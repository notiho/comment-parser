<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3463' />五燈全書卷第六十</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu3464' />
<p class='h2'>南嶽下第二十九世</p>
<div class='div-other'><a id='mulu3465' />
<p class='h3'>寶峯瑄禪師法嗣</p>
<div class='div-other'><a id='mulu3466' />
<p class='h4'>竟陵荊門天奇本瑞禪師</p><p>南昌鍾陵人。父江堂。母徐氏。年二十。忽念色身無常。棄家遠遊。投荊門無說能薙髮。能示萬法歸一一歸何處話。令參。後遇高郵全首座。同往襄陽。途中偶聞婦人呼豬聲。全曰。阿孃牆裏喚哪哪。途路師僧會也麼。拶破者些關棙子。孃孃依舊是婆婆。師矍然汗下。一日染病甚劇。有暉禪者。勉師曰。病中工夫。切不可放過。昔大慧在徑山。患背瘡。晝夜呌喚。或問。和尚還有不痛底麼。慧曰有。曰作麼生是不痛底。慧曰。痛殺人痛殺人。師於言下豁然。又一日。聞山鹿呌喚。會得日用之中無不是底道理。遂往蜀中。謁楚山。問某甲閒時看來。了然明白。及至臨機。因甚茫然。山曰。毫釐有差。天地懸隔。後遊金陵途中。忽然如從夢覺。從前所得。一場懡㦬。遂參寶峯瑄於高峯。鍼芥相契。遂蒙印證。<span class='note-inline'>(語。具寶峯章中)</span>　師一日對普照太初舉曰。不論向上三元。要了末後一著。初曰。如何是末後一著。師曰。風吹牆畔柳。日灑㵎邊榆。照曰。青山低處見天濶。紅藕開時聞水香。初作噦聲曰。正是弄嘴。師曰。你作麼生。初曰。如人上牆百無計。師作噦聲。起身歸位　示眾。舉金剛經。滅度一切眾生話。師曰。先聖先賢。皆要絕後再甦。我即不然。何故。松之本翠。栢之本蒼。去歲半斤。今年八兩。且道。還有絕之與甦。若能會得。始是欺君不得。若然不會。切莫造次　示眾。祖師西來。不立文字。直指人心。見性成佛。更無別法。若向者裏。知個落處。定也有分。慧也有分。宗也有分。教也有分。佛法世法無可不可。腰纏十萬貫。騎鶴上揚州。其或不然。定也不是。慧也不是。宗也不是。教也不是。葢為不識本心。名為狂妄。經云。虗妄浮心多諸巧見。不能成就圓覺方便。諸佛諸祖。惟傳一心。不傳別法。汝等不達本心。便向外求。於妄心中。起妄功用。所謂如邀空花。欲結空果。縱經塵劫。只名有為。須知見性成佛。性乃不是見他人之性。佛乃不是成他人之佛。決定是汝諸人本有之性。與十方法界。秋毫不昧。人人本具。個個不無。<span class='corr'>但</span>向二六時中一切處。回光返照。看是阿誰。不得執定。祇在一處。須是於一切處。大起疑情。將高就下。將錯就錯。一絲一毫毋令放過。行時。便看者行底是誰。住時。便看者住底是誰。坐時。便看者坐底是誰。臥時。便看者臥底是誰。見色時。便看者見底是誰。聞聲時。便看者聞底是誰。覺一觸時。便看者覺底是誰。知一法時。便看者知底是誰。乃至語默動靜。回頭轉腦。屙屎放尿。著衣喫飯。迎賓待客。周旋往返。一一返看。晝夜無疲。倘若一念忘了。便看者忘了底是誰。妄想起時。便看者妄想底是誰。你道不會。只者不會底。又是阿誰。現今疑慮。你看者疑慮底又是阿誰。如是看來看去。不妨頭頭獨露。法法全彰。萬境不能侵。諸緣不能入。得失是非。都無縫罅。明暗色空。了無彼此。山河大地。日月星辰。盡聖盡凡。都盧祇是一個誰字。更無別念。上下無路。進退無門。山盡水窮。情消見絕。豁然爆地一聲。方知非假他求。不是一番寒徹骨。爭得梅花撲鼻香　示眾。世間無法。出世間無法。透得者兩個無法。歸家穩坐　師行脚時。甞遇隆首座。謂師曰。青青翠竹。盡是真如。鬱鬱黃花。無非般若。師指庭前栢曰。時人見此一株柏。如夢相似。寂後。門人於弘治癸亥。建塔於順天府宛平縣大峪王子坡。</p>
</div></div>
<div class='div-other'><a id='mulu3467' />
<p class='h3'>雲谿瑛禪師法嗣</p>
<div class='div-other'><a id='mulu3468' />
<p class='h4'>九江匡山天池林隱靜菴智素禪師</p><p>東萊趙氏子。早年父母俱喪。年十五。從五臺天成寺大用祝髮。謁雲溪瑛得旨。後住天池　上堂。體露金風光皎潔。一色明明無間歇。羚羊挂角覓無踪。海底蟾蜍吞却月　荊藩。請住東山。上堂。在天天高。在地地厚。一毫端上。應時納祐。此猶是者邊事。且道。那邊事作麼生。拊几曰。釋迦睡重。彌勒起遲。下座。</p>
</div></div>
<div class='div-other'><a id='mulu3469' />
<p class='h3'>寶芳進禪師法嗣</p>
<div class='div-other'><a id='mulu3470' />
<p class='h4'>嘉興府東塔野翁曉禪師</p><p>無趣空參。每呈見解。師皆不諾。一日謂空曰。我有一言要與汝說。空聳耳而聽。師但笑而不語。空再四懇請。師復笑。空始具威儀作禮。跽而哀懇。師乃曰。祖師西來。直指人心。見性成佛。貴在直下體究。子若果信得及。可放下萬緣。參個一歸何處。空從此死心看話頭。經三載。一日聞鷄鳴有省。詣師求證。師反覆徵詰。後付衣拂。復示偈曰。非法非非法。非性非非性。非心非非心。付汝心法竟。</p>
</div></div>
<div class='div-other'><a id='mulu3471' />
<p class='h3'>吉菴祚禪師法嗣</p>
<div class='div-other'><a id='mulu3472' />
<p class='h4'>嘉興府天寧法舟道濟禪師</p><p>郡之思賢里張氏子。年閒花正好愁。將謂衣中有寶珠。衣穿方信寶珠無。前年尚有無珠說。今日無珠說也無。內不尋思外不求。大千沙界一毫收。塵塵剎剎蓮花藏。認著依然是外頭。人人心本古彌陀。末法人中不信多。念念他方求佛去。不知念念是彌陀　後遷弁山。晚年復退歸天寧。庚申秋示寂。世壽七十四。僧臘五十二。茶毗。塔於禪悅堂。</p>
</div></div>
<div class='div-other'><a id='mulu3473' />
<p class='h3'>天通顯禪師法嗣</p>
<div class='div-other'><a id='mulu3474' />
<p class='h4'>湖州天池月泉玉芝法聚禪師</p><p>嘉禾富氏子。兒時每藉地趺坐。折草念佛。母曰。此兒他日必為佛弟子。稍長。淹通經史。年十四。從資聖堅受業。芟染受具。矢志參學。夙夜匪懈。一日閱壇經有省。往謁吉菴祚。不契。復見法舟濟。多所啟發。偶會王文成于多士中。王拈袖中鎖匙。問師見麼。師曰見。王復入袖中曰。見麼。師曰見。王曰未在。師疑不決。一日聞僧舉僧問大顛。如何是見性。顛曰見即是性。不覺釋然一笑。述偈曰。湖光倚杖三千頃。山色開門五六峯。觸目本來成現事。蒲團今不鍊頑空。未幾。結制於漏澤之雲峯。忽憶雪巖問高峯。正睡著時。無夢無想。無見無聞。主人公在甚麼處。便見得生死一致。寤寐一如。一日。聞友人誦天通夢居碧峯寺裏有如來之句。遂詣碧峯。後歸隱天池。衲子日臻。遂成叢席　示眾。至道無為。非有為無以造其深。絕學無為。非力學無以臻其極。譬猶玉之在璞。珠之在淵。非剖鑿探求。終無以獲。故雪山苦行六年。少林壁觀九載。以至斷臂求法。腰石負舂。趙州。三十年不雜用心。香林。四十年方成一片。孜孜矻矻。廢寢忘餐。惟欲究明大事者。皆參禪學道之榜樣也。奈茲禪林秋暮。法道荒凉。逐妄隨邪。無復自振。惟知粥飯現成。不愧虗消信施。或遊心異學。肆志辯聰。或穿鑿機緣。馳求義解。是皆唐喪光陰。徒增業識。如舍父窮子。飄轉無據。可勝嘆哉。若是英靈漢直須于生死岸頭。猛著精彩。一念純真。纖塵不立。如遇怨敵單刀直入。不顧危亡。如墮深井。念念無他。但求出路。若能具如是深心。管取到家有日在　上堂。舉趙州勘二菴主公案。頌曰。舖□經過只一般。爭知死貨活人拈。東行賣貴西行賤。看破方知不值錢　上堂。釋迦世尊。降誕於毗藍園中。一手指天。一手指地。周行七步。目顧四方云。天上天下。唯我獨尊。<span class='corr'>已</span>是漏逗不少。末後拈花示眾曰。吾有正法眼藏。涅槃妙心。分付摩訶迦葉。露布重彰。末法兒孫。不啻狂狗趂塊。便恁麼休去。猶較些子。使再揚家醜。以聾瞽後昆。豈予之所願哉。只如眾兄弟。久參練達者。舉著便知。寧堪矢上加尖。若是初機晚進。不免曲垂方便。還有問話者麼。僧問。金軀初降。九龍吐水。聖誕重逢。未審有何祥瑞。師曰。金鳳銜花呈瑞彩。錦鶯翻調奏新篁。曰周行指顧示真機。今日如何露消息。師拈拄杖曰。拄杖子。上透三十三天。築著帝釋鼻孔。下透十八重地獄。擊破閻羅王頂門。俯應群機。萬象森羅咸稽首。宣揚般若。大地山河側耳聽。曰恁麼則昔時靈鷲。今日天池。師曰。一道神光輝宇宙。莫將今古較疎親。便下座。</p>
</div>
<div class='div-other'><a id='mulu3475' />
<p class='h4'>陸五臺居士</p><p>問。東土一千七百善知識。即今總在什麼處。師指庭樹鳴蟬曰。者裏也有一個。士曰。聲響便是麼。師曰。喚作聲響。即蹉過也。士又指石問曰。無情說法。只如者個。作麼說得。師曰。居士喚者個作什麼。士曰石頭。師曰。又道說不得。師於明世宗嘉靖癸丑五月十九日示寂。世壽七十二。僧臘五十八。有語錄二卷。行世。</p>
</div></div>
<div class='div-other'><a id='mulu3476' />
<p class='h3'>壽堂松禪師法嗣</p>
<div class='div-other'><a id='mulu3477' />
<p class='h4'>建寧府斗峯古音淨琴禪師</p><p>本郡建陽蔡氏子。自幼卓犖不羈。每嘆曰。世間有求皆苦。不如蚤覓個出身處。年二十五。從東峯祝髮。初見大闡。無所啟發。次謁性空關主。得遇宿衲靜晃鄰席。一日見晃閱古梅語錄。中有僧上方丈曰。某有個入處。梅便打出。僧又進方丈。梅復打出。晃笑曰。者僧實有悟處。只是大法未明耳。師聆晃語。便起身設禮。求示入道旨要。晃曰。佛性雖人人本有。若不以智慧攻化。只名凡夫。今欲成辦此事。直須盡掃葛藤枝蔓。只將一句無義味話頭。自疑自問。自逼曰拶。不肯求人說破。不肯依義穿鑿。決要命根頓斷。親證親悟。如此晝三夜三。迫勒將去。年深月久。忽然心花發明。如雲開見日。古人公案。一一洞了。始知無禪可參。無佛可做。頭頭上了。物物上通。如人到家不問路也。師蒙示誨。即死心研究。看萬法歸一一歸何處話。復過滇南。參壽堂。抵鷄鳴灘。忽然大悟。洎見壽堂。鍼芥相投。即承記莂。歸隱斗峯。明武宗正德壬申。遷瑞巖　示眾。學道人。當截斷諸緣。屏息雜念。單提本參話頭。於行住坐臥。苦樂逆順。一切時中。不得忘失。凡靜中所見善惡境緣。皆繇不正思惟。但只瞑目靜坐。心不精<span class='corr'>采</span>。意順境流。半夢半醒。或貪靜境。致見種種境界。若是正因衲子做工夫。當睡便睡。一覺便醒。起來抖擻精神。摩娑兩眼。齩定牙關。揑緊拳頭。專心正念。切切偲偲。疑來疑去。到山窮水盡時節。忽然疑團迸散。頓見自己一段本地風光。非從外得。到者個時節。纔名入門得地。更要求明眼宗匠決擇。不可便休。一法不明。直須辯明。一理不通。直須通透。假使悟後不能通達化門。古人謂之坐在百尺竿頭。不能至於一切智海懸崖撒手。自肯承當。絕後再甦。欺君不得。珍重。</p>
</div></div></div>
<div class='div-other'><a id='mulu3478' />
<p class='h2'>南嶽下第三十世</p>
<div class='div-other'><a id='mulu3479' />
<p class='h3'>天奇瑞禪師法嗣</p>
<div class='div-other'><a id='mulu3480' />
<p class='h4'>隨州關子嶺龍泉寺無聞正聰禪師</p><p>邵武奚氏子。母吳。十七出家。二十受具。習止觀唯識論。一日有宿衲相詰。師依文而答。宿譏呵之。師從此疑情頓發。坐臥不安。經六載。一日聞馬嘶大悟。遂往見天奇。奇問。在世忘世。是如何。師曰。了物非物。奇曰。在念忘念。是如何。師曰。於心無心。奇曰。心物俱忘。是如何。師曰。華山高突兀。太行峯嵯峨。奇曰。他日教壞人者。乃汝一人。以偈印之　後住關子嶺。上堂。舉僧問雲門。如何是一代時教。門曰。對一說。龍泉則不然。若有人問如何是一代時教。便劈脊一棒曰。合取狗口　僧問。如何是本來面目。師曰。石香亭。曰便恁麼去時如何。師曰。喪却了也　問今朝四月八日。天下叢林。皆慶如來聖誕。未審如來何處降生。師於几上。畫圓相示之。僧無語<span class='note-inline'>(笑巖寶。代僧作禮曰。盡界普瞻)</span>　笑巖參。呈前所得見處。師隨即印之。次日入室禮拜。師曰。上座昨夜許多絡索。向甚麼處去也。巖擬對。師笑曰。鷂子<span class='corr'>已</span>過新羅國。巖遂問曰。十聖三賢。<span class='corr'>已</span>全聖智。如何道不明斯旨。師厲聲曰。十聖三賢你<span class='corr'>已</span>知。如何是斯旨。速道速道。巖頻下十餘轉語。師皆不肯。巖乞代。師責曰。著實參始得。巖一日洗菜回。師見問曰。是什麼。巖曰。一籃菜。師曰。何不別道一句。巖請和尚別問。於是隨問隨答。師皆諾之。巖欲徧參。乃辭師。師舉拂子曰。若向者裏道得一句出格可去。巖無語。師曰。子今向去。且精一其志。勿雜用心。切記吾言。他日大有得力處。巖徧參。後復謁師。命烘爐。師曰。人人有個本來父母。子之父母何在。巖曰。一火焚之。師曰。恁麼則子無父母耶。巖曰。有則有。只是佛眼覰不見。師曰。子還見否。巖曰。某亦不見。師曰。子何亦不見。巖曰。若見即非真父母。隨即呈偈曰。本來真父母。歷劫不曾離。起坐承他力。寒溫亦共知。相逢不相見。相見不相識。為問今何在。分明舉似師。師曰。只此一偈。堪紹吾宗。復曰。汝心即我心。我心本無心。無心同佛心。佛心非吾心。又曰。佛如轉輪王。佛法如王法。佛子豎法幢。能令邪作正。囑曰。汝諦受持。遇緣熟者。智愚皆度。續佛慧命。須待其人　師一日忽遁去。不知所之。越二年歸山。七月朔夕。謂眾曰。身心了却好遊方。吳越山川路渺茫。拄杖一條擔日月。龍泉寺裏話偏長。偈畢。以拄杖擲地。趺坐而逝。塔全身于寺右。</p>
</div>
<div class='div-other'><a id='mulu3481' />
<p class='h4'>伏牛濟菴大休實禪師</p><p>新鄭李氏子。幼投寶珠受業。年二十。訪老宿古心。心示萬法歸一一歸何處話令參。尋入火場打三。有省。述偈曰。法身本無相。法相本來空。會得者消息。處處顯家風。後往謁天奇。途遇天真月印二禪客。同至關子嶺。奇問。你二人一路麼。師曰。雖然一路。來處不同。奇曰。如何是你本來面目。師便喝。奇曰。父母未生前。喝個甚麼。師珍重而出。自後數呈伎倆。奇皆不諾。一日侍奇於承天。奇問。藏身處沒蹤蹟。沒蹤蹟處莫藏身。你作麼生會。師曰。當堂不正坐。那赴兩頭機。奇為助喜　住後陞座。須彌作舞。海水騰波。龍象交參。人天共聚。大地山河。同宣妙句。三賢十聖。共證菩提。眉藏寶劒起寒光。袖隱金鎚行正令。明殺活顯全機。舉拂子曰。還有明眼衲僧。不顧危亡。向前一肩挑荷得麼。便下座　笑嚴參。問如何是祖師西來意。師豎起拂子。巖曰。此外更有指示也無。師擲下拂子。巖便禮拜。復敘及參關子嶺話。師曰。怪道親見作家來。巖便喝。少頃。師又問。無聞別來四十年。未知近日鼻孔如何。巖曰。與和尚鼻孔一般。師曰。上座還見老僧鼻孔麼。巖曰見。師曰。向甚麼處見。巖曰。兩眼下口門上。師曰。有祕密句。曾向上座道麼。巖曰曾道。師曰。試舉看。巖曰。合取臭口。師拈拂子。巖便拂袖而出。</p>
</div></div>
<div class='div-other'><a id='mulu3482' />
<p class='h3'>天池素禪師法嗣</p>
<div class='div-other'><a id='mulu3483' />
<p class='h4'>襄陽府大覺圓禪師</p><p>漢川人。儀貌豐碩。聲如洪鐘。參淨菴。默有所契。菴付以偈曰。一枝正法眼。列祖遞傳來。付汝待時至。馨香徧九垓。師受囑。後隱居襄西笑巖。爽菴參謁求依侍。師曰。上座錯了也。老拙平生溫飽自適。別無所長。爽曰。某等生死事大。語未竟。師約而笑曰。老拙亦有生死。何獨爾有。爽曰。某恨晚進多無恒志。和尚豈拒人哉。師曰。出家兒。本自無事。爾何無事生事。少間曰。粥飯自辦始得。師方便莫測。最惡時機不淳誠。一日室中。舉外道問佛。不問有言。不問無言。世尊良久。外道大悟。師曰。問既不涉有無。良久亦走閒名。正恁麼時。外道悟個什麼。巖擬進語。師遽以手掩其口曰。猶挂唇齒在。巖乃釋然曰。可謂東土衲僧。不及西天外道。占偈曰。自笑常手畫模則。幾番紅了幾番黑。如今謝主老還鄉。那管平生得未得。師稱賞之。後無疾而化。世壽七十三。僧臘五十三。</p>
</div></div>
<div class='div-other'><a id='mulu3484' />
<p class='h3'>野翁曉禪師法嗣</p>
<div class='div-other'><a id='mulu3485' />
<p class='h4'>嘉興府無趣如空禪師</p><p>本郡秀水施氏子。生於明孝宗弘治辛亥十月十八日。幼慕宗乘。留心體究。同法舟濟。參訪數載。後見野翁。徹法源底　啟關示眾。自結玄關自活埋。自吾閉也自吾開。一拳打破元關竅。放出從前者漢來　元宵示眾。畫角聲中薦得。觀音未是作家。彩燈影裏指歸。室利謾誇好手。恁麼告報與諸人。也須笑破虗空口。若也未瞥然。再看鼇山顛倒走。參　小參。眾立定。師喝一喝曰。禍出私門。便歸方丈　示眾。舉修多羅教曰。以思惟心。測度如來圓覺境界。如將螢火燒須彌山。師曰。我且問你諸人。如來境界。既是測度不得底。畢竟如何合煞。喝一喝曰。還見教意麼。便下座　示眾。言前薦得<span class='corr'>已</span>天涯。句下承當路轉賒。一擊鐵圍如粉碎。海大空濶雁行斜　除夕小參。時窮何似日窮好。月若窮來歲亦然。三十六旬窮過了。東村王老夜燒錢。老漢竝無一物。應個時節因緣。拈拄杖曰。只有者個無窮無盡。歷劫經年。今夜隨時送去。免教涉蔓相牽。擲下拄杖曰。歷劫得來今斷送。拍雙空手接新年　示眾。佛是眾生屋裏了事人。眾生是佛屋裏不了事漢。若要一樣。但佛與眾生。一時放却。則無了無不了。卓拄杖曰。但於事上通無事。見色聞聲不用聾　端陽示眾。佳節端陽何曾訂約。五月五日。年年撞著。風搖蒲劒碧楞楞。日照榴花紅灼灼。道在時節因緣。豈論正法末法。向來著意馳求。通身是草。今日信手拈來。無不是藥。豎拂子曰。大眾且道。此藥治甚麼病。擊拂子曰。不但老維摩。藥王藥上也喫一帖　示眾。豁開頂門眼。照徹大千界。既作法中王。於法得自在　師一夕。湖邊步月。適遇一僧。師曰。明月與清風。水天同一色。人人在個中。只是出不得。曰打草驚蛇作麼。師曰。上座又作麼生。曰看脚下。師大笑曰。將謂胡鬚赤。更有赤鬚鬍　神宗萬曆己卯仲冬。師謂門人性沖曰。來歲中秋。五六之間。吾行矣。子宜知。庚辰八月十六日。沖如前期而至。師集眾說偈曰。生來死去空花。死去生來一夢。皮囊付與丙丁公。白骨斷橋隨眾。阿呵呵。明月清風吟弄。語畢。端坐而逝。世壽九十。</p>
</div></div>
<div class='div-other'><a id='mulu3486' />
<p class='h3'>無盡海禪師法嗣</p>
<div class='div-other'><a id='mulu3487' />
<p class='h4'>隨州七尖大休宗隆禪師</p><p>青州益都賈氏子。依郡之石佛薙髮。後寓成都北寺為典座。一日出街。挑水忘所行。忽頭撞壁有省。衝口成偈曰。大地山河體性空。那分行走與西東。偶然撞著無私句。萬水千山總一同。因就河南乾明寺無盡室中呈所得。無盡乃印以偈曰。道高不假修。德重事理周。一枝正法眼。付與隆大休　住後垂三關語。以示學者。一曰。吹毛寶劒。被石人持去。挂在萬仞峯頭。四壁無路。如何取得。二曰。有一如意珠。被木人擎來。拋向大海波中。不假舟航。如何覓得。三曰。盡大地是個火坑。燒却了也。惟有一莖眉毛在。未審是何人見得　在菜園次。僧問。如何是西來意。師曰。黃瓜茄子。僧不契。下山見一尊宿。宿曰。你從何處來。僧曰。七尖峯來。曰大休有何言句。僧舉前話。尊宿合掌曰。真大慈悲　明世宗嘉靖壬寅十一月八日。集眾書偈曰。三際握來為拄杖。十方原是舊袈裟。泥牛石虎知消息。踏破虗空便到家。置筆端坐而逝。</p>
</div></div>
<div class='div-other'><a id='mulu3488' />
<p class='h3'>天寧濟禪師法嗣</p>
<div class='div-other'><a id='mulu3489' />
<p class='h4'>嘉興府胥山雲谷法會禪師</p><p>本郡嘉善懷氏子。芟染於大雲寺。時法舟。掩室於天寧。師往參叩。示以念佛是誰話。一日齋次。食器墜地。豁然有省。於是入天界。韜晦三年。復庵棲霞千佛嶺下。又移天開巖。弔影如初。凡客見。無論貴賤。皆問以日用事。略敘寒溫。必展蒲團令坐返觀。終日無雜話。別時必叮嚀曰。人命無常。莫空過日。再見。必問別後用心如何。以故歸向者日多　僧問。如何是祖師西來意。師曰。有水皆含月。無山不帶雲。曰莫更有奇特處麼。師曰。切忌喚龜作鼈　問如何某甲直捷用心處。師曰。舉不顧即差悞。擬思量何劫悟　師居常不設臥具。晝夜危坐。四十餘年如同一日。明神宗萬曆乙亥正月五日示寂。壽七十五。臘五十六。塔于大雲寺後。</p>
</div>
<div class='div-other'><a id='mulu3490' />
<p class='h4'>嘉興府精嚴東谿方澤禪師</p><p>郡之嘉善任氏子。首謁法舟於天寧。一日室中。舉龍潭見天王公案。至何處不指示心要。言下有省。後獲印可　解制秉拂。佛法雖徧一切世界。而未甞有絲毫透漏。作麼生結。雖未甞有絲毫透漏。亦未甞有絲毫囊藏。又作麼生解。故知。百丈曲引初機。為此方便之辭。其實莫能結。莫能解也。設使有個孟八郎漢出來道。我能向百丈結不得處。一結結斷。直使天下衲僧。忘前失後。求出無門。亦能向百丈解不得處。一解解開。直使天下衲僧。七狼入藉。竄身無地。却甚奇特。諸上座。彼既丈夫。我何不爾。良久。擊拂子一下曰。吽。</p>
</div></div>
<div class='div-other'><a id='mulu3491' />
<p class='h3'>天池聚禪師法嗣</p>
<div class='div-other'><a id='mulu3492' />
<p class='h4'>紹興浮峯普恩上座</p><p>山陰金氏子。年十歲。往從延福鑑湖受業。至十九。忽念生死事大。奮志尋師。初至大慈。叩無際首座。示以心生則種種法生之語。師當下有所契入。呈偈曰。返本還源便到家。亦無元妙可稱誇。湛然一片真如性。迷失皆因一念差。復見法舟于天寧。呈所見。舟可之。又謁萬松林于烏石峯。松問何來。師曰天寧。松曰。有何言句。師舉前話。松曰。不是不是。師曰。天寧道是。和尚如何道不是。松曰。天寧則是。我則不是。師疑不決。後參玉芝。復舉前話。芝曰。是與不是。未出常情。二俱喫棒有分。師曰。如何是出常情句。芝與一掌。師當下豁然。平昔礙膺。一時融釋。芝曰。汝既如是。當善護持。復以偈囑曰。莫學支流辨濁清。是非盡處出常情。鐵鞭擊碎珊瑚月。會看東山水上行。</p>
</div></div>
<div class='div-other'><a id='mulu3493' />
<p class='h3'>斗峯琴禪師法嗣</p>
<div class='div-other'><a id='mulu3494' />
<p class='h4'>建寧府斗峯天真道覺禪師</p><p>本郡建安張氏子。看萬法歸一一歸何處話。有省。占偈曰。一手拍兮一手鼓。無位真人出格舞。口中唱出無腔歌。三千諸佛同一母。往見古音求證。音稱賞。而記莂焉。</p>
</div></div>
<div class='div-other'><a id='mulu3495' />
<p class='h3'>大方寬禪師法嗣</p>
<div class='div-other'><a id='mulu3496' />
<p class='h4'>河南伏牛無礙明理禪師</p><p>汾州和氏子。參松竹大方寬。隨眾打七。有一聲虗空碎獨露法中王之句。後同月庵大圓。入終南。月庵舉高峯銀山鐵壁話。師頓悟。述偈曰。一覺心空疑便消。拈來放去自逍遙。云云。過謁寬。寬曰。伏牛打七即不問。終南靜處意如何。師曰。伏牛打七。泥團土塊。終南靜處。放大光明。寬震威一喝曰。即今光明何在。師向前一掌。寬呵呵大笑曰。如是如是。</p>
</div></div></div>
<div class='div-other'><a id='mulu3497' />
<p class='h2'>南嶽下第三十一世</p>
<div class='div-other'><a id='mulu3498' />
<p class='h3'>關嶺聰禪師法嗣</p>
<div class='div-other'><a id='mulu3499' />
<p class='h4'>北京善果月心笑巖德寶禪師</p><p>金臺世族吳氏子。母丁生於明武宗正德壬申臘月望日。早失恃怙。年弱冠。偶諧講席。聽講華嚴大䟽。至十地品。不覺身心廓然。嘆曰。千古同一幻夢耳。遂決志出家。逾年。往從廣惠大寂能祝髮。明年受具。朝參夕叩。雖深信知有。不肯自休。務期親證。徧謁大川月舟古春古拙諸老。後至關子嶺。參無聞。聯蒙開發。<span class='note-inline'>(語。具無聞章)</span>未幾。復往見濟菴古巖大覺諸尊宿。皆器重之。後再參無聞。乃授記莂。復親炙年餘。辭去回翔湘漢間。後抵金陵。寓淨海牛首高座等處數載。還里居圓通。次遷南寺鹿苑慈光善果諸剎　端陽上堂。舉大慧道。今朝又是五月五。大鬼拍手小鬼舞。驀然撞著桃符神。兩手槌胸呌冤苦。大慧老漢。大似少個禁方。向青天白日。見神見鬼。笑巖則不然。今朝正是五月五。雲從龍兮風從虎。山僧要與現前諸大聖凡賭個賭。信手拈來百草頭。甜者甜兮苦者苦。拈拄杖曰。驀然突出者一條。穿過從上諸佛祖。是你現前諸人。百樣具有。為甚麼只少者一個。忽有個見義勇為底。憤憤地向前道。和尚且莫壓良為賤。若論者一個。敢道人人不欠分毫。放下拄杖曰。汝若不知。何妨矢上更加尖。堆上重添土　上堂。男兒固奮冲天志。莫若從頭放下來。直把髑髏枯死盡。仍教死眼豁然開　上堂。舉南嶽一日遣僧去探馬祖。且囑曰。待渠上堂時。便出問作麼生。看渠有何言句。可記將來。僧往一如所教。馬祖曰。自從胡亂後。三十年不少鹽醬。僧回舉似。嶽深肯之。師曰。馬大師。三十年不少鹽醬。方可聚徒說法。山僧者裏。三十年不曾見個鹽醬。汝等在者裏。討什麼盌。以拄杖一時趂散　上堂。當門一隻箭。來者看方便。擬進問如何。穿過髑髏面　僧參問。從上千七百老凍儂。某甲今日一串穿來。獻與和尚。伏請判斷。時門外忽聞犬吠。師遽顧侍者曰。看是什麼客來。侍者出問話。僧罔措。師曰。上座適纔問什麼。僧擬重舉。師與連棒打出　一日有二尼參。禮拜起。各立左右。師曰。女子如來前入定。有錢不解使。臺山婆子驀直去。解使却無錢。你道。者兩個老婆禪。如何得恰好去。二尼。左邊走過右邊。右邊走過左邊。合掌相向。各噓一聲。師曰。與麼非但解老婆禪。更會鼓粥飯氣。尼曰。和尚惜取眉毛好。師曰。山僧眉毛且置。我試問你。周金剛。買油餈點心。食到口邊。被婆子奪却。劉鐵磨。請溈山往臺山大會齋。溈山不赴。等是者個時節。你道為什麼。取舍不同。二尼作禮曰。某等若不來禮拜和尚。爭得見古人神通大用。師曰。好各與三十棒。恰值拄杖不在。且歸茶堂喫茶　問如何是文殊普見三昧。師曰。死人眼。曰如何是觀音普聞三昧。師曰。死人耳。曰如何是一言道盡底句。師曰。死人口　一僧。請益金剛經為人輕賤話。師曰。汝有疑否。曰有。師曰。有疑則為人輕賤。無疑則應墮惡道。僧沉吟。師曰會麼。曰不會。師曰。把出你不會底來看。曰不會。教某甲把出個什麼。師曰。汝之罪業。劃然消矣。僧歡喜禮謝而去　問玄沙不出嶺。保壽不渡河。落第幾機。師曰。總落第二機。曰如何是第一機。師曰。玄沙不出嶺。保壽不渡河。曰畢竟得個什麼。師曰。灼然畢竟得個什麼　問如何是奪人不奪境。師曰。一文錢一個大燒餅。曰如何是奪境不奪人。師曰。喫在肚裏了。當下飽欣欣。曰如何是人境兩俱奪。師曰。你無一文錢。也只甘受餓。曰如何是人境俱不奪。師曰。雲門胡餅金牛飯。空腹而來滿腹歸　問祖意教意。是同是別。師曰。柳影橫塘魚上樹。槐陰罩地馬登枝。曰與麼則形影兩分。曲直自顯去也。師曰。未曾飽食廬陵米。徒把蒲團認作天　僧參問。承聞諸佛出世。為一大事因緣。請問和尚。如何是大事因緣。師曰。著衣喫飯。屙屎放尿。僧不肯。不禮拜而出。師喚回。示以偈曰。諸佛出於是。唯為大因緣。屙屎竝放尿。饑餐困打眠。目前緊急事。人只欲上天。談元共說妙。遭罪復輸錢。僧慚惶作禮而去　一日有兩官人。遊山入門。哦曰。茂松修竹。回顧見師便問。如何是道人家風。師曰。茂松修竹。曰有何旨趣。師曰。自家觀不足。留與客來看　有士人閱師淨土偈。乃問。佛說是經。則有六方諸佛。出廣長舌相作證。今吾師說偈。有何人證。師曰。居士舌頭亦不短。又問。何為不思議功德。師曰。前街人喚犬。後巷罵貓兒。又問。老師今年高壽了。師曰。論年不見個葷腥。作麼不槁瘦了　問處處入法界。念念見遮那。如何是遮那。師曰。淨地不須屙　舉趙州問投子。大死的人却活時如何。投子曰。不許夜行。投明須到。頌曰。三十六物都灰燼。只遺一雙枯眼睛。置向九衢深夜後。無光明處作光明　舉世尊拈花公案。頌曰。師資妙契芥投鍼。似海如山無處尋。石火光中曾著眼。始知佛祖不傳心　舉經題[卯-ㄗ+(夗-夕)]字。頌曰。黑白未分<span class='corr'>已</span>墮偏。那堪擬議費鑽研。西乾此土諸賢聖。鼻孔撩天總被穿　示座主偈曰。荷鉏到處賣工夫。三兩文錢足可圖。鉏得他家田地淨。自家田地盡荒蕪　示僧偈曰。法中幽趣眼中瞖。向上元機境上塵。黑漆桶邊箍子斷。太平國內自由人。靜坐寒巖此病難。男兒爭肯自相瞞。轉身一步無多子。始信塵含法界寬　室中垂語曰。佛未出世。祖未西來。元無佛法世法之名。逈出黑山鬼窟一句作麼生道。又曰。佛既出世。祖<span class='corr'>已</span>西來。佛法世法。相為建立。不犯化門。道將一句來。又曰。佛生凡聖。對待之門。世法佛法。名言強立。總拈過一邊。衲僧本分一句。試道將來。又曰。尋常閒語言。問答甚平易。甚不思議。剛被人問個如何。是汝本有的佛性。為甚麼却反眼豎口啞。又曰。既為佛子。志階佛地。因甚一個佛字。最不喜聞　師晚年。退居京城柳巷。於神宗萬曆辛巳正月十六日示寂。奉全身。塔于小西門外。世壽七十。僧臘四十有八。</p>
</div></div>
<div class='div-other'><a id='mulu3500' />
<p class='h3'>大用洪禪師法嗣</p>
<div class='div-other'><a id='mulu3501' />
<p class='h4'>太原五臺山龍樹菴寶應禪師</p><p>一日晨興。覩明星有省。述偈曰。日出東山。月沉西嶂。昨日今朝。曾無兩樣。</p>
</div>
<div class='div-other'><a id='mulu3502' />
<p class='h4'>太原五臺山楚峯禪師</p><p>居祕魔崖十餘載。木食㵎飲。人不堪其憂。師恬如也。一日聞火爆聲。豁然大悟。占偈曰。眼睛突出死柴頭。赫赫神光照泗洲。觸處現成人不委。幾回春去又逢秋。</p>
</div>
<div class='div-other'><a id='mulu3503' />
<p class='h4'>玉堂和尚</p><p>僧問。如何是道。師曰。看脚下。曰如何行履。師曰。驀直去。</p>
</div></div>
<div class='div-other'><a id='mulu3504' />
<p class='h3'>敬畏空禪師法嗣</p>
<div class='div-other'><a id='mulu3505' />
<p class='h4'>蘇州車溪無幻古湛性沖禪師</p><p>秀水張氏子。初見無趣。遂有所契。尋棄家。從趣芟染。趣一日舉徑山頌三元三要。徹骨徹髓道一句。三元三要絕遮護之句。問曰。此二句中。山僧欲取一句為法。你道。取那一句好。師曰。和尚適纔問那一句。趣瞋目叱曰。得恁無記性。師曰。祇為和尚徹骨徹髓。趣曰不然。為汝一人即得。爭奈大眾何。師曰。取即不辭。孤負先聖。喪我後人。趣曰。如是如是。師往徑山結茅。集無趣語錄。一日歸覲。趣曰。一向作得些什麼事。師曰。某甲買得一段田。收得原本契書。請和尚僉押。即將集本呈上。趣接得。展看曰。者是我底。你底聻。師曰。和尚不得攙行奪市。趣便將集本擲下。師便趨出。少頃呈偈。趣曰。者是你作底麼。師曰。某甲不解鼓粥飯氣。若謂有所作。孤負和尚不少。趣點首　住後示眾。大道無向背。至理絕言詮。逈出三乘。高超十地。萬法不到處。特地光輝。生佛未分時。靈源獨耀。不落見聞。不隨聲色。直下無一絲毫頭。徧界全彰奇特事。直饒棒頭取證。喝下承當。猶是曲為今時。更或光境俱忘。契心平等。究竟亦非的旨。所以道。向上一路。千聖不傳。學者勞形。如猿捉影。到者裏。絕行絕解。絕照絕用。絕理絕事。若倚天長劒。凜凜神威。如鐵牛之機。羅籠不住。今日明眼人前。不敢囊藏被葢。八字打開去也。拈拂子曰。諸上座。還委悉麼。耀古騰今只者是。大千沙界一閒身　示眾。孤峯頂上。濶步大千。十字街頭。知音少遇。不禮維摩詰。不尊傅大士。良久曰。出頭天外看。誰是個般人　示眾。三界唯心。萬法唯識。卓拄杖曰。昨宵時雨滴空堦。一片綠苔俱打濕　示眾。大道體寬。長空絕跡。按下雲頭。別通消息。同生同死。風行草偃。且道。把住為人好。放行為人好。乾坤一合地胡餅。日月兩輪天氣毬　示眾。明明百草頭。明明祖師意。笑殺老龐公。至今猶瞌睡。魯祖見人便面壁。不解寒溫。祕魔走到便擎叉。全無禮義。南山鼈鼻不若死鰌。西院鑷刀。渾如鈍鋸。且道。大悲如何為人。輪王總未拋三寸。徧界先聞刀斧聲　浴佛上堂。毗籃園裏曾呈醜。古佛堂前又露形。不是日光三昧力。如何洗得你身清。大眾。釋迦老子。今日誕生。未審此時還曾落地也未。一僧出曰。落地了也。師曰。你見甚麼人說。僧無語。師曰。杓卜聽虗聲　僧問。清虗之理。畢竟無身時如何。師曰。道者合如是。曰向上更有事也無。師曰。雪隱鷺鷥飛始見。柳藏鸚鵡語方知　問和尚百年後。向甚麼處去。師曰。千株松下。百草頭邊　師燒火次。僧問。如何是自性天真佛。師曰。與我搬一束柴來。僧肩柴至。又問。師曰。者奴子好惡也不識。便打　問如何是最上一乘師曰。藤穿篾縛。曰意旨如何。師曰。三十年後　僧參。師問何處來。曰廬山。師曰。古人道。不向廬山尋落處。象王鼻孔謾撩天。如何是廬山落處。曰請和尚尊重。師便低頭休去　示念佛偈。發心念佛循公道。念念無私佛即靈。念到公私俱不現。唯心唯佛更何論。念佛休論閒與忙。時時無間始相當。一聲喚醒慈悲主。剎剎塵塵是淨邦。真心念佛錦添花。功德難量等海沙。六處顯然全體現。同名同號更無差　火炮偈。團圞無縫罅。綿密不通風。一點無明發。分身剎土中　示人偈。動口全拋一片心。擬思量處不知音。百千年外看家話。倒腹傾腸說與君。起念求心心即念。頓然無念念無心。九重之內常為主。徹古該今不動尊。盡心竭力作工夫。內外推尋實總無。正恁麼時無計可。忽聞村內一聲鴣。即心即佛隔皮言。非佛非心亦是權。端的要知真實處。直須吐盡野狐涎　師菴居廿餘載。明神宗萬曆庚戌。受徑山請。不數月疾作。仍返車溪。辛亥冬示寂。茶毗。塔於徑山。壽七十二。臘三十。</p>
</div></div></div></div>
<p class='juan'>五燈全書卷第六十</p>
</div><!-- end of div[@id='body'] -->
</body></html>