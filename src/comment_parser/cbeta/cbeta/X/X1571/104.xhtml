<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5305' />五燈全書卷第一百四</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十七世隨錄</p>

<div class='div-other'><a id='mulu5306' />
<p class='h3'>杭州雲林證南參禪師</p><p>上堂。若論升祖父堂。據祖父室。三十八年前。蚤<span class='corr'>已</span>親到一回了也。何用辭禹穴渡錢塘。經百里踰三城。而後謂之一會靈山儼然未散。然則我法叔碩和尚之命。豈徒然哉。繼席開堂。則吾豈敢。聊向泉亭執帚。分所應也。遂以拂子拂曰。雲門三句。掃向一邊。洞山五位。掃向一邊。法眼六相。溈仰一十九門。掃向一邊。直饒滹沱老子。三元三要。四料揀。雖不路傍搕[打-丁+(天/韭)]。要非屋裏家珍。到這裏。也不得放過。祇如今日建立一句。又且如何。大喝一喝曰。新雲林且令行一半　晚參。高峰大師道。工夫不到不方圓。而今工夫到了也。且道。是方是圓。良久曰。西<span class='corr'>泠</span>橋外斷頭船　晚參。古人道。月到中秋分外明。今晚<span class='corr'>已</span>中秋。了分外明的月。聻。大眾要見麼。豆莢剝老菱咬。幾箇知他滋味好　上堂。將心來。與汝安。那箇葫蘆醋不酸。將罪來。與汝懺。不是我衣莫晒㫰。更言五十自知非。老鼠銜著油燈盞。凡莫知。聖豈會。大喝曰。不是箇中人。休教來插嘴<span class='note-inline'>(三目淵嗣)</span>。</p>
</div>
<div class='div-other'><a id='mulu5307' />
<p class='h3'>建昌雲居九屏燕雷鵬禪師</p><p>結制上堂。欲知護末。猶當慎初。脚跟努力空裏步。躍出那邊三脚驢。威音王佛。猶是他奴。大唐國內。割稻栽畬。不入荊棘林。不坐曲彔牀。頭正尾正。阿誰直下分疎。擲拄杖曰。穿却鼻孔　解制上堂。匡眾十年來。得箇住山法子。不學汾陽置酒肉紙錢。趕散閒神野鬼。不學葉縣水潑旦過堂。驅驗英靈。又不學諸方巧黠羅致。掠虗雛兒。多多打發。但只去者任去。不用鉤子鉤伊。住者任住。不用錐子錐伊。設有知得飯是米做的。更須七棒對十三。索取飯錢著<span class='note-inline'>(晦山顯嗣)</span>。</p>
</div>
<div class='div-other'><a id='mulu5308' />
<p class='h3'>撫州疎山白雲頥西器禪師</p><p>上堂。舉白侍郎。參見道林。禮拜起曰。乞和尚開示。林曰。諸惡莫作。眾善奉行。白曰。恁麼說話。三歲孩童也解道。林曰。三歲孩童雖道得。八十老翁行不得。師曰。道林太煞直截。侍郎當面錯過。若問山僧。但向他道。諸惡莫作。眾善奉行。設有箇漢出來道。長老何得走人舊路。山僧便合掌曰。棒打石人頭。嚗嚗論實事　疎山墖頌曰。使盡三文全體露。同風千里合知音。層層影落秋江水。一道寒光翠鎖深　趙州訪二菴主頌曰。懸羊頭賣狗肉。口甜如蜜。心狼如毒。前箭猶輕後箭深。討人便宜不知足<span class='note-inline'>(晦山顯嗣)</span>。</p>
</div>
<div class='div-other'><a id='mulu5309' />
<p class='h3'>饒州莞山寶應異目宗禪師</p><p>示眾。見聞覺知。乃生死之本。見聞覺知。乃解脫之源。苦瓜連根苦。甜瓜徹底甜。與麼會去。如隔天淵　示眾。攔腮一掌。劈胸一拓。可笑灌溪只得半杓。何故。關南鼓。普化鐸<span class='note-inline'>(晦山顯嗣)</span>。</p>
</div>
<div class='div-other'><a id='mulu5310' />
<p class='h3'>饒州南天異峰逈禪師</p><p>示眾。無手人行拳。摑倒須彌山。無口人發渴。吸乾大海水。識得渠面目。千華生碓嘴。且道。是甚麼面目。有眼無耳朵。六月火邊坐　雲門乾屎橛頌曰。這一橛。太直截。硬似泥。軟如鐵。驀地拈來。虗空逼塞。咄咄莫覰著。覰著則眼瞎。<span class='note-inline'>(晦山顯嗣)</span>。</p>
</div>
<div class='div-other'><a id='mulu5311' />
<p class='h3'>鄂州梅亭嗣昌雲白映禪師</p><p>小參。昨日晴。今日雨。雞寒上樹。鴨寒下水。仔細思量。生擒活捉。一串穿却鼻孔。拋向十字街頭。高聲曰。不作貴。不作賤。還有人酧價麼。良久曰。山僧今日失利　示眾。識得一。萬事畢。人天眾前。討甚巴鼻。高高處觀之不足。低低處平之有餘。無言童子口喃喃。新羅鷂子過多時。昔日丹霞燒木佛。偶然院主墮鬚眉　小參。高懸古鏡。突出難辨。漢來胡來。不隔一線。從空放下。無背無面。直饒一擊粉碎。誰知七片八片。拋向糞埽堆頭。剔起眉毛不見。迸出頂門三隻眼。倒騎泥牛入佛殿<span class='note-inline'>(晦山顯嗣)</span>。</p>
</div>
<div class='div-other'><a id='mulu5312' />
<p class='h3'>杭州香積玉山玢禪師</p><p>上堂。無生國裏。荊棘參天。糞埽堆邊。光明動地。雖乃一道平等。不許抝曲作直。饒是淨名杜口於毗耶。也須脚下一椎。釋迦掩室於摩竭。亦要當頭一劄。何故。從來官不容情。殺人須待見血　上堂。衲僧家。不識這箇消息。東觸西觸。天驚地動。一朝打破漆桶。鼻直眼橫。始知瓦解冰消。若便與麼會去。正是用管窺天。須知更有事在。且道。畢竟如何徹證。遂顧左右曰。半百白頭雲覆頂。萬家冷竈火生烟　興化擯維那頌曰。戈戟森森奮虎威。霜鋒不展勢崔嵬。金鞭倒插乾坤黑。葢代功高腦後槌　德山托鉢頌曰。碧海無風浪拍天。幾回翻轉釣魚船。渾身是口難分訴。一日恩深萬劫冤　趙州洗鉢頌曰。十分容易萬分難。無限癡人苦自瞞。饒你於斯能薦取。須知更有一重關　問如何是函葢乾坤句。師曰。東山高西嶺濶。曰如何是截斷眾流句。師曰。無你插足處。曰如何是隨波逐浪句。師曰。阿爺不是自家親<span class='note-inline'>(晦山顯嗣)</span>。</p>
</div>
<div class='div-other'><a id='mulu5313' />
<p class='h3'>鄂渚大洪山報國潤堂證禪師</p><p>上堂。世尊設教。露布葛藤。達磨安心。眉間掛劒。引得後代兒孫。分門列戶。至我先師老人。橫拈七事。法戰當場。饒他鈍鋼打就底。也著鎗頭亂點。山僧既是他種草。敢不依樣畫貓。開爐<span class='corr'>已</span>來。逼得幾箇尿牀鬼子。破家散宅。餘者趂入水牯牛隊裏。朝打三千。暮打八百　解制上堂。把住繩頭。是佛亦打。是魔亦打。管甚船來陸去。九十日內。饑也一餐。飽也一餐。且喜隨家豐儉。放開一線。緊峭草鞵。逢人且乞一文。沒踪跡處。切莫藏身。遇佛堪消三拜。吾在諸方二十年。祇明箇事。汝等若到他家。逢人切莫錯舉　除夕示眾。一年今夜<span class='corr'>已</span>畢。沒者閒工夫。說祖翁底長話。祇要諸人識得。鼻孔眼睛。原在自己面上。從來不借他人的出氣。立地翻得轉禪牀上。老漢痛椎一頓。大夫夫兒捋虎鬚。不為分外。萬一不然。明朝又添一歲　問頭尾一齊收。如何是把住句。師曰。鐵蛇橫古路。曰兩頭俱坐斷。如何是放行句。師曰。追風天馬戴麒麟。曰威音那畔事。請師又重拈。師打曰。話墮了也<span class='note-inline'>(晦山顯嗣)</span>。</p>
</div>
<div class='div-other'><a id='mulu5314' />
<p class='h3'>揚州圓通北來別傳續禪師</p><p>湖廣元江徐氏子。小參。舉德山托鉢公案畢。師曰。機輪轉處。龍象磕額。瓜牙相叩。雷轟電掣。折轉旌旗。搏天跨月。攙鼓擎王。還他箇賊。攔胸把住曰。賊賊。免教叢林證龜為鼈　小參。梅蘂欲放未放。春風似來未來。不如截斷岐路。看取拄杖花開。直得燈籠夜半結子。露柱午後懷胎。不知是男是女。切忌胡亂疑猜。山門佛殿從新起。僧堂厨庫兩邊排。驀喝一喝曰。要識圓通這句子。大家出手舞三臺<span class='note-inline'>(紫蓋衡嗣)</span>。</p>
</div>
<div class='div-other'><a id='mulu5315' />
<p class='h3'>朱華山芥巢宗禪師</p><p>越州蔣氏子。壯年棄室出家。禮佛日衡。參無夢無想公案。有省。即呈偈曰。一輪明月照西溪。黃鶴峰頭黃鶴棲。展翼不知何處去。擡眸猶見海天低。衡曰。如何是大用現前。師曰。石虎駝兒過別峰。衡笑而頷之　柏樹子頭曰。趙州舌頭硬似鐵。滾滾機輪無間歇。放去收來得自由。殺人活人不見血。有人更問西來意。拈起柏子驀頭楔。問諸人撇不撇。珊瑚枝枝撐著月<span class='note-inline'>(紫蓋衡嗣)</span>。</p>
</div>
<div class='div-other'><a id='mulu5316' />
<p class='h3'>江都上方鐵壑普禪師</p><p>盱眙朱氏子。母馮。孀居守節。備歷艱虞。既長。念生死事大。依邑之嘉祐薙染。後參靈隱志。機契而印可焉　問如何是學人得力處。師曰。禮拜頭須著地。曰如何是學人轉身句。師曰。脚跟下須帶眼走。僧擬議。師便喝　無夢無想頌曰。燈籠沿壁上須彌。高唱虗空沒字碑。喚起木童吹鳥道。前峰石女報生兒<span class='note-inline'>(石揆志嗣)</span>。</p>
</div>
<div class='div-other'><a id='mulu5317' />
<p class='h3'>信州玉山白雲隆濟紹燈明禪師</p><p>福建汀州吳氏子。依臥龍山剃度。參僊潭晉得法。入室次。晉問。無夢無想。無見無聞。如何是大用見前。師曰。鼻孔裏翻身。晉曰。香嚴上樹。如何話會。師曰。再犯不容。晉曰。文殊乃七佛之師。因甚出女子定不得。師曰。莫謗他好。晉曰。罔明乃下地菩薩。為甚出得。師曰。賊是小人。晉首肯焉　問猛虎當路時如何。師曰。却被山僧騎著。曰將謂猴白。更有猴黑。師曰。草賊大敗。僧作虎聲。師打曰。者畜生　問如何是佛。師曰。壞苕菷。曰某甲不會。師曰。要用便用。說甚不會。僧於言下有省<span class='note-inline'>(載一晉嗣)</span>。</p>
</div>
<div class='div-other'><a id='mulu5318' />
<p class='h3'>京都報恩楚林睿禪師</p><p>小參。笠下清風。胸次無塵。始見杖頭明月。頂門具眼方窺。汝等各各眼光。爍破四天下。還見興化老做處麼。眾無對。師曰。一似瞎漢　小參。三日前三日後。仔細看來全漏逗。十字街頭石敢當。始終不解藏家醜。報道達磨無心釋迦有口。說了四十九年。狼籍八斛四斗。賺得神光立雪深。一箇渾身盡分剖。山僧無法施行。總付糞箕笤箒　解制上堂。天無門地無戶。亂走衲僧。向什處去。饒汝道箇不是。西天便歸東土。也被興化拄杖子穿却鼻孔。攛拄杖下座　小參。結冬來半月了。半月前不問你。半月後。道將一句來。一僧曰。待某甲禮拜和尚。師便打。一僧曰。山門前。佛殿後。師曰。前後一齊收。僧便喝。師便打。乃曰。山門前佛殿後。向上向下。全提半提。正法眼藏。涅槃妙心。德山棒臨濟喝。是什破草鞋。總拈置一壁。畢竟如何。歸堂吃茶　小參。[感*鳥][感*鳥]鳥。[感*鳥][感*鳥]鳥。終朝兀兀棲烟島。脚下魚行總不知。耽耽只視池塘草。守到天昏地黑時。空腹高心飛去了。知他何處是歸林。前路茫茫添懊惱。知是魚形是蚌形。傷哉如何好。爭免山禽舌噭噭　早參。今朝三月一。光陰真可惜。春山遠若眉。春雨濃如汁。春日不曾晴。春色從何覓。卓拄杖一下曰。潦倒靈雲見不全。桃花幾陣空狼藉　小參。瞞瞞頇頇。問訊燈籠。眼睛在甚麼處。[怡-台+龍][怡-台+龍]恫恫。禮拜露柱。脚跟下錯過。不知。空王殿上。打得箇背翻筋斗。百草頭邊。許你同坐同行<span class='note-inline'>(歗堂汾嗣)</span>。</p>
</div>
<div class='div-other'><a id='mulu5319' />
<p class='h3'>太平乳山普明載月舟禪師</p><p>上堂。有一句子。從上諸佛列祖。古今天下老和尚。橫說豎說。隱顯說。方便說。種種譬喻說。總未曾說到。乳山今日不惜口業。與諸兄弟道破。良久曰。耳朵兩片皮。牙齒一具骨　上堂。考鐘伐鼓。攢簇將來。事不獲<span class='corr'>已</span>。聊通一綫。呵呵大笑。歸方丈　晚參。一冬來。燒榾柮火。擁百衲被。饑來喫飯。困來打睡。曾無少法當情。那來禪道理會。諸兄弟。攢簇上來。將謂我惠汝三昧。眾引首。師以竹篦旋風打散　小參。住山無奇特。一日鉢盂兩度濕。豐儉但隨緣。物物頭頭皆具足。乃目顧大眾曰。幸是人家男女。便歸方丈　小參。即心即佛錯。非心非佛錯。不是心不是佛不是物錯。諸人還會麼。若還不會。更聽一頌。乳山三錯。笟籬木杓。一任諸人。橫卜豎度　小參。南泉十八上。便解作活計。奢而不儉。趙州十八上。便解破家散宅。儉而不奢。有人道。得平展句。掉臂出乳出門　小參。乳山一往家風別。弄瓦搬磚無刻歇。有人若問西來意。放下泥盤笑不徹　上堂。天之高。地之厚。折旋俯仰誰解搆。燈籠三。露柱四。認著依然還不是。卓拄杖一下曰。切須仔細　上堂。洞明堂奧。迥絕羣趨。扶豎宗乘。肯資餘力。䌫得大綱在手。自然橫拈倒用。殺活全彰。東擲西拋。權衡有據。有時建立。則如山如嶽。全主全賓。有時掃蕩。則無剩無餘。絕朕絕兆。變化若神龍出海。脫略同香象截流。軌則弗存。印文畢具。且畢竟以何為驗。喝一喝曰。由臨濟至今。七百有餘祀　先慈忌日上堂。舉那吒太子。柝骨還父。柝肉還母。然後現本身。運大神力。為父母說法。師曰。骨肉既還父母。且喚甚麼作本身。今日山僧飲水思源。深恩罔報。也不柝甚骨肉。亦不運甚神力。祇將我母。曠大劫來。不沉不掉。一段光明。直下穿透黧奴白牯髑髏。爍破燈籠露柱眼睛。且汝等尋常面門出入的。又是甚乾矢橛。連聲喝。下座<span class='note-inline'>(山菴林嗣)</span>。</p>
</div>
<div class='div-other'><a id='mulu5320' />
<p class='h3'>泰興建安澹風位禪師</p><p>小參。即心即佛。毗盧墮在凡夫。非心非佛。普賢失其境界。驀拈拄杖。卓一下曰。若向這裏徹去。即便抝折拄杖。高挂鉢囊。若也如何若何。奚啻白雲萬里　小參。破故紙糊窗。防風不住黑。牽牛過嶺。滑石難行。拈拄杖曰。看看。拄杖四百四病一時頓發。還有相救者麼。眾無語。師曰。觀音觀音<span class='note-inline'>(醉熱粹嗣)</span>。</p>
</div>
<div class='div-other'><a id='mulu5321' />
<p class='h3'>蘇州華山泐潭自求膺禪師</p><p>上堂。百千妙義。總在心源。一句無私。十方坐斷。山門頭合掌。佛殿裏燒香。且道。有法說。無法說。蓮華峰高高處。觀之不足。默然洞低低處。平之有餘。豁開鳥道。撥轉龍池。一樹兩樹花。千莖萬莖竹。紅底自紅。綠底自綠。斜底自斜。曲底自曲。南北東西參學人。畫蛇不用重添足　示眾。舉臨濟示眾云。赤肉團上。有一無位真人。常在汝諸人面門出入。未證據者看看。時有僧出問云。如何是無位真人。濟下禪床擒住云。道道。僧擬議。濟托開云。無位真人是甚麼乾矢橛。便歸方丈。師曰。臨濟大師。如將谷響千斤。換得空花萬片。若作佛法商量。還未夢見在。何也。鯨吞海水盡。露出珊瑚枝<span class='note-inline'>(僧鑒青嗣)</span>。</p>
</div>
<p class='juan'>五燈全書卷第一百四</p>
<div class='div-w'><p>五燈全書卷第一百四補遺</p>
<p class="head1">臨濟宗</p>
<p class="head2">南嶽下第三十七世隨錄</p>
<a id='mulu5322' />
<p class='h3'>京都報恩楚林睿禪師</p><p>示眾。舉馬祖因僧問離四句絕百非話畢。師曰。馬祖父子。不動干戈。全鋒敵勝。這僧。只要深入重圍。不顧腦門中箭。祖曰。藏頭白。海頭黑。也是鐵作面皮　示眾。舉世尊覩明星因緣畢。師曰。諸方盡道。話作兩橛。何似徐六擔板。殊不知大小世尊。開得一張口。打失兩莖眉　示眾。舉婆子燒庵話畢。師曰。一人暗藏春色。一人明露秋光。雖然。咸歸造化。要且時分不同。若到報恩門下。二俱喫棒　示眾。舉盤山上堂。向上一路。千聖不傳。學者勞形。如猿捉影。慈明曰。向上一路。千聖不然。大慧曰。向上一路。熱碗鳴聲。師曰。諸大老。各各張吞佛祖底口。勦凡聖底舌。及至向上一條捷徑大路。依舊提掇不出。山僧。要與諸人覿面拈出。如何是向上一路。看脚下。便歸方丈　示眾。舉藥山化主與甘贄行者因緣畢。師曰。者僧著賊猶可。藥山著賊更甚。具眼者。試辨看　示眾。學南泉示眾曰。三世諸佛不知有。黧奴白牯却知有。師曰。余住法興時。舉問琮監寺。如何是三世諸佛不知有。答曰。黃金殿上青苔老。如何是黧奴白牯却知有。答曰。鐵壁峰前水草香。又問輝維那。答前語曰。拖犁拽耙渾閒事。答後語曰。帶水沾泥總不妨。余曰。你者兩箇漢。作恁麼語話。披毛帶角。無有了日在<span class='note-inline'>(俞昭汾嗣)</span>。</p>
</div>
<div class='div-w'><a id='mulu5323' />
<p class='h3'>竟陵寶嚴頑谷璘禪師</p><p>青陽邑侯。請上堂。豎起拂子。召眾曰。看看。這漢無端[跳-兆+孛]跳。撞倒妙喜國土。現蹟轉輪。號無諍念。一時統領王及千子。來到寶嚴。自謂我於寶藏如來所。發阿耨多羅三菩提心。誘諭惟心法門。宏道教外旨趣。聲未息。被山僧一摑。直得瓦解氷消。連聲呌曰。屈屈。且道屈箇什麼。擲下拂子曰。三段不同。收歸上科　解制上堂。結却布袋口。三世諸佛不知有。解卻布袋口。狸奴白牯却知有。逗到功成行滿時。依舊面南看北斗。恁麼見得。猶是矮子看戲。直饒向未結<span class='corr'>已</span>前。掀倒禪床。喝散大眾。寶嚴拄杖。未肯輕放。若到諸方。不得錯舉　上堂。纂子峰高。萬山環簇。卓錫泉深。孤雲出沒。艮覆盋盂巒。逼塞咽喉唇吻。脫屣羅漢橋。把斷聖凡要路。任具獅子爪牙。縱象王威猛的到來。未免望崖而退。驀顧左右。門風豈欲高天下。聳峻孤峰勢如然　報恩上堂。舉僧問首山曰。一切諸佛。皆從此經出。如何是此經。山曰。低聲低聲。曰如何受持。山曰。不染污。師廼喝一喝。有問如何是此經。莫向者一喝下薦取。如何受持。念千念萬。倘或躊蹰。更聽一頌。二月南湖春草徧。橫江渡口常如練。相期一夜在孤舟。空見浮雲三兩片<span class='note-inline'>(俞昭汾嗣)</span>。</p>
</div>
<div class='div-w'><a id='mulu5324' />
<p class='h3'>久依慧定禪師</p><p>潤州陳氏子。世業儒。早孤。食貧奉母。每有出塵之想。以終鮮兄弟而弗忍。命之娶。即痛哭避去。母察其志堅。乃不之強。母歿。始薙染。誓志參學。風瓢雨笠。單丁無侶。徧歷諸方。先是。參西來意。頭面俱腫。一日見梧葉墜堦。疑情頓釋。腫處全消。作偈曰。徹體金風吹瑟瑟。堦下梧桐落一葉。只道今朝是立秋。不知<span class='corr'>已</span>過寒露節。後至武昌。禮洪山嚴序紀。機緣相契。遂蒙記莂焉　一日。鷓鴣頭陀問。秋色滿空庭。萬法非真實。且道。以何為驗。師曰。長年不出戶。士曰。堪作甚麼。師曰。撞著老維摩。虗空連底脫。士曰。劄出鋒鋩。你可曾見。師曰。金風一動。徧體清凉。士曰住住。師便喝　洪山紀問。德山入門便喝。臨濟入門便棒。且道。利害在什麼處。師一喝。紀起身拓開曰。向者裏添個註脚。師一掌。紀曰。山僧今日失利　頌本來面目曰。驀然踏著娘生鼻。萬物從來非法時。向日西來沒半字。至今東去有無為　頌萬法歸一曰。萬法一歸何所疑。九年冷坐盡皆知。而今識得佳人面。暗寫秋光寄阿誰<span class='note-inline'>(嚴序紀嗣)</span>。</p>
</div>
<div class='div-w'><a id='mulu5325' />
<p class='h3'>袁州仰山獅乳猊禪師</p><p>上堂。氷凌走馬。劍刃行拳。那吒手裏展紅旗。金剛背上翻白眼。三百六十骨節。節節放光動地。八萬四千毛孔。孔孔現寶王剎海。但得南山解起雲。未必北山不下雨。若是久參上士。向這裏直下坐斷。方有少分相應。何故。不入洪波內。怎見弄潮人　晚參。仰山平實生涯。懶向淨地撒沙。說甚子胡狗。趙州茶。禾山打皷。秘魔擎叉。乃至五乘三藏。諸子百家。無量法門。玅義恒沙。不消仰山咳[口*敕]一聲。盡情收拾了也。且道。是何章句。良久。喝一喝　僧問。不著佛求。不著法求。不著僧求。師便打。曰學人不會。師曰。莫謂辜負汝　頌世尊初生曰。惡毒多生種得親。出胎便解皷風塵。至今無限郎當漢。餿飯拈來祭鬼神<span class='note-inline'>(煦杲照嗣)</span>。</p>
</div>
<div class='div-w'><a id='mulu5326' />
<p class='h3'>蘇州祇園湘鄰濟禪師</p><p>小參。斬得釘。截得鐵。出匣鋩寒。倚天照雪。若嫌破碎五分。同具一身。莫羨團圞。兩口却無一舌。千偈讀瀾翻。且喜沒交涉。一句解全提。重把虎鬚捋。千七百則。盡是達摩眼睛。四十九年。無非釋迦心血。諦聽諦聽。莫說莫說。若到無智人前。添他一箇驢橛　小參。大好齋筵。人人得飽。東邊來者東邊坐。西邊來者西邊坐。你莫管他杓大碗小。但要知得飯是米做。祇如醎酸苦辣一一打。從諸人舌頭歷過。因甚孔子又道。人莫不飲食也。鮮能知味也。良久曰。今朝應酬事煩。明日到齋堂裏。與你說破　小參。乾矢橛。南無佛。饒你念得口滑。<span class='corr'>但</span>有出氣無進氣。還曾念著一句麼。所以說。大統綱宗中事。先須識句。若不識句。難作箇話會。百不思時。喚作正句。你作麼生念。纔擬舉念。早入邪途。一言蔽諸。直須會取。喝一喝曰。莫妄想<span class='note-inline'>(僧鑒青嗣)</span>。</p>
</div>
<div class='div-w'><a id='mulu5327' />
<p class='h3'>海雲浣墨源禪師</p><p>小參。古人曰。瞽者善聽。聾者善視。截利一源。用師十倍。三返晝夜。用師萬倍。迴旋顧眾曰。千倍萬倍。盡在斯矣。擊竹篦一下曰。不堪持贈君　小參。咽喉儱侗。吞却一對。達摩眼睛。即今在臟腑中。橫窺豎睨。嘆曰。可惜許。打入這個皮袋去也。乃撫手久之曰。具眼衲僧。且居門外　中秋小參。清光如洗。萬象涵虗。潑出松濤。寧沉空寂。直得虎頭岩藏身無地。叠石磨轉展無從。端嚴如坐水晶宮。普願何須超物外　乞食回小參。住山人無別計。饑則乞食持盂。飽即歸家任意。念觀音的。常念觀音。呼揭諦的。頻呼揭諦。負舂者。繼大鑑之高風。掃地者。奪寒山之長技。拾片雲補就袈裟。對殘月課完經偈。灼然無事於心。怡然無心於事。長聯牀上飽齁齁。即此便名歡喜地。諸仁者。祇如一飽忘百饑的。還曾嚼著自己舌頭麼<span class='note-inline'>(僧鑒青嗣)</span>。</p>
</div>
<div class='div-w'><a id='mulu5328' />
<p class='h3'>興國天嵒峻禪師</p><p>示眾。會則事同一家。不會則萬別千差。古人恁麼道。祇堪入佛。不能入魔。伏龍則不然。不會則事同一家。會則萬別千差。汝等諸人。還曾夢見麼　示眾。臨濟有三要。伏龍有四要。不免舉似諸人。也要大家知有。第一要薪水。第二要茶鹽。第三要米谷。第四要喫飯穿衣。屙屎睡覺。諸人者不得作禪道佛法會。不得作世諦語言會。且作麼生會。參　上堂。哆哆和和說無病。憑實商量不可信。更有一種告諸人。耳聽何如眼聽正。喝一喝<span class='note-inline'>(煦杲照嗣)</span>。</p>
</div>
<div class='div-w'><a id='mulu5329' />
<p class='h3'>邑宰大慧居士牟欽元</p><p>字東山。原籍關東。隨父任淮揚粵西。士生聰慧。博通經史。曾宰秦邑。夙具根器。信重禪宗向上事。苦志窮究有年。雖解會稍能趨向。不能直下了然。一日到蓮花寺。參肩遠鍾。士問。畢竟如何得明正法眼藏。鍾震威一喝。士曰。除此之外。還別有麼。鍾却掩其門。良久復開。士擬問。鍾掩却士口曰。道道。士直下洞明。乃曰。早知燈是火。飯熟幾多時。復呈偈曰。正法眼開法法融。一機纔動萬機通。本來面目今方見。盡在逢緣不借中。鍾首肯。即授之以偈。而記莂焉<span class='note-inline'>(肩遠鐘嗣)</span>。</p>
</div>
<div class='div-w'><a id='mulu5330' />
<p class='h3'>山東臨清林文伯居士</p><p>名秀。早年登科甲。官居主政。世善之家。伊父芝山道長。曾得旨印心於兜率。廣行六度。士閱藏得悟。洞徹玄要曰。今日方知一字無。復呈偈曰。五千大藏隨心轉。心法雙忘徹底掀。親悟本來真面目。拈來用去總逢源。肩遠鍾。乃以源流法偈。印可焉<span class='note-inline'>(肩遠鍾嗣)</span>。</p>
</div></div></div>
</div><!-- end of div[@id='body'] -->
</body></html>