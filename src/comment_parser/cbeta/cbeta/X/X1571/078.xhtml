<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4133' />五燈全書卷第七十八</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十五世隨錄</p>

<div class='div-other'><a id='mulu4134' />
<p class='h3'>寶安二隱謐禪師</p><p>古渝昌州金氏子。初游講肆。後見磬山修。言下起疑。決志參詢。依雲門信久之。復上天童。苦行六載。忽然省發。奇祖繼席通玄。招師分座說法。而記莂焉。開法嵊之法祥。台之松巖。華亭法忍。嘉禾龍淵。暨荊溪寶安數剎　上堂。臨濟祖翁。建立黃檗宗旨。全身擔荷。不肖兒孫。恢張列祖宗猷。赤手提持。任他盡乾坤遍大地。銅頭鐵額漢子。驢駝馬載到來。山僧只消一陣下載清風。管教箇箇骨稜肉瘦。暢煞生平。且道山僧據箇甚麼道理。便乃如是。驀拈拄杖曰。橫按鏌鎁全正令。太平寰宇斬癡頑　示眾。今朝六月初一日。暑氣蒸人如火逼。<span class='corr'>陝</span>府鐵牛冷汗流。嘉州大象舌拖地。冷汗流舌拖地。祇要時人自委悉。驀喚大眾曰。且道其中意作麼生委悉。良久曰。幾度夜深松下坐。薰風陣陣透身凉　上堂。十五日<span class='corr'>已</span>前。掘地覓青天。十五日<span class='corr'>已</span>後。挖空尋白璞。正當十五日。咳唾掉臂。無事不畢。任運騰騰。優游自適。正恁麼時。向上提持則不問。汝諸人優游自適一句。作麼生道。一日鉢盂幾度溼。閒行溪畔兩三遭　上堂。一葉落天下秋。歸根誰解來無口。一塵起大地收。萬象森羅入正受。便恁麼去。也是徐六擔板。不恁麼去。天下衲僧跳不出。且道畢竟意作麼生。秋鴈一聲迥。天空萬里清　病起上堂。丈室打眠三七日。兩眼睜睜光似漆。阿㖿阿㖿不住聲。天回地轉無休歇。無休歇。一具骨頭軟如鐵。腔子裏含惟太空。口吐。猛燄回天澤。阿㖿㖿誰堪識。拈拄杖曰。惟有拄杖子。休戚常干涉。且作麼生是干涉底句。三箇奴郎夜簸錢。究竟不知誰是賊。喝一喝　上堂。十月十五日。寒風掠面急。觸處體全彰。箇中意誰識。識不識。休擬測。凍得人人眉橫鼻子直。拈拄杖曰。且道者箇又作麼生。撐天拄地任縱橫。從來不借他人力。復卓一卓　元宵上堂。龍燈鬬額。烟樹飛花。火噴人面。痛徹釋迦。正恁麼時。且道然燈古佛。在甚麼處。交肩搭臂成羣醉。夜半笙歌扶到家　上堂。四月初三秧正青。老農領眾開秧門。沒腔曲調歌田樂。幾箇男兒著眼聽。若也田歌聽得出。一莖草上定乾坤。如是便能拔一莖草。千莖萬莖俱透露。種一片田。千片萬片俱沒荒。到這裏。任是橫拖豎拽。七縱八橫。信手信脚。活路生成。大眾且道。歌田一曲。作麼生唱。乃曰。石榴花葉兒青。時節到來莫因循。打鼓普請大家看。且道田中有幾人。驀拈拄杖。卓一卓。喝一喝　上堂。今朝二月十九。大士出乖露醜。示現三十二應。不知從何而有。有不有。一曲陽春和不齊。五九原來四十五。復舉古德曰。觀世音菩薩。將錢買餬餅。放下手却是饅頭。師曰。古人恁麼道。神頭鬼面。東涌西沒。雖是面目分明。怎奈令人難覩。且道覰破後作麼生。我為法王。於法自在　上堂。言中取則。大似鹿逐陽燄。句外明宗。亦是猿撈水月。且道畢竟事作麼生。俊鷹不打籬邊兔。猛虎寧餐伏地屍　示眾。夏日炎炎。火雲燄燄。石蟹攤涎。木雞發汗。且道是甚麼意旨。自代曰。海底蓬塵飛。峰頭波浪起　僧問。如何是第一元。師曰。龐老女兒提菜籃。如何是第二元。師曰。空生宴坐雨花巖。如何是第三元。師曰。越江星夜倒拖船。如何是第一要。師曰。嵩山打破竈。如何是第二要。師曰。呈橈并舞棹。如何是第三要。師曰。誰行不踏道　僧驀豎起拳曰。既是本來無一物。因甚却有這箇。師曰。這箇是甚麼。僧一喝。師便打　僧求話頭。師曰。你者一問。從甚處來。曰不知。師曰。自己問尚且不知。更乞甚麼話頭　問。一口氣不來。向甚處安身立命。師便打。僧無語。師以拄杖擉曰。鈍置殺人　問。不是心不是佛不是物。是箇甚麼。師曰。老僧也不識。僧罔措。師便打曰。莫便是麼。師曰。錯　問。萬法歸一。一歸何處。師曰。阿誰教你問　問牛頭未見四祖時。為甚百鳥銜花。師曰。肉臭惹蒼蠅。見後為甚不銜花。師曰。鏡破不藏影　問。古鏡未磨時如何。師曰。直須打破　康熈甲辰。以學徒罹難于武林。執師赴勘庭。鞠日。師索筆供曰。昨日歸家時未至。今日歸家正午時。夢幻空花留不住。此心能有幾人。至知字未成。擲筆而逝。一時當道咸皆敬禮。供龕旬日。香雲不散。四眾迎歸寶安。建塔<span class='note-inline'>(林野奇嗣)</span>。</p>
</div>
<div class='div-other'><a id='mulu4135' />
<p class='h3'>宜興芙蓉自閒覺禪師</p><p>蜀之重慶合州余氏子。八歲隨父。禮本邑馬當山太空為受業。十九歲出蜀。首謁天童有省。次參通玄大徹。遂得法焉。出住台之華頂。禹之廣化。蘇之羅漢慈濟。甬之法海嶽林。末遷荊溪芙蓉。上堂。盡道師翁此日死。誰識師翁今日生。試看天上無私日。晨朝東出夜西沉。我密師翁。從無住本。豎無為幢。於無生滅中。示現受生。豎拂曰。還識者老和尚落處麼。若也識。紅爐飛片雪。若未識。普請同到師翁真前。重加剖訣。至真前拈香曰。昔曾親喫惡鉗鎚。至今痛恨猶未雪。冤既有頭債有主。插香曰。瓣香須向金爐爇。香既爇矣。且道師翁還來也未。若道來。以何為驗。若道不來。指真曰。面目現在。退身三步作女人拜。便歸方丈　布袋和尚誕日。上堂。補位當來。會設龍華。同登入悲興即世。橫拖布袋立長街。等閒寬著肚皮。慣會靴裏弄指。塵塵剎剎。普現羣機。者邊那邊。了無回互。一向恁麼來。千人萬人。羅籠不住。一向恁麼去。千人萬人。喚不回頭。絕後光前。登三邁五。便道空手把鋤頭。步行騎水牛。人從橋上過。橋流水不流。猶是應機接物。相樓打樓。若論本分提持。大似鄭州出曹門。山僧今日義出豐年。借花獻佛。敢問大眾。且道布袋和尚。即今在甚麼處。擡手曰。青山不鎖長飛勢。滄海合知來處高　留宗首座兼兩序。上堂。問。象王回顧。獅子嚬呻。逆順縱橫。如何施設。師曰。肘臂不向外屈。曰海闊從魚躍。天空任鳥飛。師曰。仰山道底。曰一堂風冷澹。千古意分明。師曰。剎竿頭上仰蓮心。乃曰。入而易。出而難。兜率陀天未許還。出而易入而難。四明風月有誰攀。把手高臺乘快便。一任波旬冷眼看。布袋老肚皮寬。崇樓中高枕拳。十八孩兒任遊戲。大家共踏上頭關。不等閒黑花。猫子面門斑。以拂子作釣曰。長汀江上把竿人。釣得西江月一灣　臘八上堂。渾鋼打就。生鐵鑄成。馬腹驢胎。隨緣放曠。鬬雪梅花風送遠。明星午夜碧天寒。大地呈祥。山河獻瑞。若道覩明星而證入底是。猫兒喫斷麻。若道覩明星而證入底不是。項羽過江東。畢竟如何。咄咄。力<span class='corr'>囗</span>希。千年桃核裏。黑狗爛銀蹄。燈籠沿壁。石女登梯。啞人拍手呵呵笑。得便宜處失便宜　林老和尚大辰上堂。衣珠纔剖。帀地清風。獨出劒門。滿懷風月。吞却嘉州象。倒騎三脚驢。踏殺大唐英俊流。傾湫倒嶽無邊表。山僧棒喫血痕多。痛恨而今猶未了。酬恩四處爇沉檀。太白山頭抽脚早。哭不得兮笑不得。逢人且唱紅衲襖。紅衲襖向誰討。珊瑚枝枝撐著月。鐵牛愛喫無根草　晚參。桃花紅李花白。五陵公子遊芳陌。靈雲公案又重新。人人眼裏重添屑。知恩者截鐵斬釘。負恩者紅爐點雪。布袋老子笑呵呵。寒山拾得忙不徹。十字街頭石敢當。聲聲只呌歸去歇。歸去歇。莫待蓼花紅似血　晚參。盲龜鑽入銀宮裏。跛鱉挨開玉闕時。那吒背上生三角。蝦蟇口裏吐明珠。會得底掉頭不顧。會不得底。坐井觀天。山僧恁麼道。合喫三十棒。何故。點石化為金玉易。勸人除却是非難　垂語。見之不取。思之千里。拄杖子化為龍。吞却山河大地了也。是汝諸人。向甚處著眼。試道看　師過吳江接待寺。偶值數僧。師問。諸上座到那裏去。一僧曰。普陀。師曰。近日大士不在普陀。曰在那裏。師曰。在上座鼻孔裏。曰錯。師曰。拋却甜桃樹。沿山摘酢棃。僧茫然。師曰。鈍置煞人　師問易修施居士。春色滿園關不住。一枝李杏出牆來。且道承誰恩力。曰不從他得。師曰。從甚處得。曰天無私葢。地無私載。師曰。你即今在甚麼處。士豎拳。師曰。錯認定盤星　師問僧。從甚麼處來。曰靈隱。師曰。聞飛來峰近日又飛去。是否。僧茫然。師直打出　師一夜入堂。為眾巡香。稍有不精<span class='corr'>采</span>者。便打。少頃召眾曰。你們下單來。我與你商量一件事。眾環立。師曰。山僧適纔打個<span class='corr'>盹</span>。聖僧與我道說。我亂打你們。眨向黑山下。還有救得我底麼。眾對不恰。師曰。汝等既救不得。山僧自救去也。乃打筋斗而出　問。如何是衲衣下事。師曰。鞋寬脚瘦。曰謝師答話。師曰。蒼天蒼天　師於順治辛丑臘月示微疾。二十七日。索浴作書謝諸檀護。遺囑誡眾嚴切。至酉時。復書偈曰。天上天下。脚頭脚底。撩起便行。將頭作尾。阿呵呵。風流不在著衣多。一曲歸家唱[這-言+里]邏。擲筆曰。俗氣也不除。竟爾趨寂。壽五十三。臘三十四。奉全身塔于寺之東首屏風山<span class='note-inline'>(林野奇嗣)</span>。</p>
</div>
<div class='div-other'><a id='mulu4136' />
<p class='h3'>金莪博融本禪師</p><p>結制日。一僧告假出山。師曰。你要去不許去。你要住不許住。畢竟作麼生。僧罔對。旁一僧復舉問前話。師曰。者個問頭。直饒大徹底人。也出身不得。僧曰。某甲還出得麼。師喝曰。雞棲鳳巢。素非其類<span class='note-inline'>(林野奇嗣)</span>。</p>
</div>
<div class='div-other'><a id='mulu4137' />
<p class='h3'>台州鴻福妙高昇禪師</p><p>上堂。雁宕嵩嵒共一山。春風春水幾迴還。祖師的意分明極。盡在離披花雨間。驀舉拄杖曰。還會麼。九九原歸八十一。前三三也後三三。一把柳絲收不得。和烟搭在玉闌干　上堂。此中得個真消息。是處天開百萬峰。指指山顏呈瑞色。頭頭物性展春容。門前石踞欽禪虎。階下池歸聽法龍。更有現前諸子貴。團圝圍繞瞎驢翁。將南作北。指西話東。紫羅帳裏撒珍珠。信手拈來用不窮。簸箕量米渾無別。熨斗煎茶銚不同。龍驤虎驟。別露家風。好大哥沒羅籠。大抵還他皆敏手。靈機妙叶振綱宗　小參。坐斷毗盧頂。迥出威音王。當陽施殺活。赫赫顯風光。所以道。大人具大見。大智得大用。頓除情見。裂破愛網。直得孤迥迥峭巍巍。可以撥轉天關。掀翻地軸。必須恁麼人。方行恁麼事。欲行恁麼事。必須恁麼人。人事且置。祇如照用雙行一句。作麼生道。雷電一聲轟宇宙。翻身獨步上頭關　示眾。一著聲前活路機。人人本具自離披。若能直下超方去。烏用山僧覿面提。諸仁者。委悉麼。牙齒一具骨。耳朵兩片皮　薦靈小參。因我則有生。有我實不滅。打破兩關頭。猶若水中月。光光相照。洞然明白。這邊那邊。祇是這賊。信步踏翻鴈宕山。泥牛迸入無生國。大眾還知水月印公為人底消息麼。朔風吹綻臘梅花。曉日爍開巖畔雪<span class='note-inline'>(林野奇嗣)</span>。</p>
</div>
<div class='div-other'><a id='mulu4138' />
<p class='h3'>海鹽法喜破顏祖禪師</p><p>西蜀達州吳氏子。上堂。黃金離鑛。白玉無瑕。便恁麼會。眼裏撒沙。臨濟逢人便喝。未免辜負己靈。德山入門便棒。大似指鹿為馬。若是。本分衲僧。自然瀟瀟灑灑。作麼生是瀟灑處。倦時兀兀繩床上。興到園中步一回　上堂。無禪可參。無道可悟。直下承當。超佛越祖。臨濟三遭痛棒於黃檗山中。冤有頭。仰山死偷心於大溈座下。債有主。衲僧分上。眼葢乾坤。氣吞佛祖。驀豎拂子曰。到者裏。為甚一言不措。受人處分。擲下拂子曰。無人酬價。打與一百。復舉臨濟問僧。甚處來。僧曰定州。濟拈棒。僧擬議。濟便打。僧不肯。濟曰。<span class='corr'>已</span>後遇明眼人去在。僧後到三聖。遂舉前話。三聖拈棒。僧擬議。聖亦打。大眾。臨濟父子。雖是棒頭甚活。只好欺個懵懂禪流。若是作家上士。纔跨入門。見伊恁麼問。便好隨聲熱喝。更若動靜。拂袖便行。縱有倚天長棒。管教無處下手。而今既<span class='corr'>已</span>納降。遂使這二老漢。聲價過倍。驀拈拄杖。召大眾曰。還有為者僧出氣者麼。眾無語。師曰。總是一夥喫棒漢。下座一時趂散　上堂。無垢光。清淨光。智慧光。菩提光。光光相離。塵塵互入。釋迦老子。三百六十骨節。八萬四千毛竅。都盧是個大光明藏。遠山浮玉。近水沉碧。月臨高樓。風鳴敗樹。無非此光明藏之發現耳。汝等諸人。行也在裏許。坐也在裏許。直下信得及。見得徹。南無佛陀。南無達磨。南無僧伽。一時周禮。沙彌戒。比丘戒。菩薩戒。逢場作戲也可。到處稱尊也可。知而故犯也可。其或未然。不得被光影門戶轉却故白　上堂。一個月。兩個月。三個月。算來祇有九十日。平地掘起陷人阬。空中打個擊驢橛。而今解制<span class='corr'>已</span>臨期。芒鞵踏破野狐窟。寒梅破玉香風清。無限春光都狼藉。遂喝一喝　示眾。舉不顧即差互。擬思量何劫悟。雲門大師。向電光影裏賣俏。令人覰捕不及。思慕不<span class='corr'>已</span>。法喜又且不然。驀拈杖曰。開眼也著。閉眼也著。覿面分明。何須摸索。卓一卓曰。麒麟只有一隻角　示眾。茶來為汝接。禮拜便呼起。處處直提撕。吾無隱乎爾。忽有個不識好惡底漢。出來道。長老長老。你大似福建人賣茘枝也。好與三十拄杖。何故不見道。有功者賞　師謂僧曰。連日天雨。足下甚溼。曰和尚也拖泥帶水。師曰。是伊不肯乾爆爆。他爭怪得山僧　問。蟭螟蟲。為甚麼吞却須彌山。師曰。是伊家常茶飯　順治丁酉九月八日。師示寂。坐說偈曰。本無生死。焉有去來。脫體風流。縱橫自在。呵呵。<span class='corr'>斂</span>目而逝。塔建秦駐山之麓<span class='note-inline'>(林野奇嗣)</span>。</p>
</div>
<div class='div-other'><a id='mulu4139' />
<p class='h3'>永嘉雲山大用志禪師</p><p>上堂。問大開爐鞴即不問。三元三要請師分。師曰。長天一色秋。曰如何是第一元。師曰。野老夜燒錢。曰如何是第二元。師曰。雲湛見青天。曰如何是第三元。師曰。萬派總歸源。曰如何是第一要。師曰。鴻濛未鑿竅。曰如何是第二要。師曰。巖前石虎呌。曰如何是第三要。師曰。波斯鼻孔峭。僧以坐具畵○相。師便打。乃曰。舉足下足。無非穩密田地。撞頭磕額。總是自己家鄉。無位真人。在汝赤肉團上。壁立萬仞。因甚不知不覺。終日向外馳求。長期短限。畫地為牢。大似無繩自縛。若也瞥地翻身。山僧為汝證據。以拄杖旋風打散　上堂。覰破恒沙國土佛祖機關。掀翻無量劫來生死窠臼。運乾坤於掌握。有實有權。藏日月於胸懷。無今無古。眉如鐵杵。碎大地為微塵。牙若金錐。嚼須彌作灰炭。更於三百六十骨節內。放出金毛獅子。向八萬四千毛孔裏。擎來玉角麒麟。縱橫則神通自在。舒卷則妙用天然。且道甚麼人有如是作略。苟能知得。便知山僧本命元辰落處。若知山僧本命元辰落處。便知三世諸佛。歷代祖師。天下老和尚。本命元辰落處。倘或未然。却是山僧罪過<span class='note-inline'>(林野奇嗣)</span>。</p>
</div>
<div class='div-other'><a id='mulu4140' />
<p class='h3'>太倉香林佛古聞禪師</p><p>西蜀潼川張氏子。幼岐嶷卓犖。出語驚人。脫白後。行脚至金陵報恩。覩寶塔放光。驀觸前因。了明大事。詣通玄。命典客。機緣相契。奇皆許可。遂承付囑。出住婁江古塘。拮据百端。得成法席。繼入都門。暫憩隆安。值。</p>
<p>世祖章皇帝駕幸。師正跏趺。</p>
<p>帝注視曰。貌古神清。遂問住何寺。答曰。太倉香雲。　帝曰。香雲不若香林好。今遵香林焉　龍馭上賓。師受千佛院之請。上堂祝　聖曰。晏坐隆安七尺床。鍼頭一見意何長。追思無計酬恩澤。今古惟憑一瓣香。又應圓寧法興二剎　上堂。巢知風。穴知雨。智鑑無痕。靈源無底。不是心不是佛。月娟娟而萬水不沉。非旛動非風動。雲靄靄而千峰自啟。達磨西來不會禪。至今露却當門齒。且節至理彰一句。作麼生道。柳陰拂地黃鸝囀。水碧搖天白鷺飛　上堂。聲色裏坐。聲色裏臥。冷地商量。早成錯過。不錯過。堪笑楊岐三蹄驢。踏倒嵩山破竈墮　晚參。舉五祖演示眾曰。四五百石麥。二三千石稻。好個休糧方。耆婆不得妙。師曰。五祖。大似富嫌千口少。貧恨一身多。爭似香林這裏。園無半莖菜。廩無一粒米。信手拈將來。供養諸賢者。阿呵呵。真快活。夜半鐘聲敲未斷。清晨齊唱太平歌　上堂。大雪覆千山。孤峰頂不白。無人識得渠。萬戶俱打徹。舉拂子曰。者裏挨開綫道。拶得身來。許你諸人持論。設若眼孔定動。喉噎心知。早是白雲萬里　上堂。虗空包不住。大地載不起。古鑑辨媸妍。良工列規矩。末後句只者是。我與雪峰同條生。不與雪峰同條死。且道如何是末後句。喝一喝曰。善財拄杖子　上堂。古殿洞然。玲瓏溢目。風生鳥樹。香散庭幃。列諸聖於其間。羅萬靈於此際。龍驤虎驟。啟千佛之頹風。疊嶂層巒。拱九重之聖境。沒絃琴調。貴和知音。無孔笛腔。惟善接拍。且道還有飲泉水知地脈者麼。遂起身鞠躬曰。不因大量設莆供。怎得陞堂祝聖圖　晚參。病瘥不假驢駝藥。延齡何用九還丹。山僧昔在天台通玄。秘授靈驗奇方。善治盲聾瘖瘂。貪嗔癡妄。諸般邪魅。疑難雜症。無論國王大臣。僧尼道俗。只消一服。立刻痊愈。如何是方。聻。單提一口氣不來。畢竟向甚麼處安身立命。直下服去。自然見効。不惟眾苦冰清。亦乃菩提克證。倘若疑信不決。舊疾仍作。莫言不道　師于康熈丙午仲冬二十三日。集眾遺囑訓誡。皆法門大綱。不及世諦語。子時分。呼侍者更衣。端坐而逝。壽五十有七。臘二十有三。塔于香林之殿西隅<span class='note-inline'>(林野奇嗣)</span>。</p>
</div>
<div class='div-other'><a id='mulu4141' />
<p class='h3'>弁山蟠龍法柱長禪師</p><p>興化仙游胡氏子。髫年醉心宗門。母欲為婚媾。師不從。宵遯投龍潭祝髮。巖棲數月。途步出嶺。造博山。進不語堂。兩閱寒暑。衣不解帶。于法眼拈夾山語。豁然契悟。即語儕輩。法眼與麼解會。要見夾山。直待驢年。便捲臥具。徧謁諸方。逮抵江浙。末上通玄。初見奇祖。相視漠然。奇對侍司曰。新到好個學者。一日入室。奇指曰。這裏是甚麼所在。師曰。不敢再下註脚。抽身便出。晚復進見奇圍爐。奇曰。莫去火爐頭。有個無賓主句。正待商量。師曰不必。奇挾火曰。這箇為甚喚作火。師拽脫火筋便出。奇曰。蒼天蒼天。一日奇入碓房。見師躬操杵臼。乃曰。墜腰石今日放光也。師曰。業在其中。一日奇。舉破夏公案。洎濟行數里疑此事。且道疑甚麼。師曰。疑殺天下人。奇曰。黃檗為甚前不肯後肯。師曰。獅子咬人。奇曰。識得你也。便掌。師亦掌。至晚喚師入室付授焉。時值申酉之變。杖笠歸閩。避地支提。辛卯省覲天童。癸巳始抵吳興。創蟠龍于弁蒼北麓。開法　上堂。問祖意教意。是同是別。師曰。吳山青楚水綠。曰謝師答話。師曰。二十棒自領去。乃曰。諸人生來。自有一雙眼睛。固是活埋。在聲色堆頭。夜以繼日。擺撲不脫。驀喚大眾。眾舉首。師曰。莫妄想　上堂。僧擬問。師便打。僧亂統。師連棒趂出。乃曰。口縫未開。山僧便著草鞋。向你肚裏走幾遭也。若待問來答去。形於紙筆。當為禪道佛法。直指一宗。掃地而盡。乃展兩手曰。討甚麼椀　上堂。衲僧家。寧遒上古之規繩。餓死於林下。不可好熱鬧而恥辱於先聖。有般瞎漢。以大法小法。籠瞽學者。臆度如來無上知見。又何常夢見其屎溺氣耶。大眾要識是非。面目現在　上堂。春山如黛。春雨如膏。翠竹千莖萬莖。黃鸝一聲兩聲。圓通門大啟。不用悟無生。有人諳落處。蟠龍分半院與他住　上堂。諸方鈎又曲。餌又香。奔湊又如蜂抱王。蟠龍這裏。鈎又無。餌又空。壁立猶如虎嘯風。不啟玄沙三種病。從教個個氣如虹。何故。不癡不聾。不作大家翁　上堂。色身敗壞。如何是堅固法身。即此證得。親見迦葉師兄　上堂。問如何是蟠龍為人。師曰。闍黎退身有分。僧無語。師曰。不信道。乃曰。香嚴悟處。不在擊竹邊。俱胝得處。不在指頭上。好大哥。勘破了也。且道勘破個甚麼。羚羊掛角無人見。獵犬尋蹤特地猜　上堂。眾集。師曰。好些陳爛葛藤。今日索性截斷去也。以拄杖趕下。復召大眾。眾回首。師曰。可惜許　浴佛上堂。當言不避截舌。當爐不避火迸。這漢剛出頭來。便逞乞兒伎倆。將大地人物。作自己受用。不知背後有人。雖然蟠龍拄杖子。未打你在　上堂。天地與我同根。遂拊膝曰。誰敢正眼覰著。萬物與我一體。又拊膝曰。這裏是甚麼所在。不見道。於一毛端。現寶王剎。坐微塵裏。轉大法輪。看他底關底。方會脚尖頭踢出個佛。若是胸次。有一星兒佛法元妙知見。擬欲利人利己。生陷拔舌犁耕。且道。利害在甚麼處　上堂。興拾枯柴煑瀑冰。閒拖瘦杖入雲層。秋空十里笑聲杳。喫瓔珞粥住山僧。大眾。且道東震土中。還有這個快活不徹底漢麼。拍膝一下　示眾。舉興教洪壽禪師。中丞王公隨。一日過師。師擁毳負暄自若。王下拜。師推蒲團。席地與坐。笑語終日而去。門人讓師曰。此一眾所仰。奈何不加禮。他日王復來。師出前趨迎之。王曰。何不如前日相見。師曰。中丞即得。奈知事嗔何。王益重之。師曰。自靈山遺囑。王公大臣。皆為我家垣墻。林下人。能以古道自處。無怪天子不得臣。諸侯不得友。其王公貴人。安往而不敬哉。味其知事嗔何一言。足以形容<span class='corr'>稗</span>販輩。沒處遁逃。也可悲。也可笑　示眾。舉倚遇禪師。叢席在法昌崇寧之北。千峰萬壑。古屋數間。師刀耕火種。殊安樂之。衲子至。不堪枯淡多棄去。開爐日。以一力撾鼓陞座。諸上座。佛法盛衰。據此可卜。葢先哲務實。而不務名。彼法昌萬山之中。臨開爐日。以一力撾鼓陞座。得非自全也耶。登其門者。如積翠南。大寧寬。寶覺心。靈源叟。皆互相推重。乃至龍圖徐公禧。與昌俱為布衣交。此時儕輩。抑未聞有哂之者。而抑未見其自歉不若人者也。真如踞地獅子。昌其人歟。時山門頭犬吠聲。師呼行者往看。有甚祖師到。喚來洗脚　示眾死心生平。以嗔怒訶罵時輩。五祖生平。以戲笑爐槌學者。蟠龍自來閉門打睡。聽其苔封古屋。草長法堂。於心無愧。今日入泥入水。曲順人情。許諸德入室。以本分相見。眼目定動。怎怪得山僧　示眾。說禪浩浩地。爭如栽田博飯喫。呵佛罵祖口須讓。孤峰頂上人迫不得<span class='corr'>已</span>。炊鐵釘飯。煑木札羹。要飽天下之饑人。直是教他無下口處。卓拄杖曰。有權有縱。有殺有活　示眾。涅槃經魔說眼正。許仰山。一毫上識得水潦。悟也未。抝折俱胝指頭。玄沙旁不肯。洎合經論賺過。良遂是可兒。有者道。嶮崖句峻。陷虎機深。是則固是。大煞寐語。以拂劃一劃曰。鉤在不疑之地<span class='note-inline'>(林野奇嗣)</span>。</p>
</div>
<div class='div-other'><a id='mulu4142' />
<p class='h3'>永嘉護國古泉清禪師</p><p>江南寧國人。師未甞言姓氏。齠年。入匡廬剃落。本山受具。精止觀。參天童。因竹篦子落地得悟。後依通玄奇。執侍六載。受囑後出住甌之樂清盤龍。繼主永嘉護國　冬至上堂。洞山掇退菓桌。羣陰剝盡。慈明揭牓僧堂。一陽來復。可謂舉止參造化。施設侔鬼神。檢點將來。未曾舉著向上事在。遂舉拂子曰。委悉麼。葭灰纔動。繡線初添。擲拂子　上堂。山僧昔曾記得古宿一則公案。甚是奇特。可以轉凡成聖。可以破生死關。可以出有無見<span class='corr'>刺</span>。久默斯要不務速說。今乃因齋慶讚。不免對眾舉似。遂連卓拄杖　元旦小參。溢目韶光。物情舒泰。梅開遍野。草木呈祥。斬新條令。特地乾坤。放出南山鱉鼻。吞却嘉州大象。石女謳歌。木人作舞。十字街頭石敢當。拊掌大笑曰。奇哉奇哉。天地一指。萬物一馬。喝一喝曰。且道。者個是甚麼。復喝一喝。歸方丈　僧問。如何是空劫<span class='corr'>已</span>前鼻孔。師豎拳曰。會麼。曰此是即今的。師曰。汝且會即今的　因僧向方丈前過。師召曰。者裏來。僧便入。師曰。未有事在且去。僧便去。師復召。僧回首。師曰。向後不得辜負老僧　問。萬象之中獨露身。意旨如何。師曰。吾無隱乎爾。僧無語。師便打　僧叉手問曰。和尚還識某甲麼。師曰。不是人。便是鬼。曰蒼天蒼天。師曰。哭你底爺。哭你底孃。僧禮拜。師喚侍者曰。將三文紙錢來　師後隱新昌之西山。於康熈甲辰秋八月示寂。茶毗得舍利無算。建塔于本菴之西麓<span class='note-inline'>(林野奇嗣)</span>。</p>
</div>
<div class='div-other'><a id='mulu4143' />
<p class='h3'>南嶽藥山商尊元禪師</p><p>湖廣衡陽王氏子。因事匿跡飛來菴。禮繼白首座出家。參無縫塔話。上天童。首謁金粟容。機緣即契。師以未見悟老人。乃直上太白。見悟於大徹堂。問神光向達磨。作禮三拜。得髓授衣。今日某甲。亦禮和尚三拜。且道得個甚麼。悟曰。沒汝分。師力參三載。不能轉一語。一日再理前話。悟亦如是答。師曰。恁麼則得髓去也。悟曰。既是沒汝分。為甚麼又得髓。師曰。老老大大。作這般去就。悟曰。如何是汝得的髓。師曰。大眾證明。悟便打。師曰。更要矢上加尖。上雙髻。參雲門信。旁有僧持錢至。信曰。金陵用的錢這樣小。師曰。銅錢雖小。寶字一般。信曰。如何是汝的寶。師作捧寶勢曰。請大師鑑。信曰。弄虗頭漢。師曰。這老漢。寶也不識。信曰。阿誰能識。師拍露柱曰。露柱證明。信便歸方丈。師曰。也不消得。參天童忞。除夕普茶次。忞曰。山僧行一令。道得者徑過。道不得者。罰茶十鍾。師曰進令。忞曰。覓心無處得心安。因甚却往鄴縣調心。師曰。但見皇風成一片。不知何處有邊疆。忞曰。也要喫五鍾。師曰。和尚如何。忞曰。柳絮隨風。自西自東。師曰。和尚也要喫十鍾。忞曰。何得如此。師曰。教壞人家男女。謁通玄奇。水乳契合。未幾受囑。海陵何阜福慧寺。請師開法。後古南門。應請興化。延師分座說法。名重叢林。順治戊戌。師歸省母。抵漢江棲賢示疾。骨如柴立。猶危坐竟夕。獨冠敬見曰。兄瘦若此。何乃爾耶。即張目書偈曰。皮包骨。骨裹肉。骨肉脫盡是何物。咄。芳草萋萋鸚鵡洲。晴川歷歷漢陽樹。即投筆而化。門人奉龕歸福慧。供奉三載。始啟龕戶。茶毗。見師顏色如生。一目微露睛。光射人。四眾歡呼。仍迎建塔<span class='note-inline'>(林野奇嗣)</span>。</p>
</div>
<div class='div-other'><a id='mulu4144' />
<p class='h3'>江南寧國寧元漢目杲禪師</p><p>泉州紫雲黃氏子。幼不茹葷。十一歲。父母俱喪。覺世相無常。遂詣圭峰。禮妙湛薙染焉。二十歲。謁黃檗琦。入室纔問。琦連打數棒。師罔措。悶甚。更加力究。午夜聞鐘。忽省曰。噁。元來病在冷中起。遂從前疑團。當下冰釋。上方丈呈解。琦多首肯。未幾出閩徧參。同石生弟。叩金粟元。元問。二人同鼻孔。那個最重。師曰。和尚試定當看。元曰。却是你重。師曰。莫塗污人好。元又顧石生曰。你又作麼生。石一喝。元曰。洎不問過。師便出。元深異之。令居記室。越明年。參天童忞。師問。陸來船來。無勞問著。同聲相應一句。請師速道。忞曰。裂破舌頭。師曰。未到天童。不妨疑著。忞曰。疑則且置。諸方結制。何不覓個住處。師曰。三處度夏。文殊舊規。忞曰。文殊即今何在。師振聲一喝。忞曰。這閩子。敢來捋虎鬚。直打出方丈。師曰。某甲遠來。且勿相謾。復參通玄奇。奇舉夾山話問。法眼不作境會。汝作麼生會。師曰。寧可截舌。不犯國諱。奇曰。却是沒奈何。師曰。尊意如何。奇曰。猿抱子歸青嶂裏。鳥銜花落碧巖前。師趨前問訊曰。千古罕聞。奇便喝。師曰。轉見作家。奇又喝。師於是。頓見古人用處。遂令掌翰墨。又曬經次。奇問。梵語首楞嚴。華言究竟堅固。如何是堅固底道理。師曰。但有言說。多無實義。奇曰。豈無轉身。只要杜口。師曰。看他朝子貴。不是種田郎。奇曰。面皮厚多少。師曰。正要天下人簡點。奇便喝。師亦喝。奇頷之。一日出衣拂囑之。出住江南寧國寧元寺　上堂。佛法無人說。雖慧莫能曉。遂喝一喝曰。莫探頭好。有口且掛壁上。是法非思量分別之所能知。復喝一喝曰。作甚難易。早<span class='corr'>已</span>七穿八穴。大眾。釋迦老子。開口話墮。全不覺知。今日總被不肖挫折一上。是汝諸人。還見山僧眉毛在麼。乃拍禪床一下曰。為眾竭力。禍出私門　謝監院上堂。折東籬補西壁。扶叢林弼知識。至於陸役沉勞。將無作有。在祖上人。未曾不會。更有三種事。不可不知。第一直須金鑄堅實心。逢魔不退。第二更要鐵作脊梁骨。遇難轉剛。第三乃○○○○○曰。劄　上堂。古石鞏。三十年張由基弓箭。只射得半個聖人。老高峰。廿餘載布漫天網羅。方遇著一螟虫子。寧元素病在狂。不但矯今時疲敝。直欲反古人休風。是以弓亦不張。網亦不布。牢關把定。鬼神無窺覰之方。葛藤剗除。佛祖正蕩平之路。其奈人心不古。望崖而退者多。法運下衰。特地相呈者寡。雖然。且道如何是寧元真實為人處。遂喝一喝曰。拳便用拳。踢便用踢　上堂。問德山為甚入門便棒。師曰。養子方知父慈。曰臨濟為甚入門便喝。師曰。賊無種相鼓弄。曰德山臨濟未出世<span class='corr'>已</span>前。還有棒喝也無。師曰。向來曾亦疑著。僧一喝。師曰。無人捆打汝何勞呌喊。乃曰。德山棒臨濟喝。總是弄巧翻成拙。不見。達磨門下。分皮分骨分髓。何似老神光禮拜叉手而立。遂以手摑嘴曰。寧山今日也成多說　上堂。生是誑死是謗。不生不死何模樣。等閒坐斷兩頭關。不動身心成實相。驀拈拄杖。卓一下曰。關<span class='corr'>已</span>坐斷。如何是成底實相。復卓一下曰。不離當處常湛然。覓即知君不可見　晚參。舉瑯琊曰。有句無句。如藤倚樹。樹倒藤枯。好一堆爛柴。大慧曰。作賊人心虗。雖然如是。恩大難酬。千巖曰。一人作佛法商量。一人作世諦流布。檢點將來。總欠悟在。師曰。大眾且道。那一個是世諦流布。那一個是佛法商量。時有僧出。師驀喝曰。淨土上不許穵屎窖　上堂。眾集定。師默然良久。問曰。還會麼。眾無對。師復曰。般若經中云。無法可說。是名說法。便下座　僧問。牛頭未見四祖時。因甚百鳥銜花。師曰。功不浪施。曰見後因甚却不銜花。師曰。恩無重報　師因同門商尊公。舉深明二上座話。問曰。那裏是他未悟處。師曰。切莫壓良為賤。曰三十里方省。又作麼生。師曰。落七落八。曰若不同床睡。安知被底穿。師曰。百年一夢　問。魚行水濁。鳥飛毛落。亮上座一入西山。為甚杳無消息。師曰。甕裏不走鼈　問。如何是道。師曰。雨打石頭滑。曰如何是道中人。師曰。步行騎馬。僧擬議。師曰。無汝著脚處　師因二梵僧參。一名叱釋拾羅。曰汝還識得他的根底麼。曰識。師曰。既識。為甚又來此方。僧畫○相。復以手打破。師曰。不易南來。又問羅叱索南曰。汝又恁的。僧攘臂努目操梵音。師曰。我却不會汝這三昧。僧展兩手。師亦曰。不易南來。二僧下帽。一齊作禮。師曰。一龍一蛇　師在南臺。逢一幼婦。攜一籃螺螄。乞求授記。師以手撥螺螄曰。我不敢輕于汝等。汝等皆當作佛。婦叩謝。師曰。汝既夢癡。我亦酒醉。言訖婦不見　師到西潯大聖山。見一僧危坐門外。師入異之。既而出視。其僧<span class='corr'>已</span>立。師問曰。汝盲耶。不對。師曰。汝聾耶。不對。師曰。汝啞耶。不對。師曰。盧醫扁鵲。雖有神丹。遇此等人。終無靈騐。遂過別山。至暮乃還。其僧卓然如故。從者笑之。師曰。莫動他。三日後午時化去在。左右以師言不妄。候之果然。師頌曰。聾盲音啞<span class='corr'>已</span>無知。庭下何為立許時。惹得東邨汪小大。一狐疑了一狐疑　師入堂。值雲首座指火問眾曰。喚作火。則燒殺汝。不喚作火。則凍殺汝。畢竟喚作甚麼。師聞之。謂眾曰。適纔首座此問。殊是發藥。汝諸兄弟。毋相錯過。眾默然。師遶爐三匝而出<span class='note-inline'>(林野奇嗣)</span>。</p>
</div>
<div class='div-other'><a id='mulu4145' />
<p class='h3'>揚州興教破雲義禪師</p><p>桐城方氏子。族以儒業。幼稍知書。十二失父。十四喪母。胞兄善交。馳騁敗度。揮金殆盡。師亦娛聲色。每醉後喜於林樹中宿。一夜五鼓。聞子規聲。豁然如澄潭皓月。其中清徹之狀。不可枚舉。且喜且疑。有會於道。因到般若社見雲松。松以竹篦子話示師。茫然不知下落。更加迷悶。適松有匡廬之行。相隨舟中。松叱曰。汝是俗子。與我僧家。偕行不便。師隨起憤心。向梢艙。索剪刀。將髮剪下。和巾幘投之江中。見松曰。是僧耶。是俗耶。松笑曰。真丈夫兒。出世因緣。在此舉矣。侍松參博山。一夕聞舉大事<span class='corr'>已</span>明如喪考妣。會得竹篦子話。舉似松。松曰。你見個甚麼道理。師曰。燈原是火。松曰。俗漢子。師曰。莫瞞他好。後參天童三載。領益頗多。復參通玄奇。師問。楖栗橫擔不顧人。直入千峰萬峰去時如何。奇曰。看脚下。師曰。足下無私誰敢覰。奇曰。你又向這裏躲根在。師便喝。奇曰。險。至此覺得。尚有一毫頭難去在。一日監院為僧舉火攛炬曰。就在者裏。師在側。豁然徹底。方知從上老宿。本師老人。不欺我也。是年即受記莂　出住興教。上堂。榴花紅似火。蘆花白如雪。紫燕語喃喃。黃鸝聲弄舌。分付時人仔細看。莫教錯過好消息　上堂。菩提本無樹。明鏡亦非臺。本來無一物。何處惹塵埃。請問諸人。既無一物。即今山河大地。明暗色空。四時寒暑。兩儀日月。萬象森羅。一切世間種種色相。畢竟向何處安著。良久喝一喝曰。貪觀天上月。失却手中橈　僧問。即心即佛即不問。非心非佛事如何。師曰。我正要問你。那個是你的心。僧無語。師打出　問。某甲參學多年。未有個入處。師作悲痛聲曰。苦苦。僧亦哭曰。難為和尚慈悲。師笑曰。蒼天蒼天。僧有省<span class='note-inline'>(林野奇嗣)</span>。</p>
</div>
<p class='juan'>五燈全書卷第七十八</p></div></div>
</div><!-- end of div[@id='body'] -->
</body></html>