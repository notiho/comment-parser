<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4074' />五燈全書卷第七十七</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十五世隨錄</p>

<div class='div-other'><a id='mulu4075' />
<p class='h3'>紹興雲門孤卓浚禪師</p><p>福州長樂劉氏子。幼投龍山脫白。因參鼓山。聞鷄鳴有省。後禮報恩賢。賢問庭前柏樹子意旨。師曰。蠱毒之家水莫甞。又問。恁麼也得時如何。師曰。何似江南三月裏。鷓鴣啼處百花香。賢即撾鼓陞座。囑師曰。舊衣一頂。可以衛身。付子歸閩。為眾中尊。適天台通玄虗席。雪竇雲親送入山　上堂。羅漢嶺頭。雲深萬丈。鐵船湖畔。水演千尋。海內推龍象窟宅。台嶺稱衲子叢林。松檜參差。韶國師之遺風現在。樓臺突兀。悟老人之面目儼然。於此薦得。一任淨明堂前。點胸點肋。騎佛殿出山門。撞倒香爐峰。踏斷金地嶺。其或未然。不得動著。動著打折你腰　上堂。欲登泰山絕頂。一步為初。欲涉萬頃洪波。先從此岸。勿憚勤苦。勿厭疲勞。日久月深。及至山窮水盡之際。背翻筋斗。豎亞摩醯。㘞。大千沙界海中漚。一切聖賢如電拂　僧參。師曰。那裏來。曰嘉定。師曰。城中兵馬冗雜。汝作麼生過得。曰不曾見。師曰。汝豈不是城中來。曰是。師曰。喪身失命也不知<span class='note-inline'>(浮石賢嗣)</span>。</p>
</div>
<div class='div-other'><a id='mulu4076' />
<p class='h3'>江西寶藏範圍澤禪師</p><p>吉安五雲人。族姓陳。年十四。投邑東塘山祝髮。二十一。參西陽老宿。開示。披剝四大。何者為身。追究六根。何者為心。令日夜參尋。一日喫飯次。見飯中黑殻蟲。忽然有省。說偈曰。米裏蟲。元來面目與我同。呵呵一笑平生樂。諸佛眾生俱夢中。呈陽。陽曰。參方去。乃上天童。問百骸俱潰散。一物鎮長靈則不問。百骸潰散俱歸土。一物長靈甚處安。此意如何。悟曰。你這樣癡。師無對。次日入室。復問曰。某昨日問話。亦不錯。和尚如何說某癡。不知那裏是某癡處。悟連棒打出。痛不能忍。疑愈不解。後參報恩賢。問。不疑諸方舌頭。己事畢因甚不疑言句。是為大病。賢曰。不愁劒戟從空下。只恐藕絲絆殺人。師於言下。豁然領旨。一日賢問曰。汝字範圍。即今在甚麼處。師曰。徧界不曾藏。賢曰。汝範圍耶。範圍汝耶。師曰。唯我獨尊。賢曰。低聲低聲。遂付囑。迨賢主天童。命師繼席。　結制上堂。赤肉團上。壁立千仞。只此靈鋒。阿誰敢擬。這裏薦得。結解迷悟。向甚處著。而今事不獲<span class='corr'>已</span>。起模畫樣。於無圈繢處立圈繢。於無繩索處立繩索。要使諸人。九十日中。驀地跳出圈繢。迸斷繩索。直得萬象森羅起舞。百川大海騰波。到這箇時節。正好喫寶藏拄杖。何故。太平寰宇斬癡頑　示眾。非思量處。識情難測。九峰波浪滔滔。三泖層波疊疊。漁者一網松風。樵人滿擔魚鱉。黃浦傍觀笑不徹。良久曰。無端虗空釘箇橛　僧參。師問。般若如大火聚。作麼生近傍。僧無語。師曰。却也道得親切<span class='note-inline'>(浮石賢嗣)</span>。</p>
</div>
<div class='div-other'><a id='mulu4077' />
<p class='h3'>蘇州雲巖天鼓震禪師</p><p>郡之譚氏子。初復雲巖禪席。備歷艱辛。旋游匡廬翠巖諸剎。讓席相延不受。後主廣福。上堂。威音那畔。萬象歷然。覿面當陽。一機不立。豁開元路。虎驟龍驤。別轉宮商。曲高和寡。若端的一回汗出。裂脫祖師鼻孔。入荒田不揀。信手拈來。照用齊行。賓主互換。直饒千聖到來。也描邈不得。今日山僧不捨慈悲。與他通箇消息。卓杖曰。三生六十劫<span class='note-inline'>(浮石賢嗣)</span>。</p>
</div>
<div class='div-other'><a id='mulu4078' />
<p class='h3'>浙江鹽官洪衍灝禪師</p><p>上堂。我宗無語句。實無一法與人。雲門紅旗閃爍。臨濟熱喝雷奔。良久曰。剛刀雖快。不斬無罪之人　上堂。前月結本不結。驀把虗空釘一橛。今日解本不解。緊峭草鞋真脫灑。不曾解兮不曾結。秤錘元來是生鐵。臨期痛與頂門鎚。試問諸人瞥不瞥。若也瞥。一任天下橫行。如未瞥。更為諸人細徵別。井底蟾蜍吞却月　上堂。白雪消殘臈。梅花放早春。的的西來意。誵訛不可論。既是誵訛。因甚不可論。疎影橫斜水清淺。暗香浮動月黃昏　上堂。古今拈槌豎拂。彈指謦欬。猶若華藏世界飛一微塵。又何曾舉著宗門中萬分之一。要會麼。華藏世界在一微塵裏　上堂。揑空拳與龍神鬬富。當場未肎輸籌。終日靠著飯籮呌饑。決定不知米做。擲剎海於他方。本不動搖。日費斗金非分外。置毫芒於地上。展轉躊躇。寸絲粒米也難消。直得百千異境。移換不得。千人萬人。籠罩不住。到者裏。敢教一槌粉碎。汝等諸人。還委悉得麼。莫怪從前多意氣。他家曾踏上頭關　上堂。雪峰輥三箇木毬。俱胝豎一箇指頭。石鞏張弓架箭。華亭短棹孤舟。山僧無許多伎倆。一味坐地看揚州。風悠悠浪悠悠。兩岸蘆花笑點頭。青箬笠前無限事。綠蓑衣下一齊休　問妄心無處即菩提。正當妄時。還有菩提也無。師曰。敲冰不見水　問如何是清淨法身。師曰。尿桶子。曰不會。師曰。倩人擡　問如何是法身。師曰。甎頭土塊。曰我會也。師曰。塞溝填壑　問如何是祖師西來意。師曰。東方日出卯　師問士。你尋常做甚工夫。曰一切無心。師曰。還聞窗外草蟲鳴麼。曰聞。師曰。有心聞耶。無心聞耶。士擬答。師震威一喝。隨後便掌<span class='note-inline'>(浮石賢嗣)</span>。</p>
</div>
<div class='div-other'><a id='mulu4079' />
<p class='h3'>鹽官法喜千雲湛禪師</p><p>吳江黃氏子。報恩賢問曰。禮拜且止。日用事作麼生。師曰。穿衣喫飯。賢曰。除却穿衣喫飯聻。師曰。請和尚道。賢曰。老人道的與汝何干。師曰。殃及兒孫<span class='note-inline'>(浮石賢嗣)</span>。</p>
</div>
<div class='div-other'><a id='mulu4080' />
<p class='h3'>崇勝白嶠㵿禪師</p><p>上堂。昨日搥鐘。今朝擂鼓。好箇圓通門。幾人曾覺悟。未透祖師關。勿行知解路。雪峰弄鱉鼻蛇。玄沙是汝虎。南嶽將磚石上磨。金牛[掜-儿+丌]飯堂前舞。妙用神通非等閒。當今著著超今古。參學人須子午。莫將雜毒藏心腑。甘草本不甜。黃連亦非苦。西風落葉萬山秋。一亘晴空飛玉兔　小參。獅子兒超羣類。一聲哮吼震三千。野犴狐狼俱倒退。大方獨步任縱橫。踞地翻身無怖畏。若是同生同死人。當機著著離情謂。且道。如何是離情謂底句。卓拄杖曰。空合空兮水合水　小參。開眼也見。合眼也見。且道。見箇甚麼。若道無所見。山河大地。從何處得來。明暗色空。又向何處安著。若道有所見。猶是妄認前塵分別影事。且作麼生得超情離見去。木人騎竹馬。撞倒須彌山　小參。今朝五月十五。綠柳垂絲亂舞。黃鳥一聲兩聲。人人成佛作祖。拈拄杖曰。且道。拄杖是聖是凡。卓一卓曰。甜瓜徹蒂甜。苦匏連根苦<span class='note-inline'>(浮石賢嗣)</span>。</p>
</div>
<div class='div-other'><a id='mulu4081' />
<p class='h3'>鹽官真相無奇涵禪師</p><p>初參雪竇。看無字話。後參報恩。一日因水濺面。忽然有省。詣方丈。賢問。柏樹子意旨如何。師豎拳。賢曰。太遠生。師曰。將謂別有。賢曰。未在更道。師曰。和尚莫瞞人好。賢頷之。賢住棲真。師隨眾入室。賢問眾曰。棲真因甚不棲真。師代曰。死水不藏龍。賢曰。如何是活水龍。師曰。興波不作浪。賢曰。好與三十棒。師曰。起動和尚<span class='note-inline'>(浮石賢嗣)</span>。</p>
</div>
<div class='div-other'><a id='mulu4082' />
<p class='h3'>湖州清凉東暉淏禪師</p><p>俗名梅亮。東甌磐石。衛千戶也。鼎革後。投報恩剃染。參狗子話。契證。請益于西堂範圍澤。澤曰。甕裏何曾走却鱉。師曰。即今便是。澤便掌。師大悟。順冶丙申十一月。師忽告眾。付囑法嗣松巢衣拂。跏趺而逝<span class='note-inline'>(浮石賢嗣)</span>。</p>
</div>
<div class='div-other'><a id='mulu4083' />
<p class='h3'>海門廣慧均實水禪師</p><p>長洲沈氏子。繼席報恩。元旦上堂。舉古德曰。一年又一年。漸漸減容顏。始作兒童戲。看看白髮斑。古人恁麼道。雖為警世名言。未免逐事遷流。山僧則不然。去年年兮今年年。年年不改本來顏。寰中日月無新故。丱總期頤沒兩般　康熈辛丑。退居鳳飛嶺。至甲辰八月。擇日告眾而逝<span class='note-inline'>(浮石賢嗣)</span>。</p>
</div>
<div class='div-other'><a id='mulu4084' />
<p class='h3'>泰州光孝玉田潤禪師</p><p>西蜀合州湯氏子。首參天童。不契。再上報恩。打七。一日賢落堂。師出問。玉燭煇煌。金香馥郁。如何是今朝完七期的事。賢曰。汝自道看。師擬議。賢便打曰。何不道玉燭煇煌金香馥郁。師於言下領旨<span class='note-inline'>(浮石賢嗣)</span>。</p>
</div>
<div class='div-other'><a id='mulu4085' />
<p class='h3'>虞山福城雲漢滿禪師</p><p>邑之張氏子也。少為邑諸生。崇禎甲申。剃染於三峰。監院事三載。順治戊子。報恩賢赴廣慧。越海從之。授記室。隨受記莂。住報恩。再住通州之彌勒院。後遷虞山。著扶宗論。點華錄諸書。有功宗乘。堪為不朽。其和靜論略曰。威音那畔。休話如何。纔涉形聲。便分向背。四句割開。乃名外道。一團拋出。即曰全提。所以事落兩頭。物分彼此。有建立即有掃除。有掃除即有建立。昔世尊說法四十九年。是建立也。吾不曾轉法輪。是掃除也。即心即佛。馬祖之建立也。非心非佛。馬祖之掃除也。種種法式。無不如是。何獨疑於天童三峰乎。莫謂師翁之一棒。不知宗旨也。葢以收宗旨於一棒。而以一棒全提宗旨也。不惜口業。試一言之顯提。一棒有句也。不作棒會無句也。遇之無不摧碎。正句也。一棒而全具三句。函葢乾坤也。一棒而踞斷要津。截斷眾流也。一棒而臨機應用。隨波逐浪也。用一棒而人不薦。奪人不奪境也。從棒下而翻身。奪境不奪人也。連棒而無可如何。人境兩俱奪也。一棒而有殺有活。人境兩不奪也。棒下時而情絕義忘。真佛也。一棒而透脫死水。真法也。一棒而縱橫自在。真道也。棒而賓主分。第一句也。棒而有截流機。第二句也。棒而具裏頭人。第三句也。一棒具眾美。開而合。合而開。三玄要也。不知一棒之落處。賓中賓也。唯用棒而不識操縱。賓中主也。以一棒而探其情形。主中賓也。一棒而全收末後。主中主也。行一棒而隨點之。先用後照也。徵至極而棒隨之。先照後用也。和聲便棒。照用同時也。用棒而與奪隨宜。照用不同時也。一棒而大用全提。金剛王也。棒下而萬靈振恐。踞地獅子也。一棒而驗彼來機。探竿影草也。一棒而棒頭有眼。一棒不作一喝用也。此三峰所曰臨濟一宗也。四宗可以類推矣。師翁非不知之也。既知矣。而掃之何也。從古以來。祇貴令人疑。不貴令人悟也。使人疑而自悟。得之快而守之堅。今有法授人。死語也。死語其能快人乎。古德曰。不重先師道德。祇重先師不為我說破。香嚴曰。當時若為說破。吾今日定罵渠也。若未悟。而冒以為快者。人皆知之。其禍猶淺。明宗旨。而實未悟者。說亦可通。其禍莫可窮也。是故痛為掃之。掃之而不足。則闢之。闢之而復救。并救而闢之。此則師翁扶持正法眼之苦心也。三峰非不知之。而建立不<span class='corr'>已</span>者。亦以救瞞頇儱統之病。而綱宗不可著耳<span class='note-inline'>(浮石賢嗣)</span>。</p>
</div>
<div class='div-other'><a id='mulu4086' />
<p class='h3'>潁州弘戒鈍斧濊禪師</p><p>年逾七十。參究不衰。後參報恩賢於廣慧。得法。出主弘戒。上堂。生也不道。死也不道。螃蟹橫行。蝦蟇直跳。本分衲僧。不得草草。卓杖下座　一日寺僧涉訟。師亦被逮。拘執之時。師怡然。陞座說偈。別眾而逝。淮徐備兵使者聞之。率同官羅拜。士民集貲。建塔于寺後<span class='note-inline'>(浮石賢嗣)</span>。</p>
</div>
<div class='div-other'><a id='mulu4087' />
<p class='h3'>荊州玉泉景德楚雲漢禪師</p><p>吳江馮氏子。上堂。萬卉凋零到極則。羣機纔展動新容。分明昨夜東君說。要藉無心拄杖通。遂拈杖。顧大眾曰。這是無心拄杖子。且道。通箇甚麼。卓一卓曰。脫盡纖纖枝底葉。斬新條令有春風　小參。匝地濃霜如錦疊。一輪皓月似冰圓。雁聲嘹嚦頻催促。多少貧兒徹骨寒。正當恁麼時。滴水滴凍一句。作麼生道。閉門不管階前雪。衲被蒙頭正好休<span class='note-inline'>(浮石賢嗣)</span>。</p>
</div>
<div class='div-other'><a id='mulu4088' />
<p class='h3'>真州長蘆古余演禪師</p><p><span class='corr'>邗</span>江姚太史思孝。請主善慶。上堂。舉僧問投子。如何是一大事因緣。投子曰。尹司空。與老僧開堂。提持箇事。須資本色鉗錘。佛法世法。打成一片。今日有人問山僧。如何是一大因緣。只向他道。姚太史。與山僧開堂。或謂長老何得依樣脫塹。祇對伊道。事存函葢合。理應箭鋒拄<span class='note-inline'>(浮石賢嗣)</span>。</p>
</div>
<div class='div-other'><a id='mulu4089' />
<p class='h3'>京口招隱鹿泉山衣瀇禪師</p><p>晚號獨癡。桐鄉王氏子。年十二。投竹林豫出家。參本來面目話。久之。一日聞舉僧問雲門。一念未生時。還有過也無。門曰須彌山。師於言下。忽有省入。乃徧參寶華天童雪竇諸叢席。最後參報恩賢。機契之下。即受記莂。出住長蘆。繼主鹿泉。迨賢示寂。遺命住報恩。上堂。一切障礙。即究竟覺。適纔二僧爭鬬不<span class='corr'>已</span>。惹得報恩拄杖子怒發。即時頭破腦裂。血淋淋地。還有旁觀內省的麼。設或鴨聽雷鳴。爭怪青天太煞炎熱　上堂。一向埋頭雲壑。見面不如聞名。今朝全身敗露。聞名不如見面。所以佛祖為一大事因緣。出現於世。山僧亦為一大事因緣。出現於世。豎拂子曰這一大事。阿誰欠少　上堂。從上來事。且莫造次。說到不如見到。見到不如行到。故死心曰。一人所在也須到。□人所在也須到。無人所在也須到。敢問諸人。阿那箇是說到底。見到底。行到底。檢點得出。招隱拄杖雙手分付。良久曰。莫道不受人瞞好　僧問。如何是若見諸相非相。即見如來。師曰。橫塘宿鷺斜飛起。幾隻銀瓶挂樹腰。僧又問。如何是和尚家風。師曰。內無一物。外無所求　師開法多年。門庭高峻。衲子望風奔競。亦稱一時之盛。有各會語錄。行世<span class='note-inline'>(浮石賢嗣)</span>。</p>
</div>
<div class='div-other'><a id='mulu4090' />
<p class='h3'>寧波七塔補陀拳石沃禪師</p><p>揚之通州葛氏子。僧問。如何是你有拄杖子。與你拄杖子。師曰。光影俱忘仔細看。曰如何是你無拄杖子。奪却你拄杖子。師曰。別有靈光照膽寒。曰恁麼則富嫌千口少。貧恨一身多也。師曰。你作道理會那<span class='note-inline'>(浮石賢嗣)</span>。</p>
</div>
<div class='div-other'><a id='mulu4091' />
<p class='h3'>金陵石頭天峰清禪師</p><p>四川遂寧鄭氏子。求出家。父母不許。強與娶室。師私自淨身。死而復甦。得遂初志。剃染完具。結茅掩關。看無字話。閱四年不契。乃破關南詢。歷參叢席。見報恩賢。賢問。馬祖一喝。為甚百丈三日耳聾。師隨聲便喝。賢曰。他也喝。你也喝。成得箇甚麼。師曰。好本多同。賢曰。你轉語看。師曰。家私蕩盡迥絕見聞。賢首肎。師呈偈曰。電激雷轟焦尾巴。葛陂杖<span class='corr'>已</span>化龍蛇。犀因玩月紋生角。象被雷驚花入牙　歷住江寧濟生華藏北京大慈青塔。後示寂于<span class='corr'>邗</span>江清涼寺<span class='note-inline'>(浮石賢嗣)</span>。</p>
</div>
<div class='div-other'><a id='mulu4092' />
<p class='h3'>洪崖古天淳禪師</p><p>徽州吳氏子。幼喪母。隨父出家。初參夾山豫。豫問。山中興造可荷擔得起麼。師作荷擔勢。豫曰杜撰。師曰。情知有此一機。豫打曰。好箇有此一機。次參報恩賢。舉馬祖一喝百丈三日耳聾話。師曰。賊打不防家。賢曰。意旨如何。師曰。土曠人稀。相逢者少。賢遷天童。一日師侍立。賢垂問。大雪滿長空。意旨如何。師曰。王令<span class='corr'>已</span>行天下遍。將軍塞外絕烟塵。賢曰。既是太白峰。為甚色是青的。師曰。曲不藏直。賢曰。玲瓏崖天下人聞知。為甚山中人不知漏逗。師曰。只緣身在此山中。賢首肎之　師開堂七會。說法隨機。康熈甲寅十二月示疾。至二十三日。書偈告眾曰。年來五十七。電捲空華畢。撒手便歸家。良馬追不及。擲筆而逝。塔于杭州梵天寺後<span class='note-inline'>(浮石賢嗣)</span>。</p>
</div>
<div class='div-other'><a id='mulu4093' />
<p class='h3'>杭州勝果梵點∴禪師</p><p>義烏朱氏子。初到杭。投兵羅木營。一日見敗卒死屍。遂念切生死事大。辭投崇聖院。披剃完具。後上天童。見賢。久而徹證。遂命秉拂。劈脊攔腮兮打徹。太白峰知頭解尾。呈拳豎指兮點醒。玲瓏巖側耳聽聲。作麼與麼豈不聞。山河及大地。全露法王身。今日新師兒。向者裏八字打開。諄諄然直唬。得泥牛吐舌。黃檗謾誇伎倆。石人舉手大愚。切忌懷驚。象王蹴蹋。雄踞法堂。重地煅鎔狐猾。翻成師子嚬呻。師子嚬呻即且置。大眾。還見師子爪牙也無。震威一喝曰。明修棧道從君薦。暗度陳倉莫我知。卓杖下座<span class='note-inline'>(浮石賢嗣)</span>。</p>
</div>
<div class='div-other'><a id='mulu4094' />
<p class='h3'>高郵接引育焉淉禪師</p><p>淮之安東人。族姓陳。天童秉拂上堂。喝一喝曰。如斯會得。三界無覊。為物作則。世出世間。能事<span class='corr'>已</span>畢。其或未然。復聽葛藤。所以道。毫釐繫念。三途業因。瞥爾情生。萬劫羈鎖。聖凡名號。總則虗聲。殊相劣形。咸為幻色。求之累重。却之禍生。究其本末。皆自欺也。如斯告報。太煞現成。且道。應時及節句作麼生。豎拂子曰。楊柳舒金開正眼。梅花飛雪露真心<span class='note-inline'>(浮石賢嗣)</span>。</p>
</div>
<div class='div-other'><a id='mulu4095' />
<p class='h3'>金陵寶光疊山淵禪師</p><p>四明人。上堂。數百餘年古道場。梁時開闢有神光。聖凡聚會僧千眾。振動人間共舉揚。教外別傳正法眼。單提向上立綱宗。今日山僧陞座。作麼生是祖意流傳的句。祇如雪山六年修道。夜覩明星而悟。便見黃面瞿曇。賣弄風光。旁若無人。當時寶光若在。與他一喝。何故。誰家竈裏無烟火。那箇男兒不丈夫<span class='note-inline'>(浮石賢嗣)</span>。</p>
</div>
<div class='div-other'><a id='mulu4096' />
<p class='h3'>嘉興棲真百可溢禪師</p><p>解制上堂。埋沒諸人<span class='corr'>已</span>一冬。繩頭把住不容鬆。今朝布袋應時解。南北東西路自同。草鞵獰似虎。拄杖活如龍。大都出門便是草。莫向長安立路窮。放下著且從容。依然兀坐寂寥中。喝一喝曰。鶴有九皐方翥翼。馬無千里謾追風　康熈丁未冬。師在徑山守塔。一日值大雪。告眾別去。堅留不允。翌旦。樵者報常住曰。和尚<span class='corr'>已</span>立雪而逝<span class='note-inline'>(浮石賢嗣)</span>。</p>
</div>
<div class='div-other'><a id='mulu4097' />
<p class='h3'>石門虎嘯省三淙禪師</p><p>參報恩賢于遯村居。客寮遭痛棒。血淋渾身。有省。一日賢問。南泉斬猫。意旨如何。師曰。劒為不平離寶匣。藥因救病出金瓶。賢曰。祇如趙州頂草鞵而出作麼生。師曰。不因媳婦揚家醜。誰識婆婆脚短長。又問。馬祖一喝。百丈三日耳聾。意旨如何。師曰。春色滿園關不住。一枝紅杏出牆來。賢曰。祇如黃檗聞之。不覺吐舌。又作麼生。師曰。水向石邊流出冷。風從花裏過來香。賢頷之。尋受囑。出住虎嘯。日撐渡船。接引來往衲子。福嚴容。寄贈曰。洙涇當日有船子。誰識今時却在此。來參莫是夾山麼。不怕一橈打落水<span class='note-inline'>(浮石賢嗣)</span>。</p>
</div>
<div class='div-other'><a id='mulu4098' />
<p class='h3'>揚州建隆法音[沆-几+桀]禪師</p><p>長洲彭氏子。生長興化。產時有陸地蓮開之瑞。懷抱中。見僧相便喜。纔學話。便求為僧。母楊氏。欲許之。父廷璧曰。吾兒儒家子也。不可。母每為師默禱。一日感金甲天神。示夢廷璧曰。汝子。求出家。汝如何不肯。父大驚異。即送邑之蘆渡寺脫白。投容止為師。是日。父母同時祝髮。全家入道。舉國異之。師十歲。便能闇誦法華。遇雪竇雲掩關南菴。每示人一口氣不來向甚處安身立命話。心竊驚疑。至十三。忽舉前話。往問。雲曰。待汝一口氣不來。即向汝道。師曰。和尚是何心行。雲曰。放汝三十棒。師曰。和尚也喫一半。雲曰。過在甚麼處。師一喝便出。十七受具。同志數人。結精進七期。看本來面目話。至第六日。有箇入處曰。六六原來三十六。乃歷參理安問龍池微古南門。皆有機契。再參報恩琇。琇問。何處人。師曰。揚州。琇曰。還見大聖來也未。師曰見。琇曰。是何面目。師以手把口曰。猫。琇乃掩室。次日。琇特上堂。問曰。柏樹子幾時成佛。師曰。成佛久矣。琇曰。阿誰證明。師彈指一下。琇大笑休去。後出坡。琇曰。汝號法音那。師禮拜。琇曰。因甚頭上屎溺氣。師曰。正是某甲大用現前。琇曰。如何是你大用現前處。師一喝。琇痛打。至第三日。琇理前話。師如前答。琇如是三問。師亦如是三答。皆遭痛打。師乃禮辭。往參報恩賢于天童。賢曰。那裏來。師曰報恩。賢曰。報恩有何言句。師舉前話。賢曰。痛與一頓。師曰。美食不中飽人餐。賢驀問。馬祖一喝。百丈因甚耳聾三日。師數答。皆不契。歸堂猛力參究。一日喫茶次。忽聞雷鳴。茶鍾墮地。豁然大悟。進方丈。呈偈曰。青天白日。一聲雷鳴。豁開正眼。大地清平。賢曰。如何是三日耳聾消息。師曰。識得前三與後三。賢曰。更道看。師一喝。以手掩耳便出。賢笑曰。子會也。遂授衣拂　歷住東陵遠峰。延陵龍樹。金陵大泉諸剎。上堂。舉僧問巴陵。祖意教意是同是別。陵曰鷄寒上樹鴨寒下水。五祖演曰。大小巴陵。只道得一半。白雲則不然。掬水月在手。弄花香滿衣。師曰。前箭猶輕後箭深。大小五祖。也只道得一半。龍樹則不然。有行鬼不識。無心人不知。何故聻。為人須為徹　上堂。舉僧問悟師翁曰。昨日喫師三棒。今朝拈却拄杖。師翁曰。今日不打你。師曰。紅葉不題流水去。春山多少好人家。要會者僧則易。要識師翁則難。何故聻。到江吳地盡。隔岸越山多。若是[沆-几+桀]上座則不然。者僧道。今日拈却拄杖。隨聲便掌。趂出法堂。管取者僧頭正尾正。眾中還有為這僧出氣者麼。擲拄杖曰。人平不語。水平不流　僧問。如何是離心意識參。師攔胸搊住曰。離心也。未僧擬進語。乃拓開曰。離心了也　問如何是第一元。師曰。六月無霜徹骨寒。如何是第二元。師曰。得他皮髓被他瞞。如何是第三元。師曰。欲覓安心轉不安。如何是第一要。師曰。千聖誰敢當頭道。如何是第二要。師曰。獨許東君發一笑。如何是第三要。師曰。冰雪佳人坐花轎。曰三元三要蒙師指。末後一句請師宣。師曰不宣。曰為甚麼不宣。師曰。釋迦<span class='corr'>已</span>過去。彌勒猶未來。曰祇如現前一句。又作麼生道。師合掌曰。我不敢輕慢汝等。汝等皆當作佛<span class='note-inline'>(浮石賢嗣)</span>。</p>
</div>
<div class='div-other'><a id='mulu4099' />
<p class='h3'>鹽官石菴大圓治禪師</p><p>邑之彭氏子。參報恩賢于虞山福城。付法日。秉拂上堂。新塔家風別。殺人要見血。瓦缶便雷鳴。驚得虗空裂。虗空既迸裂。大地悉平沉。直得上無攀仰。下絕<span class='corr'>己</span>躬。淨躶躶。赤灑灑。脫體無依。且道。脫體無依一句作麼生。大千沙界海中漚。一切聖賢無電拂　康熈丁未春。師示疾。送拂子還報恩。遂逝<span class='note-inline'>(浮石賢嗣)</span>。</p>
</div>
<div class='div-other'><a id='mulu4100' />
<p class='h3'>太平澄心寄菴澯禪師</p><p>僧問。色身敗壞。如何是堅固法身。師曰。今夜風頭大硬。僧喝。師曰作家。僧纔拜。師劈脊一棒曰。急著眼覰。僧失笑。師曰。你擬我與你葛藤那。僧又拜。師復打曰。第一不得忘却　古德法身頌曰。一家有女百家求。一家求允百家休。堪笑媒婆爭富貴。只把金釵暗度投<span class='note-inline'>(浮石賢嗣)</span>。</p>
</div>
<div class='div-other'><a id='mulu4101' />
<p class='h3'>蘇州靈澱履冰汶禪師</p><p>寶慶人。挂搭福嚴。點燈在寮。容從外過曰。早知燈是火。飯熟<span class='corr'>已</span>多時。師打滅燈曰。大家吹滅暗中行。容曰。元來室中有人。師曰賊賊。後參報恩賢于福城。受囑。遂應靈澱之請　示眾。靈澱被人問著佛法。直使口挂壁上。諸人還有道得者麼。良久曰。吾不如你<span class='note-inline'>(浮石賢嗣)</span>。</p>
</div>
<div class='div-other'><a id='mulu4102' />
<p class='h3'>杭州吳山雲居羽尊鵬禪師</p><p>晚參。天寒地寒。滴水滴凍。布網垂釣。羅龍打鳳。此是諸方五味禪。山僧舉著即頭痛。諸兄弟。山僧恁麼告報。三十年後。不可胡撞亂撞。撞入他家虀甕　晚參。昨日晴。今日雨。大地黑漫漫。江峰齊鼓舞。諸君欲透死生關。聲色堆頭須辨主。拈拄杖豎曰。諸仁者。這箇是色。卓一卓曰。這箇是聲。作麼生是主。喝一喝曰。者裏看取　示眾。還會麼。若謂痴憨放脚眠。時人恰似管窺天。慣棲冷地閒閒地。嬾學諸方熱鬧禪。心竭竭。淚涓涓。為憐一眾參元者。不肎爭先痛著鞭<span class='note-inline'>(浮石賢嗣)</span>。</p>
</div>
<div class='div-other'><a id='mulu4103' />
<p class='h3'>登州千佛頑衲準禪師</p><p>蜀人也。久在報恩居首座。出住登州千佛寺。除夕示眾。今夕蓬萊看海水。優優廓落自由僧。隱居不用三條篦。拄立惟憑七尺藤。圍坐火爐頻著炭。擁衾草榻謾挑燈。因循舊例須烹殺。為問頭蹄納未曾<span class='note-inline'>(浮石賢嗣)</span>。</p>
</div>
<div class='div-other'><a id='mulu4104' />
<p class='h3'>京都西林彌壑澧禪師</p><p>上堂。湧身曰。諸仁者。還見般若法身麼。若不見。則諸人晨興夜寐。俯仰折旋。更是阿誰。若道見。則諸人夜寐晨興。折旋俯仰。本是具足。何須更外馳求。到這裏。作麼生說見不見底道理。汝等諸人。一一是遍歷諸方。久參碩德。曾見與麼人。說與麼話也無。直饒見過聞過。未免微言滯于心首。却成緣慮之場。實際居于目前。翻為名相之境。所以道。修行三生六十劫。四生一百劫。乃至三祇果滿。不若一念緣起無生。頓超三乘權學。乃顧左右曰。且道。如何是一念緣起。乃卓杖曰。彈指圓成八萬門。剎那空却三祇劫　上堂。問和尚未露家風。學人<span class='corr'>已</span>呈行履。請施高鑑。師打曰。田庫奴。曰如何是活人劒。師曰。打破蔡州城。曰如何是殺人刀。師曰。砍却吳元濟。乃曰。一二三四五六七。毒獸口裏敲牙。驪龍背上揣骨。七六五四三二一。倒捲太虗。如獅子兒。[髟/叱]髿返擲。一七二七兩交加。盡空法界俱逼塞。拈却一去却七。掣電光中旋霹靂。一七二七兩俱忘。癡人猶在這邊立。撒手那畔來。鷂子<span class='corr'>已</span>過新羅國。以手拍案曰。驀然透徹兩重關。許汝等一生參學事畢　二王駕至。上堂。問現王者身。為眾說法。如何是說底法。師曰。雲堂掉臂。曰恁麼則靈山記莂有在也。師曰。一會儼然。曰祇如昔日趙州。未相見便道萬福。莫是為侍者瞞耶。師曰。端為指出。曰因甚後又與麼道。師曰。知汝不薦。僧擬議。師打曰。雨過夜塘秋水深。乃舉趙州因鎮州大王來訪。侍者報曰。和尚。大王來也。州曰大王萬福。者曰未在。方到山門下。州曰又道來也。師曰。有者道。侍者只解報客。不知身在帝鄉。叵耐教人妄竊。却非本分衲僧。有者道。趙州。蝦為子屈。不覺打失眼睛。只貴作啞推聾。不尚據欵結案。要見趙州侍者。樸實道用未在。山僧一回檢閱。祇是大王不合門外之遶。致令周遮。何似二王殿下。今日光臨。徑趨丈室。既不藉送語傳言。覿面機籌。激揚楚楚。則山僧亦不至望空告啟。諸仁者還見作家君王麼。鷲嶺當年記未忘。囊錐頴露第一句。一僧出問曰。如何是第一句。師橫拈拄杖。僧擬進語。師打曰。這是第二句。便下座　上堂。問釋迦老子道。作是思惟時。十方佛皆現。如何是現底佛。師默然。曰和尚默然。莫作思惟麼。師亦不顧。良久曰。諸仁者。正與麼時。或者道應展邵武俊邁之氣。貶剝古人。奮白雲越閫之機。受敵八面。孰不知紫羅帳裏。山僧從來懶撒真珠。復顧左右曰。還會麼。當有達識。共賞此音　問文殊劒下不承當時如何。師曰。釋迦古佛。是靈山老比丘。曰如何是南泉一線道。師曰。不得東觸西觸。曰如何是提宗一句。師曰。百雜碎　問如何是一真之地。師曰。七尺單前。曰如何行履。師曰。不得踏破方磚<span class='note-inline'>(浮石賢嗣)</span>。</p>
</div>
<div class='div-other'><a id='mulu4105' />
<p class='h3'>荊南開聖山暉澣禪師</p><p>西蜀新寧侯氏子。禮石蒲揆薙落。往來梁山臥龍之門。後受報恩賢記莂。出住平越護國。興慶萬壽。甕安聖恩。黃平長松。高郵福海　上堂。耳裏著楔。眼中攃沙。腦從發椎。面門出火。不是其中人。料無說話分。正與麼時。諸人有眼如盲。有耳如聾。驀豎拂子。顧大眾曰。蒼天蒼天。三冬殘臘日。風雨一天寒　上堂。師以杖畫一畫曰。放開一步。蚯蚓蝦蟇。[跳-兆+孛]跳自由。復以杖畫一畫曰。把斷要津。諸佛祖師。乞命有分。又以杖畫一畫曰。只在此山中。雲深不知處　上堂。長劒倚天。不待割而自戮。師王踞地何爭奈猶有一著在。何故。祇如前是懸巖。後是猛虎。左右壁立萬仞。合作麼生。得箇太平時節。眾無對。代曰。寐語作麼　上堂。聲色不有。虎咬大蟲。聲色不無。蛇吞鱉鼻。乃舉起杖曰。要會者話。須問者上座。若不問者上座。終是牛頭沒。馬頭回。遂擿下曰。看看　僧問。石女生兒。甚麼人得見。師曰。巫山十二峰　問如何是密密處。師曰。五眼看不見。曰不與萬法為侶。是甚麼人。師曰。張七　問懸巖撒手。意旨如何。師曰。太險生。曰恁麼則快便去也。師曰。萬年茅草挂雲烟　問生死不明。請師指示。師曰。今日倦明日來。曰何不即道。師曰。高山流水少知音　問頓破六塵時如何。師曰。甚麼處安身　問無生那畔即不問。如何是者畔消息。師曰。你這問。甚處得來　問如何是賓。師曰。踏遍江南髮如絲。曰如何是主。師曰。高坐華王不出戶。曰如何是照。師曰。闍黎會得也未。曰如何是用。師曰。放你三十棒　問古鏡未磨時如何。師曰。瞞他一點不得。曰磨後如何。師曰。黑似漆　問深山猛虎。以肉為命。為甚不食其子。師曰。親者不疎<span class='note-inline'>(浮石賢嗣)</span>。</p>
</div>
<div class='div-other'><a id='mulu4106' />
<p class='h3'>吳陵祇樹竺堂溥禪師</p><p>崇川李氏子。參賢于善權。纔跨門。賢便曰。臨濟大師來也。師便喝。賢便打。師又喝。賢又打曰。文殊因甚出女子定不得。師曰。智者見之謂之智。又問。罔明因甚又出得。師曰。仁者見之謂之仁　無夢無想頌曰。放身一覺。主賓不立。忽來枕上鳥喚起。半窗紅日　靈雲見桃頌曰。桃花開得甚分明。照破山河大地春。堪笑靈雲多意氣。無端<span class='corr'>刺</span>瞎一雙睛　南泉斬猫頌曰。無端平地起干戈。一劒揮時血滿塗。縱使趙州能救得。分明鷂子過新羅<span class='note-inline'>(浮石賢嗣)</span>。</p>
</div>
<div class='div-other'><a id='mulu4107' />
<p class='h3'>虎丘湧泉青印法禪師</p><p>吳江趙氏子。住吳江萬壽。上堂。得他一句。快活煞人。遭他一句。懊惱煞人。同樣一句。醍醐毒藥。乃爾各別。若是丈夫兒。何必等他這一句。顧左右曰。如今看看。臨到頭上來也。作麼迴避。卓拄杖曰。且聽處分　上堂。燈籠吞却法身。無數佛法。盡從脚底下過。乃高聲喚曰。將火來<span class='note-inline'>(浮石賢嗣)</span>。</p>
</div>
<div class='div-other'><a id='mulu4108' />
<p class='h3'>松江崇福鶴汀浦禪師</p><p>上虞薜氏子。參福嚴。問世尊拈花意旨。師曰。赤眼撞著火柴頭。容曰。迦葉微笑聻。師曰。殃及兒孫。容曰。向上還有事也無。師便喝。容便打。師又喝。容又打曰。識甚好惡。師曰。勘破了也。便出。後在報恩。入室次。賢舉馬祖一喝。百丈三日耳聾。問眾俱不契。師出曰。頭正尾正。賢頷之<span class='note-inline'>(浮石賢嗣)</span>。</p>
</div>
<div class='div-other'><a id='mulu4109' />
<p class='h3'>崑山佛林雪門漣禪師</p><p>永州人。其呈本師偈曰。薰風拂拂自南來。拶著當人正眼開。拈得馬祖曾一喝。從教千聖絕安排<span class='note-inline'>(浮石賢嗣)</span>。</p>
</div>
<div class='div-other'><a id='mulu4110' />
<p class='h3'>吳陵三塘乾乾湜禪師</p><p>住廣福。示眾。舉古德曰。打七三日了也。本分事作麼生。又道。打七三日了也。寒山子作麼生。師曰。山僧這裏總不恁麼。何故。此事極是現成。極是明白。有甚難處。恰如青天白日見阿爹相似。無一絲毫擬議思量。若有一毫擬議思量。即不是了也。還有麼。出來通箇消息。師顧左右。良久。以拄杖施風打散　小參。舉拂子曰。昨夜西風吹不歇。嶺上石人凍得皮膚裂。問諸人瞥不瞥。寒江漠漠千巖雪。孤舟蓑笠老漁翁。坐釣蘆花飛夾蝶。千山萬水鳥無踪。大地山河人境滅。祇如古人道一色邊事則且置。畢竟滴水滴凍一句作麼生道。豎起拂子曰。不是一番寒徹骨。爭得梅花噴鼻香　僧問。古人道。離心意識參。絕凡聖路學。畢竟參學箇甚麼。師曰。香爐無耳莫瞞盰。曰恁麼則那箇男兒不丈夫。師一喝。僧禮拜。師便打　問彈棉弓響。白雲堆裏一聲雷。因甚雨點全無。師曰。天時不如地利　舉趙州狗子無佛性。頌曰。佛性無兮佛性有。一刀兩段東西走。業識茫茫沒奈何。依舊面南看北斗<span class='note-inline'>(浮石賢嗣)</span>。</p>
</div>
<div class='div-other'><a id='mulu4111' />
<p class='h3'>潤州勝果肅堂濬禪師</p><p>蜀之綿竹牟氏子。生而頴異。不樂世榮。披緇出蜀。秉戒燕都。初參報恩琇。一日因僧請益曰。學人無疑情。琇曰。若無疑情。即無生死矣。師從旁聞之。胸中疑慮。廓然渙散。如釋重負。即趨前禮拜曰。百花叢裏過。一葉不沾身。琇指石堆曰。石頭大的大小的小。明甚麼邊事。師曰。大的打墻脚。小的砌墻頭。琇頷之。後到天童。一日忞看時錄。有曰。某甲見處。與釋迦老子不別。忞曰。他甚麼人。敢道與釋迦不別。師曰。直饒超過釋迦。猶未做得臨濟兒孫在。忞曰。臨濟兒孫。有甚麼長處。師便喝。忞曰。我從來疑著這漢。師曰。莫塗污人好。復謁報恩賢。賢問。馬祖一喝。百丈因甚三日耳聾。師曰。夾路桃花風雨過。馬蹄無處避殘紅。賢曰。我要貼體道。師曰。若要貼體道。敢保和尚也道不出。賢曰未在。師曰。疑則別參。賢曰。者瞎漢。參堂去。師禮拜出。後命掌箋記。得法後出世。初住越州之安隱。次遷句曲之地藏。瀨水之草堂。姑熟之澄心。雲陽之嘉山。尹沙之衍慶。潤州之勝果。金陵昭覺。有諸會語錄。鐵酸餡宗門武庫月華堂等集。重刻原教諸論。行于世　示眾。師以拄杖。左邊一卓曰。不假轟天震地之法雷。難以啟聾瞶。復右邊一卓曰。若非傾湫倒嶽之法雨。何以蘇其酖迷。諸禪德。法雷既震也。法雨既傾也。諸人為甚猶然瞌睡。若教容易得。便作等閒看。卓一卓　示眾。古者道。西天一段事。總被今時人埋沒。却覓箇出頭處不得。眾兄弟。箇箇睜一雙眼。橫兩道眉。巍巍堂堂。遭古人與麼屈辱。眾中還有不甘者麼。良久曰。設有也是抑而為之　示眾。言無展事。語不投機。承言者喪。滯句者迷。且壁立萬仞一句。作麼生道。蟬鳴深樹裏。花發白雲中。參　示眾。世尊拈花。正是第三。迦葉微笑。落在第四。直饒向未拈未笑<span class='corr'>已</span>前薦得。猶落第二。且作麼生是第一。良久曰。待山僧計較成。向汝諸人道　示眾。吾有一機。未敢輕提。若人會得。脫骨換皮。眼目定動。差池差池　示眾。見聞覺知。是生冤家。知覺見聞。是真佛祖。一舉四十九。任君顛倒數。大地黑漫漫。日輪正卓午　示眾。上單摸著枕。下床蹋著鞋。開門便作揖。原是故人來。若作平實商量。入地獄如箭射。不作平實商量。眉鬚墮落。却怪山僧不得　晚參。眾纔集。師曰。呵呵呵。好箇西來祖意。不得撒沙撒土。侍者曰。和尚<span class='corr'>已</span>兩把也。師曰。却是山僧罪過。便下座　小參。以手拍一拍曰。一手不獨拍。兩手鳴摑摑。還有佛法道理也無。若道有。世諦流布。若道無。覿面錯過。誵訛在甚麼處。復拍一下曰。長安夜夜家家月。幾處笙歌幾處愁　問如何是佛向上人。師曰。猶落數量在。曰如何是無情說法。師曰。鐘無鼓嚮。鼓無磬聲。曰如何是奇特事。師曰。舌頭無骨　問古人道。不合一切。不共一切時如何。師曰。無人識得渠　問如何是大同之道。師曰。五里一牌。十里一舖。曰不問者箇道。師曰。甚麼道。曰妙道。師曰。頭戴七星冠　問如何是提婆宗。師曰。截耳臥街。僧擬進語。師打出　問如何是賓中賓。師曰。直須買草鞋。曰如何是賓中主。師曰。三十年後看。曰如何是主中賓。師曰。山僧今日失利。曰如何是主中主。師便起去。僧禮拜。師便踏　問學人不問。請師不答時如何。師曰。好箇話墮衲僧。曰恁麼則帶累和尚也。師曰。接竹點天。僧便喝。師便打出<span class='note-inline'>(浮石賢嗣)</span>。</p>
</div>
<div class='div-other'><a id='mulu4112' />
<p class='h3'>蘇州鐵山蹈先溶禪師</p><p>休寧葉氏子。示眾。眼若不睡。諸夢自除。心若不動。萬法一如。所以道。既無心。於彼此。何有象於去來。不與千聖同途。不與萬法為侶。恁麼也得。一把柳絲収不得。不恁麼也得。和烟搭在玉䦨干。恁麼不恁麼總得。萬里不掛片雲。恁麼不恁麼總不得。青天也須喫棒。到這裏。如龍得水。似虎靠山。絕見絕聞。離聲離色。直下無一絲頭留礙。却似倚天長劒。獨曜靈光。狀似鐵牛。虗空粉碎。喝一喝<span class='note-inline'>(浮石賢嗣)</span>。</p>
</div>
<div class='div-other'><a id='mulu4113' />
<p class='h3'>東臯普照尼高源清禪師</p><p>紹興山陰人。金氏女。幼忽遇洪水大發。溺死幾葬魚腹。後救得活。欲求出世。徧訪名師。至如臯月惠披剃。朝夕跪誦法華經云。世尊為一大事因緣。出現于世。遂發念參禪。詣天童悟老人受具。問所求大事。悟曰。我與你付戒了。更求甚麼。師曰。如何明得。悟打曰。向者裏參去。次謁浮石賢于三仙。師問。古人公案。不立文字。請師直下與我決了。賢曰。你二六時中。如何作主。師豎拳頭。賢曰。除却拳。你又作麼生。師一喝　舉女子出定曰。出得出不得。與定何交涉。文殊及罔明。枉自費精神　舉德山托鉢曰。昂然托出低頭回。無限時人暗裏猜。欲識巖頭末後句。三更明月上樓臺　舉日面月面曰。山自高兮水白深。箇中消息許誰論。巍巍獨步超今古。覿面無私絕點痕　舉磨磚作鏡曰。車牛并打不須分。連底掀翻<span class='corr'>迥</span>絕塵。英靈半點無回互。獨露當陽一著新　舉臨濟賓主句曰。兩陣交鋒放復收。分賓分主有來由。全提正令相酬答。一箭紅心射斗牛　舉無位真人曰。古木森森草色新。鶯啼深谷不知春。山頭明月渾如洗。萬里晴空絕點塵<span class='note-inline'>(浮石賢嗣)</span>。</p>
</div>
<div class='div-other'><a id='mulu4114' />
<p class='h3'>雲間智元居士</p><p>張賡言。年十四。便學參宗。後登進士。銳志力參。一日見伴我侶。問心不可得。且道心在甚麼處。侶與攔腮一掌。遂有省。參報恩賢。呈所得。有芒鞵脫去上高峰之句。賢曰。因甚脫去芒鞵。士擬答。賢隨聲便打。士豁然契悟。賢為記莂<span class='note-inline'>(浮石賢嗣)</span>。</p>
</div>
<div class='div-other'><a id='mulu4115' />
<p class='h3'>上洋秋來居士俞源</p><p>邑諸生。徧參名宿。後侍報恩賢得法。一日賢問。如何是世尊不說說。士便喝。如何是迦葉不聞聞。士又喝。賢詰曰。如何是兩喝落處。士展手。又舉僧問趙州。如何是祖師西來意。州曰庭前柏樹子。作麼生會。士復展手曰。和尚會麼。賢休去<span class='note-inline'>(浮石賢嗣)</span>。</p>
</div>
<div class='div-other'><a id='mulu4116' />
<p class='h3'>鹽官杲菴居士</p><p>周垣綜。因讀楞嚴。離一切相即一切法處起疑。遍扣禪扃。惘無所入。後謁天童奇。奇拈起數珠曰。速道速道。士曰。放下著。奇曰。未在更道。士便喝。奇曰。好一喝。士連喝兩喝。奇曰。放子一頓棒。士禮拜。後參報恩賢于同葉。問如何是佛法大意。士曰。此去蘇州二十五。賢曰。未在更道。士曰。來往自由。賢又問。維摩一默。意旨如何。士曰。這漢納敗闕。賢曰。恁麼作無語會那。士曰。雖然無語。其聲如雷。賢然之。即與付囑　僧至。士問。上座從何處來。曰南方。士曰。來此何幹。曰遊臺山來。士曰。曾見文殊麼。曰不曾見。士曰。莫是不帶眼來。僧擬議。士曰。見則便見。不見莫妄想　問。如何是諸佛出身處。士曰。離家三十載。鄉音漸漸改　問。北方風景。與南方何如。士喚大德。僧應諾。士曰。適間問甚麼。僧再理前問。士曰。嗄。僧罔措。士曰。嗄　僧至。士問。汝入城進那一門。曰進彰義門。士曰。妄語。曰某甲實進彰義門。士曰。為甚麼踏斷了盧溝橋。僧罔測。士曰。五戒也不持　士官天中籓幕。受囑後。退居林泉。力任大法。凡遇僧俗諮參。隨機唱導。人稱龐公再世云<span class='note-inline'>(浮石賢嗣)</span>。</p>
</div>
<div class='div-other'><a id='mulu4117' />
<p class='h3'>遯村偶僧居士沈雄</p><p>邑諸生也。讀書好學。篤志參宗。依報恩賢。一日問。如何是世尊不說說。士曰。相識滿天下。如何是迦葉不聞聞。士曰。知心有幾人。又問。即今作麼生。士點首。賢乃舉馬祖一喝。百丈三日耳聾因緣。士曰。黃鶴樓中吹玉笛。江城五月落梅花。賢為許可。士掩耳而出　靈雲見桃花頌曰。何獨桃花是指南。靈雲見徹也無端。隨邪逐惡玄沙老。半帶真情半帶憨　東山水上行頌曰。但言諸祖出身處。何止東山水上行。自是韶陽仍口窄。話留窠臼陷眾生　士。著法苑春秋。法證錄等書。行世<span class='note-inline'>(浮石賢嗣)</span>。</p>
</div>
<p class='juan'>五燈全書卷第七十七</p>
<div class='div-w'><p>五燈全書卷第七十七補遺</p>
<p class="head1">臨濟宗</p>
<p class="head2">南嶽下第三十五世隨錄</p>
<a id='mulu4118' />
<p class='h3'>吳江報恩佛杲汋禪師</p><p>上堂。浮來石像古名藍。歷代宗家曾舉揚。聞出五湖并四海。又能剎影帶三江。先師遺範昭然在。只欲諸昆續後光。若是丹山真鳳子。煥乎彩色不尋常。敢問大眾將甚麼作遺範。後光又作麼續。有人於此道得一句。向明窗下措置。有麼有麼。如無。莫怪縵天廣布　示眾。天左旋。地右轉。持尺而量之。數目誰人辯。伸掌曰。今夜覔箇吞却虗空底。要他從這掌上[跳-兆+孛]跳看。我欲問南北縱廣。四至界分有多少。乃縮手曰。不是壓良為賤　僧參。師問。古人向未動足以前會去。猶是鈍置。因甚你東走西走。僧曰。不得妄通消息。師乃擊几曰。這一機落在雲門。這一機落在臨濟。驀伸脚曰。我脚何似佛手。僧無語。師便打<span class='note-inline'>(浮石賢嗣)</span>。</p>
</div>
<div class='div-w'><a id='mulu4119' />
<p class='h3'>諸城崇寧嵋樵[汁*(十/甲/寸)]禪師</p><p>內江陰氏子。于白鹿密落[髟/米]。參靜明醉。職西堂。後得法於報恩賢。遂<span class='corr'>徙</span>山東諸城崇寧寺。示眾。左擊拂子曰。竺乾四七。震旦二三。右擊曰。南嶽石頭臨濟德山。以拂子中間作拈華勢曰。千年滯貨逢春日。和盤托出大家看<span class='note-inline'>(浮石賢嗣)</span>。</p>
</div>
<div class='div-w'><a id='mulu4120' />
<p class='h3'>松隱冠嵋瀚禪師</p><p>松江華亭沈氏子。生於明季崇禎乙亥五月二十九日。年甫十四。禮雪濤禪師披剃。順治己亥。具戒報恩賢。伏勤九稔。而嗣法焉。越六載。開法松隱。遷住嘉山。四月八日示眾。夏日初長。那事無妨。鴉鳴鵲噪。異口宣揚。楊岐驢子。周行七步。溈山水牯。目顧四方。伶俐漢快承當。有意氣時添意氣。不風光處却風光　上堂。目前無法。青青翠竹盡是真如。意在目前。時人見此一株花如夢相似。不是目前法。家家門首中秋月。非耳目之所到。坐著白雲總不妙。<span class='corr'>已</span>過關者。便可誦明月之詩。歌窈窕之章。未過關者。莫道雲月不同。溪山各異　除夕小參。北禪烹牛分歲。東村王老燒錢。若到嘉山門下。各各苕箒柄。痛打三十。何也。端正衲僧。不守本分。山僧今秋乍住。分歲無甚欵顧。家田粯子飯。山圃淡黃虀。雖則枯澹隨常。較勝珍羞百倍。何故聻。目無啼饑之慘。身無征役之勞。四海相聚。曰以<span class='corr'>己</span>躬下事提撕。朝于斯夕于斯。逗到今夕。年窮歲盡。斗轉春回。諸人者。且上前通個消息看。左右顧視云。坐到四更後。身添一歲來　僧問。草鞋無口。為甚咬碎脚跟。師曰。法久成獘　僧問。風色無形。為甚拔倒樹木。師曰。快便難逢。至康熈丁卯。疾歸故里。時小春朔旦示寂。世壽五十三歲。全身塔在殿之東北隅<span class='note-inline'>(浮石賢嗣)</span>。</p>
</div>
<div class='div-w'><a id='mulu4121' />
<p class='h3'>臨安勝因靈常奫禪師</p><p>僧參。師問。未到勝因一句。作麼生道。僧擬議。師便打。又問。<span class='corr'>已</span>到勝因一句。作麼生道。僧又擬議。師又打。復曰。向聞你在外能說會道。為甚麼今日問著。便口似匾擔。曰師在不敢道。師曰。當仁不讓於師。僧擬對。師連棒打出方丈　師送客僧。僧見竹園有笋。即問。此山是和尚的。師曰是。曰此笋亦是和尚的。師曰是。曰或有人來偷笋。和尚作麼生。師便掌。曰和尚莫打好。師曰。放過則不可<span class='note-inline'>(浮石賢嗣)</span>。</p>
</div>
<div class='div-w'><a id='mulu4122' />
<p class='h3'>嘉興海門雪岑涌禪師</p><p>武林陳氏子。中秋示眾。簷前雨過木樨香。觸著金風覿體凉。吹散片雲明月現。清輝獨不與尋常　上堂。真箇春眠不覺曉。醒來處處聞啼鳥。連朝風雨苦何多。吹落紅香無意掃。無意掃休懊惱。子規枝上語諄諄。勸道不如歸去好。驀曰。住住。且道路頭在什麼處。拍膝一下曰。家家門透長安道　問。內不放出。外不放入時如何。師曰。痴猫守窟　問。如何是西來意。師曰。雨過春山菌子肥<span class='note-inline'>(浮石賢嗣)</span>。</p>
</div>
<div class='div-w'><a id='mulu4123' />
<p class='h3'>杭州南山慧覺眉劍澯禪師</p><p>示眾。摩訶衍法。離四句絕不非。諦聽諦聽。拂一拂曰。雲有出山勢。水無投㵎聲　示眾。盞子撲落地。碟子成七片。有眼底不聞。有耳底不見。那知劈面機。當陽如拂電。三級浪高魚化龍。井底蝦蟇誰解變。不解變。山僧別為開方便。以拂子搖曳曰。鷺鷥飛入碧波中。抖擻一團銀繡線　問。如何是大人相。師曰。頭頂天。脚踏地。曰便恁麼去如何。師曰。伸脚元在縮脚裏<span class='note-inline'>(浮石賢嗣)</span>。</p>
</div>
<div class='div-w'><a id='mulu4124' />
<p class='h3'>臨安九仙嵩源㵽禪師</p><p>閩之陳氏子。小參。舉揚岐因雪示眾偈畢。師曰。楊岐老祖。雖則四壁蕭然。真風獨邁。猶較九仙百步。何故聻。岩房盡日坐。和衣臥白雲　舉九曲慶祥禪師。因僧問。險惡道中以何為津梁。慶曰。以此為津梁。曰如何是以此。慶曰。築著汝鼻孔。頌曰。春風在處百花開。險惡道中恁麼來。欲識津梁為以此。石人木馬夜懷胎<span class='note-inline'>(浮石賢嗣)</span>。</p>
</div>
<div class='div-w'><a id='mulu4125' />
<p class='h3'>龍溪積慶恒止淨禪師</p><p>上堂。一二三。風捲殘雲過別山。三二一。月移花影穿疎壁。途中受用底。似虎靠山。世諦流布底。如兔遭罥。祇如明明百草頭。明明佛祖意。眾中有識得者。吾今為你保任此事<span class='note-inline'>(浮石賢嗣)</span>。</p>
</div>
<div class='div-w'><a id='mulu4126' />
<p class='h3'>溫州雲峰惠庵渵禪師</p><p>永嘉吳氏子。示眾。雲開日出。雨落地濕。覿面全彰。虗明歷歷。大眾還有共相證據者麼。良久曰。一場狼藉<span class='note-inline'>(浮石賢嗣)</span>。</p>
</div>
<div class='div-w'><a id='mulu4127' />
<p class='h3'>涇縣大梅若雷淑禪師</p><p>辭世示眾曰。山僧今年七十一。聊為諸人通消息。虗空撲落有誰知。倒騎鐵馬稱今日。脫然而逝。塔於本山<span class='note-inline'>(浮石賢嗣)</span>。</p>
</div>
<div class='div-w'><a id='mulu4128' />
<p class='h3'>徑山寶峰了山濬禪師</p><p>南康星渚王姓。舉趙州七斤衫子話頭曰。七斤衫子也奇哉。提不起兮解不開。今日分明道破了。五湖雲水莫疑猜<span class='note-inline'>(浮石賢嗣)</span>。</p>
</div>
<div class='div-w'><a id='mulu4129' />
<p class='h3'>荊南六合雲錫洪禪師</p><p>小參。識得一萬事畢。問諸人識不識。若也識。便合散去　舉古德油滋話。頌曰。月到天心處。風來水面時。一般多清意。料得少人知<span class='note-inline'>(浮石賢嗣)</span>。</p>
</div>
<div class='div-w'><a id='mulu4130' />
<p class='h3'>虎丘湧泉無外法禪師</p><p>吳江趙氏子。上堂。燈籠吞却法身。無數佛法盡從脚底下過。乃高聲曰。將火來<span class='note-inline'>(浮石賢嗣)</span>。</p>
</div>
<div class='div-w'><a id='mulu4131' />
<p class='h3'>婁江禪燈大方海禪師</p><p>桐鄉錢氏子。早參。鐘聲咬破七條。茅店鷄鳴春曉。王登寶殿。野老謳歌。且道無邊身菩薩。即今在什麼處。拈起拄杖曰。具通方眼者。速速進前。痛領三十。設有不甘。切不可道。山僧辜負汝。曳拄杖。歸方丈　陞座。臨濟栽松。禪燈種圃。雪峰拋毬。禾山打皷。他家眼具頂[寧*頁]。者裏符懸後股。鼻孔不解通方。莫怪山僧莾鹵。驀地相逢。拳揮足舞好。兒曹親阿祖。扯碎栗棘蓬。扶起雲門普。且道承誰恩力。咄。雲從龍。風從虎<span class='note-inline'>(浮石賢嗣)</span>。</p>
</div>
<div class='div-w'><a id='mulu4132' />
<p class='h3'>江南宜興金沙石丰漋禪師</p><p>上堂。經律論。雖分乎三藏。戒定慧。葢本乎一心。于此會得。即戒即定即慧。頭頭自合轍。法法本全彰。于此不明。曰貪曰嗔曰痴。門門有異路。路路有岐門。且道戒定慧與貪嗔痴。相去多少。試分晰看。良久曰。一氣不言含有象。萬靈何處謝無私　示眾。舉城東老姥話畢。師曰。老姥不欲見佛。純鋼打就。而佛不離老姥。熟處難忘。山僧恁麼道。也是鷺鶿腿上割股。且道佛有什麼過。而老姥不欲見。聻。良久曰。這孟八郎。又與麼去也<span class='note-inline'>(浮石賢嗣)</span>。</p>
</div></div></div>
</div><!-- end of div[@id='body'] -->
</body></html>