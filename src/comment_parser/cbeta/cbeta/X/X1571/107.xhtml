<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5475' />五燈全書卷第一百七</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十七世隨錄</p>

<div class='div-other'><a id='mulu5476' />
<p class='h3'>處州半山壁觀默禪師</p><p>頌古德喫油糍曰。山前流水弄瑤琴。聽罷漁翁笑不禁。今古未知霜月裏。脚跟走斷是何人<span class='note-inline'>(隨菴猷嗣)</span>。</p>
</div>
<div class='div-other'><a id='mulu5477' />
<p class='h3'>處州福安景蓮源禪師</p><p>問如何是福安境。師曰。天池深莫測。曰如何是境中人。師曰。倚杖看雲飛。曰不薦師機。再請剖露。師拈拄杖。卓一下曰。假鷄聲裏難瞞我。未肯糢糊放過關<span class='note-inline'>(隨菴猷嗣)</span>。</p>
</div>
<div class='div-other'><a id='mulu5478' />
<p class='h3'>處州宣陽東巖慧觀賢禪師</p><p>問如何是東巖境。師曰。泉底穿明月。峰頭起白雲。曰如何是境中人。師曰。香飯慣分霜雪裏。眾山猿鳥飽無聲。僧作女人拜曰。謝和尚慈悲。師曰。西巖今日有齋<span class='note-inline'>(隨菴猷嗣)</span>。</p>
</div>
<div class='div-other'><a id='mulu5479' />
<p class='h3'>處州青田石門大圓鏡禪師</p><p>問如何是妙音境。師曰。田上月明三尺浪。屋頭春老六朝松。曰如何是境中人。師曰。舀乾大海半邊杓。指住斜陽一杖藜。曰作家相見事如何。師曰。且坐喫茶<span class='note-inline'>(蒼石立嗣)</span>。</p>
</div>
<div class='div-other'><a id='mulu5480' />
<p class='h3'>石渚太平谷應乾禪師</p><p>上堂。舉臨濟一日與普化克符二人曰。我欲于此建立黃檗宗旨。汝二人可承褫。我。三日後普化問三日前和尚道甚麼。濟便打。三日後克符問。三日前和尚打普化做甚麼。濟亦打。師曰。你看那普化克符二人展大旗鼓。逆風揚塵。臨濟大師雖成一株大樹蔭覆天下人。只是眼孔太窄。欲立先宗。止望那二人成褫。山僧不然。亦欲于此建立廣惠宗旨。現前大眾個個都教成褫。我若要成褫。不待三日前三日後。上來下去。總教喫山僧手中痛棒。何故聻心不負。人面無慙色<span class='note-inline'>(啟密綿嗣)</span>。</p>
</div>
<div class='div-other'><a id='mulu5481' />
<p class='h3'>益州兜率不磷宗堅禪師</p><p>蘄州孫氏子。二十五歲。投雲南嵩山慧脫白。參本來無一物。三年無所得。一日兀坐。聞旁僧一喝。有省。呈悟由。慧打曰。臨濟在黃檗處得力。在大愚處得力。師曰。落得一場笑具。慧曰。未在。更道。師舞具便出。一日慧問。如何是萬象之中獨露身。師曰。明如日。黑似漆。如何是衲僧巴鼻。師曰。瓦礫相然諾。石頭解笑人。慧頷之　上堂。活人劒離相離名。活人刀絕魔絕異。拈起則乾坤鼓舞。放下則大地增輝。到者裏直須知。有向上一竅格外提持。佛魔俱遣。凡聖兩忘。方有入路。今日兜率不惜眉毛。旁通一線去也。以杖擊禪床曰。棒頭有眼明如日。要識真金火裏看<span class='note-inline'>(嵩山慧嗣)</span>。</p>
</div>
<div class='div-other'><a id='mulu5482' />
<p class='h3'>契嵩嶽禪師</p><p>山居示眾。冷披破衲。熱披葛渴。飲一瓢。饑一鉢。山中無曆記年。華轉眼花。開葉又脫<span class='note-inline'>(晦菴道嗣)</span>。</p>
</div>
<div class='div-other'><a id='mulu5483' />
<p class='h3'>揚州葉菴果禪師</p><p>郡之陳氏子。示眾。師舉扇曰。拈起也函葢乾坤。拂拂凉風生大地。放下也縱橫日月。炎炎暑氣逼凉天。忽拈忽放。全體照用。不拈不放。迥絕炎凉。人人盡道。臘月扇子用不著。山僧則不然。何故相逢自有風流態。何必扶搖天地間<span class='note-inline'>(大乾明嗣)</span>。</p>
</div>
<div class='div-other'><a id='mulu5484' />
<p class='h3'>仙巖首座</p><p>化國鐸秉拂小參。諸兄弟來此山中參究。還有透徹者麼。驀豎拂子曰。于此透徹。去能使盲者見。聾者聞。啞者說。所謂見見之時。見非是見。見猶離見。見不能及。還會麼。須知耳聽。終難會。眼裏聞聲。方始知<span class='note-inline'>(天目智嗣)</span>。</p>
</div>
<div class='div-other'><a id='mulu5485' />
<p class='h3'>天堂太虗空禪師</p><p>中秋小參。天上月正圓。人間道月半。不用擬思量。打鼓普請看大眾。看則一任看。畢竟那個是真月。以拂子畫○曰。莫錯認　示眾以拄杖。卓一卓曰。若向者裏薦取落二落三。不向者裏薦取落二落三。畢竟如何話會。復卓拄杖曰。參<span class='note-inline'>(天目智嗣)</span>。</p>
</div>
<div class='div-other'><a id='mulu5486' />
<p class='h3'>永嘉大羅兜率中安質禪師</p><p>被盜。示眾。山居兜率靜即天宮。盜者相尋。囊藏不得。由是家私劫盡。幻物一空。要知宿債應償不免。歡喜忍受。其奈人心不滿。貪欲無邊。逼拶將來。鞭敲繩縛。喝不領會。默示徒然到這裏通。身手眼也。無用處畢竟作麼。生得休歇。驀豎拂子曰。大眾見麼。到底家珍偷不去。可憐空做賊名聲　問和尚被盜綑縛。得無熬煎。師曰。山僧似覺通身慶快。曰好事不如無。師曰。知音者少<span class='note-inline'>(天目智嗣)</span>。</p>
</div>
<div class='div-other'><a id='mulu5487' />
<p class='h3'>永嘉護國範遠彥禪師</p><p>小參。山僧昨日有一句。子未出方丈門早。與諸人道破了也。還有聞得記得者麼。試出來。舉看。眾皆默然。自代曰。晝夜鐘聲一百八　開爐上堂。師以拂子打圓相曰。大眾還識。護國者裏現成爐鞴麼。一向柴足炭足。惜乎幾歷兵燹。直得烟消灰冷。山僧今日于冷竈裏。下一把火為要。兩序勤舊。添柴添炭。互相著力。將十方三世。盡空法界。塵勞生死。解脫涅槃。情與無情。一齊打入爐中。管取金聲玉振。普有光輝。正恁麼時。設有不入爐鞴。不受鉗鎚的。山僧<span class='corr'>但</span>冷笑一聲。若知山僧這一笑。管取參學事畢　元旦上堂。新年佛法有。舌頭常在口。新年佛法無。水上。捺葫蘆。新舊有無都不涉。光陰迅速莫蹉跎<span class='note-inline'>(天目智嗣)</span>。</p>
</div>
<div class='div-other'><a id='mulu5488' />
<p class='h3'>永嘉白門卓然立禪師</p><p>示眾。我有沒絃琴。一向懸高壁。不是不會彈。只是少人識。以杖置案。作彈勢曰。欲識琴中意。何煩絃上聲　耡田示眾。我無大義可說。慣用耡頭一橛。鏟除異見。稠林翻轉。劫初田地。下菩提種。開優鉢花。結無生果。令一切眾生。齩嚼飽滿。顧左右曰。還有知味者麼。良久以耡築地曰。正好著力。　示眾。未生前屋破見青天。<span class='corr'>已</span>生後袖穿露赤肘。現在的直到驢年。會卓拄杖喝一喝<span class='note-inline'>(天目智嗣)</span>。</p>
</div>
<div class='div-other'><a id='mulu5489' />
<p class='h3'>永嘉白塔尼照清光禪師</p><p>本邑相國張文忠公孫。女十三歲為父死難。即持齋。誓不出字。二十四薙染。參仙巖智。一日呈偈頌。智曰。偈頌且止。你將公案。說看。師進步默然而立。智曰。囫圇吞棗。師曰。千峰勢到嶽邊止。智曰。萬派聲歸海上消。又作麼生會。師退步默然而立。智休去　示眾。一棒一條痕。一掌一握血。辣手不容情。祖師真妙訣識。此訣生死。徹擲下竹篦曰。惟此最親切<span class='note-inline'>(天目智嗣)</span>。</p>
</div>
<div class='div-other'><a id='mulu5490' />
<p class='h3'>眉聲居士</p><p>明誠。浙瑞安林氏子。世名。齊鋐字仲覺。幼聰頴。攻文史韜略。年十五省父法幢幟于四明大梅山。知發心參究。幟指謁雪竇雲。多所訓誨。嗣見大梅寤于武林。令參狗子佛性。趙州因甚道無道有。每參諸方。皆以狗子佛性話為問。適游浦江晤多子無于水月菴。見案頭有垂絲千尺意。在深潭話。忽有省曰。趙州敗闕。被我捉得了也。無曰。那裏是趙州敗闕處。士曰。不被和尚惑。無曰。狗子聻。士擬對。被無一喝。疑情復發。時霽崙永卓錫雲外。士登峰參請。凡十寒暑。一日復叩前話。永曰。佛性則且置。喚甚麼作狗子。士不覺。從前膺礙。一時放下。踴躍曰嗄。永徵曰。佛性聻。士仍作舞躍狀。永曰。是甚伎倆。士即呈偈曰。獅兒不受黃金索。隨類翻身展大雄。却笑趙州無伎倆。隨人起倒敗家風。永頷之。臨行乃問。永曰。不昧本來人。請師分付。永曰。清泉流出甚分明。士觸禮一拜。永曰。本來人聻。士曰。弟子告辭。和尚去也。永搊住鼻曰。還在這裏。士拂袖便行。一日問永曰。如何是太平本是將軍定。永曰。惺惺著。士曰。不許將軍見太平。又作麼生。永曰。正好著力。士曰。學人則不然。永曰。你又作麼生。士曰。一人有慶兆。民賴之。永曰咦。丁巳秋。永乃授如意源流偈曰。十載爐錘鍼芥合。西江吸盡了無依。須知吾法同儒道。善自施為展大機　文學陳聖俞問。文殊七佛之師。因甚出不得女子定。士曰。文殊且置。喚甚麼作女子。陳沈吟。士震威一喝曰。因甚瞌睡至。此。陳踴躍曰。原來如此。士曰。罔明聻。陳作禮曰。一串穿却。士頷之　隨喜楞嚴講期。座主講至第一月第二月月影。士失笑。僧介石芳便問。士曰。且道如何是第一月。士曰。無眼耳鼻身意舌。芳曰。如何是第二月。士曰。蒼黃赤白憑君說。芳曰。如何是月影。士曰。長江水面波千頃。芳復請作偈。士信口曰。問我楞嚴第一月。覿體圓明非喻說。堂堂密密爍虗空。十方世界都含攝。問我楞嚴第二月。有情無情熾然說。揚眉瞬目直承當。粗拳惡棒當頭楔。更問楞嚴說月影。日用常行自不領。一念迴光是甚麼。五雙十個雲門餅。芳遂矢願參宗。一日問士曰。一切眾生皆有佛性。為甚麼。佛放眉間白毫光。照東方萬八千國土。眾生不能。士喚童子曰。天亮也未。童子報道。日頭正上山。士曰。還可道。眾生不能麼。芳躍然　李標遠問。如何是海底泥牛銜月走。士曰。時至若知無滲漏。風迴便可結靈胎。李曰。如何是巖前石虎抱兒眠。士曰。動靜不隨聲色去。保持豈在有無中。李曰。如何是鐵蛇鑽入金剛眼。士曰。扶桑合璧方成朔。滄海擒龍始見珠。李曰。如何是崑崙騎象鷺鷥牽。士曰。樓閣門開彈指入。眾生魔佛共毗盧。李曰。高峰道四句中有一句。能縱能奪。能殺能活。畢竟是那一句。士驀面便唾　耆儒章于磐問。不落因果。因何却墮野狐。士曰。此處無銀二兩。章曰。不昧因果。因甚却脫野狐。士曰。如上所供是實。章曰。祇如脫却。野狐還作甚麼。士高聲喚章先生。章遂信宗門。即問喜怒哀樂未發時如何。士復喚章。章應諾。士曰。是甚麼。章欣然復問。孔顏樂處又作麼生。士曰。用之則行。舍之則藏　僧問。趙州訪二菴主。一樣豎拳。因甚有肯有不肯。士曰。你道不肯那一個。曰淺水不是泊舟處。士曰。獅子齩人。韓廬逐塊。僧忽省曰。恁麼則二菴主俱是作家也。士曰。獅子齩人。韓盧逐塊。僧踴躍作禮曰。從今不被天下老和尚惑也。士便掌曰。逢人莫錯舉　陳兆彬問。五祖演謝監修上堂曰。人之真性命。須是○這個。這個是甚麼。士曰。龍從火裏出。彬曰。五祖道。若欲成就這個。先須防于○這個。這個又是甚麼。士曰。虎向水中生。彬曰。五祖道。若是真○這個人。這個是甚麼人。士曰。但盡凡情。別無聖解。彬曰○○又是甚麼。士曰。我見燈明佛。本光瑞如此。士甞有偈曰。北海泥牛吼。中天玉兔生。金烏吞一口。動靜悉圓明。一掌又一喝。毒人痛到。骨俗漢最用情。切莫道唐突。玉泉揆輯<span class='note-inline'>(聖感永嗣)</span>。</p>
</div>
<div class='div-other'><a id='mulu5491' />
<p class='h3'>東嘉大羅山玉泉寺肅印正禪師</p><p>本邑徐氏子。父母念其胎齋。七歲時。命禮羅隱洞石龕。任老宿薙染。年十七。任公指。參諸方。末入深雪室。徹法源底。嗣即記莂。開法玉泉　小參。舉梁山道。南來者。與他三十棒。北來者。與他三十棒。雖然與麼不當宗乘後來。瑯瑘道。梁山將一片真金當頑鐵賣却。瑯瑘即不然。南來者。與他三十棒。北來者。與他三十棒。一任天下人貶剝。師曰。玉泉又不然。南來者。聽他南來。北來者。聽他北來。各與濃茶白飯欵待。若要山僧棒喫。未敢相許。何故聻黃金自有黃金價。終不和沙賣與人　示眾。鐺是銕鑄。飯是米做。汝等諸人。終日觸著齩著。只是不肯承當覿面。錯過帶累。山僧鼓舌搖唇。指東話西。舊題新做不錯過。驀豎拄杖曰。且道這個是甚麼　上堂僧出擬問。師以杖約住曰。住住今朝仲冬初。一山僧無法可說。擲下拄杖曰。有人直下承當一生參學事畢　晚參。舉雪峰拈拄杖曰。山僧這個為中下人。僧問。上上人來如何。峰靠拄杖便休。雲門曰。山僧這個也為中下人。僧問。上上人來如何。問拈拄杖便打。師拈拄杖曰。山僧這個一味平等。不論上中下根。總教伊立地搆去。汝等諸人還識這個麼。眾無語。師連卓拄杖歸方丈　佛成道日。上堂。黃面瞿曇夜出城。娑婆由此禍根生。雪山六載饑寒逼。却被明星換眼睛。以拂子作○相曰。祇這個莫沈吟。不是佛兮不是心。復擲拂曰。舉頭天外看。誰是我般人　丁卯元旦。上堂。立春<span class='corr'>已</span>十日。鳴鐘慶元旦。時序暗推遷。初一仍不換。大眾既是初一因。甚又喚作元旦。不見道月月有初一。日日是好日。山僧住此<span class='corr'>已</span>三年。本命元辰何得失。忽有個漢道。今日元旦上堂。說到本命元辰作甚麼。山僧只向他道。記取一萬事。畢春三夏六。忽逢秋千里。神駒追不及<span class='note-inline'>(師于是年七月初一。日示寂)</span>　問城東老母。與佛同生。因甚不肯見佛。師曰。抱贓呌屈。曰兩手遮面總皆是佛。又作麼生。師曰。料你放不下。僧禮拜曰。某甲親見和尚。師曰。更禮三拜　問如何是一同一質。師曰。錦繡重重如何是二。同大事。師曰。石頭土塊如何是三總同參。師曰。泥猪癩狗如何是四同真智。師曰。紅爐點雪如何是五同遍普。師曰。萬象森羅如何是六同具足。師曰。頂天立地如何是七同得失。師曰。坐斷虗空如何是八同生殺。師曰。橫按鏌鎁如何是九同音吼。師曰。風吹石臼如何是十同得入。師卓拄杖曰。向這裏薦取　問如何是佛。師豎拳。曰如何是道。師展手　問如何是和尚家風。師曰。鋤頭刀斧。曰還更有麼。師曰。斫斷汝脚跟。師門風孤峻。囓蘗飲冰。本色鉗錘。象龍蹴踏　康熈丁卯之歲。朝上堂。微露順世之意。無何示疾。至孟秋朔日。晨起書偈曰。三十三年大夢。一朝緣盡歸休。四恩重大未曾酬。爭怪卒難分手。生死不離覺海。何須分外牽愁。泥牛吼動海天秋。試看再翻觔斗。擲筆而逝。塔于羅隱洞之西麓。同門明誠輯<span class='note-inline'>(聖感永嗣)</span>。</p>
</div>
<div class='div-other'><a id='mulu5492' />
<p class='h3'>鶴沙冰輪祚道者</p><p>參深雪本師。制期中有省。值黃捷菴問。本師一口氣不來。向那裏安身立命。本師振威一喝。捷菴茫然。本師曰。山僧今日失利。道者便問。適纔和尚喝。捷菴這一喝。是臨濟四喝中第幾喝。本師便掌。道者亦掌。本師把住曰。是第幾喝。道者連喝。本師曰。還有一喝聻。道者吹滅燈火而出。本師曰。慣得其便　深雪解制。上堂。道者問。世尊拈花。迦葉微笑。達磨西來。得遇神光。和尚今日佛法流通何處。本師曰。汝還瞌睡在。道者曰。一盲引眾盲。相牽入火坑。本師曰抱贓呌屈漢。道者曰。也須和尚證明。本師曰。又與麼去也　道場山兀菴源問。冰輪日出又如何。道者曰。爍破和尚面門　鐸菴遠問。堂中磬終日口向天。為甚不下一語。道者曰。開口成雙橛。無言落二三　金粟天岸昇問。此夜一輪滿清光。何處無因甚不照覆盆之下。道者曰。車不橫推。理無曲斷　問德雲見妙高峰。因甚七日不相見。道者曰。官不容鍼。曰因甚七日後別峰相見道者曰。私通車馬　問黑豆未生芽事如何道者曰昨日秋。曰黑豆<span class='corr'>已</span>生芽聻。道者曰。今日冬　頌女子出定曰七佛之師顛倒顛。何勞用盡力千般。識得瞿曇真面目。憑他女子坐驢年　頌百丈野狐曰不落不昧韓獹逐塊。不昧不落兩途俱錯。直饒因果分明。總與一坑埋却　頌庭前柏樹子曰。西來不是柏樹子。柏子不是西來意。雖然拈得目前機。到底終成第二句　頌德山托盋曰。托盋堂前遇雪峰。熱膓遭在是非中。果然只得三年活。移却西來換却東　讚本師像曰。臨濟兒孫銅頭鐵額。惟有景雲逾加惡極。白棒毫不容情。一喝千江水逆描畵未成。誰能辨的。覿面相逢。佛祖不識。某甲有恨難消只把瓣香薰鼻。同門明誠錄<span class='note-inline'>(聖感永嗣)</span>。</p>
</div>
<div class='div-other'><a id='mulu5493' />
<p class='h3'>繼雪堂仁菴覺道者</p><p>氏出華胄。夙慧不凡。少嗜易理。嗣聞深雪本師名。修書問道。甚是懇切。本師初致問曰。喚著念珠則觸。不喚念珠則背。不得有語。不得無語。速道速道。道者苦參數晝夜。忽聞鐘有省。即復本師曰。喚著念珠則錯。不喚念珠亦錯。不得有語則恰。不得無語亦恰。速道速道。不道不道。和尚以為何如。本師曰。只為分明極。本師又致。問曰。道者果爾信徹無時。不與三教聖人覿面且道如何是覿面句。于此識得初祖安心竟。道者答曰。承問三教聖人覿面句。弟子向未有三教。<span class='corr'>已</span>前早<span class='corr'>已</span>道破。又何必初祖安心。師畵○曰。這個聻。道者拈白紙一幅來。本師首肯而記莂焉　靜祖百日之期。本師上堂。道者問。花放當林柳垂古渡。今朝成服百期老祖遺範。宛然大眾不敢錯過。不錯過的共作陽春一助。本師曰。雨添三尺水風散一庭花。道者曰。臨風吹玉笛。恰是一家音。本師曰。一回飲水一回噎。一度臨風一度愁。道者曰。不妨傾盡此時心。本師曰。善為珍重　本師誕日上堂。道者問。花開根熟。地久天長。未審本來面目。還落視聽也無本師曰。不與虗空安耳穴。道者曰。劫石可磨。此心不易。本師曰。豈憑露柱著眉端。道者曰。勿將支遁鶴。喚作右軍鵞。本師曰。一以貫之。道者顧左右曰。既到翠微峰。頂上大家齊賀太平時。本師曰。可謂晉之以禮　問過去佛阿誰證明。未來佛我不喜聞。現在佛何處藏身。道者曰。莫瞌睡　問昨日地動犬吠。人喧。護法。可曾受驚恐麼。道者曰。長安雖閙。我國晏然　頌世尊覩星曰。千年老樹忽成精。剎剎塵塵盡露形。可笑後人無智眼。見他還道悟明星　頌女子出定曰。本是青天與白日。文殊罔明俱著賊。兩頭坐斷甚分明。任從入兮任從出　頌百丈野狐曰。也莫認真也莫假。桃紅李白兩相宜。任憑雨打芭蕉葉。無耳之人總不知　頌十智同真曰。強把虗空分塊數。只將燈草拄須彌。自從捉敗汾陽後。不向山前讀舊碑　頌德山托鉢曰。知音莫向知音舉。若遇知音禍轉多。密啟纔明末後句。紛紛從此起誵訛　道者病篤因老嫗。問僧耶俗耶。道者隨聲應曰。若喚是僧。原在俗。若喚是俗。本來僧<span class='corr'>已</span>得圓通自在。便成清淨法身。聖亦不減。凡亦不增。亘古堂堂真實相。摩醯正眼頂門新。晨起焚香禮佛坐。中堂集諸眷。屬揮拂說偈以示訣別。少頃本師至。道者稽首曰。弟子不能侍師矣。早生南方長者家。童真入道。弘<span class='corr'>揚</span>臨濟正宗。是所願也。微笑而逝。同門明誠錄<span class='note-inline'>(聖感永嗣)</span>。</p>
</div>
<div class='div-other'><a id='mulu5494' />
<p class='h3'>瑞安雲嶼天頴浩禪師</p><p>記莂日。玉泉請小參。諸佛有寬廓。不盡的法。列祖有縱橫。無礙的機。祇在覿面承當。所貴全身擔荷。如壯士展臂。豈假他力凌風快鷂。一舉翀霄。今日浩上座。既膺本師老人大任。又蒙長兄和尚相推。可謂道誼重千秋。意氣膠和漆。只得將現前眾兄弟。人人共有的。拈來作個證據。驀豎拂子曰。還委悉麼。山本崔嵬。水本深知音。烏用頻頻。舉揮拂子　示眾不是心。不是佛。不是物。若人覰破。奴喚釋迦。僕呼彌勒。其或躊蹰。直到驢年。相救不得　問嚙破鐵酸饀因甚。路上有饑人。師曰。切忌話墮　問虗空無背向。何緣有東西南北。師曰。不因一。問幾乎忘却了也。同門明誠輯<span class='note-inline'>(聖感永嗣)</span>。</p>
</div>
<div class='div-other'><a id='mulu5495' />
<p class='h3'>長洲萬青居士</p><p>錢選業儒信佛。事母至孝。母蘇氏飯僧好施。長齋課佛。後示微疾。念佛而終。士深悲切。詣華嚴昱處問。如何參究。得報母恩。昱曰。不見昔日那叱太子。柝骨還父。拆肉還母。然後現本身。為父母說法。如能會得。不唯一生父母。多生父母。一時酬畢。從此立念參學。悟徹方休。甞腰包遍禮名宿。如資福靈機觀。報恩骨巖峰。天目全菴進。金粟石菴琈。吳越諸山。參請者。不下百餘員。雖時有契會。機緣頗多。然一種膺礙未釋。不敢自欺。一曰訪蛤菴圜于西山隆恩。纔入方丈。圜曰。居士帶得小蘇州來麼。士曰。教壞人家男女。圜曰。因甚麼走到老僧脚底下來。士曰。某甲罪過。圜曰。汝不會我語。有霽崙和尚。明眼宗匠。汝必須志誠參請。當與汝說破。士因。謁本師于萬佛寺。初到丈室。士曰。和尚。住此。可謂龍到水到。旁僧曰。居士莫塗污好。士曰。自領三十棒。本師曰。老僧只管看。士曰。今日親見和尚。本師曰。昨日<span class='corr'>已</span>相見了也。士曰。門內有君子。門外君子至。本師曰。也是隨人脚跟轉。士便喝。本師曰。著忙作麼。士曰。知心能幾人。本師曰。將謂忘却。士後請益。本師即變色呵斥。凡下語俱不許。一日引看滿井。本師指曰。你看此水如何高起數尺。士纔欲起答。本師搖手曰。不是。于此豁然徹底。即呈偈曰。徹底掀翻滿井泉。從今更不被師瞞。若將體用分前後。算到驢年未會禪。本師頷之。次年本師被　旨住聖感。入山省覲。適值本師垂問曰。臨濟有三要。我這裏有四要。大眾還會麼。士曰。今日天寒。請師尊重。本師曰。山僧罪過。尋受記莂偈。有滿井寒泉。徹底清照見。鬚眉俱凜冽之句　問如何是神通妙用。士曰。擬翻個觔斗。恐被你笑。曰觔斗阿誰不會翻。士曰磕破髑髏　訪華嚴昱。值昱閱磬山錄有涅槃相語。昱掩卷問士。如何是涅槃相。士曰。劒去久矣。少頃士亦問昱。如何是涅槃相。昱指梅樹曰。者枝梅長。那枝梅短。士曰。有人來也。相視大笑　過接待訪雪屏。主人纔見屏曰。古人道。三日不見。刮目相待。久不晤居士。還我親切一句來。士曰。今日特來相看。屏曰。真個那。士曰。莫眼花　過祇園訪童碩本。士指荷花池曰。內有魚否。本曰有。士曰。因甚麼不見興波作浪。本曰。甚麼世界敢出頭來。士曰。低聲低聲　訪子音首座值雪。士曰。古人道。好雪片片不落別處。且道落在甚處座曰。正要居士疑著。士曰。一釣便上　訪瞿奉石。士曰。經年不相見。親切道一句。看石作掌勢。士曰。打即任打。未許親切在。石擬議。士曰。看破了也。同門明誠輯<span class='note-inline'>(聖感永嗣)</span>。</p>
</div>
<div class='div-other'><a id='mulu5496' />
<p class='h3'>天津天安淨己樂禪師</p><p>示眾。舉南泉一日不赴堂。侍者請和尚赴堂。泉云。我在庄上。喫油糍飽。者云。和尚不曾出入。泉云。你去問庄主。侍者方出門。遇庄主歸。謝和尚到庄喫油糍。師頌曰。喫飽油糍不赴堂。南泉老漢為誰忙。大風吹倒梧桐樹。自有旁人話短長　晚參。師豎拂子曰。眼觀色。耳聞聲。鼻嗅香。舌噉味。口談說。手持物。足運奔。眉毛乃是無用之物。因甚麼反居其上。一曰。只為太近。答都不契。師代曰。少他一點不得<span class='note-inline'>(冲涵恒嗣)</span>。</p>
</div>
<p class='juan'>五燈全書卷第一百七</p>
<div class='div-w'><p>五燈全書卷第一百七補遺</p>
<p class="head1">臨濟宗</p>
<p class="head2">南嶽下第三十七世隨錄</p>
<a id='mulu5497' />
<p class='h3'>郢州永隆昱堂烱禪師</p><p>郡之宋氏子。出家誓以發明大事。北邁依香嚴風穴兩法席最久。旋楚。參一揆於月掌得法。繼住永隆。上堂。幸自無事。不可塗汙諸仁。若也尚留觀聽。將謂長老恡詞。驀拈拄杖曰。良馬<span class='corr'>已</span>窺鞭影去。阿難依舊世尊前　問教外別傳。所傳何事。師曰。杓卜聽虗聲<span class='note-inline'>(一揆揆嗣)</span>。</p>
</div>
<div class='div-w'><a id='mulu5498' />
<p class='h3'>明州翠山月濤粲禪師</p><p>入神鼎揆室。揆問。懸崖撒手。自肯承當。汝作麼生承當。師曰。八花毬子上。不用鏽紅旗。揆曰。好事也要大家知。師曰。土上加泥。鼎曰。絕後再甦。欺君不得聻。師便喝。鼎便打　示眾。舉天童僼因僧問。如何是佛。答曰。邨田坂裏牛脚跡。師頌曰。脫珍著敝在邨田。隱隱猶懷舊日嫌。貧恨一身多赤骨。曲肱一枕伴雲眠　示眾。八兩半斤人人知有。及乎拈頭作尾。展露全機。未免十箇五雙。依然對面千里。雖然河裏失錢。不離河裏。恁麼告報。莫有不甘者麼。三十年後。莫怪今日多嘴　問破沙盆意旨如何。師曰。泥做底。曰因甚喚作正法眼。師曰。十八十九癡人夜走<span class='note-inline'>(一揆揆嗣)</span>。</p>
</div>
<div class='div-w'><a id='mulu5499' />
<p class='h3'>郢州永隆洞野先禪師</p><p>上堂。道不遠人。而人自遠。若待山僧口巴巴地。遠之更遠。爭奈何。爭奈何。丘壑易填。人心難滿。卓拄杖下座　問如何是道。師曰。道甚麼。曰豈無直指。師曰。早曲了也<span class='note-inline'>(一揆揆嗣)</span>。</p>
</div>
<div class='div-w'><a id='mulu5500' />
<p class='h3'>廣州景泰真嬾定禪師</p><p>衡州桂陽栢氏子。上堂。廣南無佛性。一派涌曹溪。塵內有大經。量等三千界。剖出八字沒[必-心]。宣來字義炳然。佛化王化並融。真諦俗諦平等。緇素平等。男女平等。雖然堯舜之君。猶有化在。何故。曹溪波浪如相似。無限平人被陸沉　回神鼎省覲。揆問。聞汝在廣南。大作佛事。是否。師曰。不曾辜負和尚　僧問。如何是廣南人事。師便掌之<span class='note-inline'>(一揆揆嗣)</span>。</p>
</div>
<div class='div-w'><a id='mulu5501' />
<p class='h3'>湘陰文殊銕山智禪師</p><p>西蜀寶寧何氏子。為薦其兄何邑侯。小參。生于蜀地。德化湘江。無生死中。示現生死。亦非偶然。所以無而有之。之謂聖。有而無之。之謂賢。賢聖位中留不住。百里焉能困大年。喝一喝下座<span class='note-inline'>(一揆揆嗣)</span>。</p>
</div>
<div class='div-w'><a id='mulu5502' />
<p class='h3'>黃麻接待節庵祿禪師</p><p>性彝簡。立志操方。常思古人一人所在半人所在須到之語。所歷叢林。皆陸沉下板。罕見其囊錐頴露。聞神鼎。心切慕之。一見而針芥相投。一日揆問。一口氣不來。向甚處安身立命。師曰。出牛欄入馬捲。揆曰。照顧脚跟。師拂袖而出。鼎遂奇之　示眾。玄沙不出嶺。擔板一生。趙州老行脚。逢人不盡。二大老。同道不同行。多少人邯鄲學唐步。直得前不遘村。後不迭店。望烟尋食地。錯入薰皮家。可悲可痛。總不恁麼底人。又作麼生。相逢盡道休官去。林下何曾見一人　頌臨濟三頓棒因緣曰。痛棒打不死。玄要定宗旨。接響承虗流。抱橋柱澡洗　問如何是佛。師曰。合取口<span class='note-inline'>(一揆揆嗣)</span>。</p>
</div>
<div class='div-w'><a id='mulu5503' />
<p class='h3'>潭州楊道道權法禪師</p><p>醴陵彭氏子。參神鼎揆。揆問。神鼎峰高。遊人罕到。因甚到即不點。師曰。鵝王擇乳。素非鴨類。揆曰。伶俐禪客。師曰。是何言歟　示眾。舉同安丕看經次。見僧來參。遂以衣袖葢却頭。僧近前作弔慰勢。丕放下衣袖提經曰會麼。僧却以衣袖葢却頭。丕曰蒼天蒼天。師曰。主賓互換。縱奪可觀。放過則彼此作家。檢點將來。總是涅槃堂裏漢　頌不是是曰。水中鹽味色膠青。肝膽逢人徹底傾。雨霽雲收天地濶。僧繇巧筆畵難成<span class='note-inline'>(一揆揆嗣)</span>。</p>
</div>
<div class='div-w'><a id='mulu5504' />
<p class='h3'>蘇州洞庭修木林禪師</p><p>郡之柴氏子。剗草于神鼎堂前。一日揆問。人人有箇主人公。且道。是何面目。師曰。說似一物即不中。揆頷之　示眾。舉麻谷問臨濟。大悲千手眼。那箇是正眼。濟搊住曰曰因緣。師曰。二大老與麼施設。雖則主賓互換縱奪可觀。若是大悲千手眼。有甚交涉。當時待問。何不和聲便棒曰。淨地上不要放屙。看麻谷者漢。又作麼生湊泊　頌黃梅意旨會佛法人得曰。了無一物絕纖塵。傑出黃梅孰可倫。覿面不逢清白眼。徒將肝膽向人傾<span class='note-inline'>(一揆揆嗣)</span>。</p>
</div>
<div class='div-w'><a id='mulu5505' />
<p class='h3'>長沙密弘易九有居士</p><p>業儒。應科舉時。偶竹院逢僧。聞丹霞選官選佛之論。士曰。偉哉斯人。先我心也。遂決高世之念。然苦塵纓。未遂脫然。且追從龐老。常遊禪席。孳切究心。參神鼎揆。而羣疑頓釋。常通書上曰。弟子此生若不遇和尚。幾虗度一生俗漢也。從今不愧為俗中僧耳。一日揆問。本來人。直饒汝說盡道理。用盡伎能參。是奴兒婢子邊事。如何是真實主人公。士曰。誰敢正眼覷著。揆曰。將謂俗漢。士曰。且莫壓良為賤。自茲與禪宗宿衲。箭鋒相觸。輙當仁不讓。著警世文集若干卷。行世<span class='note-inline'>(一揆揆嗣)</span>。</p>
</div>
<div class='div-w'><a id='mulu5506' />
<p class='h3'>越州舜江壁觀默禪師</p><p>上堂。僧問。燒庵婆話。有曰婆是僧非。便恁麼去。可否。師曰。我有三十棒。要打婆子。僧無語。師曰。諸仁者。婆兒既是。如何又要喫棒。驀拈拄杖。左右顧視曰。會麼。祖父相傳這楖栗。從來扶正不扶邪。卓一卓。下座　問佛未出世時如何。師曰。翠蘿峰頂天立地。曰出後如何。師曰。明月池洗象調龍<span class='note-inline'>(隨庵猷嗣)</span>。</p>
</div>
<div class='div-w'><a id='mulu5507' />
<p class='h3'>越州寧峰禹庵琇禪師</p><p>上堂。有僧出來。畵一圓相。師便喝。僧連喝兩喝。師曰。我不如汝。僧又喝。師不顧。下座　上堂。僧問。如何是佛。師曰。禮拜著。僧便拜。師曰。會麼。曰某甲會也。師曰。試道看。僧擬進語。師曰錯錯。拍禪床下座　問如何是祖師西來意。師曰。山僧今日在莊上。杉樹親栽一萬株。曰恁麼則勞倦也。師曰。却被闍黎道著。僧近前曰和尚。師連掌打出<span class='note-inline'>(隨庵猷嗣)</span>。</p>
</div>
<div class='div-w'><a id='mulu5508' />
<p class='h3'>新昌慈慧文朗郁禪師</p><p>上堂。慈慧有一物。日夜光皎潔雪霜打不枯。風雨打不濕。十餘年問大唐師。南北東西都不識。畢竟是箇什麼。良久曰。不辭向君道。恐怕君狼藉<span class='note-inline'>(隨庵猷嗣)</span>。</p>
</div>
<div class='div-w'><a id='mulu5509' />
<p class='h3'>建寧鷲山思修琛禪師</p><p>上堂。江上風高雲走去。山中松老鶴歸來。今年東谷甚奇怪。四月桃花還未開。一僧纔出。師以拄杖約住曰。老僧無氣力答話。便下座　小參。舉燒庵婆話畢。師曰。婆子頂門。雖則具眼。性命却在者僧手裏。雖然。這僧性命即今又在甚麼人手裏。將謂鬍鬚赤。更有赤須胡<span class='note-inline'>(隨庵猷嗣)</span>。</p>
</div>
<div class='div-w'><a id='mulu5510' />
<p class='h3'>樂清雁山竺蓮盛禪師</p><p>謁隨庵猷。時大旱。猷垂問曰。至公無私。莫過于天。者邊稻得恁麼好。那邊稻得恁麼乾。師曰。賞罰分明。猷頷之　上堂。浪靜風恬。簾捲漁歌江上雨桃紅柳綠。天空鳥語樹頭春。恁麼會。雲在嶺頭閒不徹。恁麼會。水流㵎底太忙生。是事且止。慶讚句又作麼生道。芝蘭生幽谷。松栢凌清霜　問一靈真性不假包胎時如何。師曰。鴈山今歲開爐。僧作禮。師曰。上座禮拜意。山僧不審。道道。僧無語。師曰。夜深歸堂去<span class='note-inline'>(隨庵猷嗣)</span>。</p>
</div>
<div class='div-w'><a id='mulu5511' />
<p class='h3'>處州福安德如安禪師</p><p>上堂。舉素弘理僧參。理問三世諸佛歷代祖師。為甚麼出者裏不得。僧擬議。師便打。師曰。資壽棒頭無眼。似者般撞露柱漢。明打作麼。南州則不然。三世諸佛。歷代祖師。為什出這裏不得。震威一喝。大眾。資聖棒福安喝。敢問諸人。且道。還有優劣也無。者裏有人體取得出。山僧雖老大。願與侍巾瓶　僧問。如何是佛。師喚闍黎。僧遂有省。便拜。師曰。曇花開昨日。喜事見今朝。僧掩耳便出。師謂侍者曰。這僧只悟得目前句若是格外句。還未夢見在<span class='note-inline'>(隨庵猷嗣)</span>。</p>
</div>
<div class='div-w'><a id='mulu5512' />
<p class='h3'>紹興五洩志學心禪師</p><p>一日山行次。僧問。古人道。大林不動草。因甚脚下踏倒許多。師曰。只知盡法。那管無民。僧便拜。師曰。降將不斬　僧問。具得正眼。當明向上一機。作麼生是向上一機。師便喝。僧亦喝。師曰。山僧拄杖不喫瞎漢。僧禮拜。師便歸方丈。至晚。師問侍者曰。今日問話上座聻。曰去也。師曰。這僧會一喝。不作一喝用。曰祇如和尚道。山僧拄杖不喫瞎漢。未審是肯伊不肯伊。師曰。若肯伊。喪我兒孫<span class='note-inline'>(隨庵猷嗣)</span>。</p>
</div>
<div class='div-w'><a id='mulu5513' />
<p class='h3'>松陽福安潤山泉禪師</p><p>示眾。學道別無法。先當穩脚跟。再加心事好。道業自然成。以拄杖指顧露柱曰。再犯不容。卓拄杖一下。歸方丈　示眾。舉趙州到道吾。纔入堂。吾曰南泉一隻箭來也。州曰看箭。吾曰過也。州曰中。師曰。有者道。道吾輸趙州一籌瞎。有者道。二俱作家瞎。畢竟如何。良久曰。當時若是福安。曰南泉一隻箭來也。聲未絕。便與一掌。他更如何若何。對曰不是。今日定在來朝。一任通身是手眼。此時爭得不狐疑<span class='note-inline'>(隨庵猷嗣)</span>。</p>
</div>
<div class='div-w'><a id='mulu5514' />
<p class='h3'>東安雙峰巨圓如禪師</p><p>上堂。時有二僧。齊出拜起。一僧便喝。一僧拂袖竟去。師乃曰。一人有主無賓一人有賓無主。總合喫棒。葢緣新舖初開。若據正今而令。未免望洋而退。且置。只於為國開堂。應時及節一句。又作麼生道。久旱逢甘雨。五湖四海春　示眾。舉女子出定話畢。師曰。白拈賊一夥。今古慣迷人。雙峰不惜腕頭力。捉敗龍潭秋水清。召眾曰。且道。以何為驗。昨夜風和雨。今朝天大晴<span class='note-inline'>(隨庵猷嗣)</span>。</p>
</div>
<div class='div-w'><a id='mulu5515' />
<p class='h3'>東安弘法九默勝禪師</p><p>上堂。十五日<span class='corr'>已</span>前。風送雲來榻。十五日<span class='corr'>已</span>後。花開月上樓。正當十五日。又作麼生聻。諸天雙眼裏。萬國寸心中。喝一喝<span class='note-inline'>(隨庵猷嗣)</span>。</p>
</div>
<div class='div-w'><a id='mulu5516' />
<p class='h3'>芝城寶坊大鑒全禪師</p><p>問百尺竿頭如何進步。師曰。金剛寶劍當頭截。莫管人間是與非。僧近前作聽勢。師曰。寶坊這裏不用弄泥團漢。直趁出<span class='note-inline'>(隨庵猷嗣)</span>。</p>
</div>
<div class='div-w'><a id='mulu5517' />
<p class='h3'>金陵佛國覺初濬禪師</p><p>僧問。如何是佛。師喚闍黎。僧應諾。師曰。此時若不究根源。直待當來問彌勒　問立宗旨建叢林。元為利生。祇如透網金鱗。和尚又作麼生。師和聲便棒曰。向慕蔣山今見也。果然手眼別諸方。師又打。僧擬進語。師復打趁出<span class='note-inline'>(樗庵煜嗣)</span>。</p>
</div>
<div class='div-w'><a id='mulu5518' />
<p class='h3'>江寧上元湛一澄禪師</p><p>叅蔣山煜。纔跨門曰。和尚。煜取拂子擬舉。師一喝。乃下叅堂。煜顧侍司曰。者僧一喝。賓主歷然。棲止三年得法。問僧。甚處去來。曰南山去來。師曰。鱉鼻蛇大德曾見否。曰見。師曰。是何模樣。曰花臉黑尾巴。師叱退<span class='note-inline'>(樗庵煜嗣)</span>。</p>
</div>
<div class='div-w'><a id='mulu5519' />
<p class='h3'>金陵輝遠睿禪師</p><p>問無神通菩薩。為甚麼足跡難尋。師曰。不是苦心人不知。曰和尚還見否。師曰。山野適纔向汝道什麼。僧茫然。師曰。驢前馬後漢。出去<span class='note-inline'>(樗庵煜嗣)</span>。</p>
</div>
<div class='div-w'><a id='mulu5520' />
<p class='h3'>太湖朗明禪師</p><p>問如何是道。師曰。田上薦取。曰和尚謾別人即得。師曰。闍黎是那裏人。僧擬對。師曰。來處也不知。問箇什麼道。便趁<span class='note-inline'>(古癡言嗣)</span>。</p>
</div>
<div class='div-w'><a id='mulu5521' />
<p class='h3'>青州玉泉噴雪聽禪師</p><p>上堂。不可道有。不可道無。良久左右顧視曰。任汝葢頭又葢面。何曾瞞得箇中人。喝一喝<span class='note-inline'>(萬祥麒嗣)</span>。</p>
</div>
<div class='div-w'><a id='mulu5522' />
<p class='h3'>興化佛果廣禪師</p><p>問如何是佛。師曰。山僧姓謝。家住揚州。曰謝師指示。師曰。片片樹上雲。落落江頭雨。僧以言下悟旨<span class='note-inline'>(桴梅濟嗣)</span>。</p>
</div>
<div class='div-w'><a id='mulu5523' />
<p class='h3'>通玄斯準衡禪師</p><p>姑蘇顧氏子。上堂。祖翁田地。契券分明。法王大寶。時至理彰。何煩鐘鳴皷響。自然布彩揚輝。衡上座抖擻尿腸。實無一字可說。只得借寒山禿箒。與大眾應箇時節。驀豎拂子曰。諸仁者還會麼。耳聞不如眼見。眼見不如耳聞。且道如何是祖師西來意聻。揮拂子曰。風暖鳥聲碎。日高花影重<span class='note-inline'>(冶翁伯嗣)</span>。</p>
</div>
<div class='div-w'><a id='mulu5524' />
<p class='h3'>嘉興平湖大乘介白素禪師</p><p>勾餘應氏子。示眾。舉婆子燒庵話畢。師曰。寒岩燄發。不抱死火氷灰。枯木花開。豈定春前秋後。當時者僧待女子抱住曰。正當與麼時如何。但向他道。千鈞之弩。不為鼷鼠而發機。設若如何若何。遂與一掌曰。這一掌須教婆子喫　示眾。舉鹽官會下主事僧見鬼使來追因緣畢。師曰。諸仁者。且道。前見鬼使追。是這僧不是這僧。後復來覓。了不可得。又向什麼處去也。于斯薦得。說甚閻羅老子。直饒三世諸佛到來。亦無下手處。倘或覔著時。將何抵對他。道道<span class='note-inline'>(鐵鼓音嗣)</span>。</p>
</div>
<div class='div-w'><a id='mulu5525' />
<p class='h3'>平湖普福曇瑞奇禪師</p><p>大用顯問。世尊拈花意旨如何。師曰。平地起風波　顯又問。一日生死到來。如何迴避。師曰。渠無生死<span class='note-inline'>(大用顯嗣)</span>。</p>
</div>
<div class='div-w'><a id='mulu5526' />
<p class='h3'>當湖芥庵道堅愷禪師</p><p>嘉興莊氏子。頌洗鉢盂曰。入戶希圖求寶珍。豈知空室淨無塵。這僧若果偷心息。悔殺從前錯上門　頌趙州勘二庵主曰。趙州收放有來由。驗盡當機不易酬。雨過青山呈舊面。幾人得意幾人愁　頌高峰枕子墮地曰。擡頭<span class='corr'>已</span>薦拖尸句。覿面如何似未親。墮枕聲中殘夢破。開眸依舊昔時人<span class='note-inline'>(殊貫德嗣)</span>。</p>
</div>
<div class='div-w'><a id='mulu5527' />
<p class='h3'>當湖復庵石隱琳禪師</p><p>頌香林臘月火燒山曰。香林臘月火燒山。烈焰堆頭絕躋攀。多少行人赤骨力。白頭空嘆路行難　頌大事<span class='corr'>已</span>明如喪考妣曰。擊碎無明窟。掀翻五蘊山。箇中無一物。何地著慚顏　頌藥山久不陞座曰。疎枝吐玉碧岩前。匝地馨香孰可宣。忽爾狂風驟雨後。遊蜂何處著爭妍<span class='note-inline'>(殊貫德嗣)</span>。</p>
</div>
<div class='div-w'><a id='mulu5528' />
<p class='h3'>當湖復庵又新銘禪師</p><p>姑蘇席氏子。示眾。一機透脫。坐斷根塵。萬彚全彰。頭頭無礙。花街柳巷。顯向上宗乘。牧唱漁歌。得自然三昧。果能如是。變大地作黃金。攪長河為酥酪。非為分外。其或未然。莫道庭前多是草。未曾移步草芊芊　頌南泉斬猫曰。兩堂爭取這猫兒。認影迷頭總是癡。直下一刀揮兩段。腥風匝地令無虗　頌一息不來曰。識得親時用得親。楊橋花市總分明。隨機擲地他方去。鼻孔依然搭上唇　頌興化打克賓曰。父子相逢弄爪牙。投機合拍唱胡笳。不因打出僧堂去。怎顯當年兩作家<span class='note-inline'>(殊貫德嗣)</span>。</p>
</div>
<div class='div-w'><a id='mulu5529' />
<p class='h3'>河西瀛西麓芝馥禪師</p><p>上堂。法無定相。建立由人。喝一喝曰。是法非思量分別之所能解。且道不分別不思量時。是個什麼。分別思量時。又是個什麼。復喝一喝曰。劍刃有路。鐵壁無門　上堂。若論漸也返常合道。若論頓也朕跡不存。於此會得。棒頭有眼明如日。於此不會。木人也解唱巴歌。祇如頓漸不立時如何。卓拄杖下座<span class='note-inline'>(雪厂慧嗣)</span>。</p>
</div>
<div class='div-w'><a id='mulu5530' />
<p class='h3'>揚州光孝魯庵喆禪師</p><p>崇明張氏子。禮越州萬壽永徹剗髮。後參光孝焯。令看無字。聞犬吠。有省。未幾印可。繼席光孝　晚參。大眾還知。歷代尊宿一箇箇。打入葛藤窩裏去也。且道山僧這般舉揚。堪作甚麼復曰。葛藤葛藤　示眾。二六時中要認真。一番提起一番新。驀然觸著娘生面。鼻孔依然搭上唇　示眾。舉女子出定話畢。師曰。若道有定可出。文殊因甚出不得。若道。無定可出。罔明因甚出得。舉拳曰。鳥宿枝頭月。飛花野岸風　天寧梅後堂。與師偕行。見舁棺過曰。還救得麼。師曰救得。梅曰。作麼生救。師曰。蒼天蒼大。梅便喝。師曰活也　頌殃崛產難曰。驚蟄纔逢煖氣狂。深林花鳥報春忙。蒼松不解隨時變。冬夏長青映草堂<span class='note-inline'>(旭峰焯嗣)</span>。</p>
</div>
<div class='div-w'><a id='mulu5531' />
<p class='h3'>岩頭慧修解禪師</p><p>問大師掛錫此山。見說多年。是否。師曰是。僧一喝。師曰。岩頭不如上座。僧又喝。師曰。上座不如岩頭。師便打。僧退<span class='note-inline'>(燦容義嗣)</span>。</p>
</div>
<div class='div-w'><a id='mulu5532' />
<p class='h3'>武清楊村報成嵩雲岱禪師</p><p>入院晚參。師豎拄杖曰。大眾看看。舊報成先師。在新報成拄杖頭上。放大光明。出廣長舌。佛法世法。盡情說去了也。新報成又說箇甚麼。既爾大眾現前。不妨應箇時節。連卓拄杖曰。大家共出聖賢心。扶起從前破沙盆。只要重新千古令。是則名為報佛恩　上堂。今朝孟冬十五。祝聖鳴鐘擊皷。山僧拽杖登堂。四眾雲臻若堵。諸方說道談禪。報成一味莽鹵。不容擬議踟躕。直截當陽薦取。虗空弩目揚眉。露柱殿前作舞。山門天王點頭。山僧未敢相許。為甚如此。從來重法有先賢。此道時人賤若土　上堂。舉古德曰。有一物。上拄天。下拄地。黑似漆。常在動用中。動用中收不得。且道是甚麼物。良久曰。鶴是白。烏是黑。豐城雙寶劍。兩塊是　邠鐵<span class='note-inline'>(起聖仁嗣)</span>。</p>
</div>
<div class='div-w'><a id='mulu5533' />
<p class='h3'>陽臺秀峰真燦鏡禪師</p><p>佛成道日上堂。二千六百年前事。今日重拈一度新。雖然熱銕然頭上。大似重添眼裏釘。祇解教人成佛去。不知迷<span class='corr'>卻</span>許多人。如來無伎倆。夜半覩明星。直饒悟得無生法。鼻孔依然搭上唇　解制上堂。九旬趺坐在峰頭。撕結恒沙衲子仇。今日開門視霄漢。山自青兮水自悠。大底還他肌骨好。不搽紅粉也風流。道不須悟。佛不必求。因思清白傳家行。洗耳谿邊不飲牛　小參。問和尚者裏不種一畝田。不蓄一粒粟。將甚麼接待往來。師豎如意廼曰。不種一畆田。不蓄一粒粟。銅頭銕額來。千足與萬足。何故聻。不種一畝田。大地無寸土。不蓄一粒粟。世上沒饑人。以如意畫○曰。劍埋豐城光射斗。雲在青天水上瓶　問如何是秀峰境。師曰。兩岸烟霞迎古寺。一谿流水遶陽臺。曰如何境中人。師曰。閑持經卷倚松立。借問客從何處來<span class='note-inline'>(百拙倫嗣)</span>。</p>
</div>
<div class='div-w'><a id='mulu5534' />
<p class='h3'>六安佛國五嶽海禪師</p><p>西蜀順慶人。棄職出家。隱山十數年。不出世。因聞鳥聲有省。徧歷諸方。最後參文楚演於佛國。一見機契。授囑繼席。上堂。驀豎拂子曰。有佛處不得住。淨掃池塘閒客座。無佛處急走過。安排旗皷閙軍營。若與麼會去。不妨泥牛吼月。木馬嘶風。倘或未然。任你逞盡神通。却瞞山僧。一點不得燈籠掩口。露柱橫眉。只為無花起樣。畵虎描龍。哄得十字街頭。噎酒糟漢。稱奇說妙。辨異道同。山僧從來不敢妄通消息。今朝登師座說師法。不免一番露布。為甚如此。恐辜負現前大眾。以拂子擊香几。下座<span class='note-inline'>(文楚演嗣)</span>。</p>
</div>
<div class='div-w'><a id='mulu5535' />
<p class='h3'>湖廣麻城觀音唵幢源禪師</p><p>上堂。高登曲彔牀。籬菊正披黃。今古何同異。從教風雨狂。喝一喝曰。大家和一曲。共樂賞重陽　示眾。舉二祖立雪因緣畢。師曰。熱血淋漓濺梵天。班班赤雪壓眉尖。然雖嬴得安心訣。未免娘生背不全。喝一喝<span class='note-inline'>(文楚演嗣)</span>。</p>
</div>
<div class='div-w'><a id='mulu5536' />
<p class='h3'>黃梅東禪佛源藥禪師</p><p>湖州彭氏子。上堂。驀拈拄杖曰。這一著子。五眼難窺。六通莫識。月朗星輝。公案現成。如何若何。轉見不堪　示眾。舉國師三喚侍者話畢。師曰。三呼三應最嬌聲。掇轉風帆挂別津。莫謂舌頭原在口。從來孝子諱爺名<span class='note-inline'>(文楚演嗣)</span>。</p>
</div>
<div class='div-w'><a id='mulu5537' />
<p class='h3'>六安佛國仁峰傑禪師</p><p>閩之福清林氏子。參文楚演。演問。汝從什處來。師曰。不從人間天上來。演曰。畢竟從甚麼處來。師便喝。演曰。喝後聻。師曰。更覓甚麼碗。演休去。乃蒙印可　問如何是出外法。師便打。如何是脫生死法。師復打。如何是不落有無法。師亦打<span class='note-inline'>(文楚演嗣)</span>。</p>
</div>
<div class='div-w'><a id='mulu5538' />
<p class='h3'>舒州太湖和山菩提文輝嵩禪師</p><p>示眾。如春在花。非離非即。如鏡著像。非虗非實。一念純真。築太平基。縱橫自在。觸處逢緣。且道。阿誰境界。良久曰。五濁塵勞可厭離。西方淨土是歸期。直須念念光明現。便見華開七寶池<span class='note-inline'>(古癡言嗣)</span>。</p>
</div>
<div class='div-w'><a id='mulu5539' />
<p class='h3'>太湖和山菩提皎堂朗禪師</p><p>示眾。舉德山托鉢畢。師曰。毒皷喧轟搥頂門。德山空有肚饑心。鉢盂有柄難開口。明月還將渣滓盛。喝一喝。下座　僧參。纔禮拜。師便打曰。某甲話也未問為什打。師曰。來說是非者。便是是非人　問如何是佛法大意。師曰。正與山僧譚不二。居然新月挂松梢<span class='note-inline'>(古癡言嗣)</span>。</p>
</div>
<div class='div-w'><a id='mulu5540' />
<p class='h3'>南嶽祝融峰頂文峰山禪師</p><p>大雪上堂。萬山氷雪連根凍。一片身心徹底寒。回想數年饑餓處。令人不覺鼻頭酸<span class='note-inline'>(宗遠溥嗣)</span>。</p>
</div>
<div class='div-w'><a id='mulu5541' />
<p class='h3'>泰州定慧子厚淳禪師</p><p>參建隆[沆-几+桀]。[沆-几+桀]問。如何是本分事。師打一拳。[沆-几+桀]曰。恁麼則不本分也。師禮便出。[沆-几+桀]曰。更不本分也。即呈偈曰。千里雲山見此心。聊將一掌寄禪林。我今不負風流事。寂寞孤峰日日新。復謁容德裕。問從那裏來。師曰。建隆來。裕曰。建隆老漢在麼。師曰在。裕曰。向汝道什麼。師曰。三十棒。一棒少不得。裕曰。這老漢教壞人家男女。師隨聲一掌。裕曰。未得早行。更有先到。便打<span class='note-inline'>(容德裕嗣)</span>。</p>
</div>
<div class='div-w'><a id='mulu5542' />
<p class='h3'>揚州東陵明徹沈道婆</p><p>參建隆[沆-几+桀]。看本來面目話。入堂打七。一日[沆-几+桀]落堂。婆問。如何是某甲木來面目。[沆-几+桀]便打。婆曰。打便是麼。[沆-几+桀]曰。難道有兩箇。婆拜。後謁風化泰。泰問。稻割完未。婆曰。完久矣。泰曰。無事好。婆曰。饑則喫飯。寒則添衣<span class='note-inline'>(風化泰嗣)</span>。</p>
</div>
<div class='div-w'><a id='mulu5543' />
<p class='h3'>揚州寶勝轉機識禪師</p><p>山東青州人。參玉泉麒。麒問。從那裏來。師曰揚州。麒曰。見瓊花麼。師曰見。麒豎拂子曰。還見這箇麼。師曰見。麒曰還見老僧麼。師便掌曰。不可更見。麒曰。那裏學得來底。師拂袖便出　示眾。舉百丈再參因緣。頌曰。一喝當陽意氣雄。全提正令顯家風。心源妙理無生法。法法無非妙密中<span class='note-inline'>(萬祥麒嗣)</span>。</p>
</div>
<div class='div-w'><a id='mulu5544' />
<p class='h3'>江都天乘耑立端禪師</p><p>參建隆[沆-几+桀]。看父母未生前話。每痛棒。師終不領。一日洞然。偈曰。棒頭無退步。頭破血通紅。因得江南信。報與老建隆。後謁萬祥麒。機洽得法。僧問。今日相見事如何。師曰。把泥帶水<span class='note-inline'>(萬祥麒嗣)</span>。</p>
</div>
<div class='div-w'><a id='mulu5545' />
<p class='h3'>江都佛果弘傅廣禪師</p><p>如皋陸氏子。僧問。和尚還有為人處麼。師曰無。曰豈無方便。師曰。若有方便。非為人處。曰畢竟如何。師便打曰。不得作為人會去好<span class='note-inline'>(桴海濟嗣)</span>。</p>
</div>
<div class='div-w'><a id='mulu5546' />
<p class='h3'>真州大慈徹禪師</p><p>江西吉水人。示眾。舉文殊三處度夏畢。師曰。三番起倒不勝勞。堪笑傍觀更饒舌。不是爺貧憐子苦。從來家富小兒嬌<span class='note-inline'>(桴海濟嗣)</span>。</p>
</div>
<div class='div-w'><a id='mulu5547' />
<p class='h3'>常州化城∴源傳禪師</p><p>泰興人陳氏子。示眾。舉達磨見武帝。頌曰。磁齒應牙入大梁。問渠不識好慚惶。可憐有貨無人識。只得凄涼暗渡江<span class='note-inline'>(弘冶清嗣)</span>。</p>
</div>
<div class='div-w'><a id='mulu5548' />
<p class='h3'>句容寶藏機先悟禪師</p><p>晚參。臘月三十晚。豈容話歲寒。客請歸堂去。衣單下照管。大眾。且照管底是箇甚麼。良久曰。黑　小參。丙寅丁卯罏中火。庚辰辛巳白蠟金。收拾蒲團歸位坐。參取從前上大人。擲拂曰。低聲低聲　問狂風四起。如何是指南一路。師曰。出門便錯。曰黑夜穿針。如何透得孔竅。師曰。白日作麼。曰兩刃交鋒。如何得分勝負。師曰。有人咲你敗闕。僧喝。師便打<span class='note-inline'>(百拙倫嗣)</span>。</p>
</div>
<div class='div-w'><a id='mulu5549' />
<p class='h3'>蘭溪大呂音禪師</p><p>參祝峰松。問參學是作麼生。師便喝。松曰。如何是如子得母句。師曰。乞兒籃滿。松曰。如何是時時奉重句。師曰。我常于此切。松曰。如何是曹山孝滿句。師曰。敗楊梅折本見。穀樹子也心酸。松曰。自<span class='corr'>己</span>且置。如何為人。師曰。看孔著楔。見病下藥。松首肯。印以偈焉<span class='note-inline'>(祝峰松嗣)</span>。</p>
</div>
<div class='div-w'><a id='mulu5550' />
<p class='h3'>吳門香嚴印日慧禪師</p><p>示眾。舉世尊初生雲門一棒。師曰。瞿曇一期逞俊。只是飯飽弄筯。韶陽話行天下。要且抱薪救火。復頌曰。莫言肉臭惹蒼蠅。游刃須誇新發硎。葉落疎林堪著眼。插天齊見遠山青　頌黃龍三關曰。人人有箇生緣。受用太煞現前。夜半一窗明月。曉來滿目青山。我手何似佛手。撒士撒沙齊有。黑豆要換眼睛。憐兒何曾覺醜。我脚何似驢脚。明月清風寥廓。撲倒老賊楊岐。不見趙州略彴。生緣佛手驢脚。斷貫一時穿却。<span class='corr'>已</span>過關者是誰。黃龍也未夢著<span class='note-inline'>(雨平定嗣)</span>。</p>
</div>
<div class='div-w'><a id='mulu5551' />
<p class='h3'>京都西山崇寧大用體禪師</p><p>房山李氏子。年十五。依聖感林。隨侍十載。祝髮受具。遍參諸方。末扣法興之室。舉黃檗三頓棒。釋然契合。而記莂焉。示眾。舉教中道。若人散亂心。入於墖廟中。一稱南無佛。皆<span class='corr'>已</span>成佛道。驀拈拄杖曰。拄杖子聞恁麼道。早<span class='corr'>已</span>入龍奮迅三昧去也。且道。崇寧為人。在甚麼處。擲拄杖曰。三十棒且待別時　示眾。舉足動步。落二落三。閉目藏晴。依稀彷彿。更若動靜雙泯。又落在無事之鄉。且二六時中。合向甚處行履。喝一喝曰。截斷千差路。渠儂得自由　頌臺山婆子曰。壒[土*(天/韭)]堆頭起怪魁。迅雷一霹冷如灰。若非撈得水中月。到底難分炭裏煤　頌神前酒臺盤曰。江海撈乾無滴點。蚌胎吐出盡驪珠。至今古廟紙灰裏。猶有餘光爍太虗<span class='note-inline'>(德涵讓嗣)</span>。</p>
</div>
<div class='div-w'><a id='mulu5552' />
<p class='h3'>法衡成璽禪師</p><p>寶峰挑柴次。峰曰。人人長棍短棒。大似捉賊一般。侍者曰。賊在那裏。師指峰手中擔曰。贓物現在。峰曰。你是那司差役。師曰。特請和尚挑柴。峰曰。山僧不去。師曰。普請牌未肯在　頌女子出定曰。東風撩峭雪初凝。燕語鶯啼繡閣驚。白眼看他陽燄起。一枝楊柳吐芳春<span class='note-inline'>(宏度梁嗣)</span>。</p>
</div>
<div class='div-w'><a id='mulu5553' />
<p class='h3'>蠡堂舟禪師</p><p>示眾。舉雪竇一日上堂。眾纔集。乃曰。不用低頭思量。難得便下座。師曰。雪竇老漢。大似掩耳。偷鈴。未免傍觀者哂。當時舟上座。若見恁麼說話。便好掀倒禪床。拂袖便行。敢問大眾。且道。是低頭是思量。良久以手擘面曰。猫　示眾。舉雲門曰。三乘十二分教。達磨西來。放過即不可。若不放過。不消一喝。師展兩手曰。且道。是放過不是放過。顧左右曰。祖師來也　頌外道問不問有言不問無言世尊良久曰。甜瓜徹蒂甜。苦瓠連根苦。插足便飛騰。肝膽悉傾吐　頌女子出定曰。誰道男兒意氣賖。相將只慣摘楊花。不知身落深春裏。何必逢人把面遮　頌清淨行者不入涅槃破戒比丘不墮地獄曰。萬象之中獨露身。何曾一葉去沾塵。漫言旾色無高下。黃自黃兮青自青<span class='note-inline'>(禹風叟嗣)</span>。</p>
</div>
<div class='div-w'><a id='mulu5554' />
<p class='h3'>鷄鳴卉堂弘禪師</p><p>小參。僧問。觀音聖誕。龍象交參。覿面全彰。是何消息。師曰。爐內香臺前燭。曰高登法座普利人天。和尚與大士相去多少。師曰。東邊也著。西邊也著。僧禮拜。師乃曰。淨明一條杖。佛祖也不讓。虗空白汗流。人天豈可量。驀豎杖曰。會麼。拋下曰。莫動著。動著三十棒　頌世尊拈花曰。偶爾拈花空兩眸。幾多恩怨幾多愁。人天百萬都聰俊。惟有頭陀少一籌<span class='note-inline'>(禹風叟嗣)</span>。</p>
</div>
<div class='div-w'><a id='mulu5555' />
<p class='h3'>壽州洪福智堂海禪師</p><p>解七小參。結七與解七。三七二十一。香板與燈籠。出來高作揖。共唱哩囉歌。只為分明極。眾兄弟。且道甚麼歌。囌嚕囌嚕。㗭唎㗭唎　頌女子出定曰。他若無心我便休。思唯纔涉便難酬。無端一拶乾坤轉。直得黃河水逆流　頌城東老母不欲見佛。馬瘦毛長怨草稀。通身是病藥難醫。分明報與知音者。莫向人前辨是非<span class='note-inline'>(禹風叟嗣)</span>。</p>
</div>
<div class='div-w'><a id='mulu5556' />
<p class='h3'>傅萬洪居士</p><p>頌大修行人當遵佛行因甚不守毗尼曰。好個丹青畵美人。淡描輕抹更精神。風流持向春園挂。到處攀花到處真　頌盡大地是個火坑得何三昧不被他燒却曰。綠樹陰濃夏日長。西湖歌舞更清涼。薰風不礙遊人醉。一度吹來一度香<span class='note-inline'>(景雲叟嗣)</span>。</p>
</div>
<div class='div-w'><a id='mulu5557' />
<p class='h3'>兖州普濟撝謙運禪師</p><p>師途行。僧問。如何是佛。師指牛曰。黑的是牛。又指羊曰。白的是羊。曰何得戲弄。師曰。你適纔問甚麼。曰如何是佛。師曰。黑的是牛。白的是羊。僧有省　晚參。舉女子出定云云。師曰。文殊為甚出不得。因他是箇文殊。罔明為甚出得。因他是箇罔明。卓拄杖曰。世尊女子文殊罔明。總被山僧縛作一束。拋向諸人面前。倘若薦得。許汝與拄杖子。把手共行　客至上堂。茅庵僻處白雲多。古逕年來客少過。老衲自慚非佛印。二公何事到山阿。所以道。象遊獅窟。龍宿鳳巢。非其人而不能入也。且道。將何欵待。遂卓拄杖曰。聊剪嶺霞五七片。漫烹潭月兩三甌<span class='note-inline'>(景雲瑞嗣)</span>。</p>
</div>
<div class='div-w'><a id='mulu5558' />
<p class='h3'>奉化石門毛承鳴永乾居士</p><p>頌狗子佛性無曰。狗子佛性無。籬穿直出入。解開夜光珠。三更高日紅　頌狗子佛性有曰。狗子佛性有。風狂波浪驟。凜凜莫邪鋒。千古寒光透　頌麻三觔曰。麻三觔沒秤秤。可奈人多向外尋。覿面提持猶未識。不知緘口過殘春<span class='note-inline'>(景雲瑞嗣)</span>。</p>
</div>
<div class='div-w'><a id='mulu5559' />
<p class='h3'>鎮江勝果邑峰嵩禪師</p><p>立春小參。春風來嶺畔。梅花雪裏呈。欲明今日事。須是個中人。且道。誰是個中人。驀豎拂子曰。黃金鑄就子期心　小參。大道無為。趣向即乖。大法無相。馳求即錯。不乖不錯。是名正覺。喝一喝曰。三脚驢子弄蹄行。踏斷驪龍頭上角<span class='note-inline'>(虛靈暹嗣)</span>。</p>
</div>
<div class='div-w'><a id='mulu5560' />
<p class='h3'>金陵圓通卓隱瑾禪師</p><p>頌大顛擯首座曰。盡言順水推舟。我道逆風把舵。佛法還他父子。明明錯處非錯　頌庄上喫油糍曰。好事不出門。惡事傳千里。兩個一坑埋。免教後人擬<span class='note-inline'>(昉崖昱嗣)</span>。</p>
</div>
<div class='div-w'><a id='mulu5561' />
<p class='h3'>姚江東山廣教玫石瑾禪師</p><p>午節上堂。今朝蒲劍露鋒鋩。百怪千妖瞻喪亡。一道神符光動地。諸人何不早承當。且道。承當個甚麼。驀喝一喝　頌產難因緣曰。會得日午三更打。須夜半一輪紅。半庭花影休疑月。滿院。松聲總是風<span class='note-inline'>(柏堂靜嗣)</span>。</p>
</div>
<div class='div-w'><a id='mulu5562' />
<p class='h3'>天香大半什禪師</p><p>上堂。宰樹上鴨。剃石人髮。哺溈山半。放莊周蝶。狹路相逢。入樓子墖　為本師終七小參。七七四十九。顧影迷頭走。好肉剜成瘡。南辰為北斗。拄杖化為龍。草鞋不見口。喝一喝<span class='note-inline'>(漢關喻嗣)</span>。</p>
</div>
<div class='div-w'><a id='mulu5563' />
<p class='h3'>荊州微舒恒禪師</p><p>頌世尊覩星曰。冷坐六年無結煞。覩星剛謂道方成。累他多少痴男女。白日青天摸壁行　頌女子出定曰。那伽大定絕端倪。出入平添數不齊。邀得東風染紅紫。又隨春雨過前溪<span class='note-inline'>(宏度梁嗣)</span>。</p>
</div>
<div class='div-w'><a id='mulu5564' />
<p class='h3'>天台斧山積禪師</p><p>小參。萬慮氷銷。千峰卓立。刀斧斫不開。針錐拶不入。驀喝一喝曰。露堂堂。明歷歷。隨分隨緣。破塵破的。說甚麼東土二三。西天四七。縱有鐵額銅頭到來。也須下風站立。復喝一喝<span class='note-inline'>(宏度梁嗣)</span>。</p>
</div>
<div class='div-w'><a id='mulu5565' />
<p class='h3'>廣州西禪希燦鏡禪師</p><p>端節上堂。龜峰五月五。打破無皮皷。嶺上賽龍舟。松筠齊下舞。大眾還知麼。白鵝潭沙角。尾菖蒲角。黍珠江水　晚參。大事未明。如喪考妣。大事<span class='corr'>已</span>明。如喪考妣。山僧三十年前。大似啞子食黃蓮。吞吐不得。三十年後。常於此切。汝等諸人作麼生會。良久曰。蒼天蒼天。不是親生子。焉能哭斷腸<span class='note-inline'>(翠亭耀嗣)</span>。</p>
</div>
<div class='div-w'><a id='mulu5566' />
<p class='h3'>湖州黃龍清涼飛濤宗禪師</p><p>桐鄉縣沈氏子。小參。六月初一日。大家須委悉。暑氣漸來侵。珍重須努力。雖然一番提起一番新。謾向他人數甲乙。數甲乙轉驚惕。三伏炎光有幾時。金風倐忽暗蕭瑟。謹白參主人。切忌妄固必<span class='note-inline'>(竺峰緒嗣)</span>。</p>
</div>
<div class='div-w'><a id='mulu5567' />
<p class='h3'>頴州乾昶通禪師</p><p>頌三不是曰。非心非佛亦非物。碧眼胡僧口齒缺。萬丈波濤一滴泉。十個人當九個噎　頌城東老母曰。與佛同生不欲見相逢何必手遮面。機關用盡沒來由。那覺渾身早著箭　頌疎山訪香嚴話曰。險似刀山爛似泥。甜如巖蜜毒如枇。明修棧道人皆見。暗度陳倉幾個知　頌日面佛月面佛曰。日面與月面。晴空掣閃電。盞子撲落地。碟子成七片<span class='note-inline'>(虛靈暹嗣)</span>。</p>
</div>
<div class='div-w'><a id='mulu5568' />
<p class='h3'>寶乘月禪師</p><p>頌廣額屠兒曰。歷劫無從當下空。昂藏氣槩顯真風頂門正眼開千古。放却屠刀入佛中<span class='note-inline'>(虛靈暹嗣)</span>。</p>
</div>
<div class='div-w'><a id='mulu5569' />
<p class='h3'>安樂髻高學禪師</p><p>頌慈明放參曰。將軍單騎破重圍。手裏金刀任意揮。只待邊庭烽火盡。歸來方可解征衣　頌隱山和尚曰。歸去青山同虎臥。洗清凡骨共仙游。一搥打碎精靈窟。不放如來浪出頭<span class='note-inline'>(南耕震嗣)</span>。</p>
</div>
<div class='div-w'><a id='mulu5570' />
<p class='h3'>廣濟橘堂建禪師</p><p>小參。斬新條令。百怪潛蹤。惡辢鉗鎚。黃金失色。新長老恁麼道。可為陸地行舟。虗空著楔。若是伶俐衲僧。自然不受人惑。直饒鐵眼銅睛。到此難窺難測。擊拂子曰。蒼天蒼天。真不掩偽。曲不藏直　示眾。黃閣簾垂。誰傳家信。紫羅帳合暗撒珍珠。正恁麼時。視聽有所不到。言詮有所不及。如何通得個消息。良久曰。夢回月色依稀曉。掩映庭前爛熳春　上堂。莖草未拄。建剎<span class='corr'>已</span>竟。片言弗措。法說熾然。且道。正當恁麼時。誰是說者。誰是聽者。誰是住者。于此辨明。始見靈山一會儼然未散　問如何是佛。師曰。衣豐食足。曰如何是法。師曰。防君子制小人。曰如何是僧。師曰。光剃頭淨洗鉢<span class='note-inline'>(禹風叟嗣)</span>。</p>
</div>
<div class='div-w'><a id='mulu5571' />
<p class='h3'>曲靖勝峰秋水海禪師</p><p>裝佛告成上堂。法身無相。大道離言。歷微塵而不窄。涉沙界以非寬。一莖草上現丈六金身。一實性中顯金剛正體。唱導門中猶可觀光。若在宗乘分上。豈止朝三千暮八百。暮拈拄杖曰。不用求他。目前可驗　小參。上是天。下是地。中是人。三才判然。不相紊雜。豎拂子曰。祗有這個。置之天上不得。處之地下不得。安之人中不得。三世諸佛。歷代祖師。測其起處不得。放下拂子曰。住住。說一丈。不如行一尺　示眾。舉夾山因僧問。如何是夾山境。山曰猿抱子歸青嶂裏。鳥銜花落碧岩前。後法眼道。老僧二十年。只作境會。師曰。夾山道出常情。法眼虗空著彩。設有人問如何是勝峰境。向他道。門前溪㵎千尋瀑。屋後松杉萬疊雲。法眼若在。又不知道箇甚麼。然雖如是。要見夾山則易。要見勝峯則難　退院上堂。拈杖作╳相。羅紋結角尋難見。復作十相。觸目縱橫道易親。復作此[┘*└]相。隨處溪山全得力。復作[○@(仁-二)]。從來只是箇中真。有人會此四句。不惟卷舒合轍。而且來去自由。脫或未然。山僧自道去也。以杖架肩。下座便行<span class='note-inline'>(野竹慧嗣)</span>。</p>
</div>
<div class='div-w'><a id='mulu5572' />
<p class='h3'>龍湖道林茂禪師</p><p>上堂。舍衛宗風。此地從乎下載。靈峰慧月。斯時久<span class='corr'>已</span>沉埋。茲日宗風始振。慧月新輝。法幢建時豈無達士。良久顧左右曰。果係太平無個事。大家樂業與安邦　上堂。忤逆聞雷弗更疑。紅旗閃爍動天威。馳書未到家何在。古路碑橫孰敢窺。舉拄杖曰。眉毛地插。鼻孔天齊。亘古亘今。無變無移。蠢動含靈之命脉。森羅萬象之良基。汝等向這裏理會得麼。連卓拄杖曰。是鐵是金凴鍛鍊。猶凡猶聖聽提撕　問如何是佛。師曰。風雨連山。曰莫就是麼。師曰。切忌錯承當。僧作禮。師曰。錯錯　問二六時中以何作主。師曰。除却四威儀。別致一問來。僧擬議。師叱曰。停機注想。未脫根塵。出去　問何名般若。師以手掩其口。僧罔措。師便掌<span class='note-inline'>(鍵畿詮嗣)</span>。</p>
</div>
<div class='div-w'><a id='mulu5573' />
<p class='h3'>三韓佟明道德齋居士</p><p>參謁京都仁王旭。開示追拶既久。一夜四更忽聞墻倒。豁然無礙。遂作一偈曰。驀地墻傾倒。其聲如掣電。驚惺主人公。佛眼覷不見　一日呈偈。旭驀豎一拳曰。還覷得這箇麼。士曰。何須更見。旭曰。汝見甚麼道理。士曰。眼裏休著屑。旭曰。似則似。是則未是　一日旭。舉興化打維那話。問士曰。汝作麼生會。士曰。火煉真金不變色。旭曰。為甚。明日復罰饡飯趂出院。士曰。迅雷不及掩耳。旭便打。士曰。疑殺天下人　問掣開向上關。親見本來人。如何是本來人。士曰。你適纔從那來。曰家裏。士曰。錯過了也　問一切法不生。一切法不滅。如何是不生不滅底消息。士指庭前二牛曰。這一箇恁麼大。這一箇恁麼小。曰各人心下事。獨許自家知。士拍牛背一下曰。看這畜生<span class='note-inline'>(曉山旭嗣)</span>。</p>
</div>
<div class='div-w'><a id='mulu5574' />
<p class='h3'>山東萊州張明鑑見安居士</p><p>夙慕禪宗。無有所向。一日謁仁王旭。指示主人翁話。反覆參究。忽然有省。遂作偈曰。識得主人更是誰。就中消息自便宜。青山依舊白雲裏。地覆天翻不動伊　一日旭問。世尊拈花。迦葉微笑。汝作麼生會。士曰。也是平地風波。旭曰。畢竟拈花是何意旨。士曰。家醜無端露盡。旭震威一喝。士曰。情知和尚這一喝。旭又喝。士拂袖便出　問向上一路千聖不傳。既是不傳。為甚要人參悟。士曰。定光金地遙招手。惟恐渠儂滯半途　問舉一不得舉二。放過一著。落在第二。如何第一句。士曰。眉橫鼻直。如何第二句。士曰。開口即錯。如何第三句。士曰。照顧頂門。學人禮拜。士踏一脚曰。不可落在第二　問天理之性。人欲私之。天地萬物本同一體。如何是一體。士曰。東洋海底鐵崑崙。曰太遠生。士喝曰。且道。這個是多少。僧纔開口。士以手掩之曰。太遠生<span class='note-inline'>(曉山旭嗣)</span>。</p>
</div>
<div class='div-w'><a id='mulu5575' />
<p class='h3'>自心融禪師</p><p>頌女子出定曰。伯牙善弄七絃琴。流水高山調轉深。一自子期點破後。空遺絃斷到如今<span class='note-inline'>(月山珠嗣)</span>。</p>
</div>
<div class='div-w'><a id='mulu5576' />
<p class='h3'>玉峰珏禪師</p><p>頌拈花微咲曰。絲綸輕擲碧江頭。引得金鰲故戲鈎。何事空遺千載恨。蘆花明月滿漁舟　頌女子出定曰。多般做作也徒然。空使春情寄柳烟。用巧計時傷巧計。引他黃鳥恨花箋<span class='note-inline'>(月山珠嗣)</span>。</p>
</div>
<div class='div-w'><a id='mulu5577' />
<p class='h3'>西秦鞏昌紅崖智覺慧禪師</p><p>年十六歲。依本里了塵得度。受具遊方。以習苦行。稍知入處。隨假風顛。導化閭閻。後至京都。參謁法興讓。讓舉似興化擯維那話。師纔開口。讓連棒趂出。於此始盡所疑　上堂。諸佛有一說。諸祖有一訣。獨運無私。豁然自徹。喝一喝曰。且道。這一喝。是說是訣。復喝一喝曰。莫教輕漏泄　上堂。驀拈拄杖曰。看看。這箇是滹沱河邊的。卓一卓曰。這箇是太白峰頭的。復卓一卓曰。且道。這箇是那裏的。擲下拄杖曰。三日後看取　問如何是法身邊事。師展兩手。如何是透法身事。師端嚴合掌。僧便作禮。師震威喝曰。適來你問什麼。僧擬議。師打曰。莫謗山僧好　問一口氣不來。向何處安身立命。師下禪床扭住曰。道什麼。僧纔開口。師驀面掌曰。向這裏定奪<span class='note-inline'>(德涵讓嗣)</span>。</p>
</div>
<div class='div-w'><a id='mulu5578' />
<p class='h3'>張明宗居士</p><p>字嵩一。勵志參宗。心無異緣。後依法興讓。遂領深旨。一日讓問。近日向何處留心。士曰。一味平常。讓曰。誰得恁麼。士曰長年不出戶。讓曰。如何是不出戶的消息。士向前築。師一拳。讓曰。似則似。太粗生　問如何是無位真人。士撫掌呵呵曰。會麼。曰不會。士曰。昨夜失却牛。今朝不見跡　問不涉萬緣的。還可成佛否。士曰。龍吟徒側耳。虎嘯謾沉吟。曰如何是佛。士曰。仰面見天。低頭見地　問明知生死大事。為甚被生死所轉。士曰。尺有所短。寸有所長。曰不落境緣。還有徹悟否。士曰。話長神不倦。花形入簾斜<span class='note-inline'>(德涵讓嗣)</span>。</p>
</div>
<div class='div-w'><a id='mulu5579' />
<p class='h3'>揚州慈廕耕隱疇禪師</p><p>晚參魯祖面壁。墻壍不牢。秘魔擎义。戈鋋自亂。須知慈廕門下別有長處。良久曰。禪客相逢祇彈指。此心能有幾人知　晚參。蕭騷晚籟松釵短。突出普賢家風。游漾春風柳線長。揭示文殊境界。且道。毗盧師法身主聻。遂豎拂子曰。直饒識得不為冤。識得依前還不是<span class='note-inline'>(破愚智嗣)</span>。</p>
</div>
<div class='div-w'><a id='mulu5580' />
<p class='h3'>壽昌金牛洞暎燈禪師</p><p>武昌張氏子。示眾。舉趙州勘二庵主話畢。遂豎拳曰。能縱能奪能殺能活。喚作拳頭得麼。水淺不是泊舟處。不喚作拳頭得麼。既總不恁麼。畢竟如何結案。乃頌曰。報言本色住山人。縱奪分明始是親。憶昔趙州行履處從教千載屈難伸<span class='note-inline'>(克修挺嗣)</span>。</p>
</div>
<div class='div-w'><a id='mulu5581' />
<p class='h3'>魚鱗心印明禪師</p><p>小參。有見有聞。無見無聞。見而無見。聞而無聞。打開南北東西路。去來原不涉途程。喝一喝　晚參。會得一法全無。不會萬法實有。恁麼度盡眾生。果爾本來是佛。融融物化心源寂。滾滾波停定海清<span class='note-inline'>(大志祚嗣)</span>。</p>
</div>
<div class='div-w'><a id='mulu5582' />
<p class='h3'>䖍州萬壽大機有禪師</p><p>上堂。羅睺鐘。禾山皷。秘魔杈金牛舞。雖然各出手眼。未免釘樁搖櫓。召大眾曰。還知萬壽落處麼。卓拄杖曰。雲從龍風從虎　上堂。深固幽遠。無人能到。恁麼說話。自救不了。既無人到。孰知幽遠。良久展兩手曰。待彌勒下生向汝道　問如何是大解脫場。師曰。劍樹刀山　問如何是奇特事。師曰。猛虎項下繫金鈴<span class='note-inline'>(跂應華嗣)</span>。</p>
</div>
<div class='div-w'><a id='mulu5583' />
<p class='h3'>金陵靜海宣智鑑禪師</p><p>立春小參。春日萬緣吉。春風齊著力。寒氣盡催殘。陽和生八極。卓拄杖曰。杖頭點出大光明。未審衲僧瞥不瞥。若也瞥。莫把光陰等閒擲　解制上堂。始賀歲朝春。不覺又十五。報道解制辰。日輪正當午。拈起須彌椎。打動虗空皷。放出鱉鼻蛇。吞却佛與祖。九旬雖<span class='corr'>已</span>畢。光陰莫虗度。甜瓜徹蒂甜。苦瓜連根苦。撫掌呵呵云。苦　頌婆子燒庵曰。鴛鴦繡出從君看。放去收來意更閒。莫把是非來辨我。浮生穿鑿不相關　頌趙州訪二菴主曰。鶯啼兩岸弄春晴。兩岸春晴物物明。一曲是含陽雪調。遊人頓使動鄉情<span class='note-inline'>(南愚玠嗣)</span>。</p>
</div>
<div class='div-w'><a id='mulu5584' />
<p class='h3'>永慶子雍如禪師</p><p>小參。揮拂子曰。參尋箇事不尋常。爐火通紅煉銕鋼。覰破一星空大地。更須換骨與抽腸。好分菽麥。還辨奴郎。現前諸兄弟。切忌亂承當。揮拂子下座　小參。道得放參句。山僧與你一箇枕頭。道不得。亦與你一箇枕頭。且道。利害在甚麼處。眾無語。師曰。天晴不肯走。直待雨淋頭。以拄杖旋風打散。歸方丈<span class='note-inline'>(古律範嗣)</span>。</p>
</div>
<div class='div-w'><a id='mulu5585' />
<p class='h3'>景州天寧三空善禪師</p><p>立秋上堂。秋螢一點雨中飛。謝傅林亭暑氣微。新水亂侵青草路。好風輕透白練衣。大眾。這箇喚作祖師機。喚作向上意。以手拍禪床曰。切忌切忌　上堂。高提祖印。坐據寰宇。萬里無雲。光輝匝地。只如現前俱是真實人。為甚覩他不見。喝一喝曰。眨起眉毛。早<span class='corr'>已</span>錯過　上堂。楖[木*栗]橫拈無甚巧。收來放去活如龍。靈利漢莫矇矓。觸著管教立下風　問連朝瑞雪。地凍天寒。且道。還有祖師西來意麼。師曰。鼻頭凍裂　問寒暑到來。如何迴避。師曰。摸著枕子不是手。曰某甲不會。師曰。何似床頭鼠盜金<span class='note-inline'>(德涵讓嗣)</span>。</p>
</div>
<div class='div-w'><a id='mulu5586' />
<p class='h3'>清河極樂四維鑑禪師</p><p>上堂。閉門打坐接上上機。顧鑑頻伸。曲為中下。不落問答又作麼生。良久曰。野色若無山隔斷。月光原與水相連　上堂。若道有法說。眼中重著屑。若道無法說。拔出腦後楔。二邊俱坐斷。中間亦打徹。石笋抽條。梅花鬬雪。塵說剎說。且道是箇甚麼時節。以拂子點三點。擲拂下座　上堂。問清淨本然。云何忽生山河大地。師曰。急須著眼看仙人。莫看仙人手中扇。僧禮拜。師便打。乃曰。若人識得心。大地無寸土。放出西河獅。咬殺南山虎。梅瘦添雪肥。竹稀倩煙補。杜禪和休莽鹵。若還收得返魂香。方可來撾塗毒皷。喝一喝下座<span class='note-inline'>(雪兆性嗣)</span>。</p>
</div></div></div>
</div><!-- end of div[@id='body'] -->
</body></html>