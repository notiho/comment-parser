<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5256' />五燈全書卷第一百三</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu5257' />
<p class='h2'>南嶽下第三十七世隨錄</p>
<div class='div-other'><a id='mulu5258' />
<p class='h3'>潭州溈山古梅定冽禪師</p><p>邵陵王氏子。少遊邑庠。便念生死事大。乃薙染完具。依大溈海。力參一十五年。出住芙蓉山廣化　示眾。牛頭沒。馬頭回。風馬牛不相及。玉兔速。金烏急。日月竝行而不悖。桑樹上著箭。柳樹上出汁　示眾。殺人須見血。我王庫內無如是刀。為人須為徹。我躬不閱遑恤其他。喝一喝曰。禁止訛言　海。退老七星巖。命師繼席。上堂。世尊有密語。終日在耳邊。迦葉不覆藏。終日在眼裏。若恁麼會。我要問你。說箇甚麼。見箇甚麼。世尊有密語。父為子隱。迦葉不覆藏。而子證之。且道。證的是。隱的是　晚參。舉巴陵因僧問。祖意教意是同是別。陵曰雞寒上樹。鴨寒下水。師曰。雞寒上樹。一聲撲落梅梢月。鴨寒下水。生身踏破楚天秋。顧眎左右曰。雖然。詮上加詮畢竟祖意教意　黃龍三關頌曰。我手何似佛手。牽著須彌倒走。撞倒碧眼胡僧。無端斷却一肘。醜　我脚何似驢脚。鸚鵡洲前趯躍。遇著惡辣楚王。被他雙足刖却。錯　人人有箇生緣。江南江北。東海西川。在上高祖。從下曾元然　師嚴持律範。道播江楚。著有語錄六卷。行世<span class='note-inline'>(慧山海嗣)</span>。</p>
</div>
<div class='div-other'><a id='mulu5259' />
<p class='h3'>潭州浮山崇福與峰智禪師</p><p>上堂。說法無所得。是名獅子吼。說法有所得。是名野犴鳴。有無所得。野犴獅子一時打斷。卓拄杖曰。直下如輪王解髻。了絕思惟。如象王渡河。逈忘回互。正恁麼時。還有搆得的麼。喝一喝　上堂。舉趙州因僧問。三身中那一箇是本來身。州曰缺一不可。師曰。提本分鉗錘。接引客作漢。惜乎。久客忘家。反覺自瞞了也。如今若問山僧。三身中那一箇是本來身。但度拄杖子與他。他若擬議。便劈頭打出。且道。與趙州相去多少　晚參。炊鐵釘飯。綴齒黏牙。封白紙書。虗多實少。孰若就現成茶飯。發放方來。以文彩爛然。交待尊宿。如會則事同一家。有禮有樂。不會。則萬別千差。無黨無偏。拍香几曰。夫子不識字。達磨不會禪。一生敗露處。板齒缺門前　問大死的人。却活時如何。師曰。三千里外絕誵訛。曰和尚住山。以何為驗。師曰。石象泥牛連夜吼　頌德山托鉢曰。一門禮樂擅英豪。細把迴文月下敲。摵斷玉絃緣底事。畵堂贏得語聲高　師歷住荊州果願。朗州西禪。邵川龍山。大梅明熙諸剎。語錄十卷。行世<span class='note-inline'>(慧山海嗣)</span>。</p>
</div>
<div class='div-other'><a id='mulu5260' />
<p class='h3'>慈溪白龍萬松曇默聞禪師</p><p>餘姚翁氏子。禮白龍能剃度。苦參竹篦子話。一夕山行。因踢石傷足有省。呈偈曰。柏子甚奇哉。無根石上栽。笑他無住處。露出一枝來。能接偈曰。汝作麼用心。師便喝。能曰。發惡作麼。師曰。髮尖迸出日輪紅。能曰。意旨何如。師曰。大地盡回春。能頷之　小參。為僧只合住山好。無端煎逼出山來。誰知福薄難調治。帶水拖泥盡力捱　栽松小參。山家活計只尋常。沐雨梳風不借緣。<span class='corr'>但</span>得工夫成一片。白雲綠樹任高眠　康熈己酉八月朔。師示寂。墖全身於寺之西麓<span class='note-inline'>(冰懷能嗣)</span>。</p>
</div>
<div class='div-other'><a id='mulu5261' />
<p class='h3'>崇川石渚廣惠荷禪師</p><p>上堂。和光莫與世同塵。奮力深培劫外根。透得睡中無夢主。千花爛熳鳥啼春<span class='note-inline'>(冰懷能嗣)</span>。</p>
</div>
<div class='div-other'><a id='mulu5262' />
<p class='h3'>吳陵開化大歇定禪師</p><p>昭陽邢氏子。僧問。如何是入門句。師曰。觀見容顏便得知。曰如何是門裏句。師曰。運籌幃幄。決勝千里。曰如何是當門句。師曰。吹毛須不動。曰如何是出門句。師曰。杖頭挑日月。袖裏貯乾坤。曰如何是門外句。師曰。那山又有那山高<span class='note-inline'>(冰懷能嗣)</span>。</p>
</div>
<div class='div-other'><a id='mulu5263' />
<p class='h3'>泰州北山古藥智禪師</p><p>上海人。年十七薙染。歷參天童大樹瑞光焦山諸老。後受白龍能印可　出世上堂。萬里長天碧。乾坤徹底清。山河成一片。箇事有何分。會得如是意。物物盡皆春。千七百則公案。一一廣羅將來。向者裏。還用得一絲毫著麼。若用得著。也是空中釘鐝。若用不著。畢竟如何。遂推倒禪牀。拈棒趂眾曰。不得食別人家殘羹餿飯<span class='note-inline'>(冰懷能嗣)</span>。</p>
</div>
<div class='div-other'><a id='mulu5264' />
<p class='h3'>滁州瑯琊祖讓宗衡禪師</p><p>上堂。展左手。次展右手。復合掌顧眾曰。會麼眾無語。師云。事<span class='corr'>已</span>再三。便歸方丈　上堂。以手拽鼻曰。諸佛聖人。畜生騾馬。莫不盡同者箇鼻孔。若也識得。便可於魔宮虎穴。劒樹刀山。馬腹騾胎。茶坊酒肆。處處遊戲神通。淨佛國土。若也不識。業識情緣。輪迴汩沒。未有休歇在。忽有箇衲僧出來道。識與不識且置。祇如沒巴鼻底出來。又作麼生。定山但有一事問伊。向甚麼處出氣　上堂。妙有不有。真空不空。兩頭一擔。月白風清。棒打不著。喝又何從。釣魚船上顯家風。夜深撑入蘆花裏。南北東西不見踪。甚處去也。擊禪牀一下　問大善知識出世。所為何事。師曰。貪杯一世償人債。賣紙三年欠鬼錢。曰和尚何苦。也入者箇行戶。師曰。悔不慎當初<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5265' />
<p class='h3'>湖州白雀匡瀑青禪師</p><p>初參靈隱禮於天寧。看城東老母因緣有省。隨呈頌曰。眼花不少老婆婆。平地無風自起波。十指莫驚都是佛。祇緣避溺反投河。依淨慈嵓於顯寧。呈平昔所作偈頌。嵓覧未竟。即曰。未有喫棒分在。師曰。過在甚麼。嵓曰。待案山點頭。即向汝道。師即焚却入堂。苦參久之。於狗子話下。釋然頓悟。一日普請次。嵓垂問曰。一拽石。二搬土。發機須是千鈞弩。如何是千鈞弩。眾下語不契。師曰。到即不點。嵓笑而頷之　問不與萬法為侶。是甚麼人。師曰。十字街頭廖鬍子。曰為甚却道一口吸盡西江水。師曰。我不如他<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5266' />
<p class='h3'>金陵蔣山靈谷于南運禪師</p><p>泰興李氏子。十八歲。因全家病疫無存。遂發心薙染。乞戒於於寧禮。時南屏嵓。為第一座。見即機契。隨依侍決擇。後受記莂。出住靈谷　結制上堂。選佛場開。十方聚會。山僧。一以平等心為爐鞴。真實語作鉗錘。無論是金是鐵。是玉是石。水擊則成羅浮之磬。山鳴則為于闐之鐘。使見者驚奇。聞者駭異。不惟為蔣山起價。亦足為宗鏡增輝。且憑箇甚麼。拈拄杖。喝一喝曰。犀因望月紋生角。象被驚雷花入牙　過堂次。師謂行堂曰。露柱何不與他一分。曰是伊不解喫。師曰。正該與他一分。曰何故。師曰。若解粒米難消　康熈丁未二月。師將示寂。時麈僊西堂。與師同參兄弟也。見師疾篤不輕付授。一日舉風穴上堂。至垂淚處曰。當日若無念法華。不如哭到幾時。師曰。當時風穴。舉似念法華。今日麈西堂。舉似靈谷。誰正誰倒。曰生意各別。養家一般。師曰。親言出親口。曰且借靈谷毒氣。上報南屏業債。次日。師即撾鼓升座。對眾付囑。乃索筆書偈曰。來無些子。去無些子。倒騎鐵馬出重城。江國春風吹地起。遂沐浴薙髮。泊然而逝。葬於誌公墖之西。大司農張有譽。為之銘<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5267' />
<p class='h3'>淨慈舜瞿方孝禪師</p><p>江都王氏子。參南屏嵓於顯寧。隨眾入室。聞舉肇論物不遷。有省。乃呈有句無句偈曰。兩刃交鋒。如大火聚。纔涉鋒芒。髑髏粉碎。不粉碎。泥人搗鬼春石碓。嵓為許可　上堂。盡大地是衲僧一隻眼。淨慈有願。不欲撒沙。今日亦是不得<span class='corr'>已</span>。還有向電光中使帆。石火裏走馬者麼。其或未能。索性刳心瀝膽。將諸佛體相。祖師大意。百千三昧。無量法門。拈向諸仁。一任丁一卓二橫三豎四<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5268' />
<p class='h3'>諸暨靈屏同圓禺峰現禪師</p><p>示眾。舉臨濟示寂不得滅却吾正法眼藏公案。師曰。男兒不喫分家飯。女子不著嫁時衣。祖父田園都沒了。纔能赤手去編籬。大眾。這籬笆。從那一處編<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5269' />
<p class='h3'>武林筠葊尼象菴慧禪師</p><p>郡之莊氏女也。一日閱三峰語錄。有人以生死不了請開示。峰應聲便掌。師于句下有省。遂成頌曰。四十餘年業識拋。驀提寶劒逞英豪。喝教倒退三千佛。大地全收在一毫。後見淨慈。嵓問。作麼生是菩提路。師曰。入地獄如箭。嵓曰。寸絲不掛時如何。師曰。負心人越窮。嵓曰。如何是差別智。師曰。三九二十七。嵓曰。還有方便也無。師曰。三九二十七。嵓便休　頌德山托鉢曰。當頭一問豈尋常。撥轉鋒芒暗裏藏。父子各人彈別調。聲聲猿呌斷人腸　食筍偈曰。久隱深山保聖胎。一聲雷動出頭來。層層剝盡蒸來喫。不負親嘗者一回<span class='note-inline'>(豁堂嵓嗣)</span>。</p>
</div>
<div class='div-other'><a id='mulu5270' />
<p class='h3'>神山報慈樹可徹禪師</p><p>上堂。一不做。二不休。軟暖處収拾伊不下。袈裟裹草鞵。且聽草草鉢盂裏。放尿匙筯邊。還知氣息麼。喝一喝　上堂。春風楊柳媚。春禽弄百舌。一片祖師心。兩處都漏泄。古人恁麼道。話作兩橛。報慈則不然。春風楊柳媚。春禽弄百舌。幽哉委幽哉。快活真快活。一片只是一片。漏泄不曾漏泄　早參。昨夜湖頭秋色好。今朝移棹別宮商。離鈎一曲誰堪和。鬚髮捐除有謝郎。拍案一下<span class='note-inline'>(灰如亮嗣)</span>。</p>
</div>
<div class='div-other'><a id='mulu5271' />
<p class='h3'>安吉寶梵宣玉瑄禪師</p><p>長洲許氏子。投三昧律師薙染。完具。謁瑞光徹。棒頭機契。後中輿範繼席。命師力參竹篦話。心甚迷悶。白方丈曰。某甲不解竹篦。譬如以豆投壁。隨投拋颺。終無入處。範曰。可看父母未生前話去。師歸堂。猛參一晝夜。黎明聞黃鶯聲。不覺心地豁然。急趨方丈。纔擬開口。範即打出。時一足恩為西堂。師詣問前話。恩便喝。師又喝。恩又喝。師乃通身汗下。洞徹法源　上堂。即心即佛。紅爐點雪。非心非佛。分明漏泄。不是心不是佛不是物。衲僧腦後三斤鐵。伶俐漢撩起便行。猶謂未瞥。何故。陽春雪曲和皆難。却被風吹調轉別　示眾。六月炎炎飛大雪。生兮死兮消息絕。消息絕為君說。月落不離天。口開便見舌。別別。我常於此切<span class='note-inline'>(中輿範嗣)</span>。</p>
</div>
<div class='div-other'><a id='mulu5272' />
<p class='h3'>海虞三峰佛日圓禪師</p><p>上堂。舉南泉參百丈。丈曰。從上諸聖。還有不為人說的法麼。泉曰有。丈曰。如何是不為人說的法。泉曰。不是心不是佛不是物。丈曰。說了也。泉曰。某甲祇甚麼。和尚作麼生。丈曰。我不是大善知識。爭知有說不說。泉曰。某甲不會。丈曰。我忒煞為汝說了也。師曰。百丈有舌無口。南泉有口無舌。設有問山僧從。上諸聖還有不會人說的法麼。便向道無。更問一切諸聖俱有法施。和尚何得道無。山僧便與劈脊一棒曰。孟八郎漢。又恁麼去也。良久。顧左右下座<span class='note-inline'>(中輿範嗣)</span>。</p>
</div>
<div class='div-other'><a id='mulu5273' />
<p class='h3'>翠峰海印祖涵禪師</p><p>洞庭東山張氏子。因同參指古松稱奇。師擡頭一視。疑情頓釋。遂述偈曰。生前面目無縫罅。趯破脚尖稱痛快。人人舉眼看奇松。那知更有奇松在。後參瑞光範。山遊次。範曰。古人道。山花開似錦。㵎水碧於藍。意作麼生。師曰。和尚莫將境示人。範曰。老僧不作境示人。師曰。古人意作麼生。範曰山花開似錦。㵎水碧於藍。師曰。某甲不甘。範曰。飯袋子。便恁麼去　僧問。如何是西來意。師曰。菴後桃花樹樹紅。偈曰。春色晴明觸處通。由來不負好東風。有人問我西來意。菴後桃花樹樹紅<span class='note-inline'>(中輿範嗣)</span>。</p>
</div>
<div class='div-other'><a id='mulu5274' />
<p class='h3'>汝州羅山百靈然禪師</p><p>上堂。舉本師霈曰。三際握來為拄杖。十方元是舊袈裟。泥牛石虎知消息。踏破虗空便到家。師曰。羅山則不然。觸背雙關似轆轤。力窮氣盡罷沉浮。忽然輥到心機斷。撫掌呵呵笑不休。大眾。老人恁麼道。羅山恁麼道。還有優劣也無。卓拄杖曰。父子不傳千古印。也要當人著眼看<span class='note-inline'>(眉山霈嗣)</span>。</p>
</div>
<div class='div-other'><a id='mulu5275' />
<p class='h3'>瑞光西禪楚珍善禪師</p><p>吳郡沈氏子。初參靈巖儲。問曰。汝年多少。師曰十七。儲曰。讀書否。師曰。讀書且置。求和尚開示。儲奇之。後儲到瑞光上堂。師出問。久知雲巖峰峻翠削難攀。今日四瑞堂中。現身說法。未審如何指示。儲曰。客聽主裁。師曰。果然。一峰雲起山山映。二桂飄香處處聞。儲曰。是瑞光底。是靈巖底。師曰。今日學人。小出大遇。儲曰。若有不妨拈出。師曰。人天眾前。爭敢驚動和尚　頌三元三要曰。頂門亞眼矚無私。脚下神通亦可奇。看到春歸花盡處。寒崖枯木長靈芝<span class='note-inline'>(笠雲雲嗣)</span>。</p>
</div>
<div class='div-other'><a id='mulu5276' />
<p class='h3'>太倉玉泉誼堂蘊禪師</p><p>婁東陸氏子。首參天童忞。有省。後在瑞光。充記室。時雲為西堂。為師曰。筆尖頭。露些好消息出來。師曰。文不加點。雲曰。觸背不得。諦當道將一句。師曰。百雜碎。雲復詰曰。纔開口便打。又作麼生。師曰。倚天長劒逼人寒<span class='note-inline'>(笠雲雲嗣)</span>。</p>
</div>
<div class='div-other'><a id='mulu5277' />
<p class='h3'>姑蘇積慶御堂光禪師</p><p>廣陵周氏子。伯父為金陵帥府。無子。立師為嗣。一日因渡江。感發宿因。堅辭出家。十七秉戒安隱。十八謁靈隱禮。參有句無句公案。三載不契。一日偶至冷泉亭。見水波猛省。詣白方丈。禮徵曰。有句無句。作麼生會。師曰。雲外有山連暮雨。禮曰。樹倒藤枯句歸何處聻。師曰。霧中無路豁朝暾。禮曰。溈山呵呵大笑歸方丈。又作麼生。師曰。今日隨眾出坡。無暇與和尚答話。禮曰。瞎漢參堂去　上堂。門庭施設且恁麼。破二作三。入理深譚。也須是七穿八穴。當機敲點。擊碎金鎖元門。據令而行。直得掃踪滅跡。雖然。有時將一毫頭。現瓊樓玉殿。有時將瓊樓玉殿。歸攝一毫頭。若能飽足觀光。便乃取之不竭。用之無窮。且道。有甚良處。便乃開張大口。今日山僧。略借拄杖子威權。與諸人應箇時節。乃卓一下曰。大眾。拄杖子吞却乾坤了也。你等又向那裏安身立命。眾回首。師曰。堪對暮雲歸未合。遠山無限碧層層<span class='note-inline'>(笠雲雲嗣)</span>。</p>
</div>
<div class='div-other'><a id='mulu5278' />
<p class='h3'>西山廣福道源禮禪師</p><p>湖州武康人。投本邑康山雲剃染。雲示趙州喫茶話。有省。述頌曰。趙州待客本家常。覿面相承不覆藏。試問往來諸衲子。幾人親把舌頭甞。己亥歲。</p>
<p>世祖章皇帝。詔集有道沙門於蕉園。師亦與。沐恩渥。辛丑。主廣福寺在西山。而師刀耕火種。志尚高深。殊得古人風味焉<span class='note-inline'>(笠雲雲嗣)</span>。</p>
</div>
<div class='div-other'><a id='mulu5279' />
<p class='h3'>江陰觀音院心舒性禪師</p><p>參瑞光徹。領無字話。有省。頌曰。狗子佛性。量量一斗。堪笑趙州。說道無有　溈山水牯頌曰。何物溈山水牯牛。一名兩姓沒來由。有時直上千峰頂。不待雲擎也出頭　師德臘俱高。佐輔叢席。有睦州之風<span class='note-inline'>(笠雲雲嗣)</span>。</p>
</div>
<div class='div-other'><a id='mulu5280' />
<p class='h3'>蘇州瑞光行起提禪師</p><p>玉峰張氏子。師生名族。不樂仕進。隱居村曲。茗椀爐香。讀書自得。至四十。投瑞光徹脫白。後參雲於梅隱。令看僧問法眼如何是佛。汝是慧超話有省。頌曰。院冷三更月落時。天然風景本無私。分明月在梅花上。看到梅花早己遲<span class='note-inline'>(笠雲雲嗣)</span>。</p>
</div>
<div class='div-other'><a id='mulu5281' />
<p class='h3'>蘇州金天翅居士</p><p>字漢翔。奉母最孝。篤信禪宗。參瑞光雲。於無下口處。得悟元旨。南泉斬貓頌曰。因垂一釣綠楊渚。意在金鱗豈在水。不是趙州知此意。滿船空載桃花雨<span class='note-inline'>(笠雲雲嗣)</span>。</p>
</div>
<div class='div-other'><a id='mulu5282' />
<p class='h3'>蘇州接待率菴性禪師</p><p>吳縣張氏子。十六出家。二十圓具。入瑞光精進堂。忘餐廢寢。偶聞報鐘聲省入。尋即芒鞵竹杖。三湘兩浙。南嶽天台。無不徧歷。歸來得法東厓森。出世接待　結夏上堂。山僧繼席以來。行則與諸兄弟同行。坐則與諸兄弟同坐。饑同飯。臥齊眠。雖不知向上元關。踏著不踏衲僧巴鼻。手提未提。然東語西話。料想未曾落虗。今日是吾佛如來。最後安居。諸方各各提唱宗風。未審。接待以何施設。若是行棒行喝。舉今舉古。未免拖泥帶水。更云外不放入。內不放出。也是煎過藥查。既不恁麼。只得尋常過日。明窗下一任長養聖胎。不妨量才補職。呈我本地風光。展事投機。培他蔭天大樹。全功終非分外。妙用端在當人。雖然如是。總跳他九十日不出。珍重<span class='note-inline'>(東厓森嗣)</span>。</p>
</div>
<div class='div-other'><a id='mulu5283' />
<p class='h3'>蘇州勝感茲菴文禪師</p><p>吳縣許氏子。上堂。涅槃心正法眼。十字街頭一塊磚。祖師印解脫門。百草頭邊爛斷繩。拈來擲向婁江內。免得人前<span class='corr'>刺</span>眼睛　中秋晚參。心月孤圓。光吞萬象。諸仁者。還見月麼。以拂子指月曰。這箇是月。劒去久矣。爾方刻舟。這箇不是月。公案現成。當面蹉過。直饒見得分明。若到諸方管取。明窗下安排。勝感這裏。放過則不可。何謂。不見道。萬里不掛片雲。青天也須喫棒。古德云。貴買硃砂畫月。算來枉用工夫。純將白粉塗成。要且未是真月。畢竟如何是真月。復以拂子畫○曰。光明皎潔無偏照。冷露無聲濕桂花<span class='note-inline'>(東厓森嗣)</span>。</p>
</div>
<div class='div-other'><a id='mulu5284' />
<p class='h3'>崑山資福兼菴達禪師</p><p>古疁徐氏子。參究本分。終以大事未明為憂。晝夜不放參者九年。忽聞譙樓聲。始得了明箇事。遂有偈曰。一刀劈破孃生面。恰似街頭墨鐵硯。落盡楊花杜宇啼。曉來依舊成一片<span class='note-inline'>(東厓森嗣)</span>。</p>
</div>
<div class='div-other'><a id='mulu5285' />
<p class='h3'>蘇州金沙化燈用禪師</p><p>無錫秦氏子。上堂。飯得羹。衣得布。起即行。倦即臥。切莫咬人屎橛。直須如鷹捉兔。委悉麼。落花片片飛紅雨　上堂。今朝八月十六。把斷天關地軸。放出南山大蟲。猩猩不食伏肉　上堂。月生一。西河獅子頻翻擲。月生二。燈籠動輒入露柱。月生三。蟭蟟吞却須彌山。會麼。參　康熈丙辰二月晦日。索浴趺坐。以拄杖橫肩曰。昔年與麼來。雲現蓮峰之影。今日與麼去。月沉震澤之輝。正與麼時。如何道箇一真不立底句。擲下拄杖曰。好看北斗掛南枝。遂整衣而逝<span class='note-inline'>(巨冶教嗣)</span>。</p>
</div>
<div class='div-other'><a id='mulu5286' />
<p class='h3'>揚州天寧一樹蔭禪師</p><p>僧參。求開示話頭。師曰。不是心不是佛不是物。是箇甚麼。僧竚思。復求開示。師曰。將謂別有麼。僧云。沒處下脚。師打一掌曰。我這裏。下手不下脚　僧搭衣經行。師見曰。大似箇律師。曰不做這小乘人。師曰。何不小中現大。曰我如今大中現小。師曰。大好不做小乘人　師見二僧經行勇猛。驀搊住曰。正當恁麼時。還我話頭來。二僧無語。師便掌曰。一箭落雙鵰<span class='note-inline'>(巨渤恒嗣)</span>。</p>
</div>
<div class='div-other'><a id='mulu5287' />
<p class='h3'>京口雨華堅明願禪師</p><p>西蜀開縣趙氏子。披剃後。上萬峰完具。璧令參萬法歸一話。一日打茶方掀鍋葢。被茶頭一瓢冷水。師忽有省。璧聞。令首座入堂勘驗。座問曰。垂絲千尺。意在深潭。離鉤三寸。子何不道。師曰。不飲從他酒價高。座曰。上堂不妨喫我一杯。師曰。人天首座。何得出言如醉。座語稍遲。師掌曰。一總付與首座。座笑曰。作家禪客。後謁天寧恒。問臨濟被黃檗三頓棒。如土上加泥。未審又悟箇甚麼。恒曰。莫眼花。師擬議。恒打曰。果然土上加泥。師於言下。頓徹法源　示眾。一塵飛而翳天。逼塞虗空。一芥墜而覆地。遍界難藏。打鼓普請。貴圖有眼者見。有耳者聞。汝諸人。既是聞見分明。且道。一塵一芥。畢竟落在甚麼處。眾無語。師喝一喝曰。切忌鑽龜打瓦　問我手何似佛手。師曰。自家辨驗。曰我脚何似驢脚。師曰。切忌亂走。曰人人有箇生緣。某甲生緣在甚麼處。師曰。二時粥飯。未曾欠少。僧一喝。師曰。亂呌作麼。僧無語。師曰。想是行堂的。少與他一碗　問德山棒臨濟喝。這兩箇漢。那箇親切。師曰。俱不親切。曰畢竟如何親切。師曰。夜來牀簟暖。一覺到天明　康熈丁巳十月三日疾革。說偈辭眾而逝。墖全身於八公洞之西麓<span class='note-inline'>(巨渤恒嗣)</span>。</p>
</div>
<div class='div-other'><a id='mulu5288' />
<p class='h3'>維揚天寧雨山思禪師</p><p>上堂。闡提有佛性。佛非妄語。狗子無佛性。祖是真言。非妄語處。為凡夫開入理之門。是真言時。為聖人闢出身之路。驀豎拂子曰。看看。無面目漢來也。在天寧拂子頭上。揚聲大呌道。者二老漢。一箇闡揚教意。其明如鏡。一箇提唱祖意。其直如弦。雖然。佛祖分上。足可觀光。若據衲僧正令而行。一人好與三十拄杖。何故聻。不見東山演祖曰。說心說性。尚屬惡口。討甚閒工夫。說有說無來。今日天寧掃除枝葉。直示本根。庶幾乎免諸仁。倚他門戶傍他牆。剛被時人喚作郎。久立眾慈。伏惟珍重　上堂。若論真實提綱。不在逞舌劒唇鋒。以為本事。果是作家禪客。只消籬落邊拾一莖草。便可穿天下人鼻孔。可笑德山茅廣漢。到處用一條毒棒。臨濟小廝兒。隨處鼓一聲熱喝。那知傳到於今。盡成流布。自餘滾毬打鼓之輩。擎叉擊地之流。些小伎倆。何足稱祖域爭衡之上將哉。天寧若不嚴其關防。豈免濫觴徧界。驀拈拄杖。畫一畫曰。一齊趂向他方世界。可中有超然獨脫底。展出本有神通。與山僧相見。天寧拄杖。便兩手分付。何故。不逢作者不開拳。一遇知音便分付　上堂。秋樹凋。秋葉落。體露金風。言端語確。雲門一句。以火傳薪。天寧一句。如水赴壑。有眼者知。有耳者覺。若要返本還源。乃豎拂子曰。到底不離者一著<span class='note-inline'>(巨渤恒嗣)</span>。</p>
</div>
<div class='div-other'><a id='mulu5289' />
<p class='h3'>江都尼拈花靈璽融禪師</p><p>胎素天秉。薙染後。謁天寧恒。領參竹篦子話。久而徹悟。恒問前話。師曰。水向石邊流出冷。風從花裏過來香。恒曰。直須拋過一邊始得。師即呈偈曰。此事分明在目前。何須向外覓生緣。重關擊碎清風起。慧日高懸徧大千。恒頷之　冬至小參。孤風凜凜孰堪誇。佛眼何曾著得沙。妙用坦然神莫測。鉗錘毒辣有分拏。一聲哮吼驚天地。突出威音徧界賖。今日分明重舉似。一毛頭上定龍蛇。且道。如何是冬至一句。以拂子揮一揮曰。但得雪消去。自然春到來<span class='note-inline'>(巨渤恒嗣)</span>。</p>
</div>
<div class='div-other'><a id='mulu5290' />
<p class='h3'>蘇州天池古滌尼慧照蓮禪師</p><p>金沙孫氏女。年十九。白父出家。謁天寧恒。言下知歸。得蒙印可　世尊陞座文殊白椎頌曰。法王法令是非關。多少行人著眼難。雨後花殘春寂寂。青山只在白雲間　南泉斬貓頌曰。斬貓機用誰能委。草履擎來費力多。只向低頭舒一笑。任他伎倆自消磨　趙州庭柏頌曰。趙州活計嘴唇邊。點著風馳與電旋。柏子[祝/土]來曾有據。是誰甘喫祖師拳　俱胝豎指頌曰。俱胝一指莫疑猜。<span class='corr'>已</span>是和盤托出來。漫道作家無禮數。酒濃原不在多杯　趙州訪二菴主頌曰。等閒看破菴中主。甜者甜兮苦者苦。殺活臨時八面風。發機須是千鈞弩<span class='note-inline'>(巨渤恒嗣)</span>。</p>
</div>
<p class='juan'>五燈全書卷第一百三</p>
<div class='div-w'><p>五燈全書卷第一百三補遺</p>
<p class="head1">臨濟宗</p>
<p class="head2">南嶽下第三十七世隨錄</p>
<a id='mulu5291' />
<p class='h3'>茶陵郁山劍庵興禪師</p><p>上堂。殺人刀活人劍。信手拈來便抝折。有人問我祖師禪。長柄鋤頭三斤鐵。啊呵呵。深深掘。神通玅用誰會得。每日生涯只一鉏。按下雲頭且休歇。倦來洗脚上床眠。甕裏何曾走却鱉　小參。百丈開田說大義。報慈不可太無言。從來與眾無虗日。生涯只在鈯頭邊。以拂子召眾曰。既在鈯頭邊。你諸人。尋常舉手動鋤。因甚不會。乃放下拂子曰。祇為分明極。返令所得遲　退院示眾。雨過春山翠黛濃。芒鞋竹杖出熊峰。盈眸不盡西來意。雲抱蒼松老化龍　問眾手淘金。誰是得者。師曰。切莫妄想　僧參。如何是和尚家風。師曰。切莫犯苗稼。僧一喝。師打出<span class='note-inline'>(占天性嗣)</span>。</p>
</div>
<div class='div-w'><a id='mulu5292' />
<p class='h3'>靈峰惺禪師</p><p>示眾。此事。如烈火如塗毒。即之則膚裂肌殘。聞之則魂銷魄喪。三世聖人。先行不到。六代開士。末後太過。天下老和尚。甜口薄舌。亦只水上描痕。空中繪影。山僧一夢做了。三大阿僧祇劫。至今無人推醒。你輩茄子瓠子。拖拖曳曳。討箇甚麼。以手自摑曰。癡人面前。不得說夢。便歸方丈　示眾。放教閒閒地。如童稚一般。念念真。事事真。時時真。刻刻真。遇境逢緣。如木人見花鳥。雖然。忽遇阿修羅王。耗動三有大千。又作麼生。以手作伸欠勢曰。今朝是甚麼日子　結夏示眾。歷歷沒遮攔。明明無回互。亘古恒今。騎聲葢色。有時孤峰得路。萬別同源。有時十字無門。千差一貫。小中現大。寬同法界。大中現小。細入隣虗。豎拂子曰。是大圓覺。是平等性。果是羅籠不住。呼喚不回。可以經行。可以坐臥。有麼有麼。擊拂子曰。熏風來殿閣。脫體有餘涼　示眾。把斷要津。不通水洩。為甚土地嶺。一隊來一隊去。眾罔措。師代曰。看木上座寬行濶步。便打　示眾。黃花翠竹。般若真如。山色溪聲。廣長玅相。祇如六根不具八識不全底。還有應接分麼。咄　頌女子出定曰。化母都來伎倆窮。一番寒熱一番風。鷓鴣啼破雲中月。枯木花開劫外功　頌達磨遇武帝曰。和盤托出絕商量。就地還錢要當行。翻轉面皮還不識。烟波萬頃轉微茫　問如何是學人本來面目。師厲聲曰。甚麼要緊。僧曰不會。師劈面掌曰。面目現在　師送僧出門。僧曰。何處再會。師拊僧背曰。待汝踏破草鞋。與你相見。僧走數步曰。草鞋破也。師曰。箭過西天十萬餘<span class='note-inline'>(眉山霈嗣)</span>。</p>
</div>
<div class='div-w'><a id='mulu5293' />
<p class='h3'>湘西道吾大木慧禪師</p><p>元宵上堂。正月十五。大開門戶。放出黧奴白牯。菩薩子莫鹵莽。謾道草鞋似虎。饒你神通走上天。須彌燈王撾毒鼓。喝一喝　晚參。盡十方世界。是箇話頭。光明燦爛。諸兄。於中開眼也著。合眼也著。總作住山家計。山僧不惜眉毛。索性與諸人說破。卓拄杖下座　示眾。盡十方世界。是箇解脫法門。把手拽不入。到處行脚。也須帶眼。拈拄杖。畫一畫曰。山僧若不畫斷。未免葛藤徧界　示眾。舉法華和尚曰。釋迦未出世。達磨不西來。佛法遍天下。譚玄口不開。靈巖儲曰。釋迦<span class='corr'>已</span>過去。彌勒猶未來。佛法無可說。三門日日開。師曰。過去<span class='corr'>已</span>過去。未來尚未來。現前一句子。有口向誰開　遊山回。示眾。奇哉奇哉。五老峰擢破虗空。獅子崖笑開鼻孔。雲門大師。北斗裏藏身。山僧一一勘破。舉似兄弟。乃拈拄杖。卓一下曰。且道。勘破箇什麼。喝一喝　示眾。臨濟的的意。如擊石火電光。蔡州千箇萬箇。打破只在須臾。拈拄杖曰。放過即不可。一時趁散　問如何是祖師西來意。師打曰。東山下左邊的。僧曰。學人不會。師曰。盲人看戲　問父母未生前。那箇是學人本來面目。師打曰。屋破見青天<span class='note-inline'>(無盡聞嗣)</span>。</p>
</div>
<div class='div-w'><a id='mulu5294' />
<p class='h3'>苕溪地藏逸庵新禪師</p><p>示眾。舉世尊覩明星話畢。師曰。這老漢。揑目生花。一場特地。到這裏。無星可覩。無道可成。無相可具。無慧可分。鳥道玄關。澄虗絕點。但是一夜東風催箭急。徧空渾濕雨摩訶　示眾。滯貨多年。要出行苦。無酬價暫相當。等閒丈六珊瑚樹。喚作尋常朽木樁　示眾。舉僧問香林。如何是衲衣下事。林曰。臘月火燒山。雪竇曰。臘月火燒山。萬種千般。翹松鶴冷。踏雪人寒。達磨不會。大難大難。道林曰。大小雪竇。隨婁漱不能截斷誵訛。若是道林即不然。臘月火燒山。特地無端。綿包特石。鐵裏泥團。若在綺浮。更則不然。臘月火燒山。漫漫宇宙間。金漆泥牛走。花斑石虎眠　示眾。朕兆未分前。威音更那邊。有眼不能見。有口不能宣。鐵牛打出嘉州象。一行白露上青天<span class='note-inline'>(月航函嗣)</span>。</p>
</div>
<div class='div-w'><a id='mulu5295' />
<p class='h3'>南陽觀音喆庵揆禪師</p><p>上堂。對一說。踏著秤錘硬似鐵。倒一說。鶻眼龍睛難辯別。麻三斤。乾矢橛。分明有語非干舌。趙州無。報慈隔。金剛寶劍當頭截。那叱頂上喫蒺藜。泥牛脚下流出血。知不知。瞥不瞥。剔開耳竅海山傾。拶破面門天地黑。喝一喝　大士誕日上堂。啼鶯出谷。競傳不二圓宗。藥雪飛林。豁示無邊妙相。是以隨機普現。應用無虧。化物垂慈。纖塵不昧。驀拈拄杖召眾曰。看看。觀世音菩薩來也。三十二相。莫向外求。十四無畏。豈存內見。若也內外兩忘。身心俱泯。普令一切眾生。悉入無礙陀羅尼門。有甚難事。擲拄杖曰。丹鳳自騰霄漢去。寒鴉猶噪夕陽西　晚參。豎拂子曰。不是象骨毬。亦非鹽官扇。雪霽風光。河清海晏。說甚麼殺人刀活人劍。虎體斑花枝艶。擲拂曰。盞子撲落地。碟子成七片　小參。舉霍山和尚。因仰山會下一僧至。自稱集雲峰下四藤條天下大禪佛參。霍乃喚維那打鐘著。僧驟步而出。師曰。如龍出海。似鶻搏鳩。不無一期盛作。若到南陽門下。說什四藤<span class='corr'>條</span>。卓拄杖曰。棒折猶未放在　啟萬佛懺會上堂。諦信諦信。九千九百九十九尊。喝一喝曰。唯者一尊。最為第一。直焉而弗迂。明焉而弗昧。居凡不減。入聖不增。與天地同根。天地不知。共萬物一體。萬物莫測。智照無私。根塵不立。聆其音出生死之窟。承其旨越得失之關。雪莫雪之愆。於倐忽際。報不報之恩。在剎那間。遂顧視左右曰。還委悉麼。也不得當面諱却。復喝一喝　上堂。忤逆兒曹振大唐。三玄戈甲絕囊藏。鶯啼燕語于林曉。日麗風和百卉香　晚參。拈拄杖曰。今夜有向山僧拄杖頭邊。放得一屙。許伊是真獅子兒。一僧便出。師截住曰。道道。僧便喝。師曰。野干鳴。僧曰。莫錯會好。師便打。僧又喝。師曰。獅子孔。僧沉吟。師連棒打出。復顧左右曰。還有麼。眾無語。師曰。山僧今日失利。靠拄杖下座　頌百丈再參曰。棋逢輸局意偏濃。詩到重吟趣自窮。三日耳聾君不信。長江千古水流東　舉靈樹敏因僧問。如何是祖師西來意。樹默然。後遷化。立行狀碑。欲選此語刻石。時雲門為首座。僧問。先師默然處。如何上碑。門代曰。師頌曰。門開不二驗英奇。無那斯文不在茲。郭象平將莊子註。紛紛蝴蝶閙鬚眉　頌南泉隨分納些些曰。籟寂更殘月轉廊。老漁猶自泛湘江。扁舟不犯東西岸。鐵笛梅花四塞香　頌玄沙因僧問親切事。沙曰我是謝三郎曰。親切事謝三郎。永日寥寥坐草堂。兩道眉峰橫碧落。一棚花影漾雲床<span class='note-inline'>(字雲蹤嗣)</span>。</p>
</div>
<div class='div-w'><a id='mulu5296' />
<p class='h3'>姑蘇華藏圓音鏞禪師</p><p>浴佛上堂。初八日以前。佛未生時。諸人本無所見。初八日以後。佛乃降生。諸人見箇甚麼。豎拂子曰。即今釋迦老子。現在山僧拂子頭上。放光動地。說法利生。汝諸人。還見麼。連揮拂曰。若將眼見終難會。耳裏聞聲始得知　上堂。久雨不晴。鼻孔連朝打失。簷聲不斷。眉毛何處分開。拈拄杖曰。只有山僧拄杖子。年年晴雨自相隨。卓一卓。下座<span class='note-inline'>(致果毅嗣)</span>。</p>
</div>
<div class='div-w'><a id='mulu5297' />
<p class='h3'>大覺恭讓遜禪師</p><p>示眾。我輩出家兒。不耕而食。不織而衣。昔人判為朝廷懶漢。佛門嬌子。然哉。山僧敢曰。嬌則嬌矣。懶則懶矣。有朝閻老子。打算飯錢時。還是酬之以嬌乎。對之以懶乎。喝一喝。嬌也懶也。到這裏一總用他不著。且道。這一盤帳。畢竟如何消算。喝一喝　結制上堂。豎拂子曰。向這裏。逴得便行。脚跟下早是泥深三尺。若待三條椽下。七尺單前。循循善誘。博我以文。約我以禮。然後方見百官之富。宗廟之美。非唯埋沒己靈。亦且辜他先聖。不見昔人有言曰。庭前露柱久懷胎。產下麟兒頗俊哉。未解語言先作賦。一操直取狀元來。諸兄弟。苟能奪彩爭先。敢保不落在第二。揮拂子。下座　小參。豎起竹篦曰看看。竹篦子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。咄咄咄。怪力亂神子不語也。諸兄弟。還識山僧這片心麼。擲下竹篦　僧問。不是心不是佛不是物。是甚麼。師曰。寧可截舌。不犯國諱　問黃檗打臨濟。意旨如何。師打曰。我與汝下箇註脚。僧禮拜。師曰。逢人不得錯舉　問德山低頭歸方丈。岩頭密啟其意。諸方盡道。據虎頭收虎尾。還端的也無。師曰。如盲摸象。各說異端。曰師意如何。師曰。我為法王。於法自在。僧應諾諾。師曰。摘楊花。摘楊花　問如何是正法眼。師曰。絕毫絕釐。曰如何是涅槃心。師曰。如山如嶽<span class='note-inline'>(巨渤恒嗣)</span>。</p>
</div>
<div class='div-w'><a id='mulu5298' />
<p class='h3'>溈山同慶易庵應禪師</p><p>龍標蔣氏子。投都梁薙染。參溈山海。看三不是公案。一早侍海。因行者遞煖帽言下有省。而受記莂。開法白雲龍山溈山。上堂。今朝四月一。春事欲畢未畢。嶺上麥秋黃。南畝農夫急。輸却山中人。無固亦無必。幾片白雲。綿綿密密。整日空生巖下座。不知巖畔花狼籍　上堂。二由一有。一亦莫守。六祖愛喫和羅飯。李公好飲卯時酒。風吹石臼演摩訶。妙德空生讚希有。大地山河著眼聽。森羅萬象齊稽首。惟有藥山老漢。跛跛挈挈。百醜千拙。與麼過日。又作麼生。龐公失却笟籬。寒山拈起笤帚。大笑下座　問如何是佛。師曰。十字街頭酒帘子。曰如何是非心非佛。師曰。泰山廟裏紙錢灰　康熙乙丑正月。命諸法子至山。訣別誡勉。四月十六日。自製龕舉火。辭世諸法偈。拱手而逝。門人建墖於白雲。世壽五十有八。僧臘三十有七。語錄一十二卷。行世<span class='note-inline'>(慧山海嗣)</span>。</p>
</div>
<div class='div-w'><a id='mulu5299' />
<p class='h3'>溈山同慶揆庵空禪師</p><p>漵浦趨氏子。二十落髮。參溈山慧海。充飯頭。後于棒下。豁然契證。開法同慶。次住密印　上堂。三春<span class='corr'>已</span>過。九夏初臨。禁足護生。抝直作曲。怎似同慶者裏。種田博飯。受用天然。桑疇雨過羅紈膩。麥隴風生餅餌香　上堂。凉風䬃䬃古佛嘉猷。綠水潺潺。道人活計。恁麼會得。釋迦彌勒。站過一邊。其或未然。父母所生口。終不為汝說　上堂。拈拄杖曰。者條活路。三世諸佛共成。歷代祖師同證。現前大眾。一往一來。毋固毋必。無黨無偏。因甚有長者長法身。短者短法身。若會得。山僧性命。在諸人手裏。不會。諸人性命。在山僧手裏　問狗子怫性無。是何意旨。師曰。生鐵鑄成。曰有佛性又作麼生。師曰。純鋼打就　己巳七月初四示微恙。吩咐後事。沐浴更衣。至子時。插香爐中。烟未起。而師<span class='corr'>已</span>寂矣。茶毗。分墖于同慶開元二處。世壽六十有七。僧臘三十有七。語錄八卷。行世<span class='note-inline'>(慧山海嗣)</span>。</p>
</div>
<div class='div-w'><a id='mulu5300' />
<p class='h3'>長沙上林月憨權禪師</p><p>上堂。喝一喝曰。須就明中取則。莫於暗裏偷光。花柳街頭。達得九衢春色。芙蓉岸畔。帶來八面秋光。應用無虧。隨緣自在。祇於樹倒藤枯句歸何處。風送泉聲來几畔。月移花影到牕前　大殿告落。上堂。卓拄杖曰。會麼。此是戒靈禪師。當時建法幢。立宗旨。大開爐煹。陶鑄聖凡之所。數百年來。荊棘縱橫。飛鳥不度。山僧今日花攢梁棟。錦簇簷牙。出自諸人搬磚運瓦之妙用。揮斤弄斧之神通。顯揚從上風規。展拓今時蹊徑。且遇臨濟德山到來。又作麼主。金鏃慣調曾百戰。鐵鞭多力喜同儔。卓拄杖下座<span class='note-inline'>(慧山海嗣)</span>。</p>
</div>
<div class='div-w'><a id='mulu5301' />
<p class='h3'>都梁西禪月堂湛禪師</p><p>常德王氏子。結冬上堂。鉗錘初展。爐煹弘開。是聖是凡。乃佛乃祖。總與縛作一束。拋向烈燄中。一火煅就。他日鼻孔遼天。眼空四海。不得孤負西禪　上堂。紙窗生白月來初。笑破寒梅白玉腮。古㵎幽深人罕至。尋香公子謾疑猜　康熙庚申冬。揮偈而逝。建塔于荊竹寺之後山。語錄四卷。行世。世壽五十有四。僧臘四十有二<span class='note-inline'>(慧山海嗣)</span>。</p>
</div>
<div class='div-w'><a id='mulu5302' />
<p class='h3'>上梅大雄千如一禪師</p><p>上堂。大雄山下。豺虎縱橫。凡有來者。即便咬殺。且作麼生入得大雄門。見得大雄人。良久喝一喝曰。參堂去　上堂。佛法無人說。雖慧莫能了。山僧。今日將一大藏教。千七百則葛藤。總作一句。布施大眾。良久卓拄杖曰。鷂子過新羅。六旬日集眾。書偈曰。生順死逆。死逆生順。吩咐後來學道人。真誠不是小兒戲。怡然而逝。塔於本山。與峰智。為撰銘<span class='note-inline'>(慧山海嗣)</span>。</p>
</div>
<div class='div-w'><a id='mulu5303' />
<p class='h3'>南嶽指南翫輪月禪師</p><p>臘八上堂。今朝臘八良期。乃佛成道之曰。切莫講之乎者也。祇說如來智慧德相。人人皆因妄想迷真。不能證具。拈拄杖曰。會麼。山僧今朝一條門路。打得通天徹地。亦任汝諸禪。縱橫無礙。作箇躬逢勝會奇緣。祇如瞿曇老子。夜覩明星。大悟無生法忍。未審一眾還信得及麼。且道。如何是成的道。良久喝一喝曰。侍臣鵠立通明殿。一朵紅雲捧玉皇。復喝一喝。下座　示眾。不是癡癡戀世塵。柰緣門戶力支撑。因茲布袋難收恰。苦向皆頭等箇人　四月八日上堂。拈拄杖。喝一喝曰。今朝四月八。諸方沐悉達。指南則不然。高登曲彔木床。彈壓古今說客。恁是雲門到來。管教忘鋒結舌。雖然如是。或有箇漢出頭道。山僧令行太嚴。月上座。與他劈脊便棒。曰是賊識賊冤家結。正法眼藏瞎驢滅。天上人間沒處藏。入泥入水無休歇。喝一喝。下座　示眾。指南門下。無禪可參。無道可學。無佛可成。無法可說。亦無珍饈百昧。只蓄得無影樹子。留與後人。蔭覆天下。傍僧曰。大眾。你看這老漢一場敗闕。師曰。三十年後。要此話行　僧參。師問。甚處來。僧曰。溈山。師曰來時牛起也未。僧。擬議。師打曰。虗消草料漢。復連棒趁出　師問僧。問闍黎在黃檗久住。是不。僧曰。三載有餘。師曰。黃檗道。佛法無多子。意旨如何。僧劈開胸曰。是多少。師曰。料掉沒交涉　僧參。纔跨方丈門。師作抽坐具勢。僧便出。師曰。與麼與麼。不與麼不與麼。僧回首。師展兩手曰。討什麼碗　僧辭師問。上座往甚麼處去。僧曰。回姑蘇去。師曰。不得道山僧的過。僧曰。某甲怎敢謗和尚。師便打。僧曰。未甚却打某甲。師曰。我要這話行<span class='note-inline'>(庭栢觀嗣)</span>。</p>
</div>
<div class='div-w'><a id='mulu5304' />
<p class='h3'>法雲眉白常禪師</p><p>示眾。舉趙州勘二庵主話畢。師曰。趙州掘坑阱于當途。慣擒虎兕。握勾錐子。覿面察辯。臨時雖曰把柄在手。殺活由我。也是屋裏販揚州。祇如一樣豎拳頭。因甚肯一不肯一。喝一喝曰。點石化為金玉易。勸人除却是非難　頌丹霞燒佛曰。寒來燒佛老丹霞。格外全提驗作家。撥盡烟塵餘赤手。眉鬚墮落絕周遮<span class='note-inline'>(巨渤恒嗣)</span>。</p>
</div></div></div>
</div><!-- end of div[@id='body'] -->
</body></html>