<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4827' />五燈全書卷第九十五</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十六世隨錄</p>

<div class='div-other'><a id='mulu4828' />
<p class='h3'>神京百花陀報國寺玉輪滿禪師</p><p>小參。鳴鐘集眾。撾鼓陞堂。聲色堆頭。難逃語默。兩堂俱是杜禪和。教我有口向誰說。兔角龜毛眼上裁。無孔鐵鎚重下楔。說不說。那怕甕中走却鼈。喝一喝　小參。問選佛場開即不問。德山托鉢事如何。師曰。日烘山色煖。冰解凍聲寒。曰雪峰與麼道。德山便歸方丈。此意如何。師曰。好音在耳人皆聽。曰巖頭道。大小德山。未會末後句。如何是末後句。師曰。古路毒蛇頭戴角。曰巖頭雪峰。一挨一拶。是何心行。師曰。死柴頭上有生烟。曰德山明日陞堂。果爾不同。且道明甚麼邊事。師曰。不因樵子徑。怎到葛洪家。曰巖頭撫掌受記。又如何。師曰。門前禾<span class='corr'>已</span>熟。稚叟盡高歌。曰德山果中其言麼。師曰瞎。僧作禮。師曰。一把柳絲收不得。和烟搭在玉闌干。乃曰。德山施閫外之機。運籌帷幄。雪峰奉全提之令。犇走道途。巖頭拍板無腔。風清八極。雖然迥出常倫。未免通身漏逗。有人檢點得出。許伊親見作家。其或未然。更聽一頌。金鎚擊碎玉珊珊。此老家風總不堪。時把一聲歸去笛。夜深吹過汨羅灣<span class='note-inline'>(古田元嗣)</span>。</p>
</div>
<div class='div-other'><a id='mulu4829' />
<p class='h3'>華亭溪。翁居士顧昌洛</p><p>法名元登。年六歲。即喜誦經。十八歲。遍參知識。留心個事。三十三歲。聞燒菉葱花語有省。甲子。補選都門。參兜率圜於隆恩。圜問。一口吸盡西江水。龐公佛法未夢見在。居士向甚處見馬祖。士曰。直饒龐公再來。亦答者話不出。圜曰。今日問得。龐公口啞。士曰。未到隆恩。早知和尚有此鈍置。圜曰。老僧年邁。士曰。者老漢。是何心行。圜曰吽吽。隨命聲鐘集眾。說法記莂。及圜遷化時。大眾雲集。圜曰。山僧末後。以何為供養。士曰。槐樹庭中顛<span class='corr'>倒</span>枝。圜曰。何如臨濟青松好。士曰。這小廝兒。干他甚事。圜曰。你要在老僧頭上行麼。七曰。恁麼則某甲退身三步矣。圜曰。與老僧何干。士曰。凍雲吹不盡。寒雪欲飛花。圜曰。不礙往來關　士嘗舉南泉斬猫因緣。拈曰。南泉橫吞巨海。趙州背負須彌。可謂機超元要。道出常情。雖然如是。爭奈鼻孔在兩堂手裏。若人檢點得出。許伊天下橫行　舉元紹二上座見烏臼因緣。士拈曰。烏臼據令而行。直饒三世諸佛。歷代祖師。也覰烏臼不著。眾中還有覰著者麼。照顧性命　舉陸亘大夫問南泉肇法師也甚奇特因緣。士頌曰。夢中花艶不尋常。那曉芳菲別有香。一陣春風歸去也。空餘落日照斜陽　士因仙巖智問。世尊不說說。迦葉不聞聞。不說說且止。如何是不聞聞。士曰。明月下庭。紗牕自白。曰何處得者消息來。士曰。宮商律呂甚分明。曰是甚麼音。士曰。迦葉不聞聞　芙蓉覺問。久聞居士。向來見處。舉似山僧看。士鳴指一下。曰未在更道。士曰。今日捉敗和尚也。曰那裏是山僧敗闕處。士曰。再犯不容。覺笑而頷之　士郊遊次。友人問。今日看插苗。如何是祖師西來意。士曰。竹籃提飯農夫喫　士問卓林傑。進則喪身失命。退則墮在塹坑。不進不退。又落在死水裏如何即得。曰一鏃破三關。士曰。昨夜三更月到窗。曰是何消息。士曰。石人牽線。玉女穿針。曰也要露柱證明。士曰。大似弄巧成拙　士與傑同臥。聞鄰人哭聲。傑曰。為甚麼。士曰。東家死人。西家助哀。曰他家死底人。即今在甚麼處。士翹起一足。曰浪搖湖水月。山背楚南天。士曰。萬年松在祝融峰　侯莘隱問。如何是海底泥牛銜月走。士曰。蚯蚓騰空翻觔斗。曰如何是巖前石虎抱兒眠。士曰。仰面當場不見天。曰如何是鐵。蛇鑽入金剛眼。士曰。蝦蟇頭上戴片板。曰如何是崑崙騎象鷺鷥牽。士曰。八十婆婆裝少年。曰四句中。畢竟那一句。是縱奪殺活的。士曰。十行丹字賢良冊。五夜黃麻辟召書。士有語錄。行世<span class='note-inline'>(蛤菴圜嗣)</span>。</p>
</div>
<div class='div-other'><a id='mulu4830' />
<p class='h3'>虎丘雲巖聖宣時禪師</p><p>吳江烏鎮花氏子。上堂。三門達海涌之峰。日日光生石座。絕頂挂雲巖之塔。時時影落經臺。雪浪軒前。放開脚步。轆轤井畔。坐斷石頭。明明百草頭。明明祖師意。把住則截斷眾流。放行則隨波逐浪。且道。作麼生是恰好。驀卓拄杖曰。過去諸如來。斯門<span class='corr'>已</span>成就。現在諸菩薩。今各入圓通。未來參學人。當遵如是行。雖然如是。撞著個臨濟德山。又作麼生。卓拄杖曰。放過則不可<span class='note-inline'>(佛智孝嗣)</span>。</p>
</div>
<div class='div-other'><a id='mulu4831' />
<p class='h3'>越州蓬山院慧雲周禪師</p><p>上堂。一僧出。師便打。僧喝。師直打退。乃曰。問答分明理事周。皇恩佛化<span class='corr'>已</span>相酬。頻頻更覓元中旨。笑倒雲門六不收。喝一喝　示眾。道人相為絕言詮。熱罵麤拳意氣全。莫把醍醐成毒藥。等閒仰面吐青天　小參。智不到處。切忌道著。則罪犯彌天。驀卓拄杖曰。山僧失口道著了也。還有相救者麼。如無。總是鐵圍山裏漢。喝一喝　上堂。饑餐渴飲冷添衣。撥火拈香是阿誰。薦得當陽無二見。依然重楔腦門錐　晚參。難難難。胸中有座須彌山。移又移不去。推又推不翻。十分煩悶無人識。不如饑來喫飯倦來眠。瞌睡惺時打個噴。通身慶快向誰言　佛開光上堂。佛身無為。隨處示現。正現之時。阿誰不見。即此而見。見非是見。離此而見。見不能及。畢竟如何即得。良久曰。忽地洞開千聖眼。風光斷不假安排。觸不得兮背不得。彌空花雨是何來　小參。浪跡天涯剛十年。業風吹過海東南。而今鹽醬隨時用。敲磕虗空話歲寒。驀卓拄杖曰。還有知音者麼。復卓一下曰。徒勞側耳　晚參。識得一。萬事畢。試問諸人。如何是一。良久曰。秤錘落井　示眾。諸人。天堂裏也去得。地獄裏也去得。佛國裏也去得。魔宮裏也去得。檢點將來。只有一處去不得。何故。山僧將竹篦子。向你諸人橫兩橫。便去不得也。且道。過在甚處。眾默然。乃曰。莫謂無事好　上堂。芒鞋蹋破衲衣穿。一盋高懸枕石眠。任他心動與幡動。畢竟誰將口耳傳。揮拂子曰。一陣霜風透體寒　問如何是本來面目。師曰。簷前雨滴聲　問眉毛挂劒時如何。師打曰。照顧性命。僧喝。師曰。死活不知　示眾。明鏡當軒。妍醜難藏。心鏡高懸。因甚不知己過。眾下語不契。師自代曰。我不負人。面無慙色<span class='note-inline'>(聖超暐嗣)</span>。</p>
</div>
<div class='div-other'><a id='mulu4832' />
<p class='h3'>僊居方巖應五昌禪師</p><p>上堂。佛歡喜。僧自恣。昔日目連尊者。用大神通。百計千方。只救得一母。不如山僧拄杖子力量大。打破鬼門關。日輪正當午。卓拄杖曰。室利室利伊醯伊醯。又以拄杖作按劒勢曰。若不順我呪。頭彼七分如阿梨樹枝。又喝一喝曰。當時摩竭令。幾喪目前機　上堂。近硃者赤。近墨者黑。硃墨不近。豈稱純白。若論個事。萬靈瞻仰無門。千聖近傍不得。方巖到這裏。直得通身是劒。難分玉石。今日不免蝦為子曲。隨例說拈花說面壁。遂高聲曰。住住。瀑布不容針。空華難下筆。喝一喝　上堂。連朝大雨滂沱。三草二木。悉蒙潤澤敷榮。萬壑千溪。盡皆流沙走石。穿過諸仁髑髏。滴瞎諸仁眼睛。因甚麼恬然不識。豎拄杖曰。劈箭急　上堂。纔見分秧。又報秋熟。今日收歸。滿倉珠玉。人人藉此貲生。個個皆仗渠力。汝等有口祇堪喫飯。全不想牛耕田農播穀。官差日日鞭糧促。更有一件。還想得起來麼。喝一喝。便歸方丈　上堂。四大五蘊之身。等於泡沫。一息不來。便同灰壤。汝等尋常日用間。還仗誰力。朝參暮參。畢竟參個甚麼。若謂有佛法。文殊不應貶向二鐵圍山。若謂無佛法。世尊四十九年說的作麼生。豎拂曰。大鵬展翅覆十洲。籬邊之雀空啾啾<span class='note-inline'>(湛庵常嗣)</span>。</p>
</div>
<div class='div-other'><a id='mulu4833' />
<p class='h3'>永嘉琴溪昭福少古傑禪師</p><p>上堂。教中道。諸法從本來。常自寂滅相。即今山自青。水自綠。荷自香。鳥自語。日自昇。月自降。雲自興。雨自施。種種等法。無不是發露諸人本地風光。爭奈妄想執著而未證得。故我宗只貴契悟。汝等學得的。于此門中。一點也用不著。不聞巖頭曰。從門入者。不是家珍山僧立地待汝搆去。卓拄杖曰。會麼。一翳在眼。空花亂墜<span class='note-inline'>(湛菴常嗣)</span>。</p>
</div>
<div class='div-other'><a id='mulu4834' />
<p class='h3'>順天慈源獨步裔禪師</p><p>上堂。馬祖陞堂。百丈捲席。赤眼撞著火柴頭。究竟相逢不相識。臨濟建立黃檗宗旨。棒打普化。克符六耳。雖不同謀。三人證龜成鼈。者一隊漢。向蟭螟眼裏。擊大法鼓。轉大法輪。雖使人天百萬。一聞千悟。得大總持。直是不滿新慈源一笑。或問慈源。又當如何指陳。驀卓拄杖曰。諦聽諦聽　上堂。首座白椎竟。大眾寂靜。師曰。淨白地上。不可更屙。便下座　上堂。七月秋何其熱。令人滿口齒冰雪。望斷雲霓稼穡勞。農夫曬得背皮裂。娑竭羅龍熱惱生。火婆盧門正歡悅。從來冷暖自家知。何必豐干又饒舌。雖然如是。且道。不涉寒暑一句。又作麼生。一雨洗空三伏暑。片雲廣被萬方清<span class='note-inline'>(湛菴常嗣)</span>。</p>
</div>
<div class='div-other'><a id='mulu4835' />
<p class='h3'>寧波大梅日休寤禪師</p><p>永嘉林氏子。上堂。樹色未收前夜雨。溪聲添得別山泉。桃花灣上無人到。荷葉池邊有鹿眠。若向第一句薦得。堪與佛祖為師。若向第二句薦得。堪與人天為師。若向第三句薦得。自救不了。忽有個漢。從旁出來道。者一句聻。師卓拄杖曰。將謂無人證明　量田小參。佛殿基亘今亘古。法堂屋氣象簇新。東廊頭西廊畔。丘丘相似。大佛具小佛具。兩窟分明。琴案一岑。荷池五畝。新嶺口灰爐兒。園後底。塘外底。絕無遮覆。茭箬坑。桐樹園。淨髮公丘。七石八石。歷來收管。一任橫量豎量。千算萬算。直饒弓口不差。算盤有準。上了冊子。祇可交世界主。未可交閻大王。以拂子打○曰。現前大眾。各各有自己者一片田地。從無始以來。于其中間。食息起居。樹藝種植播弄。直至今日。也須從頭量過。通盤打算。長多少。闊多少。漲沒多少。荒蕪多少。或熟多少。或尖或斜。或肥或瘠。證驗得十成無弊竇。方好春耕夏耨。秋收冬藏。自他俱利。設若毫釐有差。流水不對。局段不是。荊棘參天。莽莽鹵鹵。他時日後。飛行夜叉。來取冊子。莫言山僧不道　晚參。一塵飛而翳天。一芥墮而覆地。一花開而見佛。驀擲拄杖曰。且道是一塵飛耶。一芥墮耶。一花開耶。若是俊鷹快鶻。便合摩霄。鈍鳥棲蘆。徒勞啾唧　上堂。寶劒未施。百怪潛踪。古鏡未彰。千妖匿影。火爐未開。瓶盤釵釧。悉化精金。若說個鉗錘妙密。早<span class='corr'>已</span>傷鹽費醬了也。更說個尅期取證。又<span class='corr'>已</span>落第二頭了也。既然如是。因甚爐鞴之間。鈍銕仍多。良匠門下。樗散靡用。良久曰。鴛鴦繡出從君看。不把金鍼度與人<span class='note-inline'>(法幢幟嗣)</span>。</p>
</div>
<div class='div-other'><a id='mulu4836' />
<p class='h3'>小若巖五雲閒菴教禪師</p><p>永嘉沈氏子。上堂。林覺侯問。佛法人情徧葛藤。蛇神牛鬼一時興。願師提出吹毛劒。昏夜重瞻太白燈。吹毛劒即不問。如何是太白燈。師曰。神光鑒邪正。焰焰燦人天。曰高冷欲堅松柏操。徹寒不媚熱炎人。可是雪竇雪麼。師曰。紅爐飛一點。觸著使人寒。曰大材小草皆培植。近壑遙巒任仰瞻。可是頭陀頂麼。師曰。擬瞻終不見。隨處露青青。曰梅子峰前親記莂。慈溪縣裏展風規。可是雲岫雲麼。師曰。八風吹不動。出處自閒閒。曰虗牕常納千峰月。古洞高撐半壁天。祇如五雲境。還許拈提否。師曰。孤峻期知己。清嚴是素心。曰眼空宇宙渾無物。舌鼓風雷若有神。莫是境中人麼。師曰。揚眉裴休至。掃地相公來。曰欲惜狂瀾為砥柱。願瞻杲日麗中天。請師直指人中意。師曰。把臂弄明珠。慰枯作霖雨。曰三千里外臨獅象。萬仞峰頭集鳳麟。今日知己相逢。作家圍繞。未審如何欵接。師曰。冷澹煑巖泉。一琴彈古曲。曰八角磨盤空裏走。無星秤子十方橫。可容戴角小廝兒。接拍成令麼。師曰。打鼓弄琵琶。相逢兩會家。曰恁麼萬古羣蒙開正眼。千秋佳會際風雲。師曰。道義重如山。高風光末世。乃豎拄杖曰。鷲峰正眼。耀古輝今。少室真風。敲金戞玉。或處或出。發明佛祖靈機。全主全賓。開鑿人天眼目。所以道。欲舉恁麼事。須是過量人。既逢過量人。方舉恁麼事。倒騎三脚驢子。放憨無位真人。一為無量。無量為一。小中現大。大中現小。頓令山林泉石。咸作獅子吼音。鱗甲羽毛。齊露毗盧妙相。卓拄杖曰。到者裏。縱是六臂三頭通身是眼底。亦須驀面一劄。腦後一鎚。大眾會麼。烈焰光中騰彩鳳。花鍼孔裏展金鵬　小參。問如何是即心即佛。師曰。王孫豪氣空今古。碧玉盤中擲六紅。曰如何是非心非佛。師曰。一賽千金等閒事。家無四壁不知貧。曰不是心不是佛不是物。又如何。師曰。一片白雲橫谷口。幾多歸鳥盡迷巢。曰人人脚下起清風。師打曰。且過這邊立。乃曰。豎起脊梁。珊瑚枝枝撐著月。放下身心。烈焰紅爐飛點雪。即心即佛。阿那個皮下無血。非心非佛。芥子觸著須彌裂。不是心不是佛不是物。好大哥瞥不瞥。選佛場中及第歸。大似虗空重著楔。以柱杖旋風打散　上堂。紅塵浮百帀。翠岫疊千重。真實相頭頭顯露。差別智事事超宗。餧凡餧聖誰還價。絕倒長汀老凍膿。喝一喝　示眾。邃壑千峰寥寂僧。梅知寒盡報春興。纔過元旦元宵至。及節隨時也挂燈。驀豎拄杖曰。諸仁者。還見麼。一燈發焰。燈燈傳輝。西天四七。震旦二三。開人天眼目。徹佛祖風規。五花騰彩。千朵競奇。名匠不能剪畵。巧手安得浪為。然燈釋迦。䇿眉相看。三賢十地。隔㲉旁窺。到者裏。還有洞然者麼。以拄杖打○相曰。明暗只緣隨影轉。迴光返照不須疑　示眾。也大奇。也大奇。飛虹磴滑。獅子峰威。有佛無佛俱勘破。誕生示寂莫狐疑。且道。黃面瞿曇。即今在甚麼處。良久曰。楊柳含烟描不就。桃花依舊露春姿　一居士入方丈曰。某五磊參得底。昨日失節。一夜不睡。却有徹處。師遽曰。海底泥牛。昨夜三更。因甚觸殺前村老大虫。士擬議。師曰。三十年後。莫道見雲岫來　僧持鏡柿二物來參。師問。大圓鏡智性清淨。即今山河大地。且道在鏡內。在鏡外。曰某甲展具。師即指柿子問曰。者從那裏得來。僧擬議。師打曰。不是你的　五雲垂問。踞嶺青獅。齩人火急。如何入得五雲門　尋常道。懸崖撒手。自肯承當。因甚聖五雲巖。個個脚酸手軟　手眼通身底。過飛虹磴。還免得惡水驀頭澆麼<span class='note-inline'>(法幢幟嗣)</span>。</p>
</div>
<div class='div-other'><a id='mulu4837' />
<p class='h3'>永嘉密印多子無禪師</p><p>章安潘氏子。神識暢茂。髫齔時。雅慕出世法。即與母茹素。稍長頴慧。善讀書。每于炎凉際。輙動世間無常之想。因訪密印幟于大隱廬。命看趙州無雜用心處。疑情頓發。不放參閱月。信口作偈呈幟。幟徵曰。心既無有。甚麼物恁麼來。師面赤汗下。偶見月上柳梢有省。有要識趙州端的旨。綠楊枝上月初寒之句。幟以為潘子參得禪矣。無何嚴慈相繼辭世。乃詣法通成薙染。服勞三禩。嗣復參雙徑容。命入堂。一日舉德山便棒公案詰師。師擬答。容振威一喝。師無措。少頃聞堂外僧。唱君不見絕學無為閒道人不除妄想不求真。乃豁然。撫掌曰。自今<span class='corr'>已</span>往。不被天下老和尚謾也。未幾歸省幟於大梅。幟一見輙問。如何是佛法無多子。師曰。眼橫鼻直。幟頷之。撾鼓集眾。授師衣拂。後幟退居淨覺。命師繼席密印　上堂。大象不遊於兔徑。揭地掀天行直捷。大悟不拘於小節。驅耕奪食全殺活。滄海不擇細流。紅爐那容毫末。所以德山入門便棒。臨濟入門便喝。劒氣鑠愁雲。虗空也斬脫。卓拄杖曰。者裏拶身得入。直須鶻眼龍睛。若非鶻眼龍睛。烈焰何由湊泊。雖然還知無湊泊處。正好湊泊麼。震威一喝　上堂。問前面大羅山。後面頭陀峰。中間事作麼生。師曰。真不掩偽。曰萬象及森羅。一法之所印。師曰。直不藏曲。乃曰。真不掩偽。直不藏曲。一法所印。堆山積嶽。凜凜霜風刮面寒。處處梅花香錯落。剔起雙眸不受瞞。祥麟原祇一隻角。喝一喝　小參。當人一著。無欠無虧。貧無不足。富不有餘。眉毛橫額下。鼻孔大頭垂。開眼合眼自不見。甘受山僧驀面欺。驀面欺。好肉剜瘡知不知。遂拍掌一下。復喝一喝　上堂。大年初一。無事不吉。有喝彩者。出來相見。良久眾不出。乃曰。且喜天下太平。便下座　晚參。喫粥了也。千足萬足。洗盋盂去。馬頭栽角。縱饒直下承當。也是將錯就錯。何故。彼自無瘡。不勞剜肉　晚參。山僧一向有一句子。在汝諸人問處。諸人不解問得。諸人一向有一句子。在山僧答處。山僧未曾答得。如今問即問。答即答。問答俱全。天地懸隔。為甚如此。萬語萬當。不如一默　上堂。大眾。面赤不如語直。今辰乃山僧墮地之時。好事大家知。柏參知眾炊香積飯。為作供養。冷處著把火。一場熱閙。諸仁濟濟上來。請為說法。可謂慶讚因齋。難逢快便。山僧到此。退步末由。直得口是扁担。正與麼時。仔細思量。畢竟說個甚麼即得。若為說佛。佛是假名。若為說法。法無定相。若為說山僧自<span class='corr'>己</span>生緣落處。山僧生緣瑞安。俗即姓潘。何須再舉。若更為說山僧本命元辰落處。山僧本命屬亥。亥生人肖猪。泥猪疥狗。便是本命元辰。本命元辰。即是泥猪疥狗。祇恁麼道。汝等諸仁。還信得及否。若也信得及去。戴角披毛。償他施主有分。其或未然。密印今日失利。拈拄杖。卓一卓。下座　小參。驀召大眾曰。冬不寒﨟後看。今朝十月既盡。動著通身汗出。四五日前响雷。兩三日前雨雹。桃花李花開滿庭。後山草上蛇蛻殻。試看田內刈禾人。猶脫衣卸膊。者便是冬不寒底時節。汝等諸人。自然洞曉不疑。祇如道臘後看。畢竟看個甚麼。看梅耶。看雪耶。看佛性義耶。驀喝一喝。者裏若不喝住。只恐諸人看到驢年。也未有歇日。雖然如是。也是冬行春令。呵呵歸方丈　師于康熈丁巳夏示微疾。至六月二十六日。大眾問安次。師曰。山僧一生別無他事。惟先老人囑累未完。言之不覺目下。遂書遺囑勉眾。居喪務儉約。不必作法事。破費常住。酉牌時分。以指于侍者明正掌中。畫一偈字。正即具紙筆。師隨書曰。生來死去如何說。絕學無為半句多。不動唇皮開口處。要知端的有誵訛。擲筆怡然而逝。世壽五十有五。僧臘二十有九。依法闍維。奉靈骨于本山之東麓窣堵。霽崙永。為之銘塔。語錄十卷。行世<span class='note-inline'>(法幢幟嗣)</span>。</p>
</div>
<div class='div-other'><a id='mulu4838' />
<p class='h3'>瑞安葆光斷流渡禪師</p><p>上堂。舉拄杖一卓曰。者個便是本有生緣。元辰甲子。五行收不得。巧曆莫能推。處聖不增。在凡不減。注焉而不滿。酌焉而不竭。端坐受供養。施主常安樂。設有向未舉<span class='corr'>已</span>前勘破。山僧不辭旂鼓相送。何也。人人有分金剛體。直下承當見作家　小參。七人八穀。自求多福。羅睺羅兒與一文。端的今年蠶麥熟。穀日立春。天與善人。府庫充兮倉廩實。從門出者是家珍。恁麼則時和年豐也。只如水牯牛。又作麼生。拈拄杖曰。犂與耙不離身。只在自家田地上。一回翻轉一回新　小參。天上月圓。人間月半。諸方布袋解開。火樹銀花撩亂。正恁麼時。且道如何批判。以拂子作○相曰。君子和而不同。衲僧高著眼看　小參。佳節清明桃李笑。野田荒塚只生愁。衲僧家大事未明。如喪考妣。笑個甚麼。長連床上。有粥有飯。愁個甚麼。笑只笑他李白桃紅。重重間錯。不得春風花不開。花開又被風吹落。愁只愁他野田荒塚。漠漠寒烟。春來依舊蓬蒿長。那見兒孫挂紙錢。山僧者裏。愁也不須愁。笑也無可笑。三盞清茶一瓣香。百千祖塔同時到。以拂子作掃勢。下座　小參。今朝纔今朝。昨日<span class='corr'>已</span>昨日。轉眼是明朝。光陰劈箭急。所以道。生死事大。無常迅速。欺人是禍。饒人是福。一念回機。千足萬足。卓拄杖喝一喝曰。彼自無瘡。不勞剜肉<span class='note-inline'>(法幢幟嗣)</span>。</p>
</div>
<div class='div-other'><a id='mulu4839' />
<p class='h3'>處州東寶雪機元禪師</p><p>上堂。一句截流。千江絕滴。圓機獨唱。萬聖消聲。吹毛劒誰敢攖鋒。塗毒鼓寧容側耳。縱有喝散羣峰。掀翻大海底來。也不得動著。何故。動著則禍生。喝一喝。下座　上堂。卓拄杖曰。能殺能活。能縱能奪。有時驗在我邊。諸人不知。有時驗在汝邊。山僧不會。山僧若會。則枝生節外。取笑旁觀。諸人若知。則墮坑落塹。未許出頭。欲得兩無過犯。合道甚麼即得。擲拄杖。下座　上堂。孤迥迥峭巍巍。毗耶正令。摩竭風規。百尺竿頭路窄。獨木橋上人稀。一般古曲無音韻。且道如何和得齊　上堂。瞬息韶光去不留。百年風木轉興憂。子規泣盡三更月。血滿枝頭恨未休　山行次。侍僧問。如何是萬山深處佛法。師曰。㵎流隱隱調清梵。幽鳥聲聲發妙機　萬公訪師。便問。覿面相逢。請師速道。師曰。莫錯認。萬曰。看破了也。師便喝。茶次師問。護法向參誰來。萬點胸曰。萬公。師曰。他剛恰不在。萬曰。當面錯過。師一喝。萬擬議。師曰。果然不在　吉將軍。遇師于芝田。一見便問。請問軍中還有佛法也無。師曰有。吉曰。如何是軍中底佛法。師卓拄杖曰。掃却羣魔隊。回朝謁聖君。吉曰。然則我賞三軍。請師定爵。師曰。五侯費盡平生力。自此詩書懶更看。吉大喜。禮拜而退<span class='note-inline'>(法幢幟嗣)</span>。</p>
</div>
<div class='div-other'><a id='mulu4840' />
<p class='h3'>寶月金山義禪師</p><p>永嘉李氏子。年十五。睹演西竺傳奇。因興出世想。遂禮梅峰寶城璧薙落。適密印請雪竇奇結制。師隨眾打七。會奇入堂。因同參問本來面目。師側聆豁然。遽呈所得。奇頷之。解制後。居靈田山。纂伴虎狼。而友麋鹿。寒暑兩忘。時大梅幟。還頭陀。聞師清操。以偈招之。師亦欣然出山。罄吐平生所蘊。幟悉為許可。命典藏鑰。尋以鈯斧子囑師住山　小參。不是目前機。亦非目前法。眼光爍四海。眉尖堆五嶽。有等泛泛流。只將皮膚摸。以拂子畫一畫曰。若透這一關。虗空也打落。遂擲拂子。喝一喝　師于康熈辛亥冬仲示微疾。至二十四日子時。問侍僧曰。夜何時耶。僧曰。三更多也。師起沐浴更衣。索筆書偈曰。坐斷春風不計期。漚花影裏露全機。鐵牛昨夜雲中吼。報道歸家正是時。擲筆而逝。奉全身塔于本山之麓<span class='note-inline'>(法幢幟嗣)</span>。</p>
</div>
<div class='div-other'><a id='mulu4841' />
<p class='h3'>雁宕羅漢深明徹禪師</p><p>小參。問句裏無私則不問。如何是賓中賓。師曰。迷頭認影人。曰如何是賓中主。師曰。拄杖絕疎親。曰如何是主中賓。師曰。披簑帶月吟。曰如何是主中主。師曰。殺活在當人。乃曰。纔過履端佳節。却遇春餘三日。梅花片片飛來。柳眼枝枝突出。灼然底事分明。何須語言徵詰。那知佛祖家風。錯過目前消息。撞著無位真人。空開大口呌屈。休呌屈。覓則知君不可得。喝一喝<span class='note-inline'>(法幢幟嗣)</span>。</p>
</div>
<div class='div-other'><a id='mulu4842' />
<p class='h3'>永嘉密印非相提禪師</p><p>上堂。啟潑天爐鞴。煅聖煉凡。施震地鉗錘。風行雷厲。轉四大部洲。作一粒米。室廬城郭。不動纖塵。將一粒米。包含百億須彌。日月山川。了無窒礙。所以道。盡大地是沙門一隻眼。隨所住處。是諸佛身。放之則六合可彌。卷之則退藏于密。直使頑銅鈍銕。頓化精金。外道天魔共揚至化。提持列祖綱宗。穿透衲僧巴鼻。且道得何三昧。與麼縱橫自在。以杖畫○相。復作十相曰。高著眼　上堂。結制解制。總歸舊例。鼻孔昂藏。古今無異。祇要人人脚跟穩密。個個踏著自家田地。何必向外馳求。算來多少費氣。大丈夫。須猛利。衣裏明珠照萬方。莫如窮子空逃逝　示眾。千說萬說。只是一說。作麼生是一說。良久曰。父母所生口。終不與君訣　一僧經行。展兩手于師前曰。好個清平世界。師曰。既是清平世界。何用著忙。僧無語。師與一掌曰。者弄虗頭漢　僧纔到門。便問。如何是淨土。師曰。步步踏著　問。如何是佛。師曰。今年米價平　僧參。問久聞和尚。今纔識得。師曰。山僧眉毛長多少。僧擬議。師曰。我却識得汝<span class='note-inline'>(法幢幟嗣)</span>。</p>
</div>
<div class='div-other'><a id='mulu4843' />
<p class='h3'>蕭山湘湖城山大拙理禪師</p><p>示眾。我有一句子。只是道不得。何故。若道得。爛却舌頭。眾中還有道得者麼。一僧出禮拜。師曰錯錯。便歸方丈<span class='note-inline'>(冷堂林嗣)</span>。</p>
</div>
<div class='div-other'><a id='mulu4844' />
<p class='h3'>雪竇逸菴元禪師</p><p>上堂。握向上機權。紹祖師寶位。開鑿羣生眼目。恢廓振古風規。葢是衲僧尋常事。若也旋乾轉嶽。忽雨忽風。佛祖覰視無由。天人展足無地。有時高高山頂。而合水和泥。有時深深海底。而一塵不立。一塵不立處。坦率無畦。合水和泥時。潛身不露。有般不知進止底。便謂上無攀仰。下絕己躬。掘地覓天。徒勞歲月。且如何是元上座為人處。卓拄杖曰。千鈞鐵棒輕拈出。要辨楊岐嫡骨兒　七期滿小參。長老不解存德。慣要拶人痛處。無奈根鈍皮頑。拶著仍不知痛。及至歸到方丈。却在背地自訟。休自訟。須向當場展大用。有麼有麼。良久曰。如無。只得疋馬單鎗。獨拈獨弄。舞拄杖。歸方丈　退院上堂。在昔白雲端祖住圓通。退院上堂曰。難難難是遣情難。情盡圓明一顆寒。方便遣情猶不是。更除方便太無端。大眾。且情又如何遣。聻。遂一喝下座。拽杖出山。清風古韻。仰止千秋。今日不肖遠孫。乍主雪竇。況味相侔用。拈一偈。以續貂後。秉命住持九越月。艱危奚止一絲懸。翠峰法叔親臨到。撾鼓陞堂告脫肩<span class='note-inline'>(山夫正嗣)</span>。</p>
</div>
<div class='div-other'><a id='mulu4845' />
<p class='h3'>明州南山昂峰隱禪師</p><p>臘八上堂。明星忽覩嘆奇哉。便出山來打野榸。自此一虗傳百實。謂言成道至今猜　問。性從何起。師曰。問從何來。僧擬議。師便打<span class='note-inline'>(山夫正嗣)</span>。</p>
</div>
<div class='div-other'><a id='mulu4846' />
<p class='h3'>武林雄聖尼靜諾越禪師</p><p>郡之林氏女。幼出家。參雄聖致。往來雪竇之門。一日侍立次。致舉洛浦見夾山因緣。汝作麼生會。師進前一掌。致曰。切莫捋虎鬚。師曰。蒼天蒼天。一日隨眾入室。致曰。古人道。諸方只具啐啄同時眼。不具啄啐同時用。汝諸人。作麼生用。作麼生會。眾無對。師噓兩聲。致曰未在。師曰。齊和太平歌　元旦上堂。一年三百六十日。迅速光陰如電捷。古來舊例起年規。個個出門賀聖節。撞著彌勒笑呵呵。踏著秤硬錘如鐵。鐵鐵鐵。世人那個知端的。喝一喝下座<span class='note-inline'>(惟極致嗣)</span>。</p>
</div>
<div class='div-other'><a id='mulu4847' />
<p class='h3'>蘇州秀峰漢峰頂禪師</p><p>宜興人。上堂。積雪未消。是處銀墻鐵壁。紅輪高照。依然綠水青山。時節若至。其理自彰。且道即今是甚麼時節。喝一喝　南泉賣身頌曰。貧來無賴把身憂。齒落眉長不怕羞。那得窮坑填得滿。由來千古使人愁　趙州柏樹子頌曰。塞壑填溝體露真。何拘古柏覓知音。從伊此話傳千載。引得韓獹遶樹尋<span class='note-inline'>(岫雲瑋嗣)</span>。</p>
</div>
<div class='div-other'><a id='mulu4848' />
<p class='h3'>戴耘野居士</p><p>吳江人。村居不入城者四十年。先於古南座下。受偈策發。後參秀峰瑋。呈偈曰。鳥啼花落暮春天。悔別名山幾十年。梅子青青將熟也。這回能不口流涎。瑋為印可<span class='note-inline'>(岫雲瑋嗣)</span>。</p>
</div>
<div class='div-other'><a id='mulu4849' />
<p class='h3'>大善鑌鐵瑋禪師</p><p>示眾。清晨諸人濟濟到來。日午諸人蕭蕭散去。須知有一人不來亦不去。蕩蕩乎民無能名焉。且道此人證何三昧。良久曰。莫怪渠儂多意氣。他家曾踏上頭關　示眾。豎拂曰。大眾看看。大中真富貴。賓網羅殿角。好個祖師心。古鼎三隻脚　問。欲瞻大壽山。須得淨五眼。如何是肉眼。師曰。阿誰不有。曰如何是天眼。師曰。照破大千。曰如何是慧眼。師曰。無所不透。曰如何是法眼。師曰。驗你骨出。曰如何是佛眼。師曰。空空如也。僧擬進語。師豎拂曰。這個是甚麼眼。僧無語。師便打<span class='note-inline'>(崇己峻嗣)</span>。</p>
</div>
<div class='div-other'><a id='mulu4850' />
<p class='h3'>京都圓寧漢杲印禪師</p><p>示眾。參個甚麼。悟個甚麼。歷歷明明。不消絡索。觸著是兮磕著是。祥麟只有一隻角　士問。如何聖賢心。師曰。能殺人。能活人。士曰。如何是凡夫心。師曰。能讚人。能陷人　問。如何是最上一乘。師曰。從來無二路。曰還許學人蹴踏也無。師曰。疑則別參<span class='note-inline'>(達本地嗣)</span>。</p>
</div>
<div class='div-other'><a id='mulu4851' />
<p class='h3'>處州法海隨菴猷禪師</p><p>閩之長汀黃氏子。上堂。一錫多年住翠微。無才不敢浪施為。龜毛兔角從他弄。火種刀畊且守愚。諸禪子。知不知。盤中盞內好茶飯。俱是行人血汗珠。弗修道鼓是非。長裙高帽雖遮過。黑面閻君不放伊　解制上堂。三分光陰二早過。靈臺一點不揩磨。貪生逐日區區去。喚不回頭怎奈何。諸仁者。此古雪竇示眾法語。如此說話。字字鏗金戞玉。可珍可愛。是即是。究竟將來。未免無人。爭似真身寺裏。其中雖不多眾。且喜各各脚跟下。縱橫八字。人人頂門上。飛大寶光。敢問諸人。這段奇特事。且道承誰恩力。湖海從他枯到底。姓名終不與君通　退院上堂。二十年來一釣舟。不風流處也風流。解畊種小㹀牛。欄內無多三四頭。老僧從此還山寺。一飽毛團萬事休。拽拄杖便行　寶掌先師塔前上供。諸方窮。尚有卓錐之地。獅山窮。錐地也無。盤中白石。鐘裏清溪。此乃不肖之微誠。插香曰。雖有好花時正放。難禁愁思滿秦峰　問。聞昔韶國師居此山時。甞為人解粘去縛。和尚今日聻。師拈拄杖曰。我者條銕蒺藜。能殺人亦能活人。僧喝。師便打。僧又喝。師良久。復顧侍司曰。山僧住持法海多時。始遇一人。僧近前作聽勢。師展兩手示之。僧擬議。師曰。禮拜了退<span class='note-inline'>(雪厂白嗣)</span>。</p>
</div>
<div class='div-other'><a id='mulu4852' />
<p class='h3'>吳江圓明靈松慈禪師</p><p>秀水吳氏子。上堂。敲石石響。擊木木應。驀以拳擊空一下曰。且道是何音韻。若將耳聽則聾却。若將眼覰則瞎却。若將口說則啞却。若是個漢。聞恁麼舉揚拂袖便行。雖然。慈上座拄杖子。未肯放過在。何故聻。春風偶度庭前樹。石上苔花夜又開　上堂。山頭白浪。海底飛塵。總饒會得。開口不能。因甚到者裏。唇齒俱失。不見道。融爻象管輅思而不解。事富山海郭璞註而未詳。諸祖相見攢眉。千聖逢之結舌。直須向洪濛未兆。打個觔斗。方好與慈上座拄杖子相見。如或未然。徒成鈍置<span class='note-inline'>(雪厂白嗣)</span>。</p>
</div>
<div class='div-other'><a id='mulu4853' />
<p class='h3'>處州青田石門蒼石立禪師</p><p>孝感湯氏子。僧問。如何是佛。師曰。耳朵裏山河大地。曰如何是法。師曰。桃花紅李花白。曰如何是僧。師曰。踏翻大地。一雙驢脚。劃斷風雲。七尺烏藤。僧擬進語。師便歸方丈　上堂。舉麻谷至章敬因緣畢。師曰。一人說是。一人說非。銅頭鐵額漢。堪笑復堪悲。諸仁者。且道。石門笑的。是個甚麼。良久曰。能可舌根爛出骨此心不敢漏真機<span class='note-inline'>(雪厂白嗣)</span>。</p>
</div>
<div class='div-other'><a id='mulu4854' />
<p class='h3'>處州凌江梲嵩宗禪師</p><p>閩之歸化蕭氏子。浴佛上堂。若道釋迦生于此日。則為世諦流布。若道不生于此日。衲僧眼在甚麼處。這裏會得。不動脚跟。朝離兜率。暮降閻浮。未出母胎。度人<span class='corr'>已</span>畢。其或未然。年年是今日。惡水驀頭澆　長至上堂。假不立。真不守。甦回萬竅。頓發千機。頭頭現影處。孤危迥露。孤危迥露處。頭頭現影。解獅鈴于獅子項下。奪驪珠于蒼龍窟中。赤手風流。甚生意氣。說甚君子道長。小人道消。大眾還知者個消息麼。若也不知。打開香積廚。傾出無米飯。諸上座。普同供養<span class='note-inline'>(雪厂白嗣)</span>。</p>
</div>
<div class='div-other'><a id='mulu4855' />
<p class='h3'>杭州演教佛髻元禪師</p><p>越州上虞倪氏子。棄儒出家。上堂。曠劫猶今。殊途一轍。平地上起堆。無風處作浪。雖非聲色。聲色炳煥。雖非心佛。心佛歷然。悉仗此機流轉。不從他處發光。且道。此機是甚麼。若道是佛。背却自家的。若道是法。不免從他覓。若道是心。印賊身自敗。若道是人天正眼。掩耳偷鈴。直饒總不恁麼。猶未相許在。既總不恁麼。因甚麼猶未相許。不是丈夫多意氣。為他曾透上頭關<span class='note-inline'>(雪厂白嗣)</span>。</p>
</div>
<div class='div-other'><a id='mulu4856' />
<p class='h3'>京都弘慈廣濟別室天孚祐禪師</p><p>三韓金氏子。母宋。生時屋後火起。家產殆盡。方七月父故。母苦志堅守。五六歲。師患病將死。有一道者。偶從外入。信手拈一粒藥。放師口中。其病隨愈。道者指師曰。此子當入空門。有大因緣在。十三歲。母因道者言。送師禮本寺恒明□耆宿薙染。未幾。母亦逝。一日恒摩師頂曰。當勤精進。莫辱汝父母。師泣拜而銘心。恒器師骨硬。更加嚴切。執侍巾瓶<span class='corr'>已</span>久。丁未春。正恒示疾。將入滅。哹師叮嚀激勵。師跪叩無措。恒輙滅後。師日夜追思父母一回愁。指像顧眾曰。還識這老漢麼。祐上座。昔日親遭毒手。大結冤讐。歷年以來。未敢輕露。今日遮藏不住。在諸人面前披肝瀝膽。和盤托出去也。以香打圓相曰。沿皮摸索終無用。打破○○始得知。喝一喝。插香便拜　示眾。舉世尊初生。頌曰。一聲㘞地天方曉。禍出私門不可當。却怪此公真大膽。獨將雙手劈洪荒　示眾。舉未離兜率。頌曰。王宮兜率示多生。出得泥犂墮火坑。堪笑度人伎倆盡。只將烏豆換金睛　示眾。舉殃崛產難。頌曰。春城處處有花開。陣陣香風撲鼻來。大抵遊人咸錯過。獃郎還向鬂邊猜　高層雲太常。一日朝罷。官服見師曰。弟子。今日帶了枷鎖。來見和尚。師曰。何不解脫去。士曰。難逃治化。師遂豎起拳頭曰。這個聻。士無語。師曰。果然難逃治化。士作禮<span class='note-inline'>(天植樹嗣)</span>。</p>
</div>
<div class='div-other'><a id='mulu4857' />
<p class='h3'>雄州興雲石琳瑀禪師</p><p>臘八上堂。世尊向正覺山前。六載辛勤。求一佛字。了不可得。趙州丈夫氣槩。便云。佛之一字。我不喜聞。檢點將來。一人事上不足。一人理上有餘。各與二十拄杖。象山這裏。明星燦爛。敢問諸人。還曾悟也未。若也悟去。各與二十拄杖。若也未悟。二十拄杖象山自喫。諸人無分。且道利害在甚麼處。卓拄杖曰。金剛寶劒重拈出。佛祖齊教立下風　冬至小參。一陽來復。水牯牛。驀爾向無陰陽地上。東觸西觸。敢問諸兄弟。還曾摸著他鼻頭也未。若也摸著。不妨隨處卷舒。放去踏翻千㵎月。收來衝破一林烟。若也未曾摸著。年來更有新條在。惱亂春風恐未休　示眾。舉香嚴上樹。師曰。天地一指。萬物一馬。通身是口。分疎不下。祇如祖師不西來。香嚴未上樹。又作麼生。太平本是將軍定　頌殃崛產難曰。花謝花開檻外香。引他蜂蝶去來忙。自從夢破情忘後。陋巷空回笑一場　頌德山托鉢曰。玉女乘春出畵堂。牧童一見笑紅妝。無端更唱關山曲。不是愁人也斷膓<span class='note-inline'>(南音言嗣)</span>。</p>
</div>
<p class='juan'>五燈全書卷第九十五</p>
<div class='div-w'><p>五燈全書卷第九十五補遺</p>
<p class="head1">臨濟宗</p>
<p class="head2">南嶽下第三十六世隨錄</p>
<a id='mulu4858' />
<p class='h3'>戒幢天資粹禪師</p><p>因僧送竹篦。上堂。離却觸背。迥然絕對。鐵壁銀山。一拶粉碎。金毛獅子忽翻身。牙爪雄雄全體備。喝一喝　因雪上堂。昨夜三更消息別。泥牛吞却一輪月。天花亂剪碎無聲。珍珠密撒何殊絕。千溪萬壑盡生光。大地山河一片雪。呵呵呵。瞥不瞥。此時若不究根源。直待當來問彌勒　上堂。靈機閃電見還難。伶俐師僧窺一斑。莫把定盤星錯認。初生月是曲彎彎。喝一喝　小參。今朝八月十四夜。皓月團圞沒縫罅。本來面目甚分明。普請諸人圓者話。諸兄弟。且道圓甚麼話。良久。以竹篦打圓相。拋向面前。震威一喝<span class='note-inline'>(徵清月嗣)</span>。</p>
</div>
<div class='div-w'><a id='mulu4859' />
<p class='h3'>宣州奉聖古韶音禪師</p><p>華州蓮華寺示眾。心同虗空界。示等虗空法。證得虗空時。無是無非法。山僧據天目中峰。把一枝瘦藤。向虗空一擲。忽現大身。興雲吐霧。雷從東起。雨從空注。直乾坤振動。日月潛光。撞倒須彌。踏翻大海。深沙神努眼。西嶽白帝。驀然讚嘆。善哉善哉。希有希有。大作佛事。須臾雲收雨霽。海宴河清。山明水媚。人物交馳。拄杖子。依舊右邊立地。眾中委得麼。如或未然。脚跟下放一線道。山僧浙西苕上著艸鞋。穿雲度水。撥紅塵揮白汗。踏過許州縣。行到華之東路。脫下被。幾尊具大手眼底居士。攔胸把住。送蓮華峰頂。山僧信口道。何妨向十字街頭。和泥合水。左右逢源。隨流得妙。所以臨濟道。一句中具三玄。一玄中具三要。有權有實。有照有用。喝一喝曰。且道是權是實。是照耶。是用耶。試辨看。良久曰。拈起少林無孔笛。橫吹一曲渭河邊　洛京韶山雲門寺。上堂。提臨濟正印。唱雲門之曲。敲唱雙行。殺活自在。今者王臣加被。檀護光臨。不妨向佛祖頂[寧*頁]上。舉揚個事。豎拂曰。還見麼。擊香几曰。還聞麼。聞見分明。是個甚麼。不見應庵老僧道。孤峰萬仞。鳥道虗玄。名利杳忘。是非頓絕。直得猿吟古木。虎嘯幽巖。碧落青霄。道人活計。遠祖恁麼道。山僧恁麼舉。大似聲應氣求。令人舉著。愈使金聲玉振。且道還有奇特事也無。天教生在韶峰上。不待雲擎也出頭　問。臨濟道。第一句薦得。堪與佛祖為師。如何是第一句。師曰。石火迸青天。曰第二句薦得。堪與人天為師。如何是第二句。師曰。春雷開蟄戶。曰第三句薦得。自捄不了。如何是第三句。師曰。舌頭生澁<span class='note-inline'>(岫雲瑋嗣)</span>。</p>
</div>
<div class='div-w'><a id='mulu4860' />
<p class='h3'>燕京勝水大來果禪師</p><p>上堂。彤雲瑞雪正飛<span class='corr'>揚</span>。徹體風流不可量。坐斷十方無觸背。明明徧界不曾藏。乃召眾曰。既爾遍界不藏。且道。即今雲彌大野。雪覆千山。孃生兩道眉毛。又落在什麼處。良久曰。露　上堂。五九四十五。窮漢街頭舞。露柱却生歡。燈籠復叫苦。萬壑千崖雪漸消領略春風一百五　晚參。舉僧問石門。年窮歲盡時如何。門曰東村王老夜燒錢。師曰。石門老漢。善應時機。<span class='corr'>但</span>替人數寶。有甚交涉。山僧則不然。設有僧問年窮歲盡時如何。但向他道。庭前數點催花雨。門外春風次第來　問。如何是道。師曰。勝水門前無曲徑。曰如何是道中人。師曰眉橫鼻直　問。年荒米貴。大眾如何過日。師曰。金剛栗棘。任汝齩嚼。曰設若餓死時如何。師曰。難得一箇半箇<span class='note-inline'>(達本元嗣)</span>。</p>
</div>
<div class='div-w'><a id='mulu4861' />
<p class='h3'>澄江大興在天裕禪師</p><p>上堂。有物先天地。無形本寂寥。能為萬象主。不逐四時凋。大眾還識萬象主麼。若也識得。天上天下惟我獨尊。如或未然。却被聲色之所籠罩。寒暑之所遷流。不得自由。處處為礙。逗到眼光落地。一似落湯螃蟹。莫言不道　上堂。春日融融。和風蕩蕩。嫩柳舒黃金之色。老梅帶白玉之香。直得木馬嘶風。泥牛起舞。所以道。欲識佛性義。當觀時節因緣。時節若至。其理自彰。大眾要識佛性義麼。驀豎拂子。復召眾曰。不因柳毅傳書信。何緣得到洞庭湖　示眾。舉僧問風穴。如何是道。穴曰。五鳳樓前。曰如何是道中人。穴曰。問取城隍司。曰道與道中人。相去多少。穴曰。月似羅中鏡。星如霧裏燈。師曰。月似羅中鏡。星如霧裏燈。舉頭天外看。誰是箇中人<span class='note-inline'>(識得純嗣)</span>。</p>
</div>
<div class='div-w'><a id='mulu4862' />
<p class='h3'>越州寶掌慧侃性禪師</p><p>僧問。牛頭未見四祖時如何。師曰。眼睛黑鼻頭光。曰見後如何。師曰。鼻頭黑。眼睛光。曰和尚瞞學人那。師喚。僧應諾。師曰。却是你謾我<span class='note-inline'>(雪厂白嗣)</span>。</p>
</div>
<div class='div-w'><a id='mulu4863' />
<p class='h3'>當湖大乘鐵鼓音禪師</p><p>越州餘姚應氏子。師因送天童悟老人入塔。知有宗門向上事。乃堅志。出禮復庵乾得度。受具戒於徑山容。時年四十六。夕究朝參。<span class='corr'>已</span>無虗晷。遂徹源底。參金粟元。一見機契。令典藏鑰匝歲。師不忘源本。仍歸復庵。會有大乘之請。乾以源流記莂焉　示眾。秋山削玉。秋水磨銅。杲日涵輝千界。青天不掛片雲。於此會得。歷千差而不異。總萬變而常存。良久曰。還委悉麼。吸盡西江和底徹。鯨吞大海露珊瑚　示眾。大乘不蓄箇餘錢。聊與諸人結勝緣。拈出囫圇巴荳子。洗腸蕩胃滌殘涎。喝一喝曰。知解絕時緣慮盡。覿體無依自現前　師於康熈庚戌八月十三日。告眾逝世。書偈曰。六六三十六。從頭教不足。生此閻浮提。露出醜面目。應知識者稀。不去登曲彔。折脚鐺瓔珞。粥常飽饑腸。真是福鈍钁。年深起鏽紋。而今懶把青山劚。無管帶沒拘束。南北東西任去留。何妨唱個無生曲。且道無生曲作麼生唱。喝一喝。擲筆而逝至丙辰秋闍維。見鬚髮如故。全身不壞。塔於虞山北麓<span class='note-inline'>(天息乾嗣)</span>。</p>
</div>
<div class='div-w'><a id='mulu4864' />
<p class='h3'>當湖普福大用顯禪師</p><p>華亭沈氏子。甫十齡。父母送新溪其暉光為剃度師。服勤復庵乾左右。示參三不是公案。偶閱華嚴淨行品有省。即述偈曰。一卷淨行品。不知何物淨。淨則多一番。淨盡名淨行。詣方丈呈白。乾目之色喜。至復庵疾作。授師兜笠一枚。併偈記莂。復庵亦垂遷化。後事畢。歸普福。杜門養拙。足不踰閫者。一十八年。至康熈甲戌正月十九日。從容告眾誡勉畢。吉祥而逝。世壽六十五。僧臘四十有五<span class='note-inline'>(天息乾嗣)</span>。</p>
</div>
<div class='div-w'><a id='mulu4865' />
<p class='h3'>潤州鶴林雲屋音禪師</p><p>小參。宋人資章甫。而適諸越。越人斷髮文身。無所用之。山僧到鶴林三閱月。佛法二字。無人問著。山僧亦不敢提著。何故。躶形國裏誇服飾。想君太煞不知時<span class='note-inline'>(遷一韜嗣)</span>。</p>
</div>
<div class='div-w'><a id='mulu4866' />
<p class='h3'>興福雪鑑意禪師</p><p>佛誕上堂。今朝四月初八。到處叢林浴佛。興福隨例攀條。遂以拂子作灌水勢曰。也與驀頭一杓。不論這箇那箇。管取箇箇浴著。優波離。稽首翹勤。謂因茲得受心地戒。而親承布薩。老雲門。怒目瞋眉。却悔當年不曾打殺。以致東土西天。畵蛇添足。兩兩紛爭。竟無間歇。乃震威喝一喝曰。住住。自威音王<span class='corr'>已</span>前。樓至佛以後。有箇乾暴暴地底。且喜不曾動著。復喝一喝曰。是甚麼時節　請職事上堂。雲從龍。風從虎。必有鄰。德不孤。驀豎一指云。一不成雙。復舒掌云。二三成五。所以眾流合匯。方興萬頃之濤。千楚共攢。始架凌空之搆。絲竹既合成調。節拍自然相應。三山芳草綠。不待獅子頻呻。一徑落花紅。豈在象王回顧。神通法爾。覿體現前。財法二施。等無差別。且賓主歷然一句。作麼生道。遂喝一喝曰。問取堂中第二座　問。爐鞴重開。規模再整。如何是興福境。師曰。六朝古柏翠參天。曰風景依稀雲樹裏。月明淡蕩水中天。如何是境中人。師曰。剔起眉毛仔細看。曰法雨晴飛去。天花晝下來。如何是人中法。師曰。面赤不如語直。曰人境<span class='corr'>已</span>蒙師指示。大家共仰目前機。師曰。毫釐有差。天地懸隔　問。向上宗乘則不問。主賓相見事如何。師曰。兩眼對兩眼。曰如何是賓看主。師曰。聞名不如見面。曰如何是主看賓。師曰。識得你是蘇州人。曰如何是主看主。師曰。遠走不如近匍匐。曰如何是賓看賓。師曰。腦後見腮。莫與往來　示眾。舉世尊陞座文殊白椎話畢。師曰。老瞿曇。若非文殊一椎。不知嘴皮邊得到幾時乾淨。雖然。且道世尊從前曾說甚麼話來　示眾。舉溈山水牯牛話畢。師曰。者漢面皮厚多少。喚作溈山僧。尾巴<span class='corr'>已</span>露。喚作水牯牛。蹄角不全　頌世尊初生雲門一棒曰。冷燄堆頭星火子。爆開烈烈燼重樓。雲門欲滅彌天燄。不道當年悞潑油　頌婆子拋兒曰。鄂渚灘頭撥棹夫。一橈弄得半糢糊。雖教七子多拋盡。爭奈猶存岸上婆　頌莊上喫油糍曰。喫飽油糍不赴飡。人頭鬼臉費評論。侍僧若果逢莊主。悔殺從前錯出門　頌雪峰兩度打僧曰。臨機辣棒兩番施。棒下偏生不孝兒。冤債却從恩處結。直看遞代怨聲馳　頌興化打維那曰。打了重新又罰錢。直令千古惡聲傳。久懷大覺堂前恨。此際方知養子緣<span class='note-inline'>(古雲傑嗣)</span>。</p>
</div>
<div class='div-w'><a id='mulu4867' />
<p class='h3'>嘉興真如宏冶敏禪師</p><p>臘八上堂。明星夜夜出。臘八那年無。堪笑迦文老。無端起浪波。然則。真如今日不是隨邪逐惡也。要諸仁共知。驀拈拄杖曰。看看。良久擲杖曰。祇因妄想執著。而不證得　普茶示眾。今晚普茶。菓子盡數。不管齒牙利鈍。且要箇箇吞吐。錯口齩著舌頭。莫怪真如莽鹵　觀音大士開光上堂。豎拂曰。花開菩薩面。草長無邊身。擊拂曰。爭似圓通妙。家家觀世音。擲拂下座　晚參。纔過初一。十四又來。忽然半月。未免驚懷。諸兄弟。於此端的得一回。歷千差經歲月。原無二致。豈有差排。所以從上尊宿。每于茶時飯時。未甞不風規略露。只是知恩者少<span class='note-inline'>(古雲傑嗣)</span>。</p>
</div>
<div class='div-w'><a id='mulu4868' />
<p class='h3'>嘉興妙峰道者。范弘禮</p><p>甞有偈曰。花滿枝頭月滿輪。香風拂拂更精神。白雲影落乾坤濶。眼上眉毛又上新　千里特來呈舊面。不消煅煉本來圓。箇中自有安心法。粉碎虗空只一拳<span class='note-inline'>(古雲傑嗣)</span>。</p>
</div>
<div class='div-w'><a id='mulu4869' />
<p class='h3'>寧國法海惟勤順禪師</p><p>一日師在庭前立次。一僧到曰。好竹。師曰。當時香嚴擊底。敢問闍黎。是那一竿。僧對竹作拋石勢曰。摑。師曰。上座於斯抵對。不敢言不是。只是有賓無主。僧擬開口。師連掌打退　頌婆子燒庵曰。鳥有真心歇又啼。花無悋色露全機。其中一段風流事。今古人間當是非<span class='note-inline'>(忍可持嗣)</span>。</p>
</div>
<div class='div-w'><a id='mulu4870' />
<p class='h3'>寧國龍潭大木元禪師</p><p>僧問。如何是和尚住山句。師曰。一樹梅花開雪後。曰意旨如何。師曰。鳥鳴當谷。香透春風。僧禮拜起。師曰會麼。僧擬議。師喝出<span class='note-inline'>(桂昌銳嗣)</span>。</p>
</div>
<div class='div-w'><a id='mulu4871' />
<p class='h3'>慧山且拙廉禪師</p><p>九日示眾。九月九菊花新。此日登高不厭頻。撥轉上頭關棙子。天涯何處得疎親。草木落。雁來賓。楓葉紛紛下漸深。寒露<span class='corr'>已</span>降。授衣時臨。蕭蕭兩鬢雪霜侵。自是陶潛歸去後。惆悵攢眉少一人　結夏上堂。北往南來諸衲子。多因結夏在山中。所謂萬事俱成辦。大都只是欠東風。柴難斫米難舂。豈可一向說脫空。山青蔥水碧綠。漪漪閒來倚修竹。經行坐臥在其間。尅期不怕不成佛<span class='note-inline'>(十洲瀛嗣)</span>。</p>
</div>
<div class='div-w'><a id='mulu4872' />
<p class='h3'>蘄州如田澍霖覺禪師</p><p>僧問。棒如雨點。喝似雷轟。此是諸方舊套。和尚底作略。敢請垂示。師曰。榛荊斬却龍泉劍。露出秦時月半邊。曰古剎幸逢師掛錫。西湖從此浪滔天。師曰。有勞三十棒賞在來日<span class='note-inline'>(善意林嗣)</span>。</p>
</div>
<div class='div-w'><a id='mulu4873' />
<p class='h3'>頴州彌陀雪幢著禪師</p><p>上堂。主賓不立。共觀白露秋光。人境雙忘。更有斬新日月。不萌花上。花藥層層。無影林中。濃陰密密。到者時節。掀飜滄海。喝散白雲。還應歸家穩坐。還應垂手入廛。若能直下委悉。一任收放自由。倘或未然。山僧再為道破。豎拂子曰。倒駕紅爐來此地。通天作用自今施　解制上堂。嶺梅殘堤柳綠。夜半燈籠笑露柱。結制一冬而今圓。放教衲子東西去。東西去。脚跟下事不得草草。眉毛上的切須仔細。無佛處急走過。有佛處不得住。若有人問頴州以何法示人。祇向道伊。春至寒食六十日　上堂。綠水涯邊生瑞氣。青山深處起烟嵐。善財參徧猶難會。風送蘆花作指南　示眾。入得興雲門。莊嚴似勝蓮。寶華開滿地。來者任君觀　示眾。舉香嚴上樹話畢。師曰。香嚴老漢。大似援人之溺。幾乎自溺　示眾。舉天童悟祖掛上堂牌。不陞座立於座前曰。老僧氣喘不能說話。遂咳嗽一聲。吐痰於地曰。眾兄弟試道看。良久無有出者。祖以脚抹却歸方丈。師曰。密祖恁麼施設。盡道將八千人。一坑埋却。殊不知。瞞他八千人一些不得　頌石霜門牓曰。短畫長書字字清。拈來換却眼中睛。石霜費盡閒心力。笑殺雲堂七百僧　問。如何是清淨法身。師曰。癩蝦蟆　問。人人有箇影子。因甚踏不著。師曰。踏著便成兩箇　問盡大地是箇解脫門。為甚把手拽不入。師曰。只為全身在裏許<span class='note-inline'>(聖儀葑嗣)</span>。</p>
</div>
<div class='div-w'><a id='mulu4874' />
<p class='h3'>舒州指泉且巖履禪師</p><p>僧問。如何是指泉境。師曰。清風生翠竹。黃鳥叫晴天。曰如何是境中人。師曰。釣魚石上坐。秋月白滄江。曰末後句乞再垂示。師和聲便打。僧於棒下。洞徹己事<span class='note-inline'>(破笠懋嗣)</span>。</p>
</div>
<div class='div-w'><a id='mulu4875' />
<p class='h3'>江州廬山若雨潤禪師</p><p>小參。時有僧出。師劈脊便打。曰。學人話也未問。便賜棒。意作麼生。師又打。僧無對。師良久召眾曰。會麼。野牛鼻盡腕頭力。拽不回頭其奈何<span class='note-inline'>(破笠懋嗣)</span>。</p>
</div>
<div class='div-w'><a id='mulu4876' />
<p class='h3'>舒州黃山白雲古懷樞禪師</p><p>僧問。古人道。毫吞巨海。芥納須彌。為是神通妙用。本體如然。師曰。昨日晴今日雨。曰如何領會。師曰。山北山南當此際。好花都打落愁人<span class='note-inline'>(破笠懋嗣)</span>。</p>
</div>
<div class='div-w'><a id='mulu4877' />
<p class='h3'>昌化弘庵杲禪師</p><p>小參。一點靈光爛太虗。於中何處辨親疎。堪嘆多少去來者。到底依然不識渠。古人又謂。渠今正是我。我今不是渠。恁麼道。也是徐六擔板。杲上座則不然。何處不逢渠　小參。眉毛眨起不須看。雲自山兮青山藍。更問一虗歸甚處。前三三與後三三。且道。前三三後三三。意旨如何。良久顧左右曰。會麼。不存一法即如來。註脚重佺成擬議<span class='note-inline'>(遷如泰嗣)</span>。</p>
</div>
<div class='div-w'><a id='mulu4878' />
<p class='h3'>玉田妙峰嘯風虎禪師</p><p>上堂。今朝臘月二日。特為諸人細說。有箇無位真人。常向汝等面門出入。驀豎拂淡裏一般滋味好。舉目現前。仔細咬嚼。復拈餅曰。即如者個餅。露柱還他幾個。大眾。若道得一句者。此夜良宵。不妨許他手舞足蹈。玩月指月。畵月笑月。風流意氣。壓倒羣流。其或未然。歸堂參去　示眾。舉文公見大顛話畢。師曰。昌黎大似衛公孫朝。只知子貢不知仲尼。所以雖見大顛。似同不見　頌慈明挂榜曰。江淹彩筆煥文章。織女金針繡鳳凰。多少行人著眼看。不知日用只尋常　頌女子出定曰。諸葛排成八陣圖。四維上下轉糢糊。若還不識生門處。困殺人間大丈夫　頌婆子偷笋曰。偷筍還他婆子。捉賊須是趙州。吸盡西江無一滴。從教何處不風流<span class='note-inline'>(律牧制嗣)</span>。</p>
</div>
<div class='div-w'><a id='mulu4879' />
<p class='h3'>蘇州無量壽寺忞庵相禪師</p><p>問如何是祖師西來意。師指曰。這是豐木堂。僧一喝。師不顧。僧又喝。師曰。打頭底。知是賓中勘主。者一喝。意作麼生。僧無對。師連掌打出　結制上堂。十月十五結制。赤手空拳活計。普天匝地為爐。不漏絲毫移易。眾兄弟。若也會去。高懸兜笠。晏坐華林。脫或未然。莫看水艸嫌枯淡。且聽春雷換甲鱗<span class='note-inline'>(可生忍嗣)</span>。</p>
</div>
<div class='div-w'><a id='mulu4880' />
<p class='h3'>雪竇新開濬禪師</p><p>小參。人無大小。達者為先。明得大事。與佛齊肩。且道明甚麼事。穿衣喫飯。行住坐臥。日用一切等事麼太煞沒交涉。祇如未有身心世界<span class='corr'>已</span>前。將甚麼喚作大事。良久曰。擬議思量。白雲萬里　頌臨濟三頓棒曰。事因叮囑起干戈。直入他家話轉多。惡口挑唆功<span class='corr'>已</span>及。至今怨恨滿山河<span class='note-inline'>(道嚴恂嗣)</span>。</p>
</div>
<div class='div-w'><a id='mulu4881' />
<p class='h3'>越州法雲石堂穎禪師</p><p>上堂。喫水防咽。行路防跌。豎起脊梁。證龜成鱉。烟雨連旬。地爐難熱。刮面西風入牖來。吹動茅堂俱漏洩。木魚禪板兩相交。選佛場中驗巧拙。碓㭰開花。枯樁燄烈。萬象森羅俱砟額。驀豎拄杖曰。會麼。眾無語。乃一時打散　問。古鏡未磨時如何。師曰。莫妄想。曰磨後如何。師曰。莫妄想。曰黃鶴樓前鸚鵡洲。又作麼生。師曰。莫妄想<span class='note-inline'>(雪厂白嗣)</span>。</p>
</div></div></div>
</div><!-- end of div[@id='body'] -->
</body></html>