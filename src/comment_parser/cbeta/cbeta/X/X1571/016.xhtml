<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu727' />五燈全書卷第十六</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head2">南嶽下七世</p>

<div class='div-other'><a id='mulu728' />
<p class='h3'>鼓山晏國師法嗣</p>
<div class='div-other'><a id='mulu729' />
<p class='h4'>杭州天竺子儀心印水月禪師</p><p>溫州樂清陳氏子。初遊方謁鼓山。問曰。子儀三千里外。遠投法席。今日非時上來。乞師非時答話。山曰。不可鈍置仁者。師曰。省力處如何。山曰。汝何費力。師於此有省。後回浙中。錢忠懿王。命開法於羅漢光福二道場　上堂。久立。大眾更待甚麼不辭展拓。却恐悞於禪德。轉迷歸路。時寒珍重　僧問。如何是從上來事。師曰住。曰如何薦。師曰。可惜龍頭翻成蛇尾　有僧禮拜。起將問話。師曰。如何且置。僧乃問。祇如聖興之子。還有相親分也無。師曰。祇待局終。不知柯爛　問如何是維摩默。師曰謗。曰文殊因何讚。師曰。同案領過。曰維摩又如何。師曰。頭上三尺巾。手裏一枝拂　問如何是諸佛出身處。師曰。大洋海裏一星火。曰學人不會。師曰。燒盡魚龍　問丹露燒木佛。意旨如何。師曰。寒即圍爐向猛火。曰還有過也無。師曰。熱即行林溪畔坐　問如何是法界義宗。師曰。九月九日浙江潮　問諸餘即不問。如何是光福門下。超毗盧越釋迦底人。師曰。諸餘奉納。曰恁麼則平生慶幸去也。師曰。慶幸事作麼生。僧罔措。師便喝。將下堂。僧問。下堂一句。乞師分付。師曰。擕履<span class='corr'>已</span>歸西國去。此山空有老猿啼　問鼓山有掣鼓奪旗之說。師且如何。師曰。敗將不忍誅。曰或遇良將又如何。師曰。念子狐魂。賜汝三奠　問世尊入滅。當歸何所。師曰。鶴林空變色。真歸無所歸。曰未審必定何之。師曰。朱實殞勁風。繁英落素秋曰我師將來復歸何所。師曰。子今欲識吾歸處。東西南北柳成[糸*系]　問如何修行。即得與道相應。師曰。高卷吟中箔。濃煎睡後茶　師回故里。宋壅熈丙戌。示滅。</p>
</div>
<div class='div-other'><a id='mulu730' />
<p class='h4'>建州白雲智作真寂禪師</p><p>永真朱氏子。容若梵僧。禮鼓山披剃。一日鼓山上堂。召大眾。眾皆回眸。山披襟示之。眾罔措。唯師朗悟厥旨。入室印證。又參次。山召曰。近前來。師近前。山曰。南泉喚院主。意作麼生。師<span class='corr'>斂</span>手端容。退身而立。山奇之　住後。上堂。還有人向宗乘中。致得一問來麼。待山僧向宗乘中答。時有僧出禮拜。師便歸方丈　問如何是枯木裏龍吟。師曰。火裏蓮生。曰如何是髑髏裏眼睛。師曰。泥牛入海　問如何是主中主。師曰。汝還具眼麼。曰恁麼則學人歸堂去也。師曰。猢猻入布袋　問如何是延平津。師曰。萬古水溶溶。曰如何是延平劒。師曰。速須退步。曰未審津與劒是同是異。師曰。可惜許　次遷奉先。僧問。如何是奉先境。師曰。一任觀看。曰如何是境中人。師曰。莫無禮　問如何是奉先家風。師曰。即今在甚麼處。曰恁麼則大眾有賴也。師曰。干汝甚麼事　問如何是為人一句。師曰。不是奉先道不得。</p>
</div>
<div class='div-other'><a id='mulu731' />
<p class='h4'>鼓山智嚴了覺禪師</p><p>上堂。多言復多語。由來反相悞。珍重　僧問。石門之句即不問。請師方便示來機。師曰。問取露柱　問國王出世三邊靜。法王出世有何恩。師曰。還會麼。曰幸遇明朝。輙伸呈獻。師曰。吐却著。曰若不禮拜。幾成無孔鐵鎚。師曰。何異無孔鐵鎚。</p>
</div>
<div class='div-other'><a id='mulu732' />
<p class='h4'>福州龍山智嵩妙虗禪師</p><p>上堂。幸自分明。須作這箇節目。作麼到這裏。便成節目。便成增語。便成塵玷。未有如許多事時作麼生。僧問。古佛化導。今祖重興。人天輻輳。於禪庭至理。若為於開示。師曰。亦不敢孤負大眾。曰恁麼則人天不謬殷勤請。頓使凡心作佛心。師曰。仁者作麼生。曰退身禮拜。隨眾上下。師曰。我識得汝也。</p>
</div>
<div class='div-other'><a id='mulu733' />
<p class='h4'>泉州鳳凰山彊禪師</p><p>僧問。燈傳鼓嶠。道化溫陵。不跨石門。請師通信。師曰。若不是今日攔胸撞出。曰恁麼則今日親聞師子吼。他時終作鳳凰兒。師曰。又向這裏塗污人　問白浪滔天境。何人住太虗。師曰。靜夜思堯鼓。回頭聞舜琴。</p>
</div>
<div class='div-other'><a id='mulu734' />
<p class='h4'>福州龍山文義禪師</p><p>上堂。若舉宗乘。即院寂徑荒。若留委問。更待箇甚麼。還有人委悉麼。出來驗看。若無人委悉。且莫掠虗好。便下座　問如何是人王。師曰。威風人盡懼。曰如何是法王。師曰。一句令當行。曰二王還分不分。師曰。適來道甚麼。</p>
</div>
<div class='div-other'><a id='mulu735' />
<p class='h4'>福州鼓山智岳了宗禪師</p><p>本郡人。初參鄂州黃龍。問久嚮黃龍。及乎到來。祇見赤班蛇。龍曰。汝祇見赤班蛇。且不識黃龍。師曰。如何是黃龍。龍曰。滔滔地。師曰。忽遇金翅鳥來。又作麼生。龍曰。性命難存。師曰。恁麼則被他吞却去也。龍曰。謝闍黎供養。師便禮拜　住後。上堂。我若全舉宗乘。汝向甚麼處領會。所以道。古今常露。體用無妨。不勞久立。珍重　問虗空還解作用也無。師拈起拄杖曰。這箇師僧好打。</p>
</div>
<div class='div-other'><a id='mulu736' />
<p class='h4'>襄州定慧禪師</p><p>僧問。如何是佛向上事。師曰。無人不驚。曰學人未委在。師曰。不妨難向　問不借時機用。如何話祖宗。師曰。闍黎還具慙愧麼。僧便喝。師休去。</p>
</div>
<div class='div-other'><a id='mulu737' />
<p class='h4'>福州鼓山清諤宗曉禪師</p><p>僧問。亡僧遷化。向甚麼處去也。師曰。時寒不出手。</p>
</div>
<div class='div-other'><a id='mulu738' />
<p class='h4'>金陵淨德院冲煦慧悟禪師</p><p>福州和氏子。僧問。如何是大道。師曰。我無小徑。曰如何是小徑。師曰。我不知大道。</p>
</div>
<div class='div-other'><a id='mulu739' />
<p class='h4'>金陵報恩院清護崇因妙行禪師</p><p>福州長樂陳氏子。六歲禮鼓山披削。於國師言下發明。開堂日。僧問。諸佛出世。天花亂墜。和尚出世。有何祥瑞。師曰。昨日新雷發。今朝細雨飛　問如何是諸佛元旨。師曰。草鞋木履　師於宋太祖開寶庚午示寂。茶毗收舍利三百餘粒。并靈骨。歸於建州鷄足山臥雲院建塔。壽五十五。臘四十。</p>
</div></div>
<div class='div-other'><a id='mulu740' />
<p class='h3'>龍華照禪師法嗣</p>
<div class='div-other'><a id='mulu741' />
<p class='h4'>台州瑞巖師進禪師</p><p>僧問。如何是瑞巖境。師曰。重重疊嶂南來遠。北向皇都咫尺間。曰如何是境中人。師曰。萬里白雲朝瑞嶽。微微細雨灑簾前。曰未審如何親近此人。師曰。將謂闍黎親入室。元來猶隔萬重關。</p>
</div>
<div class='div-other'><a id='mulu742' />
<p class='h4'>台州六通院志球禪師</p><p>僧問。全身佩劒時如何。師曰落。曰當者如何。師曰。熏天炙地　問如何是六通境。師曰。滿目江山一任看。曰如何是境中人。師曰。古今自去來。曰離此二途。還有向上事也無。師曰有。曰。如何是向上事。師曰。雲水千途與萬途　問擁毳元徒。請師指示。師曰。紅爐不墜鴈門關。曰如何是紅爐不墜鴈門關。師曰。青霄豈恡眾人攀。曰還有不知者也無。師曰有。曰如何是不知者。師曰。金牓上無名　問如何是和尚家風。師曰。萬家明月朗　問如何是第二月。師曰。山河大地。</p>
</div>
<div class='div-other'><a id='mulu743' />
<p class='h4'>杭州雲龍院歸禪師</p><p>僧問。久戰沙場。為甚麼功名不就。師曰。過在這邊。曰還有昇進處也無。師曰。氷消瓦解。</p>
</div>
<div class='div-other'><a id='mulu744' />
<p class='h4'>杭州功臣院道閑禪師</p><p>僧問。如何是功臣家風。師曰。俗人東畔立。僧眾在西邊　問如何是學人自己。師曰。如汝與我。曰恁麼則無二去也。師曰。十萬八千。</p>
</div>
<div class='div-other'><a id='mulu745' />
<p class='h4'>福州報國院照禪師</p><p>上堂。我若全機。汝向甚麼處摸索。葢為根器不等。便成不具。慚愧還委得麼。如今與諸仁者。作箇入底門路。乃敲繩牀兩下曰。還見麼。還聞麼。若見便見。若聞便聞。莫向意識裏卜度。却成妄想顛倒。無有出期。珍重　佛塔被雷霹。有問。佛塔廟為甚麼却被雷霹。師曰。通天作用。曰既是通天作用。為甚麼却霹佛。師曰。作用何處見有佛。曰爭奈狼籍何。師曰。見甚麼。</p>
</div>
<div class='div-other'><a id='mulu746' />
<p class='h4'>台州白雲廼禪師</p><p>僧問。荊山有玉非為寶。囊裏真金賜一言。師曰。我家本貧。曰慈悲何在。師曰。空慙道者名。</p>
</div></div>
<div class='div-other'><a id='mulu747' />
<p class='h3'>翠巖參禪師法嗣</p>
<div class='div-other'><a id='mulu748' />
<p class='h4'>杭州龍冊寺子興明悟禪師</p><p>僧問。正位中還有人成佛否。師曰。誰是眾生。曰若恁麼則總成佛去也。師曰。還我正位來。曰如何是正位。師曰。汝是眾生　問如何是無價珍。師曰。下和空抱璞。曰忽遇楚王。還進也無。師曰。凡聖相繼續　問古人拈布毛意作麼生。師曰。闍黎舉不全。曰如何舉得全。師乃拈起袈裟。</p>
</div>
<div class='div-other'><a id='mulu749' />
<p class='h4'>溫州雲山佛㠗院知默禪師</p><p>僧問。如何是佛㠗家風。師曰。送客不離三步內。邀賓祇在草堂前　上堂。山僧如今看見諸上座。恁麼行脚。喫辛喫苦。盤山涉㵎。終不為觀看。州縣參盡。名山勝跡。莫非為此一大事。如今且要諸人。於本分參問中。通箇消息來。雲山敢與證明。非但雲山證明。乃至禪林佛剎。亦與證明。還有麼。若無。不如散去。便下座。</p>
</div></div>
<div class='div-other'><a id='mulu750' />
<p class='h3'>鏡清怤禪師法嗣</p>
<div class='div-other'><a id='mulu751' />
<p class='h4'>越州清化師訥禪師</p><p>僧問。十二時中。如何得不疑惑去。師曰好。曰恁麼則得遇於師去也。師曰。珍重　僧來禮拜。師曰。子亦善問。吾亦善答。曰恁麼則大眾久立。師曰。抑逼大眾作甚麼　問去却賞罰。如何是吹毛劒。師曰。錢塘江裏好渡船　問如何是西來意。師曰。可煞新鮮。</p>
</div>
<div class='div-other'><a id='mulu752' />
<p class='h4'>衢州南禪遇緣禪師</p><p>因有俗士。謂之鐵脚。忽騎馬至。僧問。師既是鐵脚。為甚麼却騎馬。師曰。腰蔕不因遮腹痛。幞頭豈是禦天寒　官人問師。和尚恁麼後生。為甚麼却為尊宿。師曰。千歲祇言朱頂鶴。朝生便是鳳凰兒　上堂。此箇事得恁麼難道。時有僧出曰。請師道。師曰。睦州溪苔錦軍石耳　問眾手淘金。誰是得者。師曰。谿畔披砂徒自困。家中有寶速須還。曰恁麼即始終不從人得去也。師曰。饒君便有擎山力。未免肩頭有擔胝。</p>
</div>
<div class='div-other'><a id='mulu753' />
<p class='h4'>福州資福院智遠禪師</p><p>福州連江人。參鏡清。問如何是諸佛出身處。清曰。大家要知。師曰。如斯則眾眼難瞞去也。清曰。理能伏豹。師因此發悟　住後上堂。僧問。師唱誰家曲。宗風嗣阿誰。師曰。雪嶺峰前月。鏡湖波裏明。問諸佛出世。天雨四華。地搖六動。和尚今日有何祥瑞。師曰。一物不生全體露。目前光彩阿誰知。問如何是直示二句。師曰。是甚麼。乃曰。還會麼。會去即今便了。不會塵沙筭劫。祇據諸賢分上。古佛心源。明露現前。匝天徧地。森羅萬象。自己家風。佛與眾生。本無差別。涅槃生死。幻化所為。性地真常。不勞修證。珍重　示眾。要知此事。當陽顯露。竝無寸草葢覆。便承當取最省心力　師於宋太宗太平興國丁丑九月十六日。聲鐘辭眾。二十七辰刻。坐化。壽八十三。臘六十三。</p>
</div>
<div class='div-other'><a id='mulu754' />
<p class='h4'>衢州烏巨山儀晏開明禪師</p><p>吳興許氏子。於唐乾符初。將誕之夕。異香滿室。紅光如晝。光啟中。隨父鎮信安強為聚。師不願。遂遊歷諸方。機契鏡清。歸省父母。乃於郭南剏別舍。以遂師志。舍旁陳司徒廟。有凜禪師像。師往瞻禮。失師所之。後郡守展祀。祠下見師入定于廟後叢竹間。蟻蠧其衣。敗葉沒䏶。或者云。是許鎮將之子也。自此三昧或出或入。子湖訥。未知師所造淺深。問曰。子所住定。葢小乘定耳。時方啜茶。師呈起槖曰。是大是小。訥駭然。尋謁栝蒼唐山嚴。嚴問。汝何姓。曰姓許。嚴曰。誰許汝。曰不別。嚴默識之。遂與剃染。嘗令摘桃。浹旬不歸。往尋。見師攀桃椅石。泊然在定。嚴鳴指出之。開運中。遊江郎巖覩石龕。謂弟子慧興曰。予入定此中。汝當壘石塞門。勿以吾為念。興如所戒。明年。興意師長往。啟龕視師。素髮被肩。胸臆尚暖。徐自定起。了無異容。復回烏巨。侍郎慎公。鎮信安。馥師之道。命義學僧守榮。詰其定相。師不與之辯。榮意輕之。時信安人。競圖師像而尊事。皆獲舍利。榮因媿服。禮像謝愆。亦獲舍利。歎曰。此後不敢以淺解測度矣。錢忠懿王。感師見夢。遣使圖像至。適王患目疾。展像作禮。如夢所見。隨雨舍利。目疾頓瘳。因錫號開明。及述偈讚。寶器供具千計。端拱初。太宗皇帝。聞師定力。詔本州加禮。津發赴闕。師力辭。僧再至諭旨。特令肩輿。入對便殿。命坐賜茗。咨問禪定。奏對簡盡。深契上旨。丐歸。復詔入對。得請還山。送車塞途。師于宋太宗淳化庚寅示寂。壽一百十五。闍維白光屬天。舍利五色。邦人以骨塑像。至今州郡雨暘。禱之如嚮。</p>
</div></div>
<div class='div-other'><a id='mulu755' />
<p class='h3'>報恩岳禪師法嗣</p>
<div class='div-other'><a id='mulu756' />
<p class='h4'>潭州妙濟院師浩傳心禪師</p><p>僧問。擬即第二頭。不擬即第三頭。如何是第一頭。師曰。收　問古人斷臂。當為何事。師曰。我寧可斷臂　問如何是學人眼。師曰。須知我好心　問如何是香山劒。師曰異。曰還露也無。師曰。不忍見　問如何是松門第一句。師曰。切不得錯舉　問如何是妙濟家風。師曰。左右人太多　問如何是佛法大意。師曰。兩口一無舌　問如何是香山一路。師曰。滔滔地。曰到者如何。師曰。息汝平生　問如何是世尊密語。師曰。阿難亦不知。曰為甚麼不知。師曰。莫非仙陀　問如何是香山寶。師曰。碧眼胡人不敢定。曰露者如何。師曰。龍王捧不起　僧舉聖僧塑像被虎齩。問師。既是聖僧。為甚麼被大蟲齩。師曰。疑殺天下人　問如何是無慚愧底人。師曰。闍黎合喫棒。</p>
</div></div>
<div class='div-other'><a id='mulu757' />
<p class='h3'>安國韜禪師法嗣</p>
<div class='div-other'><a id='mulu758' />
<p class='h4'>福州白鹿師貴禪師</p><p>開堂日。僧問。西峽一派。不異馬頭。白鹿千峰。何似鷄足。師曰。大眾驗看　問如何是白鹿家風。師曰。向汝道甚麼。曰恁麼則便知時去也。師曰。知時底人。合到甚麼田地。曰不可更口喃喃也。師曰。放過即不可。便打　問牛頭未見四祖時。百鳥銜花供養。見後為甚麼不來。師曰。曙色未分人盡望。及乎天曉也如常。</p>
</div>
<div class='div-other'><a id='mulu759' />
<p class='h4'>福州羅山義聰禪師</p><p>上堂。僧問。如何是出窟師子。師曰。甚麼處不震裂。曰作何音響。師曰。聾者不聞　問手指天地。唯我獨尊。為甚麼却被傍觀者責。師曰。謂言胡鬚赤。曰祇如傍觀者。有甚麼長處。師曰。路見不平。所以按劒。師乃曰。若有分付處。羅山即不具眼。若無分付處。即勞而無功。所以維摩昔日對文殊。且問如今會也無。久立珍重。</p>
</div>
<div class='div-other'><a id='mulu760' />
<p class='h4'>福州安國院從貴禪師</p><p>僧問。禪宮大敞。法侶雲臻。向上一路。請師決擇。師曰。素非時流　上堂。禪之與道。拈向一邊著。佛之與祖。是甚麼破草鞋。恁麼告報。莫屈著諸人麼。若道屈著。即且行脚。若道不屈著。也須合取口始得。珍重　上堂。直是不遇梁朝。安國也謾人不過。珍重　僧問。請師舉唱宗乘。師曰。今日打禾。明日搬柴　問牛頭未見四祖時如何。師曰。香爐對繩牀。曰見後如何。師曰。門扇對露柱　問如何是和尚家風。師曰。若問家風。即答家風。曰學人不問家風時作麼生。師曰。胡來漢去　問諸餘即不問。省要處乞師一言。師曰。還得省要也未。復曰。純陀獻供。珍重。</p>
</div>
<div class='div-other'><a id='mulu761' />
<p class='h4'>福州怡山長慶藏用禪師</p><p>上堂。眾集。以扇子拋向地上曰。愚人謂金是土。智者作麼生。後生可畏。不可總守愚去也。還有人道得麼。出來道看。時有僧出禮拜。退後而立。師曰。別更作麼生。曰請和尚明鑑。師曰。千年桃核　問如何是伽藍。師曰。長溪莆田。曰如何是伽藍中人。師曰。新羅白水　問如何是靈泉正主。師曰。南山北山　問如何是和尚家風。師曰。齋前厨蒸南國飯。午後爐煎北苑茶　問法身還受苦也無。師曰。地獄豈是天堂。曰恁麼則受苦去也。師曰。有甚麼罪過。</p>
</div>
<div class='div-other'><a id='mulu762' />
<p class='h4'>福州永隆院彥端禪師</p><p>上堂。大眾雲集。師從座起作舞。謂眾曰。會麼。對曰不會。師曰。山僧不捨道法。而現凡夫事。作麼生不會　問本自圓成。為甚麼却分明晦。師曰。汝自撿責看。</p>
</div>
<div class='div-other'><a id='mulu763' />
<p class='h4'>福州林陽瑞峰院志端禪師</p><p>本州人。初參安國。見僧問。如何是萬象之中獨露身。國舉一指。其僧不薦。師於是冥契元旨。乃入室白曰。適來見那僧問話。志端有箇省處。國曰。汝見甚麼道理。師亦舉一指曰。這箇是甚麼。國然之　住後。上堂。舉拂子曰。曹溪用不盡底。時人喚作頭角生。山僧拈來拂蚊子。薦得乾坤陷落　僧問。如何是西來意。師曰。木馬走似煙。石人趂不及　問如何是禪。師曰。今年旱去年。曰如何是道。師曰。冬田半折耗　問如何是學人自己。師與一踏。僧作接勢。師便與一摑。僧無語。師曰。賺殺人　問如何是逈絕人煙處佛法。師曰。巔山峭峙碧芬芳。曰恁麼則一真之理。華野不殊。師曰。不是這箇道理　問如何是佛法大意。師曰。竹箸一文一雙　有僧夜參。師曰。阿誰。曰某甲。師曰。泉州砂糖。舶上檳榔。僧良久。師曰會麼。曰不會。師曰。你若會。即廓清五蘊。吞盡十方　宋太祖開寶戊辰八月。遺偈曰。來年二月二。別汝暫相棄。燒灰散四林。免占檀那地。明年正月二十八日。州民競入山瞻禮。師尚無恙。參問如常。至二月一日。州牧率諸官。同至山詰伺。經宵。二日齋罷。上堂辭眾。時圓應長老出問。雲愁露慘。大眾嗚呼。請師一言。未當告別。師垂一足。應曰。法鏡不臨於此土。寶月又照於何方。師曰。非君境界。應曰。恁麼則漚生漚滅還歸水。師去師來是本常。師長噓一聲。下座歸方丈。安坐至亥時。問眾曰。世尊滅度是何時節。眾曰。二月十五日子時。師曰。吾今日前時前。言訖長往。壽七十八。臘六十。</p>
</div>
<div class='div-other'><a id='mulu764' />
<p class='h4'>福州仙宗院明禪師</p><p>上堂。幸有如是門風。何不烜赫地紹續取去。若也紹得。不在三界。若出三界。即壞三界。若在三界。即礙三界。不礙不壞。是出三界。是不出三界。恁麼徹去。堪為佛法種子。人天有賴。時有僧問。拏雲不假風。雷便迅浪。如何透得身。師曰。何得棄本逐末。</p>
</div>
<div class='div-other'><a id='mulu765' />
<p class='h4'>福州安國院祥禪師</p><p>上堂。良久。失聲曰。大是無端。雖然如此。事不得<span class='corr'>已</span>。於中若有未覯者。更開方便。還會麼。時有僧問。不涉方便。乞師垂慈。師曰。汝問我答。即是方便　問應物現形。如水中月。如何是月。師提起拂子。僧曰。古人為甚麼道水月無形。師曰。見甚麼　問如何是宗乘中事。師曰。淮軍散後　問如何是和尚家風。師曰。眾眼難謾。</p>
</div></div>
<div class='div-other'><a id='mulu766' />
<p class='h3'>睡龍溥禪師法嗣</p>
<div class='div-other'><a id='mulu767' />
<p class='h4'>漳州保福院清豁禪師</p><p>福州人。少而聰敏。禮鼓山韶。落髮稟具。後謁大章如。後參睡龍。龍問。豁闍黎見何尊宿來。還悟也未。曰清豁嘗訪大章。得箇信處。龍於是上堂集眾。召曰。豁闍黎出來。對眾燒香說悟處。老僧與汝證明。師出眾乃拈香曰。香<span class='corr'>已</span>拈了。悟即不悟。龍大悅而許之　上堂。山僧今與諸人。作箇和頭。和者默然。不和者說。良久曰。和與不和。切在如今。山僧帶些子事。珍重　僧問。家貧遭劫時如何。師曰。不能盡底去。曰為甚麼不能盡底去。師曰。賊是家親。曰既是家親。為甚麼翻成家賊。師曰。內既無應。外不能為。曰忽然捉敗時如何。師曰。內外絕消息。曰捉敗後。功歸何所。師曰。賞亦未曾聞。曰恁麼則勞而無功也。師曰。功即不無。成而不處。曰既是成功。為甚麼不處。師曰。不見道。太平本是將軍致。不使將軍見太平　問如何是西來意。師曰。北人泣。南人悲　師忽捨眾欲入山待滅。乃遺偈曰。世人休說路行難。<span class='corr'>鳥</span>道羊腸咫尺間。珍重苧谿谿畔水。汝歸滄海我歸山。即往貴湖卓庵。未幾謂門人曰。吾滅後。將遺骸施諸蟲蟻。勿置墳塔。言訖。入湖頭山。坐盤石。儼然長往。門人稟遺命。延留七日。竟無虫蟻侵食。遂就闍維。散於林野。今泉州淨土院影堂存焉。</p>
</div></div>
<div class='div-other'><a id='mulu768' />
<p class='h3'>金輪觀禪師法嗣</p>
<div class='div-other'><a id='mulu769' />
<p class='h4'>南嶽金輪和尚</p><p>僧問。如何是金輪第一句。師曰鈍漢。曰如何是金輪一隻箭。師曰過也。曰臨機一箭。誰是當者。師曰倒也。</p>
</div></div>
<div class='div-other'><a id='mulu770' />
<p class='h3'>白兆圓禪師法嗣</p>
<div class='div-other'><a id='mulu771' />
<p class='h4'>鼎州大龍山智洪弘濟禪師</p><p>僧問。如何是佛。師曰。即汝便是。曰如何領會。師曰。更嫌鉢盂無柄那　問如何是微妙。師曰。風送水聲來枕畔。月移山影到牀前　問如何是極則處。師曰。懊惱三春月。不及九秋光　問色身敗壞。如何是堅固法身。師曰。山花開似錦。㵎水湛如藍。</p>
</div>
<div class='div-other'><a id='mulu772' />
<p class='h4'>襄州白馬山行靄禪師</p><p>僧問。如何是清淨法身。師曰。井底蝦蟇吞却月　問如何是白馬正眼師曰。面南看北斗。</p>
</div>
<div class='div-other'><a id='mulu773' />
<p class='h4'>安州白兆竺乾院懷楚禪師</p><p>僧問。如何是句句須行元路。師曰。㳂路直到湖南　問如何是師子兒。師曰。德山嗣龍潭　問如何是和尚為人一句。師曰。與汝素無冤讎。一句元在這裏。曰未審在甚麼方所。師曰。這鈍漢。</p>
</div>
<div class='div-other'><a id='mulu774' />
<p class='h4'>蘄州四祖山清皎禪師</p><p>福州王氏子。僧問。師唱誰家曲。宗風嗣阿誰。師曰。楷師巖畔祥雲起。寶壽峰前震法雷　臨終遺偈曰。吾年八十八。滿頭垂白髮。顒顒鎮雙峰。明明千江月。黃梅揚祖教。白兆承宗訣。日日告兒孫。勿令有斷絕。宋太宗淳化癸巳八月二十三日。</p>
</div>
<div class='div-other'><a id='mulu775' />
<p class='h4'>蘄州三角山志操禪師</p><p>僧問。教法甚多。宗歸一貫。和尚為甚麼說得許多周由者也。師曰。為你周由者也。曰請和尚既古既今。師敲繩牀三下。</p>
</div>
<div class='div-other'><a id='mulu776' />
<p class='h4'>晉州興教師普禪師</p><p>僧問。盈龍宮溢海藏。真詮即不問。如何是教外別傳底法。師曰。眼裏耳裏鼻裏。曰祇此便是否。師曰。是甚麼。僧便喝。師亦喝　問僧。近離甚處。曰下寨。師曰。還逢著賊麼。曰今日捉下。師曰。放汝三十棒。</p>
</div>
<div class='div-other'><a id='mulu777' />
<p class='h4'>蘄州三角山真鑑禪師</p><p>僧問。師唱誰家曲。宗風嗣阿誰。師曰。忽然行正令。便見下堂堦。</p>
</div>
<div class='div-other'><a id='mulu778' />
<p class='h4'>郢州太陽山行冲禪師</p><p>僧問。如何是無盡藏。師良久。僧無語。師曰。近前來。僧纔近前。師曰去。</p>
</div></div></div>
<div class='div-other'><a id='mulu779' />
<p class='h2'>南嶽下八世</p>
<div class='div-other'><a id='mulu780' />
<p class='h3'>黃龍機禪師法嗣</p>
<div class='div-other'><a id='mulu781' />
<p class='h4'>洛京紫葢善沼禪師</p><p>僧問。死中得活時如何。師曰。抱鎌刮骨熏天地。炮烈棺中求託生　問纔生便死時如何。師曰。賴得覺疾。</p>
</div>
<div class='div-other'><a id='mulu782' />
<p class='h4'>眉州黃龍繼達禪師</p><p>僧問。如何是衲。師曰。針去線不回。曰如何是帔。師曰。橫鋪四世界。豎葢一乾坤。曰道滿到來時如何。師曰。要羹與羹。要飯與飯　問黃龍出世。金翅飛空時如何。師曰。問汝金翅鳥。還得飽也無。</p>
</div>
<div class='div-other'><a id='mulu783' />
<p class='h4'>棗樹第二世禪師</p><p>問僧。發足甚處。曰閩中。師曰俊哉。曰謝師指示。師曰屈哉。僧作禮。師曰。我與麼道。落在甚麼處。僧無語。師曰。彼自無瘡。勿傷之也　僧參。師乃問。未到這裏時。在甚處安身立命。僧叉手近前。師亦叉手近前。相竝而立。僧曰。某甲未到此時。和尚與誰竝立。師指背後曰。莫是伊麼。僧無對。師曰。不獨自謾。兼謾老僧。僧作禮。師曰。正是自謾　僧鉏地次。見師來乃不審。師曰。見阿誰了便不審。曰見師不問訊。禮式不全。師曰。却是孤負老僧。其僧歸。舉似首座曰。和尚近日可畏。座曰。作麼生。僧舉前語。座曰。和尚近日可謂為人切。師聞。乃打首座七棒。座曰。某甲恁麼道。未有過在。亂打作麼。師曰。枉喫我多少鹽醬。又打七棒　僧辭。師乃問。若到諸方。有人問你老僧此間法道。作麼生祇對。曰待問即道。師曰。何處有無口底佛。曰祇這也還難。師豎拂子曰。還見麼。曰何處有無眼底佛。師曰。祇這也還難。僧遶禪牀一匝而出。師曰。善能祇對。僧便喝。師曰。老僧不識子。曰用識作麼。師敲禪牀三下。</p>
</div>
<div class='div-other'><a id='mulu784' />
<p class='h4'>興元府玄都山澄禪師</p><p>僧問。喜得趨方丈。家風事若何。師曰。西風開曉露。明月正當天。曰如何拯濟。師曰。金鷄樓上一下鼓　問如何是沙門行。師曰。一切不如。</p>
</div>
<div class='div-other'><a id='mulu785' />
<p class='h4'>嘉州黑水禪師</p><p>初參黃龍。便問。雪覆蘆花時如何。龍曰猛烈。師曰。不猛烈。龍又曰猛烈。師又曰不猛烈。龍便打。師於此有省。即便禮拜。</p>
</div>
<div class='div-other'><a id='mulu786' />
<p class='h4'>鄂州黃龍智顒禪師</p><p>僧問。如何是諸佛之本源。師曰。即此一問是何源。曰恁麼則諸佛無異去也。師曰。延平劒<span class='corr'>已</span>成龍去。猶有刻舟求底人。</p>
</div>
<div class='div-other'><a id='mulu787' />
<p class='h4'>眉州昌福達禪師</p><p>僧問。學人來問師則對。不問時師意如何。師曰。謝上座指示　問本來則不問。如何是今日事。師曰。上座這問大好。曰學人不會時如何。師曰。謾我即得　問國有寶刀。誰人得見。師曰。上座遠來不易。曰此刀作何形狀。師曰。要也道不要也道。曰請師道。師曰。難逢難遇　問石牛水上臥時如何。師曰。異中還有異。妄計不浮沉。曰便恁麼去時如何。師曰。翅天日落。把土成金。</p>
</div>
<div class='div-other'><a id='mulu788' />
<p class='h4'>呂巖真人</p><p>字洞賓。京兆人也。唐末三舉不第。偶於長安酒肆。遇鍾離權。授以延命術。自爾人莫之究。嘗遊廬山歸宗。書鐘樓壁曰。一日清閑一日仙。六神和合體安然。丹田有寶休尋道。對境無心莫問禪。未幾道經黃龍山。覩紫雲成葢。疑有異人。乃入謁值龍。擊鼓陞堂。龍見。意必呂巖。欲誘而進。厲聲曰。座傍有竊法者。巖毅然出問。一粒粟中藏世界。半升鐺內煑山川。且道此意如何。龍指曰。這守屍鬼。巖曰。爭奈囊有長生不死藥。龍曰。饒經八萬劫。終是落空亡。巖薄訝。飛劒脅之。劒不能入。遂再拜求指歸。龍詰曰。半升鐺內煑山川即不問。如何是一粒粟中藏世界。巖於言下頓契。作偈曰。棄却瓢囊摵碎琴。如今不戀汞中金。自從一見黃龍後。始覺從前錯用心。龍囑令加護。後謁潭州智度覺。有自序曰。余遊韶郴。東下湘江。今見覺公。觀其禪學精明。性源淳潔。促膝靜坐。收光內照。一衲之外無餘衣。一鉢之外無餘食。達生死岸。破煩惱殻。方今佛衣寂寂兮無傳。禪理懸懸兮幾絕。扶而興者。其在吾師乎。聊作一絕奉記。達者推心方濟物。聖賢傳法不離真。請師開說西來意。七祖如今未有人。</p>
</div></div>
<div class='div-other'><a id='mulu789' />
<p class='h3'>明招謙禪師法嗣</p>
<div class='div-other'><a id='mulu790' />
<p class='h4'>處州報恩契從禪師</p><p>開堂陞座。烈士鋒前少人陪。雲雷擊鼓劒輪開。誰是大雄師子種。滿身鋒刀出頭來。時有僧出。師曰。好著精彩。僧擬伸問。師曰。甚麼處去也。僧乃問。師子未出窟時如何。師曰。鋒鋩難擊。曰出窟後如何。師曰。藏身無路。曰欲出不出時如何。師曰。命似懸絲。曰向去事如何。師曰。拶　問如何是和尚家風。師曰。還奈何麼　問十二時中如何即是。師曰。金剛頂上看。曰恁麼則人天有賴。師曰。汝又誑謼人天作麼。</p>
</div>
<div class='div-other'><a id='mulu791' />
<p class='h4'>婺州普照瑜禪師</p><p>上堂。三十年後。大有人。向這裏亡鋒結舌去在。良久曰。還會麼。灼然若不是真師子兒。爭識得上上之機。時有僧問。師子未出窟時如何。師曰。眾獸徒然。曰出窟後如何。師曰。狐絕萬里。曰欲出不出時如何。師曰。當衝者喪。曰向去事如何。師曰。決在臨鋒。僧禮拜。師有頌曰。決在臨鋒處。天然師子機。嚬呻出三界。非祖莫能知。</p>
</div>
<div class='div-other'><a id='mulu792' />
<p class='h4'>婺州雙溪保初禪師</p><p>上堂。未透徹不須呈。十方世界廓然明。孤峰頂上通機照。不用看他北斗星　僧問。九夏靈峰劒。請師不露鋒。師曰。未拍金鎖前何不問。曰千般徒設用。難出髑髏前。師曰。背後礙殺人。</p>
</div>
<div class='div-other'><a id='mulu793' />
<p class='h4'>處州涌泉究禪師</p><p>上堂。良久曰。還有虎狼禪客麼。有則放出一箇來。僧纔出。師曰。還知喪命處麼。曰學人咨和尚。師曰。甚麼處去也。曰師子未出窟時如何。師曰。抖㖃地。曰出窟後如何。師曰。葢天葢地。曰欲出不出時如何。師曰。一切人辨不得。曰向去事如何。師曰。俊鷂亦迷蹤。</p>
</div>
<div class='div-other'><a id='mulu794' />
<p class='h4'>衢州羅漢義禪師</p><p>上堂。眾集。僧纔出。師曰。不是好底。僧禮拜起問。龍泉寶劒。請師揮。師曰。甚麼處去也。曰恁麼則龍谿南面盡鋩鋒。師曰。收取　問不落古今。請師道。師曰。還怪得麼。曰猶落古今。師曰。莫錯。</p>
</div></div>
<div class='div-other'><a id='mulu795' />
<p class='h3'>羅漢琛禪師法嗣</p>
<div class='div-other'><a id='mulu796' />
<p class='h4'>襄州清谿山洪進禪師</p><p>在地藏時。居第一座。一日地藏上堂。二僧出禮拜。藏曰俱錯。二僧無語下堂。請益修山主。修曰。汝自巍巍堂堂。却禮拜擬問他人。豈不是錯。師聞之不肯。修乃問。未審上座又作麼生。師曰。汝自迷暗。焉可為人。修憤然。上方丈請益。藏指廊下曰。典座入庫頭去也。修乃省過　一日師問修曰。明知生是不生之理。為甚麼被生死之所流轉。修曰。筍畢竟成竹去。如今作篦使還得麼。師曰。汝向後自悟去在。修曰。某所見祇如此。上座意旨又如何。師指曰。這箇是監院房。那箇是典座房。修即禮謝　住後。僧問。眾盲摸象。各說異端。忽遇明眼人。又作麼生。師曰。汝但舉似諸方　師經行次。眾僧隨從。乃謂眾曰。古人有甚麼言句。大家商量。時有從漪上座。出眾擬問次。師曰。這沒毛驢。漪渙然省悟。</p>
</div>
<div class='div-other'><a id='mulu797' />
<p class='h4'>昇州清涼院休復悟空禪師</p><p>北海王<span class='corr'>氏</span>子。幼出家。十九納戒。甞自謂曰。苟尚能詮。則為滯筏。將趣凝寂。復患墮空。既進退莫決。捨二何之。乃參尋宗匠。依地藏經年不契。直得成病。入涅槃堂。一夜藏去看。乃問。復上座安樂麼。師曰。某甲為和尚因緣背。藏指燈籠曰。見麼。師曰見。藏曰。祇這箇也不背。師於言下有省。</p>
</div>
<div class='div-other'><a id='mulu798' />
<p class='h4'>後修山主</p><p>問訊地藏曰。某甲百劫千生。曾與和尚違背。來此又值和尚不安。藏遂豎起拄杖曰。祇這箇也不背。師忽然契悟。後繼法眼住崇壽。江南國主。創清涼道場。延請居之　上堂。古聖纔生下。便周行七步。目顧四方云。天上天下唯我獨尊。他便有這箇方便奇特。祇如諸上座。初生下時。有甚麼奇特。試舉看。若道無。即對面諱却。若道有。又作麼生通得箇消息。還會麼。上座幸然有奇特事。因甚麼不知去。珍重　僧問。如何是佛。師曰。汝是眾生。曰還肯也無。師曰。虗施此問　問如何是西來意。師曰。汝道此土還有麼　問省要處。乞師一言。師曰。珍重　問如何是道。師曰。本來無一物。何處有塵埃。僧禮拜。師曰。莫錯會　問如何是一塵入正受。師曰。色即空。曰如何是諸塵三昧起。師曰。空即色　問諸餘即不問。如何是悟空一句。師曰。兩句也　問牛頭未見四祖時。為甚麼百鳥銜華。師曰。未見四祖。曰見後為甚麼不銜華。師曰。見四祖　問如何是自己事。師曰。幾處問人來　問古人得箇甚麼即便休歇去。師曰。汝得箇甚麼。即不休歇去　問如何是學人出身處。師曰。千般比不得。曰請和尚道。師曰。古亦有。今亦有　問如何是亡僧面前觸目菩提。師曰。問取髑髏後　問毒龍奮迅。萬象同然時如何。師曰。你甚麼處得這箇問頭　問忠座主。講甚麼經。曰法華經。師曰。若有說法華經處。我現寶塔。當為證明。大德講。甚麼人證明。忠無對　後晉天福癸卯十月朔日。遣僧報法眼至。囑付訖。又致書辭國主。取三日夜子時入滅。國主令本院至時擊鐘。及期大眾普集。師端坐警眾曰。無棄光影。語絕告寂。時國主。聞鐘登高臺。遙禮深加哀慕。仍致祭茶毗。收舍利建塔。</p>
</div>
<div class='div-other'><a id='mulu799' />
<p class='h4'>撫州龍濟紹修禪師</p><p>初與法眼。同參地藏。所得謂<span class='corr'>已</span>臻極。暨同辭至建陽。途中譚次。眼忽問。古人道。萬象之中獨露身。是撥萬象。不撥萬象。師曰不撥。眼曰。說甚麼撥不撥。師懵然不知。却回地藏。藏問。子去未久。何以却來。師曰。有事未決。豈憚䟦涉山川。藏曰。汝跋涉許多山川。也還不惡。師未喻旨。乃問。古人道。萬象之中獨露身。意旨如何。藏曰。汝道。古人撥萬象。不撥萬象。師曰不撥。藏曰。兩箇也。師駭然沈思。而却問。未審古人撥萬象。不撥萬象。藏曰。汝喚甚麼作萬象。師方省悟。再辭地藏。覲于法眼。眼語意。與地藏開示。前後如一。師後居龍濟山。不務聚徒。而學者奔至　上堂。具足凡夫法。凡夫不知。具足聖人法。聖人不會。聖人若會。即是凡夫。凡夫若知。即是聖人。此兩語一理三義。若人辨得。不妨於佛法中有箇入處。若辨不得。莫道不疑好。珍重　僧問。見色便見心。露柱是色。如何是心。師曰。幸然未會。且莫詐明頭　問如何得出三界。師曰。是三界則一任出。曰不是三界又如何。師曰。甚麼處不是三界　問當揚舉唱。誰是委者。師曰。非汝不委　問如何是萬法主。師曰。把將萬法來　問承古有言。須彌納芥子。芥子納須彌。如何是須彌。師曰。穿破汝心。曰如何是芥子。師曰。塞却汝眼。曰如何納得。師曰。把將須彌與芥子來。曰前言何在。師曰。前有甚麼言　問僧。甚處來。曰翠巖。師曰。翠巖有何言句示徒。曰尋常道。出門逢彌勒。入門見釋迦。師曰。與麼道又爭得。曰和尚又如何。師曰。出門逢阿誰。入門見甚麼。僧於言下有省　上堂。聲色不到處。病在見聞。言詮不及處。過在唇吻。僧問。離却聲色。請和尚道。師曰。聲色裏問將來　問如何是學人心。師曰。阿誰恁麼問　問劫火洞然。大千俱壞。未審這箇還壞也無。師曰不壞。曰為甚麼不壞。師曰。為同大千　上堂。卷簾除却障。閉戶生窒礙。祇這障與礙。古今無人會。會得是障礙。不會不自在　問巨夜之中。以何為眼。師曰。暗　問纖毫不隔。為甚麼覷之不見。師曰。作家弄影漢　問古鏡未磨時如何。師曰。照破天地。曰磨後如何。師曰。黑漆漆地　問如何是普眼。師曰。纖毫覷不見。曰為甚麼覷不見。師曰。為伊眼太大　問如何是大敗壞底人。師曰。劫壞不曾遷。曰此人還知有佛法也無。師曰。若知有佛法。渾成顛倒。曰如何得不顛倒去。師曰。直須知有佛法。曰如何是佛法。師曰。大敗壞　問如何是學人常在底心。師曰。還曾問荷玉麼。曰學人不會。師曰。若不會。夏末了問取曹山去　師有頌曰。風動心搖樹。雲生性起塵。若明今日事。昧却本來人。又欲識解脫道。諸法不相到。眼耳絕見聞。聲色閙浩浩。又初心未入道。不得閙浩浩。鐘聲裏薦取。鐘聲裏顛倒。又諸佛不出世。四十九年說。祖師不西來。少林有妙訣。又萬法是心光。諸緣唯性曉。本無迷悟人。祇要今日了。</p>
</div>
<div class='div-other'><a id='mulu800' />
<p class='h4'>潞府延慶院傅殷禪師</p><p>僧問。見色便見心。燈籠是色。那箇是心。師曰。汝不會古人意。曰如何是古人意。師曰。燈籠是心　問若能轉物。即同如來。未審轉甚麼物。師曰。道甚麼。僧擬進語。師曰。這漆桶。</p>
</div>
<div class='div-other'><a id='mulu801' />
<p class='h4'>衡嶽南臺守安禪師</p><p>僧問。人人盡有長安路。如何得到。師曰。即今在甚麼處　問寂寂無依時如何。師曰寂寂底聻。因示頌曰。南臺靜坐一爐香。終日凝然萬慮亡。不是息心除妄想。都緣無事可思量。</p>
</div>
<div class='div-other'><a id='mulu802' />
<p class='h4'>杭州天龍寺清慧秀禪師</p><p>上堂。諸上座多少無事。十二時中。在何世界。安身立命。且子細點檢看。何不覓箇歇處。因甚麼却與別人點檢。若恁麼去。早落第二頭也。時有僧問。承師有言。恁麼去。早落第二頭。學人總不恁麼上來。如何辯白。師曰。汝却作家。曰恁麼則今日得遇於師也。師曰。且莫詐明頭。</p>
</div></div>
<div class='div-other'><a id='mulu803' />
<p class='h3'>天龍機禪師法嗣</p>
<div class='div-other'><a id='mulu804' />
<p class='h4'>高麗雪嶽令光禪師</p><p>僧問。如何是和尚家風。師曰。分明記取　問。如何是諸法之根源。師曰。謝指示。</p>
</div></div>
<div class='div-other'><a id='mulu805' />
<p class='h3'>僊宗符禪師法嗣</p>
<div class='div-other'><a id='mulu806' />
<p class='h4'>福州僊宗洞明真覺禪師</p><p>僧問。拏雲不假風雷便濬浪。如何透得身。師曰。何得棄本逐末。</p>
</div>
<div class='div-other'><a id='mulu807' />
<p class='h4'>泉州福清行欽廣法禪師</p><p>上堂。還有人鑑得麼。若有人鑑得。是甚麼湖裏破草鞋。若也鑑不出。落地作金聲。無事久立　僧問。如何是佛法大意。師曰。諸上座。大家道取　問如何是談真逆俗。師曰。客作漢問甚麼。曰如何是順俗違真。師曰。喫茶去　問如何是然燈前。師曰。然燈後。曰如何是然燈後。師曰。然燈前。曰如何是正然燈。師曰。喫茶去　問如何是第二月。師曰。汝問我答。</p>
</div></div>
<div class='div-other'><a id='mulu808' />
<p class='h3'>國泰[啗-口+王]禪師法嗣</p>
<div class='div-other'><a id='mulu809' />
<p class='h4'>婺州齊雲寶勝禪師</p><p>僧問。如何是齊雲水。師曰。龍潭常徹底。擬問即波瀾。曰莫祇這箇便是麼。師曰。古殿無香煙。誰人辯清濁。曰未審深深處如何。師曰。闍黎欲識深深處。直須脚下絕雲生。</p>
</div></div>
<div class='div-other'><a id='mulu810' />
<p class='h3'>白龍希禪師法嗣</p>
<div class='div-other'><a id='mulu811' />
<p class='h4'>福州廣平玄旨禪師</p><p>上堂。還有人證明麼。若有人證明。亦免孤負上祖埋沒後來。若是尋言數句。大藏公明。若是祖宗門中。怪及甚麼處。恁麼道。亦是傍瞥之辭。僧問。如何是廣平境。師曰。地負名山秀。谿連海水清。曰如何是境中人。師曰。汝問我答　問如何是法身體。師曰。廓落虗空絕玷瑕。曰如何是體中物。師曰。一輪明月散秋江。曰未審。體與物分不分。師曰。適來道甚麼。曰恁麼則不分也。師曰。穿耳胡僧笑點頭。</p>
</div>
<div class='div-other'><a id='mulu812' />
<p class='h4'>福州昇山白龍清慕禪師</p><p>僧問。如何是白龍密用一機。師曰。汝每日用甚麼。曰恁麼則徒勞側聆。師喝曰。出去　問一切眾生。日用而不知。如何是日用底。師曰。別祇對你爭得　問不責上來。聲前一句。請師道。師曰。莫是不便麼。</p>
</div>
<div class='div-other'><a id='mulu813' />
<p class='h4'>福州靈峰志恩禪師</p><p>僧問。如何是吹毛劒。師曰。我進前汝退後。曰恁麼則學人喪身命去也。師曰。不打水魚自驚　問如何是佛。師曰。更是阿誰。曰既然如此。為甚麼迷妄有差殊。師曰。但自不亡羊。何須泣岐路　問如何是靈峰境。師曰。萬疊青山如飣出。兩條綠水若圖成。曰如何是境中人。師曰。明明密密。密密明明。</p>
</div>
<div class='div-other'><a id='mulu814' />
<p class='h4'>福州東禪玄亮禪師</p><p>僧問。本無迷悟。為甚麼却有佛有眾生。師曰。話墮也　問祖祖相傳傳法印。師今繼席嗣何人。師曰。特謝證明。曰恁麼則白龍當時親授記。今日應聖度迷津。師曰。汝莫錯認定盤星。</p>
</div>
<div class='div-other'><a id='mulu815' />
<p class='h4'>漳州報劬院玄應定慧禪師</p><p>泉州晉江吳氏子。漳州<span class='corr'>刺</span>史陳文顥。創院請師開法。僧問。如何是第一義。師曰。如何是第一義。曰學人請益。師何以倒問學人。師曰。汝適來請益甚麼。曰第一義。師曰。汝謂之倒問耶　問如何是古佛道場。師曰。今夏堂中千五百僧　宋太祖開寶乙亥。將順世。先七日。書辭陳公。仍示偈曰。今年六十六。世壽有延促。無生火熾然。有為薪不續。出谷與歸源。一時俱備足。及期。誡門人曰。吾滅後。不得以喪服哭泣。言訖而寂。塔于後山。</p>
</div></div>
<div class='div-other'><a id='mulu816' />
<p class='h3'>招慶匡禪師法嗣</p>
<div class='div-other'><a id='mulu817' />
<p class='h4'>泉州報恩院宗顯明慧禪師</p><p>僧問。昔日靈山一會迦葉親聞。未審今日誰是聞者。師曰。却憶七葉巖中尊　問昔日覺城東際。象王回旋。五眾咸臻。今日太守臨筵。如何提接。師曰。眨上眉毛著。曰恁麼則一機顯處。萬緣喪盡。師曰。何必繁辭　問如何是西來意。師曰。日裏看鴟毛　問學人都致一問。請師道。師曰。不是創住。這箇師僧也難容　問離四句絕百非。請師道。師曰。青紅花滿庭　問不涉思量處。從上宗乘。請師直道。師良久。僧曰。恁麼則聽響之流。徒勞側耳。師曰。早是粘泥　問如何是人王。師曰。奉對不敢造次。曰如何是法王。師曰。莫孤負好。曰未審人王與法王。對談何事。師曰。非汝所聆。</p>
</div>
<div class='div-other'><a id='mulu818' />
<p class='h4'>金陵龍光院澄忋禪師</p><p>廣州人。新到參。師問。甚處來。曰江南來。師曰。汝還禮拜渡江船子麼。曰和尚為甚麼教某禮拜渡江船子。師曰。是汝善知識。</p>
</div>
<div class='div-other'><a id='mulu819' />
<p class='h4'>永興北院可休禪師</p><p>僧問。如何是西來意。師曰。徧滿天下。曰莫便是也無。師曰。是即牢收取　問大作業底人來。師還接否。師曰不接。曰為甚麼不接。師曰。幸是好人家男女。</p>
</div>
<div class='div-other'><a id='mulu820' />
<p class='h4'>郴州太平院清海禪師</p><p>僧問。古人道。不從請益得。祖師為甚麼道。誰得作佛。師曰。悟了方知　問從上宗乘。次第指授。未審今日如何舉唱。師曰。透出白雲深洞裏。名華異草嶺頭生。</p>
</div>
<div class='div-other'><a id='mulu821' />
<p class='h4'>連州慈雲慧深普廣禪師</p><p>僧問。匿王請佛。既奉法於當時。我后延師。葢興宗於此日。幸施方便。無恡舉揚。師曰。不煩再問　問如何是大圓鏡。師曰。著　問如何是向上事。師曰。分明聽取。</p>
</div>
<div class='div-other'><a id='mulu822' />
<p class='h4'>郢州興陽山道欽禪師</p><p>僧問。如何是興陽境。師曰。松竹乍栽山影綠。水流穿過院庭中　問如何是佛。師曰。更是甚麼。</p>
</div></div>
<div class='div-other'><a id='mulu823' />
<p class='h3'>報恩資禪師法嗣</p>
<div class='div-other'><a id='mulu824' />
<p class='h4'>處州福林澄禪師</p><p>僧問。如何是伽藍。師曰。沒幡幀。曰如何是伽藍中人。師曰。瞻禮有分　問下堂一句。請師不吝。師曰。閑吟唯憶龐居士。天上人間不可陪。</p>
</div></div>
<div class='div-other'><a id='mulu825' />
<p class='h3'>翠峰欣禪師法嗣</p>
<div class='div-other'><a id='mulu826' />
<p class='h4'>處州報恩守真禪師</p><p>僧問。如何是佛法大意。師曰。閃爍烏飛急。奔騰兔走頻。</p>
</div></div>
<div class='div-other'><a id='mulu827' />
<p class='h3'>鷲嶺遠禪師法嗣</p>
<div class='div-other'><a id='mulu828' />
<p class='h4'>襄州鷲嶺通禪師</p><p>僧問。世尊得道。地神報虗空神。和尚得道。未審甚麼人報。師曰。謝汝報來。</p>
</div></div>
<div class='div-other'><a id='mulu829' />
<p class='h3'>龍華球禪師法嗣</p>
<div class='div-other'><a id='mulu830' />
<p class='h4'>杭州仁王院俊禪師</p><p>僧問。古人道。向上一路。千聖不傳。如何是不傳底事。師曰。向上問將來。曰恁麼則上來不當去也。師曰。既知如是。踏步上來作甚麼。</p>
</div>
<div class='div-other'><a id='mulu831' />
<p class='h4'>酒仙遇賢禪師</p><p>姑蘇長洲林氏子。母夢吞大珠而孕。生多異祥。貌偉怪。口容雙拳。七歲。嘗沉大淵。而衣不潤。遂去家。師嘉禾永安可依。三十。剃染圓具。往參龍華。發明心印。回居明覺院。唯事飲酒。醉則成歌頌。警道俗。因號酒仙　偈曰。綠水紅桃。華前街後。巷走百餘遭。張三也識我。李四也識我。識我不識我。兩箇拳頭那箇大。兩箇之中一箇大。曾把虗空一[翟*支]破。摩娑令教却恁麼。拈取須彌枕頭臥。楊子江頭浪最深。行人到此盡沈吟。他時若到無波處。還似有波時用心。金斝又聞泛。玉山還報頹。莫教更漏促。趂取月明回。貴買朱砂畫月。筭來枉用工夫。醉臥綠楊陰下。起來強說真如。泥人再三叮囑。莫教失却衣珠。一六二六其事<span class='corr'>已</span>足。一九二九我要喫酒。長伸兩脚眼一窹。起來天地還依舊。門前綠樹無啼鳥。庭下蒼苔有落花。聊與東風論箇事。十分春色屬誰家。秋至山寒水冷。春來柳綠花紅。一點動隨萬變。江村煙雨濛濛。有不有空不空。笊籬撈取西北風。生在閻浮世界。人情幾多愛惡。祇要喫些酒子。所以倒街臥路。死後却產娑婆。不願超生淨土。何以故。西方淨土。且無酒酤。師於宋真宗祥符己酉上元。凌晨浴罷就室。合拳右舉左。張。其口而化。</p>
</div></div>
<div class='div-other'><a id='mulu832' />
<p class='h3'>延壽輪禪師法嗣</p>
<div class='div-other'><a id='mulu833' />
<p class='h4'>廬山歸宗道詮禪師</p><p>吉州劉氏子。聞慧輪化被長沙。冐險往參。路次。被王逵兵執。將沉江。師怡然無怖。逵異之令放。得參延壽。經十載壽寂。歸開先。次住九峰隆濟院。僧問。承聞和尚親見延壽來。是否。師曰。山前麥熟也未　問九峰山中。還有佛法也無。師曰有。曰如何是九峰山中佛法。師曰。石頭大底大。小底小　時僧徒。例試經業。師之眾。竝習禪觀。乃述一偈。聞于州牧曰。比擬忘言合太虗。免教和氣有親疎。誰知道德全無用。今日為僧貴識書。州牧閱之。與僚佐議曰。旃檀林中。必無雜樹。唯師一院。特奏免試　南康知軍張南金。具疏集道俗。迎請坐歸宗道場。僧問。如何是歸宗境。師曰。千邪不如一直　問如何是佛。師曰。待得雪消後。自然春到來　問深山巖谷中。還有佛法也無。師曰無。曰佛法徧在一切處。為甚麼却無。師曰。無人到　問古人道。不是風動。不是幡動時如何。師曰。來日路口有市　問如何是學人自己。師曰。牀窄先臥。粥稀後坐　師于宋太宗雍熈乙酉順寂。塔于牛首庵。壽五十六。臘三十七。</p>
</div>
<div class='div-other'><a id='mulu834' />
<p class='h4'>潭州龍興裕禪師</p><p>僧問。如何是學人自己。師曰。張三李四。曰比來問自己。為甚麼却道張三李四。師曰。汝且莫草草　問諸餘即不問。如何是和尚家風。師曰。家風即且置。阿那箇是汝不問底諸餘。</p>
</div></div>
<div class='div-other'><a id='mulu835' />
<p class='h3'>保福儔禪師法嗣</p>
<div class='div-other'><a id='mulu836' />
<p class='h4'>漳州隆壽無逸禪師</p><p>開堂陞座。良久曰。諸上座。若是上根之士。早<span class='corr'>已</span>掩耳。中下之流。競頭側聽。雖然如此。猶是不得<span class='corr'>已</span>而言。諸上座。他時後日到處。有人問著今日事。且作麼生舉似他。若也舉得。舌頭鼓論。若也舉不得。如無三寸。且作麼生舉。</p>
</div></div>
<div class='div-other'><a id='mulu837' />
<p class='h3'>大龍洪禪師法嗣</p>
<div class='div-other'><a id='mulu838' />
<p class='h4'>鼎州大龍山景如禪師</p><p>僧問。如何是佛法大意。師便喝。僧曰。尊意如何。師曰會麼。曰不會。師又喝　問。太陽一顯人皆羨。鼓聲絕罷意如何。師曰。季秋凝後好晴天。</p>
</div>
<div class='div-other'><a id='mulu839' />
<p class='h4'>鼎州大龍山楚勛禪師</p><p>上堂。良久曰。大眾。祇恁麼各自散去。<span class='corr'>已</span>是重宣此義了也。久立又奚為。然久立有久立底道理。知了經一小劫。如一食頃。不知便見茫然。還知麼。有知者出來。大家相共商量。僧出提坐具曰。展即偏周沙界。縮即絲髮不存。展即是。不展即是。師曰。你從甚麼處得來。曰恁麼則展去也。師曰。沒交涉　問如何是大龍境。師曰。諸方舉似人。曰如何是境中人。師曰。你為甚麼謾我　問。亡僧遷化。向甚麼處去。師曰。阿彌陀佛　問。善法堂中師子吼。未審法嗣嗣何人。師曰。猶自恁麼問。</p>
</div>
<div class='div-other'><a id='mulu840' />
<p class='h4'>興元府普通院從善禪師</p><p>僧問。法輪再轉時如何。師曰。助上座喜。曰合譚何事。師曰。異人掩耳。曰便恁麼領會時如何。師曰。錯　問佩劒叩松關時如何。師曰。莫亂作。曰誰不知有。師曰。出。</p>
</div></div>
<div class='div-other'><a id='mulu841' />
<p class='h3'>白馬靄禪師法嗣</p>
<div class='div-other'><a id='mulu842' />
<p class='h4'>襄州白馬智倫禪師</p><p>僧問。如何是佛。師曰。真金也須失色　問如何是和尚出身處。師曰。牛觝墻。曰學人不會。意旨如何。師曰。<span class='corr'>已</span>成八字。</p>
</div></div>
<div class='div-other'><a id='mulu843' />
<p class='h3'>白兆楚禪師法嗣</p>
<div class='div-other'><a id='mulu844' />
<p class='h4'>唐州保壽匡祐禪師</p><p>僧問。如何是佛法大意。師曰。近前來。僧近前。師曰會麼。曰不會。師曰。石火電光。<span class='corr'>已</span>經塵劫　問如何是為人底一句。師曰。開口入耳。曰如何理會。師曰。逢人告人。</p>
</div></div></div>
<div class='div-other'><a id='mulu845' />
<p class='h2'>南嶽下九世</p>
<div class='div-other'><a id='mulu846' />
<p class='h3'>黃龍達禪師法嗣</p>
<div class='div-other'><a id='mulu847' />
<p class='h4'>眉州黃龍禪師</p><p>僧問。如何是密室。師曰。斫不開。曰如何是密室中人。師曰。非男女相　問國內按劒者是誰。師曰昌福。曰忽遇尊貴時如何。師曰。不遺。</p>
</div></div>
<div class='div-other'><a id='mulu848' />
<p class='h3'>清谿進禪師法嗣</p>
<div class='div-other'><a id='mulu849' />
<p class='h4'>相州天平山從漪禪師</p><p>僧問。如何得出三界。師曰。將三界來與汝出　問如何是和尚家風。師曰。顯露地　問如何是佛。師曰。不指天地。曰為甚麼不指天地。師曰。唯我獨尊　問如何是太平。師曰。八凹九凸　問洞深杳杳清谿水。飲者如何不升墜。師曰。更夢見甚麼　問大眾雲集。合譚何事。師曰。香煙起處森羅見。</p>
</div>
<div class='div-other'><a id='mulu850' />
<p class='h4'>廬山圓通緣德禪師</p><p>臨安黃氏子。事本邑東山勤剃染徧參諸方。得旨清谿。江南國主。於廬山建院。請師開法。上堂。諸上座。明取道眼好。是行脚本分事。道眼若未明。有甚麼用處。祇是移盤喫飯漢。道眼若明。有何障礙。若未明得。強說多端。也無用處。無事切須尋究　僧問。如何是四不遷。師曰。地水火風　問如何是古佛心。師曰。水鳥樹林。曰學人不會。師曰。會取學人　問久負沒絃琴。請師彈一曲。師曰。負來多少時也。曰未審作何音調。師曰。話墮也。珍重　問如何是佛法大意。師曰。過去燈明佛。本光瑞如是　宋太宗。遣帥問罪江南。後主納土矣。而胡則者。據守九江不降。大將軍曹翰部曲。渡江入寺。禪者驚走。師淡坐如平日。翰至。不起不揖。翰怒訶曰。長老不聞殺人不眨眼將軍乎。師熟視曰。汝安知有不懼生死和尚耶。翰因警悚增歎。復曰。禪者何為而散。師曰。擊鼓自集。翰遣裨校擊之。禪無至者。翰曰。不至何也。師曰。公有殺心故爾。師自起擊之。禪者乃集。翰拜問決勝之䇿。師曰。非禪者所知也。師每領諸剎。無所事去留。頺然默坐。而學者自成規矩。平生著一衲裙。以繩貫其褶。處夜則伸以當被。太平興國丁丑十月七日。陞堂曰。脫離世緣。乃在今日。囑令門人。壘青石為塔。乃曰。他日塔作紅色。吾再至也。言訖。泊然而逝。閱世八十。坐六十三夏。諡道濟禪師。</p>
</div></div>
<div class='div-other'><a id='mulu851' />
<p class='h3'>清涼復禪師法嗣</p>
<div class='div-other'><a id='mulu852' />
<p class='h4'>昇州奉先寺慧同淨照禪師</p><p>魏府張氏子。出家于北禪。性直。秉具希操律師。住後。僧問。教中道。唯一堅密身。一切塵中見。又道。佛身充滿於法界。普見一切羣生前。於此二途請師說。師曰。唯一堅密身。一切塵中見　問如何是古佛心。師曰。汝擬阿那箇不是　問如何是常在底人。師曰。更問阿誰。</p>
</div></div>
<div class='div-other'><a id='mulu853' />
<p class='h3'>龍濟修禪師法嗣</p>
<div class='div-other'><a id='mulu854' />
<p class='h4'>河東廣原禪師</p><p>僧問。如何是佛法大意。師曰。聽取一偈。剎剎現形儀。塵塵具覺知。性源常鼓浪。不悟未曾移。</p>
</div></div>
<div class='div-other'><a id='mulu855' />
<p class='h3'>南臺安禪師法嗣</p>
<div class='div-other'><a id='mulu856' />
<p class='h4'>襄州鷲嶺善美禪師</p><p>僧問。如何是鷲嶺境。師曰。峴山對碧玉。江水往南流。曰如何是境中人。師曰。有甚麼事　問百川異流。還歸大海。未審大海有幾滴。師曰。汝還到海也未。曰到海後如何。師曰。明日來。向汝道。</p>
</div></div>
<div class='div-other'><a id='mulu857' />
<p class='h3'>歸宗詮禪師法嗣</p>
<div class='div-other'><a id='mulu858' />
<p class='h4'>瑞州九峰義詮禪師</p><p>僧問。如何是祖師西來意。師曰。有力者負之而趨。</p>
</div></div>
<div class='div-other'><a id='mulu859' />
<p class='h3'>隆壽逸禪師法嗣</p>
<div class='div-other'><a id='mulu860' />
<p class='h4'>隆壽法騫禪師</p><p>泉州施氏子。漳州<span class='corr'>刺</span>史陳洪銛。請開法。上堂。今日隆壽出世。三世諸佛。森羅萬象。同時出世。同時轉法輪。諸人還見麼。僧問。如何是隆壽境。師曰。無汝插足處。曰如何是境中人。師曰。未識境在　有僧參。次日請問心要。師曰。昨日相逢序起居。今朝相見事還如。如何却覓呈心要。心要如何特地疎。</p>
</div></div></div></div>
<p class='juan'>五燈全書卷第十六</p>
</div><!-- end of div[@id='body'] -->
</body></html>