<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5131' />五燈全書卷第一百二</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十六世隨錄</p>

<div class='div-other'><a id='mulu5132' />
<p class='h3'>信州沙溪正因續崖羈禪師</p><p>上堂。眼空宇宙。旁若無人。指天指地。稱我獨尊。當是時。天下人只得吞聲忍氣。不料百世<span class='corr'>已</span>後。超羣㧞萃。忽有雲門。卓拄杖曰。也在如來脚下行　解制上堂。百千鏡燈。祇是一燈。百千水月。祇是一月。驀豎拂子曰。燈也月也。總在者裏。輝天鑑地。汝等諸人。還見得麼。若也見得。脚跟下一任東西南北。七縱八橫。其或未然。且按下心猿。置之一處。莫教動著。忽於用力不及處。豁開兩眼。方見光明燦爛。無解無結。無古無今。一年一度元宵節。處處笙歌樂太平。揮拂下座<span class='note-inline'>(全菴進嗣)</span>。</p>
</div>
<div class='div-other'><a id='mulu5133' />
<p class='h3'>姑蘇華嚴澹菴昱禪師</p><p>吳江沈氏子。父母蚤亡。年十七。發心於黎川羅漢。禮梵光薙染。十九受具戒。閱高峰錄。立志參方。謁大覺琇於報恩。便問。如何是父母未生前本來面目。琇曰。十個指頭八個又。師擬議。琇喝出。後入枯木堂。晝夜不許倒身。工夫急切。一日聞報鐘聲。忽然身心廓落。疑情頓息。一日侍立次。琇曰。家常事說完了。我有現成的話。問你。祇如盡大地火發。向甚處迴避。師曰。不入虎穴。焉得虎子。琇拈拄杖曰。許汝大膽。師隨聲一喝。拂袖便出。琇頷之。後因琇示寂。受天目進記莂。出住陸墓華嚴　小參。舉僧問多福。如何是多福一叢竹。福曰一莖兩莖斜。僧曰不會。福曰三莖四莖曲。師曰。多福可謂美盡美矣。未盡善也。華嚴即不然。或有人問如何是華嚴一叢竹。向他道。繞徑百千竿。清風可襲人。若言不會。更向他道。青青黯黯處。歷歷不相瞞。大眾會麼。良久。顧左右曰。深固幽遠。無人能到　僧請益香嚴上樹公案。師大笑曰。你還知我蘇州人。頭髮根裏多是空心的麼。曰即今樹下。請和尚道。師拈棒打出曰。又是一個逐塊的漢　問本來面目還喫飯否。師曰。飯雖喫。不曾齩著一粒米　士問。弟子誦金剛經。如何得見性成佛。師曰。入地獄如箭。曰應無所住而生其心。作麼生會。師曰。此去琴川九十里<span class='note-inline'>(全菴進嗣)</span>。</p>
</div>
<div class='div-other'><a id='mulu5134' />
<p class='h3'>荊溪磬山起化弘禪師</p><p>楚之費氏子。解制上堂。諸人未得個入處。須得個入處。既得個入處。不得忘却老僧。古人恁麼說話。大似施恩望報。令人不得暢快。弘上座。即不然。諸人未得個入處。須得個入處。既得個入處。痛與三十拄杖。何故。有功者賞　小參。韶華二月好春光。乍雨乍晴白晝長。山鳥聲聲來聒耳。幽蘭處處發清香。佛法分明須薦取。拈來不用別宮商。山是山水是水。寒是寒暖是暖。且道。佛法在甚麼處。良久曰。不審不審<span class='note-inline'>(雲居嵿嗣)</span>。</p>
</div>
<div class='div-other'><a id='mulu5135' />
<p class='h3'>苕溪張無跡</p><p>販烟治生。一日閱宋如如居士錄。有省。參濟芝覺。令看父母未生前話。越二年。頓釋所疑。隨說偈曰。四十餘年赤骨律。驀然打失孃生鼻。翻身跳出這重關。販烟原是張無跡　頌婆子燒菴曰。給侍殷勤日日親。臨機賣弄十分春。風吹雨過苔痕綠。月落枝頭霜滿林　頌女子出定曰。一片野雲橫太白。動定不關輕漏泄。一場曲調強惺惺。冷地看來誰得失<span class='note-inline'>(濟芝覺嗣)</span>。</p>
</div>
<div class='div-other'><a id='mulu5136' />
<p class='h3'>潭州瀏陽石霜碧眼本開禪師</p><p>星沙曹氏子。髫年投本郡萬壽芟染。後參弱翁于石霜。尅究三年。一日外歸。忽覩野鷄飛。有省。乃述偈呈翁。翁問。路逢達道人。不將語默對。將甚麼對。師曰。鉢盂峰頂浪滔天。翁曰。道甚麼。師曰。看者老漢又來納敗。拂袖便出。一日翁問。那個是正眼。師曰瞎。翁曰。為甚如此。師曰。車不橫推。理無曲斷。翁頷之。復謁洞山百丈雲居翠巖。於翠巖機契。命掌記室。一住六載。弱翁聞知。乃以書召回。一見便問。還見翠巖鼻孔麼。師曰。穿却了也。翁曰。以何為驗。師曰。某甲今日行倦。且放和尚過。越明年。翁以衣拂記莂。命師首眾。翁示寂。師繼席焉　上堂。一機全殺活。大地黑漫漫。一句定綱宗。當陽風颯颯。坐却意根。截却語言。萬仞峰頭側足。猛虎穴裏橫身。擲大千於方外。擲須彌於芥子。一即一切。一切即一。出沒卷舒。縱橫自在。還委悉麼。出頭天外看。誰是我般人　上堂。僧問。如何是先照後用。師曰。磨礱三尺劒。待斬不平人。曰如何是先用後照。師曰。一棒一條痕。一掌一握血。曰如何是照用同時。師曰。生擒虎兕。活捉獰龍。曰如何是照用不同時。師曰。到江吳地盡。隔岸越山多。曰照用<span class='corr'>已</span>蒙師指示。直截根源事若何。師打曰。者鈍漢。乃舉古德道。拈起也天回地轉。放下也草偃風行。山僧則不然。舉拂曰。拈起也。滿慈鶖子。口挂壁上。放下也。泥團土塊。辨瀉懸河。且道。不拈不放時如何。擲拂子曰。江南江北問王老。一狐疑了一狐疑　中秋上堂。黑白未分。千聖罔測。纔形朕兆。萬象炳然。道甚麼靈山話。曹谿指。南泉翫。寒山比。莫怪石霜壓良為賤。總是一隊弄光影漢。大眾還委悉麼。以拂子打圓相曰。此夜一輪滿。清光何處無　浴佛上堂。舉遵布衲。在藥山會裏。充殿主。浴佛次。藥山問。汝只浴得這個。還浴得那個麼。遵曰。把將那個來。藥山便休去。師曰。二老宿。一人撩天說價。一人就地還錢。若據山僧看來。杓柄總未摸著在。且道。杓柄在甚麼人手裏。少間親到殿上。為諸人說破　結制小參。若論此事。眨上眉毛早<span class='corr'>已</span>錯過。那堪左旋右轉。有甚麼交涉。石霜有年無德。且作死馬醫。也不要你參活句死句。也不要你窮元究妙。但飲水定渴。喫飯療饑。只是日用動步。不得踏著常住地。喫茶不得打溼自己嘴。洗面不得摸著孃生鼻。不許動著。動著。打折你驢腰　僧問。如何是透頂透底句。師曰。拔出眼中楔。曰直下承當去也。師曰。猶隔一重關　石霜處楚瀏之最僻。絕無外助。唯務苦耕。衲子不憚其勞。座擁數千指。大殿法堂。師為鼎建。寮舍樓閣。漸次落成。竟復舊觀。康熈丁卯臘月八日。謂眾曰。老僧病軀。不久于世也。乃以院事。託同門大唐符初十。以書別陳邑侯。十一。赴山前何檀越。請為祖說法。十六。自書封龕起龕茶毗人塔四佛事。十七早。剃髮沐浴更衣。說偈辭眾曰。生也如是。死也如是。生死去來。了無忌諱。長空萬古月常輝。誰謂化緣今日畢。遂吉祥瞑目而逝。世壽六十三。僧臘四十二。塔于寺東之金銀庫。語錄十卷。行世<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5137' />
<p class='h3'>潭州石霜首賢本立禪師</p><p>黃州人。上堂。僧問。既是有佛處。因甚不得住。師曰。莫草草。曰無佛處急走過。又作麼生。師曰。太泛泛。乃曰。一毛頭上識得根源去。有佛處亦如是。無佛處亦如是。諸昆仲。可能解會否。如是如是　僧參。師問。那邊來。曰南嶽。師曰。見七十二峰點頭麼。曰見。師曰。齩人屎橛。不是好狗。便打出<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5138' />
<p class='h3'>瀏陽霜華仲孚本䖍禪師</p><p>頌庄上喫油糍曰。官不容鍼。私通車馬。看破了也。許伊膽大<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5139' />
<p class='h3'>醴陵雪凱本珍禪師</p><p>衡陽人。示眾。把住也水洩不通。放行也如雲赴壑。只今坐斷兩頭。又作麼生。彼自無瘡。勿傷之也　示眾。諸禪子會麼。有時騎佛殿出山門。有時將須彌納芥子。且道。是神通妙用。法爾如然。良久曰。眨上眉毛<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5140' />
<p class='h3'>善化西延同文本蔚禪師</p><p>永州零陵人。示眾。心也不是心。佛也不是佛。物也不是物。畢竟是個甚麼。向前來與汝道。明眼人前莫錯舉　上堂。舉產難因緣畢。驀召大眾曰。會麼。良久。以拄杖旋風打散<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5141' />
<p class='h3'>衡山朝南天山本定禪師</p><p>長沙人。僧問。大師者裏。有禪可參麼。師曰。總不按牛頭喫草。曰某甲會也。師曰。試道看。僧無語。師曰。總不按牛頭喫草　上堂。舉女子出定話畢。乃曰。大家在這裏。耳聞及眼見。是非不到處。那用語言辨<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5142' />
<p class='h3'>瀏陽石霜月江本印禪師</p><p>示眾。三世諸佛不知有。摘楊花摘楊花。狸奴白牯却知有。摘楊花摘楊花。諸禪德。能於此諦聽麼。南泉老子。舌頭拖地<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5143' />
<p class='h3'>醴陵大唐默可本符禪師</p><p>示眾。佛是眾生家裏人。眾生是佛屋裏客。真誠體究自分明。何必叮嚀費齒舌<span class='note-inline'>(爾瞻尊嗣)</span>。</p>
</div>
<div class='div-other'><a id='mulu5144' />
<p class='h3'>常州荊溪海會雪舲中禪師</p><p>都梁樊氏子。六歲。聞僧警世語懼歎。禮迴龍為啟脫白。稍長。參紫雲剛。令看念佛者誰。未幾。聽板聲有省。嗣受記莂。剛示寂。繼席紫雲。又住獅子山。漢口湖山。宜興法華。杭州仁王。毗陵海會。<span class='corr'>邗</span>江廣福。北京圓通諸剎　示眾。花紅雲白。山青水綠。怪石如虎。奇松若龍。端而廣。理而微。伊關在南。羊腸在北。不耕者饑。不織者寒。更教山僧將何所說　示眾。春山有花。碧水有月。六月炎天。紛紛下雪。十方世界現全身。百尺竿頭須甄別　示眾。迷時萬惑累於心田。悟時真空齊於法界。如鏡對鏡。了了明明。難解難思。千差萬別。火裏蝍蟉飛上天。觀音直入普門下　晚參。鷂子<span class='corr'>已</span>過新羅國。且道。甚麼人覓得空中鳥跡。倘或擬議思量。未出黑山鬼窟　示眾。抱車入淵。丈人播船。春不避于風塵。夏豈逃於暑熱。所以獅子不食鵰殘。快鷹那打死兔　僧問。如何是祖師西來意。師曰。明月難教下碧天。曰請和尚直指。師曰。山僧不曾曲說　問大死的人。却活時如何。師曰。何曾移得半步　問向上一路。千聖不傳。請和尚道破。師曰。莫妄想<span class='note-inline'>(密嚴剛嗣)</span>。</p>
</div>
<div class='div-other'><a id='mulu5145' />
<p class='h3'>城步玉屏石舲本萃禪師</p><p>都梁朱氏子。信向宗乘。投紫雲剛剃染。參萬法歸一。契悟。隱于粵西中洲。後開法玉屏　小參。減半便成圓。增半便成缺。一條拄杖子。抝作中秋月。莫謂語不成章。却也抽釘拔楔。有人道得分明。不妨兩手交結　臘八上堂。明星傳說<span class='corr'>已</span>多年。好笑瞿曇夜夢顛。若論奇哉誇證得。不堪憐處也堪憐　僧問。如何是道。師曰。向前來。曰學的道。師曰。退後看。曰畢竟如何行持。師曰。立地死漢<span class='note-inline'>(密嚴剛嗣)</span>。</p>
</div>
<div class='div-other'><a id='mulu5146' />
<p class='h3'>永州鳳山破有本宣禪師</p><p>通州潘氏子。參密嚴剛於紫雲。一見機契。出住清溪鳳山　解制上堂。合抱之材。生於毫末。九層之臺。起於壘土。千里之行。始於足下。八字之門。開於方便。大地山河無間隔。芒鞵似虎杖如龍　至節小參。淑氣潛回萬象甦。漢宮一線費工夫。靈源不逐時遷變。凜凜寒光徹太虗　落堂拈拄杖。僧出問。和尚手裏是甚麼。師便打。曰打某甲何為。師曰。蒼天蒼天　問如何是鳳山境。師曰。春色無高下。花枝有短長。曰如何是境中人。師曰。昨夜三更失却牛。天明起來便得馬<span class='note-inline'>(密嚴剛嗣)</span>。</p>
</div>
<div class='div-other'><a id='mulu5147' />
<p class='h3'>武岡州端峰碎塵本鏗禪師</p><p>本州李氏子。示眾。向上一路。千聖不傳。天下師僧。承虗接響。汝等切忌鑽龜打瓦　二僧參。一僧出。師便打。又一僧出。師亦打。二僧齊下去。師曰。一箭落雙鵰　問如何是第一句。師曰。路從平處險。曰如何是第二句。師曰。人向靜中忙。曰如何是第三句。師曰。何必費思量<span class='note-inline'>(密嚴剛嗣)</span>。</p>
</div>
<div class='div-other'><a id='mulu5148' />
<p class='h3'>武岡西竺子愚本玄禪師</p><p>新寧劉氏子。示眾。說法者。無法可說。是名說法。聽法者。無法可聽。是名聽法。參禪者。無禪可參。是名參禪。學道者。無道可學。是名學道。所以文殊起佛見法見。被世尊貶向二鐵圍山　僧參。師問。那裏來。曰寶慶。師曰。借寶看。僧打○相。師將拄杖。向中劃曰。碎也<span class='note-inline'>(密嚴剛嗣)</span>。</p>
</div>
<div class='div-other'><a id='mulu5149' />
<p class='h3'>南康廬山開先樸倫本樹禪師</p><p>廣西全州馬氏子。僧參。師問。汝到者裏何事。曰有疑。師曰。直說來。曰不是心不是佛不是物。師曰。蒼天蒼天　問佛未出世時如何。師曰。黃河三千年一度清。曰出世後如何。師曰。春風滿地雨花香。曰謝師答話。師曰。天地懸殊　一日當路中央。兀立而逝。推不倒地<span class='note-inline'>(密嚴剛嗣)</span>。</p>
</div>
<div class='div-other'><a id='mulu5150' />
<p class='h3'>新寧碧岫寄幻本遵禪師</p><p>本邑呂氏子。髫年投迴龍出家。初參燕月曇。令看一歸何處。後侍紫雲。有省。乃得衣拂。住碧岫。四十三年影不出戶　示眾。雲門乾矢橛。分明空瑣屑。洞山蔴三觔。趙州殿裏底。東㵎水流西㵎水。南山雲起北山雲　僧問。世尊拈花時如何。師曰。那裏瞌睡來　示寂本山。壽八十四。塔存右隴<span class='note-inline'>(密嚴剛嗣)</span>。</p>
</div>
<div class='div-other'><a id='mulu5151' />
<p class='h3'>邵陽西竺瑞參本釉禪師</p><p>本邑賀氏子。示眾。有法可說。含血噴天。無法可說。有口如啞。眾中。有知見過人者。出來相見看。一僧出。師便打。僧擬問。師直打退<span class='note-inline'>(密嚴剛嗣)</span>。</p>
</div>
<div class='div-other'><a id='mulu5152' />
<p class='h3'>都梁端峰冰履淨堅禪師</p><p>本州李氏子。示眾。下得手道得著。痛與一頓。一僧踴躍而出。師便打退。又一僧踴躍而出。師亦打退。復卓拄杖曰。要識真金火裏看　問水裏火起時如何。師曰。莫亂傳。曰和尚為甚信某甲不過。師曰。水裏火起<span class='note-inline'>(密嚴剛嗣)</span>。</p>
</div>
<div class='div-other'><a id='mulu5153' />
<p class='h3'>武岡獅子山鐵䑳本煛禪師</p><p>本州馬氏子。小參。僧問。如何是奇特事。師曰。看破不值半文錢。曰望和尚說明。師曰。悶殺人。曰豈無方便。師曰。蒼天蒼天。乃曰。佛法不是細事。便下座　示眾。禪不在參。道不在學。說到行到。是個甚麼。喝一喝<span class='note-inline'>(密嚴剛嗣)</span>。</p>
</div>
<div class='div-other'><a id='mulu5154' />
<p class='h3'>新寧觀音山規普本範禪師</p><p>參紫雲。充庫司。雲問。寶壽生薑辣麼。師曰。謝和尚證明。雲曰。寶壽即今在甚麼處。師禮拜起。叉手而立。雲頷之　僧問。西來祖意。乞師指明。師曰。祝融峰頂萬年松。曰達磨未來時如何。師曰。爛柯巖下水潺湲　頌牛過牕櫺曰。教人有法。明而<span class='corr'>已</span>矣。擬議思量。白雲萬里　頌七觔布衫曰。看取鈎頭意。錯認定盤星。隨邪<span class='corr'>已</span>逐惡。千古播虗聲<span class='note-inline'>(密嚴剛嗣)</span>。</p>
</div>
<div class='div-other'><a id='mulu5155' />
<p class='h3'>新寧大盆彌映本道禪師</p><p>僧問。地獄中人。可成佛否。師曰成佛。曰直待幾時。師曰。待他出獄。即向汝道　頌世尊覩明星曰盡大地人。是瞌睡漢。我佛世尊。眉毛<span class='corr'>已</span>換　頌洞山蔴三觔曰。有買有賣。無錢莫怪。綑殺多人。索子現在<span class='note-inline'>(密嚴剛嗣)</span>。</p>
</div>
<div class='div-other'><a id='mulu5156' />
<p class='h3'>六恒侍者</p><p>永州東安人。示眾。舉產難因緣。拈曰。三人行。必有我師焉。擇其善者而從之。其不善者改之。信夫　示眾。舉婆子燒菴。拈曰。說人十善。不如隱人一惡。是則是。未免二俱敗闕　僧問。一口氣不來時如何。師曰。通身慶快。曰何處安身立命。師曰。不是天堂。便是地獄<span class='note-inline'>(密嚴剛嗣)</span>。</p>
</div>
<div class='div-other'><a id='mulu5157' />
<p class='h3'>潭州龍山大石來洪禪師</p><p>衡陽人。示眾。頂門具眼者。山僧與他。錦上鋪花。一撥便轉者。山僧一棒也不打他。若是家裏人。定知家裏話　問馬祖踏殺天下人。還有怨恨者麼。師曰。就是你不唧[口*留]<span class='note-inline'>(宗玄旨嗣)</span>。</p>
</div>
<div class='div-other'><a id='mulu5158' />
<p class='h3'>全州香林璞崖來淳禪師</p><p>衡陽人。上堂。舉雪峰道。盡大地如粟米粒大。拋向面前。漆桶不快。打鼓普請看。古人與麼道。倒腹傾腸了也。所以雲門扇子。[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。路遙知馬力。歲久見人心　上堂。僧纔出。師一棒打退。僧復進。師又一棒打退。又僧曰。和尚棒頭。與麼利害。師曰。者瞎漢。不打更待何時。直打下座<span class='note-inline'>(宗玄旨嗣)</span>。</p>
</div>
<div class='div-other'><a id='mulu5159' />
<p class='h3'>南嶽隆興自真清修禪師</p><p>衡山人。示眾。磨鏡臺說法了也。己躬崖說法了也。俱說法了。山僧何得重論。便歸方丈　示眾。參活句。莫參死句。且道。那一句是活句。風吹荷葉團團轉。雨打梨花蛺蝶飛。那一句是死句。推不向前。約不退後。釘樁搖櫓可憐生。諸兄弟。還解坐斷兩頭麼。直下若無宗正眼。莫來這裏定錙銖<span class='note-inline'>(宗玄旨嗣)</span>。</p>
</div>
<div class='div-other'><a id='mulu5160' />
<p class='h3'>法海澂徹□禪師</p><p>結制上堂。虗空為爐。大地作炭。煅凡煉聖。點鐵成金。雖是宗師分內事。檢點將來。猶是好肉剜瘡。驀豎拂曰。會麼。于斯會得。釋迦不前。彌勒非後。其或未然。各人挽起眉毛　臘八小參。真金不避混泥沙堪忍場中顯作家。為要諸人爭意氣。故來揑目又生花　僧問。生從何來。師以左足示之。曰死向何去。師以右足示之。曰某甲未信在。師曰。疑則別參　問生從何來。師曰幽谷。曰死向何去。師曰大海。曰還許學人棲泊也無。師曰不許。曰為甚麼不許。師曰。從來不納死屍　頌善財五十三參曰。不求自己反求人。踏遍諸方沒處尋。樓閣門開饒薦得。了無一法可為親　頌世尊敕文殊看維摩居士病曰。維摩幻疾。文殊幻問。各顯家風。毫無餘蘊。有藥還須妙手醫。門高不二誰能近<span class='note-inline'>(祖山地嗣)</span>。</p>
</div>
<p class='juan'>五燈全書卷第一百二</p>
<div class='div-w'><p>五燈全書卷第一百二補遺</p>
<p class="head1">臨濟宗</p>
<p class="head2">南嶽下第三十六世隨錄</p>
<a id='mulu5161' />
<p class='h3'>杭州大慈隱崧璇禪師</p><p>本業儒。不明生死至理。即棄室為僧。徧謁諸方。晚參柏山理。依止三載。行業純一。每見貧寒。必自捐衣食與之。見病苦。必躬事之。甞行密行。理深器重。每謂師曰。出家學道。須明自心。自心不明。終非利器。饒汝修行恒沙劫數。不能出他閻老子掌握在。師于是。刻勵參究。一日登閣有省。復侍三載。漸益奧旨。出住大慈。有刻錄行世。後不知所終<span class='note-inline'>(素弘理嗣)</span>。</p>
</div>
<div class='div-w'><a id='mulu5162' />
<p class='h3'>登州法源寶如玉禪師</p><p>山東文登于氏子。年二十辭家。投黃縣體空祝染。遍遊講肆。首參大覺忞歲餘。被友人拉同南下。禮堯峰容受具。命師灑掃。一日掃地畢方擲箒。覺身如虗空。了無一物。乃成一偈呈西堂。隨住東蓮。繼參大雄。末叩柏山理。而印可焉。出住河陽法源　上堂。隨處安居。逢場作戲。正是衲僧行履。須知人人脚跟下。有大寶光。如天普葢。似地普擎。無生滅去來之表。無迷悟頓漸之殊。五眼莫覩。千聖難名。從上尊宿。屈曲垂慈。與人解粘去縛。早是和泥合水了也。而今倘有個具眼底。到法源門下。好與三十棒。何故。杖頭有眼明如日。欲識真金火裏看　上堂。以手搖曳曰。道本無言。更說個甚麼。若要山僧饒舌。也是抝直作曲。性躁漢。未動脚跟。早<span class='corr'>已</span>七通八達。從南來底。未過黃河崖。自知是南。從北來底。<span class='corr'>已</span>到護駕嶺。自知是北。且道。徑捷在甚麼處。復以手搖曳。便下座　上堂。豎拂子云。羣山列翠。一水涵空。魚泳鳥飛。悠悠自樂。且道。有何三昧。得不落網罟。擊拂子云。高高峰頂躍。深深海底飛　上堂。西天佛祖。就樹安居。苟放形軀。大行化法。東土沙門。高房大廈。圖事豐盈。以樂為業。法源即不然。居屋兼居樹。披衣亦披蓑。隨分納些。須箇箇心安樂。破鼓不時打。信口唱巴歌。橫按拄杖曰。囉囉哩哩囉囉。去年今日因。今日去歲果。因果甚分明。忽然成寶所。殿堂雖窄眾心寬。萬指圍遶獅子座。滿院憧憧自遠來。總是靈山一會過。自此法源梵剎新。永貼千古作規模<span class='note-inline'>(素弘理嗣)</span>。</p>
</div>
<div class='div-w'><a id='mulu5163' />
<p class='h3'>玉峰身雲徧禪師</p><p>蘇州人。丱歲脫白。有孝行。禮三昧律師受具。扣荊谿請益禪要。次參素弘理于柏山。一日問理曰。某甲參禪。自覺無味。不如仍學律去。理曰。汝若解參禪便解學律。會學律即會參禪。了明心理為戒。悟徹本心為禪。名雖有二。理則歸一。今時人。青天白日。扶籬摸壁走者甚眾。葢因背覺合塵。迷真逐妄。或終身不悟。或半途自返。或藉師友傍通。或觸境緣得解。如暗室遇明燈。如遠客歸故鄉。此等人。只名初地。亦名歡喜地。更須自銷現業無始習氣。直造威音那畔。與麼時。持戒也得。參禪也得。說教也得。念佛也得。呵佛罵祖也得。吟風弄月也得。總是神通妙用。其施設也。不妨三千儀行。其收藏也。任爾纖毫不立。一即無量。無量即一。豈不自由自在。汝若[拚-ㄙ+ㄊ]身做去。從朝至夕。從暮至旦。刻究話頭。忽然腦後眼開。罵山僧有分在。師于是。衣不解帶。寐不開單者五載。一日聞虎聲。覺大地震動。身心豁然。猶若虗空。往見理。理肯之。一日辭理。乞錄稿梓行。刻竣仍回。侍寮奉理。終焉<span class='note-inline'>(素弘理嗣)</span>。</p>
</div>
<div class='div-w'><a id='mulu5164' />
<p class='h3'>杭州慧彰文玉璣禪師</p><p>參柏山理。一日登廁。理見曰。清淨地上何撒屎。師曰。乾屎橛聻。理曰。錯會不少。師曰。和尚作麼生。理纔開口。師曰。錯會不少。理休去。師執侍數載。深領厥旨。出住烏峯　上堂。山僧不會禪。從來異類行。特訪同道人。被強捉上櫈。入隊水牯牛。難辭犁耙分。醜態不能藏。鼻孔幸端正。良久曰。吽　示眾。超山雲唐棲水。眉目分明不二體。阿呵呵當自委。河沙諸佛毫端裏。一切臨風覿面呈。現前諸人會也未。若不會。山僧自道去也。拽拄杖。歸方丈　示眾。江右針杭州線。北馬南舟直無限。以如意一畫云。會麼。良久云。不是知音者。徒射穿楊箭<span class='note-inline'>(素弘理嗣)</span>。</p>
</div>
<div class='div-w'><a id='mulu5165' />
<p class='h3'>溫州山斗吼山震禪師</p><p>舉鴛湖用。與雪嶠信。翫月次。信指月曰。者半箇在那裏去了。用良久曰。會麼。信曰。也只得半箇。用曰。者半箇在那裏去了。信亦良久。用曰。也只得半箇。相與大笑。頌曰。峨嵋山月半輪秋。影入平江浸不流。此夕管絃休接拍。風情恐動玉關愁<span class='note-inline'>(夢堂倪嗣)</span>。</p>
</div>
<div class='div-w'><a id='mulu5166' />
<p class='h3'>北京安化嘯堂予禪師</p><p>休寧汪氏子。世儒業。因閱竺墳。有出塵志。二親繼歿。從愚山藏薙染。投玄水杲秉具。參本來面目話。六年無所入。偶看般若。至若以色見我分。疑情頓解。參大覺琇。萬善殿見明覺璁。命司書狀。機緣頗多。末叩安化則。則拈拄杖曰。一口吸盡西江且置。汝試吞拄杖子看。師曰。某甲不是野狐精。則曰。尋常喫什麼。師曰。夜叉頭菩薩面。則曰。杜撰禪和。師震聲便喝。則曰。獅子吼。野干鳴。師曰。也要和尚疑著。則打曰。還知落處麼。師擬開口。則又打。師禮拜曰。若不親見和尚。幾被諸方瞞過。則然之。命掌院事。親炙五載。微旨日益。授偈記莂。繼席安化　上堂。財法二施。等無差別。眼上眉橫。口裏藏舌。尼姑定是女人。秤錘畢竟生鐵。如此分明。何用多說。乃顧眾曰。翻思從上古錐。也是看孔著楔　元旦上堂。塞北風霜結凍。江南梅柳爭春。天時人事。兩兩昇平。會得即是妙旨。何須立主分賓。更若擬議尋思。便是鐵壁面橫。喝一喝云。爐燒紫柏歌堯德。四海朝衣祝聖仁　示眾。豎拂子云。大道只在目前。要且莫前難覩。欲明大道真體。不離聲色言語。古德恁麼道。帶累多少人。向聲色裏卜度。安化者裏。饑則喫飯。倦則打眠。那有許多般事。諸兄弟。恁麼會得管取。參學事畢。還有麼。良久。擊拂子曰。但得雪消處。自然春到來<span class='note-inline'>(世高則嗣)</span>。</p>
</div>
<div class='div-w'><a id='mulu5167' />
<p class='h3'>北京蕉園繼遠戩禪師</p><p>歷叩尊宿。晚見安化則。則豎竹篦曰。諸方參得的。拈向一邊。且道。者個是什麼。師曰。和尚莫強生節目。則曰。觸不得背不得。畢竟如何即得。師便喝。則曰。汝者一喝。諸方即得。老僧者裏。未敢相許。師擬開口。則便打。師又擬開口。則又打。師點首數下。則曰。汝見何道理便點首。師曰。某見數員知識。如在雲霧中行。今日見和尚。若青天白日之下。一塵也著不得。則曰。汝有此見也。又打。師忽然開解。便禮拜。則頷之<span class='note-inline'>(世高則嗣)</span>。</p>
</div>
<div class='div-w'><a id='mulu5168' />
<p class='h3'>北京弘福源池靖禪師</p><p>蘇州馮氏子。禮寒山光剃度。詣愍忠秉具。恒遊講席。參世高則於安化。命掌維那。示看本來面目話。二載未得脫灑。一日遊西山。聞客曰無邊秋色在山林。有省。歸告則曰。某甲今日摸著鼻孔也。則曰。本來面目聻。師便喝。則曰。無夢無想。主人公在什麼處。師曰。脚頭脚底。則曰。甚處見得。師曰。何必重栽眼上眉。心則曰之。後付偈曰。車溪宗旨。付爾流傳。一根拄杖。開豁人天<span class='note-inline'>(世高則嗣)</span>。</p>
</div>
<div class='div-w'><a id='mulu5169' />
<p class='h3'>天津大悲慧林光禪師</p><p>吳縣張氏子。投安化則披剃。命參本來面目話。一日因僧問睦容。如何是本來面目。容曰。瓮裏何曾走却鱉。師在傍有省。即趨方丈。則問。本來面目聻。師曰。描不成。畵不就。則曰。既恁麼。喚什麼作本來面目。師震聲一喝。則曰。喝則從汝喝。還我本來面目來。師曰。到者裏。有口只堪喫飯。則曰。三十棒。且待來日。尋命典書狀。巾瓶十載。乃受印可。初住西山法雲。次遷天寧。後繼主大悲　上堂。喝一喝曰。威音那畔更那畔。直至於今無改變。面目分明只是渠。說與諸人仔細看。且道。看底是阿誰。以拂畫○作拋勢云。拋向古皇前。來朝再打算　立夏上堂。諸佛說不到。祖師提不起。不得動著。動著則禍生。拈拂子。畫一畫曰。閒坐義窗讀周易。不知春去幾多時　上堂。看破趙州無。劄碎雲門普。拈起石霜笏。打動禾山鼓。拋出雪峰毬。把住巖頭艣。擺手出天津。達磨不是祖<span class='note-inline'>(世高則嗣)</span>。</p>
</div>
<div class='div-w'><a id='mulu5170' />
<p class='h3'>靜海普度從實虗禪師</p><p>本郡王氏子。幼習武不樂。禮天童門披緇。命參一口氣不來話。因拽石索斷遭跌有省。呈門。門器之。旋里見大博乾。晚謁世高則于湧泉。甚契。則遷大悲。師任勞匪懈。經十載。漸益厥旨。入室次。則曰。藥山久不陞座。是何意旨。師曰。秋空孤月朗。難教下長天。曰陞座院主問。又作麼生。師曰。一段傷心處。那箇是知音。則頷之　示眾。開口成雙句。揚眉落二三。點即猶偏執。說之又弗然。既總不是。畢竟如何即得。諸人試甄別看。若不會。二六時中。只在汝脚跟下。慎勿錯過。驀卓拄杖曰。放下著。又卓一下曰。放不下擔取去　示眾。拈拄杖曰。好箇消息。只恐對面不識。便恁麼會。功不浪施。若不會。可放下身心。抱箇話頭。九旬禁足。三切思惟。豎起脊梁。如蛇鑽壁。忽地鑽過。那邊便有如許世界。逍遙自在。任意優游。豈不快哉。還有恁麼人麼。卓拄杖曰。把手教人行不得。為人自肯乃方親<span class='note-inline'>(世高則嗣)</span>。</p>
</div>
<div class='div-w'><a id='mulu5171' />
<p class='h3'>濟寧十方澹淵源禪師</p><p>本郡張氏子。齠年。圓顱于蓮白。從天寧禮乞戒。命看一歸何處話。晝夜提撕。坐臥不懈禮落堂。師問。一歸何處。禮曰。三角火輪空裏炙。師不覺通身汗流。疑情頓失。即呈偈曰。萬法歸一。一歸何處。寶劍纔拈。髑髏徧地。禮身肯。命掌記室。次參報恩靈巖。後抵泗水嶧山。聞安化則。即往叩。師資甚契。命理院事。數載。深得奧旨。一日驀召入室。問雪峰輥毬。禾山打鼓。是什麼意。師曰。打草要蛇驚。則豎如意曰。即此用。離此用。師曰。賊身<span class='corr'>已</span>露。則曰。正法眼。為甚向瞎驢邊滅却。師曰。知恩解報。則打一如意。師便禮拜。則印之以偈。出住十方。次遷大悲<span class='note-inline'>(世高則嗣)</span>。</p>
</div>
<div class='div-w'><a id='mulu5172' />
<p class='h3'>神京南泉心禪宗禪師</p><p>無錫顧氏子。歷叩名宿。雖有悟入。終不灑脫。甞請益安化則。猶未解。則屢加痛棒。遂別築一室。名文星閣。晨夕刻責。至忘寢食。一晚聞鐘聲。覺大地震動。聲滿虗空。返觀身心。了無所得。往見則。則曰。且喜汝今日捉賊也。師曰。若非和尚慈悲。幾乎枉遭聖世。則曰。始知吾不欺汝。師珍重禮三拜。則頷之<span class='note-inline'>(世高則嗣)</span>。</p>
</div>
<div class='div-w'><a id='mulu5173' />
<p class='h3'>北京安化澹如賢禪師</p><p>山陰張氏子。習青箱。喜宗門語。適白下。投若見芟染。詣古林圓具。參靈隱禮。示本來面目話。力參不契。後客牕閱傳燈。識得大蟲原是虎。渙然釋疑。謁靈巖儲。儲舉竹篦曰。者箇喚作什麼。師曰。蘇卿原是漢朝臣。儲曰。一口氣不來。什處著脚。師曰。橫身三界外。誰是出頭人。儲器之。最後參世高則于安化。一見緣契。命充維那。一十五載。深悉微旨。一日召入室。驀頭打曰。只此一棒。具縱奪殺活。汝作麼生會。師曰。如龍得水。似虎靠山。則又打曰。者一棒聻。師曰。也知和尚太煞婆心。則曰。未在更道。師便與一掌。則拓開曰。莫亂作。師便禮拜。則曰。如是如是。付偈記莂<span class='note-inline'>(世高則嗣)</span>。</p>
</div>
<div class='div-w'><a id='mulu5174' />
<p class='h3'>北京天龍致和中禪師</p><p>浙婺浦江人。投華藏慧峰披緇。喜誦持峰誨曰。誦經不通理。循行數墨流。明心達本源。方名誦持經。師請益曰。如何即是。峰曰。須親知識。則不失出家志。師遂北遊於憫忠。受具習律。一日忽思受業語。即謁隆恩圜。看無字話。刻究累歲。適出門聞呼犬聲。有省。呈偈曰。主翁驀一喚。昂頭便轉身。觸著些毒氣。齩殺天下人。圜為稱喜便問。狗子因甚無佛性。師曰。和尚也要照顧。曰如何又道有。師曰。雪壓梅梢冷。應知別有春。圜曰。善自保護。再叩大憬敏。敏曰。狗子因甚無佛性。師曰。塞北薰風冷。廣南冬日和。曰離却有無道句看。師曰。釣魚何必子陵臺。敏打曰。者躲跟漢。師拂袖便出。晚參安化則。則問。聞你會得無字。是否。師曰。和尚為甚杓卜聽虗聲。則曰。既是無。用會作麼。師曰。劈破虗空捻出髓。則曰。未在更道。師曰。放出凌天鶚。冲開碧落圖。則曰。放與三十棒。師曰。某甲今日乍到。不敢觸忤和尚。則契之。師親侍數稔。洞明玄旨。則印以偈。命住天龍。次遷華藏<span class='note-inline'>(世高則嗣)</span>。</p>
</div>
<div class='div-w'><a id='mulu5175' />
<p class='h3'>北京觀音天然定禪師</p><p>禮安化則出塵。命看無字。次參溟波古。一晚古落堂。謂眾曰。看話頭要親切。如立在萬仞懸崖上。忽然撲落到底。直得無一點氣息。向者裏甦醒起來。方有少許相應。聲未絕。師豁然省悟。便起身作禮。古曰。此是風力所轉。師便喝。古便打。師連喝兩喝。古曰。何不道一句。亂喝作麼。師又喝一喝。歸位。開靜後。古喚師入室。問你為什喝老僧。師曰。學人見和尚跌殺在萬仞崖下。特來相救。古撫掌笑曰。冷灰裏一粒豆爆。師亦撫掌曰。活也活也。自是機鋒敏捷。復省則。則問。你有箇入處是否。師曰。和尚莫妄聽傍言。則曰。經云一人發真歸元。十方虗空悉皆消殞。乃指面前曰。因什物物顯現。師曰。天無私覆。地無私載。則即入方丈。掩却門。師不解意。轉展懷疑。立至夜深。擡頭見月。清光萬里。從前所有。廓然不見。次早扣方丈門。則曰誰。師曰元定。則曰。道得即開。師曰。若有開口處。即不來見和尚。則開門曰。老僧只要子恁麼。師珍重禮三拜。則頷之<span class='note-inline'>(世高則嗣)</span>。</p>
</div>
<div class='div-w'><a id='mulu5176' />
<p class='h3'>蘇州聖蓮吉庵貞禪師</p><p>本郡錢氏子。北遊京師。禮安化則剃落。參三不是話。南旋謁金粟石庵琈。屢呈見。琈與掃却。一日。聞隣僧曰。不經霜雪操。那識歲寒心。有省。即回虎丘。參天鼓震。偶侍山門外行。震問。古人為什麼道得也叉下死。道不得也叉下死。師曰。熱心片片。震打曰。且照顧性命。師引頸曰。要頭便取去。震曰。逢人但恁麼舉。師指千人石曰。者是生公說法處。震異之。復覲則。則曰。南方去得箇什麼來。師曰。空手去。空手來。則曰。如何是到家一句。師曰。頭頂天。脚踏地。則曰。脚跟下道句看。師禮拜曰。今日又得親見和尚。則頷之。康熈壬申二月望日。告眾畢。說偈曰。來也落落脫脫。去也脫脫落落。且道是箇甚麼。咄。萬里長空飛一鶚。瞑目而逝<span class='note-inline'>(世高則嗣)</span>。</p>
</div>
<div class='div-w'><a id='mulu5177' />
<p class='h3'>天長藏經院清映潤禪師</p><p>三阿蔡氏子。幼生多疾。父母捨。從靈幼老宿圓顱。訓以禮誦。每讀惟此一事實句。懷疑不輟。往千華具戒。精習毗尼。企慕禪宗。遂參天笠珍于夾山。屢蒙示棒。未得悄然。後遊金門。謁安化則。則曰。甚處來。師曰天長。則曰。天有多長。師擬答未恰。即求住。則命充記室。令看萬法歸一話。憤發提參。無所透路。除夜聞爆竹聲。疑情頓釋。即往方丈。則曰。今朝除夜。作麼生烹露地白牛。與眾分歲。師展兩手。則便打。師以手加額而出。則默契之<span class='note-inline'>(世高則嗣)</span>。</p>
</div>
<div class='div-w'><a id='mulu5178' />
<p class='h3'>英麓天寶劍鋒峻禪師</p><p>性剛利。徧謁知識。無契其心。聞古璧文孤邁。竟造三角。文一見。即舉首眾。一日舉廓侍者問德山。從上諸聖向甚處去因緣。請益。文令師自念。至王老師不打破鼓處。文曰。住住。恁麼則德山休去也。師曰。者老漢一場敗露。文曰。你又作麼生。師曰。某甲到者裏。禮拜何辭。文曰。切忌草草。師轉身便出。文閉却方丈　示眾。二十年來行脚。身貧竟無襪著。坐斷千峰萬峰。轉見脚無處插。復展兩手云。有甚麼法　後繼席三角。晚參。盡大地是箇院子。挨拶不入。盡大地是個自己。從來不識。盡大地是箇盋盂。沒處喫食。盡大地是箇道場。無門可出。諸仁者。還會麼。良久曰。大地拈來是甚麼。無人搆得奈如何。桃花笑破靈雲眼。鄭十三娘一老婆　示眾。舉殃崛持盋因緣曰。長者因事問事。世尊就車打車。殃崛勞而無功。喝一喝云。今日錯下名言。頌曰。淡抹濃粧倚翠樓。隔廉風月動閨愁。一聲杜宇園林過。驚破莊周蝶夢遊<span class='note-inline'>(古璧文嗣)</span>。</p>
</div>
<div class='div-w'><a id='mulu5179' />
<p class='h3'>廣西龍峰鐵輪印禪師</p><p>上堂。炎炎六月火生氷。杲杲長空日一輪。萬里青山回首處。白雲冉冉襲氤氳。以拂畫圓相云。大眾于此會得。入我法中。勿論凡聖智愚。施為舉措。咸遵舊令。要明格外單傳。斬新條令。不免借龍峰鼻孔出氣。擊拂子一下<span class='note-inline'>(古璧文嗣)</span>。</p>
</div>
<div class='div-w'><a id='mulu5180' />
<p class='h3'>蘄州三角連度淵禪師</p><p>修水盧氏子。年十五。禮白蓮誠祝髮。執勞五載。忽思生死事大。徑造法昌。昌命看一口氣不來話。至三七日。聞爆竹驚聲撲下單。昌近前曰。且喜好消息。師作禮曰。某甲參究。目不交睫三晝夜。覺前後無際。昌曰。而今不要你參禪學道。只要你饑來喫飯。困來打眠。師自念。佛法不是小可。遂徧叩江楚。至鳳山。禮東巖璨。執侍六載。璨一日喚師入室。命作本來面目頌。師曰。黃河曲也水灣灣。面目分明不用參。換却雙眸天外看。回頭石馬過千山。璨稱賞之。遂印可。師嗣禮天峰性于多雲。明年。性赴三角請。命師首眾。經七載。性受東永福請。命師繼席　上堂。僧問。師唱誰家曲。宗風嗣阿誰。師曰。皤皤雙徑月。照徹蠡湖冰。曰如何是相承底事。師曰。偶踏青林路。今來最上頭。乃曰。奮踞地獅威。千箇萬箇。頂[寧*頁]火迸。及盡去也。草偃風行。正當恁麼時。向上一著。壁立千仞。驀拈拄杖。劃一劃云。諸人。向者裏透脫得。始有喫棒分。何故。龍門瀉下飛騰勢。倒嶽傾湫徧五湖<span class='note-inline'>(東巖璨嗣)</span>。</p>
</div>
<div class='div-w'><a id='mulu5181' />
<p class='h3'>蘄水吳山楚石琇禪師</p><p>湖南吳氏子。母夢月輪墜榻。驚趨戶外而生。十六。出家于崇法寺。十九。參蘿月于圓通。二十三。謁法昌受具。看竹篦子話。有省。隱住白雲山。一日過溪遇虎。徧身毛豎。師默思。此是宿業所致。將平生事。一時放下。危坐溪邊。俄頃虎去。師乃捨庵出山。謁黃檗杲。後于百丈。破竹傷指。始透古人關鍵。晚參東巖璨于雙林。璨問。那裏來。師曰雲居。璨曰。既是雲居。因甚到此。師曰。龍行虎驟。遂執侍六載凡應機深契璨意。有克紹許英靈奕葉芬芳起之句。師稟囑。隱于硃砂巖吳山寺舊址。結茅自勵。三十年。影不出山<span class='note-inline'>(東巖璨嗣)</span>。</p>
</div>
<div class='div-w'><a id='mulu5182' />
<p class='h3'>淮安心宗誠然禪師</p><p>侍主峰法最久。一日法問。無水不朝東。為甚㴑流西行。師曰。大海知足。應須倒流。法曰。倒流一句作麼生。師曰。恁麼則左右逢源去也。法然之。康熈丁未秋。法上堂。拈衣拂云。龍淵虎穴任縱橫。大抵還他氣象雄。不是山僧呈醜拙。驚人浪裏獲獰龍。心宗然公。識見無疑。侍老僧有年。今日兩手分付。一任倒用橫拈。光揚法化。師珍重禮三拜<span class='note-inline'>(主峰法嗣)</span>。</p>
</div>
<div class='div-w'><a id='mulu5183' />
<p class='h3'>石門天柱機峻禪師</p><p>參古燈炯於仙居。請益禪要。命看無字。炯住青蓮。師亦隨之。制期。炯落堂。問眾云。不思善不思惡。正恁麼時。還有道得者麼。眾無對。炯震聲一喝。師不覺通身汗下。疑團頓釋。即呈偈曰。一喝虗空撲落。驚起海底泥牛。直得通身汗下。徹骨徹體風流。炯頷之。即以偈印曰。一回汗下釋疑團。徹骨風流眼界寬。翻憶當年無字話。令人幾度恨無端　示眾。舉鴛湖用因金明進參。纔跨門便去是甚麼。進擬對。用震威一喝。進豁然契悟。便掩耳而出。頌曰。萬疊銀濤漲禹門。揚鬐鼓鬣有鯨鯤。一聲霹靂驚天地。直得風雷宇宙昏<span class='note-inline'>(古燈炯嗣)</span>。</p>
</div>
<div class='div-w'><a id='mulu5184' />
<p class='h3'>蘇州雷音道成宗禪師</p><p>參古燈炯於金明。炯問。上座字甚麼。師曰。道成炯曰。道既成。又來者裏作麼。師曰。若不來。怎知道成。炯曰。如何是道。師曰。脫殻烏龜飛上天。炯曰。如何是道中人。師曰。今日親見和尚。炯喝曰。是誰見。師擬進語。炯便打。師曰。和尚莫強抑人。炯叱曰。我強抑你。連棒打出。師曰。某特來親近和尚。懇求慈悲。炯復喚師近前。師便掀倒禪床。炯曰。者風顛漢。師曰。適來不合打某甲太過。炯曰。你作打會那。師曰。和尚也不得作風顛會。炯曰。是汝深明棒頭事。師便禮拜。炯然之<span class='note-inline'>(古燈烔嗣)</span>。</p>
</div>
<div class='div-w'><a id='mulu5185' />
<p class='h3'>真定報恩樗木潔禪師</p><p>錢塘鍾氏子。投北京三教祝髮。詣安化則求戒。命參無字。復徧叩叢林無所入。叩青蓮炯于天津大悲。纔跨門。炯便喝曰。者裏無你著脚處。即推出。師良久復入。炯又喝。師于此有省。擬禮拜。炯便掩却門。明早師入室。禮拜曰。和尚昨日著賊也不知。炯曰。昨日且置。今日事作麼生。師便喝。炯曰。汝深明昨日事也。師禮拜。炯命理院事。後晦跡五臺數載。住報恩。小參。一箇破沙盆。且喜大家撐。日日齋時飯。滿盤誰解吞。解吞則不無。且道。是甚麼滋味。山僧不惜口過。與你諸人道破。飯却是米做　住盛京雷音寺。示眾。固安邑裏諸檀度。笑我終朝祇默坐。忽地雷音轟夜半。燈籠露柱成錯過。休錯過。積劫泥團俱裂破　住宣府法華寺。上堂。僧問北方佛法。與南方佛法。是同是別。師曰。塞北霜前冷。江南雪後寒。曰還有分別也無。師曰。三千里外不得錯舉。乃曰。萬里城萬里山。行人到此絕躋攀。一輪明月自千古。迥出而今宵漢間。除烽火息狼烟。東西南北慶安然。大眾且道。承誰恩力。卓拄杖云。烏藤七尺凌天際。一念無私頌萬年　上堂。上無佛可成。下無生可度。一炷清香。閉門打坐。恁麼施為。切勿錯過。召眾云。還會麼。萬全衛畔。車馬大路<span class='note-inline'>(古燈炯嗣)</span>。</p>
</div>
<div class='div-w'><a id='mulu5186' />
<p class='h3'>長洲無住子陳玉文居士</p><p>年十九。登己卯賢書。即任南京御戎事。屢經衝險有感。辭歸。乃學猿公之術。因閱壇經。至不思善不思惡處。有疑。久無所入。後聞僧曰。善惡都莫思量方為究竟。有省。值友華慧生。偕參石帆于慈航。問親到寶山。乞師一接。帆將茶劈面潑云。會麼。士曰。且喜趙州放光。石曰。莫眼花。士一喝便出。石謂華曰。者漢。異日興風作浪去也。士於此悟入。雪竇雲。至松園。邀士往東禪。雲曰。如何是最初一步。士曰。看脚下。雲曰。莫被斷貫索絆倒。士曰。謝師指示。雲拈偈贈曰。一片無瑕玉。通身只淨文。等閒高著眼。覷透復何云。蔣虎臣太史。招士同參鄧尉璧。囑曰。陪坐七堂。士曲就虎刻究無所得。乃贈偈曰。萬峰絕頂見空王。撥轉靈明照十方。荳爆寒灰紅彈子。何須更用煉金剛。虎忽悟。撫掌大笑。報恩賢至舍。賢舉杖曰。者箇人人本具。因甚摸不著。士曰。只為分明極。翻令所得遲。賢曰。汝還得麼。士曰。和尚也須照顧頂門。賢撫士背曰。瞞你不得。士禮拜。復數參知識。無不契機。暨謁大悲炯。炯曰。聞你久參諸方。何處得力。士曰。總沒交涉。炯打曰。者一棒。作麼生會。士曰。婆心甚切。炯曰。莫錯認好。士曰。阿誰不恁麼。炯曰。本分上。道一句看。士曰。渴飲饑餐。不為分外。炯印以偈。士亦以偈謝曰。兩拂從初地。一朝雨露深。當軒懸祖意。喜得古人心。炯曰。如是如是。一日三墖雄見訪。談及古人公案。雄曰。如何是居士修證不無。污染不得的。士豎一指。雄曰。藏身處沒踪跡。為甚露出尾巴。士曰。沒踪跡處不藏身。方為好手。雄打曰。漏逗不少。士曰。却被和尚看破<span class='note-inline'>(古燈炯嗣)</span>。</p>
</div>
<div class='div-w'><a id='mulu5187' />
<p class='h3'>霍山鳳鳴慧超先禪師</p><p>參天峰性。性問。如何是上座本分事。師曰。舌鋒滿口。性曰。未在更道。師曰不道。性曰。為甚不道。師曰。恐驚動和尚。性䇿起兩眉曰。道道。師便禮拜　上堂。剖一微塵。出如來大經卷。豎拂子云。大眾且道。者是什麼經。有僧出。師曰。明破即不堪。便下座<span class='note-inline'>(天峯性嗣)</span>。</p>
</div>
<div class='div-w'><a id='mulu5188' />
<p class='h3'>九江崇壽乳石顯禪師</p><p>參天峰性于三角。舉靈雲見桃花因緣徵詰。有省　示眾。舉徑山南明廣示眾云。五峰頭卓朔。雙徑尾顛先。喝石巖[跳-兆+孛]跳。明月池傾天。頌曰。太平無事刀開鞘。煩惱之時劒入匣。忽聽秋風嘯一聲。忙轉深宮著鎧甲<span class='note-inline'>(天峯性嗣)</span>。</p>
</div>
<div class='div-w'><a id='mulu5189' />
<p class='h3'>黃陂白龍遜野脗禪師</p><p>參三角性。性問。口吞佛祖。眼葢乾坤底人。到者裏因什不會。師曰。從門入者。不是家珍。性曰。古人。為甚三登投子。九上洞山。師曰。將謂別有。性曰。你即今又作麼生。師曰。鵝王擇乳。素非鴨類。性頷之<span class='note-inline'>(天峯性嗣)</span>。</p>
</div>
<div class='div-w'><a id='mulu5190' />
<p class='h3'>廣濟鶴林漢辰弘禪師</p><p>舉一切法應如是知如是見如是信解不生法相。頌曰。青山青白雲白。水向東流星拱北。擕樽夜酌小樓頭。醉看峰前千古月<span class='note-inline'>(天峯性嗣)</span>。</p>
</div>
<div class='div-w'><a id='mulu5191' />
<p class='h3'>黃梅鷄鳴蔭遐樹禪師</p><p>參天峰性于多雲。纔跨門。性問作麼。師曰。親近和尚。性曰。將甚麼親近。師曰。請和尚定當看。性曰。不勞一拶。師曰。恁麼則典牛質庫耶。性點首。師禮拜<span class='note-inline'>(天峯性嗣)</span>。</p>
</div>
<div class='div-w'><a id='mulu5192' />
<p class='h3'>蘄州獅子衡木口禪師</p><p>參多雲性。性豎拄杖云。還識者箇麼。師便喝。性便打。師又喝。性又打。師曰。和尚得與麼性躁。性曰。汝適來得與麼好喝。師曰。不因柳毅傳書信。云何得到洞庭湖<span class='note-inline'>(天峯性嗣)</span>。</p>
</div>
<div class='div-w'><a id='mulu5193' />
<p class='h3'>武昌黃龍振子鐸禪師</p><p>參廣教玉。發明心地。性敏捷。頴悟超卓。徧歷叢林。無可其意。與雲石源友善。盤桓數載。聞永福性鉗錘。往叩。一語機契。便曰。此真我師也。次早即辭歸護國。眾號師為一宿禪師　住後示眾。舉二祖南宗印。參三角喜。請益趙州置箒撫掌大笑因緣。角連打二掌。宗曰莫當得麼。角又打。宗曰金鍮不辨玉石不分。角大笑出法堂。宗一日聞僧誦風鈴偈。曰銅唇鐵舌太尖新。樓角懸來不計春。言外百千三昧法。因風說與個中人。乃有省。呈似角。角可之。頌曰。荷葉羅裙一樣裁。芙蓉笑臉兩邊開。直入池心看不見。歌聲必定有人來<span class='note-inline'>(天峯性嗣)</span>。</p>
</div>
<div class='div-w'><a id='mulu5194' />
<p class='h3'>松江秦瞻明居士</p><p>參天峰性于種福院。性問。明明百草頭。明明祖師意。你作麼生會。士曰。某到者裏却不會。性曰。山僧正要箇不會底。士曰。和尚為甚放學人不過。性曰。千軍易得。一將難求。士禮拜<span class='note-inline'>(天峯性嗣)</span>。</p>
</div>
<div class='div-w'><a id='mulu5195' />
<p class='h3'>蕪湖福嚴鞠庵輪禪師</p><p>晚參海月啟。纔跨門。啟問。是什麼。師曰某甲。啟拈棒直打出。閉却門。師曰。久聞海月。果然寒光逼人。啟却開門曰。上座。是那箇魔王窟裏來的。師攔腮便掌。啟曰。不必。也只要上座打得搆。山僧便罷。師禮拜曰。和尚知恩即得。啟深契　忍仙喆參。師一見機契。尋命齋。師拈糍團問。若喚作糍團。入地獄如箭射。喆曰。和尚婆心太煞。師曰。透網金鱗。以何為食。喆曰。謝和尚賜齋。師乃覆却碗曰。且道。契箇甚麼。喆曰。且喜財法二施。師頷之<span class='note-inline'>(天岩啟嗣)</span>。</p>
</div>
<div class='div-w'><a id='mulu5196' />
<p class='h3'>泰州藏經卍庵純禪師</p><p>上堂。僧問。一大藏教。是箇切脚。未審切箇什麼字。師曰。天皇皇。地皇皇。曰只如五祖道鉢囉孃。意作麼生。師曰。路逢瞎波斯。滿口嚼氷霜。僧禮拜。師曰悔。曰悔箇什麼。師曰。對面不相識。誰不著慚惶。僧無對。師便打　僧問。從上諸聖。向甚麼處去。師曰。不是江南。便是江北。曰還到和尚此間否。師曰不到。曰為甚不到。師曰。我者裏使他不著。<span class='note-inline'>(天岩啟嗣)</span>。</p>
</div>
<div class='div-w'><a id='mulu5197' />
<p class='h3'>楊州大庵禪師</p><p>舉天巖啟小參。孔子不識字。達磨不會禪。人却不信至。海月與麼說。諸人不信。諸人與麼聽。海月不信。諸人不信。海月不信。且道是同是別。頌曰。風前一曲透離微。今古無人和得齊。仙子騎龍歸碧漢。癡人猶戽夜塘西<span class='note-inline'>(天岩啟嗣)</span>。</p>
</div>
<div class='div-w'><a id='mulu5198' />
<p class='h3'>太倉問梅舜日杲禪師</p><p>吳門馮氏子。幼習儒。偶閱羅念庵詩。籠鷄有食湯鑊近。野鶴無糧天地寬之句。師意惻然。即詣繡雪。禮宦陳修剃染。嘗竟日不語。一日歎曰。若不明道。出家何益。直趨方丈求示。執侍七載。得徹法源　初住圓覺。示眾。栴檀林獅子窟。狐狼野犴無踪跡。雲門一字太粗疎。洞山五位何綿密。溈仰法眼兩相當。揑怪弄鬼神爭漆。惟有臨濟較些些。逢人慣作白拈賊。且道。杲上座又作麼生。揮拂子云。坐臥閒房春草深。指揮如意天花落　托盋上堂。佛法徧在一切處。千眼大悲覰不破。鉢盂開口語喃喃。大地撮來粒米大。梅花引客試春衫。三三兩兩成行五。忽然撞著鬬雞兒。忘却當年胡達磨<span class='note-inline'>(宦陳修嗣)</span>。</p>
</div>
<div class='div-w'><a id='mulu5199' />
<p class='h3'>蘇州西山自耘田禪師</p><p>本郡人。博綜羣典。徧遊講肆。聽法華。至惟此一事實餘二則非真。有疑。遂問曰。未審是那一事。座主沉吟莫能對。謂曰。須是請益宗師方知。師乃謁宦陳修于問梅。修問。向在何處。師曰教下。修曰。即今在何處。師無對。修大笑。師面赧。于是猛參至忘寢食。一日聞梆聲。覺身心泰然。疾趨方丈曰。今日要打老漢去。修引頸曰。便斫頭去也不妨。師擬議。被修痛打一頓推出。師自謂曰。本來現成。為甚道不出。愈加䇿勵。經行次。忽風作。見落葉旋轉。即悟徹。乃入室呈解。修曰。如是如是。師禮拜<span class='note-inline'>(宦陳修嗣)</span>。</p>
</div>
<div class='div-w'><a id='mulu5200' />
<p class='h3'>太倉顧商雨孝廉</p><p>婁東望族。心慕禪宗。甞閱內典。謁金明進。不契。進指參問梅修。修問。居士何字。士曰商雨。修曰。試下一點看。士擬議。修曰。且喜密雲彌布。士猶茫然。遂日夜研究久之。侍修次。見僧做麵。士問。如何是祖師西來意。修曰。兩手輥麵杖。士曰。還有祖師意否。修曰。雪浪捲春風。士點首。修曰。見何道理。士曰。何處不風流。修然之<span class='note-inline'>(宦陳修嗣)</span>。</p>
</div>
<div class='div-w'><a id='mulu5201' />
<p class='h3'>建寧龍珍覺圓胤禪師</p><p>閩縣周氏子。母施氏。禱大士像。感白光燭室如晝。有娠。不茹葷。師兒時。每聞殺生聲。輒悲號不<span class='corr'>已</span>。釋之則婆和喜甚。及丱。見僧便謨拜。稱大士號不輟。有梵僧。謂其父玉壺曰。此子非俗器也。壺怪不與語。門送揖而不見。壺驚異悔過。師十七。有出塵志。以二親不允。積鬱成疾。越明年。父母繼歿。即禮科山埜祝髮。造鼓山霈受具。求開示。霈命看父母未生前話。遂徧叩八閩知識。欲出嶺。因兵阻。乃結茆西峰三載。惟有一箇話頭。後緇素請歸科山。時時現曇。寓本庵。甞蒙䇿發。一日聞客僧相語。曰盡大地是箇自己。師豁然心開。從前所有。一時冰泮。師詣求證。曇問。如何是汝父母未生前的面目。師曰。紅爐飛片雪。曇曰。未在更道。師曰。庭前擲碌磚。曇甚喜。曇住鳳山。命師首眾。盤桓十載。一日曇落堂。問眾曰。鳳山一期。柴火甚熱。汝等作麼生。師曰。烘得泥牛背汗流。曇曰。許你道得一半。師曰。如何是那一半。曇拈棒便打。師把住送兩送。曇曰。那一半聻。師曰。大眾證明。曇曰未在。師禮拜。曇頷之。康熙庚戌秋。曇付以偈。明年命分座龍珍　上堂。喝一喝。召眾云。會麼。絲傳園客。意。曲奏楚妃情。乃顧左右云。噫。不有知音者。空勞流水聲　上堂。彈夜光於碧漢。不可謂星。沉韶華於清流。不可謂月。拍禪床云。且道。星耶月耶。韶華耶。夜光耶。喝一喝云。者裏辨得出。許你覺戶不掩。對月無迷　示眾。神龍。何德於萬物乎。動則務為雨澤。虺蛇。何怨於萬物乎。動則務為毒害。不為恩仇。萬物皆有。以見於○。此其皆有。不能自<span class='corr'>已</span>者。○[○@╳]○<span class='corr'>已</span>矣<span class='note-inline'>(時現曇嗣)</span>。</p>
</div>
<div class='div-w'><a id='mulu5202' />
<p class='h3'>泉州開元希覺銳禪師</p><p>晉江林氏子。母康氏。覺有娠不茹腥。一日。父遠見屋上火光衝天。白鶴旋鳴。急趨歸。乃誕師。㘞地一聲。怡然而笑。父怪之。及長。不共兒戲。一日見僧持鉢。如舊識。問曰作麼。僧曰。我只恁麼。你不恁麼那。師喜之不禁。即欲出家。年十四。恃怙俱忘。憂奮幾絕。服畢。禮戒壇冲如煌剃度。朝夕落落。無有是處。因閱傳燈。至斷橋倫命高峰。參萬法歸一。于此有疑。年二十二。有方僧激揚。師於佛前。誓七日為限。不悟即斷其臂。遂寢食都忘。單提一箇話頭。第七日早。聞鐘聲響徹天地。通身慶快。乃謁鼓山霈受具。歷參名宿。稱為法器。一日危坐。聞隣僧曰。懸崖撒手。自肯承當。絕後再甦。欺君不得。師豁然述偈。後聞時現曇開法承天。師往叩人事了。曇問。上座年多少。師曰。與虗空同生。曇曰。還有人相伴麼。師曰。從來不假他力。曇曰。如何是汝自己力。師驀與一摑。曇曰。者漢也解恁麼那。命師首眾。一日呈頌本。方跨門。曇問。是何物。師呈頌本云。請和尚定案。曇接得。便擲于地曰。何勞恁麼。師乃頓悟。以手掩曇口。曇曰。你見何道理便如是。師曰。今日看破和尚了也。曇曰。三十棒。且待別時。師曰。說什別時。要打便打。隨聲便掌。曇曰。又恁麼那。後命師入室。問曰。世界蕩盡。無見無聞。向甚麼處去。師曰。石虎當途踞。曇頷之。付師法偈。次年。曇遷化。眾請師繼席承天。無何。又請興復崇福舊址。不三載竟成叢林<span class='note-inline'>(時現曇嗣)</span>。</p>
</div>
<div class='div-w'><a id='mulu5203' />
<p class='h3'>天津先登皓月臯禪師</p><p>霸州鄧氏子。丱歲。隨父遊講肆。嗜跏趺。閱楞嚴。至清淨本然云何忽生山河大地。有疑。值世艱。依天津雲庵剃落。遂參慈翁森。問清淨本然。云何忽生山河大地。森喝曰。誰教汝恁麼。師亦喝。森曰。石上又生苔。師擬議。森便打。往親大覺琇于萬善殿。師問。清淨本然。云何忽生山河大地。琇打曰。喚甚麼作山河大地。師舉拳曰。者箇聻。琇曰。放下著。師便喝。琇曰。輥泥團漢。師疑益切。遊盤山。聞僧誦曰山河大地咸是妙用真性中物。有省。即造見雪子淨。淨便問。清淨本然。云何忽生山河大地。師曰。春日晴黃鶯鳴。淨伸一足曰。老僧為甚翹足。師曰。貧人思舊債。淨以足畫一畫曰。者裏道句看。師曰。請和尚收足。淨曰。未在更道。師便喝。淨頷之。未幾。淨遷西山永壽。命師理院事。淨示寂。師率眾建墖于本山。眾即延師繼席<span class='note-inline'>(雪子淨嗣)</span>。</p>
</div>
<div class='div-w'><a id='mulu5204' />
<p class='h3'>義水宜林天則能禪師</p><p>黃岡康氏子。投本郡安國剃度。圓具于杏巖。慕南宗之盛。一錫徧參。初謁金陵天界。盛看三不是。有省。到龍池微。見堂榜曰。若有看經念佛持呪禮拜者。到者裏急求懺悔。遂通夕不安。次早入室。微舉起扇子曰。會麼。師曰不會。曰為甚不會。師曰。非我境界。曰汝何方來。師曰湖廣。曰黃梅佛法如何。師曰。夜半付盧能。泥牛歸雪嶺。曰即今事作麼生。師曰。和尚道甚麼。微便喝。師拂袖而出。復到紫葢天童雲門。俱機契。最後謁山翁忞于道場。深得奧旨。命師首眾。無何。風鶴不寧。遂旋楚之義水。結茅語嶇山。適東林山鐸在。開法能仁。師往謁。值山上堂。師問。世尊初生。便云天上天下惟吾獨尊。如何是獨尊底事。在曰。適逢山僧陞座。師曰。一枝無孔笛。吹出萬年歡。在曰。罕遇知音。師曰。從茲高步華峰頂。法法頭頭總不疑。在曰。如何是你不疑處。師曰。仰面見天。低頭見地。在曰。記取三十棒。是冬。付師衣法。囑依舊處　上堂。栗棘蓬三葉五葉。金剛圈一個兩個。衲僧吞跳得。於一毫頭上。卸却干戈。吞跳不得。辜負平生行脚。諸仁者。畢竟作麼生。卓拄杖下座　示眾。與女子出定因緣。頌曰。手把瑤琴月下彈。疎庸乘醉倚闌干。默地喚歸霜夜夢。撩天黛色映晴嵐<span class='note-inline'>(山鐸在嗣)</span>。</p>
</div>
<div class='div-w'><a id='mulu5205' />
<p class='h3'>太陽以山聞禪師</p><p>蘄水陳氏子。其先世有孝聞。師生而莊重。喜樂不干懷。偶至大冶平等山。閱七佛偈。手不忍釋卷。遂投披剃。精究毗尼。過午不食。接人以慈。語不傷物。世稱古佛。參能仁在。獲心印　示眾。舉臨濟三頓棒因緣。頌曰。龍得水時添意氣。虎逢山色長威獰。禹門若不風雷送。怎見洪波萬古聲。又頌婆子燒庵曰。枯樹上銀花簇簇。寒巖中瑞霧重重。四時活計身無累。閱徧炎凉倚碧松。勘人何處動嗔容。黑山輥出團圞月。鐵壁千尋絕塵踪。師著。有學海源珍書一百卷。行世<span class='note-inline'>(山鐸在嗣)</span>。</p>
</div>
<div class='div-w'><a id='mulu5206' />
<p class='h3'>黃州龍泉石源雲禪師</p><p>麻城周氏子。禮興善戒祝髮。謁禪通昰圓具。命掌院事。順治丁酉。參天界盛。不契。即南下。見弘覺古南報恩雲門龍池。俱有機語。庚子歸里。參廣教玉久之。玉問。欲明一切明。欲了一切了。為甚一切聖賢。皆以無為法。而有差別。師曰。徒知金玉易。那辨楚王心。又問。大事未明。如喪考妣。即不問。因甚大事<span class='corr'>已</span>明。亦如喪考妣。師曰。苦瓠連根苦。甜瓜徹蒂甜。玉深肯。過三祖。訪湘翁沄。敘及五宗。各有其旨。遂疑臨濟三頓棒。至破夏等語。後歸白虎。乘凉次。見明月出。礙胷之物。始得泮然。是冬。隱居大石山福林故址。癸卯。遷石門黃荊庵。師輯五宗聯璧。遍索諸祖遺稿。復過廣教玉。以太平方丈。命師主之。秋過華桂。索斷橋下諸祖機語。與在盤桓屢日。在曰。據公見解。有過人處。待來春著人送公至金明。必師資有分。師笑曰。若去金明。則喪我兒孫。後在赴龍興。師結茆白雲山。彚聯璧稿成。庚戌春。再參在於龍興。解制上堂。付以法卷　上堂。去年四月八。將此身心奉塵剎。土地都忙倒。帶累菩薩摩訶薩。今年四月八。燈籠露柱齊撲瞎。毗藍園內掣風顛。做甚手脚。拄杖子忍俊不禁。現神變異。踊身梵天。與百億虗空鬬額。火蛇吞却鐵崑崙。水上紅旗。千個萬個。一時燒殺。東海鯉魚打一棒。雨似盆傾　上堂。平田淺草翻珠浪。烏石嶺頭。有一句子。南嶽也恁麼道。馬祖也恁麼道。臨濟也恁麼道。楊岐也恁麼道。徑山也恁麼道。淨慈也恁麼道。車溪也恁麼道。普明也恁麼道。金明也恁麼道。東林也恁麼道。新龍興也恁麼道。大眾。還恁麼會麼。若恁麼會得。駕無底鐵船。一任冥海天池。釣彼脩鯤。長風直破。倘或不會。山僧重下註脚。良久。拍禪床下座　東林在大祥。上堂。懸羊頭賣狗肉底老凍儂。一年一度有甚麼憑據。生鐵鏊上。活烹佛祖。赤沙灘上。撞著馬郎。帶累許多人。生陷阿鼻。致令大地平沉。徧界不覩。然雖如是。且道。大逆雲今日到者裏。不立戶限。不涉主賓。又如何相見。以香插爐云。紫柏黃檀纔篆靄。九霄鷄唳鳳呈祥<span class='note-inline'>(山鐸在嗣)</span>。</p>
</div>
<div class='div-w'><a id='mulu5207' />
<p class='h3'>英麓興福等輝欽禪師</p><p>楚之安陸人。投鄂州洪山剃度。習楞嚴。素居講席。聞山鐸在風高。棄席往參。在舉庭前柏樹子話。問曰。座主講多般經語。此語出何典。試講遍看。師罔措。求入堂行七。七畢。在喚座主。師應諾。在曰。柏樹子而今講得麼。師赧然欲進語。在曰。錯過了也。便起身入室。師疑愈切。徧閱教典。無一辭可措。便入寮閉戶。斷絕水糓。以悟為期。在于戶外。逼拶益切。至第五日。聞板聲頓悟。疾趨方丈。在惟手舞足蹈曰。此回欺公不得也。師曰。和尚恩逾父母。求入弟子之列。一日安職陞座。師出問。大通智勝佛。十劫坐道場。佛法不現前。不得成佛道。意旨如何。在曰。一個閒人天地間。師禮拜。山曰。你作麼生得與麼徑捷。師曰。早知龍蟠深水裏。傾湫倒嶽過多時。在曰。不要打溼老僧衲衣。師拽出首座曰。堂頭老漢。今日不著便。何不拔劒相助。首座擬對。師掌曰。又淹殺一個。拂袖歸眾。在曰。好與三十棒。師一日與石源雲相見。同時一喝。各歸本寮。僧舉問在曰。昔臨濟會下。兩堂首座。同時一喝。時有僧問臨濟。還有賓主也無。曰賓主歷然。即今二上座。同時一喝。未審還有賓主也無。在曰無。僧曰。為甚却無。在曰。不同臨濟。其僧休去。三日後。復請益前話。在曰。要會龍興賓主句。須問堂中二驢漢。僧問師。師曰。禮拜向汝道。僧禮拜。師便打。又問雲。雲曰。與我過苕箒來。僧過箒。雲亦打。僧擬進語。雲又打。僧禮拜云。好個消息。雲曰。驢漢道甚麼。堂頭若知。打折你腰。僧至晚。潛詣方丈。通所得。在命侍者。喚師與雲。不容分說。各與二十棒。趁出　住興福上堂。擊石火閃電光。貶上眉毛。錯過了也。卓拄杖下座　壬戌正月十七日。示微疾。書偈而逝。墖全身于本山之前隴<span class='note-inline'>(山鐸在嗣)</span>。</p>
</div>
<div class='div-w'><a id='mulu5208' />
<p class='h3'>撫州荊溪雨山越禪師</p><p>本郡夏氏子。因世亂。投廬山金竹坪出家。參湧蓮文。有穎悟。與以山等輝。徧參知識。及諸講肆。晚叩在于華桂。值在上堂。師問。機回虎豹趨。山嶽玉轉。神鯨奔海淵。律令斬新。即不問。臨濟綱宗。意若何。在曰。閃爍電光迷宇宙。師曰。作家宗師。天然猶在。在曰。幾家愁閉雨中門。師禮拜。又一日問。一花百億國。一國一釋迦。如何是一花百億國。在豎拂子。師曰。如何是一國一釋迦。在以拂子便打。師曰。梅因雪壓方知操。誰是知恩解報恩。在曰。忤逆聞雷。師禮拜　示眾。舉徑山廣參車溪冲。每聞示誨。必垂淚刻究。一日偶拾片紙。有觀方知彼去。去者不至方之句。有省。呈冲。冲印可。即舉首眾。師頌曰。河出圖。洛出書。藍田產美玉。赤水育玄珠。仙姿不是人間種。殻裏藏身供上厨<span class='note-inline'>(山鐸在嗣)</span>。</p>
</div>
<div class='div-w'><a id='mulu5209' />
<p class='h3'>蘄水增福尼聖拙地禪師</p><p>親在最久。一日問。未離兜率。<span class='corr'>已</span>降王宮。未出母胎。度人<span class='corr'>已</span>畢。今日和尚又為阿誰。在瞪目視之曰。將謂汝是個人。師便掩耳而出。在曰。三足蝦蟇飛上天。師住庵事母。二十載不出山<span class='note-inline'>(山鐸在嗣)</span>。</p>
</div>
<div class='div-w'><a id='mulu5210' />
<p class='h3'>齊安上方古輪玉禪師</p><p>本郡張氏子。投能仁祝髮。參山鐸在。發明心地。侍隨三載。在赴龍興。命師繼席華桂　圓華嚴期。僧問。華嚴服畢。千佛筵開。諸護欽崇。未審以何為驗。師曰。梅舒香噴三冬煖。曰恁麼則坐斷天下人舌頭去也。師曰。泉落空巖九夏陰。曰華峰法雨超羣表。大地蒼生盡沐恩。師曰。合取口<span class='note-inline'>(山鐸在嗣)</span>。</p>
</div>
<div class='div-w'><a id='mulu5211' />
<p class='h3'>廬山東林耳觀演禪師</p><p>禮在披緇。參四祖顯。有省。依在最久。在住東林能仁龍興。命掌院事。在一日因塵入目。問盡大地是沙門一隻眼。為甚一塵不納。師曰。和尚今日一場敗缺。在曰。非公境界。師便出方丈<span class='note-inline'>(山鐸在嗣)</span>。</p>
</div>
<div class='div-w'><a id='mulu5212' />
<p class='h3'>嘉興金明晦岳旭禪師</p><p>蘄水王氏子。幼不食腥。七歲。禮萬福心剃染。參山鐸在於華桂。命看萬法歸一話。師朝夕參究。寢食無安。一晚聞鼠囓琉璃墮地。覺身如虗空。洞然無際。述偈呈在。在以師年稚。作色待之。師亦不自肯。年十九圓具。過午不食。坐不脇蓆。律身精潔。在俾為侍者。前後八載。入室次。在問。盞子撲落地。碟子成七片。汝作麼生會。師曰。百雜碎。曰意旨如何。師便喝。在曰。者喝落在甚處。師曰。劈破虗空。在舉拳曰。破得者個麼。師擬進語。在驀扭住。送至地曰。且道。者個是甚麼。速道速道。師豁然。乃曰。和尚且放某甲過。在即放起。師隨與一掌。在曰。恁麼那。師又掌。在曰。莫亂作。吾望子久矣。師珍重禮三拜。在曰。如是如是。師一日。偶閱臨濟正宗源流。至黃檗吐舌處。師忽失聲曰。嗄。黃檗老漢恁麼那。驟趨方丈。在曰。有甚麼事。師曰。事即有。恐觸忤和尚。在拈棒便打。師捉住送兩送。在震聲一喝。師唯然點首數下。在曰。識此一喝。恩大難酬。師<span class='corr'>斂</span>手作女人拜曰。屈屈。在深肯。付偈。後南下。徧訪吳越知識。嘉禾縉紳請住金明　上堂。諸佛慧命。列祖心宗。覿面提持。一肩擔荷。撾毒鼓于機前。振洪鈞于未兆。顯出衲僧巴鼻。豁開向上重關。此猶是古人行履。未為越格超宗。大眾會麼。驀拈拄杖。卓一卓云。者裏會得。臨濟三元。洞中五位。是甚麼閒家具。若欲克復嘉猷。挽回末運。直須一踏鴻門開兩扇。雍雍佳氣樂寰區　示眾。虗玄大道體全彰。物物頭頭盡顯揚。海月湖天空濶處。珊珊翠竹裊斜陽。千門萬戶重重透。理事雙融絕較量。諸仁者。謾揣詳祖翁一片閒田地。兒孫永劫受餘殃。拈拂子畫⊙相云。大眾到者裏。也須汗流浹背始得　端節示眾。今朝五月五。月輪大如斗。照徹五須彌。舜若顛倒走。驚起桃符神。撞破帝釋口。拈拄杖旋轉曰。拄杖子。忍俊不禁。隨例打筋斗。喝云住住。不可莽鹵　示眾。十五日<span class='corr'>已</span>前。煙迷古渡。十五日<span class='corr'>已</span>後。月缺清池。正當十五日。青松棲白鶴。碧沼綻紅蓮。寒山子知不知。世情看冷暖。人面逐高低　示眾。齒上毛撐玉殿開。坐看露柱自懷胎。生兒不食人間乳。日把靈芝石上栽　示眾。若論此事。山僧實無下口處。只得向第二門。與諸人道破去也。隨搖手云。莫莫　晚參。心不是佛。造作即乖。智不是道。用修還錯。從上佛祖。歷代古錐。說心性判古今。大似挑燈白晝。龍淵者裏。不是盡法無民。葢為諸人千里尋師。不遇作家。終成廢器。入我門的。直教吐盡野狐涎。脫却鶻臭衫。換骨洗腸。少許相應。不爾則閻羅大王。不怕多知多解。莫言不道　小參。僧出叉手立。師曰。是誰使汝顛倒。僧低頭視師曰。者老漢。項上鐵枷也不知。師便歸方丈　示眾。舉車溪冲云。世界如許廣闊。為甚在山僧手裏。師曰。徑山道。雖十成。不顧通身泥水。世界既在手裏。且道。甚麼處是老漢立地處。便起身入室<span class='note-inline'>(山鐸在嗣)</span>。</p>
</div>
<div class='div-w'><a id='mulu5213' />
<p class='h3'>漢陽大別惟範琪禪師</p><p>孝感劉氏子。禮月輪老宿出家。參龍興在。在今看三不是話。有省。呈偈曰。彌天大舍暗藏形。突出山河礙眼睛。十二瓊樓都折倒。機前獨露舊時人。在問。如何是舊時人。師便喝。在曰。一喝分賓主。你者一喝。是賓是主。師曰。和尚坐。本琪立。在指露柱曰。古佛與露柱交參。是甚麼時節。師曰。今日親見和尚。在然之。師執侍五載。盡得微旨。及在示寂。同晦岳旭。至金明見東巖璨。遍參兩浙名宿。無不契機。戊午春。一錫旋楚。混跡脫白之地。不欲為人師表<span class='note-inline'>(山鐸在嗣)</span>。</p>
</div>
<div class='div-w'><a id='mulu5214' />
<p class='h3'>郢州普雲石航宗禪師</p><p>初參棲賢敬。領受心要。後謁龍興在。問不是心不是佛不是物。是個甚麼。在打曰。雪色連天暗。空花滿地鋪。師曰。畢竟如何。在曰。邨前張大媽。削髮李尼姑。師廓然有省。呈偈曰。不是心不是佛。生鐵崑崙當宇宙。和身一拶頂門通。萬象森羅齊突兀。在豎竹篦曰。者個聻。師便喝。在便打。師掣竹篦擲地曰。和尚今日打某不得。在曰。汝信吾不欺汝耶。師禮拜　龍興小祥上堂。維那白椎畢。師曰。却被闍黎道著。便下座　康熙戊午示寂。藏骨于龍左受業墓側<span class='note-inline'>(山鐸在嗣)</span>。</p>
</div>
<div class='div-w'><a id='mulu5215' />
<p class='h3'>新安龍興大雲入禪師</p><p>廣濟余氏子。投東林。禮在披緇。一日請益曰。某欲參禪。可得否。在曰不得。師曰。誰可得耶。在指露柱曰。是他却得。師於此有省。在遷能仁龍興。師執勞不怠。及在遷化。石源雲繼席。師亦如之。雲遷二祖。請師主席。師曰。某何人。敢當此大任遂。虗方丈以待賢者。值屢歲奇荒。師怡然不以為苦。甞枵腹以食給眾。遐邇緇素。無不敬仰　眾請上堂。舉僧參和庵。庵問何處來。曰嵩山。曰曾到五乳峰麼。曰在彼過夏。庵曰聽月巖畔石。為甚大底大小底小。僧無對。庵打曰何曾到彼來。師曰。要到五乳峰麼。驀豎拂子云。盡大地人。向者裏相見<span class='note-inline'>(山鐸在嗣)</span>。</p>
</div>
<div class='div-w'><a id='mulu5216' />
<p class='h3'>黃安歸源宗如昇禪師</p><p>示眾。舉金明進。因主峰法參。進豎拂子。法便喝。進曰。從上佛祖。盡向者裏流出。你還見麼。法曰。從上佛祖。盡從者裏來。師曰。金明撩頭。主峰撩尾。父子互換。足可觀光。若是從上來事。只管在語言上卜度者多。不錯會者少<span class='note-inline'>(山鐸在嗣)</span>。</p>
</div>
<div class='div-w'><a id='mulu5217' />
<p class='h3'>新安胡心維居士</p><p>少業儒。生而端明。一日參龍興在求開示。在謂曰。公以儒而趨釋者。葢儒釋形貌難殊。其道一而心同也。其究性命。至理豈有二哉。夫學釋者此心也。學儒者此心也。堯舜與人同。亦同此心也。但各純於舊習性之所近者。朱陸之尊德性與問學。果有優劣乎。不過趣其性之近耳。葢道之總難言也。今子。有志于大道。而趨向無門。故學釋而究性命之理。以歸一貫宜矣。第此中。參須真參。悟須實悟。莫以依稀彷彿。似是而非。因循不迨。虗棄光陰。嘗見世人。立言則聖賢莫及。歷事則舉措乖張。其過。在四楞未踏地耳。予甞示徒曰。萬境俱寂。汝作麼生倚。萬境俱彰。汝作麼生消。萬苦逼身。汝作麼生遣。以此驗己勘人。方可取日新之益。知至善之道。達真常之理也。予見子懃懃懇懇。然非皮膚淺薄之學道者。所可語也。士研究二載。一晚聞城樓鼓聲。覺身心竦然。即造龍興呈解。在曰。者是心意卜度的。祇如不是心不是佛不是物。是個甚麼。士曰。穿衣喫飯。有什奇特。在曰。除却穿衣喫飯。又作麼生。士曰。皓月當空。在曰。月落後如何相見。士禮拜。在曰。何不道取一句。士一喝。在曰。喝後又如何。士曰。無毛鐵鷂過新羅。在曰。是何境界。士曰。山河大地。在曰。山崩河竭。向何處安身立命。士乃大笑。在曰。果然如是。切須保護。以偈印之　舉鴛湖用。因僧問。如何是祖師西來意。用曰金風吹繡水。桐葉落莓苔。士拈曰。若是英俊衲僧。腦門有葢自知。金飈一夜來。階砌梧桐葉。我意似秋雲。我心如皎月　舉南明廣。參徑山古湛。久之。一日偶拾片紙。有觀方知彼去。去者不至方之句。得悟。呈湛。湛印可。頌曰。頓絕狐疑遠探玄。劫壺空處玅難詮。而今積聚毫端上。一鼓雷音徧大千<span class='note-inline'>(山鐸在嗣)</span>。</p>
</div>
<div class='div-w'><a id='mulu5218' />
<p class='h3'>蘇州蓮花古林如禪師</p><p>上海潘氏子。母夢採蓮花。頃之結實。寤而生師。腥不入口。及冠。父母俱喪。遂矢志出家。禮惟一薙染。參二隱謐。親炙久之。次謁性空臻于法輪。後見竹庵衍于藕庵。機契。執侍五載　住金墅鎮蓮花寺。上堂。九月九日重陽節。金風䬃䬃飛紅葉。籬菊凌霜吐晚香。林下禪和甘抱拙。笑他世俗插茱萸。何似蓮花更饒舌。別別。太湖波底撈明月　示眾。春色紛紛花滿枝。黃鶯啼切柳垂絲。見義勇為豪氣爽。方知出格丈夫兒　上堂。今朝五月五。恰是端陽節。呪水與書符。赤口盡消滅。別艾虎龍舟最親切。蓮花更有一句子。不向諸人說。且道。甚麼句。良久云。角黍大如錐。榴花紅似血<span class='note-inline'>(竹庵衍嗣)</span>。</p>
</div>
<div class='div-w'><a id='mulu5219' />
<p class='h3'>北京興隆天乳哺禪師</p><p>睢寧孫氏子。幼習青箱。有出塵志。投方亭祝髮。詣憫忠受具。徧遊講肆。自謂。於生死關頭。無得力處。遂謁萬安。命看本來面目話。刻究三載。一早捲簾見日。有省。即南詢。見三十五員知識。末後參玅雲雄于大悲。雄曰。甚處來。師曰南方。曰南方佛法。如何商量。思曰。與和尚此間不異。曰用去作麼。師曰。也須到過。曰到巖頭麼。師曰到。曰他道。婆生七子。六個不遇知音。祇者個也不消得。便拋水中。意旨如何。師曰。貧恨一身多。曰從上古德。以何為人。師曰。殺人不用刀。雄便打。師便喝。雄曰。參堂去。依止二載。漸益奧旨　元旦上堂。元正啟祚。萬物咸亨。鳥啼花笑。山高水深。無文印子。不現而章。西來祖意。無為而成。趙老茶香喚客。金牛飯熟乎僧。頭頭成現。物物從心。香嚴擊竹。靈雲見花。乃至擎拳豎指。鼓棹搖鈴。且道。明甚麼邊事。連揮拂云。梅花片片呈祥瑞。爆竹聲聲報太平<span class='note-inline'>(妙雲雄嗣)</span>。</p>
</div>
<div class='div-w'><a id='mulu5220' />
<p class='h3'>東昌洪凉天癡善禪師</p><p>獲鹿姜氏子。習儒未就。從文宗鬀落。禮太虗圓具。參聖儀。令看本來面目話。銳志不怠。偶見山水瀑發。有省謁風穴喜。喜曰。將什麼與山僧相見。師展兩手。喜曰。是甚麼。師作掌勢。喜打曰。休作怪。師拂袖便出。晚見玅雲雄於大悲。雄問。何處來。師以手點空。雄曰。者野狐精。拈棒便打。師便喝。雄曰。臨濟有四喝。你者是那一喝。師曰。三世諸佛。分疏不下。雄曰。放汝三十棒。入室次。雄問。德山托盋。是何意旨。師曰。為憐三尺子。不惜兩莖眉。雄曰。巖頭密啟。其意又作麼生。師曰。鬼家活計。雄曰。喚甚麼作末後句。師曰。片雪點紅爐。雄乃命首眾。親炙三載。稟受囑累。出住洪涼　儒士請上堂。豎拂子云。仰之彌高。鑽之彌堅。瞻之在前。忽焉在後。此是孔聖遺言。山僧對眾拈出。還當得佛法麼。續鳧截鶴。不妨好手。夷嶽盈壑。始稱作者。不是鬬巧逞能。貴要儒釋道同。緇素不二。更為下個註脚。仰之彌高。斫額不見頂。鑽之彌堅。刀斧劈不開。瞻之在前。頭頭合轍。忽焉在後。處處逢源。出乎其類。拔乎其萃。還如是會麼。喝一喝云。以我為隱乎。吾無隱乎爾　示眾。舉徑山無幻冲。因僧問如何是提婆宗。冲曰一字不著畫。曰不問者個。冲曰圓相不著圈。師曰。圓相不圈。一字不畫。魔佛難名。衲僧眼瞎。逼塞虗空。無人酬價。驀地相逢。七上八下<span class='note-inline'>(妙雲雄嗣)</span>。</p>
</div>
<div class='div-w'><a id='mulu5221' />
<p class='h3'>棗強興福天鞏黌禪師</p><p>真定王氏子。幼隨父。禮太虗剃染。謁金陵劒門謙。命看念佛是誰。一夜聞雨打牕紙聲。有省。適謙落堂。問師。念佛的是誰。師從東過西而立。謙曰。亂走作麼。師曰。若不登高望。焉知滄海寬。謙曰。脚跟下道一句看。師便喝。謙打曰。且緩緩著。因母老。歸里結茆。素聞玅雲雄道價往謁。雄問。諸佛智甚深。汝從那裏入。師拍香几一下。雄曰。古人道。先以定動。後以智拔。是如何。師曰。薰風自南來。殿閣生微凉。雄曰。忽若天崩地裂。你向何處安身。師曰。金香爐下鐵崑崙。雄曰。作麼生得不觸不背去。師曰。竹影掃堦塵不動月穿潭底水無痕。雄休去<span class='note-inline'>(妙雲雄嗣)</span>。</p>
</div>
<div class='div-w'><a id='mulu5222' />
<p class='h3'>楚黃王復樸鍊禪師</p><p>深得老莊之秘。喜與禪衲遊。歷參叢席。有呂巖之風。至嘉禾。與旭晦岳梁弘度。盤桓甚契。往來李蛟門家。時人有三教歸一之謂。康熈庚午。玅雲雄。住龍淵。晦岳旭請上堂。雄末後結云。他家自有黃金骨。何必栴檀入細雕。士默契。語旭曰。者老漢。今日舌頭拖地也。旭便扭士胷曰。你見何道理。與麼道。士曰。他家自有黃金骨。何必栴檀入細雕。旭曰。試取黃金骨看。士便掌。旭托開曰。你今日犯竊法罪。稟過法叔和尚。打你去。即同見雄。纔進門。士便問。如何是西來密意。雄曰。與我東土不異。士曰。如何是和尚不異底意。雄拈杖便打。士乃點首唯唯。雄曰。汝見何道理。便點首。士曰。水歸終到海。月落不離天。雄曰。我幾乎喚汝作道流。士禮拜。雄可之。後因眾羽士請。歸武塘凌仙庵。臨終書偈曰。踏碎虗空徧體寒。一身赤肉冷如綿。個般消息阿誰會。遠在人心近在天。跏趺而逝<span class='note-inline'>(妙雲雄嗣)</span>。</p>
</div>
<div class='div-w'><a id='mulu5223' />
<p class='h3'>鎮江善業天惟德禪師</p><p>丹陽人。徧叩吳越法席。後謁大悲雄。雄問。塗毒鼓轟天震地。因什聰耳不聞。師曰。識法者懼。雄曰。嘉州大象。被蛇吞却。是何意旨。師曰。小出大遇。雄曰。一粒米充塞法界。八金剛擡舉不起。為什被螻蟻銜去。師曰。賊是小人。知過君子。雄打曰。者一棒。落在什處。師曰。大地盡回春。雄頷之<span class='note-inline'>(妙雲雄嗣)</span>。</p>
</div>
<div class='div-w'><a id='mulu5224' />
<p class='h3'>廣平大雲濁空貞禪師</p><p>參大悲雄。雄問。上座千里而來。還有不動的麼。師曰。覿面相呈。雄舉拳曰。還見麼。師曰。婆心太切。雄曰。離却見聞覺知。試道看。師曰。某甲到者裏。有口只堪挂壁。雄曰。放子三十棒<span class='note-inline'>(妙雲雄嗣)</span>。</p>
</div>
<div class='div-w'><a id='mulu5225' />
<p class='h3'>宜興覺華天嶧修禪師</p><p>徧參江浙諸老。次參大悲雄。一見器之。命充維那。入室次。雄問。過量人。高步毗盧頂上。汝尋常向什處行履。師曰。含元殿裏。不問長安。雄曰。獅子踞地。羣獸避道。因何喚作繫驢橛。師曰。屈尊就卑。雄曰。只者個人人本具。個個不無。汝為什不識。師曰。無雲生嶺上。有月落波心。雄便打。師便喝。雄又打。師又喝。雄曰。三喝四喝後。又作麼生。師連喝兩喝。禮拜起依位立。雄頷之。師一日辭歸南。雄曰。真機廓徹。始可巖壑韜光。聖胎完固。方稱出格道人。誰云瞌睡虎。莫儗踞地獅。哮吼則聲震寰宇。返擲則裂破虗空。不同跛鱉盲龜。豈似守株待兔。一朝風雲際會。雷奔電掣之時。必勿滯於池中也。珍重<span class='note-inline'>(妙雲雄嗣)</span>。</p>
</div>
<div class='div-w'><a id='mulu5226' />
<p class='h3'>蘇州開元睦聞純禪師</p><p>崑山顧氏子。世業儒。投遜時剃度。禮雙墖受具。參古燈炯于金明。命看父母未生前話。寢食俱廢。炯落堂曰。做工夫貴要疑情。重把話頭。如銀墻鐵壁相似。用盡氣力。忽然推倒。多少慶快。師聞。覺心境廓然。出問曰。只如墻壁倒壞。意旨如何。炯曰。怎奈磚頭瓦礫何。師曰。一總奉還和尚。炯曰。本來面目聻。師曰。一月當天。無處不照。炯曰。月落後又作麼生。師擬開口。遭炯痛棒打退。師自謂曰。明明知是般事。為什道不出。放在胸中一十四載。未嘗吐露於人。忽聞玅雲雄。至玉文陳居士留度歲。師往叩。合掌曰。拜即是。不拜即是。雄劈脊便打。師擬開口。雄又打。師復擬開口雄驀掩師口。師豁然頓悟。便禮拜。雄曰。汝見個什麼。便禮拜。師曰。今日幸遇和尚。得見金明和尚立地處。雄曰。莫承嗣古兄去麼。師曰。若恁麼則不來親見和尚也。雄頷之<span class='note-inline'>(妙雲雄嗣)</span>。</p>
</div>
<div class='div-w'><a id='mulu5227' />
<p class='h3'>湖州證道天屋福禪師</p><p>參玅雲雄于大悲。雄問。你是何處邨僧。師曰。浙西子道什麼。雄拈棒便打。師便喝。雄豎棒曰。向者裏再喝看。師禮拜曰。今日親見和尚。雄頷之<span class='note-inline'>(妙雲雄嗣)</span>。</p>
</div>
<div class='div-w'><a id='mulu5228' />
<p class='h3'>蘇州何棟居士</p><p>字楚生。本郡人。世業儒。喜宗門事。初參靈巖儲。看三不是話。一日儲問。不是心不是佛不是物。是個甚麼。士茫然無對。即請益曰。求和尚指示一言。儲曰。我喫飯汝還飽否。士曰。豈無方便。儲曰。汝如何用心。士曰。弟子竟無用心處。儲曰。即此無用心處。正是汝著力處。自是體究亦切。嘗與無住子盤桓。得見三墖雄。雄問何姓。士曰姓何。曰台字。士曰楚生。雄曰。居士吳人。因什楚生。士曰。和尚莫分別好。雄曰。豈不聞。雲月是同。溪山各異。士曰。弟子不恁麼道。雄曰。汝試道看。士曰。盡大地是個自己。何同何異。曰只如毗嵐風起。大地銷爍。自己在什麼處。士豁然。便禮拜。雄拈棒擬打。士搖手止曰。不必。雄曰。汝向何處用心。士曰。盡大地。總被和尚占却了也。雄曰。居士在什處。士便喝。雄肯之<span class='note-inline'>(妙雲雄嗣)</span>。</p>
</div>
<div class='div-w'><a id='mulu5229' />
<p class='h3'>嘉興龍淵諾巖惺禪師</p><p>武塘夏氏子。少業儒。博綜子史。屢試不遂。年二十六。感異夢。有出塵志。偶于僧舍閱楞嚴。未及半。置卷長嘆曰。至理不明。孜孜役於筆墨何為哉。即投清淨祝髮。謁淨慈嵒圓具。執侍久之。一日聞僧舉應無所住而生其心。有悟入。後參夢庵覺于青蓮。問末後一著。始到牢關。未審如何透得。覺拈杖打曰。不妨為汝通一線。師曰。通後如何。覺曰。七縱八橫。師便喝。覺又打。師約住送一送。覺擲杖曰。今日放汝出一頭地。師禮拜。覺頷之　上堂。拈拄杖云。者一著子。光騰燄熾。五眼難窺其際。電掣雷轟。千耳莫聞其聲。及盡去也。相逢者少。龍淵者裏。有時恁麼。倒捲銀河千丈雪。有時不恁麼。放開金谷萬層光。有時不恁麼中却恁麼。花影月移香蕋露。有時恁麼中不恁麼。柳絮風吹半點無。此四句中。有賓有主。有照有用。莫有檢點得出者麼。卓杖云。為拋香餌釣金鱗。不惜綸竿頻滯水<span class='note-inline'>(夢庵覺嗣)</span>。</p>
</div>
<div class='div-w'><a id='mulu5230' />
<p class='h3'>蘇州法華履曇凉禪師</p><p>本郡盧氏子。父無嗣。禱南海大士。至古松庵。見一老尼禮法華。如有舊識。問曰何來。曰求嗣。曰嗣即有。待期年。父禮謝。明年上元後。見尼至舍。父問。莫是古松老師否。言畢。報生子矣。父默識之。師兒時。喜見佛。及冠。禮不二剃染。叩五臺受具。徧謁十餘知識。後見青蓮覺。詰師所得。師曰。某參諸老。併無所益。特乞慈悲開我聾瞶。若此番大事不明。誓投江海。以供魚鱉。淚猶雨下。覺曰。我者裏。不同諸方圖門庭熱鬧。惟種田博飯。汝且種田去。月餘。復詣方丈。覺問。你的田聻。師以手指心。復作一圓相曰。若無我師親指示。幾送殘軀魚鱉吞。適有僧。持花供佛。覺指花問。花開見佛。佛在何處。師曰。見花非眼。眼見非花。覺深肯　浴佛上堂。盡道。釋迦老子今日降生。然釋迦老子。于娑婆世界。七千返矣。且道。今日是第幾番降生耶。若說不是今日降生。現前緇素請山僧陞座。却是矢上加尖。驀豎拂子云。釋迦老子降生也。諸人還委悉麼即以杓舀香水。澆于佛頭曰。也少者杓惡水不得<span class='note-inline'>(夢庵覺嗣)</span>。</p>
</div>
<div class='div-w'><a id='mulu5231' />
<p class='h3'>蘇州報恩斷崖淨禪師</p><p>本郡史氏子。往華嚴披剃。禮報國受具。初遊講肆。次謁天童悟。命看念佛是誰。一夕身心俱定。香板一擊。豁然冰釋。即趨方丈悟纔見便問。念佛的是誰。師曰。寒來向火。熱則乘凉。悟曰。今日閻羅王打算飯錢。汝作麼生。師展兩手。悟打曰。贓物不勞拈出。師一喝便出。後參企賢清子牧園。清舉如意問。者個蘇州有麼。師曰。近來王令稍嚴。不許搶奪行市。清曰。漏逗不少。師便喝。清曰。者一喝。落在甚麼處。師曰。兩眼相對不相識。清便打。乃命掌記室。參詰無虗日。清一日。囑以偈。後還里。住報恩寺<span class='note-inline'>(企賢清嗣)</span>。</p>
</div>
<div class='div-w'><a id='mulu5232' />
<p class='h3'>秀水李欽巖居士</p><p>行履端肅。一介不苟。初謁金明介。領一歸何處話。潛究數載。應務之際。忽有省。介示寂。後執弟子禮。見空諸性。性曰。我與子同師金明。何得如此。士曰。老師也不得打作兩橛。性曰。師今先師在甚處。士曰。不辭道破。恐成埋沒去也。性曰。也不得推却。士豎拳曰。金明老人來也。性曰。埋沒不少。士曰。師又作麼生。性亦豎拳。士曰。一樣拳頭。因甚有得有不得。性喝曰。者是甚麼所在。道得不得。士廓然契悟。便禮拜。性曰。子既如是。深加保惜。士歲首覲性。性曰。子將何度歲。士豎拳。性曰。我將謂別有。士曰。機惺無剩語。性曰。忽有人問。張公喫酒李公醉。又作麼生。士鞠躬曰。恭惟吾師新正萬福。性曰。且坐喫茶。一日性問。從上佛祖。即今何在。士豎一指。性曰。子又在何處。士乃作一圓相。性曰。子與佛祖。相去多少。士便喝。性曰。真獅子善哮吼。士禮拜。性深肯。與偈印焉<span class='note-inline'>(空諸性嗣)</span>。</p>
</div>
<div class='div-w'><a id='mulu5233' />
<p class='h3'>嘉興普光潛夫峻禪師</p><p>金陵蕭氏子。禮純湛脫白。年十七。謁金粟孤雲鑑秉戒。看萬法歸一話。經歲不契。請益茫然。纔出門。值直歲問。公務斧子在那裏。曰原在舊處。師當下釋然。轉趨方丈曰。和尚如今瞞某甲不得。鑑曰。如何是萬法歸一。一歸何處。師伸手曰。揑之為拳。舒之為掌。曰未在。師便掌。鑑曰。好與三十棒。最後見牧公謙。有師資之契。侍隨二載。謙詰師行脚。師次日呈之。謙閱畢。問曰。還有麼。師曰。甚處還少。謙曰。只因太多。師豁然點首。謙便打。師禮拜。一日謙舉衣拂曰。雞足山前披坐。大庾嶺頭特來。瓶山今日事不獲<span class='corr'>已</span>。從頭註破。瓶山曾於博山得其毛。次見三十餘尊宿。得其皮骨。末後在金明。得其髓。不欲囊藏。和盤托出。然此衣。固非形相可拘。亦非情識所測。佛祖到來。不敢正眼覰著。而今有個牙如劍樹。口似血盆。個無面目漢。轉身就父。驀舉拂子云。汝在諸方參得的。拈置一邊。向者裏道一句看。師曰。金香爐下鐵崑崙。謙打一拂子。師禮拜。謙以衣拂并偈授之。出住普光。上堂。諸佛出興。列祖降迹。以至拈花面壁斷臂破顏。總是以譌傳譌。將錯就錯。無非要汝諸人識取者個。且如何是者個。聻。松篁拂漢。梵宇排空。鳥語花香。風清月朗。頭頭上顯。物物上明。于斯會去。自見堯風蕩蕩。舜日熈熈。海宴河清。民康物阜。且道法筵重闢法令初行一句。又作麼生。豐年野老謳歌日。共喜嘉禾合穗生　小參。舉斷橋上堂云。德山低頭。夾山點頭。俱胝豎起手指頭。玄沙築破脚指頭。提起拄杖云。都來不出山僧拄杖頭。何以見得。卓拄杖云。一葉落天下秋。師頌曰。幾座畵閣瓊樓。數條花街柳巷。從頭說與遊人。總在長安市上　小參。舉車溪冲。燒火次僧問。如何是自性天真佛。冲曰。與我搬取一束柴來僧搬柴了又問。冲曰者奴子好惡也不識。便打。師頌曰。桃源洞口尋春色。野老頻呼在此中。遊徧園林猶借問。不知身在萬花叢<span class='note-inline'>(牧公謙嗣)</span>。</p>
</div>
<div class='div-w'><a id='mulu5234' />
<p class='h3'>眉州報忠慈林旃禪師</p><p>淮安大河洪氏子。薙髮受具。謁夾山報恩。皆不契。末後見瓶山謙于心空齋。一夜侍次。謙與紙燭出。師纔接。謙便吹息。師有省。便禮拜。謙曰。你向什處會。師曰。龍門無宿客。謙曰。為甚不興波作浪。師震威一喝。謙打曰。放過不可。又月夜經行。偶到端本堂。擡眸見皎月當空。胷懷廓落。渾忘身世。忽踏石作聲。頓釋所疑。述偈呈謙曰。孤輪皎潔鏡磨天。上下光通珠走盤。徹體風流無一似。大千沙界沒毫端。謙然之。師親炙兩載。洞悉微旨。謙付以偈　上堂。舉阿育王內宮齋。賓頭盧尊者䇿起眉毛因緣畢。師曰。育王被賓頭盧塗汙一上。當時見他䇿起眉毛。劈面便掌。待云阿耨達池請佛齋吾亦預數。但合掌云。謝尊者指示。看他怎生合煞　小參。舉瑞巖主人公。頌曰。春山片片五花飛。杜宇聲中最可悲。啼得夕陽山影亂。此心能有幾人知<span class='note-inline'>(牧公謙嗣)</span>。</p>
</div>
<div class='div-w'><a id='mulu5235' />
<p class='h3'>湖州天聖師王[、/(、*、)]禪師</p><p>嘉興項氏子。年十六。有出塵志。是歲避兵晟溪。值素華講楞嚴。有所契。後禮悅閒披剃。習天台教觀。聽愚庵盂講。次謁雪竇雲。究心三載。而雲入寂。乃徧參。後謁瓶山謙。謙以竹篦擊香几曰。響從何處。師曰。從心起。曰心在什處。師曰。聞在什處。謙便謁一日隨謙。覲金明進。進問。汝做何工夫。師曰。無工夫。曰不空過也。師曰。好兒不使爺錢。曰汝字誰。師曰師王。曰既是師王。為什却被文殊騎。師曰。老老大大。作者般語話。進顧謙曰。出羣須是英靈子。師曰。莫塗汙人好。進便打。師禮拜。次日謙付偈印焉　上堂。舉臨濟問座主。業何經論。曰粗習百法明論。濟曰。有一人於三乘十二分教明得。有一人於三乘十二分教明不得。是同是別。曰明得即同。明不得即別。洛浦曰。者裏是什麼所生。說同說別。濟回問浦曰。汝又作麼生。浦便喝。濟送座主回。乃問。適來是汝喝老僧那。浦曰是。濟便打。師曰。一等是借路經過。了無奇特。當時待問是汝喝老僧那。但向道。古佛過去久矣。管教臨濟老漢。另眼相看。抑且有出身之路<span class='note-inline'>(牧公謙嗣)</span>。</p>
</div>
<div class='div-w'><a id='mulu5236' />
<p class='h3'>秀水羅紹棠居士</p><p>字雪匏。幼聞祖空諸性。與衲子談禪。恍如宿習。向性啟問。性曰。是非汝所知。士曰。孫<span class='corr'>已</span>知得。性曰。試道看。士曰。可與祖道。即非真知也。性異之曰。汝何得此消息來。士曰。于不思議處得之。從此嘗與性盤詰此事。奧旨日益。後性違和。調實煐訊候次。性指士謂曰。小孫於本分事。有些子光影。乞再為開示。令其竿頭更進。則不受人瞞也。士遂問煐曰。百尺竿頭如何進步。煐曰。直須一脚踏到底。士曰祇如踏到底。又作麼生。煐曰。待汝翻身返擲。即向汝道。士便喝。煐曰。者一喝。落在何處。士曰。虗空迸裂。煐與性大笑。一日煐謂士曰。昔何太守。得田素庵。庵後得四人。其法道大行于世。朽受金明法要。今欲託之吾子。士曰。紹棠何人。敢當此任。煐曰。據子所見。有過人處。此子分內事也。勿却。士遂禮拜。煐取名機徹。付之以偈<span class='note-inline'>(調實煐嗣)</span>。</p>
</div>
<div class='div-w'><a id='mulu5237' />
<p class='h3'>金明天鐸源禪師</p><p>上堂。乾坤之內。宇宙之間。中有一寶。秘在形山。與麼說話。大似饑逢王饍不能飡。依然忍肚過日。山僧則不然。乾坤之內。宇宙之間。中有一寶。不是金山美玉。亦非赤海玄珠。驀豎拂子曰。看看。復擲下曰。劒去久矣。汝方刻舟　示眾。師拈拄杖曰。有一則公案。三世諸佛。不曾說著。歷代祖師。不曾舉著。山僧今日忍俊不禁。特為諸人拈出。以拄杖作皷棹勢。召眾曰。大眾會麼。不會則山僧自道去也。高吟朗唱曰。自是不歸歸便得。五湖烟浪有誰爭。復作皷棹勢。下座<span class='note-inline'>(別傳化嗣)</span>。</p>
</div>
<div class='div-w'><a id='mulu5238' />
<p class='h3'>吳縣茂林松禪師</p><p>唐氏子。世儒業。有出塵志。竟造大悲。禮則髠落。參父母生前話。久不契。一日禮佛投地。頓釋厥疑。呈則。則拈拄杖曰。識得者箇麼。師曰。閒家具。則曰。娘未生時作麼生。師曰。鼻孔依然搭上唇。則肯之。一日問。盡十方世界。是一枝花。汝試拈起看。師曰。又是從頭起。則曰。未在更道。師曰。和尚嫌少那。則打一拂子。師禮拜。則頷而印之<span class='note-inline'>(安化則嗣)</span>。</p>
</div>
<div class='div-w'><a id='mulu5239' />
<p class='h3'>九江護國次僧倫禪師</p><p>河南人。徧參江楚。未得悄然。特叩多雲性。纔入門。性問。是甚麼。師曰。也要和尚疑著。性怒色叱曰。者野狐精。即推出關却門。師曰。久慕和尚慈悲。乞垂方便。性不爾。師侍立至晚。適侍司點燈出。師驀有省。乃擒住侍司。叫曰。和尚快來。某甲捉得一箇賊。性出問曰。賊在甚處。師於性膊上。揑兩揑曰。低聲低聲。性乃許入室。一日命頌世尊拈花因緣。師即衝口曰。未拈<span class='corr'>已</span>前花含笑。<span class='corr'>已</span>拈誰復笑花開。頭陀一自羞慚後。惹得時人盡見猜。性曰。花開後又作麼生。師曰。一夜凄殘雨。滿城流水香。性頷之<span class='note-inline'>(多雲性嗣)</span>。</p>
</div>
<div class='div-w'><a id='mulu5240' />
<p class='h3'>吉安鈍峰銳禪師</p><p>姓曠。本郡人。屢赴棘闈不第。憤志出塵。徧謁禪講名宿。氣宇卓<span class='corr'>犖</span>不覊所見無不稱賞晚見源於龍興。師資契合。執侍三載。源一日陞座。舉僧問保福。雪峰生平。有何言句。得似羚羊挂角時。福曰。我不可作雪峰弟子。源曰。設有問碧雲。金明生平有何言句。得似羚羊挂角時。只向他道。金明不可作我本師。且道。與古人道的。是同是別。還有緇素得者麼。試出來道看。師出便喝。源豎拂子曰。雲從龍。風從虎。且道。者箇從什麼。師曰。今日不得鈍置和尚。源曰。你作麼生用。師以坐具摵一摵。源曰。用後如何。師曰。雲從龍風從虎。源拈法卷曰。者箇話杷。從佛及祖。傳至山僧。即今上座。悉在者箇話杷袋裏。師曰。靈山授記。未至如此。源度卷。師便禮拜。出世荊溪。有語錄。行世<span class='note-inline'>(報恩源嗣)</span>。</p>
</div>
<div class='div-w'><a id='mulu5241' />
<p class='h3'>揚州九蓮季彬質禪師</p><p>首參碩揆志。看未生話。被志一踏豁然。乃呈偈曰。一脚踏翻生鐵甕。重關直破氣春容。虗空撲地須彌舞。無數笙歌樂禁中。志曰。虗空撲地。你甚處安身立命。師曰。某甲到者裏。有口道不出。志曰。為甚麼道不出。師曰。舌頭無肉。志曰。好與三十棒。後遍訪名宿。莫不契機。師與旭晦岳友喜。幾二十年。聞旭住甘露。師渡江訪舊。值雄退禾之三墖還山左大悲。師曰。久嚮和尚高風。無緣親覲。雄曰。即今是有緣耶。是無緣耶。師曰。且喜親見和尚。雄曰。如何是親見底事。師曰。偶得瞻禮。怎敢造次。劈面便掌。師禮拜曰。果然名不浪傳。雄曰。那裏見得。師珍重歸位立。雄遂授之以偈。而印焉<span class='note-inline'>(妙雲雄嗣)</span>。</p>
</div>
<div class='div-w'><a id='mulu5242' />
<p class='h3'>蘇州陳溯漢槎居士</p><p>本郡人。善岐黃之學。志慕禪宗。往親金明烱十有餘稔。參萬法歸一話。有契入。因合藥次。烱曰。文殊令善財採藥。善財拈一莖草。度與文殊。殊曰。此藥亦能殺人。亦能活人。你作麼生會。士曰。知恩方解報恩。烱打曰。者是什麼藥頭。試吞吐看。士便喝。烱曰。不得喝。不得擎拳豎指。道取一句來。士曰。冬日嚴寒。請歸暖室商量。烱休去。甲戌除夜。適龍淵雄。至讀雪樓。士懷香謁見。有水乳之契。雄曰。今夜閻老與你筭飯錢。你如何祇對。士曰。風吹片雪補梅花。雄又問。如何是萬法歸一。士曰。鷄寒上樹。雄曰。一歸何處。士曰。鴨寒下水。雄曰。辭舊迎新。又作麼生。士曰。暮夜事繁。明日拜祝和尚新禧。雄拈拄杖擲地曰。露地白牛翻身去也。士便禮拜。雄頷之。付偈曰。佛祖心燈照不偏。燈燈遞互古今傳。真源一貫無緇素。此事從來不自瞞<span class='note-inline'>(妙雲雄嗣)</span>。</p>
</div>
<div class='div-w'><a id='mulu5243' />
<p class='h3'>玉田文龍洞源耀禪師</p><p>木邑吳氏子。幼依慧山披剃。受具於愍忠。後參大悲則。則見便問。死了燒了。向那裡安身立命。師曰。光前絕後。則曰。畢竟得何受用。師便喝。則曰。我有三十棒。且待別時。又命入室。則問。佛祖正傳。畢竟傳箇甚麼。師曰。豁開千聖眼。風光遍九垓。則曰。如是如是。隨付偈曰。豁開千聖眼。風光遍九垓。信手親拈出。曹溪一脉來<span class='note-inline'>(世高則嗣)</span>。</p>
</div>
<div class='div-w'><a id='mulu5244' />
<p class='h3'>文學梁洪居士</p><p>字崇此。雲中人也。生時。母夢三大士送入室。解語時。聞祖母誦金剛經一切有為法如夢幻泡影。有省。初謁大悲則。令參一歸何處。一夜忽人境兩忘。覔了不得。乃呈偈曰。四大原無相。身心何處安。秋風搖翠竹。一夜枕邊寒。則然之。以偈記莂焉　一日與僧渡河。乃問。絲綸千尺。意在深潭。未下絲綸時如何。僧無對。士曰。此水無魚。僧曰。何不收綸。士曰。今日不利　同學講易曰。六十四卦。都不離太極。士曰。太極未分時如何。同學無語。士曰。喜得無語。救得一半　問。二龍爭珠。誰是得者。士曰露。頌曰。團團皓月正當空。湖海江河影不同。笑把玉鞭鞭石馬。一聲咆哮舞西風　問。盡大地是水。且道是誰的鼻孔浸爛。士曰。盡大地是水。且道是誰的鼻孔不浸爛。頌曰。日中有烏。月中有兔。天上天下。光明獨露<span class='note-inline'>(世高則嗣)</span>。</p>
</div>
<div class='div-w'><a id='mulu5245' />
<p class='h3'>撫寧張霔居士</p><p>字念藝。初不信佛。凡庵寺幢塔鐘磬等字。文中槩禁弗用。及謁大悲則。始感悔。則追問父母未生前本來面目。讀易之寂然不動感而遂通語。悟而有得。則嘗語士曰。汝有拄杖子。與汝拄杖子。汝無拄杖子。還我拄杖子。士曰。多謝和尚老婆心切。則問。如何是居士家風。士曰。禽翻竹葉霜初下。人立梅花月正高。則曰。也要你擔當。士曰。大家有分。則印之以偈<span class='note-inline'>(世高則嗣)</span>。</p>
</div>
<div class='div-w'><a id='mulu5246' />
<p class='h3'>大同梁垕居士</p><p>字叔敏。通權達變。而簡默持重。每語人曰。退一步行。是安樂法。嘗獨坐自思。酬酢之中。主人公在甚麼處。聞空中鴈聲。忽有省。謁大悲則。則問。世尊拈花。迦葉微笑。畢竟笑箇甚麼。士曰。太殺多事。則曰。那裏得這箇消息來。士進前揑則一把。則與一掌。士便禮拜。則以偈印焉<span class='note-inline'>(世高則嗣)</span>。</p>
</div>
<div class='div-w'><a id='mulu5247' />
<p class='h3'>津門龍震居士</p><p>字東溟。性嗜酒。常遊大悲。于樹陰塔影間。買酒酌之。則亦不禁。頹後或哭笑。或歌罵。多有以顛名之者。則以頌古摘珠貽士。士受之。以作下酒物。一日讀至調達謗佛生身陷地獄因緣。士乃浮一大白。引聲作偈曰。佛不入地獄。魔不出地獄。佛一入地獄。魔<span class='corr'>已</span>出地獄。無魔亦無佛。何處有地獄。舉似則。則大喝一聲。以拄杖子擲士前。便歸方丈。士笑而呈偈曰。信步入空山。空山空香發。尋到枯梅根。枝枝吐明月。則亦付之以偈<span class='note-inline'>(世高則嗣)</span>。</p>
</div>
<div class='div-w'><a id='mulu5248' />
<p class='h3'>天津大悲圓音鐸禪師</p><p>本衛劉氏子。兒時喜趺坐。里人咸謂有宿習。及長剃落。參世高則。蒙指示。嘗徹夜不寐。一晚經行廊下。聞猫聲有省。述偈曰。夜深新月照簷楹。忽地猫兒解做聲。踏碎虗空無著處。當陽獨露劫前身。呈則。則曰。如何是你劫前身。師曰。泥牛夜半吼。金烏出海門。則曰。一歸何處。師曰。延齡不用九還丹。則曰。心佛物俱非。畢竟是甚麼。師曰。簸箕不安唇。則頷之。師親依數稔。則受偈曰。普化搖鈴鐸。圓音萬古傳。一滴車溪水。流出在機先<span class='note-inline'>(世高則嗣)</span>。</p>
</div>
<div class='div-w'><a id='mulu5249' />
<p class='h3'>金世純邑侯</p><p>字靜庵。鐵嶺衛人。甞繙禪史。及蒞任郟縣。政事之暇。必禪坐。後丁父艱。僑居天津。造大悲則請益工夫。則命看一歸何處話。極力參究。偶見死尸。私謂曰。一靈何往。疑之益甚。夜坐書齋。觀生滅相。皆如幻夢。乃述偈曰。死生皆如夢幻。一靈超越古今。吞却乾坤無相。當空皓月獨明。呈則。則曰。吞却乾坤。月在甚處。純鳴指一下曰。那裏學者虗頭來。純曰。含元殿裏。玉液翻波。曰一歸何處。純曰。謝和尚重問。則然之。親炙二載。遂印以偈。參妙雲雄。雄曰。聞居士會得死生如夢。是否。純曰。泥牛踏碎千江月。木馬衝開五嶽雲。曰猶是生死事。純曰。太歲頭上土。雄打一掌曰勑。純便喝<span class='note-inline'>(世高則嗣)</span>。</p>
</div>
<div class='div-w'><a id='mulu5250' />
<p class='h3'>法雲了心相禪師</p><p>蘇州唐氏子。參妙雲雄於拈花客舍。雄問我手何似佛手。師曰。昨日聞和尚到此。雄曰。我脚何似驢脚。師曰。今朝相見恨遲。雄曰。人人有箇生緣。如何是上座生緣。師曰。和尚前怎敢諱却。雄拈拄杖曰。為甚木上座不知。師曰。風吹梧葉落。何處不秋清。雄打曰。正好喫棒。師禮拜。執侍半載。雄以偈印焉　一日雄問。如何是佛。師曰。眼不見鼻孔。曰如何是法。師曰。釣絲絞乾滄海。曰如何是僧。師曰。眉直眼睔瞪　頌石鏡像曰。三清偶眺上蓬瀛。酌盡壺漿興<span class='corr'>已</span>醒。幾變滄桑渾不醒。酣歌天際曲難<span class='corr'>賡</span><span class='note-inline'>(妙雲雄嗣)</span>。</p>
</div>
<div class='div-w'><a id='mulu5251' />
<p class='h3'>嘉興高亭古朗鑑靜主</p><p>海鹽呂氏子。幼從雲庵量祝髮。禮鄧尉璧得具。參福臻。看拖死屍話。無入。嘗請益居士陸燾。屢蒙策發。不能酬酢。燾曰。汝且一切放下。斂念泯心。參箇念佛是誰。曉夜不懈。自有會處。緣因聽講世尊徵阿難曰。當以直心詶我所問處。始釋疑情。呈所見。燾為助喜。燾示疾。師慰問。燾曰。維摩病。三十二大士問。老夫病。上人問。意在甚處。師曰。我不似三十二大士。燾拈起如意曰。還識者箇否。師曰。恭惟居士萬福。燾翹一足曰。者裏道看。師禮拜。燾頷之。燾豎如意曰。汝但於水邊林下。深蓄斯道。倘有勝緣。亦可啟廸將來。我此一事。賴子傳持。慎勿忽諸。遂以如意并偈印之<span class='note-inline'>(玄度燾嗣)</span>。</p>
</div>
<div class='div-w'><a id='mulu5252' />
<p class='h3'>嘉興魯公范霞居士</p><p>秀水人。兒時喜見佛。志慕空宗。初參真如傑。開示禪要。次參如如楫。命看三不是話。精苦自勵。一夜危坐達旦。聞報鐘聲有省。述偈呈楫。曰。忽聞一擊鐘聲徹。拶得虗空沒處藏。大地坦然平似鏡。依前覿體露堂堂。自是徧叩名宿。一日見瓶山。師資甚契。即以偈拂印焉<span class='note-inline'>(牧公謙嗣)</span>。</p>
</div>
<div class='div-w'><a id='mulu5253' />
<p class='h3'>金陵華嚴法界甄禪師</p><p>俗姓宋。延慶州人。示眾。舉徑山冲曰。世界如許開闊。為什麼在老僧手裏。師曰。徑山道雖十成。不顧通身泥水。既世界在手裏。且道甚麼處是老漢立地處　問。達磨西來。傳箇什麼。師曰。破艸鞋。曰聞道。傳衣與二祖。是否。師曰。且信一半曰和尚莫瞞人好。忽鵲噪。師曰。鴉鳴鴉鴉。鵲鳴鵲鵲　問。古人見何道理便休去。師曰。無人問得伊<span class='note-inline'>(逾祖覺嗣)</span>。</p>
</div>
<div class='div-w'><a id='mulu5254' />
<p class='h3'>湯陰朝陽慈雲度禪師</p><p>永年陳氏子。依慧月剃落。詣華山禮受具。坐五夏。精究毗尼。歷遊講肆。每私自忖曰。戒乃束身之本。教亦文義之學。俱非究竟之理。嘗聞禪宗有解粘去縛。了生脫死之要。豈欺我乎。乃束裝。參風穴喜。命看萬法歸一話。身不倒榻。勤苦無怠。忽覩日光赫奕。頓釋前解。入室呈見。喜曰。如何是萬法歸一。師曰。風穴眾山叢。曰一歸何處。師曰。月落長天碧。曰未在更道。師掀倒禪床便出。喜曰。者漢亂做。後親甘露覺。命典客。後覺遷神京開化。師理院務。幾二載。覺示疾甚篤。召師問曰。吾欲建一座無縫塔。汝試作箇塔樣看。師進前叉手而立。覺曰。似則似。是則未是。師曰。和尚意作麼生。覺推出枕子。師曰。建塔<span class='corr'>已</span>竟。覺曰。向後設有問還邈得師真麼。汝如何祗對。師以手畵一圓相。作女人拜。覺曰。更別有麼。師曰。恩大難酬。覺曰。如是如是。遂出衣拂並法偈。印焉<span class='note-inline'>(逾祖覺嗣)</span>。</p>
</div>
<div class='div-w'><a id='mulu5255' />
<p class='h3'>紹興衛生月暉光禪師</p><p>馬姓。本郡人。世業儒。嘗請益三宜石雨諸老。深究禪理。中齡投東山禮歸鷲。髠落圓具。看念佛的是誰。晨朝洗面。聞一僧戲曰。脫下青州布衫著。師不覺汗流浹背。呈偈曰。放下前塵。本來清淨。摸著鼻孔。原非別人。曰者是心意記述。且道念佛底是誰。師曰。閻王元是鬼。鷲打曰。也須驗過。師曰。和尚太煞婆心。曰那裏見得。師曰。怎敢瞞得大眾。曰獨汝自瞞。師便喝。鷲極加稱賞。師雖有所入。終不自肯。一錫北遊。謁企賢清。即針芥相投。命理院事。不憚勞役。提究亦切。每結伴做死工夫。一日聞僧誦趙州語曰。念佛一聲。潄口三日。師疑情轉窒。黎明聞騾車聲震。始脫疑滯。乃曰。念佛一聲。潄口三日。金屑雖貴。落眼成翳。呈清。曰此是古人句。你的聻。師曰。生米煑熟飯。曰鍋漏柴濕時如何。師曰。今日不得普請。清打曰。放過不可。師曰。和尚有成人之美。清契之<span class='note-inline'>(企賢清嗣)</span>。</p>
</div></div></div>
</div><!-- end of div[@id='body'] -->
</body></html>