<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5736' />五燈全書卷第一百十四</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">曹洞宗</p>
<p class="head2">青原下三十七世隨錄</p>

<div class='div-other'><a id='mulu5737' />
<p class='h3'>南安府谷山金峰淨雲禪師</p><p>河南人。開爐上堂。拈拄杖。作撥火勢曰。看看。冷灰裏火星。[跳-兆+孛]跳上三十三天。燎著帝釋眉毛。東海老龍王。傍觀不憤。轟一個霹靂。得鸚鵡石撲地。高飛出穀崖。仰天大笑。諸人見麼。若也見得明白。正好直勇向前。將谷山址下。爛捶一頓。也怪伊不得。何故。選佛若無如是眼。假饒千載亦奚為　解制上堂。春回大地。萬卉滋榮。日煖風和。山禽噪野。正法眼頭頭俱是。涅槃心處處皆真。苟能覰得破。通上徹下。跨古凌今。毗盧師法身主。好似榼[打-丁+(天/韭)]邊破草鞵。臨濟喝。德山棒。亦如廁坑傍籌子。有甚顧釆處。雖然。只恐猶豫未決。谷山有箇本道公驗相送。遂豎拳曰。合作麼生委悉。者裏過得谷山關。不妨橫行天下　問如何是師祖西來意。師曰。山僧參學二十年。未曾聞恁麼消息<span class='note-inline'>(瑞白雪嗣)</span>。</p>
</div>
<div class='div-other'><a id='mulu5738' />
<p class='h3'>寧州西峰獅吼淨振禪師</p><p>鄧州崔氏子。因閱首楞嚴。疑情頓發。往見弁山雪。令看女子出定。一日聞鄰單曰。會麼。師忽猛省。雪見師天生靈縱。頴悟逸羣。謂曰。子異日當為王者師。至崇禎丁丑。果符所記。豫章建安王。響師道風。降香迎至內殿。賜紫說法　上堂。慈風蕩蕩罪花空。法雨霏霏壽嶽隆。具不思議三昧海。更嫌何處不圓融。所以道。隨處作主。遇緣即宗。昨日。同大眾於梵音閣上。今朝揚家聲於建安府中。處處顯本地風光。頭頭全衲僧巴鼻。大眾且道。節目在甚麼處。舉如意曰。會麼。釋迦老子。在山僧如意頭上。現不思議光明。照徹大千沙界。若是皮下有血漢。一撥便轉。即知盡大地。是箇自己。包括無餘。三際平等。幸我了心居士。現國王身。行菩薩道。不昧靈山記莂。深心般若慈航。命山僧。舉揚法化。提挈宗綱。大眾還委悉麼。揮拂曰。日月光天德。山河壯帝居　王復宣問。如何是吾無隱乎爾。師曰。鳥啼花笑。曰如何是密迻一步。師曰。山自高兮水自深。曰東山水上行。畢竟明甚麼邊事。師曰。怪石形如虎。曰八角磨盤空裏走。作麼生會。師曰。泥童發笑端。曰渴鹿趂陽燄。如何得飲。師曰。莫妄想。曰不在內外中間。在甚麼處。師曰。白雲片片。溪水潺潺。曰佛祖門頭如何入得。師曰。將謂別有奇特。曰如何是本來面目。師曰。黑漆皮燈籠。曰意旨何如。師曰。待殿下打破來即道。王大悅。加以師禮　師將順世。上堂。卓拄杖曰。大眾還聞麼。眾方作禮。師便下座歸方丈。書偈怡然就化。塔於本山<span class='note-inline'>(瑞白雪嗣)</span>。</p>
</div>
<div class='div-other'><a id='mulu5739' />
<p class='h3'>洪州百丈石㵎淨泐禪師</p><p>餘姚周氏子。父粵西樂平尹。師生署中。幼敏異。不茹葷。長喜佛書。過目成誦。因歸鄉。赴考偶病幾死。遂有出世志。薙<span class='corr'>䰂</span>遊講肄。博通性相。受具姑蘇報國。究毗尼。深明作犯。尋謁弁山雪。茶次。雪問。溈山道。一切眾生無佛性。鹽官道。一切眾生有佛性。阿那個是。師不能對。後聞僧論萬象之中獨露身。疑之。聞梆聲有省。復閱雲門須彌山語。不覺諸疑頓釋。再省雪於崆峒。雪曰。如何是住靜底事。師曰。半窓疎影。滿眼烟霞。雪曰。忽遇客來。如何抵待。師曰。摘得大菱和殻咬。雪曰。如何是室中主人。師便喝。雪曰。如何是夜半正明。天曉不露。師曰。更深獨步西江月。曙色歸來霧正濃。雪頗稱善。後雪入寂百丈。師繼席焉　上堂。水足草足。水枯馴伏。不犯苗稼。亦無觝觸。此是尋常行履處。芭蕉曰。你有拄杖子。我與你拄杖子。你無拄杖子。我奪你拄杖子。芭蕉得處真實。用處孤危。檢點將來。只道得一半。百丈則不然。你有拄杖子。不與你拄杖子。將三十三天。按向十八重地獄。直得虗空撲落。佛祖平沉。你無拄杖子。不奪你拄杖子。將十八重地獄。擡向三十三天。直得雲迻山更綠。雨過浪初平。豈不得處孤危用處真實。雖然。也只道得一半。更聽一偈。今日花朝二月中。桃紅柳綠鬬芳叢。子規枝上聲聲呌。歸去好歸去好。得便宜處落便宜。莫待臨岐悔不蚤<span class='note-inline'>(瑞白雪嗣)</span>。</p>
</div>
<div class='div-other'><a id='mulu5740' />
<p class='h3'>䖍州鳳日山本珠淨玥禪師</p><p>徽州張氏子。因看教曰。佛法在日用處。舉心動念却又不是。師誓曰。此事不明。此生不休。即來浙之龍居。尅苦力究。寢食俱忘。一日聞首座與知眾犯諍。旁僧曰。首座有理。知眾亦有理。師聞有省。然於話頭。疑情猶在也。尋依弁山雪。周旋七載。閱洞山無情說法偈。復大疑。一日瀑雨雷奔。師在樓憑窓。漠然若不知者。半嚮俄聞山上瀑水聲。乃豁然打徹　住後示眾。空階蟋蟀報深秋。江岸蘆花白點頭。爽氣蕭蕭鳴玉笛。一彎新月挂銀鉤。正當此際。還有同時賞鑒不失其宜者麼。如無。三十年後。切莫作境話會好　示眾。卓錐無地未為貧。錐也無時快活人。知音不在多開口。家醜難將說向君。雖然如是。坐斷十方猶點額。密趨一步看龍飛。還知密趨一步麼。頑石溪邊吼。青山水上行　晚參。擉瞎金剛眼。何處覓生滅。掀翻自己珍。欣厭一齊歇。古殿尚慵登。元途誰肯躡。撲面寒風吹。鼻頭冷如鐵。參禪學道流。也好知時節。擊拂子曰。還知時節麼。太煞分明。太煞親切　師無疾而終。春秋四十有二。僧臘十有九。墖于本山方丈。太僕卿李陳玉譔碑<span class='note-inline'>(瑞白雪嗣)</span>。</p>
</div>
<div class='div-other'><a id='mulu5741' />
<p class='h3'>天台護國眠石淨蘊禪師</p><p>舒州懷寧潘氏子。上堂。僧問。涅槃玅心則且置。正法眼藏請師宣。師曰。瑞氣滿庭。曰祇如涅槃玅心。又作麼生指示。師曰。祥雲捧日。僧禮拜曰。覿面無回互。拈來總自繇。師卓杖曰。大家高著眼。切勿逐聲飄。乃曰。一問一答。全露佛祖真機。設若滯句承言。不免當陽錯過。所以道。河邊受渴。飯裏耽饑。真藥現前。自不能識。祇如山僧道個祥雲捧日意。作麼生者裏。洞明落處。徹見根源。不唯汝等己事了辦。亦且護國為人事畢。拈杖曰。會麼。兩手分付無餘事。祇要當人著眼親。復卓拄杖。下座　上堂。大道無向背。至理絕離微。聖諦不為。階級不落。言思莫及。棒喝非親。問訊燒香蚤成多事。舉今驗古。開眼尿牀。所以道。向上一路。千聖不傳。學者勞形。如猿捉影。且道。達磨西來意作麼生。劍為不平離寶匣。藥因救病出金瓶　問如何是借功明位。師曰。波濤歸大海。曰如何是借位明功。師曰。青山戴白雲。曰如何是借借不借借。師曰。木童解笑非唇吻。曰如何是全超不借借。師曰。月落寒潭影不留<span class='note-inline'>(瑞白雪嗣)</span>。</p>
</div>
<div class='div-other'><a id='mulu5742' />
<p class='h3'>湖州佛燈白嵓淨博禪師</p><p>積善寺示眾。苕南佛燈。苕北積善。日照千山。雲摩霄漢。雨灑林坵。溪流白練。處處逢渠。曾無餘欠。諸仁者見不見。打破黃龍關。抝折石鞏箭。青草窩中深復深。黃霧堆頭離背面。驀豎拄杖曰。佛燈朗耀乾坤正。萬派從茲歸積善　問如何是弁湖境。師曰。兩株古柏勝蒼龍。一對清池如寶鏡。曰如何是境中人。師曰。策杖峰頭擒虎兕。溪邊掬水探獰龍。師首住弁湖。次遷積善。終于佛燈。門人建墖本山<span class='note-inline'>(瑞白雪嗣)</span>。</p>
</div>
<div class='div-other'><a id='mulu5743' />
<p class='h3'>衡州西山邃谷淨源禪師</p><p>楚蒲圻丘氏子。弁山上堂。眾星拱北。萬水朝東。葵花向日。修竹搖風。一班無情漢。各自逞神通。且道。山僧手中拂子。逞箇甚麼。遂豎拂曰。當陽舉出人皆薦。驀地收回佛不知　上堂。今朝大雪節。箇事活鱍鱍。動念隔千山。揚眉成兩橛。非言語可及。非心量可測。何謂如此。不見道。我法妙難思。不可以言說　上堂。揮拂曰。四九三十六。夜眠如獨宿。石女戴花冠。木人寒徹骨。朔風臨古幹。共唱無生曲。父母未生前一句。作麼生道。雲行山結彩。風動水陳紋　問如何是一貫之旨。師曰。逼鼠猫兒口向天　問如何是歸根得旨。師曰。深崖藏白額。勸子不須行。曰莫不是和尚為人處麼。師曰。射虎不真。徒誇沒羽　順治庚寅冬。命浴更衣。正坐而逝。壽五十六。臘二十八。全身墖於本山至善菴中<span class='note-inline'>(瑞白雪嗣)</span>。</p>
</div>
<div class='div-other'><a id='mulu5744' />
<p class='h3'>南嶽荊紫峰萬仞淨壁禪師</p><p>楚湘鄉譚氏子。出胎有異跡。八歲失怙恃。十五出家。讀楞嚴少有發明。十七參荊紫幻深聆玄誨。即掩關屏去牀榻。每夜昏散。師立至達旦。如斯須間。偶如震雷從頂[寧*頁]劈下相似。疑情由此冰釋。遂破關圓具。崇禎庚辰。參弁山雪于百丈。充園頭。一日茶次。雪問。如何是園房下事。師曰。清明下種。雪曰。佛法不是者箇道理。師曰。二年一春。雪曰。汝是法師家子孫。未離聲色在。師拈棗子曰。者箇喚作色得麼。雪曰。不喚作色。喚作甚麼。師曰。青州有。雪笑曰。此子甚堪雕琢。越明年。雪付授之　住後上堂。當陽妙句。烜耀胸懷。格外元機。空昭眉目。迴避不及。正眼難觀。可中設有一箇半箇。驀地摸著面門。切忌認驢鞍橋。作阿爺下頷　上堂。問鐘樓上念讚。牀脚下種菜事如何。師曰。口是禍門。曰猛虎當路坐。意作麼生。師曰恰好。乃曰。猛虎當路坐。狙公膽裂破。兩手樓搜頭。翻身直下過。會得。許你鐘樓上念讚。牀脚下種菜。不會。禪堂裏坐臥經行。恰好七穿八穴。然雖如是。禍不入慎家之門。喝一喝　問喚作竹篦則觸。不喚作竹篦則背。畢竟喚作甚麼。師曰。鐵蛇穿古洞。曰直下薦取去也。師曰。瞎驢趂隊行　問南泉斬猫事如何。師曰。鐵輪天子勅　問如何是西來大意。師曰。大旗峰頂當軒立　師賦性純潔。自百丈受法以後。屢欲崖居㵎飲。不意鼎革之際。荊紫莖茆灰燼。師委身住持。叢林復其舊觀。順治壬辰春正月。師染痘疹。至二月初二集眾。援筆書偈而逝。春秋三十六。墖于本山龍岡之左埠<span class='note-inline'>(瑞白雪嗣)</span>。</p>
</div>
<div class='div-other'><a id='mulu5745' />
<p class='h3'>湖州夾山伴我淨侶禪師</p><p>德清張氏子。以子衿參弁山雪。看玄沙轉自己歸山河語雪問如何是自己。師擬對。山打一竹篦曰。還我自己來。師失色。後與西堂邃谷茶次。䆳舉不與萬法為侶話詰之。師拈盞曰。若道茶盞。則兩箇也。何轉身之有。不覺失聲大笑。一眾驚疑。雪因更名贈偈。伴我非他物。淨侶亦無人。會得箇中意。金魚壁上行。師拜受。及雪住百丈。臨示疾。遺命久默音。迎龕弁山。為師龕前落髮受具。收入嗣法。繼主弁山　解制上堂。花飛柳舞。總屬春光。風摩雲駛。難逃霄漢。是以南來北往。盡成解脫之門。東去西來。總是歸家之路。然而途中受用底。擡脚不起。家裏安身底。攢簇不來。去此二途。作麼生與山僧相見。崑崙著鐵褲。打一棒行一步。不是箇中人。難賣者般貨　上堂。趨身不趨步。蛱蝶謾遊花底路。趨步不趨身。撥轉烟塵見太平。是以春風至。而花滿枯木。喜氣盈。而春光載道恁麼也得。不恁麼也得。恁麼不恁麼總得。承當者一任承當。息肩者一任息肩所謂道人行處。如火銷冰。箭既離弦。無返回勢且道。如何是奉重一句。藕穿平地為荷葉笋過東家作竹林　問隔牆見角。便知是牛。因甚百尺竿頭未肯休。師曰。奈何你不得。曰祇如向上還有事也無。師曰。低低處平之有餘曰不假一鎚猶是鈍從教千古話流傳。師曰。紅爐不鎔敗鐵　康熈己酉臘月三十日示寂。世壽六十三。墖全身於弁山<span class='note-inline'>(瑞白雪嗣)</span>。</p>
</div>
<div class='div-other'><a id='mulu5746' />
<p class='h3'>湖州弁山玄素淨禮禪師</p><p>錢塘單氏子。上堂。古釋迦不先。新彌勒不後。正當今日。佛法委在弁山。會得者。有馬騎馬。無馬步行。不會者。有馬騎馬。無馬步行。或者道。有一人。高揖釋迦。不拜彌勒。此人到來。如何接伊。向伊道。我有三十棒。今日不打你　端午上堂。五月五日午時節。三閭大夫正喫跌。世人醉兮我獨醒。笑落天邊第二月。江湖處處競龍舟。歌管接兮聲哽咽。大家喫杯菖蒲湯。百怪千妖俱殄滅。驀卓杖曰。更有拄杖沒人情。扣著總教頭腦裂。靠拄杖下座　師臨終。搦管述偈曰。生緣五十七。風火相煎逼。匡山頂上遊。來去無踪跡。書畢側目而逝。窆全身於湖州匡山之左<span class='note-inline'>(瑞白雪嗣)</span>。</p>
</div>
<div class='div-other'><a id='mulu5747' />
<p class='h3'>䖍州崆峝山謂斯淨教禪師</p><p>雲間人。上堂。自別白雲窩。相將半載多。驀拈拄杖曰。見麼。磊磊落落。婆婆和和。有時為道路指東畫西。有時上孤峰撑風捉月。且道。即今事作麼生。復卓杖曰。依然立在孤峰上。畫斷天雲不放高　小參。少林有一機。青山常與白雲齊。曹溪有一語。填溝塞壑無知己。是以把住則了無涓滴。放行則在處通途。直饒一一分明。正是徐六擔板須知把住。中有放行。放行中有把住。諸昆仲。且道。過此二途。如何是本分事。僧出曰。描也描不成。畫也畫不就。師曰。三十棒自領出去。示寂。闍維。墖於本山<span class='note-inline'>(瑞白雪嗣)</span>。</p>
</div>
<p class='juan'>五燈全書卷第一百十四</p>
<div class='div-w'><p>五燈全書卷第一百十四補遺</p>
<p class="head1">曹洞宗</p>
<p class="head2">青原下第三十七世隨錄</p>
<a id='mulu5748' />
<p class='h3'>信豐穀山如菴平禪師</p><p>臨終偈曰陽燄空花四十秋。水中捉月我無求。今朝草鞋跟底折。來去清風總自悠<span class='note-inline'>(瑞白雪嗣)</span>。</p>
</div>
<div class='div-w'><a id='mulu5749' />
<p class='h3'>建寧歐寧同凡聖禪師</p><p>參弁山雪。問虎頭戴角出荒草。未審以何為食。山曰。吞卻你也不識。師拂具曰。橫衝直撞去也山曰。粉骨碎身。師一喝。山便打<span class='note-inline'>(瑞白雪嗣)</span>。</p>
</div></div></div>
</div><!-- end of div[@id='body'] -->
</body></html>