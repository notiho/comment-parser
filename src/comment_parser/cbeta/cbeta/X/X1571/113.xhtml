<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5726' />五燈全書卷第一百十三</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">曹洞宗</p>
<p class="head2">青原下三十七世隨錄</p>

<div class='div-other'><a id='mulu5727' />
<p class='h3'>湖州弁山龍華久默大音禪師</p><p>淛西石門姚氏子。母有蓮敷之夢。乃生。家貧操舟為業。每於僧舍。聞佛聲。輒生踴躍。廿四薙染。首謁雲門澄。值門示眾曰。放下放下又放下。并放下者亦放下。師聞之慶快。然猶未徹誵譌。忽嬰病幾斃。悟前非。因看趙州勘婆語。謁寶壽方。發憤力究。廢寢食。目幾損。因僧問托鉢因緣。方作擎鉢勢。遶禪牀曰。哪哪。師驀地打徹。後聞弁山雪剏龍華。特禮覲。盤桓信宿。雪印之　繼席上堂。山僧是個杜抝子志。煨折脚鐺於窮谷。今日大眾。以吾老人囑累為口實。逼作者個蟲豸。不得<span class='corr'>已</span>露個敗闕。非圖熱鬧門庭。要了大家公案。且道。大家公案。作麼生了。竹放雲邊浪。松收月下濤　上堂。凍斷江南萬里流。三冬不著赤梢游。要飛直待春雷動。布雨興雲潤九州。賖千錢不如現八百。打○相曰。大眾會麼。會也跳不出。不會也跳不出。卓拄杖曰。只為貧兒不怕冷。故來雪上又加霜　師誕日上堂。暗九之年。曲不藏直。四十五歲。直不藏曲。且道不落數量者。是甚麼人。卓拄杖曰。從來不著孃生褲。自古遭人笑赤條　上堂。鶯遷喬燕繞梁。忻忻草木正芬芳。韶光盡向今朝露。莫謂東君還覆藏。諸仁者。還見麼。見也換却眼睛。不見也換却眼睛。還有不被換却者麼。下座　解制上堂。廬陵米價索遼天。無敢能酬著地錢。肯把盋盂安箇柄。誰家竈裏不生烟。會得去莫廉纖。陸行有馬。水行有船。大眾還當得解制事麼。直待來年十月斗。象峰開口再重宣　元旦小參。一聲爆竹堅冰裂。無限春光皆漏泄。膏雨紛紛落不休。十年枯木一朝活。諸善知識。新年頭佛法雖多。若要受用。也須唧[口*留]。眾中忽一喝。師以手拍案曰。莫忙莫忙。滿目皆是不許汝覩。滿耳皆是不許汝聞。滿脚皆是不許汝踐蹋。滿口皆是不許汝咬嚼。且道如何始得。舉如意曰。山中自有新條令。那用桃符呈舊科　問如何是般若體。師曰。平地高如山。曰如何是般若用。師曰。溪水濶如海　問如何是觸目菩提。師曰。東有日西有月。曰明箇甚麼。師曰。只要人著眼。崇禎壬午五月望日。師示微疾。次早手書遺命。或問和尚。更有別事也無。師曰。道人去就。非爾所測。當午集眾曰。無常迅速。各須及早倒斷。莫待臨渴掘井。老僧今日先告別也。遂吉祥而逝。世壽五十。僧臘二十有七。塔全身於本山<span class='note-inline'>(瑞白雪嗣)</span>。</p>
</div>
<div class='div-other'><a id='mulu5728' />
<p class='h3'>松江青龍百愚淨斯禪師</p><p>南陽桐柏谷氏子。幼喜繪佛像。成輒禮拜。年十九。棄家走終南薙<span class='corr'>䰂</span>。後南詢值弁山雪。主湖州白鶻。師往參禮。明年謁天童悟。舉本來而目為問。被悟打出。師恍然知有落處。崇禎戊寅。聞弁山隱居䖍州崆峝。師再參理前問。山亦打。復領槽廠。一日上方丈。仍踵前問。又打出。師纔行數步。山喚米頭。師回首。山曰。是甚麼。師忽頓釋前疑。後聞鐘聲乃大徹　出世。住嘉定之古昭慶。上堂。陣陣朔風揭戶開。紛紛凍雨打窓破。滿堂禪客暗嗟吁。衲被蒙頭牀上坐。牀上坐休錯過。金毛獅子解翻身。癩狗泥猪草裏臥　上堂。氣稜層㟮光兀。異中來也是何物。遂豎拂子曰。覿面施為不見形。擊香<span class='corr'>几</span>曰。分明打破精靈窟。豹披霧而變文。龍乘雷而換骨。咄莫輕。忽擲拂子曰。衝霄須是遼天鶴　上堂。凜凜朔風遍界寒。千林葉落水成團。透肌徹骨誰能委。惟有梅花笑破顏。明舉似休瞞頇。剔起眉毛仔細看。豎拂子曰。大眾見麼。凍鷄啼處家園曉。隱隱行人過雪山　上堂。風蕭蕭兮紅日淡。山寂寂兮冷雲堆。天欲雪而不雪。梅似開而未開。可憐羈旅客。愁聽夜猿哀。相逢若得陶徵士。攜手長吟歸去來　上堂。末後一句。始到牢關。驀拈拄杖曰。是以奯上座。一生不肯德山老漢。跛足師直欲打殺黃面瞿曇。到者裏。且道利害在甚麼處。若也檢點得出。一任呵佛罵祖。有甚麼難。驀顧左右曰。有麼有麼。果是金毛獅子子。三千里外見誵譌　上堂。香閣沉沉冷繡幃。佳人倚戶淚沾衣。堪憐異國竛竮子。歲暮如何不見歸。歸不歸真懊惱。庭前殘雪日輪消。室內紅塵教誰掃　善慶解制。上堂。九十日期今<span class='corr'>已</span>滿。打開欄圈一時休。崢嶸頭角無回互。放出溈山水牯牛。大眾還見麼。雖然。鼻頭繩索。猶在善慶手中。教你往東不敢往西。教你往西不敢往東。你欲去去不得。你欲住住不得何故。殺活臨時。收放在我。只如不落收放。又作麼生施設。以拂子擊曰。一聲羌篴離亭晚。君向瀟湘我向秦　康熈乙巳秋。師偶示微疾。悉將長物散給。中秋示眾。風燭曉霜。待時而<span class='corr'>已</span>。老僧去後。不得披蔴悲慟。有類世俗。首座問。古人預知時至。和尚又如何。師曰。日日是好日。有問安者。捉師手曰。不妨再來相看。師搖手曰。只好別峰相會。是夜沐浴更衣。端坐至黎明。索筆書偈曰。生年五十復零六。大事因緣今<span class='corr'>已</span>足。釣罷金鱗歸去休。漁翁不向蘆灣宿。擲筆而遊。墖於宜興善權寺東北萬松嶺上<span class='note-inline'>(瑞白雪嗣)</span>。</p>
</div>
<div class='div-other'><a id='mulu5729' />
<p class='h3'>筠州洞山孤崖淨聰禪師</p><p>楚德安李氏子。上堂。新豐洞裏。嘯月臺前。中有一機。覿體渾然。全該五位。玅契三元。若人會得。了了還源。諸仁者。且作麼生是還源一句。良久曰。翠竹風搖聲細細。清流投㵎響潺潺　上堂。雪峰嶺峻。本絕攀緣。曲水逢渠。略通消息。所以道。目前一著。五眼難窺。一句截流。十方坐斷。直得千車合派。萬派朝宗。列聖同遊。四生均具。或時向孤峰頂上打眠。土曠人稀。獨行獨步。或時在十字街頭。八橫七縱。同死同主。且道渠儂有何本據得與麼。收放自由還知麼。揮拂曰。箇箇眼睛端的去。青山綠水盡知音　小參。今朝元旦佳節。萬象森羅饒舌。梅花暗遞春先。不用山僧更泄。唯有露柱燈籠。大笑呵呵不歇。大眾且道。笑箇甚麼。三陽運轉時清泰。萬物咸亨皆自得　師。端潔高古。慈心接物。初住廬山。足不越閫者一十八載。嗣後中興洞山。順治丁亥春。偶占微恙。集眾陞堂而逝。春秋五十有七。坐夏三十五。墖全身於寺之陽<span class='note-inline'>(瑞白雪嗣)</span>。</p>
</div>
<div class='div-other'><a id='mulu5730' />
<p class='h3'>吳興佛川離言淨義禪師</p><p>浙之蕭山孔氏子　冬至上堂。煦日當軒。霜風撲面。冬至陽生。天長一綫。報諸人薦不薦。若也薦。苕霅二谿拖白練。如不薦。弁山與汝開方便。卓拄杖三下　上堂。有一句子。不居那畔。那畔親聞。常在目前。目前難覩。弁山不敢被葢囊藏。真與當陽揭露。喝一喝　上堂。彌勒峰一時惡發。撒下縵天羅網。覆却大地山河。直得花石㵎漩流。寶珠池匿耀。龍岡龜石。有力難施。象嶺獅岩。無繩自縛。蹤使出格靈禽。莫能展翅。逸羣猛獸。無計翻身。且道利害在甚麼處。以拂子擊禪牀曰。并山今日結制　上堂。五五五。一百五。趙州茶。雲門普。雪峰毬。禾山鼓。禪家流。莫莽鹵。雲從龍。風從虎<span class='note-inline'>(瑞白雪嗣)</span>。</p>
</div>
<div class='div-other'><a id='mulu5731' />
<p class='h3'>蘇州金僊蕃光淨璨禪師</p><p>金陵朱氏子。母夢僧而誕。幼為黃冠。棄投空門。抵博山。[門@免]南泉瓶鵝因緣有省。然後拚捨身心。雖祁寒溽暑。苦不可忍處。力究斯道數稔。偶大病。一七水穀不沾。因睡夢中拶著本分。聞樹頭果落瓦聲。頓覺虗空粉碎。參弁山。問賓主穆時全是妄。君臣道合正中斜。如何是君臣道合。師曰。泥牛吼水面。曰意旨如何。師曰。夫子不識字　繼主弁山。上堂。日面佛。月面佛。錙銖不謬。前三三。後三三。數兩難分。不在聲前句後。惟務當下圓成。且作麼生是圓成底事。卓拄杖曰。南泉不善調猫意。累及兒孫弄草鞵　三祖燈至。上堂。散木散馨。花梢皎潔。山南山北。榮枝茂葉。把住臨濟三元。振開五位玅訣。點枯寂以咸甦。指狂馳而頓歇。今朝光射象峰頭。巍巍窣堵祥雲結。幸遇法兄到來。畢竟有何良晤。顧左右曰。扶笻緩步松陰下。拍手披襟笑一場　示眾。昨日晴。今日雨。何用老僧頻頻舉。昨日雨。今日晴。謾言此處盡圓成。杵臼咬却山門脊。茶寮蹋倒正中亭。且道華林拄杖子。還有出氣分也無。良久。度拄杖與侍者曰。為我好好收拾。待有人摸著。老僧的行藏。也少他一頓不得　師首住蘇州金仙。嗣後為華林五代住持。示寂。墖於湖州白龍山之麓<span class='note-inline'>(瑞白雪嗣)</span>。</p>
</div>
<div class='div-other'><a id='mulu5732' />
<p class='h3'>寧州雲巖元潔淨瑩禪師</p><p>江都莊氏子。結制上堂。十五日<span class='corr'>已</span>前。天不收。地不管。浪走天下衲僧。十五日<span class='corr'>已</span>後。雲不飛。鳥不度。坐斷佛祖鼻孔。正當十五日。風蕭蕭。雨灑灑。威音那畔。覿體全該。今世門頭。眼橫鼻豎。且道。在諸人分上。成得甚麼邊事。於此委得。一任逍遙。設或未委。長連牀上有粥有飯　臘八上堂。好箇太平風景。坐著則該三十棒。何故。[遄-而+王][遄-而+王]隨眾生。於無事甲裏。及出皇宮。登雪嶺。山不是山。水不是水。凍不知寒。饑不知餒。睹明星開夢眼。固是好事。檢點將來。亦不免三十棒。何故。惱亂眾生無盡期　長至上堂。冬至月前。葉落千峰。冬至月後。芳生萬彚。正當今日。一陽初動處。萬物未彰時。人人頂門。壁立萬仞。箇箇眼光。爍破千差。未審此片田地。還有添減也無。良久曰。真淨界中纔一念。閻浮早<span class='corr'>已</span>八千年　師世壽六十有一。示寂越州顯聖。門人奉遺骨。葬雲巖無住墖左<span class='note-inline'>(瑞白雪嗣)</span>。</p>
</div>
<div class='div-other'><a id='mulu5733' />
<p class='h3'>越州道林鏡愚淨慧禪師</p><p>浙之蕭山樓氏子。幼持法華。參弁山雪。示以本來面目話。久之釋然。一日蒲團坐至三更。雪忽喚曰。樓居士。師應諾。雪曰。且道在甚麼處。師聞通身汗下。遂徹法源。嗣後依雪剃落。結茅道林　上堂。德山棒。臨濟喝。石鞏張弓。道吾舞笏者一隊漢。不向淨地上放屙。偏在人前。颺沙撒土。山僧到者裏。不可矢上加尖。且要與諸人抽釘拔楔。驀拈拄杖。卓一卓。喝一喝　龍華上堂。今朝十月十五。重打禾山舊鼓。滿堂雲水高賢。促膝攢頭鼓舞。三條椽下。擦掌摩拳。七尺單前。揚威耀武。眉端拄劍。斬諸見之稠林。腦後抽釘。拔異端之鏃羽。眼葢乾坤。氣吞佛祖。拈拄杖曰。雲從龍。風從虎<span class='note-inline'>(瑞白雪嗣)</span>。</p>
</div>
<div class='div-other'><a id='mulu5734' />
<p class='h3'>䖍州興國獅子巖中也淨慈禪師</p><p>新安程氏子。幼頴異。出家後受具金粟。過姑蘇。聞弁山雪寓兜率園。師往謁。請益父母未生話。雪與一掌。師有省。是秋值雪主白雀。師隨侍雪。忽問。未生徽州時是那裏人。師曰。一物無依底人。作麼生修證。雪曰。秋樹梧桐老。師停思。雪便打。師憤發。目不交睫者三晝夜。因喫粥。偶翻粥盌忽契悟。雪乃印可　住獅崖。小參。若向語言棒喝中薦得。原非親切。若于聲前色外處承當。轉見糊塗。縱饒踏破化城。未是到家消息。掀翻寶所。何殊正在半途。若是英靈衲子。慷慨丈夫。打開自家寶藏。運出自己家珍。取之則左右逢源。用之則貴賤平等。所謂欲為恁麼事。須是恁麼人。若不藍田射石虎。何人知是李將軍　崆峒小參。今朝仲冬初八。五龍湫底火發。擊碎鐵壁銀山。迸出無縫寶墖。突出無位真人。凡聖一齊抹殺。嚇得楊岐三脚驢子。倒退三千里。惶恐灘頭。遇著雪峰鱉鼻蛇兩箇。唧唧噥噥。叨叨怛怛。大眾且道。說個甚麼。參　問如何是向。師曰。葵花仰面。曰如何是奉。師曰。荷葉低頭。曰如何是功。師曰。木童敲鼓。曰如何是共功。師曰。月冷霜寒。曰如何是功功。師曰。珠沉玉碎。曰如何是無情說法。師曰。山高水遠　師於順治丙戌秋九月得微恙。時兵變。學者星散。旁無給侍。鳳日眉鑒法姪。迎師調治。至十月中。索筆書曰。世起刀兵劫。生靈實可傷。我且歸去來。皓月在滄浪。擲筆泊然而逝。壽四十五。臘二十一。墖骨鳳日之西距寺二里許。太僕卿李陳玉譔碑<span class='note-inline'>(瑞白雪嗣)</span>。</p>
</div>
<div class='div-other'><a id='mulu5735' />
<p class='h3'>荊谿靈山衍慶石鼓淨滋禪師</p><p>四明郭氏子。師處胎十有二月乃生。幼逈殊羣童。長即就武。一夜夢入武場學射。見一金色相。自曰。我是釋迦。復曰。汝違我教該責。凡如此者三。師驚寤。念曰。此非我事也。遂赴台之高明落<span class='corr'>䰂</span>。歷講肆有年。掩關修懺三朞。出則稟具天童悟。後值語風信大䇿發。參弁山雪。聞雨聲有省。乃徧謁名宿。探窮律藏。因思弁山極力為人處。束裝再謁弁山於䖍之崆峒。山見便問。那裏來。師曰金陵。雪曰。鄱陽湖白浪滔天。汝作麼生過。師曰。不借東風力。輕帆漾碧秋。雪曰。章貢合流一句。又作麼生。師曰。綠水帶清波。雪曰。如何是正位中事。師曰。佛眼亦難窺。雪曰。如何是偏位中事。師曰。白雲鎖青山。雪曰。天台山中半個子也　住後上堂。春日晴。春風生。春水綠。春山青。靈光逈脫絕周遮。西來祖意甚分明。元關金鑽無回互。足下無私向上行。喝一喝　解制上堂。今朝解開布袋。放出一羣獅子。或在山林。或遊城市。或向魔宮。或入佛國。等<span class='corr'>閒</span>哮吼一聲。直教魔佛潛踪。眾獸腦裂。大眾且道。為甚麼猶在跨下。喝一喝曰。翻身迸斷黃金索。始可全超白玉關　問如何是菩提道。師曰。白雲飛度綠楊波　問如何是即今之佛。師曰。何不禮拜　問如何是諸佛出身處。師曰。風動樹搖　師無疾坐逝。墖於衍慶寺之陽<span class='note-inline'>(瑞白雪嗣)</span>。</p>
</div>
<p class='juan'>五燈全書卷第一百十三</p></div></div>
</div><!-- end of div[@id='body'] -->
</body></html>