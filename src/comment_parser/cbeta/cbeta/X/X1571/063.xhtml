<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu3671' />五燈全書卷第六十三</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">曹洞宗</p>
<p class="head2">青原下三十六世</p>
<p class="head3">雲門澄禪師法嗣</p>

<div class='div-other'><a id='mulu3672' />
<p class='h4'>紹興府東山爾密明澓禪師</p><p>會稽王氏子。薙髮開元。服勤於貞白珊者數載。性相二宗。咸領微旨。嗣參雲門澄。恍有宿契。命充維那。一日澄上堂曰。放下著。師因此全身脫落。呈偈曰。夜半霜寒月忽低。行人到此盡遲疑。翻身踏著來時路。默默星輝斗柄垂。澄嘉共綿密。師自是晦迹東山。一日抵金陵。適博山來開法天界。師謁之。來與論物不遷旨。徵辨竟日。了無窒礙。來曰。江南佛法。洵自有人。既而東山國慶寺。延師為中興第一代　上堂。二既不偶。一亦不奇。揑聚非即。撲破非離。破草鞋三雙五雙。老山藤根垂梢垂。昨日赴村齋。金沙鑼裏滿盛油。汝等諸人。眼似擂槌。口似鐵丘。彌陀寺前。一條官驛路。也好跑馬。也好行舟。爭奈今日雲悠悠。雨颼颼。說與愁人愁更愁　上堂。天地與我同根。萬物與我一體。惟有後園竹鞭。東鄰欲取燒火。西鄰欲取夾籬。昨夜分付主山神。一抹直入金剛際。天明起來芽頭抽。在摩醯首羅鼻孔裏。尀耐他不能被葢囊藏。也費山僧唇嘴　上堂。得者不輕微。明者不賤用。識者不咨嗟。解者不厭惡。雲居四語。非特買石雲饒。移花蝶至。尚可為古今禪者之良方藥忌。兼舉病無不瘳。爭奈顯聖修行不得力。恒被鬼神覰破。昨夜偶染疾。徧身紅爛。自家尚覓起處不得。現前大眾。若有能知藥忌者。決不敢以世禮相酬。山僧當與你。大展九拜　上堂。紅葉飄空。重添靈雲眼翳。濃霜露地。凍殺漁父棲巢。紅白雖分。寒暑各別。要知總是者個時節。誰能向紅葉飄空時。突出眼睛。濃霜露地處。揭開腦葢。養鱗泉畔見天真。黃泥坪裏逢活佛。上酬不報之德。下化非生之眾。其或未然。東山依舊失利　上堂。舉拂子曰。且喜一眾幸然無事。東山安敢吹毛。堂內者。燒香打坐。問訊和南。經行習靜。乃至語默動靜。揖遜雍容。無非賣弄文殊家風。堂外者。撥火燒羹。擔漿洗菜。搬柴拽石。一一漏洩普賢妙用。即今四海五湖。注入諸人毛孔。三山五嶽。聚於諸人眉梢。猶為不足。更乃伐鼓考鐘。據座商量。不知討甚兔子　小參。立功勳。存禪觀。大似緣木求魚。收視聽。黜聰明。何殊[穀-(一/禾)+牛]角取乳。又道。道非見聞覺知。不離聲色言語。如上所說。且道。畢竟如何行履得恰好去。路逢死蛇莫打殺。無底籃子盛將歸　僧問。如何是向。師曰。不打者鼓笛。曰如何是奉。師曰。一向不恁麼。曰如何是功。師曰。喫飯穿衣。曰如何是共功。師曰。山僧闍黎相對面。曰如何是功功。師曰。打殺闍黎。遺累老僧　崇禎癸未夏示微疾。絕食旬餘。而示誨譚笑。不異平昔。六月十六日寅時。說偈而化。世壽五十三。僧臘二十四。塔全身於顯聖之南山。</p>
</div>
<div class='div-other'><a id='mulu3673' />
<p class='h4'>紹興府香雪菴具足明有禪師</p><p>會稽楊氏子。初參念佛是誰。謁雲門澄。聞澄拈提宗旨。疑情頓發。一日在殿經行次。舉首見前山。豁然大悟。偈曰。虗空粉碎無偏正。大地平沉孰是親。從今了却相思債。石虎泥牛笑轉新。澄印可之。出住上虞之香雪　僧問。久滯不通時如何。師曰。數珠在手。曰音聲未息時如何。師曰。葶藶子。曰六牕未淨時如何。師曰。相見了也　佛日方問。堪與佛祖為師。佛祖又學個甚麼。師曰。佛祖聻。方曰。與佛祖為師聻。師曰。黃山谷後園種菜。方曰。不問佛。不問祖。速道速道。師曰。東村桃樹。西隴梅花　示寂日。未有嗣。乃以如意法衣。寄佛日方曰。香栢枝分秀。隨緣折一枝。花開香雪遠。何必異苗為。遂坐脫。塔於顯聖之南山。</p>
</div>
<div class='div-other'><a id='mulu3674' />
<p class='h4'>南昌府百丈瑞白明雪禪師</p><p>桐城人。俗姓楊。從九華聚龍菴薙髮。往雲棲受具。參雲門澄於聖壽。澄問。向來作甚麼。師曰。持毗舍偈。澄曰。四大是假。妄心是空。阿誰拖你者死屍來。師鈍置疑甚。一日聞鐘聲大徹。遍謁天童博山黃檗諸尊宿。歸雲門。遂承印記。迨澄遷化。請師繼席。未幾移錫湖之弁山　上堂。漫天網未張。唬得金烏藏海底。塗毒鼓纔振。驚起玉兔上松梢。藏白額於烟雲。籠烏鴉於寨嶺。龍吟霧起。虎嘯風生。籬菊呈祥。芙蓉現瑞。正恁麼時。且道。是何人境界。豎拂曰。會麼。山頭白浪湧。海底火通紅　上堂。扶桑日出。須彌㟮屼。北俱盧洲。人無貪欲。南閻浮提。衣足食足。特地報知莫生疑惑。且作麼生是不疑底事。良久曰。靜倚長松忘百慮。擡頭祗見帝王家　上堂。孟冬初臨。大地朔風寒徹骨。一陽纔復。乾坤萬象氣稍和。茅笋土底抽芽。水仙盆中發笑。梅蕊含玉粒。茶花吐珠璣。正恁麼時。且道。是何人分上事。黑帝令行猶正切。那許東風弄柳條　上堂。主山高。案山低。白虎長。青龍短。洗鉢崖前。觸著磕著。迎聖道上。往往來來。且道。是何人境界。不因樵子徑。怎到葛翁家　上堂。今朝臘月一。枯木生銀花。千峯咸玉聳。萬水總白霞。古渡迷過客。林深隱樵家。鳥道無踪影。元途安可誇。大眾。正恁麼時。六花現瑞。寒光散彩。且道。是正位一色也。今時一色也。會麼。琉璃殿上君臣合。珠玉簾垂父子同　小參。師舉船子偈曰。三十年來江上遊。水清魚現不吞鈎。釣竿斫盡重栽竹。不計工程得便休。大小船子。雖是落草求人。太煞勞嚷生。弁山即不然。數十年來山上遊。草深林聚獸羣稠。等閒撒個漫天網。也有金毛也有狐。只如野狐。堪作何用。尋常翻個筋斗子。惹得傍觀笑忻忻。野狐且置。莫有金毛獅子麼。出來抖擻爪牙看。僧出。以坐具覆頭曰。和尚見麼。師曰。野狐精。曰又被風吹別調中。師曰。總沒交涉　小參。元鳥來翼。倉庚初鳴。桃花結蕊。雷霆發聲。西來大意全彰。祖師巴鼻獨露。正恁麼時。截斷眾流即不問。隨波逐浪一句。作麼生道。柳眼乍開風日暖。山河無處不新機　示眾。一不得放過。二不得話墮。三不得孤峯頂上行。四不得三家村裏坐。於此會得。逍逍遙遙。於此不會。亦不曾失落。作麼生是不失落底事。良久曰。一條拄杖無長短。滿面春風滿面涼　示眾。暑氣將清未清。梧桐葉落不落。不是三元三要。亦非君臣道合。會麼。嶺上白雲寥廓　端陽示眾。今日端陽佳節。畫龍艾虎鬬額。奪得錦標歸來。特與諸君漏洩。且作麼生是漏洩底事。石榴紅似火。梔子白如棉　豎碑示眾。碑文鐫白字。萬古徽猷。當道種青松。見聞不昧。如此會得。猶在半途。如此不會。白雲萬里。會麼。良久曰。弁山一日雨。橋流水不流　上堂。秦山卓爍。鑑湖寥廓。爐峯岌㠋。會稽咭咶。昨夜一陣西風起。滿山黃葉盡零落。會麼。須彌[跳-兆+孛]跳三千界。磉礅花開百億春　過清泰菴示眾。桃源洞口來。清泰菴裏過。明月庭中輝。清風白雲播。如此會得。覿面無私。如此不會。也不妨處處磕著。會麼。天台山上清流水。一路隨吾下剡溪　過天華寺示眾。西風微微。細雨霏霏。天台老漢。帶水拖泥。遂舉拂子曰。扁舟過若耶。白浪湧清波　師一日禮雲門像。一僧曰。像在此。老和尚在甚麼處。師曰。東山西嶺松。僧無語。師曰。且道。在甚麼處。曰東山西嶺松。師打曰。學語之流　問五家宗派流芳遠。洞下元微請指陳。師曰。寒蛩鳴砌壁。曰意旨如何。師曰。白鷺上青松。曰與麼則理事全彰。如何是不涉理事一句。師曰。鑑湖波底月。曰學人則不然。師一喝。僧禮拜曰。鑑湖波底月。師打曰。學語之流　問千山疊疊。萬竹森森。是什麼人行履處。師曰。秋風來我舍。細雨灑芭蕉　問文殊是一切智人。為甚麼出女子定不得。師曰。嘴長三尺。曰罔明為甚麼出得。師曰。舌短二寸。曰出得出不得。是同是別。師曰。猛虎齩大蟲　士問。經云。大火所燒時我此土安隱。如何是安隱處。師曰。三兩綿子六兩絛。曰經云。我今為汝保任此事。如何保任。師曰。明月照堦前　問如何是住山斧子。師曰。八兩半斤　問古云。渠正是我。為甚我不是渠。師曰。秋水連天碧　問如何是大機大用。師曰。三十棒一棒也饒汝不得　問者[○@│]字意旨如何。師曰。瞎　問燈籠遭撲。為甚麼露柱頭疼。師曰。九曲池。近來被沙塞　問鴻濛未判。天地未分。如何是空劫<span class='corr'>已</span>前事。師曰。水枯草冷　問金鈎玉線將收挽。鯨鯢忽現時如何。師曰。虗空撒下漫天網。縱使飛鰲爭出頭。曰拏雲攫霧去也。師曰。霹靂一聲魂膽碎。曰三級浪高魚化龍。漁翁空捕夜江水。師曰。<span class='corr'>已</span>被柳條穿却　雲門九週上堂。先師自丙寅年臘月初四日去世。遂屈指曰。丁卯年臘月一週。戊辰己巳庚午辛未壬申癸酉甲戌乙亥。却有九週也。雖去世九年。元不曾離今日。雖不離今日。不妨又去世九週。且作麼生話會。若也未會。病朽為汝舉<span class='corr'>揚</span>正偏五位。以報先師恩德。遂喝曰。病朽未出法堂。原無此一喝。既登此座。方有此一喝。是正中偏也。即此一喝。當處寂然。是偏中正也。即此一喝。不帶名言。是正中來也。今對諸人。有此一喝。你等諸人。因此一喝。得知本有。是兼中至也。我此一喝。聖凡情盡。能所兩忘。妙盡有無。是兼中到也。以濟宗論之。正中偏奪人也。偏中正奪境也。正中來人境俱奪也。兼中至人境俱不奪也。兼中到即元要妙旨也。以雲門宗論之。即此一喝。應彼來機。謂之函葢乾坤句。即此一喝。凡聖掃除。絕彼知解。謂之截斷眾流句。即此一喝。問事答事。問理答理。謂之隨波逐浪句。以溈仰宗論之。即此一喝。直顯大月輪三昧。謂之圓相。即此一喝。示向上一機。謂之暗機。即此一喝。元從自心流出。謂之意語。即此一喝。見者聞者。默默知歸。謂之默論。即此一喝。無量妙義。一時收盡。謂之義海。即此一喝。四十二字母。及世間文字。無不統攝。謂之字海。以法眼宗論之。即此一喝。直示一真法界。謂之總。即此一喝。有照有用。有收有放。有賞有罰。謂之別。雖縱奪賞罰之別。總歸一心。謂之同。雖同一心。縱不是奪。賞不是罰。謂之異。雖賞罰收放之異。咸成一個自己。謂之成。雖成一體。不妨殺活縱奪。各住本位。謂之壞。非唯一喝如然。至於一棒一拂一句一字。乃至揚眉瞬目。折旋俯仰。莫不皆然。復喝曰。且道。此一喝。是正耶偏耶。人耶境耶。三句耶圓相耶。六義耶。若簡點得出。則參學事畢。其或未然。可到先師座前觸禮三拜。先師為汝說破　後住贛州之崆峒。建安王。欽師道望。請住百丈。崇禎辛巳三月十九。浴畢。書偈曰。來亦無一物。去亦無一物。若知端的意。百丈花梢月。擲筆吉祥而逝。世壽五十有八。坐夏三十有八。迎全身。塔於弁山。師自敘一花五葉。拈散木香。謂達磨四十二世云。</p>
</div>
<div class='div-other'><a id='mulu3675' />
<p class='h4'>雁田柳湞居士</p><p>山陰人也。參雲門澄。澄示但舉個是甚麼。他日問。世尊意旨。為復是陞座處。為復是白椎處。澄應聲一掌。士曰。分明勾賊破家。澄曰。還要第二頓那。一日有省。呈偈曰。是甚麼是甚麼。對著家親莫問爺。金不換金隨處使。從來常御白牛車。澄曰。且道。趙州勘破婆子。甚處是勘破處。士曰。壁外葢茅屋。澄曰。不是更道。士曰。雷聲甚大。雨點全無。澄曰。不信道。</p>
</div>
<div class='div-other'><a id='mulu3676' />
<p class='h4'>葉曇茂居士</p><p>南昌人。始為大僧。從雲門澄。參究有省。一日茶次。出曰。昨日偏眾解制了。特來謝和尚。澄合掌曰。恭喜恭喜。曰和尚不得謗某甲。澄曰。如何是解制的道理。曰仲冬嚴寒。請和尚萬福。澄曰。似則也似。是則未是。曰大眾散去。遂和聲歸眾。澄頷而印之。後以母老歸養。遂蓄髮焉　覺浪盛。住上藍。時士過訪次。盛問。雲門得力句。還記得麼。士曰。當時恨不唧[口*留]。盛曰。如今又作麼生。士曰。却放過和尚一著。盛曰。咦。</p>
</div></div>
<div class='div-other'><a id='mulu3677' />
<p class='h3'>博山來禪師法嗣</p>
<div class='div-other'><a id='mulu3678' />
<p class='h4'>廣信府灜山雪關智誾禪師</p><p>本郡上饒傅氏子。參博山來。默究船子藏身公案。偶見槽廠拽磨。忽然磨鼻拽脫。遂有省。呈偈曰。直下相逢處。由來絕覆藏。舌頭元是肉。嚼破也無妨。來曰。子可參得禪也。吾助汝喜。示偈。有未及朝天子。回機却有妨之句。因矢志服役無違。一日侍次。來指衲衣。謂師曰。此是壽昌老漢底。我曾以一偈博得。子能似我。我當不惜。師曰。莫是師翁睡著。被和尚竊來。來笑曰。汝試竊看。師援筆立成五頌。來閱罷。置案曰。據子見處。天下人把你不住。我者裏未肯點頭在。師曰。何謂也。山曰。汝偈皆佳。<span class='corr'>但</span>患風骨太露。須知宗門語句。如滿口含冰。不曾道出水字。復曰。汝根利。當鈍却利。使死却全心始得。師拜受。即閉關六載。關中懸大鏡。日對跏趺。纔覺業識心起。無明發現。便指鏡中人唾罵。既久。收放自由。作雪關歌。來見之。擊節稱善。乃為師開關曰。始行大事六年雪。頓入圓明一片冰。今日幸親無縫塔。掣開關鎖萬千層。命師秉拂。晚率眾入室。來問。堂中首座。人天眼目。如何是人天眼目。師曰。頂門上。來曰。還假鑒照也無。師曰。君不見。來曰。不虗參見作家來。師掩耳而出　師於天啟丁卯。出住灜山。崇禎辛未。繼席博山。丙子。赴浙之虎跑大慈妙行諸剎　臘八上堂。直下承當。是何話杷。官不容鍼。私通車馬。須彌高大柱堪題。海天空濶橋難跨。花隄柳巷盡穿通。寶殿珠簾誰放下。雪山夜半覩明星。通身是口裝聾瘂。卓拄杖曰。若是者老子。好喫痛棒打。復卓拄杖曰。果是者老子。何須痛棒打。靠拄杖下座　上堂。卓拄杖曰。諸兄弟。分明祇者個。因甚麼有一類人。鎖不住獼猴子。又卓曰。分明祇者個。因甚麼有一類人。揑不殺獼猴子。又卓曰。分明祇者個。因甚麼有一類人。弄不活獼猴子。若還弄得活。揑得死。放得開。收得住。管取任意逍遙。隨緣散誕。其或未然。九旬禁足。還須堅鑄銅墻。三月安居。正好高聳鐵壁。莫教揭破封皮。決定走風露影。只饒不露風影。卓杖曰。鷄聲假報秦關曉。關吏而今不受欺　上堂。癡盲無覺照。業識沉紛掉。起牀忙到晚。伸脚睡到曉。醉生夢死。多喪却形山寶。縠穿雀驚飛。藤枯樹崩倒。無限聰明人。送命還閻老。諸兄弟。此是未悟人光景。閻老子筭飯錢。也合甘受。祇如大悟人分上。還被閻老子拘束也無。驀卓拄杖曰。閻老子。你合喫山僧痛棒。何故。不識廬陵米價。與人筭甚飯錢。山僧倒行此令。蒼天抱屈含冤。靠拄杖下座　上堂。諸方狂浪滔天。博山死水浸殺。看來擔板禪和。枉費鈎錐點撥。點不點撥不撥。把斷關津須定奪。龍王按劒絕傍觀。看誰來把虎鬚捋。還有捋虎鬚者麼。眾無對。師笑曰。直饒捋得。也是沿臺盤乞兒　上堂。參禪不制心。業識紛飛苦。僧家不養猫。禪堂多老鼠。忽被猫兒追到牛角裏時。且道。老鼠還有性命也無。拈起拄杖子。作搖勢曰。若人捉得渠。當下偷心死。卓一卓　上堂。說底不是禪。悟底不是道。推倒葡萄棚。春風寒料峭。然雖如是。今日若是端師子來。也合喫山僧拄杖。何故。為他不解扶起。只解放倒。忽有個傍不甘底出來道。和尚。你還會扶起麼。山僧也與他拄杖。何故。為他矮子看戲。隨人上下　小參。高峯老人偈曰。海底泥牛銜月走。巖前石虎抱兒眠。鐵蛇鑽入金剛眼。崑崙騎象鷺鷥牽。會得此一偈。則照用料揀。棒喝交馳。正好作曹洞兒孫。洞山老人道。五臺山頂雲蒸飯。佛殿堦前狗尿天。剎竿頭上煎鎚子。三個猢猻夜簸錢。會得此一偈。則偏正妙叶機位環旋。正好作臨濟兒孫。恁麼道。大似搓圓揑匾。換柱移梁。要且不是乾嚗嚗地。或問山僧。又作麼生。規圓方竹杖。添却斷紋栞。家活臨時用。安排便不真。復笑曰。也只是八成　僧問。如何是寶鏡三昧。師曰。不照閒光影。還他舊面皮　問如何是不借借。師曰。背手摸著枕。逢人轉送伊　問鴛鴦繡出從君看。不把金針度與人。如何是鴛鴦。師曰。一雙撲地恁孤飛。曰如何是金針。師曰。從來不度　問倩女離魂事若何。師曰。月淡花移影。曰未審他是業識是意生。師曰。風搖水作波。曰畢竟是一個。是兩個。師曰。形影不須彰。便脫狐窠臼。曰脫却後如何。師曰。急急如律令　丁丑冬。抵灜山。病體尫羸。羣心洶洶。閴然謐問曰。和尚安否。師彈指一聲。謐曰。末後句。也須分付。師曰。且道。我生耶死耶。遂微笑而逝。坐三十七夏。<span class='corr'>享</span>年五十三。迎歸博山。建塔蓮花峯之西原。所著。有摘燈錄。炊香堂詩文書。復語錄若干。行世。</p>
</div>
<div class='div-other'><a id='mulu3679' />
<p class='h4'>淮安府檀度嵩乳道密禪師</p><p>泗洲唐氏子。年十四。投景會薙染。初歷講肆。閱楞嚴。至雖得多聞不成聖果。遂棄之。首參壽昌。次參博山來。來門庭嚴重。師為死心焉。一日隨眾採茶。忽白雲從㵎底起。師覩之有省。歸以偈呈來。來曰。者且置。祇如一口氣不來。向甚麼處安身立命。師曰。不向和尚通去處在。來曰。莫便是你安身立命處麼。師曰。道密終不作此見解。來曰。好與三十痛棒。嗣是。來命名授戒。且印以偈。於是辭來。縛<span class='corr'>茅</span>郁洲山數年。始開法淮安檀度。次住安東能仁。徐州雲龍。乃若青峯菩提。法起等處　上堂。諸仁者。過去諸佛。<span class='corr'>已</span>入涅槃了也。汝等不應追念。未來諸佛。未出於世。汝等不要妄想。正當今日。又作麼生。瘦影自臨春水照。卿須憐我我憐卿　上堂。一九二九。相逢不出手。三九四九。黃河氷塊走。凍折雲龍山腰。奎山塔頂伸首。擬欲普請往看。爭奈天寒。立久　上堂。壽昌師翁。搬底是石塊。博山先師。見底是一株樹。灜山師兄。徑山師兄。一等是口挂鼻上。老僧覩白雲底聻。顧左右曰。藥王菩薩。勇施菩薩。宿王華菩薩。上行意菩薩。莊嚴王菩薩。喝一喝曰。住住。老僧見底。諸人不知。諸人見底。老僧不知。驀起身曰。慧炬三昧。淨光明三昧。連擊拂子。下座　上堂。昨日雪今日消。仔細高著眼。莫錯會好。連點首曰。釋迦口門不窄。彌勒肚皮不寬。要得通上徹下。亦須飽腹充腸。良久曰。喚鐘作甕　上堂。師顧視左右曰。座中亦有江南客。何必樽前唱鷓鴣。一僧出眾曰。某甲不甚慚愧。師打一棒曰。七棒對十三。曰也不消得。師曰。觀自在菩薩。又一僧纔出禮拜。師曰。怕爛却那。曰南無佛。南無法。師曰。可惜許。曰謝和尚再三。師顧侍僧曰。老僧三寸甚密　上堂。臨濟擎拳。德山作舞。溈山作禮。法眼讚禮。惟有洞山老祖。連聲道。你者些兄兄弟弟。一等是飯飽弄筯。者四個漢。到者裏。依舊各歸寮舍。驀拈拄杖曰。主人二千石。幕舍兩三間。送送空勞結。良久。卓拄杖一下曰。不可道老僧是洞上第三十三代也　上堂。僧問。石頭大底大小底小。一總提不起。三十日到來。畢竟如何了脫去。師曰。三日前。五日後。曰當陽唱出無私曲。聞見分明沒覆藏。師曰。山依舊高。水依舊深。曰恁麼則佛日增輝。道風遠扇也。師曰。討者些剩下底作麼。曰和尚諦聽諦聽。師打一棒曰。三百五不徒然。乃曰。三日前。五日後。山依舊高。水依舊深。討者些剩下底作麼。乃高聲曰。三百五百不徒然。顧視左右。下座　上堂玉容不露。尊貴天然。寶印未施。全彰文彩。沒陰陽地上。瑞草呈輝。呌不響山中。清音匝地。到者裏。却也好個時節。且如何得承當去。聻。良久曰。撲破香囊熏大國。撥開天竅透真風　春日上堂。枯木寒巖時節至。春風吹起律筒灰。石人撫掌呵呵笑。莫認春牛是土堆　上堂。你看者震旦國裏。洞山被者三觔麻縛倒。趙州被者七觔衫累倒。雲門被者乾矢橛壓倒。靈雲被者桃花換却。玄沙被者脚指換却。天龍被者手指換却。咄咄。大洋海底黑雲生。回首西山日初出。良久。作女人拜曰。敕　除夜上堂。說到不如行到。罕逢穿耳客。行到不如說到。多見刻舟人。行說俱不到。十里一舖。落花香店酒。五里一亭。荒月野橋烟。拈拄杖曰。是車聲。是風聲火聲。是水聲。是鑼鼓聲。山川草木聲。卓一下曰。者裏是什麼所在。一僧出眾曰。若教無此夜。那得暫閒人。師曰。也是東山左邊底。乃顧左右曰。穿耳客。刻舟人。卓拄杖一下曰。那得暫閒人　僧問。如何是正中偏。師曰。夜半日當天。曰如何是偏中正。師曰。鬧市那伽定。曰如何是正中來。師曰。木馬舞春臺。曰如何是兼中至。師曰。石女遊古寺。曰如何是兼中到。師曰。無足人能造。曰是誰證明。師曰。無舌人。曰如何是無舌人證明底語。師曰。誰敢道著。曰正偏五位向上更有事否。師曰。道士頭上冠　年七十。與答之間。皆寓訣別意。旋取道漣水登青峯。度夏法起。歸休菩提。順治戊戌三月五日。遂絕食。示誨諄諄。書偈。有石火電光平田荊棘之語。十一日。沐浴端坐而逝。壽七十一。臘五十八。塔全身于菩提社之右。</p>
</div>
<div class='div-other'><a id='mulu3680' />
<p class='h4'>福州長慶宗寶道獨禪師</p><p>廣州陸氏子。丱歲出嶺。參博山來。來一見器之。一日呈偈曰。貪程不覺曉。愈求愈轉渺。相逢不是渠。纔是却顛倒。蟻子牽大磨。石人撫掌笑。別有活生機。不落宮商調。來以為深入堂奧。後開法於廣之羅浮。閩之長慶。粵之海幢　僧問。一切諸佛。皆從此經出。如何是此經。師震聲一喝　示眾。舉六祖風幡話。頌曰。不是風兮不是幡。關山把住路行難。愚人只管貪程去。那想全身在此間　示眾。舉高峯無夢無想話。頌曰。無夢無想主在麼。相隨來也沒如何。誰家門首無明月。頗奈夜行人更多。師童真入道。年六十。寂于海幢寺。</p>
</div>
<div class='div-other'><a id='mulu3681' />
<p class='h4'>金陵獨峯竹山道嚴禪師</p><p>西川大竹縣人。族姓沈。總角染衣。南詢講肆。一日走京口。登凌雲亭。忽身心世界頓然一空。遂走白下。參博山來和尚於天界。乃問。和尚離博山來白下。為人事作麼生。來曰。今日特為先君設奠。師曰。還有向上事也無。來曰有。師曰。如何是向上事。來曰。請坐喫茶。於是。命典第二座。其領眾入室。當機應對。動合宗旨。來喜之甚。甞曰。博山一枝橫出。秘在汝躬。自是韜跡承恩閱四年。開極樂祗園於滁上。又五年。住獨峯。入院時。恍然如舊。師於是作投老計。甞榜三問語。勘驗方來。一曰。不是心不是佛不是物。畢竟是個什麼。二曰。此經深固幽遠。無人能到。且道。喚什麼作此經。三曰。獨峯路險。把關令嚴。欲到者。試借公驗看　臨終日。集眾垂誡。當午浴畢而逝。塔全身於本山龍山之陽。</p>
</div>
<div class='div-other'><a id='mulu3682' />
<p class='h4'>建寧府迴龍古航道舟禪師</p><p>泉州晉江鄭氏子。生萬曆乙酉。幼失父。事母有孝聲。母逝。乃棄家寓承天寺。閱壽昌錄。至問僧死了燒了作麼生是你本姓處。有疑。往參博山。山為薙染圓具。嘗坐不語。堂目不交睫者三月。參究益切。適余集生至。與語有契。延師閉關全陵。一日洗面。脫然有省。自謂。吾於無可奈何處。得個巴鼻。會博山說法天界。上堂。師出問。鐘未鳴。鼓未響。還有佛法也無。山曰。木人井底吹。師曰。石女溪邊舞。山曰。祇如語中帶元一句。又如何道。師曰。夜半正明。天曉不露。山便下座。山回博山。乃以如意付之曰。當慎重勿負老僧。師復掩關。明年奔訃博山。乃入閩主法迴龍。復隱里之戴雲山。丙子。林宗伯季翀。請結制承天。丁丑。繼席雪峰。結冬長慶。戊寅。還迴龍。己卯。住博山。辛巳。菴建陽祀二親木主。所住之處。不循開堂請。唯有示眾而<span class='corr'>已</span>。故有示眾曰。老僧不上堂。葢因無法說。性不近人情。恰似個銕橛。一味放癡憨。任人道朽䂐。雖然稱住持。直是口無舌之句。葢實錄也　示眾。拈花示眾。有口難開。斷臂歸來。無法可得。四七祖師。無非望空啟告。遞代兒孫。總是掘地討天。老僧當年不識好惡。悞入博山社伙。被伊熱瞞。至今有屈難伸。雖領眾住持。三緘其口。葢不敢鈍置諸人。亦恐有玷法門。大眾且道。恁麼住院。是為人。不是為人。不見道。啼得血流無用處。不如緘口過殘春　示眾。夜夜抱佛眠。情真罪當。朝朝還共起。死欵親招。起坐鎮相隨。刀斧斫不開。如形影相似。去離亦不可。欲識佛去處。未敢相許。祇者語聲是。切忌錯認。諸昆仲。還識傅大士麼。只知開口易。不顧舌頭長　僧問。真覺有言。石卵爆盡。檉枝掃地。吾當再來。師今繼席。莫非再來麼。師曰。誣人之罪。以罪加之。曰恁麼則據欵結案了也。師曰。一狀領過　師病次。僧問。和尚何病。師曰。針灸不得的病。曰與麼則神醫拱手也。師曰。須知有不病者。曰如何是不病者。師拈如意便打　云荊州親藩惠王法語。宗門無語句。實無一法與人。只要人自參自悟。自證自修。以見自己本來面目而<span class='corr'>已</span>。非有他術。葢此本來面目。不以聖賢而莊嚴。不以庸愚而醜陋。王公與士庶同。士庶與含生等。凡屬有情。體元無二。特以迷而不參。昧却自己精光。謂之眾生。若參究一明。如天普葢。似地普擎。則謂之佛祖矣。佛祖眾生。只一迷悟間。參究不參究。斯有天地之殊耳。達磨西來。直指人心。見性成佛。靈俐漢。一覰便了。更無許多周折。所以寶誌云。欲識大道真體。不離聲色言語。者裏無疑。說個見性。說個成佛。早成剩語也。如未然者。必須猛著精彩。二六時中。看是誰見誰聞。誰為覺知。是誰穿衣御膳。是誰起居動作。看到無可看處。自然大悟。徹底洞明。迷雲破散。智日高昇。始知。大地眾生。由來一體。森羅萬象。共貫同條。且無情與非情之異。又何有貴賤凡聖之殊哉　師骨鯁性成。於衲子中即英靈。絕無肯諾語。故於壁立萬仞無愧也。順治乙未示微疾。視事如常。八月二十五酉刻。趺坐而逝。壽七十一。臘三十三。塔全身於建陽鳳山之陽。</p>
</div>
<div class='div-other'><a id='mulu3683' />
<p class='h4'>廣信府博山雪磵道奉禪師</p><p>建陽龔氏子。夙根敏異。幼不茹葷。十七。聽楞嚴有感。遂投支提薙染。二十六。隨杖人於鳳山羅山玄沙間。僅二載。知有己躬下事。乃抵浙。參真寂有年。次參博山。山問。甚處來。師曰窑中。山曰。天不能葢地不能載。因甚却埋在窑中。師曰。今朝且喜得見和尚。山曰。向來作何所務。師曰。看一歸何處。山曰。即今看者何在。師曰。伸手只在縮手裏。山曰。甚處學得者虗頭來。師曰。某甲終不敢自瞞。後於勺菴。聞雞鼓翅大呌。乃頓悟。述偈曰。栢子焚殘燄欲無。隣雞忽聽一聲呼。昔年錯認驢窺井。今日方知井覰驢。走呈山。山頷之。順治丙戌。開法灜山。丙申。繼席博山。高泉普寧。間甞應之　上堂。水之湄。山之麓。是處是桃花。是處是修竹。紅者紅兮綠者綠。一般性質出天然。直者直兮曲者曲。知歸謾謂許靈雲。善用休誇只多福。究竟其中委宛情。總是畵蛇重添足。不添足。六六誰云三十六。拈頭作尾尾為頭。饑喫飯兮困就宿。咄　小參。今朝九月初五。天氣半晴半雨。最好時節因緣。一眾耳聞目覩。且道。覩聞的是個什麼。南山老大蟲。咬殺重牙虎。萬象森羅。一齊起舞。大眾。虎咬大蟲則且置。萬象因甚麼起舞。不見道。甜瓜徹蒂甜。苦瓠連根苦　康熈己酉春。以院事託座元。明年六月二十日示寂。臨寂時。黃龍岑按師身問。屋破不蔽風雨時如何。師曰。乾坤翻轉更由誰。曰與麼則一眾景仰有分也。師拱手而逝。壽七十九。臘六十二。塔靈骨於本山蓮華峰之陽。</p>
</div>
<div class='div-other'><a id='mulu3684' />
<p class='h4'>開府集生余大成居士</p><p>桐城人。參博山來。於法堂中。擡頭覩對聯。至密移一步話。有省。自是決信無疑。上來書曰。自見和尚後。覺來胸臆雜毒。被少分醍醐洗括頓盡。歸來筆硯付之祖龍。書籍付之㹠犢。丈室而外一物不將。獨是坐斷十方。密移一步。麤知奉教而行。而長安甚閙。我國晏然。去冬解組歸時。於凍舟結八十日不語期。所謂佛也沒奈何。良然良然。一日與同參。爭一公案互不肯。士乃曰。我最喜長慶道。唯人自肯乃方親。同參云。惟人不肯乃方親。士聞之吐舌　雪關誾問。閉門作活為何事。士曰。出賣[車*度]轢鑽　問補網張風成何用。士曰。添個黑撈波。</p>
</div>
<div class='div-other'><a id='mulu3685' />
<p class='h4'>廬江冶父星朗雄禪師</p><p>閩漳龍溪林氏子。家世宦顯。師幼年。聞誦華嚴偈。矢志離塵。常覲老宿。求開示參禪決要。每坐究閣上。一日身心頓忘。起時不覺墜閣傷足。遂豁然開悟。二十一。舉孝廉。過浙。參天童雲門。俱獲領益。崇禎己巳。聞博山來道冠江南。師特詣天界參禮之。來見便問。甚麼物恁麼來。師曰。不見道。說似一物即不中。來曰。汝因甚隨別人脚跟轉。師曰。一番拈起一番新。來含笑而<span class='corr'>已</span>。一日命師頌世尊拈花迦葉微笑話。洎徵詰洞上宗旨。師於言下透脫。深領的要。來見其機語穩捷。授名道雄。乃以偈印證。有倒跨金鱗自在時。手把明珠千萬顆之句。師拜受。遍歷名剎。依潤之楊彭法天剃染。復圓具於三峰。嗣後雲間。相國錢畿老。都諫許霞城。請住長生院。錢問。如何得成佛去。師曰。殺盡眾生。錢猛省。於是道譽藉著。由[橘-矛+隹]李轉九華。激揚法化無虗日。順治丁亥秋。遷住冶父古實際寺。上堂。誅茅剪棘。開實際廣廓之基。墾土耕烟。下無盡光明之種。人天道路斯通。雙橋迅捷。祖師家聲復振。一句超然。千眼圓明底。到者裏。脫體擔當。田地穩密底。到者裏。全履機踐。所以壽昌師翁道。長空無路。禪者徧行。白浪滔天。智人能艧。若向者裏薦得。便可號令寰中。提持向上。俾雲魚水鳥。頓現遮那之身。瓦礫磚頭。盡顯金剛之秘。正恁麼時。門庭施設即且置。入理深譚一句。作麼生道。苔封古殿人踪渺。鳳宿高梧枝影稀　博山掃墖上堂。大匠不鑿。大儒不學。動輙中方圓。舉皆成禮樂。者是我雪磵和尚。數居丈室。徧啟羣英。特出隻手。扶豎宗乘。<span class='corr'>已</span>曾舉似大眾。更為莊嚴畢備了也。只為山僧。自先師一賺。墮此險危三十年。無纖毫移易。幸先師留半步地。與吾輩卓足。今日承先師蔭。登先師座。露先師面目。了先師公案。同門法屬。即此就路還家。轉身向父。致使弘規有紹。大業無荒。正當此際。主賓互換。又作麼生。棲鳳嶺頭雲靄靄。浴龍池內浪層層　上堂。梅塢<span class='corr'>已</span>浮閒澹影。流鶯乍囀聲猶澁。堤柳千條色半青。東風拂碎寒江雪。一段風流作者知。莫教心識強分別。垂絲千尺意如何。隨隨隨得得得　小參。心不是佛。智不是道。正當恁麼時。畢竟作麼生。良久曰。面南看北斗　問跨虎頭收虎尾。猶是時人窠臼。如何得截斷眾流。萬機寢息。師曰。如汝所問。曰把斷要津。不通凡聖。透網金鱗。畢竟以何為食。師曰。汝還記得話頭麼。曰一種沒絃琴。惟師彈得妙。師曰。多買黃金鑄子期　康熈癸丑秋。將院東委南洲月。即示疾。索浴更衣。說偈而逝。門人奉全身。墖於本山羅漢井。世壽七十六。僧臘三十七。有語錄洎教外直指。行世。</p>
</div></div>
<div class='div-other'><a id='mulu3686' />
<p class='h3'>東苑晦臺鏡禪師法嗣</p>
<div class='div-other'><a id='mulu3687' />
<p class='h4'>江寧府天界覺浪道盛禪師</p><p>建寧浦城張氏子。十九歲。見大父歸寂。自疑曰。有一點靈明。向甚麼處去。一日聞猫呌有省。遂往瑞巖剃落。隨師住夢筆山。誓死閉關。因見百丈再參公案。頓徹馬祖大機大用。參博山於董巖。受具。是冬謁東苑鏡。鏡問。子在董巖。曾聞博山提唱維摩經否。師曰曾聞。鏡曰。彌勒得一生受記作麼生。師曰。大有人疑著。鏡曰。你又恁麼去。師異之。向火次。因舉僧問古德。劫火洞然。者個壞不壞。有曰壞。有曰不壞。此意如何。鏡曰。你又恁麼來。師遂折節過冬。鏡細究其生平參證處。及徵詰五家門庭差別之旨。師恣意披其所見。鏡感嘆曰。不期子乃能深入此秘密法門。吾壽昌者枝慧命。屬子流布去也。遂付以偈曰。道盛羣英祖。德尊萬古師。欽承諸聖旨。啟我永懷思。師拜受。明日隨鏡禮壽昌。及見經。勘問之次。經大奇之　崇禎乙亥秋。會冢宰李長庚。請寶筏開堂。值宼亂。辭往壽昌掃塔。閴然謐。請主其席。明秋主福船。又明秋主圓通　上堂。有時相逢不相見。有時相見不相逢。東山起雲西山雨。南山燒炭北山紅。無位真人。面門出入。沒縫塔子。透徹玲瓏。現成公案。好與三十棒。禮拜了退。一任齊立下風。吽吽。太平景象無人識。大坐當軒笑浪公。珍重　上堂。師震聲一喝曰。太阿鋒前。不許之乎者也。大圓鏡內。寧容遠近疎親。者個人那個人。喚醒你須精神。水不洗水。金不博金。崑崙騎象。入諸人鼻孔裏去。提出心肝五臟。鮮血淋淋。黧奴白牯。驀然[跳-兆+孛]跳。三世諸佛。有屈無伸。阿呵呵。特地示人疑不徹。等閒看破更驚人　上堂。杖者笑呵呵。諸人還會麼。眉毛纔䇿起。鷂子過新羅。既<span class='corr'>已</span>過莫吟哦。且喫雲門餅。再飲趙州茶。打起關南鼓。唱出德山歌。阿呵呵。會也麼。牆角一株梅。生得兩個叉。未結黃金子。先開白玉花。卓拄杖下座　上堂。一年三百六十日。日日日頭東畔出。照見十方諸如來。個個眼前黑似漆。祇為覿面相逢不相識。尋珠不必翻海。求玉何勞鑿石。知亦不可知。得亦不可得。木馬嘶開碧落天。泥牛踏破澄潭月。汝等畢竟如何。切忌口橫鼻直　臘八上堂。山僧昨夜正熟睡。五更鐘響方瞥地。醒來猶自眼眯[矌-黃+林]。拈得口來失却鼻。低頭喫粥乃思量。不勝令人大慚愧。愧個甚麼。愧彼雪山徹骨寒。半夜星兒獨自覰。呌蒼天。說向人前不值錢。千古萬古空自憐。珍重　除日上堂。崑崙奴著錦袴。打一棒行一步。打發根本無明。撞翻從上佛祖。逗到臘月三十日來。折合不下。依舊甜瓜徹蒂甜。苦瓜連根苦。且道。福山正當重開門庭斬新條令。作麼生與大眾折合。喝一喝曰。踏倒須彌第一峰。太歲頭上添新土。珍重　上堂。良久曰。佛未出世。曹山不如。金烏抱子歸青漢。佛<span class='corr'>已</span>出世。不如曹山。玉兔懷胎入紫微。正當出未出時。同聲相應。同氣相求一句。作麼生道。黃海岸居士出曰。雲從龍。風從虎。師曰。春風開竹戶。夜雨滴花心。公曰。且喜曹山猶在。師曰。藍水遠從千磵落。玉山高并兩峰寒　小參。雨打虗空濕。自愁無曬㫰。急敲石火烘。汗滴龜毛上。者一滴。西天東土真消息　端午上堂。福山端午。却憶南陽忠國師。與大耳三藏。在大唐天子殿上。特地向西川看競渡。且道。大耳三藏。因甚第三度不見忠國師落處。良久曰。哺醉揚波誰好手。汨羅江上獨惺惺。珍重　福山上堂。海岸居士問。獅子叢林。法王出世。便請哮吼一聲。師擊如意一下曰。會麼。曰如何是踞地獅子。師曰。黃巢昔日不曾滅。雪竇山中草尚存。曰如何是入窟師子。師曰。活捉鰻龍分九截。鑊湯鍋裏解飛騰。曰如何是出窟獅子。師曰。曉雲橫鎖玉屏峰。曰今日親見獅子吼也。師曰。落花啼斷山禽語。乃畵○曰。常啼菩薩。賣心肝求般若。壽昌杖人。賣般若求心肝。看看。雙林佛殿。騎簫曲峰。入諸人鼻孔去也。紹隆大師合掌曰。唵嘛呢叭[口*迷]吽。家有白澤之圖。必無如是妖怪。會麼。却將我語同他語。須是他心似我心　福山下寺小參。秦時[車*度]轢鑽頭新。拈起偏能殺活人。晴久也須加一劄。髑髏半夜發清吟。且道。吟個甚麼。一曲兩曲無人會。雨過夜塘秋水深　福山上寺小參。木人特地擊鐵鼓。大虫吞却石老虎。八角菱花北斗藏。驚短法身三尺五。若向此中會得來。打破虗空許你補。若不會。且待臘月三十日。參取雲門普　小參。趙州在廁坑上呼文遠。此處不可與說佛法。文遠欲狹路傍把斷。趙州要討個公騐。此是鎮州蘿蔔頭開花。青州布衫裹石。被皐亭拋向東洋大海底。惹得鐵牛背上蚊子飛。到十字街頭。自歌自唱曰。土曠人稀。相逢者少。汝等者隊沒料掉。禪和子。在長連牀上打睡。舂那知有恁麼事　小參。三七日前。釋迦掩室於摩竭。三七日內。海底波斯嚼生鐵。三七日後。大家笑龜不成鼈。無論是七後七前。只要你自奮自烈。不有傷心人。爭解死冤結。說甚麼。為人須為徹。殺人須見血。若作一場鬼戲。徒自掉棒打月　上堂。人從賢溪來。請擊皐亭鼓。䇿杖獨登堂。一喝驚今古。是誰直下耳聾。又誰當央舌吐。不勞象骨更拋毬。且看玄沙是甚虎。巢知風穴知雨。動植飛潛各有主。電捲星馳。龍翔鳳翥。者些兒須自許。太平一曲韻深長。流水高山何足譜　上堂。料峭鋒芒。五臺會上雲蒸飯。軒渠絕倒。水牯欄邊雪散花。老溈山。擊來石火之機。劉鐵磨。閃出電光之眼。不是天然妙叶。安能啐啄同時。莫怪者裏斷岸把竿。水寒魚少。或到春風浪暖。振鬣而起者。應不滅在。試為拈出。相見不揚眉。君東我自西。紅霞穿碧海。白日繞須彌　上堂。疎山手握木蛇。自命是曹家女。吞吐八面機鋒。肯諾不得全許。似者等聱頭禪。若非推倒有句無句底枯樁子。徹見他笑裏有刀。安能向猛虎口中奪雀兒。饑鷹爪下爭兔子。我者裏。潦倒隨時。跛跛挈挈。無暇縛鬼搓芒繩。且喜。一掌峰前。尚有尋宗問祖者。來此酌水獻花。亦可慰在　小參。舉秀才問長沙。弟子只見千佛名經。不知居何國土。亦化物也無。沙曰。秀才曾到黃鶴樓否。曰曾到。沙曰。崔顥題詩後。還有人題否。曰無。沙曰。得閒題取一篇好。師曰。岑大蟲灑食大地。皮毛有滴血。落處可成甘蔗種族。若是我。但呼秀才。待應諾便向道。你好個彩頭。一試便中狀元。頌曰。飽腹文章半字無。儼然殿試便傳臚。春風得意馬蹄疾。一日觀花滿帝都　立監院上堂。曰會麼。福山重興。住持不易。類之弗齊。混則知處。明鑑當臺列像殊。露柱生花須自許。看看。滿林新笋將成竹。一個人歸監院房　觀音誕辰上堂。師召曰。會麼。雨洗澹紅桃萼嫩。風搖淺碧柳絲輕。白雲影裏怪石露。綠水光中古木清。咦。你是何人。復曰。此是寶峰照自題其像贊也。今日福山。借花獻佛。特地拈出。為普門大士。作慶生文。祇如普門大士。只今出生底消息。如何得見。乃擊如意曰。金鳳不棲無影樹。峰巒纔動海雲遮。僧纔出問。師震聲一喝曰。速道。者一喝落在甚麼處。僧擬進語。師拋下如意。僧接如意送上。師曰。收你三十去。遂下座　元宵小參。海底泥牛銜月走。撞倒南星落北斗。黑龍怒觸雨翻盆。打濕元宵燈悄悄。忽然霹靂滿空繞。擊殺獅子身中蟲。山河大地俱哮吼。珍重　小參。欲行奉馬。當食進鹽。王索仙陀婆智。乃在機先。鳳林關鍵太密。十字街多白拈。靈龜脫殻方堪占。不卜孫臏無飯錢。況乃久雨不晴。打濕眉毛。無處曬㫰。只得橫眸讀梵字。彈舌念真言。爭奈吹火長尖嘴。柴生滿竈烟　小參。舉長慶示眾。撞著道伴交肩過。一生參學事畢。杖人曰。撞著道伴交肩過。一生冤結不開。且道。長慶與杖人撞著。是個甚麼道伴而利害如此。祇如汝等。摩肩接踵在者裏。又是個甚麼。試道看。眾無語。師曰。也怪汝等不得　小參。明鏡當臺。纖毫不隱。靈峰出匣。凡聖不存。須知向上一機。如擊石火閃電光相似。還有轉得身吐得氣者麼。良久曰。沒孔鎚。禮拜了退　小參。杖人伸左手向西牛賀洲。捉得東勝神洲一物。伸右手向東勝神洲。捉得西牛賀洲一物。且道。此兩物是何物。若有能識得。與他一笑。若無能識得。與他一笑。何故。賞罰分明。殺活自在　僧問。五位王子。有同別也無。師曰。一有多種。二無兩般。曰如何是誕生王子。師曰。銀盤盛雪。曰如何是朝生王子。師曰。明月藏鷺。曰如何來末生王子。師曰。類之不齊。曰如何是化生王子。師曰。混則知處。曰如何是內生王子。師曰。夜半正明。天曉不露。曰五位王子。還有父也無。師曰。東宮雖正嫡。不面帝堯顏。曰恁麼則九重得密人難見也。師曰。須知向上一路。尊貴自別。僧禮拜曰。謝師指示。師曰。山僧失利　問大慧竹篦子。和尚也拈提否。師曰不拈。曰為甚不拈。師曰。沒者閒工夫。曰莫是和尚親切為人處也無。師曰。浪蕩拾花針　問如何是一大藏教詮不出底意旨。師曰。淚出痛腸。曰末後拈花又作麼生。師曰。要頭砍將去　梅逢到崇先。師曰。何處來。逢曰廬山。師曰。在彼何為。逢曰。若有所為即呈似和尚。師曰。脫空謾語作麼。逢曰。某甲終不敢負心。師便掌。逢曰。和尚探頭太過。師曰。逢人切莫錯舉　順治己亥。歸天界。休夏毗廬閣。九月四日。命移几杖。入舊方丈。七日。起禮佛。巡各堂寮舍。開示諄諄。回室索筆。書偈曰。萬象指頭明卓異。縱擒不換機何利。無端拶斷破蒲鞋。翻然直入千峰去。擲筆而逝。塔于棲霞天開巖。壽六十八。臘四十九。</p>
</div></div>
<div class='div-other'><a id='mulu3688' />
<p class='h3'>鼓山永覺賢禪師法嗣</p>
<div class='div-other'><a id='mulu3689' />
<p class='h4'>泉州府開元為霖道霈禪師</p><p>參鼓山賢。針芥契合。親炙三十秋。鼓山八旬大慶。舉為首座。始垂記莂　住後上堂。庾嶺一舖功德。無量劫來成就。今日一回拈出。便見光輝宇宙。不須雪點紅爐。一切萬法仍舊。春水盈盈競流。春山疊疊挺秀。春鳥關關和鳴。春樹蔥蔥鬱茂。若能直下便見。即是瞿曇之後。更作佛法商量。此人却不唧[口*留]。乃舉拂召大眾曰。見麼。是大神呪。是大明呪。擊案下座　佛誕上堂。昨夜虗空迸裂。無端生下小兒。為渠安年立歲。也是當面糊塗。雖然不免將錯就錯。道個天上天下。唯我獨尊。祇得八表欽承。十方嚮順。山河國土。屈身低影。正與麼時。還有行正令底跛脚阿師麼。若有。山僧與他結個同參。如或未然。且與木人同接拍。高聲唱起太平歌。乃卓拄杖曰。吽吽　佛成道日上堂。雪山六載忍飢凍。一覩明星佛便成。却道眾生皆具足。祇因妄想墮凡情。大眾且道。者妄想作麼生斷。良久曰。待釋迦老子作凡夫時。為諸人道破　上堂。秋風涼。秋夜長。未歸客思故鄉。拍禪牀曰。者裏是甚麼所在。切忌開眼尿牀　上堂。一入信門。便登祖位。且作麼生信。盡十方世界是一人。盡無量劫是一壽。以如是壽。壽如是人。不長不短。不減不增。且道。人是何人。壽是何壽。還委悉麼。桃花海水杳然去。別有天地非人間　上堂。虗度浮生半百年。知非知命總茫然。飢餐渴飲尋常過。笑破虗空嘴半邊。是者般無出豁漢不辨月之大小。歲之餘閏。凡不收聖不管。正好貶向無生國裏。直教覓個出頭地不得。安用為渠畵眉指目攢花簇錦耶。雖然。者漢却有個長處。解向人道。飯是米做。鍋是鐵鑄。若也不信。試向自己竈門前口門邊。一一檢點去　上堂。大衍之數五十。其用四十有九。趙州擎茶。曹山奉酒。乾闥婆王獻樂來。無孔笛中歌本有。恭賀無位真人千壽萬壽。只如無位真人。還受也無。匝地紅輪秀。海底不栽花　上堂。今朝十月二十二日。伐鼓敲鐘眾雲集。時節因緣既現前。聽取唱個波羅蜜。乃舉拂子。召大眾曰。君不見。又放下拂子曰。君不見。良久曰。呵呵。不是知音者。徒勞話歲寒　小參。金牛喚人喫飯。趙州令人喫茶。二老覿面分付。不知誰是作家。或有個漢出來問鼓山又作麼生。有願從來不撒沙　上堂。法是本法。心是本心。水不洗水。金不博金。甘露泉聲鳴活渺。清源山色碧岑岑。大眾會麼。今日山僧親拈出。不勞低首更沉吟。珍重　小參。有人讚歎此事。如虎帶角。捧撮土以培泰山。有人輕毀此事。分文不值。滴一毛以乾巨海。所以道。讚不得。毀不得。不可得中只麼得。且道。畢竟得個什麼。咄。切忌花眼　上堂。無見頂相。個個圓滿。為什麼我顯汝隱。燈王座子。人人有分。為什麼我坐汝立。大眾知麼。鏌鎁未出匣。游絲千萬丈。等閒拈出來。一斷一切斷　上堂。菩提本無樹。秤錘是鐵鑄。明鏡亦非臺。光明徧九垓。本來無一物。千足與萬足。何處惹塵埃。蓮花火裏開。諸人還見祖師麼。良久曰。清源方舉首。紫帽笑咍咍　上堂。一心不生。萬法俱息。山河大地。甚麼處得來。一心不生。萬法無咎。山河大地。有甚麼過。舉拂子曰。且道。者個是生是不生。三千里外逢人。不得錯舉　元旦上堂。年新月新。日新時新。普天之下。自天子至庶人。共納新福。同賀新正。林下衲子。德業新進。性地新明。共翌皇化。同樂昇平。惟有上村李大伯。依舊滿面埃塵。年去年來渠不管。從教鐵樹自生春。大眾還識此人麼。良久曰。萬福　師居鼓山二十餘載。道風遐播。遠近瞻依。著有洞宗源流辨謬三刻。因本宗白巖淨符。擅改景德龍藏。為祖燈大統。削去淳了珏鑑淨覺六世正傳之祖。故痛斥白巖混濫譜牒之罪。救正曹洞源流。并著鼓山餐香錄。聖箭堂共古暨全錄十二卷。行世。</p>
</div></div>
<div class='div-other'><a id='mulu3690' />
<p class='h3'>少室喜禪師法嗣</p>
<div class='div-other'><a id='mulu3691' />
<p class='h4'>少室彼岸涵宇海寬禪師</p><p>直隷內丘王氏子。父母得異徵而生。師年十六。暴疾幾亡。父母祝許出家。便愈。送入<span class='corr'>崇</span>恩寺薙染。初從聽講有疑。極力參究。因汲水園中。翻却轆轤杷。打腕一下。忽地有省。呈偈曰。實相妙法。尋不見踪。一下打著。內外圓通。從此徧歷諸方。游心蘊奧。辨析精微。末參心悅喜於少林。一見即許參堂。隨例入室。喜見師履踐綿密。遂以衣拂并偈。而記莂焉。乃明崇禎戊辰歲也。是夏。周藩上雒王。禮請說法。師應入汴有年。上黨瀋王。徵聘再三。於臥龍岡開堂。嗣因宼入中原。師窺勢不可挽。潛渡河北。深隱太行山。白日說法。暮夜樵汲運籌供眾。了無難色　聖朝定鼎。師寓京都開法。三載後辭歸山。以圖恢復祖庭。此時。少林以兵革蹂躪。廢墜不堪。鞠為榛荊瓦礫之場。幾無片席說法之地。登封張令。同本山耆宿。固請上堂。卓錐無地也陞堂。及至陞堂錐也亡。兩袖清風難把贈。滿船明月任君將。遂拈拂子曰。山僧遭際滄桑。本欲深隱高藏。奈九鼎祖庭。在山僧一綫肩持。倘今失續。罪將焉歸。今日不免將歷代佛祖繼住。開來不了底公案。對眾拈出。豎起拂子曰。大眾還會麼。登封山色高萬丈。汴河水氣湧千層　師因宋金元明五百年來。諸尊宿宗風大義。泯滅無聞。遂渡河。簡拾河朔諸先覺。斷碑殘碣。纘續於五燈會元之後。名曰五燈會元纘續。至順治丙申。詣都具疏。奉。</p>
<p>旨頒入龍藏。</p>
</div>
<div class='div-other'><a id='mulu3692' />
<p class='h4'>京都安國別山性在禪師</p><p>順天豐潤鄭氏子。十四歲。禮安國化一法為薙染。師從愍忠受具。徧歷講肆諸宿。依止數載。凡諸經大鈔。俱承耳提面命。一日喟然嘆曰。一大藏教。盡是筌罤。終非魚兔。聞心悅喜主席少林。於崇禎庚午冬。直往參叩喜一見即契。許入室。鉗鎚陶汰有年。忽有省。呈解。喜可之。即付衣法。後值兵火歸里。隱於景忠山知止洞。而一方道俗。歸依如市。師但因人隨機。開未觸境提撕。歲越順治辛卯。</p>
<p>聖駕臨幸洞中。問佛祖根源。師應對稱。</p>
<p>旨。盤桓終日。</p>
<p>駕回行在。次日欽差內侍。賷白金百兩。</p>
<p>賜師。師辭謝。內侍曰。今蒙。</p>
<p>上賜。乃旌崇道德。恩被泉石。師何固辭。師曰。在係貧衲子也。今修隱山中。甘貧守分。以道自樂足矣。倘一有此。徒資綠林盜心耳。及。</p>
<p>駕回京。降。</p>
<p>旨召師。入萬善殿。癸巳冬。復蒙。</p>
<p>上賜。勅印封號靜善禪師。師雖受寵榮。不矜不伐。安居禁城。宛若深山。日經行趺坐而<span class='corr'>已</span>。少林海寬纘續五燈會元。請。</p>
<p>旨入藏。來京筆授贊襄。成就諸先覺未續之案。師實有功於禪門焉。</p>
</div></div></div></div>
<p class='juan'>五燈全書卷第六十三</p>
</div><!-- end of div[@id='body'] -->
</body></html>