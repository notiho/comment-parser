<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu3835' />五燈全書卷第七十一</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十五世隨錄</p>

<div class='div-other'><a id='mulu3836' />
<p class='h3'>處州連雲古淵成禪師</p><p>福州長樂王氏子。兒時頭角岐嶷。目光激射。父歿早孤。母強為納室。弗受。二十有二。忽遘危疾初痊。易服宵遯。投辟支崖虗舟薙染。授以話頭。未有入處。聞黃檗琦門庭孤峻。因往依焉。發奮力參。晝夜精勤。幾二載。琦隨機勘驗。往來激揚。大有可觀。無何辭去。參金粟容。容試以黃龍三關。師應答如流。略無停滯。容<span class='corr'>已</span>心識。為當家種草。先領維那次晉西堂。以授記莂。出住永嘉法通廣福天目昭。明末應括蒼連雲　上堂。西來祖意。迥約籌量。鳧頸自。短鶴頸自長。呷酸是醋。咬辣是薑。恁麼會得。好肉剜瘡。不恁麼會。太煞郎當。搏風金翅。挂角羚羊。更若逐前尋氣息。知君空討一場忙　上堂。問高高峰頂秀。步步踏雲梯。請師拈祖意。不負遠來機。祖意即不問。如何是賓中主。師曰。穩踏脚跟。如何是主中賓。師曰特地尋人。如何是賓中賓。師曰。瞎却眼睛。如何是主中主。師曰。截斷汝舌頭。曰賓主<span class='corr'>已</span>蒙師指示。還有向上事也無。師曰。高著眼看。乃曰。摩竭正令。雪上加霜。少室機關。潑油救火。滯名著相。孤負生平。煉行灰心。徒勞辛苦。爭似顯諸仁。藏諸用。和其光。同其塵。隨流得妙。任運全真猿鹿作伴。泉石相親。知甚秦亡漢覇。李敗張成。儂家渾然。不管和雲高臥山林。所以道。供養百千諸佛。不如供養箇無心道人。如何是無心道人。夜來床薦煖。一覺到天明　立頭首執事。上堂。欲增叢林意氣。須是鐵心烈漢。放開作略通天。胸次杳無涯岸。臨深履薄休辭。虎穴魔宮勿憚。法令必也遵依。主賓固宜互換。大家出手同鳴。祖道特新顯煥。貴哉不易初心。自然始終一貫　誕日上堂。如來禪爛似鐵。祖師禪硬如綿。不解涅槃縛。不脫生死纏。古錦鋪花。徒勞腕力。因齋慶讚。急箭撩天。空張大口。飽喫高眠。那曉得今朝是父母<span class='corr'>已</span>生。日未生前。問著當胸劈面拳。任從他和泥入草。披毛戴角。算還飯錢。雖然。未透纖毫無礙處。莫教孟浪學人言　上堂。舉心動念。即是生死妄根。息慮忘緣。又縛二乘覊鎖。設若修因煉行。爭奈途路勤劬。就令居一切時。不起妄念。于諸妄心。亦不息滅。住妄想境。不加了知。于無了知。不辯真實。猶墮尋常活計。直饒以大圓覺。為我伽藍。身心安居。平等性智。亦未稱本色衲僧。畢竟如何得相應去。卓拄杖曰。七尺單前。三條椽下。有眼如盲。有口如啞。火焰裏翻身。鍼鋒上走馬。頑鐵躍洪爐。精金烹大冶。一槌兩當。吒吒沙沙。七縱八橫。瀟瀟灑灑。動著便拳。問著便打。[祝/土]殺山前陳秀才。嚇倒東村王阿姐。良久曰。知音者寡　上堂。問達磨未來東土。如何是單傳直指。師曰。砂裏無油。曰即今覿面相呈。臨濟宗乘。乞師指示。師打曰。腦門迸裂。問法法無生即不問。獨行獨步是如何。師曰。頭上浩浩。曰十方無一物。當體絕行踪。師曰。脚下漫漫。乃曰。森羅萬象共談禪。莫怪虗空不為言。幾箇師僧皮有血。火星爆斷兩眉尖。是以。從觀音門入者。鐘鳴古殿。鵲噪檐前。候蟲切切。野鳥啾啾。助汝發機。從文殊門入者。千波競涌。萬派爭朝。墻壁瓦礫。放大光明。助汝發機。既皆發機。則一切聲是佛聲。一切色是佛色。無一物不為神通妙用。無一竅不是向上全提。于此悟去。<span class='corr'>已</span>被三大士將黑豆換却眼睛。將口唾唾破面門。更欲回頭轉腦。遲遲疑疑。有甚共語處。然則機未發時。法住法位。又作麼生商量。不得一聲親㘞地。漫將鶴唳當鶯啼　上堂。佛歡喜日。空諸熱惱。僧自恣時。放曠逍遙。南閻浮提說禪。北鬱單越悟道。西瞿耶尼行脚。東弗于逮罷參。草木叢林。作獅子吼。獼猴白牯。佩古菱花。白銀世界金色身。情與無情共一真　因執謗小參。問昔日梁武帝請傅大士陞座講經。士揮尺一下。意旨如何。師曰。錯下註脚。曰誌公云。大士講經竟。又作麼生。師曰。臂膊不向外屈。曰祇如今時義學之流。還透得此關棙也無。師曰。未夢見在。曰千峰勢到嶽邊止。萬派聲歸海上消。師曰。却被汝道著。乃曰。至理極圓。執之則偏。至道無方。局之有所。正眼不明。猶握管以窺天。安識太虗之寥廓。正見不廣。如誇河而多水。焉知向上之汪洋。鞫其指歸。病在熟處難忘。既然不離窠臼。何由迥出葢纏。若是據令而行。黃面瞿曇無處插嘴。何況鑽頭入知見網。覊足于藤樁者。能彷彿其庶幾哉。所以道。嗟末法惡時世。眾生福薄難調治。聞說如來頓教門。恨不滅除令瓦碎也。寧不天下太平。安家樂業。其或未然。山僧不避謗嫌。直截單提。普請諸人。同入平等無礙法界。以拄杖指曰。千峰勢到嶽邊止。萬派聲歸海上消　師最後所住連雲。勝甲山海居。千峰萬壑之間。<span class='corr'>已</span>半為有力者折劵矣。當道高師之名。請師住持。即共圖興復。師辭之者再。彼中強之者亦再。師撫然曰。此定數也。遂諾之。舉向之占籍民間。釐而正之。悉還常住。而荒烟冷風。頹垣破壁。鬱成寶坊。食者恒數千指。揭竿之徒。歘然四合。其中一二不逞。先有積憾于師者。耽耽睨之。或曰。寇且至。盍去諸。師曰。生死等也。君死社稷。大夫死封疆。士死餒。衲僧死伽藍。庸可逃乎。杜門以待。侍者或行或止。師悉聽焉。一晚挺刃突入。圍師數帀。師笑曰。吾竢汝久矣。一任將老僧頭去。遂遇害。實順治乙未之十有二月十三日也。眾既散。弟子收全身。依法茶毗。奉靈骨。塔于東甌之雲峰寺南<span class='note-inline'>(費隱容嗣)</span>。</p>
</div>
<div class='div-other'><a id='mulu3837' />
<p class='h3'>杭州慧雲本充盛禪師</p><p>閩之吳氏子。初遊庠。有文譽。年二十八剃落。首謁金粟容。禮拜次。容問。如何是汝主人公。師豎拳。容曰。喚這箇作甚麼。師曰。和尚定當看。容與一棒。師一喝。容又棒。師擬議。容連棒打出。師遂豁然　上堂。僧出擬問。師曰。不動舌頭。道將一句來。僧喝。師曰。猶涉唇吻在。僧曰。要第二杓惡水潑那。師便喝。乃曰。佛道別無奇奧。只要見到行到。見到。必能顯大機。行到。自能展大用。大機貴直捷。大用貴迅發。故于一毫端。現寶王剎。坐微塵裏。轉大法輪。且道。因甚麼得到恁麼地。不見道。懸崖撒手。自肯承當。絕後再甦。欺君不得。眾中莫有不受欺者麼。一僧喝。師曰。舉頭天外看。誰是我般人　僧參。師問。那裏來。曰衢州來。師豎拳曰。衢州還有這箇麼。曰有。師曰。在甚麼處。僧禮拜。師曰。失却了也　康熙辛亥。將示寂。預辭道舊。告眾刻期。坐逝。後七年。門人奉龕。建塔[病-丙+石]蟠山。龕忽自裂。見全身儼然。髮爪俱長。眾請爪髮衣履入塔。供全身于本山。如曹溪式。師所著。有古鑑錄。禪林寶訓註。同語錄若干卷。行世<span class='note-inline'>(費隱容嗣)</span>。</p>
</div>
<div class='div-other'><a id='mulu3838' />
<p class='h3'>樗菴柴立<span class='corr'>己</span>禪師</p><p>參金粟容。容問。路逢達道人。不將語默對。將甚麼對。師豎起一指。容曰。看破你了。師一喝。容便打。師豁然領旨<span class='note-inline'>(費隱容嗣)</span>。</p>
</div>
<div class='div-other'><a id='mulu3839' />
<p class='h3'>空巖坦禪師</p><p>慈水方氏子。參福嚴容。問作麼生是破砂盆。容曰。吞却乾坤。師即呈頌曰。七突八穴陳年貨。日炙風吹直到今。遭箇乞兒輕擲後。賺人描寫亂紛紛<span class='note-inline'>(費隱容嗣)</span>。</p>
</div>
<div class='div-other'><a id='mulu3840' />
<p class='h3'>西徑山蒼霞桴禪師</p><p>除夜問福嚴容。除夕事作麼生。容便踢倒菓桌。歸方丈。師隨後問。和尚打破碗。甚麼人賠。容便打。師曰。為甚麼打某甲。容曰。豈不見道。邏賊者受罪。師一喝便出<span class='note-inline'>(費隱容嗣)</span>。</p>
</div>
<div class='div-other'><a id='mulu3841' />
<p class='h3'>靈峰斷眉敏禪師</p><p>參福嚴容。容問。如何是大機。師豎一拳。曰如何是大用。師便喝。曰向上還有事也無。師轉身曰。拍拍是令。容曰。放汝三十棒。師一喝便出<span class='note-inline'>(費隱容嗣)</span>。</p>
</div>
<div class='div-other'><a id='mulu3842' />
<p class='h3'>常州澄江課虗真禪師</p><p>郡之徐氏子。年十七薙落。圓具。遍遊講肆。善性相二宗。未幾棄去。首參金粟乘。令看父母未生前話。有省。後因誦心經。至無智亦無得。忽然觸發。有所疑滯。一時洞徹。上天童謁悟祖。一見便鼓掌三下。悟不顧。師便喝。悟曰。三四喝後作麼生。師轉身便出。又呈頌。悟接得便擲地。師拾起便出。悟喚回覧畢。問曰。靈雲道。自從一見桃花後。直至如今更不疑。不疑箇甚麼。師展兩手。悟曰。只道得一半。師曰。留那一半與和尚道。居數月。復還金粟。適乘示寂。黃檗容繼席。師入方丈禮拜。容問。如何是壁立萬仞。師一手指天。一手指地。容曰。點即不到。師轉身曰。某甲在這裏。容便打出　一日師問。垂鈎下釣事如何。容以拄杖作釣勢曰。急著眼。師曰。驚羣須是英靈漢。敵勝還他獅子兒。容曰。誰是其人。師便喝。容曰。少賣弄。師又喝。容便打。自此始定師承。遂付衣拂　退隱于澄江村落。日與居士黃介子論道。淡寂自甘。於順治乙酉秋。作辭世偈曰。二十餘年不浪遊。今朝拄杖徹風流。他人不許通消息。贈與檀那作話頭。一日謂侍者曰。我意不欲語。汝等可退。閉室臥三日。而逝。門人巨渤恒。奉靈骨。塔于武康之中峰<span class='note-inline'>(費隱容嗣)</span>。</p>
</div>
<div class='div-other'><a id='mulu3843' />
<p class='h3'>松江龍華韜明宗禪師</p><p>鹽官董氏子。髫年即茹素好佛。屢請薙染。母多難之。年十五。病幾移第。恍惚見菩薩勝相。頓覺輕安。由是初心益熾。母知志不可易。遂許之。乍離枕席。即趨秦谿梵潮脫白焉。一日發憤。往見悟祖。數遭痛棒。後茶盃失手。全身脫落。始實得地。再參金粟容。遂為入室真子。付以衣拂。是年即膺疁城羅漢。繼而雲間緇素。扳主滬上龍華古剎。未幾而蜂房大廈。鬱鬱金碧可觀。十餘年間。雲歸水就。象集龍奔。可謂有功斯土。而徽聲亦大播矣　上堂。八角磨盤空裏走。三脚驢子弄蹄行。井底蝦蟇吞却月。虗空背上白毛生。會得底。如龍得水。似虎靠山。不會底。口說如啞。眼見如盲。會與不會。總不與麼時如何。驀拈拄杖曰。一條楖栗硬似鐵。吞却三千及大千。復舉龐居士問馬大師曰。不昧本來人。請師高著眼。馬大師直上覰。士曰。一種沒絃琴。惟師彈得妙。馬大師直下覰。士乃禮拜。大師便歸方丈。士隨後曰。適纔弄巧成拙。師曰。一人撩天說價。一人就地還錢。惜乎。千古之下。無人證明。今日山僧要與他定當分明。以拄杖架肩曰。黃金自有黃金價。終不和砂賣與人　上堂。風和浪暖泛扁舟。到處溪邊下一鈎。可奈錦鱗渾不餌。釣絲空向逆波流。以拄杖作釣勢曰。者裏還有鯨鰲麼。一僧以坐具一拂。師曰。垂竿江上釣獰龍。草裏蝦蟇亂出頭。僧無語。師曰。赤尾不知何處去。一簑風雨又歸舟　上堂。葉落樹梢露。雲開天面青。祖師關棙子。歷歷甚分明。昨夜黃浦風浪大。飄流一直到疁城。不知誰是知音者。獨立溪頭努目瞋。龍華要將一條斷貫索。驀鼻穿來。朝打三千。暮打八百。但恐盡法無民。復舉文殊大士。起佛見法見。被世尊威神攝向鐵圍山間。盡大地要覓一箇相救底也難得。今日山僧恁麼告報。亦當墮拔舌犁畊。眾中還有相救者麼。如無。只得自作自受去也。拽拄杖下座　小參。無影樹頭春。不萌枝上月。指顧甚分明。頭頭輕漏洩。輕漏洩。鷓鴣啼處聲聲徹。會得無非不二門。韶華滿眼無交涉。大眾。韶華滿眼即不無。且道。衲僧分上。錦上鋪花一句。作麼生道。子規啼出千山血。四野春光爛熳紅　示眾。離心意識參。絕聖凡路學。有漏笊籬。無漏木杓。極是現成。何須摸索。若摸索。龜背上拔毛。馬頭上截角。不摸索。未免胡猜亂度。且道。畢竟作麼生。良久。卓拄杖一下曰。蒼天蒼天。秘魔空舞叉。普化徒搖鐸　一夜有僧。在黑暗中立。師把住曰。你在者裏作賊麼。僧便喝。師曰。和賍捉敗。僧欲走。師便與一掌　師一夜同眾坐。忽聞老鼠作聲。師曰。毗盧佛出現也。一僧震威一喝。師曰果然。僧無語。師曰。元來承當不起　問如何是超佛越祖句。師曰。雨落堦前濕。曰恁麼則隨他去也。師曰果然　問為甚麼要死不肯死。師展兩手曰。關我甚麼事。曰如何死中得活。師曰。待汝活來。向汝道。僧無語。師曰。死了也。僧一喝。師曰。也是棺材裏瞠眼　士問。天上月圓。人間月半。和尚家風。請師判斷。師曰。山僧從來不曾眼花　後遵容遺命。繼席福嚴。三年無改。以盡未了公案。足慰常寂靈光。預知報齡將盡。旋返龍華辭眾。趺坐而逝。康熙丙午正月二十四日也。世壽五十六。僧臘四十一。窆靈骨于本寺之西北隅。太史史大成。撰塔誌銘<span class='note-inline'>(費隱容嗣)</span>。</p>
</div>
<div class='div-other'><a id='mulu3844' />
<p class='h3'>旴江資聖天水廣禪師</p><p>在金粟為第一座。一夕容對眾曰。今晚風頭稍硬。各請歸堂去。維那劒眉便打。容曰。隨風逐浪。眉喝。容曰。早<span class='corr'>已</span>行也。復曰。若去則隨波逐浪。不去則立地死漢。師出眾曰。惜取眉毛。容頷之<span class='note-inline'>(費隱容嗣)</span>。</p>
</div>
<div class='div-other'><a id='mulu3845' />
<p class='h3'>湖州資福靈機觀禪師</p><p>閩之龍溪周氏子。幼不茹葷。及丱。偶觸無常境界。悲悵日增。發憤禮九雲慧曇芟染。曇見師志不羣。即束裝偕師出嶺。途次。染恙趨寂。師<span class='corr'>抆</span>淚津送。首參悟祖于天童。連遭痛棒。參究益切。次謁金粟容。挂單禪堂。徹夜不眠。恒立苦參。一夕雷雨驟作。電光閃爍。不覺話頭脫落。歡喜踴躍。歸堂便臥。時鄰單問。兄徹耶。何放逸若此。師曰。待我睡一睡。向汝道。一眾驚悚。師乃趨入方丈。容徵詰無疑。又呈百丈再參頌。容閱畢復問。頌也任汝頌。且道。三日耳聾意旨如何。師擬答。被容振威一喝。師是時白汗迸流。會得全機大用。容問世尊拈花。師驀豎拳。容曰。不得喚作拳頭。又作麼生。師便與一拳。容亦打曰。且道。是賞是罰。師曰。少賣弄。容頷之。遂受記莂。未幾。應湖州楊墳資福之請。初住。闢草開荒。刈茅縛屋。豺虎為鄰。師怡然處之。師律身最嚴。一果一菜。不私于眾。故學徒亦不辭勞苦。戮力經營。成大叢席。單提向上。勘驗方來。四方宿衲。嚮風而至。惟恐居後。圍繞者嘗不下萬餘指　上堂。祖師西來。初無奇特。一念回機。便同本得。只是不合賺神光斷了一臂。失却自家履一隻。者一隻那一隻。東土與西天。無處可尋覓。阿呵呵。若是明眼衲僧。終不受渠惑　上堂。未過楊墳渡。撒手便回。決無今日事。既過來結住布袋口。縱有韜略。卒無用處。且如何是今日事。諸人還知麼。若也知得。畫地為牢。終非究竟。無繩自縛。豈甘便休。直須活潑潑。如俊鶻沖霄。赤灑灑。似錦鱗破浪。苟或未然。勸諸人。莫廉纖。安排不是佛。扭揑亦非禪。千杯不醉風流子。吸盡西江不費錢　退院上堂。驀豎拄杖曰。盡大地是先師面目。全憑者箇。為流通徧剎塵。是山僧行履。了無住著可追攀。雖然。要見山僧行履。須識先師面目。既識先師面目。且道。山僧行履。即今又在甚處。多謝勸農橋上雨。殷勤送我出松關。拽拄杖便行　早參。立雪齊腰。斷臂安心。猶是向外馳求。將心與汝安。覓心不可得。也只救得一半。且道。者一半又作麼生。不辭向汝說。祇恐罵阿爺　早參。父母未生前。有則舊公案。佛祖雖提挈。未曾有決斷。資福老婆心。為汝重新判。且作麼生判。以拄杖旋風打散　康熙辛亥秋。復主福嚴三稔。示寂于辛酉九月廿九日。世壽六十有六。僧臘四十有九。遺命塔全身于本寺龍山之陽。語錄二卷。行世。</p>
</div>
<div class='div-other'><a id='mulu3846' />
<p class='h3'>皋亭直指靈嶽古禪師</p><p>參金粟容。充侍司。一日。容驀伸手問曰。我手何似佛手。師曰。少賣弄。容又伸脚曰。我脚何似驢脚。師曰。轉見不堪。容曰。人人有箇生緣。你生緣在甚麼處。師曰。覿面不識。容曰。離了三關。又作麼生。師便喝。容曰。好與三十棒。師曰。和尚也不得無過。容休去　師一夕向容。口占曰。喫莖無根菜。參箇沒味禪。日裏三餐飯。夜間一覺眠。容曰。閻羅王。與你索飯錢。又作麼生。師曰。不是拳頭。便是巴掌。容曰。過在甚麼處。師曰。不合惱亂人家男女。容頷之<span class='note-inline'>(費隱容嗣)</span>。</p>
</div>
<div class='div-other'><a id='mulu3847' />
<p class='h3'>琪園正法弘禪師</p><p>居金粟西堂時。因言出行好。容曰。古人道。日日是好日。汝又作麼生。師乃彈指。容曰。作恁麼解會。師曰。和尚勞頓。容曰。鼻孔大頭垂　容一日謂師曰。當時幻祖道。欲要賭猜枚。大家出隻手。且道。猜的是甚麼枚。師驀豎一拳。容曰。不是不是。何不問我。師便問。容亦豎起拳。師曰。却是却是。容曰。妄安註脚　師示寂後。晦之宗白容。梓其琪園隨錄。行世<span class='note-inline'>(費隱容嗣)</span>。</p>
</div>
<div class='div-other'><a id='mulu3848' />
<p class='h3'>松江超果離言法禪師</p><p>常熱龔氏子。世居海濵。年十五。值海潮飄沒。師發心出家。參天童悟。便問。不是風幡動。如何是心動。悟搖扇曰。是恁麼動。師便禮拜　師作務次。悟拈石作擲勢。師劈胸作受勢。悟微笑休去。師因病作死工夫。乃封門打七。至第五日。聞扣門聲。忽如黑夜日出。白晝一般。歡喜無量。說偈自肯曰。久戰沙場不決功。今朝喜得定江東。始信佛祖不傳妙。伸手原在縮手中　會悟示寂。參金粟容。容問。臨濟道。誰知我正法眼藏。向瞎驢邊滅却。還滅不滅。師曰。請和尚道。容曰滅滅。師曰。料掉沒交涉。容頷之　上堂。舉南泉曰。我十八上便解作活計。趙州曰。我十八上。便解破家散宅。師曰。誇經賣紀。則不無二尊宿。若要樹立吾宗。更須悟始得。超果這裏。也無家得破。也無活計可作。日間麤蔬澹飯。夜來曲肱高枕。只看花開花落。那管歲去年遷。且道。還有佛法道理也無。豎拂子曰。但得不亡羊。何須泣岐路　康熙癸卯二月。師示疾。至二十四日。索筆書偈曰。形名寄世不堅剛。住既如然去亦當。地水火風今變動。且便撒手附歸航。又書封龕語。及舉火偈畢。就枕而逝。火浴。五色祥光。頂骨齒牙不壞。舍利燦爛如珠。緇素爭取供養。語錄三十卷。行世。建塔于郡之護生菴<span class='note-inline'>(費隱容嗣)</span>。</p>
</div>
<div class='div-other'><a id='mulu3849' />
<p class='h3'>海寧覺王寺千峰立禪師</p><p>參金粟容。命居第二座。容垂問曰。還有爐邊添炭者麼。出來相見。師問。昔日師翁道。大地分明一箇爐。看來渾是火柴頭。老僧信手輕挑撥。便解翻身動地流。動地流且置。只如大地是箇爐。和尚向甚處迴避。容曰。闍黎性命也不顧。師曰。者老漢話墮也。容曰。親言出親口。師便喝。容休去　容問。廬陵米作麼價。意旨如何。師曰。塞斷天下人咽喉。容曰。為甚對我答話。師便喝。容曰。爭奈公案何。師曰。話頭也不識。容亦喝。師曰。遲了八刻<span class='note-inline'>(費隱容嗣)</span>。</p>
</div>
<div class='div-other'><a id='mulu3850' />
<p class='h3'>育王太白雪禪師</p><p>上堂。喝一喝曰。是法非思量分別之所到。進則撞頭搕額。此義非見聞覺知之所造。退則墮塹落阬。進退但見尋常日用。自然虗曠。眾中若有藏日月于胸中者出來。向這裏[跳-兆+孛]跳看。如無。大家收拾兩莖眉　上堂。事有萬殊。滿座清風。法無異說。澄明野色。零零星星。斷斷續續。樹上黃驪啼。得純清絕點。流注真常。理窮三際。積嶽堆山。休擬議。絕承當。無朕兆。莫商量。鼎內波濤。空中霹靂。果是誰家烟火茶飯。喝一喝曰。情塵未脫。有眼如盲　上堂。盡大地撮來。如粟米粒大。因甚二時沿門。拾他涕吐。直饒一法不見在門外。要會德山臨濟二老。棒如雨點。喝似雷鳴。未有日于在　上堂。古人道。宰官居士。入山參次。說三四句淡話。以表外護。今方廣有三件事。一者。元宵未盡。擊鼓槌鑼。火炮噴天。觸起無耳大蟲。連聲哮吼。山搖地振。二者。檀越倒騎驢馬。袖舞春風。雲霧豁開。露出乾坤。未形面目。三者。方廣柴強米貴。目視霄漢。天台行棒。觸著五臺。知恩報恩。山高嶮峻。進一重又一重。水密周流轉。一回復一回。昨夜石梁橋。化成龍去。頭角威獰。眼睛突出。鱗甲煥然。牙爪分明。且道。珠在甚麼處。一朝雷電起。看取令行時　上堂。乾三連。萬物得此長養。坤六斷。日月賴此光生。且道。未畫之先。鼻孔眼睛。在甚麼處。西天梵語。東土唐言　上堂。談妙談元。水中捉月。行棒行喝。枉用工夫。不消彈指。樓閣門開。不勞動步。百城俱到。奮迅臨時應用。馳驟不失其宜。摑倒須彌。可知宇宙之寬廣。踏飜大海。乃見滄溟之淺深。百花叢裏。一片虗凝。酒肆婬坊。咸歸實際。通身是眼。覿面當機。殺活同行。如何湊泊。直得聲號萬籟。威振八方。將謂是恁麼人境界。臥龍起舞。丹鳳翱翔　上堂。腐是豆做。飯是米煑。身上穿衣方免寒。口中說食終不飽。今古甞聞。何故要他開心見膽。猶如掘地覓天。青梅如彈指。新月似銀鈎<span class='note-inline'>(費隱容嗣)</span>。</p>
</div>
<div class='div-other'><a id='mulu3851' />
<p class='h3'>石角讓菴潛禪師</p><p>上堂。老來任運度衰年。儘日憨憨祇放眠。却被無端相催促。袈裟撩亂搭人前。隨身七件閒家具。說甚君臣位正偏。一字關頭輕拶破。等閒揑碎相中圓。以拄杖卓一卓曰。誰家竈裏火無烟　上堂。不挂上行衣。便登獅子座。風雨急連朝。人人寒徹骨。縱然有佛法。忍凍說不出。你諸人。各有一雙眼睛。烏律律在者裏。東覰西覰作甚麼。以拄杖不時打散　上堂。十五以前休重舉。十五以後謾摶量。正當十五月團圝。以拄杖挑來與眾看。一道神光冰逼面。誰人頓覺腦門寒　小參。問話底出來。僧出禮拜。師驀頭一棒曰。一釣便上。僧擬開口。師直棒打出。乃曰。奮獅子之全威。展金鵬之巨翅。奪肉于猛虎口中。揩癢向毒蛇頭上。要津獨據。截斷眾流。直饒千聖出頭來。也須倒退三千里。其餘自是出頭不得。且道。他憑箇甚麼道理。有者般峻絕。者般奇特。還委悉麼。莫怪從前多意氣。他家曾謁聖明君　謝頭首執事。上堂。三尺匣中尋俠客。七絃指下覓知音。知音遇則宮商叶干宇宙。三尺酬則利可斷乎黃金。然而佛法無多子。久長在得人<span class='note-inline'>(費隱容嗣)</span>。</p>
</div>
<div class='div-other'><a id='mulu3852' />
<p class='h3'>清凉劒門謙禪師</p><p>上堂。性天皎潔月輪孤。廓落乾坤意自舒。應用多方曾不昧。臨機獨得了無拘。福德種。智慧株。芳名高載翠微書。更須悟取當風句。火裏芙蕖映碧虗。豎拂子曰。見麼　上堂。芻狗雲中吠。秤錘水上浮。波斯臨古渡。失却夜明珠。急得前村王八伯。奔南走北暗嗟吁。謾嗟吁。趙州東壁角。仍自挂葫蘆。擬心湊泊。特地乖疎。雪消孤嶂迥。風生萬木呼。好丈夫會也無。時節因緣佛性義。大都須是識情枯。卓拄杖　臘八上堂。六年凍餓。瘦骨稜嶒。午夜星燦。<span class='corr'>刺</span>破眼睛。猶自不知醜奇哉滿口稱。引他無限好男女。隨邪逐惡可憐生。只今還有為釋迦老子作主者麼。出來與清涼拄杖子相見。如無。清涼拄杖。與釋迦老子。雪屈去也。西堂纔出。師便打　上堂。只者是埋沒己靈。只者不是孤負先聖。透脫兩關。別資一路。猶未喫清凉拄杖。所以千說萬說。不如一見。苟若親見。則當頭坐斷。千眼頓開。自然拳踢相副。箭鋒相拄。控佛祖大機。廓人天正眼。青州布衫重七斤。古今獨邁打麫。還他州土麥。義出豐年。便恁麼去。達磨一宗。掃土而盡。只如把斷要津一句。作麼生道。桑樹上著箭。柳樹上出汁　小參。佛祖心印。衲僧巴鼻。朔風吹裂。寒雨灑濕。欲得完全。應須護惜。且如何護惜。一字入公門。九牛拽不出　立春上堂。春機忽爾來何處。社舞村歌滿大千。勝吉祥中勝義諦。鉢盂依舊口朝天。雖然。山僧也是熟處難忘<span class='note-inline'>(費隱容嗣)</span>。</p>
</div>
<div class='div-other'><a id='mulu3853' />
<p class='h3'>武林東蓮古風然禪師</p><p>嘉興石塘許氏子。十八歲剃度。往金粟依容。執役碓寮。力參本來面目話。一日豎起拂子曰。向者裏道道看。師無語。後請益此話。容搊住搖拽曰。見麼。師擬議。容曰。更要第二念那。師于言下有省。次日進方丈。容問。如何是你本分事。師頓足一下。容曰。脚跟未點地在。師便喝。容便打。師又喝。容直打出　後參天童悟祖。悟問。那裏來。師曰杭州。悟曰。將得杭州人事來麼。師近前禮拜曰。只者是。悟曰。者是甚麼。師曰。不妨疑著。悟便打。師便喝。悟直打出　復回金粟。容曰。後生家。東奔西走作麼。師曰。干木隨身。逢場作戲。容曰。天童與此間相去多少。師曰不別。容曰。既是不別。去作甚麼。師曰。不去怎知不別。容休去<span class='note-inline'>(費隱容嗣)</span>。</p>
</div>
<div class='div-other'><a id='mulu3854' />
<p class='h3'>崑山選佛若翁臻禪師</p><p>上堂。舉山翁和尚。一日牽驢巡堂一帀。命眾下語。不契。自作驢鳴而出。師曰。大小山翁。善向異類中行。要且無大人之相。惜乎那一堂驢漢。但念水草餘無所知。當時山僧若在。見他如此做次。便將把鮮草。塞向驢口。以手向驢背上。拍兩拍曰。這畜生。得恁麼不知著處。他若更作驢鳴。但連打楗板三下。引繩出堂。呵呵大笑。教他潑天伎倆。也無容身之處。敢問諸人。山僧如此批判。還有人為伊不甘者麼。設有。也是驢前馬後漢。頌曰。千年古木久成精。特地相將異類行。信步踏歌音弄巧。無人自和作驢鳴<span class='note-inline'>(費隱容嗣)</span>。</p>
</div>
<div class='div-other'><a id='mulu3855' />
<p class='h3'>松江栴檀鐵舟濟禪師</p><p>福嚴容問。汝昨日無語。而今如何下得一轉語。使圓前話。師曰。再犯不容。拂袖便出。容印以偈曰。荷禪大似走盤珠。閃爍光中眼目殊。機用不停明殺活。臨崖返擲是獅兒<span class='note-inline'>(費隱容嗣)</span>。</p>
</div>
<div class='div-other'><a id='mulu3856' />
<p class='h3'>徑山公衡仁禪師</p><p>參金粟容。問八角磨盤空裏走。意旨如何。師曰。無毛鷂子潑天飛。容曰。那箇證明。師曰。不妨與和尚同出入。容曰。老僧不知是甚麼意思。師曰。老老大大。是甚麼心行。容乃呵呵休去<span class='note-inline'>(費隱容嗣)</span>。</p>
</div>
<div class='div-other'><a id='mulu3857' />
<p class='h3'>漢陽棲賢獨冠敬禪師</p><p>雲夢楊氏子。年十三。從本邑空如鬀落。偶閱天奇語錄。警歎。荷笠南遊。首謁天童悟。問不著佛求。不著法求。不著僧求。大事不明。當何所求。悟劈頭棒曰。不著佛求。不著法求。不著僧求。師曰。學人到這裏。因甚不會。悟曰。不會正是好消息。師有省。再參金粟容。問遠趨函丈。乞師指示。容以手指曰。我指示你。師當下豁然曰。如此則恩大難酬。容劈頭棒曰。龍生金鳳子。翀破碧瑠璃。又如何。師作舞而出。容頷之。記莂後。出住吳興靈山。漢陽棲賢　上堂。法身無相。春色滿園關不住。般若無知。一枝紅杏出牆來。善財童子。參見五十三員善知識。末後向樓閣門前叉手。富嫌千口少。南嶽思和尚。一口吞盡三世諸佛。何處更有眾生可度。貧恨一身多。且道。棲賢會裏飯僧。是有所謂也。無所謂也。有所求也。無所求也。擊拂子曰。落梅濺石　僧問。楚江河路既通。因甚斷頭船子不到。師曰。無你棲泊處　問人人眉毛眼上橫。因甚自己不見。師曰。只因太近　康熙壬子。師于棲賢示微疾。謂侍僧曰。我欲歸興陽。眾皆不察師意。忽一日問侍僧曰。今何時。曰酉時。師曰。我生于酉。死于酉矣。索筆書偈曰。釣竿砍盡重栽竹。夙世業緣今<span class='corr'>已</span>足。不脫荷衣歸去來。六六依然三十六。泊然而逝。時八月三十日也。門人奉全身歸興陽。塔于寺之東麓<span class='note-inline'>(費隱容嗣)</span>。</p>
</div>
<div class='div-other'><a id='mulu3858' />
<p class='h3'>武林西湖留錫虗舟省禪師</p><p>慈谿姚氏子。幼通儒業。文譽日隆。年十八。以疾悔入世緣。乃遍參語風雙桂諸先輩。後鼎遷。乃上雪竇薙染。依福嚴。久而有省。受記莂焉　示眾。舉洞山覩影頌曰。三春好景耐心看。不止無人幽谷蘭。一把柳枝收不得。和烟搭在玉闌干　示眾。舉馬祖日面佛月面佛頌曰。君向瀟湘我向秦。從來化外善為賓。銅頭鐵額分明在。却隔千山未易親　開法吼山。門人于杭之西湖。創留錫奉老。迨康熙戊申五月六日。書偈而寂<span class='note-inline'>(費隱容嗣)</span>。</p>
</div>
<div class='div-other'><a id='mulu3859' />
<p class='h3'>松江長明古碧湛禪師</p><p>久依福嚴容。充維那。一晚容問。汝從那裏來。師曰。不從外來。容曰。將謂汝是門外漢。師曰。和尚話頭也不識。容曰。看破汝了也。師曰。却是某甲看破和尚。容曰。老僧招得<span class='note-inline'>(費隱容嗣)</span>。</p>
</div>
<div class='div-other'><a id='mulu3860' />
<p class='h3'>杭州龍池紫巖順禪師</p><p>江寧人。參金粟。值容上堂。師出便喝。容曰。亂統底那裏來。師曰。蒼天蒼天。容曰。更冤苦在。師拂具歸眾。容頷之<span class='note-inline'>(費隱容嗣)</span>。</p>
</div>
<div class='div-other'><a id='mulu3861' />
<p class='h3'>福州金雞正聞乾禪師</p><p>上堂。劒號巨闕。珠稱夜光。一揑粉碎。誰解承當。隋氏當時空秘惜。下和刖足費商量。如今信手拈來看。不值分文價怎償　上堂。長夏深山風日晴。衝簾乳燕呌紛紛。閒來瞌睡無思筭。一盞濃茶也快人。不作佛法會。亦非世諦評。趙州呼喚未曾惺。無事石床松下坐。數聲漁笛起沙汀　上堂。有問有答。總落程途。無問無答。那怕爛却。古人齩定牙關。只到得者裏。大盡三十日。小盡二十九。蒼鷹舉翅潑天飛。兔兒只在窠邊守　上堂。千說萬說。不如一見。千參萬參。不如一悟。覩桃花而悟是虗傳。枕子墮地大妄語。太平時節沒遮攔。憑人歌笑憑人舞。當時錯怪李將軍。不易藍田射石虎<span class='note-inline'>(費隱容嗣)</span>。</p>
</div>
<div class='div-other'><a id='mulu3862' />
<p class='h3'>高郵乾明巢菴定禪師</p><p>興化陳氏子。出關陞座。欲識佛性義。當觀時節因緣。時節若至。其理自彰。敢問諸人。即今是甚麼時節。莫是昔日掩關。今日開關。的時節麼。須知昔日掩。普天帀地一時掩。今日開。普天帀地一時開。掩時初不相著。開時亦不相離。今昔無異。前後一致。不妨促百千萬億劫為一刻。不減一毫。延一刻作百千萬億劫。不增一毫。只這不減不增。如天普葢。如地普擎。如日普照。如風普涼。無理不週。無事不備。無法不圓。無機不到。出入自由。收放自在。此猶是建化門頭施設。未曾動著向上一路。所以道。向上一路。千聖不傳。學者勞形。如猿捉影。直饒三世諸佛。齊立下風。歷代祖師。退身有分。天下老和尚。提掇不起。山僧今日不惜眉毛八字打開。露箇消息去也。還委悉麼。遂拈拄杖。卓一卓曰。耀古騰今活潑潑。大千沙界露全身<span class='note-inline'>(費隱容嗣)</span>。</p>
</div>
<div class='div-other'><a id='mulu3863' />
<p class='h3'>福嚴石菴琈禪師</p><p>崑山楊氏子。早歲。禮奈奈沛出家。志慕禪宗。謁徑山容。參本來面目話。一夜開靜。忽聞鐘磬聲相接。豁然打失話頭。呈偈曰。鐘磬聲交徹九垓。銀山鐵壁一時開。從今更不逢人覓。自有佳音到耳來。容曰。鐘磬未鳴時如何。師曰。大地絕消息。容曰。鳴後如何。師曰。迴避無門。容曰。即今又作麼生。師一喝便出。容頷之。繼席福嚴　上堂。淨白地上安眠底。劒戟林中。插脚不入。劒戟林中坐臥的。淨白地上。留他不住。福嚴今日若見此二種人來。盡與伊就下平高。裁長補短。令一箇箇。教伊平出平入。絕彼絕此。作箇灑灑衲僧。且道。二途不涉的到來。又作麼生。正好朝打三千。暮打八百。何故。要見福嚴門下賞罰分明<span class='note-inline'>(費隱容嗣)</span>。</p>
</div>
<div class='div-other'><a id='mulu3864' />
<p class='h3'>平湖法觀會禪師</p><p>參金粟容。問鼻孔大頭垂。意旨如何。師曰。舌頭在口裏。容曰。向上還有事也無。師便出　一日容指冬瓜。問師曰。冬瓜直儱侗。瓠子曲灣灣。當人分上。又作麼生。師曰。眉毛八字橫。容曰。不妨道著。師珍重歸位。容頷之<span class='note-inline'>(費隱容嗣)</span>。</p>
</div>
<div class='div-other'><a id='mulu3865' />
<p class='h3'>福州雪峰白嵩俊禪師</p><p>春日上堂。師以手作拍板勢曰。沾春晏遇春陰。布穀催耕屋角鳴。白牛行步無踪跡。三界橫身臥地行。臥地行。要收全在鼻頭繩。風前任運隨緣放。騰踏毗盧海嶽驚。海嶽驚要惺惺。識得東風無面孔。千紅萬紫盡皆春。且作麼生是無面孔底東風。喝一喝　上堂。拈拄杖橫按曰。這一句子。語大天下莫能載焉。復豎起拄杖曰。這一句子。語小天下莫能破焉。又將拄杖左邊移向右邊曰。這一句子。三世諸佛。歷代祖師。天下老和尚。夜半放烏雞。尚自討頭腦不著。況你輩後生。瓠子茄子喫現成。知甚麼碗。連卓拄杖　上堂。鹽官死漢趙州無。冬瓜葉上弔葫蘆。搜盡屎腸無法說。長伸驢嘴谷孤孤。復拍禪床曰。谷孤孤。便下座<span class='note-inline'>(費隱容嗣)</span>。</p>
</div>
<div class='div-other'><a id='mulu3866' />
<p class='h3'>孝廉大含居士王谷</p><p>山陰人。參福嚴容。容問。如何是汝主人公。士曰。而今瞞我不得。容曰。見何道理。士曰。看破了也。容曰。以何為驗。士跳一跳。便出　容一日與士話宗門中事。臨了曰。者些在居士分上。都是塗污。士作不然聲。容曰。還要一杓惡水。士曰。惱殺丹青匠。容曰。山僧罪過<span class='note-inline'>(費隱容嗣)</span>。</p>
</div>
<div class='div-other'><a id='mulu3867' />
<p class='h3'>松江士材居士李中梓</p><p>參金粟。容驀伸手曰。我手何似佛手。士曰。且收通袖容。又伸脚曰。我脚何似驢脚。士曰。不妨疑著。容曰。人人有箇生緣。如何是居士生緣。士曰。今早喫飯還未饑。容曰。三關則且置。向上還有事也無。士拍桌一喝。容頷之　士著居士分燈錄。行世<span class='note-inline'>(費隱容嗣)</span>。</p>
</div>
<div class='div-other'><a id='mulu3868' />
<p class='h3'>嘉興[車*度]轢居士嚴大參</p><p>因遊雙徑。遇聞谷印。示以向上一著。苦究千日為期。了無所入。偶閱法眼指簾公案。忽然大悟。歷參憨山清。天隱修。雪嶠信諸老。皆為許可。復見天童悟祖。悟舉杖。士拂袖便走。悟攜杖打趕。士轉身向悟曰。咄哉老僧。又來泥裏洗土塊。悟頷之　士至西堂寮時。破山明為西堂。案頭有一茘殻獅子。士見作怕勢。明曰。不利市進去罷。士曰。破山獅子。不能齩人。拂袖便行　士至庫房。見庫主晒腐乾。士拈來便喫。庫主注目曰。元來家裏人。士以腐乾擲面曰。劒去久矣　士至佛殿上供。不拈香禮拜。振威一喝。維那宣疏。士與一拳曰。古佛過去久矣。便出殿　士忽打佛殿鼓三下。眾僧鬨然而至曰。是誰打鼓。士曰。打鼓有甚不是。一僧曰。各有時候。士曰。是甚時候。僧曰。或集眾。或普茶。士便掌曰。且道。是茶是飯。僧無語。方丈喚士至。問曰。為甚打鼓。士從東過西。知客曰。看破了也。士從西過東。知客無語。士曰。看破了也。悟曰。風顛漢參堂去　黃海岸司理。舉昔見石雨石車二老。問二石相磕時如何。雨曰。只可自怡悅。不堪持贈君。車曰。一碾粉碎。士別曰。撲破海岸　譚掃菴司業問。南泉斬猫。猫變甚麼。士曰。切莫眼花。又問。未出母胎度人<span class='corr'>已</span>畢。又在雪山做甚麼。士曰。莫謗他好。又問。端師子作姦情。是實法不是實法。士扣齒三下　士隱居數十載。闡揚正法。高風遠播。衲子參隨。不絕于路。興復普明古剎傾家破產。頭目髓腦。委頓其中。有所弗惜。後竟成禾中一大寶坊。至康熙辛亥秋。無疾三日前。折簡相邀道舊十數輩。設席中列香花供具。士即踞坐不遜。談笑如常。無訣別語。齋畢。振威一喝。掀翻几案。眾錯愕起視。撼之不動矣。時世壽八十二也。所著有[車*度]轢鑽。乃闢諸方異見者。同語錄。行世<span class='note-inline'>(費隱容嗣)</span>。</p>
</div>
<div class='div-other'><a id='mulu3869' />
<p class='h3'>鹽官無依道人徐昌治孝廉</p><p>因聽楞嚴。心意豁然。遂棄上公車。依容自金粟天童徑山福嚴者二十年。一日粥次。容舉三不是話。畢竟是箇甚麼。士曰。無位真人。容曰。如何是無位真人。士曰。喫粥底不是。又問。如何是西來意。士舉如意曰。這是如意。容曰。者不喚如意作麼生。士曰。喚作甚麼。容拍桌一下。士唯唯。呈偈曰。昔年贈我無依號。而今信我樂天真。桌頭一拍須彌碎。萬法齊收日用親。容頷之。特授拄杖表信。士著。有祖庭指南二卷。行世<span class='note-inline'>(費隱容嗣)</span>。</p>
</div>
<div class='div-other'><a id='mulu3870' />
<p class='h3'>虞山進士髻珠嚴栻</p><p>字子張。參福嚴有年。一日容豎起拳頭問。不得說是。不得說非。試道一句看。士掩耳曰。弟子不聞。容曰。不聞處。與世尊拈花。是同是別。士亦驀豎一拳曰。迦葉惱他。容頷之<span class='note-inline'>(費隱容嗣)</span>。</p>
</div>
<div class='div-other'><a id='mulu3871' />
<p class='h3'>贛州寶華諾諾行導禪師</p><p>江南徽州人。首參天童悟。後依寶華忍得法。一日忍陞座。師問。大凡演唱宗乘。一句中。須具三元門。一元門。須具三要。如何是一句中具三元門。忍曰。龍袖拂開全體現。師曰。如何是一元門具三要。忍曰。象王行處絕狐踪。師曰。臨濟大師灼然猶在。忍曰。切莫辜負。師曰。落霞與孤鶩齊飛。秋水共長天一色。忍曰。賓主歷然。師作禮曰。學人禮拜去也。忍卓拄杖。頷之　崇禎甲申春。忍命師行脚。搜訪自宋迄今。歷代禪師。塔記碑銘。行實語句。備修續傳燈錄。遂遊南浙間。苦志收羅。及歸寶華。而忍<span class='corr'>已</span>辭世。四眾堅請。乃繼席焉。先是。南中兵火。師避松陵。廷尉葉公紹顒。與師同參得法。堅請開堂頤浩。師上遵忍果熟香飄之記。堅不肯允。後師避兵遯村。報恩賢出拂相授。師曰。承嗣有在。吾不敢也。拂袖即行。海內叢席皆高之　師示寂。法嗣俯松[穴/吾]。編師語錄。行世<span class='note-inline'>(朝宗忍嗣)</span>。</p>
</div>
<div class='div-other'><a id='mulu3872' />
<p class='h3'>廷尉葉紹顒妙高居士</p><p>字慶繩。法名行承。吳江人。以進士歷官御史。巡按東粵。過曹溪。見六祖塔。禮拜次。忽發宿因。遂知有向上事。恨不遇作家。無人逼拶。後遇寶華忍于白下上堂。士問。古人道。發起勇猛便悟去。是否。忍曰。此猶是對鈍漢說底話。士不覺失聲曰。令人無可推諉。忍曰。居士得恁麼伶俐。士曰。古人見僧。便攔胸扭住。意旨如何。忍曰。不見道。令人無可推諉。士于言下有省　士偕南畿南粵諸當道。迎忍重興曹溪。以酬宿愿。忍臨行。有既得入處悟迹難除之囑　士再參忍于寶華。忍問。如何是你父母未生前面目。道道看。士曰。苦瓠連根苦。甜瓜徹底甜。忍曰。好箇男兒。不撥自轉。特上堂。付授僧伽黎一頂。勉其歸吳請益導公溫研。末後長養聖胎。務俾三十年後寶華兒孫滿天下云。士受囑後。隱居避世。惟事禪悅。臨終。誡期而逝<span class='note-inline'>(朝宗忍嗣)</span>。</p>
</div>
<p class='juan'>五燈全書卷第七十一</p>
<div class='div-w'><p>五燈全書卷第七十一補遺</p>
<p class="head1">臨濟宗</p>
<p class="head2">南嶽下第三十五世隨錄</p>
<a id='mulu3873' />
<p class='h3'>嘉興普明石關凌禪師</p><p>上堂。一真不昧。句句朝宗。萬象不殊。頭頭合轍。昔德山。一日因飯遲。托鉢下堂。饑火所逼。雪峰曰。鐘未鳴鼓未響。托鉢向甚處去。忍俊不禁。山低頭歸方丈。理長則就。巖頭曰未會末後句。平地風波。山喚巖問曰不肯老僧。那將蝦釣鱉。巖頭密啟其意。今日瞞普明不得。來日上堂果與尋常不同。真個那巖。撫掌曰且喜者老漢<span class='corr'>已</span>會末後句。三頭六臂。雖然只得三年活。滿口含霜。眾禪德。山僧如此下語。亦能迷却天下人。亦能悟却天下人。迷悟若能俱坐斷。將軍㧞劍攪龍門　冬至上堂。天無門。地無戶。九九陽生。第一爻數到。寒食一百五。迷者歷劫迷。悟者一時悟。甜瓜徹蔕甜。苦瓜連根苦。何事諸方學道人。利名兩字磨千古。一念無生徹本元。截斷去來寒暑路。豎起拄杖曰。獨有者個不遷移。翻轉面皮超佛祖　師問僧。甚麼處來。僧云。福嚴度夏。師云。其中事作麼生。僧曰。福嚴太熱。此地清凉。師曰。古人道。寒則普天普地寒。熱則普天普地熱。為甚麼福嚴熱。者裏凉。僧擬議。師直打出　師同居士隨喜。士讓師前行。師曰。必須賓主分明。士云。如何是賓中主。師云。居士上前去。如何是主中賓。師云。山僧在後來。士云。還有向上事也無。師便掌　云眾。舉浮杯凌行婆話畢。師曰。浮杯把定乾坤。南泉就中取事。趙州殺活臨時。至使這婆一場賣弄。千古傳名。當時若問山僧盡力道不得底句。劈脊便打。婆若擬議。即曰蒼天中更添怨苦。不惟奪婆子機關。更坐斷南泉趙州一番狼藉<span class='note-inline'>(費隱容嗣)</span>。</p>
</div>
<div class='div-w'><a id='mulu3874' />
<p class='h3'>石門福嚴絳雪瑩禪師</p><p>解制上堂。春水涵虗碧。春山疊亂青。黃鸝樹上一聲兩聲。只見東阡西陌。田事殷殷。惟我衲僧家。衣不織食不耕。挑箇包包。南來北往。只是九旬禁足。三七推心。惟此一事實。餘二則非真。逗到今日乃是解制之辰。三喚不回頭的。直須上馬見路。一撥便轉的。何妨十字縱橫。處處堤邊舒綠柳。家家門首挂紅燈。曩摩佛。曩摩法。曩摩僧。但願今年蠶麥熟。羅[目*候]羅兒添十文。祇如古人云。有佛處不得住。無佛處急走過。三千里外逢人。且莫錯舉。七九六十三。八九七十二。鐵蛇橫古路。一馬生三寅。還委悉麼。喝一喝曰。知也未。起剪頗牧。用兵最精。下座　除夕示眾。地爐無火客囊空。雪似楊花落歲窮。拾得斷麻穿壞衲。不知身在寂寥中。古人得恁麼自在。任運隨緣。所謂一年三百六十日。今日是最後一日。四千三百二十箇時。今日是最後一時。三萬六千刻。今日是最後一刻。唯我衲僧家。抱一以逍遙。惟寂以致誠。今日臘月三十日。與諸兄弟。打算飯錢。即今大眾。將甚麼還。師良久。拈棒打散大眾。便歸方丈　僧問。念佛底是誰。師曰。菱角尖似錐。曰禮謝和尚。師曰。你見箇甚麼。曰菱角尖似錐。師拈棒打出　頌產難因緣曰。武陵溪上錦重重。兩岸桃花相映紅。祇識春光生水面。誰知別有落花風<span class='note-inline'>(費隱容嗣)</span>。</p>
</div>
<div class='div-w'><a id='mulu3875' />
<p class='h3'>石門福嚴巢庵定禪師</p><p>上堂。舉本山先老和尚。因僧問。如何是和尚家風。先師曰。米少食無鹽。忽遇客來將何接待。先師曰。忍饑無暇。師曰。先師。雖則君子固窮。爭奈寒酸太甚。設若有人問山僧。如何是福嚴家風。但曰。布衣一片。飽食三飡。忽遇客來如何接待。鐵釘飯。木札羹。倘有旁不甘底出來道。和尚與麼答話。大似乞兒暴富。不見道。知安則榮。知足則富。爭怪得老僧　上堂。法無定相。遇緣即宗。道絕方所。觸處皆通。驀豎拄杖曰。且道。是法耶。是道耶。若能於此見得。諦當分明。便知拄杖子。朝遊西天。暮歸東土。[跳-兆+孛]跳上三十三天。穿却帝釋鼻孔。撞入一十八重地獄。卓碎獄主頂骨。直得橫該豎抹。北討南征。俄頃之間。㘞地一聲。掣轉身來。却在山僧手裏。遂卓一卓曰。拈來卓立□峰頂。劃斷天雲不放高　除夕小參。臘月大盡三十日。一年事向今宵畢。更問年窮意若何。摩訶般若波羅蜜　晚參。當陽突露。久參未免躊躇。掣電提持。後學那知端的。所以山僧早間在天中山上。拾得一條鼈鼻蛇。今晚普示大眾。橫按拄杖。摩捋作綰蛇勢曰。全身屈曲從吾弄。冷口傷人幾箇知。遂攛拄杖。高聲呌蛇來了。各各照顧。性命懸空。一時打散。歸臥室<span class='note-inline'>(費隱容嗣)</span>。</p>
</div>
<div class='div-w'><a id='mulu3876' />
<p class='h3'>潭州祝聖三笑密禪師</p><p>閩之林氏子。康熙戊戌春。囑門人伊遵。後示微疾。十二月朔四日。索浴畢。將平生所著述。入火焚之。對眾說偈曰。老僧久病多煩惱。煩惱即是靈鋒寶。未生<span class='corr'>已</span>前無一物。不若隨風吹散好。轉身面壁而逝。四眾哀號。如失所生。師去住自由。氷霜履操。罕所及者。世壽五十二。臈三十四。塔存石浦<span class='note-inline'>(費隱容嗣)</span>。</p>
</div>
<div class='div-w'><a id='mulu3877' />
<p class='h3'>福建漳州三平又度舟禪師</p><p>本郡人。元宵上堂。十五元宵節。家懸無盡燈。三平隨例挂。普放大光明。遂起立。舒兩手曰。會麼。我見燈明佛。本光瑞如此<span class='note-inline'>(費隱容嗣)</span>。</p>
</div>
<div class='div-w'><a id='mulu3878' />
<p class='h3'>常熟維摩天則琛禪師</p><p>陞座。呈拄杖曰。見麼。卓一卓曰。聞麼。聞見分明。逈無遮互。直下會得。何勞矣上加尖。所以般若以大火聚。近則燎却面門。丈夫行處。截鐵斬釘。合水和泥。那堪持論。直須人境俱奪。殺活全彰。一句截萬機寐。削到這裏。九旬禁足魚投網。三月安居鳥入籠。生殺盡將蠶作繭。透得這三重。何妨踏破天關。掀翻地軸。可與德山臨濟。把手共行其道。唱拍相隨一句。作麼生道。但願東風齊著力。那愁紅葉不分芳　問承言者喪。滯句者迷。不涉二途。請師速道。師曰。陽氣發時無硬地　問絕斷聖凡路事如何。師曰。養鷄意在五更頭<span class='note-inline'>(費隱容嗣)</span>。</p>
</div>
<div class='div-w'><a id='mulu3879' />
<p class='h3'>明州雲溪劍龍志禪師</p><p>寧波人。陳氏子。僧問。大事未明。如喪考妣。因甚大事<span class='corr'>已</span>明。又如喪考妣。師曰。有利無利。不離行市。師送客出門。僧問。三門頭石烏龜。因甚成年不去。師曰。千動不如一靜　解制上堂。風[颱-台+弗][颱-台+弗]雨霏霏。分明獨露全機。逢人不得錯舉。解開布袋。任汝東西。所以道。在途中不離家舍。不在途中又何須。福城東際方見文殊。樓閣門開始參慈氏。祇如萬里無寸草。諸人作麼生去。踏著上頭關捩子。脚跟不動遍三千。辛亥。示微疾而逝。塔於本寺之左<span class='note-inline'>(費隱容嗣)</span>。</p>
</div>
<div class='div-w'><a id='mulu3880' />
<p class='h3'>明州大梅空巖坦禪師</p><p>慈水方氏子。小參。梅龍無法說。諸公逼殺人。波濤橫海濶。遂拈拄杖。卓一下曰。此作指南針。大眾。喚作指南針。却是拄杖子。喚作拄杖子。又是指南針。不得轉機。不得默去。且道。畢竟如何。驀喝一喝曰。莫教輥落東山石。打破海中遮日雲。復喝一喝。拽拄杖便起。後於崇教。說偈而寂。門人迎龕歸大梅。塔伴常公之右<span class='note-inline'>(費隱容嗣)</span>。</p>
</div>
<div class='div-w'><a id='mulu3881' />
<p class='h3'>杭州東蓮古風然禪師</p><p>上堂。解語非干舌。能言不是聲。驀然玄會得。更不涉途程。端的意甚分明。以拄杖搖拽曰。無風荷葉動。必定有魚行　上堂。即心即佛。循途守轍。非心非佛。眼中攪屑。不是心不是佛不是物。木落高山空突兀。南泉馬祖沒來由。無端特地空饒舌。縱使分明道德親。也似鉢盂重著杷。錯錯錯。報諸人休卜度。風消雲障碧天秋。萬里長空飛一鶚。師於康熙庚午八月二十八辰刻示寂。茶毗。獲舍利無數。塔於寺後凝雲峰下。壽七十六。臘四十六。有語錄及正續燈。行世<span class='note-inline'>(費隱容嗣)</span>。</p>
</div>
<div class='div-w'><a id='mulu3882' />
<p class='h3'>嘉禾東禪逵夫明禪師</p><p>楚漢川楊氏子。主東禪。陞座。大統綱宗。本無言說。纔擬形言。虗空釘橛。建立法幢。隨時施設。三春漸暖。孟夏薄熱。燕語梁間。鶯啼柳陌。盡把天機。一時洩漏。伶俐底一聞千悟。懵懂底茫然未瞥。唯有殿前露柱子。笑我多饒舌。且道。阿誰證明。問取街頭李大伯。喝一喝　示眾。上不見天。下不見地。夜不見月。晝不見日。無孔鐵鎚當面擲。上是天。下是地。夜是月。晝是日。斗裏鰕兒跳不出。三更踏著個盲龜。捉來元是南山鼈。康熈甲辰冬。囑付後事。微笑坐脫。火浴。得舍利二十顆。閱世五十五。坐夏二十九。塔于武塘東林之小築<span class='note-inline'>(費隱容嗣)</span>。</p>
</div>
<div class='div-w'><a id='mulu3883' />
<p class='h3'>當湖思禪尼法淨皓禪師</p><p>姓孫。父為水部臨鵡公。母夢西域異僧投宿而生。師丱歲奇頴。喜讀父書。長則佐父。出主蕪關稅政。于歸未幾。知世相匪堅。乃請薙髮。父許之。遂投徑山費隱容。披緇登具。苦心力究。發明大事。受以記莂。高蹈林間。不羣若輩。一日眾請陞座。師舉德山凡見僧入門便棒話。遂頌曰。當機截斷聖凡情。掌上孤光若日明。縱使銅頭鐵額漢。也須一棒一條痕<span class='note-inline'>(費隱容嗣)</span>。</p>
</div></div></div>
</div><!-- end of div[@id='body'] -->
</body></html>