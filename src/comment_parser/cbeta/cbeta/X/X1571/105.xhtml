<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5331' />五燈全書卷第一百五</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下第三十七世隨錄</p>

<div class='div-other'><a id='mulu5332' />
<p class='h3'>鼎州德山冰鐵宗禪師</p><p>麻城宋氏子。普請插田。小參。舉百丈示眾曰。你諸人與我開田。我與你諸人說大義。諸人開田竟。請和尚說大義。丈展兩手示之師曰。是則故是。未免拖泥帶水。新德山不然。你諸人與我插田。我不與你說大義。何也。不可枝老生節<span class='note-inline'>(原直賦嗣)</span>。</p>
</div>
<div class='div-other'><a id='mulu5333' />
<p class='h3'>澧州欽山明民時暉禪師</p><p>問如何是函葢乾坤句。師曰。我從賢聖法來。不曾殺生。曰如何是截斷眾流句。師曰。我誓不與二乘人說法。曰如何是隨波逐浪句。師曰。難得良馬見鞭影而行<span class='note-inline'>(原直賦嗣)</span>。</p>
</div>
<div class='div-other'><a id='mulu5334' />
<p class='h3'>衡嶽福嚴得坤展厚禪師</p><p>上堂。僧纔出。師曰。什麼物恁麼來。曰某甲何敢說似。師曰。這箇是古人底。曰將和尚底出看。師便打。曰同坑無異土。師曰。何妨說似<span class='note-inline'>(原直賦嗣)</span>。</p>
</div>
<div class='div-other'><a id='mulu5335' />
<p class='h3'>桂林南院山學慧禪師</p><p>上堂。一峰峻峭。不掛苔痕。多少人到這裏。退身有分。且道。新南院如何行履。喝一喝曰。不向東山水上行<span class='note-inline'>(原直賦嗣)</span>。</p>
</div>
<div class='div-other'><a id='mulu5336' />
<p class='h3'>舒州太平選寄遠禪師</p><p>上堂。拈拄杖卓曰。法隨法行。法幢隨處建立。不必互分賓主。馳騁問答。自然鉗錘。妙密機用高超。喝一喝曰。你道。我德山老子。那一半在什麼處　小參。行說俱到。有什碑記。行說不到。白雲萬里。無位真人。瞥嗔瞥喜。棒喫青天。囉哩囉哩　小參。舉芭蕉拄杖子公案。師曰。拄杖頭邊。可是你賣弄言語得底。設有箇明眼衲僧。向前一手把住。拄杖子。又向甚麼處著<span class='note-inline'>(原直賦嗣)</span>。</p>
</div>
<div class='div-other'><a id='mulu5337' />
<p class='h3'>太倉祇園倚鳴秀禪師</p><p>滇之保山周氏子。年十六薙染秉具。參九峰賦。教看臨濟三頓棒公案。忽聞鐘有省。述偈曰。萬仞嵯峨一徑通。輪斤打碎太虗空。從前汗馬無人識。祇要重論葢代功　上堂。心不是佛。處處綠楊堪繫馬。智不是道。家家有路透長安。喝一喝曰。彷彿落花三月雨。依稀殘夢五更鐘　上堂。今年白浪多。栽曰博飯苦。競欲覓三條。束之亦何補。復顧左右曰。你道終日風風雨雨。呆樁樁坐這破屋裏。將謂如來惠我三昧。喝一喝曰。特地成莽鹵<span class='note-inline'>(原直賦嗣)</span>。</p>
</div>
<div class='div-other'><a id='mulu5338' />
<p class='h3'>衡州甘露無言侃禪師</p><p>楚之永州人。久參德山。於棒下。得箇休歇處。後隱衡之甘露。僧問。萬緣頓息時如何。師曰。江國春風吹不起<span class='note-inline'>(原直賦嗣)</span>。</p>
</div>
<div class='div-other'><a id='mulu5339' />
<p class='h3'>虎丘甘露澹園仁禪師</p><p>初參靈巖儲。有省。繼參萬壽章。得受記莂。四眾迎主甘露。儲喜而寄以偈曰。短言十丈贈文孫。矢報滹沱上祖恩。垂手定知精彩著。直提法運起沉淪　晚參。舉茶盃曰。昔趙州以一盃茶。普請往來衲子。今日却落在山僧手裏。願與諸上座大家喫口。你道。箇中有味也無。祇要識取這茶。假使放下茶盃。又向甚麼處。聻。顧左右曰。只這一味。人人具有。阿誰放下<span class='note-inline'>(完魯章嗣)</span>。</p>
</div>
<div class='div-other'><a id='mulu5340' />
<p class='h3'>吳江長慶上嚴道禪師</p><p>興化人。上堂。舉僧問長慶。有問有答。賓主歷然。無問無答時如何。慶曰。怕爛却那。僧問睦州。有問有答。賓主歷然。無問無答時如何。州曰。相逢盡道休官好。林下何曾見一人。圓悟曰。若問崇寧。有問有答賓主歷然無問無答時如何。對他道收得安南。又憂塞北。師曰。設問新長慶。有問有答賓主歷然無問無答時如何。只向他道。頭顛連。眼卓朔。他若擬議。劈脊便棒。何以故。不見道。幽州猶自可。最苦是新羅<span class='note-inline'>(僧鑒青嗣)</span>。</p>
</div>
<div class='div-other'><a id='mulu5341' />
<p class='h3'>大佛寺示權寂興禪師</p><p>天津高氏子。依憫忠潤受具。至浙江。謁靈隱禮。看竹篦子話。有省。復參三峰青。打失布袋。室中甞垂三問驗人。一曰。世尊三昧。迦葉不知。迦葉三昧。阿難不知。既不知。因甚金襴袈裟遞相傳授。自代曰。綿州附子漢州薑。一曰。天地與我同根。萬物與我一體。因甚眼裏著沙不得。自代曰。再犯不容。一曰。人間無水不朝東。因甚禹力不到處。河聲向西流。自代曰。且放過一著<span class='note-inline'>(僧鑒青嗣)</span>。</p>
</div>
<div class='div-other'><a id='mulu5342' />
<p class='h3'>虞山白雀雨華雪爐冶禪師</p><p>上堂。舉古德曰。我三十年前。曾斷一人命根。而今日夜憂愁。如何免得。白雀則不然。我三十年前。曾斷一人命根。夜來床薦暖。一覺到天明　上堂。若論此事。不掛一元字脚。靈巖儲師翁曰。不道無元字脚。只是不掛。首山暗中為照燭。靈巖險處作津梁。白雀孟八郎。也有個道處。不道不掛。只是無元字脚　早參。前日說向你。似水投石。昨日說向你。如沙壓油。今日不可更唐突也。眉毛依舊還你眼上。鼻孔依舊搭你唇上。你也怨悵我不得。我也怨悵你不得<span class='note-inline'>(檗菴志嗣)</span>。</p>
</div>
<div class='div-other'><a id='mulu5343' />
<p class='h3'>梁溪龍護尼道遇禪師</p><p>除夕示眾。山中無曆日。寒盡不知年。此是陳年語話。烹白牛分歲。閣拄杖過年。乃是諸方葛藤。喚沙彌曰。換水添香著。山僧今日要與諸人。應個時節。雖然如是。猶是衲僧家尋常活計。且道。挌外提持。又作麼生。乃喝一喝曰。特地爆聲震裂。各自惜取眉毛<span class='note-inline'>(檗菴志嗣)</span>。</p>
</div>
<div class='div-other'><a id='mulu5344' />
<p class='h3'>無錫德慶月指標禪師</p><p>出毗陵白氏。上堂。德慶單提一句子。人間天上實無比。擬議思量不較多。蹉過白雲千萬里<span class='note-inline'>(問松原嗣)</span>。</p>
</div>
<div class='div-other'><a id='mulu5345' />
<p class='h3'>常州橫山復松祖裁體禪師</p><p>琴川錢氏子。年十九。隨靈巖儲完具。因儲問。如何是你父母未生前面目。師悚然罔對。乃極力參尋。後謁祥符運。一日見榴花盛開。胸次釋然。呈偈曰。梅雨不絕聲。松風穿耳過。舉目見榴花。二三都劈破。運為助喜。後依太平原。一日原問曰。久參上士。莫有挌外之機麼。師曰。說似即不中。原便喝。師伏膺而受印焉<span class='note-inline'>(問松原嗣)</span>。</p>
</div>
<div class='div-other'><a id='mulu5346' />
<p class='h3'>吳江長慶字伊汝禪師</p><p>虞山金氏子。上堂。卓拄杖曰。此是伽藍。何為圓覺。三世諸佛。移丘盈壑。天下衲僧。無繩自縛。設有人問和尚聻。擲下拄杖曰。任你卜度<span class='note-inline'>(月掌恒嗣)</span>。</p>
</div>
<div class='div-other'><a id='mulu5347' />
<p class='h3'>江西寶掌鑒衡謨禪師</p><p>上堂。百草頭邊。捉敗古錐。拄杖頭上。按捺上座。過橋拔橋。得路塞路。直饒釋迦老子。親自到來。且教退後一步。顧左右曰。莫道新寶掌不近人情。太無回互<span class='note-inline'>(雨青膏嗣)</span>。</p>
</div>
<div class='div-other'><a id='mulu5348' />
<p class='h3'>南嶽西園白兆粲禪師</p><p>文殊三處度夏頌曰。晚醉扶笻過竹村。數家殘雪擁籬根。風前有恨梅千點。沙上無人月一痕　馬祖不安頌曰。日面月面。朝夕相見。暗地摸著。是何嘴臉<span class='note-inline'>(月函潛嗣)</span>。</p>
</div>
<div class='div-other'><a id='mulu5349' />
<p class='h3'>毗陵脫菴古漁薪逸禪師</p><p>靖江夏氏子。上堂。雷太簡。聽江聲而筆法進。文與可。見蛇鬬而草書長。長慶坐破七個蒲團。高亭隔江招手。橫趨而去。此事的的。如合虎符相似。向後洞然。幸無辜負　示眾。一白二黑三碧四綠。顧眾曰。人間無顧陸。令我憶丹青　康熈壬子秋。師臨寂。有同參問。如何是臨濟家法。師曰。無人解問。同參再申前話。師乃震聲一喝。而逝<span class='note-inline'>(月函潛嗣)</span>。</p>
</div>
<div class='div-other'><a id='mulu5350' />
<p class='h3'>菁山常照香谷蔭在禪師</p><p>生湖濵皇甫氏。少負義虎聲。善詩文。參寶雲潛。一日大雪中問紙燭因緣。豁然開悟　靈雲見桃花頌曰。靈雲跌入深井。元沙更壓大石。可惜一樹桃花。開得狼狼藉藉　題畵菜曰。疎疎葉上蛙蟲眼。點點根頭野菜花。信得個中茲味好。連根齩嚼不留渣　師于康熙甲寅。說偈而逝。有榿菴集。菁山客話數卷。傳世<span class='note-inline'>(月函潛嗣)</span>。</p>
</div>
<div class='div-other'><a id='mulu5351' />
<p class='h3'>蘇州紫石霜樵謂超禪師</p><p>郡之湖口萬氏子。依寶雲潛。參不與萬法為侶甚麼人。久而不省。求改參因緣。潛叱曰。你要改參因緣那。師大疑。一日聞林梢烏語喧喧。猛然有省　問香嚴上樹。意旨如何。師曰。古殿不禁寒　問南泉斬猫。是何意旨。師曰。山青水綠。曰趙州頭帶草鞵。作麼生。師曰。殿角一林風　問如何是佛。師曰。鎮日長廊捲風葉。曰如何是法。師曰。他家門戶不輕開。曰如何是僧。師曰。欲得不招無間業。莫謗如來正法輪　問古人據個甚麼。逢人便喝。師曰。屋角聽鷄聲。曰古人據個甚麼。逢人便棒。師曰。千手大悲援不得<span class='note-inline'>(月函潛嗣)</span>。</p>
</div>
<div class='div-other'><a id='mulu5352' />
<p class='h3'>寒溪秋岸源鴻禪師</p><p>青暘莊氏子。依寶雲潛于梅谿。因舉女子出定公案。豁然開悟曰。當初只道茅長短。燒了原來地不平　古廟香爐頌曰。伴他太古龍蛇筆。月冷霜寒總未辭。些子氤氳烟縷上。現來樓閣自然奇　師品行高卓。得記三年。即化去。有寒溪遺語一冊<span class='note-inline'>(月函潛嗣)</span>。</p>
</div>
<div class='div-other'><a id='mulu5353' />
<p class='h3'>吳江鈍菴兼樹讓禪師</p><p>邑之漁村倪氏子。依寶雲。結夏石屏。一日分衛歸。潛問。羚羊挂角時如何。師纔開口。潛便喝。師愕然。潛呼曰。兼樹來。適纔問你。你答甚麼。師擬開口。潛又喝。師于此有入。次日詣方丈。問如何是至理不當機。潛曰。你不解問這話。隨問一言道盡時如何。師曰。游絲千尺。康熈丁巳。師將示寂。潛為舉洞山臨逝。剃髮澡身披衣。聲鐘辭眾。儼然坐化。因大眾號慟。忽開目責之。復令主事僧。辦愚癡齋。延七日隨眾。齋畢而終。子今若何。師厲聲曰。洞山即爾。我則不然。潛曰。將不然底。呈似看。師彈指一聲。即化去<span class='note-inline'>(月函潛嗣)</span>。</p>
</div>
<div class='div-other'><a id='mulu5354' />
<p class='h3'>文殊訒堂覺從禪師</p><p>廣惠興寧何氏子。年十五。補弟子員。閱壇經有感。絕意進取。父強之。舉于鄉。時天啟辛酉。科也計偕。遇黃山普門祝髮。不赴春官。初參聞谷印于迴龍。示以橋流水不流語。不契。忽汎沅湘。舟中有觸。乃省。一時尊宿道望。名騰叢席。歷主數剎。機叩瀾翻。意旨䆳遠。崇禎壬午。有徒九一西者來省。師舉殃崛產難因緣勘之。九為直示古人閫奧。至五祖曰。我這裏如馬前相撲。一倒便休。師拍手大笑。願嗣。九一西謝不敢逸去。師復通嗣法書。有以人師道。以道師人。降尊為卑。極宗風之獨唱。云云。西為陞座。而印莂焉。順治戊子六月十七日示微疾。浴畢禮佛歸寢室。顧左右曰。有末後一句。擬付諸人得麼。眾無對。師長吁一聲而逝。塔于神光山下。靈巖儲。為之銘<span class='note-inline'>(九一西嗣)</span>。</p>
</div>
<div class='div-other'><a id='mulu5355' />
<p class='h3'>常州祥符湘雨紀蔭禪師</p><p>婺源游氏子。上堂。硬址虗空塞住口。舌頭占却地三畝。金剛手內八楞拳。三世諸佛不知有。風吹石臼念摩訶。驚起南辰藏北斗。昨夜三更失却牛。火中劚得船如藕。否否。南閻浮提。黃童白叟<span class='note-inline'>(卑牧謙嗣)</span>。</p>
</div>
<div class='div-other'><a id='mulu5356' />
<p class='h3'>常州天寧天輿贊禪師</p><p>本郡劉氏子。力究三不是話。聞磬聲有省。後參靈巖謙。受囑。上堂。喝一喝曰。打開潑天門戶。踏著祖父田園。風流何處不是。說甚四諦三元。更若低昂佛祖。陶鑄人天。盡是無風帀帀之波。彼自無瘡。弗傷之也。復喝一喝　上堂。拈拄杖。卓一卓曰。即此見聞非見聞。無餘聲色可呈君。天寧一向為諸人。可謂太煞盡情。若欲布蔓牽枝。叮嚀恐損君德<span class='note-inline'>(卑牧謙嗣)</span>。</p>
</div>
<div class='div-other'><a id='mulu5357' />
<p class='h3'>嘉善大聖古薪紀鑑禪師</p><p>荊溪閔氏子。上堂。舉拂子曰。難以瞞眾人之眼。喝一喝曰。難以塞眾人之耳。逴得便行的。固不尋常。掉頭不顧的。實為罕有。良久曰。山僧終不肯以第二義誑惑諸仁。便下座<span class='note-inline'>(卑牧謙嗣)</span>。</p>
</div>
<div class='div-other'><a id='mulu5358' />
<p class='h3'>天池落木連山紀易禪師</p><p>玉峰王氏子。幼慕空宗。投國清樹剃度。參上方志。洞明大事。從青龍斯得具戒。華山俾職維那。尋參先靈巖。室中溫研者久之。蕭然遠引。適謙補住靈巖。分衛婁東。晤于龍谿。言下契合。次冬制期。遂典堂司。尋遷西堂。付授鍵關祥符藏雲室　示眾。驀顧左右曰。直須放下。放下一任卜度卜度。若論佛法。不須穿鑿。震威一喝　示眾。驀豎拂子曰。禪不須參。道不須悟。祥符門外。官馬大路。一任兄兄弟弟。東去西去。只要識取路頭隨。以拂子畫一畫曰。且道。如何是向上一路。連擊拂子曰。不可又恁麼去也　晚參。不用如何若何。便請單刀直入。回頭擬議思量。曲直因誰致得。遂顧左右曰。今日三千。明朝五百　示眾。眼親手辨底。何妨貴買賤賣。眉橫鼻直底。一任指東話西。遂展兩手　示眾。四山風月靜。一榻竹陰凉。逴得便行底。休嫌杓柄長。顧兩行曰。湖南飯袋子切忌錯商量。連聲喝。下座　晚參。驀擊竹篦子。一下曰。諸佛未出世。松盤萬塢。諸佛<span class='corr'>已</span>出世。花落一庭。幸是太虗境界。何必驅犬馬于大野之中。掃風塵于千山之外。而後較眉毛短長。論鼻孔淺深。復擊一下曰。更嫌甚麼　小參。無一法可當情。定不轉腦回頭。空王殿裏。石虎巖前。一日走幾轉。說甚月明簾外迥絕遮欄。終日共鉢盂喫飯。聽板聲上堂。還知娘未生時一樁奇特事麼。連卓拄杖曰。切忌從他覓<span class='note-inline'>(卑牧謙嗣)</span>。</p>
</div>
<div class='div-other'><a id='mulu5359' />
<p class='h3'>吳陵覺胤紹宗祖禪師</p><p>上堂。恁麼恁麼不恁麼。殺人刀活人劒。此是古人一段風規。衲僧尋常作用。擬議思量。白雲萬里。召大眾。驀拈拄杖。旋風打散<span class='note-inline'>(咸菴及嗣)</span>。</p>
</div>
<div class='div-other'><a id='mulu5360' />
<p class='h3'>潭州益陽白鹿天長慧禪師</p><p>雲南陸凉人。上堂。自從那年發風顛。直至而今賣不完。有時豎一指。有時拈一拳。明來施棒喝。暗裏畵個圈。有人問我西來意。綠的竹一簇。紅的花一園<span class='note-inline'>(頴秀悟嗣)</span>。</p>
</div>
<div class='div-other'><a id='mulu5361' />
<p class='h3'>辰州浦峰長明炅禪師</p><p>蜀涪陵石氏子。上堂。一僧纔出。師曰。止止不須說。僧拂坐具。師便喝。僧亦喝。師便打。又一僧出曰。某甲禮拜是。不禮拜是。師拈棒曰。山僧打即是。不打即是。僧退後三步。師曰。不是不是。乃曰。今朝衲子。當機一味。棒喝齊施。不是強生枝節。要人翻轉而皮。眾中還有翻轉者麼。如無。請看木上座。自翻轉去也。擲拄杖。下座<span class='note-inline'>(頴秀悟嗣)</span>。</p>
</div>
<div class='div-other'><a id='mulu5362' />
<p class='h3'>辰州龍山六潤杲禪師</p><p>蜀渝州長壽黃氏子。上堂。舉臨濟三頓棒公案。師曰。棒頭三頓活如龍。佛祖齊來也下風。點著頂門開正眼。轉身捋却虎鬚鬃<span class='note-inline'>(頴秀悟嗣)</span>。</p>
</div>
<div class='div-other'><a id='mulu5363' />
<p class='h3'>辰州雲棲大都定禪師</p><p>黃岡人。族姓何。初鎮守辰州。後感宿因。棄官薙髮芷江。參龍山。充侍司。一日入室次。悟曰。汝昨日道無。是有中無。是無中無。師曰。法本不二。悟曰。再道一句來。師便喝。悟便打。師連喝。悟便休　上堂。雲盡一天。波清四海。人人鼻孔撩天。個個脚跟立地。更要山僧說個甚麼。拈拄杖。卓一卓曰。七尺烏藤開正眼。是魔是佛總皆愁。當陽擊碎虗空後。大笑一聲天地秋。乃呵呵笑。下座<span class='note-inline'>(頴秀悟嗣)</span>。</p>
</div>
<div class='div-other'><a id='mulu5364' />
<p class='h3'>辰州沅陵智鼎禪師</p><p>州之瞿氏子。示眾。萬法無心便是休。隨緣動止得優遊。一天明月照今古。堪笑人從指上求<span class='note-inline'>(頴秀悟嗣)</span>。</p>
</div>
<div class='div-other'><a id='mulu5365' />
<p class='h3'>歸州觀音純備德禪師</p><p>蜀東鄷都李氏子。上堂。若不恁麼則負當機。若只恁麼有負山野。只得向恁麼中不恁麼。不恁麼中却恁麼。豎拂子曰。本是圓成無欠缺。只因擬議涉趦趄。從斯直下承當去。一目了然括十虗<span class='note-inline'>(耳毒泰嗣)</span>。</p>
</div>
<div class='div-other'><a id='mulu5366' />
<p class='h3'>武岡金城在邇道禪師</p><p>西蜀渝州桂溪人。參獅山申。充侍司。巾瓶有年。後聞雪林梅道望。腰包往依。梅曰。別却雲山。來此作麼。師曰。兩頭扶起。梅曰。你作麼生扶。師便喝。梅便掌。後入室。梅問。你近日事何如。師曰。一事不為。梅曰。一事不為。是個死漢。師撫掌作舞而出　上堂。無法可說。三山五嶽。有法可說。龜毛兔角。虗空開口。須彌倒卓。佛法有無間。人人不自覺。覺不覺。收放風雲如掌握。喝一喝<span class='note-inline'>(雪林梅嗣)</span>。</p>
</div>
<div class='div-other'><a id='mulu5367' />
<p class='h3'>鼎州護國通玉禪師</p><p>州之李氏子。頌溈山水牯牛曰。天曉黃鸝樹上啼。一聲嘹喨一聲低。東君昨夜傳消息。帀地春風打竹籬<span class='note-inline'>(天機舜嗣)</span>。</p>
</div>
<div class='div-other'><a id='mulu5368' />
<p class='h3'>澧州慈利道林百獃善禪師</p><p>上堂。達磨大師來也。在道林拂子頭上。興慈運悲。為汝等說第一義諦。還見麼。若也見得。今日正是小雪節。個個面門冷似鐵。其或未然。大家剔起眉毛。務要討個明白。何故。不入虎穴。爭得虎子　上堂。全提祖印。獨坐雄峰。棒喝齊施。令行有據。道林這裏。唯握一柄金剛寶劒。凡有來者。即教脫却貼肉汗衫。便與一刀兩段。震威喝一喝<span class='note-inline'>(一念龍嗣)</span>。</p>
</div>
<div class='div-other'><a id='mulu5369' />
<p class='h3'>澧州伏牛憨郢賢禪師</p><p>初投神鼎澤披剃。後依龍潭龍服勤。有省。囑住伏牛　問大師在神鼎時如何。師曰。頭帶夜叉帽。曰在龍潭時如何。師曰。手持楖[木*栗]條<span class='note-inline'>(一念龍嗣)</span>。</p>
</div>
<div class='div-other'><a id='mulu5370' />
<p class='h3'>澧州龍潭光孝斷雪初禪師</p><p>荊楚歸州項氏子。上堂。奇言妙句。俱是歷代祖師道過。錦繡珠璣。盡是諸方大老說盡。今日新光孝。作麼生道。乃提起僧伽黎曰。乞兒破席府袋抖一抖<span class='note-inline'>(一菴龍嗣)</span>。</p>
</div>
<div class='div-other'><a id='mulu5371' />
<p class='h3'>石梁青蓮不醉常覺禪師</p><p>楚青江杜氏子。禮德山波完具。服勤三載。恒喫痛棒。一日波問。生從何來。師曰。初一初二。又問。死從何去。師曰。小盡二十九。大盡有三十。波深器之。後佐中邑徹。入室次。徹問。萬法歸一。作麼生會。師曰。落花有意隨流水。徹曰。畢竟一歸何處。師曰。流水無心戀落花<span class='note-inline'>(枕石徹嗣)</span>。</p>
</div>
<p class='juan'>五燈全書卷第一百五</p>
<div class='div-w'><p>五燈全書卷第一百五補遺</p>
<p class="head1">臨濟宗</p>
<p class="head2">南嶽下第三十七世隨錄</p>
<a id='mulu5372' />
<p class='h3'>䦹邡羅漢雲林地禪師</p><p>通江董氏子。參石谷慧嗣法。重建䦹邡羅漢。乃馬祖脫白處也。上堂。問如何是羅漢境。師曰。參天蒼竹密。填空古栢稠。曰如何是境中人。師曰。大雄殿一座。頭陀祇十人。曰人境不立時如何。師曰。虧汝到與麼境界。乃曰。一棒一喝。一拳一脚。直指臨濟心髓。全彰德山韜略。古之不多一點。今之不少一劃。全得草偃風行。如虎戴角。撞著磕著。橫機殺活。脫或未然。山僧未免重下註脚。以拄杖卓一卓。喝一喝。也是千錯與萬錯。復卓曰。錯錯<span class='note-inline'>(石谷慧嗣)</span>。</p>
</div>
<div class='div-w'><a id='mulu5373' />
<p class='h3'>龍門淨居月目初禪師</p><p>樂至鄒氏子。上堂。僧問。如何是龍門境。師曰。清風橋下兩池水。曰如何是境中人。師曰。日出而作。日入而歇。曰人境以蒙師指示。向上宗乘事如何。師便打。乃曰。時開飯店止飢寒。引水龍門且種田。佛法寧教齊爛却。從斯弗說老婆禪<span class='note-inline'>(石谷慧嗣)</span>。</p>
</div>
<div class='div-w'><a id='mulu5374' />
<p class='h3'>綦江石門蒼桐華禪師</p><p>綦江封氏子。丱歲出家。石谷慧印證。隱山為常。其示眾曰。山悠悠也水悠悠。一杖雲深任自遊。樹杪松花堪作食。秋迴荷葉可為裘。堂堂佛法消塵鏡。渺渺光陰送客舟。若要頓超如幻景。只須常牧此心牛　又云。溪山一一都成畵。竹樹叢叢畵不成。堪笑住山人性蠢。钁頭一柄足平生　暮年仍歸石門。臨行偈曰。來時黃菊篩金。去時青山舖白。想起者個骷髏。千回萬回作客。今朝踢倒須彌。拶得虗空出血。涅槃城裏不相知。笑殺率陀古彌勒<span class='note-inline'>(石谷慧嗣)</span>。</p>
</div>
<div class='div-w'><a id='mulu5375' />
<p class='h3'>[郫-卑+((白-日+田)/廾)]箇護國天然貴禪師</p><p>上堂。今朝腊月初八。處處闡揚佛法。惟有護國不然。見人只是生罵。驀拈拂子曰。向者裏薦得。剎剎塵塵。毗盧境界。溪聲鳥語。觀音理門。其或未然。依舊鼻孔向下垂。擊拂子下座　元宵上堂。不唱陳年曲調。要打新鮮鼓笛。無言童子口吧吧。無舌人兒能解語。等閑操動沒絃琴。海水騰波山自起。且道。沒絃琴作麼生操。以拄杖作操琴勢曰。會麼。若將耳聽終難會。眼底聞聲方始知<span class='note-inline'>(紫芝藏嗣)</span>。</p>
</div>
<div class='div-w'><a id='mulu5376' />
<p class='h3'>錦官萬福瓊目溫禪師</p><p>上堂。昔人聚石說法。今我法說亦空。石火電光。難為湊泊。驀拈拄杖。卓曰。惟有者個。赤條條。光灼灼。有時和泥合水。社舞村歌。有時孤峰獨立。挂月懸星。動則俾觀音勢至。結舌藏鋒。靜則令釋迦老子。無本可據。且道。利害在甚麼處。良久曰。參<span class='note-inline'>(紫芝藏嗣)</span>。</p>
</div>
<div class='div-w'><a id='mulu5377' />
<p class='h3'>少蛾慈明嵩耳住禪師</p><p>上堂。弘機獨唱。千聖潛踪。截斷眾流。棒雲無路。若箇正因衲子。顯大機施大用。于石火閃電光中啐啄。縱奪人天。權衡佛祖。敲唱雙行。殺活齊彰。行凡聖窠窟。斷生死根苗。猶未是向上事。王令<span class='corr'>已</span>行天下徧。將軍塞外絕烟塵<span class='note-inline'>(語嵩裔嗣)</span>。</p>
</div>
<div class='div-w'><a id='mulu5378' />
<p class='h3'>西蜀定遠舌響訥禪師</p><p>定遠龍氏子。參半天下于林野奇。掌下有省。回蜀。見書雪旵。以印證焉。上堂。打開光明藏。現出本常理。天地絕點翳。四海清如洗。森羅與萬象。都盧在裏許。休言覩明星。誑惑癡男女　上堂。爐鞴弘開。魔佛頓鎔。鉗錘高舉。理凡情盡。箇箇焦頭爛額。人人皮綻肉鎔。任是百煉精金。到此也須失色。卓拄杖曰。拈出紅爐金彈子。簉破諸人鐵面皮<span class='note-inline'>(書雲旵嗣)</span>。</p>
</div>
<div class='div-w'><a id='mulu5379' />
<p class='h3'>金川中巖麗眉釆禪師</p><p>開爐上堂。個事人人本具。何須向外討覓。頭頭頂著青天。步步踏著實地。山僧不是妄言。要且理無二致。所以龐居士曰。神通並妙用。運水及搬柴。若于此中透徹。一生參學事畢。其或未然。長連床上。豎起脊梁。切莫瞌睡。抖擻精神。只看穿衣喫飯。運水搬柴底。畢是個甚麼。參<span class='note-inline'>(書雲旵嗣)</span>。</p>
</div>
<div class='div-w'><a id='mulu5380' />
<p class='h3'>西川峨嵋舒光照禪師</p><p>蘄水人。避世入峨嵋絕頂。影不下山者。二十餘載。忽一日欲下山。鳴鼓上堂。九旬限滿。巧中藏拙。晝夜殷勤。拙中藏巧。養馴一個水牯牛。頭角崢嶸世上少。今朝四足印莓苔。笑殺平田黃大老。辭世示眾。形本無形。說亦無說。盡大地人難摸索。七十九年住娑婆。彈指光陰如夢覺。舉步踢倒蛾嵋山。者邊那畔總一箇。喝一喝。擲筆而逝<span class='note-inline'>(大冶況嗣)</span>。</p>
</div>
<div class='div-w'><a id='mulu5381' />
<p class='h3'>射洪會靈幻住明禪師</p><p>上堂。雨過莓苔淨。陞堂說法時。斯緣誰解會。啼鳥上花枝　小參。初撾塗毒鼓。三舉撲地鐘。敵勝超羣句。生蛇始化龍。咄<span class='note-inline'>(耳毒泰嗣)</span>。</p>
</div>
<div class='div-w'><a id='mulu5382' />
<p class='h3'>彝陵黃陵純備德禪師</p><p>鄷都上堂。立教明宗。須張縵天網子。活捉龍蛇。可以直下承當。安邦定國。要展揭世經綸。生擒虎兕。乃能全身擔荷。所以祖師心印。狀似鐵牛之機。去即印住。住即印破。只如不去不住。印即是。不印即是。于斯擬議。錯過千山。少涉思惟。白雲萬里。致使三世諸佛。總放不下。歷代祖師。全提不起。一大藏教。詮註不及。伶俐衲僧。自救不了。正恁麼時。作麼生履踐。喝一喝曰。振奮吒沙無向背。爍迦羅眼莫能窺<span class='note-inline'>(耳毒泰嗣)</span>。</p>
</div>
<div class='div-w'><a id='mulu5383' />
<p class='h3'>重慶香國䆿堂秀禪師</p><p>開爐上堂。爐火乍燔。是鐵是銅須經煅。槖籲大煽。若凡若聖盡鎔鎔淬般若之智鋒。礪金剛之神劍。若是躍冶之金。徒勞鍛煉。驀豎拂云。者一星兒火種。自鷲峰發燄。嵩少騰芳。太白山中。標天之光彩。錦江江上。闡亘古之宗猷。如如意珠。似帝青寶。可以福國裕民。為祥為瑞。入聖超凡。而今落在香國者裏。只得借曼殊普賢作爐頭。勢至圓通為冶匠。五百聲聞緣覺作散工。扇火扇風。添煤添炭。山僧忍俊不禁。未免助其神用。遂擲拂子曰。直下來也。急著眼覷<span class='note-inline'>(佛語御嗣)</span>。</p>
</div>
<div class='div-w'><a id='mulu5384' />
<p class='h3'>唐安曇雲文璧福禪師</p><p>上堂。柳舒金梅正白。幾經霜凌幾經雪。寒枝傲骨占春先。却把清香輕漏泄。惟佛與佛無分別。揮拂子曰。筍過東家作竹林。藕穿池面為荷葉　臘八上堂。積劫深懷疑彈子。實難吞吐田皇宮。六年雪嶺時無懈。驀地擡<span class='corr'>眸</span>見<span class='corr'>己</span>躬。此是大覺老人在霜天。月下悟得底。今日福上座。向情與無情煥然等現處。舉似大眾。還會麼。若會得。天地虗空。生汝心內。人物殿堂。皆汝元常。正恁麼時。且道。大覺老人。畢竟悟箇甚麼。良久曰。泥半掣斷黃金鎖。鐵馬衝開碧玉關<span class='note-inline'>(孔一等嗣)</span>。</p>
</div>
<div class='div-w'><a id='mulu5385' />
<p class='h3'>成都德元玉諾昌禪師</p><p>上堂。吾年三十四。佛法總不識。強登曲彔牀。渾無些子伎。全提臨濟宗。惟憑斯箇力。頭頭絕覆藏。處處無踪跡。活潑潑耀古騰今。峭巍巍輝天鑑地。當陽露出端倪。<span class='corr'>揚</span>眉<span class='corr'>已</span>落第二。且如何是全提意旨。卓拄杖曰。青天也皺眉<span class='note-inline'>(瑞林蓮嗣)</span>。</p>
</div>
<div class='div-w'><a id='mulu5386' />
<p class='h3'>窰山鎮疆大旭宗禪師</p><p>至節上堂。六花亂墜。寒氣逼人。日南長至。百卉萌生。山僧裹頭大睡。誰管他人屋上霜凝。以拄杖作圓相云。會麼。于中薦得。百千三昧一時證得。神通妙用。無越此宗。人人向文殊眉睫上往來。個個于普賢行門中出入。高揖釋迦。不拜彌勒。到恁麼田地。有無不立。凡聖一如。隨緣放曠。任通逍遙。又何必山僧再下註脚<span class='note-inline'>(曉元濟嗣)</span>。</p>
</div>
<div class='div-w'><a id='mulu5387' />
<p class='h3'>嘉州九頂子開乾禪師</p><p>上堂。若論箇事。一味尋常。騎聲葢色。法法全彰。縱奪殺活。不犯鋒鋩。清風明月。不坐玉堂。快須擉瞎娘生眼。炯炯寒光照大唐。靈利衲僧。聊聞舉著。直下承當。雖然如是。脚跟下與伊三十拄杖。且道。利害在甚處。卓拄杖曰。鴛鴦綉出從君看。不把金針度與人<span class='note-inline'>(佛冤綱嗣)</span>。</p>
</div>
<div class='div-w'><a id='mulu5388' />
<p class='h3'>興元淨明天湛熾禪師</p><p>上堂。法不孤起。仗境方生。時當秋末。萬卉潛榮。或抑或<span class='corr'>揚</span>。觸目現成。豈不見。置山河大地于一毫端。透頂透底。絕羅絕籬。顯大機。明大用。觸處普賢境界。發揮佛祖機籌。有時拋三放兩。拈尾作頭。有時充塞虗空。擘開華嶽。驀豎拂曰。會麼。步步登高易。深深入海難。擊禪床下座<span class='note-inline'>(佛冤綱嗣)</span>。</p>
</div>
<div class='div-w'><a id='mulu5389' />
<p class='h3'>秦州普門籌室燦禪師</p><p>上堂。赤體條條絕所依。生平莽鹵沒思惟。一椎打就無今古。途路行人誰箇知。是日陞堂重漏逗。且喜當陽毋自欺<span class='note-inline'>(佛冤綱嗣)</span>。</p>
</div>
<div class='div-w'><a id='mulu5390' />
<p class='h3'>江津淨慈非指明禪師</p><p>頌丹霞燒木佛曰。離宮勅令降將來。簇錦攢花當下灰。驚起牛兒渾不見。行人得去邑人災　頌石霜橫刀水盆上傍置草鞋曰。空把瑤琴月下彈。無生曲調自超然。子期不諳何處去。孤負渠儂意一翻　頌婆子燒庵曰。正恁麼時。如貧得寶。焚却葊子。一了百了　頌日面佛月面佛曰。日面佛兮月面佛。一條拄杖兩頭禿。敲風打雨人不知。拄地撐天光煜煜<span class='note-inline'>(懶石聆嗣)</span>。</p>
</div>
<div class='div-w'><a id='mulu5391' />
<p class='h3'>古湟印心佛敏訥禪師</p><p>上堂。山野一向以來。白[噗-口+白]生於嘴邊。青草長於舌上。遂按膝咦一聲。錯下註脚　佛成道日上堂。活驚殺。活笑殺。山頭老漢沒傝[仁-二+(天/韭)]。無端夜半覩明星。兩眼明明都填瞎。卓拄杖曰。瞎瞎　上堂。拈拄杖曰。木上座。于黑漆桶裏住著。未敢輕示其人。以杖置右手曰。今日出來。指東話西。似與鉢盂安柄也。雖然如是。且不得辜負拄杖子。何也。為伊頂門上有眼<span class='note-inline'>(耨雲寔嗣)</span>。</p>
</div>
<div class='div-w'><a id='mulu5392' />
<p class='h3'>眉州燈璧文衡權禪師</p><p>佛成道日上堂。佳景時逢臘月天。嚴寒凝凍雪為簾。頓分一線回春令。却放梅花一著先。遂舉世尊覩明星悟道話畢。師曰。老瞿曇。須是頂天立地。到頭知尾。不妨漏逗。只如遠孫。又作麼生行履。視左右曰。切須仔細<span class='note-inline'>(竹鏡嵩嗣)</span>。</p>
</div>
<div class='div-w'><a id='mulu5393' />
<p class='h3'>蜀南玉泉融徹頂禪師</p><p>蜀南人。結制上堂。今朝十月十五。行者考鐘伐鼓。玉泉結制上堂。驚起魚龍躍舞。坐斷諸佛關鍵。綱維從上列祖。衲僧擬議思量。一棒打折驢腰。莫道山僧莽鹵　上堂。諸佛本無說。祖師未曾聞。留下一轉語。千古鎮乾坤。且道。是甚麼語。[妳-女+口]。喝一喝曰。今日冬月一。萬卉俱凋悉。玉泉爐增燄。山門輝佛日。復喝一喝。下座<span class='note-inline'>(其白富嗣)</span>。</p>
</div>
<div class='div-w'><a id='mulu5394' />
<p class='h3'>重慶華巖勒正進禪師</p><p><span class='corr'>陝</span>西華州吳氏子。二十七齡。身世無常。詣四川重慶華嵓。禮指雲孝薙染。痛念生死。脇不至蓆者數年。後侍師翁聖可玉于雲峰。值上堂。問如何是父母未生前本來面目。玉驀頭一棒。惛死。少頃漸甦。乃說偈曰。者迴喫棒不尋常。始覺毗盧解脫場。萬象森羅皆拱手。拈來盡是返魂香。孝因而印證。後有頌慈明冬日榜云。輪捶是誰搬弄。打破千年鐵甕。頻頻呼喚無他。不離自<span class='corr'>己</span>作用。呵呵。總是一場大夢<span class='note-inline'>(指雲孝嗣)</span>。</p>
</div>
<div class='div-w'><a id='mulu5395' />
<p class='h3'>隆興正覺濟得正禪師</p><p>頌庭前栢樹子曰。信手拈來了弗疑。龜毛兔角豁當機。眼中若是停金屑。辜負蒼蒼兩道眉<span class='note-inline'>(大器成嗣)</span>。</p>
</div>
<div class='div-w'><a id='mulu5396' />
<p class='h3'>漢州開元素如佩禪師</p><p>嘗頌產難因緣曰。積雪凝氷結未消。一枝寒玉寄梅梢。靈苗不借東皇令。一段清香向外飄　頌達磨會武帝曰。朔風凜凜入樓臺。春意潛舒雪上梅。縷縷暗香浮嶺外。相思無計勢難回<span class='note-inline'>(法空證嗣)</span>。</p>
</div>
<div class='div-w'><a id='mulu5397' />
<p class='h3'>黔西獅峰乾御源禪師</p><p>蜀人。受印于赤松嶺。後江浙歸覲。嶺命秉拂。小參。神機密運。觸類傍通。廓爾圓明。不落諸數。所以南詢五十。鋒鋩初露于妙峰。樓閣門開。大機終涵于海藏。百千妙義。無量法門。總在一毛頭上。彰顯現前。一一無非受用。大眾。既爾受用十方現前。因甚彌勒大士。却從遠方歸來。若向者裏見得徹。黔天風月。一團和氣。脚跟不動。華藏週遊。其或未然。不免曲引傍資。再下註脚。七載離師海上遊。歸來時節正逢秋。籬邊菊露三玄句。桂蕚香浮意外幽<span class='note-inline'>(赤松嶺嗣)</span>。</p>
</div>
<div class='div-w'><a id='mulu5398' />
<p class='h3'>金川興國隱南廣禪師</p><p>士供法衣請上堂。大庾嶺頭。拈提不起。德善居士。覿體承當。正所謂于施等者。于法亦等。且道。結角羅紋。在甚麼處。靠拄杖曰。到江吳地盡。隔岸越山多<span class='note-inline'>(嗣燈胤嗣)</span>。</p>
</div>
<div class='div-w'><a id='mulu5399' />
<p class='h3'><span class='corr'>陝</span>西寧夏準提洞然舜禪師</p><p>中秋月蝕晚參。靈山話。曹溪指。馬祖翫。寒山比。者一夥老古錐。都是弄光影漢。正眼觀來。合喫舜上座手中痛棒。邇者鐘皷鏗鏘。盡道。孤輪半掩。癡呆竚望。矇矒沉吟。殊不知本有一段光明。早<span class='corr'>已</span>印徹廣寒之府。為甚無人覺得。或有覷得破者。出來與舜上座拄杖相見。其或未然。特為指出去也。以拂子畫○曰。徧界不藏高著眼。大家休在闇中行<span class='note-inline'>(純愚機嗣)</span>。</p>
</div>
<div class='div-w'><a id='mulu5400' />
<p class='h3'>奉天般若古林智禪師</p><p>湖廣長沙李氏子。幼失怙恃。顛沛萬狀。六歲至峨嵋脫白。侍雙桂十數年。屢遭毒打。後因木墩打中腿肚。遂有省焉。歷參諸方。末與德山語嵩裔機契。而受記莂。出住奉天般若。遼陽建寧如來諸剎　上堂。乾坤之內。宇宙之間。中有一寶秘在形山。達磨九年面壁覷不破。瞿曇三百餘會道不著。摩醯三眼也難見。大悲千手也難摸。歷代祖師。古今知識。咬定牙關。一場懡㦬。今日般若。不免拈出供養大眾。及大地有情無情。同一眼見。同一耳聞。同一受用。良久曰。季冬嚴寒。各歸煨火　上堂。奇持因緣。須以奇特激發。殊勝大事。須以殊勝舉<span class='corr'>揚</span>。圓明有驗人句。法眼有超宗眼。圓悟順水推船。雪竇迎風把舵。雖然。各出手眼。成得箇什麼邊事。若是山僧。待他道某甲話也未問。因甚便打。復打曰。可殺不識好惡。當時德山下。得這一棒。不惟截斷天下人舌頭。也免得他道箇龍頭蛇尾　上堂。二百一十億佛剎。當年法藏悉觀知。今日古林重舉出。阿誰不是丈夫兒　上堂。丁一卓二。是般若體。七縱八橫。是般若用。耀古騰今。是般若光。烹金琢玉。是般若力。若能有如是力。徹如是光。得如是用。具如是體。便見十世古今。始終不離於當念。無邊剎海。自他不隔於毫端。遂以拂子打圓相曰。自從一授靈山記。直至於今願不忘　問如何是金剛王寶劍。師曰。觸不得。曰因甚觸不得。師打曰。頭落也不知。僧佇思。師復打曰。還不拖者死屍去　問如何是般若境。師曰。萬木榮紆。一溪浩渺。如何山中人。饑飡麥粥。倦臥葺草。曰人境不立時如何。遂劈面一掌曰。是立不立。僧罔措。復示曰。人境不立時。劈面無情掌。是箇血性兒。當下知痛痒　師於康熈乙亥冬十月十六日。夜間坐逝。迨天曉。自思來去不明。恐人撿點。復甦。至本月三十日辰刻。手書邀穆魁吾居士。飛奔方丈。師下床接曰。受你數十年供養。無可酬答。謝汝兩掌。遂於士面上。左右各打一掌。大笑而坐。士曰。和尚舉動。十分精爽。何故出此誑言。師曰。汝不識老僧。士求和尚手脉。評之曰。脉上並無一些病。何出此言。師曰。汝不識老僧。我明日定去。僧俗見師訣絕難留。悲泣請師垂示。師曰。汝等好俗氣。我豈真死耶。我時時在汝等面門出入。但汝等不識。汝等存善心作善事。定生西方。存歹心作歹事。定墮三塗。明明放著。何用我說。談笑過午。飲食陪常。凡殯殮等事。茶毗日期。立塔地方。分付妥當。推逼相別。眾不忍散。師携手送出山門。一士拉住不放。師回。凡過往人圍繞擾數層。說的說。哭的哭。有不信者說是。明日即辨真假。約有起更時候。方散脫身。師回院內經行。夜半方歸方丈靜坐。約有寅時。呼侍者問曰。什麼時候。侍者答以五更。師曰。吾當行矣。遂點燈設供器。帋筆安置几上。又炷香。命侍僧曰。香燃二寸許。推門看我。書偈曰。東方寅。我即行。菩薩接。彌陀迎。端坐寂然而逝。二侍者推門視之。師巍巍不動。侍者癡視良久。喚大眾曰。和尚圓寂矣。大眾齊至成服。手腕尚溫。墨跡未乾。三日入龕。師容顏如常。遍身柔輭。三七茶毗。送者萬數。初發火時。烟燄五色。少頃。龕門自開。現金色毗盧像。大眾俯伏合掌。佛聲動地。從辰至午。骨豎端坐。衣文數珠。宛然不動。舍利無數。一齒不壞。世壽七十有三。僧臘六十七<span class='note-inline'>(語嵩裔嗣)</span>。</p>
</div>
<div class='div-w'><a id='mulu5401' />
<p class='h3'>溧水普濟渤輪旭禪師</p><p>廣東香山梁氏子。晚參。生佛不二。物我無差拈。起拄杖曰喚。作拄杖子得麼牛。羊無角。不喚作拄杖得麼。免馬有角。擲下拄杖曰。畢竟如何。良久曰。破家散宅　頌婆生七子曰。劈面無端下一橈。至今冤對結眉梢。滔天白浪全機露。明月蘆花吼夜濤<span class='note-inline'>(孔一等嗣)</span>。</p>
</div>
<div class='div-w'><a id='mulu5402' />
<p class='h3'>武岡伏牛慈化醒閒智禪師</p><p>上堂。春纔盡夏又臨。處處村歌樂太平。杜䳌喚醒利名客。何必區區向外尋。　上堂。唱德山歌。和雲門曲。一喝震乾坤。掀翻獅子窟。跳過金剛圈。脫却龜毛傅。萬仞峰頭解哮吼。頭尾俱全跬一足<span class='note-inline'>(語嵩裔嗣)</span>。</p>
</div>
<div class='div-w'><a id='mulu5403' />
<p class='h3'>邵州牛山清溪載華哲禪師</p><p>上堂。忽地西風泛碧波。石人叉手語婆娑。因緣時節分明契。梧樹飄黃會也麼。喝一喝　香嚴上樹頌曰。入花毬子輥公門。何勝傍觀見者親。白日移輪天外去。痴人多看月邊星<span class='note-inline'>(雪林梅嗣)</span>。</p>
</div>
<div class='div-w'><a id='mulu5404' />
<p class='h3'>如皇集賢坤亭道禪師</p><p>上堂。西方無一句到你。是把斷要津。是壁立萬仞。良久曰。貴圖天下太平　上堂。鑪鞴之所多鈍鐵。良醫之門足病夫。不因吳越爭鋒後。那得扁舟泛五湖　小參佛有佛語。祖有祖語。纔涉思惟。白雲萬里。現前一眾。既是家裏人。母勞說客話。飯足充饑。茶堪止渴。且道。非非想天。深多少。濶多少。良久曰。且待別時來　小參。二不成雙。一不是隻。夫子難措一言。達磨更道不識。良久。拍藤。一下曰。山高月小。水落石出　問如何是佛。師曰。擔水河頭賣。如何是法。師曰。三千條。罪莫大於不孝。如何是道。師曰。高而不危。低而不凹　問萬法歸一。一歸何處。師曰。山僧遭你鈍置。曰趙州道。我在青州。做領布衫。重七斤。又作麼生。師曰。你再擬鈍置山僧那。僧一喝。師曰。莫因閒事長無明　問如何是佛法的的大意。師曰。三寸舌頭。在汝口裏。曰某甲不會。師曰。鹹酸苦辣。幾不嘗過<span class='note-inline'>(卑牧謙嗣)</span>。</p>
</div>
<div class='div-w'><a id='mulu5405' />
<p class='h3'>蘇州寶華向若嵩禪師</p><p>上堂。法法圓成佛祖心。英靈於此共知聞。何勞普化搖鈴鐸。突遇峰干跨虎行。當機了了無他事。只要人人兩眼明。喝一喝　結制上堂。天涯覔徧無相識。徒把芒鞋脚底穿。拄杖持來且靠壁。鉢盂高掛絕攀緣。三條椽下真風露。七尺單前面目全。㘞地一聲消息斷。虎頭戴角出林間<span class='note-inline'>(雍[竺-二+虞]晟嗣)</span>。</p>
</div></div></div>
</div><!-- end of div[@id='body'] -->
</body></html>