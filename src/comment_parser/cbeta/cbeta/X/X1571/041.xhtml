<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu2604' />五燈全書卷第四十一</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu2605' />
<p class='h2'>南嶽下十一世</p>
<div class='div-other'><a id='mulu2606' />
<p class='h3'>石霜圓禪師法嗣</p>
<div class='div-other'><a id='mulu2607' />
<p class='h4'>袁州楊歧方會禪師</p><p>郡之宜春冷氏子。少警敏。及冠不事筆硯。竄名商稅務掌課最。坐不職當罰。乃宵遯入瑞州九峰。恍若舊遊。眷不忍去。遂落髮。每閱經心融神會。能折節扣參老宿。慈明自南源。徙道吾石霜。師皆佐之總院事。依之雖久。然未有省發。每咨參。明曰。庫司事繁且去。他日又問。明曰。監寺。異時兒孫。徧天下在。何用忙為。一日明適出。雨忽作。師偵之小徑。既見。遂搊住曰。這老漢。今日須與我說。不說打去在。明曰。監寺。知是般事便休。語未卒。師大悟。即拜於泥途。問曰。狹路相逢時如何。明曰。你且軃避。我要去那裏去。師歸。來日具威儀。詣方丈禮謝。明呵曰。未在。自是明每山行。師輙瞰其出。雖晚必擊鼓集眾。明遽還。怒曰。少叢林。暮而陞座。何從得此規繩。師曰。汾陽晚參也。何謂非規繩乎。一日明上堂。師出問。幽鳥語喃喃。辭雲入亂峰時如何。明曰。我行荒草裏。汝又入深村。師曰。官不容鍼。更借一問。明便喝。師曰。好喝。明又喝。師亦喝。明連喝兩喝。師禮拜。明曰。此事是箇人方能擔荷。師拂袖便行。明移興化。師辭歸九峰。後道俗迎居楊歧。次遷雲葢。受請日。拈法衣示眾曰。會麼。山僧今日無端走入水牯牛隊裏去也。知麼。雲陽九岫萍實楊岐。遂陞座。時有僧出。師曰。漁翁未擲釣。躍鱗衝浪來。僧便喝。師曰。不信道。僧撫掌歸眾。師曰。消得龍王多少風。問師唱誰家曲。宗風嗣阿誰。師曰。有馬騎馬。無馬步行。曰少年長老。足有機籌。師曰。念汝年老。放汝三十棒。問如何是佛。師曰。三脚驢子弄蹄行。曰莫祇便是麼。師曰。湖南長老。乃曰。更有問話者。試出來相見。楊岐今日性命。在汝諸人手裏。一任橫拖倒拽。為甚麼如此。大丈夫兒。須當眾決擇看。如無。楊岐今日失利師便下座。九峰勤把住曰。今日喜得箇同參。師曰。作麼生是同參事。勤曰。九峰牽犂。楊岐拽耙。師曰。正恁麼時。楊岐在前。九峰在前。勤擬議。師拓開曰。將謂是箇同參。元來不是　上堂。百丈把火開田說大義。是何言歟。楊岐兩日種禾。亦有箇奇特語。乃曰。達磨大師。無當門齒　上堂。楊岐一言。隨方就圓。若也擬議。十萬八千　上堂。秋雨洗秋林。秋林咸翠色。傷嗟傅大士。何處尋彌勒　上堂。凡聖不落。佛祖何立。大眾。清平世界。不許人攙奪行市　上堂。楊岐乍住屋壁疎。滿床皆布雪真珠。縮却項。暗嗟吁。良久曰。翻憶古人樹下居　上堂。春雨普潤。一滴滴不落別處。拈拄杖卓一下曰。會麼。九年空面壁。年老轉心孤　上堂。身心清淨。諸境清淨。諸境清淨。身心清淨。還知雲葢老人落地處麼。乃曰。河裏失錢河裏摝　上堂。三春將杪四海廓清。風恬浪靜。是人知有。且道。將長就短一句。作麼生道。良久曰。幾度黑風翻大海。未曾聞道釣舟傾。參　上堂。拈拄杖卓一下曰。大眾。達磨縱有真消息。也落諸人第二機。參　上堂。有句無句。如藤倚樹。文殊維摩。撒手歸去。雲葢與麼道。也是看錮鏴。更有後語。不得錯舉　上堂。阿呵呵是什麼。僧堂裏喫茶去。下座　上堂。擲下拄杖曰。釋迦老子。著跌偷笑。雲葢亂說。雖然。世界坦平。也是將勤補拙。參　上堂。雪雪。處處光輝明皎潔。黃河凍鎖絕纖流。赫日光中須迸烈。須迸烈。那吒頂上喫蒺藜。金剛脚下流出血。參　上堂。踏著秤鎚硬似鐵。啞子得夢向誰說。須彌頂上浪滔天。大洋海底遭火爇。參　上堂。雲葢不會禪。只是愛噇眠。打動震天雷。不直半分錢　上堂。舉古人一轉公案。布施大眾。良久曰。口只好喫飯　<span class='corr'>楊</span>岐提刑山下過。師出接。提刑乃問。和尚法嗣何人。曰慈明大師。<span class='corr'>楊</span>曰。見箇什麼道理。便法嗣他。曰共鉢盂喫飯。<span class='corr'>楊</span>曰。與麼則不見也。師捺膝曰。什麼處是不見。楊大笑。師曰。須是提刑始得。師曰。請入院燒香。楊曰。却待回來。師乃獻茶信。<span class='corr'>楊</span>曰。者箇却不消得。有甚乾嚗嚗底禪。希見示些子。師指茶信曰。者箇尚自不要。豈況乾嚗嚗底禪。楊擬議。師乃有頌。示作王臣。佛祖罔措。為指迷源。殺人無數。楊曰。和尚為什麼就身打劫。師曰。元來却是我家裏人。楊大笑。師曰。山僧罪過　萬壽先馳書至。師問。萬壽峰前師子吼。當人返擲事如何。僧曰。[跳-兆+孛]跳上三十三天。師曰。與麼則雲葢直下覰也。僧曰。草賊大敗。師曰。更不再勘。且坐喫茶　龍興孜遷化。僧馳書至。師問。世尊入滅。槨示雙趺。和尚歸真。何有相示。僧無語。師搥胸曰。蒼天蒼天　慈明遷化。僧馳書至。師集眾。挂真舉哀。師至真前。提起坐具曰。大眾會麼。遂指真曰。我昔日行脚時。被者老和尚。將一百二十斤擔子。放在我身上。如今且得天下太平。却顧視大眾曰。會麼。眾無語。師搥胸曰。嗚呼哀哉。伏惟尚饗　一日。道吾供養主馳書至。師問。春雨霖霖無暫息。不觸波瀾試道看。主曰。適來<span class='corr'>已</span>通信了。師曰。者箇是道吾底。那箇是化主底。主指曰。春雨霖霖。師撫掌大笑曰。不直半分錢。主便喝。師曰。者瞎漢。向道不直半分錢。又惡發作什麼。主撫掌一下。師曰。且坐喫茶　一日。石霜供養主至。師問征行戰將。假道經過。劄塞既圓。何不與楊岐草戰。主曰。昔時謬向途中覓。今日親逢老作家。師曰。楊岐且輸小捷去也。主便喝。師曰。亂做作什麼。主將坐具劃一劃。師曰。齋後鐘。主曰噓。師曰。只者箇。別更有在。主無語。師曰。敗將不斬。且坐喫茶　一日。八人新到。師問。一字陣圓。作家戰將。何不出陣與楊岐相見。僧曰。和尚照顧話頭。師曰。楊岐今日抱馬拖旗去也。僧曰。新戒打退鼓。師曰道。僧擬議。師曰道。僧撫掌一下。師曰。謝上座答話。僧無語。師曰。將頭不猛。累及三軍。且坐喫茶　宋仁宗皇祐改元己丑。示寂。塔于雲葢。</p>
</div></div></div>
<div class='div-other'><a id='mulu2608' />
<p class='h2'>南嶽下十二世</p>
<div class='div-other'><a id='mulu2609' />
<p class='h3'>楊岐會禪師法嗣</p>
<div class='div-other'><a id='mulu2610' />
<p class='h4'>舒州白雲守端禪師</p><p>衡陽葛氏子。幼事翰墨。長依茶陵郁披剃。往參楊岐。岐一日忽問。受業師為誰。師曰。茶陵郁和尚。岐曰。吾聞。伊過橋遭攧有省。作偈甚奇。能記否。師誦曰。我有明珠一顆。久被塵勞關鎖。今朝塵盡光生。照破山河萬朵。岐笑而趨起。師愕然。通夕不寐。黎明咨詢之。適歲暮。岐曰。汝見昨日打敺儺者麼。師曰見。歧曰。汝一籌不及渠。師復駭曰。意旨如何。岐曰。渠愛人笑。汝怕人笑。師大悟。巾侍久之。辭遊廬阜。圓通訥。舉住承天。聲名籍甚。又遜居圓通。次徙法華龍門興化海會。所至眾如雲集　上堂。若常似今日。承天謾得諸上座。若不似今日。承天謾諸上座不得。何謂如此黨理不黨親　上堂。卓拄杖曰。一漚生波瀾始。又卓曰。一漚生文殊起。又卓三下曰。者箇又作麼生。良久曰。誰知遠烟浪。別有好思量　上堂。佛身無為。不墮諸數。且道。六入。十二緣。十八界。乃至八萬四千法門。從甚處來。以手怕禪床曰。好女不著嫁時衣　上堂。葉落歸根。來時無口。大眾。祖師可謂善解借手行拳。有般漢往往便道。言猶在耳。不見道。子期去不返。浩浩良可悲。不知天地間。知音復是誰　合肥請師不赴。上堂。不住城隍果所期。山花山鳥又同嬉。石泉昨夜窗前過。何似清聲勝舊時。卓拄杖三下　上堂。日消萬兩黃金。法華門下不著。直饒不直半分錢。正入得法華門。未升得法華堂。入得法華室。且道。什麼人升得法華堂。入得法華室。眼生三角。頭峭五嶽　上堂。法華收得三般希奇之寶。尋常少曾拈出。今生麻頭穀頭進發。不免將出奉送諸人。拈拄杖卓三下曰。前頭第一不得擘破。又須分教兩平。縱遇南番舶主。也須換却眼睛　上堂。聞聲悟道。見色明心。展兩手曰。有麼有麼。又搖手曰。無也無也。乃曰。曾經大海休誇浪。除却巫山總是烟。拍禪床一下　上堂。此事。如在萬丈崖頭相似。總知道放手著便撲到底。祇是捨命不得。法華今日不動著一毫頭。教諸人到底去。乃擲下拄杖。下座　上堂。法尚應捨。何況非法。拈拄杖曰。者箇拄杖。且作麼生捨。又作麼生說箇非法。良久曰。敲落鼻孔。露出眼睛。擊禪床　上堂。一法不明。翳汝眼睛。拈起拄杖曰。者箇豈不是眼睛。八萬四千法門。無一點影子。八萬四千法門。門門解脫。作麼生翳得伊。祇如每日見山見水。分別青黃赤白不是。伊又作麼生見。乃卓拄杖一下曰。瞎　上堂。賊來須打。客來須看。客來須看。禮之常道。且道。賊來作麼生打。人面是賊。賊面是人。半夜三更。有甚麼辯處。然雖如是。也不得放過。以拄杖擊一下　上堂。佛法二字。掉去他方世界。未為分外。一日兩度盋盂濕。少一點不得。不見道。常聞一飽忘百饑。今日山僧身便是。又曰。不審不審　上堂。尋常向汝道未在。也無別意。祇是要諸人喫粥喫飯。須是自家拈匙把筯便得飽。若取別人辦。祇是虗飽。臘月三十日。贏得一場乾嚥唾。然雖如是。莫教忘却口　郭功甫入山。上堂。夜來枕上。作得箇山頌。謝功甫大儒。廬山二十年故舊。今日遠訪白雲。舉似大眾。請<span class='corr'>已</span>後分明。舉似諸方。此頌豈唯謝功甫大儒。直要與天下有鼻孔衲僧。脫却著肉汗衫。莫言不道。乃曰。上大人丘乙<span class='corr'>己</span>。化三千七十士。爾小生八九子。<span class='corr'>佳</span>作仁可知禮也　上堂。此事。有人擔得起。價值三千大千世界。有人擔不得。不值半分錢。且道。三千大千世界底是。不值半分錢底是。知恩方解報恩　上堂。揚眉瞬目。拈鎚豎拂。彈指謦欬。盡是抓鈎搭索。海會今日還免過也無。家家觀世音。處處彌陀佛　上堂。開口有時道得著。開口有時道不著。著與不著爭幾何。祥麟祇有一隻角　上堂。一二三四五。剩得太多。六七八九十。又却少些子。且道。作麼生向定盤星上。秤得恰好去。乃曰。到頭霜夜月。任運落前溪　上堂。叮嚀損君德。無言真有功。任從滄海變。終不為君通。者箇是黃泥。那箇是白石　上堂。悟了更須遇人始得。若不遇人。祇是一箇無尾猢猻。才弄出人便笑　興道者開田回。上堂。三載區區弄水泥。捎裙擗褲又扶犂。滿倉收稻方歸院。一任禪和韗肚皮。且道。韗底是禪是飯。乃曰。因風吹火。用力不多　上堂。少一滴不得。剩一滴不得。且道。是甚麼人分上事。良久曰。日日日東上。夜夜月西流　示眾。大象不遊於兔徑。大悟不拘於小節。是何言歟。承天道。針眼裏躍出獰龍。藕絲中開張世界。何謂如此。功多業就。水到渠成　師初受訥讓住圓通。時年始二十八。自以前輩讓善。叢林責<span class='corr'>己</span>甚重。故敬嚴臨眾。以公滅私。於是宗風大振。未幾。訥厭閒寂。郡守至。自陳客情。大守惻然目師。師笑唯唯而<span class='corr'>已</span>。明日陞座曰。昔法眼有偈曰。難難難是遣情難。情盡圓明一顆寒。方便遣情猶不是。更除方便太無端。大眾且道。情作麼生遣。喝一喝。下座。負包而去。一眾大驚。挽之不可。遂渡江。夏止於五祖之閒房。及舒州法華小剎依棲。學者如籠鳥不。忍飛去。舒守。聞師高風。移文以白雲海會請居。師欣然杖䇿而來。衲子雲集。至無所容　僧問。如何是佛法大意。師曰。水底按葫蘆　問不慕諸聖。不重己靈。未是衲僧分上事。如何是衲僧分上事。師曰。死水不藏龍。曰便恁麼去時如何。師曰。賺殺汝。宋神宗熙寧壬子示寂。世壽四十八。塔于本山。</p>
</div>
<div class='div-other'><a id='mulu2611' />
<p class='h4'>金陵保寧仁勇禪師</p><p>四明竺氏子。容止淵秀。齠為大僧。通天台教。更衣謁雪竇覺。覺意其可任大法。誚之曰。央庠座主。師憤悱下山。望雪竇拜曰。我此生行脚參禪。道不過雪竇。誓不歸鄉。即往泐潭。踰紀。疑情未泮。聞楊岐移雲葢。能鈐鍵學者。直造其室。一語未及。頓明心印。岐沒。從同參白雲端。遊研極玄奧。後出世。兩住保寧　上堂。拍禪床曰。心外無法。萬法唯心。心既不生。法從何立。山河大地。甚處得來。三十年後。忽有人問轉身句。作麼生道。良久曰。潼關須易度。劒閣轉難行。參　上堂。一法有形。翳汝眼睛。眼睛不明。世界崢嶸。拈拄杖曰。見麼。若見。則遮却眼光。若不見。則失却拄杖。且作麼生道得不受人瞞底句。良久曰。平地未為險。遠山焉足高。卓拄杖　上堂。拍禪床曰。不是心亦非佛。問君畢竟是何物。昨夜金剛努目瞋。一拳打破精靈窟。喝一喝　上堂。快馬一鞭。快人一言。直饒與麼。猶是鈍漢。乃召眾曰。喫茶去　上堂。立春日打泥牛。一棒兩棒。千頭百頭。雪華深覆辨不得。頂門有眼徒悠悠。拍手曰。囉囉哩。惱亂春風卒未休　上堂。金毛師子一哮吼。驚起法身藏北斗。文殊普賢無處走。碧眼也徒誇好手。喝一喝　上堂。橫按杖曰。雲從龍。風從虎。甘草甜。黃連苦。洪波浩渺浪滔天。須彌頂上日卓午。卓拄杖　上堂。至道無難。唯嫌揀擇。拈杖曰。保寧拄杖子。一時穿却天下衲僧鼻孔了也。卓一下　上堂。春雨如膏。春風如刀。填溝塞壑。拔樹鳴條。會麼。魚行水濁。鳥飛毛落　上堂。祖師門下絕人行。深險過於萬丈坑。垂手不能空費力。任他堂上綠苔生　上堂。拈拄杖曰。宮商角徵羽。金木水火土。卓一下曰。卦上吉凶分。三日後看取　上堂。保寧尋常為人。直下是無面目。若也敲骨出髓。直得神號鬼哭。拍手笑曰。仁義盡從貧處斷。世情偏向有錢家　上堂。橫按杖曰。汝等大丈夫漢。須是一刀兩段。直下七縱八橫。擲杖曰。且待天下人判斷　問寒風凋敗葉。猶喜故人歸。未審。誰是故人。師曰。楊岐遷化久矣。曰。更有什麼人知音。師曰。無眼村公暗點頭。曰死柴頭有無烟火。獨向應無人得知。師曰。今日未開爐。曰忽遇七縱八橫時如何。師曰。不如縮却手。曰誰知烟靄裏。猶有釣魚翁。師曰。莫亂道　師與李太博。舉三句頌次。博曰。祇是不了底公案。師曰。試請大博斷看。博曰。七棒對十三。師曰。保寧有什麼過。博無語。師曰。正是箇不了底公案　上堂。眾集定。良久曰。堪作箇什麼。便下座　上堂。眾集定。良久曰。猶較些子。便下座　上堂。森羅及萬象。皆於鏡中現。以杖指曰。北面是廚庫。南面是僧堂。中間是佛殿。直下指曰。者裏是什麼。乃曰。踏床子也不識　上堂。百川異流。同歸於海。萬塗差別。皆入此宗。卓拄杖曰。醫得眼下瘡。剜却心頭肉　上堂。時時舉。處處說。絕忌諱。無間歇。橫按杖曰。會麼。一夜落花雨。滿城流水香。卓一下　上堂。萬物滋一雨。生芽不離土。甜瓜徹蒂甜。苦瓠邊根苦　上堂。從朝至暮。橫說豎說。其奈未甞動著他一毫毛。拈杖曰。委悉麼。初三十一。中九下七。休問天罡河魁。說甚大吉小吉。劃一劃　上堂。召眾。以手指上指下曰。者箇是釋迦。擎拳曰。者箇是迦葉。合掌曰。者箇是阿難。展兩手曰。者箇是什麼。羞慙殺人　上堂。日可冷。月可熱。眾魔不能壞真說。保寧即不然。月可冷。日可熱。眾魔亦能壞真說。作麼生是真說。潮田種稻重收穀。村路逢人半是僧　上堂。大凡作與麼事。開與麼口。說與麼話。須是與麼人始得。祇如與麼人。還甘與麼道也無。搖手曰。低聲低聲　上堂。或是或非人不識。逆行順行天莫測。大眾是箇什麼。良久曰。有金有玉同歡笑。無米無柴各皺眉　上堂。是箇什麼得與麼難會。是箇什麼得與麼易曉。委悉麼。不是怨家不聚頭　上堂。赤肉團上。無位真人。左眼八兩。右眼半斤。貴買賤賣。黃金白銀　上堂。我有一張口。內含三寸舌。牙齒總完全。是非無不說。趙州木佛放光明。少室鐵牛雙角折。拍禪床　上堂。業鏡當臺。賊身<span class='corr'>已</span>露。既是贓物現在。為什不肯招伏。會麼。朝打三千。暮打八百　出歸上堂。霜風浩浩葉紛紛。曉入深村野老門。相見<span class='corr'>但</span>知俱默坐。更無一事可談論。良久曰。入山擒虎易。開口向人難。</p>
</div>
<div class='div-other'><a id='mulu2612' />
<p class='h4'>潭州石霜守孫禪師</p><p>僧問。生也不道。死也不道。為甚麼不道。師曰。一言<span class='corr'>已</span>出。曰從東過西。又作麼生。師曰。駟馬難追。曰學人總不與麼。師曰。易開始終口。難保歲寒心。</p>
</div>
<div class='div-other'><a id='mulu2613' />
<p class='h4'>長沙茶陵定林寺郁山主</p><p>本州人。少落髮。惟以應供為事。院居諸剎往來之衝。一日楊岐化主至。師間以禪宗。主舉僧問法燈。百尺竿頭如何進步。燈曰噁。師從參究。未甞離念。偶一日赴外請。騎蹇驢過溪橋。驢陷足。師墜驢。不覺口中曰噁。忽然契悟。有頌曰。我有神珠一顆。久被塵勞覊鎖。今朝塵淨光生。照見山河萬朵。走謁楊岐。為印可。</p>
</div>
<div class='div-other'><a id='mulu2614' />
<p class='h4'>比部孫居士</p><p>因楊岐會來謁。值視斷次。公曰。某為王事所牽。何由免離。岐指曰。委悉得麼。公曰。望師點破。岐曰。此是比部弘願深廣。利濟羣生。公曰。未審如何。岐示以偈曰。應現宰官身。廣弘悲願深。為人重指處。棒下血淋淋。公於此有省。</p>
</div></div></div>
<div class='div-other'><a id='mulu2615' />
<p class='h2'>南嶽下十三世</p>
<div class='div-other'><a id='mulu2616' />
<p class='h3'>白雲端禪師法嗣</p>
<div class='div-other'><a id='mulu2617' />
<p class='h4'>蘄州五祖法演禪師</p><p>綿州鄧氏子。三十五始棄家。祝髮受具。往成都。習唯識百法論。因聞菩薩入見道時。智與理冥。境與神會。不分能證所證。西天外道。甞難比丘曰。既不分能證所證。却以何為證。無能對者。外道貶之。令不鳴鐘鼓。反披袈裟。玄奘法師至彼。救此義曰。如人飲水。冷煖自知。乃通其難。師曰。冷煖則可知矣。作麼生是自知底事。遂質本講曰。不知自知之理如何。講莫疑其問。但誘曰。汝欲明此。當往南方扣傳佛心宗者。師即負笈出關。所見尊宿。無不以此咨決。所疑終不破。洎謁圓照本。古今因緣會盡。唯不會僧問興化。四方八面來時如何。化曰打中間底。僧作禮。化曰我昨日赴箇村齋。中途遇一陣卒風暴雨。却向古廟裏避得過。請益本。本曰。此是臨濟下因緣。須是問他家兒孫始得。師遂謁浮山遠。請益前話。遠曰。我有箇譬喻說似你。你一似箇三家村裏賣柴漢子。把箇匾擔。向十字街頭。立地問人。中書堂今日商量甚麼事。師默計曰。若如此大故未在。遠一日語師曰。吾老矣。恐虗度子光陰。可往依白雲。此老雖後生。吾未識面。但見其頌臨濟三頓棒話。有過人處。必能了子大事。師潸然禮辭。至白雲。遂舉僧問南泉摩尼珠話請問。雲叱之。師領悟。獻投機偈曰。山前一片閒田地。叉手叮嚀問祖翁。幾度賣來還自買。為憐松竹引清風。雲特印可。令掌磨事。未幾。雲至語師曰。有數禪客。自廬山來。皆有悟入處。教伊說亦說得。有來由。舉因緣問伊亦明得。教伊下語亦下得。祇是未在。師於是大疑。私自計曰。既悟了。說亦說得。明亦明得。如何却未在。遂參究累日。忽然省悟。從前寶惜一時放下。走見白雲。雲為手舞足蹈。師亦一笑而<span class='corr'>已</span>。師後曰。吾因茲出一身白汗。便明得下載清風。一日雲示眾曰。古人道。如鏡鑄像。像成後。光在甚麼處。眾下語不契。舉以問師。師近前問訊曰。也不較多。雲笑曰。須是道者始得。乃命分座。開示方來。初住四面。遷白雲。晚居東山　上堂。三世諸佛。遙望頂禮。六代祖師。開口不得。四面今日且權為指使。且道。是箇什麼。一二三四五。雷門誇布鼓。謾說李將軍。藍田射石虎　上堂。真如凡聖。皆是夢言。佛及眾生。並為增語。或有人出來道。盤山老[妳-女+口]。但向伊道。不因紫陌花開早。爭得黃鶯下柳條。若更問。四面老[妳-女+口]。自曰諾惺惺著　上堂。仲冬嚴寒。伏惟首座大眾。尊體起居萬福。兩彩一賽。便下座　上堂。有一則語。舉似諸人。第一不得錯舉。便下座　上堂。昨宵年暮夜。今朝是歲旦。大都尋嘗日。世人生異見。不解逐根源。只管尋枝蔓。新舊只如今。仔細分明看。若也更商量。秦時[車*度]轢鑽　諸院長老入山。上堂。臨濟入門便喝。是甚盌鳴聲。德山入門便棒。抝曲作直。雲門三句。曹洞五位。大開眼了作夢。何故如此。國清才子貴。家富小兒嬌　到龍門上堂。有古何利。無口非啞。七出八沒。風流儒雅。便下座　到海會上堂。白雲山裏白雲人。把定封疆無縫罅。無縫罅知幾價。莫有知價底麼。乃曰。一二三四五　到興化上堂。世事冗如麻。空門路轉賖。青松林下客。幾箇得歸家。共唱胡笳曲。分開五葉花。幸逢諸道友。同上白牛車。大眾。車在這裏。牛在什麼處。芳草渡頭尋不見。夜來依舊宿蘆花。甘露資長老。把住師曰。舒州管界。元來有箇草賊。師曰。和尚也須隄防。資擬議。師便拓開　上堂。葉落歸根。來時無口。祖師恁麼道。猶欠悟在　上堂。僧問。祖意教意。是同是別。師曰。人貧智短。馬瘦毛長。乃曰。祖師說不著。佛眼看不見。四面老婆心。為君通一線　上堂。春氣乍寒乍暖。春雲或卷或舒。引得韶陽老子。放出針眼裏魚。乃曰。錯　謝知事上堂。僧問。王索仙陀婆時如何。師曰。七孔八竅。曰如何是王索仙陀婆。師曰。鸞駕未排齊號令。曰如何是仙陀婆。師曰。眼潤耳熱。僧禮拜。師曰點。乃曰。文殊張帆。普賢把柁。勢至觀音共相唱和。贏得雙泉閙中打坐。打坐即不無。且道。下水船一曲。作麼生唱。囉邏哩。囉邏哩。俗氣不除　上堂。今宵正月半。乾坤都一片。普賢門大開。相逢不相見。乃曰。過在阿誰　上堂。默默默。無上菩提從此得。賺殺人。便下座　上堂。上是天。下是地。南北東西依舊位。釋迦老子弄精魂。達磨西來多忌諱。忽有箇漢出來道。和尚低聲。但向伊道。祇要拋磚引玉　上堂。山僧今日將山河大地。盡作黃金。該有情無情。總令成佛去。然後太平不入這保社。何故。爭之不足。讓之有餘　上堂。太平不會禪。一向外邊走。臘月三十日。贏得一張口。且道。那箇是太平口。自曰。兩片皮也不識　上堂。舉保壽作街坊時。見兩人相諍。一人以手打一拳曰。你得恁麼無面目。寶壽因而得入。若人於此知落處。可謂公辨私辨。大眾聽取一頌。甚妙也甚妙。於此知性命。擗鼻與一拳。當時便打正　上堂。太平淈[泳-永+盾]漢。事事盡經徧。如是三千年。也有人讚歎。且道。讚歎箇什麼。好箇淈[泳-永+盾]漢　上堂。教中道。假使滿世間。皆如舍利弗。盡思共度量。不能測佛智。尋甞衲僧家。高揖釋迦。不拜彌勒。是會佛智。不會佛智。眾中有則有。只是藏牙伏爪。太平有箇見處。不惜眉毛。舉似諸人。待有人問。隨口便答　上堂。有鹽曰鹹。無鹽曰淡。太平聞說口。似匾擔。便下座　上堂。神通妙用。不欠絲毫。通人分上。不用忉忉。泥多佛大。水長船高　上堂。一月普現一切水。一切水月一月攝。誠哉是言也。可謂塑不成。畵不就。昨夜三更月如晝　謝典座上堂。變生為熟雖然易。眾口調和轉見難。鹹淡若知真箇味。自然饑飽不相干　上堂。拈起拄杖曰。昨夜三更。夢見拄杖子。教我一片禪。向我道。和尚明日早起上堂。舉似大眾。昨日錦上鋪花。今日脚蹋實地。但看今日。明朝說甚祖師來意。翻思黃面老人。謾道靈山授記。直饒大地山河。借我鼻孔出氣。不如放下身心。自然仁義禮智　上堂。今朝正月半。與諸人相見。嫰麥長新苗粒粒皆成麵。薦不薦。全藉春風扇　上堂。舉起拳頭曰。若喚作拳頭。一似不曾行脚。若不喚作拳頭。對面相謾。除此之外。也少一拳不得　出隊歸上堂。出隊半箇月。眼不見鼻孔。忘却祖師禪。拾得箇骨董。且道。向什麼處著。一分奉釋迦牟尼佛。一分奉多寶佛塔　謝首座上堂。彌勒看不見。釋迦說不得。恁麼尊貴生。日用無差忒。得不得。識不識。三德六味味逾多。千古萬古為規則　上堂。僧問。如何是燃燈前。師曰。令人疑著。如何是正燃燈。師曰。錯認定盤星。如何是燃燈後。師曰。一場懡㦬。乃曰。每月有箇十五。無始劫來盡數。數到彌勒下生。未免有甜有苦。且道。畢竟如何。南山白額大虫。元是西山猛虎　上堂。日可冷。月可熱。眾魔不能壞真說。大眾。作麼生是真說。潑狼潑賴。若信不及。白雲為汝道。一要眾人會。二要龍神知。乃拈起法衣曰。這箇真紅色。剛然道是緋　上堂。風和日暖。古佛家風。柳綠桃紅。祖師巴鼻。手親眼辨。未是惺惺。口辯舌端。與道轉遠。從門入者。不是家珍。且道。畢竟如何。相見又無事。不來還憶君　上堂。卓拄杖一下。乃舉起曰。拄杖子。敢問你。還說得如來禪麼。自曰。說不得。還說得祖師禪麼。自曰。說不得。既說不得。白雲今日出自己意去也。出自己意。小兒子戲。人天眾前。討甚巴鼻　上堂。僧問。始何是白雲一滴水。師曰。打碓打磨。曰飲者如何。師曰。教你無著面處。乃曰。恁麼恁麼。蝦跳不出斗。不恁麼不恁麼。弄巧成拙。軟似鐵。硬如泥。金剛眼睛十二兩。衲僧手裏秤頭低。有價數沒商量。無鼻孔底。將什麼聞香　邑中上堂。白雲相送出山來。滿眼紅塵撥不開。莫謂城中無好事。一塵一剎一樓臺　上堂。舉馬大師不安。院主問曰。和尚近日尊候如何。大師曰。日面佛。月面佛。師曰會麼。如不會。白雲與你頌出。丫鬟女子畵娥眉。鸞鏡臺前語似癡。自說玉顏難比並。却來架上著羅衣　上堂。前回底。今日使不著。今日底。後次使不著。使不著。說不著。重遭撲。自古至如今。誰錯誰不錯。忽有箇出來道。白雲不是今日錯也。自曰。錯錯　上堂。有一則奇特因緣。舉似諸人。欲說又被說礙。不說又被不說礙。欲舉山河大地。又被山河大地礙。從教頭上且安頭。真金不博鍮。丈夫意如此。快樂百無憂　上堂。舉僧問曹山。佛未出世時如何。山曰。曹山不如。曰出世後如何。山曰。不如曹山。師曰。若以世諦觀之。曹山合喫二十棒。若以祖道觀之。白雲合喫二十棒。然雖如是。棒頭有眼。兩人中。一人全肯。一人全不肯。若人簡點得出。許汝具半隻眼　上堂。汝等諸人。見老和尚。鼓動唇吻。豎起拂子。便作勝解。及乎山禽聚集。牛動尾巴。却將作等閒。殊不知。簷聲不斷前旬雨。電影還連後夜雷　上堂。釋迦<span class='corr'>已</span>滅。彌勒未生。森羅萬象。推向一邊。且作麼生是。你諸人甞住法身。良久曰。有功無功。莫使腹空　請供頭修造。上堂。白雲今日。權將大宋世界。作一面碁盤。先將東嶽泰山。南嶽衡山。西嶽華山。北嶽恒山。中嶽嵩山。定却五方。次將五臺峨嵋支提羅浮。以為相助。左畔則斜飛雁陣。右邊則虎口雙關。遂舉手曰。且道。這一著。落在什麼處。若知落處。便為敵手。若也未然。白雲試通箇消息。十九條平路。爭功勢未休。莫教一著錯。敗子卒難收　上堂。若要天下橫行。見老和尚。打鼓陞堂。七十三八十四。將拄杖驀口便築。然雖如是。拈却門前上馬臺。剪斷五色索。方始得安樂　上堂。平生百了千當底。正好喫棒。且道。過在什麼處。打你百了千當　上堂。去聖時遙。人多懈怠。逆則生嗔。順則生愛。且道。作麼生是不嗔不愛。東海剪刀。西番皮袋　上堂。僧問。承師有言。山前一片閒田地。祇如威音王<span class='corr'>已</span>前。未審什麼人為主。師曰。問取寫契書人。曰和尚為甚倩人來答。師曰。祇為你教別人問。曰與和尚平出去也。師曰。太遠在。乃曰。五目莫覩其容。二聽絕聞其嚮。有功者罰。無功者賞。拈須彌山秤來二兩。忽有箇道一方知識。為什麼大秤。秤人物事。自曰。官不容針。私通車馬　謝街坊上堂。街坊昨日將一把沙。到方丈前。一見老僧。劈面便撒。賴遇老僧見衫袖一遮。並不妨事。今朝舉似大眾。不敢隱藏。何故賞伊膽大。下得這箇手脚。忽有人問白雲。為什麼只恁休去。不見道。老不以筋力為能。然雖如是。賓主歷然　上堂。僧問。如何是佛。師曰。許多時。向什麼處去來。乃曰。達磨未來時。冬寒夏熱。達磨來後。夜暗晝明。諸人若下得一轉平實語。喫鹽聞鹹。喫醋聞酸。若道不得。迦葉門前底　郭朝奉祥正請上堂。朝奉。於法座前燒香曰。此一瓣香。爇向爐中。為光明雲。遍滿法界。供養我堂頭師兄禪師。伏願。於此雲中方廣座上。擘開面門。放出先師形相。與諸人描邈。何以如此。白雲岩畔舊相逢。往日今朝事不同。夜靜水寒魚不食。一爐香散白蓮峰。師遂曰。曩謨薩怛哆鉢囉野。恁麼恁麼。幾度白雲溪上望。黃梅花向雪中開。不恁麼不恁麼。嫩柳條金線。且要應時來。不見龐居士問馬大師。不與萬法為侶者。是什麼人。馬大師曰。待汝一口吸盡西江水。即向汝道。大眾。一口吸盡西江水。萬丈深潭窮到底。掠彴不是趙州橋。明月清風安可比　上堂。春雨灑無涯。乾坤<span class='corr'>已</span>具知。東君行正令。梅柳一枝枝。祖師門下客。相見在今時。相見即不無說什麼事。便下座　上堂。舉唐肅宗帝問忠國師曰。和尚百年後。所師何物。國師曰。與老僧。造箇無縫塔。帝曰。請師塔樣。國師良久曰。會麼。帝曰不會。國師曰。吾有付法弟子躭源。却諳此事。請詔問之。師曰。前面是真珠瑪瑙。後面是瑪瑙真珠。東邊是觀音勢至。西邊是普賢文殊。中間有一首幡。被風吹著。道胡盧胡盧　上堂。顧視禪床左右。遂拈拄杖在手中曰。只長一尺。下座　上堂。世有一物。亦不屬凡。亦不屬聖。亦不屬邪。亦不屬正。萬事臨時。自然號令。抵死要知。換却性命　上堂。擔水河頭賣。諸人盡笑怪。滯貨沒人猜。一似欠他倩。昨夜三更半。石人鬬禮拜。這箇說話。莫道你理會不得。我也理會不得。師曰。譬如水牯牛過窗櫺。頭角四蹄都過了。因甚尾巴過不得　師一日持錫遶廊曰。莫有屬牛人問命麼。眾皆無語。師乃曰。孫臏今日開鋪。更無一人垂顧。可憐三尺龍鬚。喚作尋常破布　宋徽宗崇寧甲申六月二十五日。上堂。辭眾曰。趙州和尚。有末後句。你作麼生會。試出來道看。若會得去。不妨自在快活。如或未然。這好事作麼說。良久曰。說即說了也。祇是諸人不知。要會麼。富嫌千口少。貧恨一身多。珍重。時山門。有土木之役。躬往督之。且曰。汝等勉力。吾不復來矣。歸丈室。淨髮澡身。迄旦。吉祥而化。是夕山摧石隕。四十里內巖谷震吼。闍維。設利如雨。塔于東山之南。</p>
</div>
<div class='div-other'><a id='mulu2618' />
<p class='h4'>潭州雲蓋山智本禪師</p><p>瑞州郭氏子。開堂日。僧問。諸佛出世。天雨四華。和尚出世。有何祥瑞。師曰。千聞不如一見。曰見後如何。師曰。瞎　問如何是清淨法身。師曰。家無小使。不成君子　問將心覓心。如何覓得。師曰。波斯學漢語　問如何是學人出身處。師曰。雪峰元是嶺南人　問素面呈相時如何。師曰。一場醜拙　問人人盡有一面古鏡。如何是學人古鏡。師曰。打破來。向你道。曰打破了也。師曰。北地冬抽筍　問古人道。說取行不得底。行取說不得底。未審。行不得底。作麼生說。師曰。口在脚下。曰說不得底作麼生行。師曰。踏著舌頭　問知師久蘊囊中寶。今日當場略借看。師曰。適來恰被人借去　上堂。去者鼻孔遼天。來者脚踏實地。且道。祖師意向甚麼處著。良久曰。長恨春歸無覓處。不知流入此中來　上堂。高臺巴鼻。開口便是。若也便是。有甚巴鼻。月冷風高。水清山翠　上堂。以楔出楔。有甚休歇。次得休歇。以楔出楔。喝一喝　上堂。高聲喚侍者。侍者應諾。師曰。大眾集也未。侍者曰。大眾<span class='corr'>已</span>集。師曰。那一箇為甚麼不來赴參。侍者無語。師曰。到即不點　上堂。滿口道不出。句句甚分明。滿目覷不見。山山叠亂青。鼓聲猶不會。何況是鐘鳴。喝一喝　上堂。祖翁卓卓犖犖。兒孫齷齷齪齪。有處藏頭。沒處露角。借問衲僧。如何摸索　上堂。橫按拄杖曰。牙如刀劒面如鐵。眼放電光光不歇。手把蒺蔾一萬斤。等閒敲落天邊月。卓一下　僧問。如何是齩人獅子。師曰。五老峰前。曰這箇豈會齩人。師曰。今日拾得性命　上堂。頭戴須彌山。脚踏四大海。呼吸起風雷。動用生五彩。若能識得渠。一任歲月改。且道。誰人識得渠。喝一喝曰。田厙奴。</p>
</div>
<div class='div-other'><a id='mulu2619' />
<p class='h4'>滁州瑯琊永起禪師</p><p>襄陽人。上堂。僧問。庵內人。為甚麼不見庵外事。師曰。東家點燈。西家暗坐。曰如何是庵內事。師曰。眼在甚麼處。曰三門頭合掌。師曰。有甚交涉。乃曰。五更殘月落。天曉白雲飛。分明目前事。不是目前機。既是目前事。為甚麼不是目前機。良久曰。此去西天路。迢迢十萬餘　上堂。良久。撫掌一下曰。阿呵呵。阿呵呵。還會麼。法法本來法。遂拈拄杖曰。這箇是山僧拄杖。那箇是本來法。還定當得麼。卓一下。</p>
</div>
<div class='div-other'><a id='mulu2620' />
<p class='h4'>英州保福殊禪師</p><p>僧問。諸佛未出世時如何。師曰。山河大地。曰出世後如何。師曰。大地山河。曰恁麼則一般也。師曰。敲甎打瓦　問如何是和尚家風。師曰。椀大椀小。曰客來將何祇待。師曰。一杓兩杓。曰未飽者作麼生。師曰。少喫少喫　問如何是大道。師曰。鬧市裏。曰如何是道中人。師曰。一任人看　問如何是禪。師曰。秋風臨古渡。落日不堪聞。曰不問這箇禪。師曰。你問那箇禪。曰祖師禪。師曰。南華塔外松陰裏。飲露吟風又更多　問如何是真正路。師曰。出門看堠子　上堂。釋迦何處滅俱尸。彌勒幾曾在兜率。西覓普賢好慙愧。北討文殊生受屈。坐壓毗盧額汗流。行築觀音鼻血出。回頭摸著箇匾擔。却道好箇木牙笏。喝一喝。</p>
</div>
<div class='div-other'><a id='mulu2621' />
<p class='h4'>袁州崇勝院珙禪師</p><p>上堂。舉石鞏張弓架箭話頌曰。三十年來握箭弓。三平纔到擘開胸。半箇聖人終不得。大顛弦外幾時逢。</p>
</div>
<div class='div-other'><a id='mulu2622' />
<p class='h4'>提刑郭祥正</p><p>字功甫。號淨空居士。志樂泉石。不羨紛華。因謁白雲。雲上堂曰。夜來枕上。作得箇山頌。謝功甫大儒。廬山二十年之舊。今日遠訪白雲之勤。當須舉與大眾。請<span class='corr'>已</span>後分明舉似諸方。此頌豈唯謝功甫大儒。直要與天下有鼻孔衲僧。脫却著肉汗衫。莫言不道。乃曰。上大人丘乙<span class='corr'>己</span>。化三千七十士。爾小生八九子。<span class='corr'>佳</span>作仁可知禮也。公切疑。後聞小兒頌之。忽有省。以書報雲。雲以偈答曰。藏身不用縮頭。<span class='corr'>斂</span>跡何須收脚。金烏半夜遼天。玉兔趕他不著。宋元祐中。往衢之南禪。謁泉萬卷。請陞座。公趨前拈香曰。海邊枯木叉手成香。爇向爐中。橫穿香積如來鼻孔。作此大事。須是對眾白過始得。雲居老人。有箇無縫布衫。分付南禪。著得不長不短。進前諸佛讓位。退步則海水澄波。今日嚬呻。六種震動。遂召曰。大眾還委悉麼。有意氣時添意氣。不風流處也風流。泉曰。遞相鈍置。公曰。因誰致得　到保寧。請勇陞座。公拈香曰。法鼓既鳴。寶香初爇。楊岐頂[寧*頁]門。請師重著楔。保寧卓拄杖一下曰。著楔<span class='corr'>已</span>竟。大眾證明。又卓一下。下座　到雲居。請佛印陞座。公拈香曰。覺地相逢一何早。鶻臭布衫今脫了。要識雲居一句元。珍重後園驢喫草。召大眾曰。此一瓣香。薰天炙地去也。印曰。今日不著便。被這漢當面塗糊。便打。乃曰。謝公千里來相訪。共話東山竹徑深。借與一龍騎出洞。若逢天旱便為霖。擲拄杖下座。公拜起。印曰。收得龍麼。公曰。<span class='corr'>已</span>在這裏。印曰。作麼生騎。公擺手作舞便行。印拊掌曰。祇有這漢猶較些子。</p>
</div></div>
<div class='div-other'><a id='mulu2623' />
<p class='h3'>保寧勇禪師法嗣</p>
<div class='div-other'><a id='mulu2624' />
<p class='h4'>郢州月掌山壽聖智淵禪師</p><p>上堂。僧問。祖意西來即不問。如何是一色。師曰。目前無闍黎。此間無老僧。曰既不如是。如何曉會。師曰。領取鉤頭意。莫認定盤星。乃曰。凡有問答。一似擊石迸火。流出無盡法財。三草二木普霑其潤。放行也。雲生谷口。霧罩長空。把定也。碧眼胡僧。亦須罔措。壽聖如斯舉唱。猶是化門。要且未有衲僧巴鼻。敢問諸人。作麼生是衲僧巴鼻。良久曰。布針開兩眼。君向那頭看。</p>
</div>
<div class='div-other'><a id='mulu2625' />
<p class='h4'>安吉州烏鎮壽聖院楚文禪師</p><p>上堂。拈拄杖曰。華藏木楖[木*栗]。等閒亂拈出。不是不惜手。山家無固必。點山山動搖。攪水水波溢。忽然把定時。事事執法律。要橫不得橫。要屈不得屈。驀召大眾曰。莫謂棒頭有眼明如日。上面光生盡是漆。隨聲敲一下　上堂。一叉一劄。著骨連皮。一搦一擡。粘手綴脚。電光石火。頭垂尾垂。劈箭追風。半生半死。撞著磕著。討甚眉毛。明頭暗頭。是何眼目。總不恁麼。正在半途。設使全機未至涯岸。直饒淨躶躶。赤灑灑。沒可把。尚有廉纖。山僧恁麼道。且道。口好作甚麼。良久曰。嘻留取喫飯。</p>
</div>
<div class='div-other'><a id='mulu2626' />
<p class='h4'>信州靈鷲山寶積宗映禪師</p><p>開堂日。乃橫按拄杖曰。大眾到這裏。無親無疎。自然不孤。無內無外。縱橫自在。自在不孤。清淨毗盧。釋迦舉令。彌勒分疎。觀根逗教。更相回互。看取寶積拄杖子。黑漆光生。兩頭相副。阿呵呵。是何言歟。良久曰。世事但將公道斷。人心難與月輪齊。卓一下。下座。</p>
</div>
<div class='div-other'><a id='mulu2627' />
<p class='h4'>隆興府景福日餘禪師</p><p>上堂。僧問。如何是道。師曰。天共白雲曉。水和明月流。曰如何是道中人。師曰。先行不到。末後太過。又僧出眾。畫一圓相。師以手畫一畫。僧作舞歸眾。師曰。家有白澤之圖。必無如是妖怪。乃拈拄杖曰。無量諸佛。向此轉大法輪。今古祖師。向此演大法義。若信得及。法法本白圓成。念念悉皆具足。若信不及。山僧今日因行不妨掉臂。更為重說偈言。卓一下。下座。</p>
</div>
<div class='div-other'><a id='mulu2628' />
<p class='h4'>安吉州上方日益禪師</p><p>開堂日。上首白槌罷。師曰。白槌前。觀一又不成。白槌後。觀二又不是。到這裏。任是鐵眼銅睛。也須百雜碎。莫有不避危亡底衲僧。試出來看。時有兩僧齊出。師曰。一箭落雙鵰。曰某甲話猶未問。何得著忙。師曰。莫是新羅僧麼。僧擬議。師曰。撞露柱漢。便打。問如何是未出世邊事。師曰。井底蝦蟇吞却月。曰如何是出世邊事。師曰。鷺鷥踏折枯蘆枝。曰去此二途。如何是和尚為人處。師曰。十成好箇金剛鑽。攤向街頭賣與誰。問如何是多年水牯牛。師曰。齒疎眼暗。問鬧市相逢事若何。師曰。東行買賤。西行賣貴。曰忽若不作貴不作賤。又作麼生。師曰。鎮州蘿蔔。問一切含靈。具有佛性。既有佛性。為甚麼却撞入驢胎馬腹。師曰。知而故犯。曰未審向甚麼處懺悔。師打曰。且作死馬醫。問覿面相呈時如何。師曰。左眼半斤。右眼八兩。僧提起坐具曰。這箇聻。師曰。不勞拈出。乃左右顧視曰。黃面老周行七步。脚跟下正好一錐。碧眼胡兀坐九年。頂門上可惜一劄。當時若有箇為眾竭力底衲僧。下得這毒手也免得。拈花微笑。空破面顏。立雪齊腰。翻成轍迹。自此將錯就錯。相樓打簍。遂有五葉芬芳。千燈續燄。向曲彔木上。唱二作三。於楖栗杖頭。指南為北。直得進前退後。有問法問心之徒。倚門傍墻。有覓佛覓祖底漢。庭前指柏。便喚作祖意西來。日裏看山。更錯認學人自己。殊不知此一大事。本自靈明。盡未來際。未甞間斷。不假修證。豈在思惟。雖鶖子有所不知。非滿慈之所能辯。不見馬祖一喝。百丈三日耳聾。寶壽令行。鎮州一城眼瞎。大機大用。如迅雷不可停。一唱一提。似斷崖不可履。正當恁麼時。三世諸佛。祇可傍觀。六代祖師。證明有分。大眾且道。今日還有證明底麼。良久曰。劄　上堂。拾得搬柴。寒山燒火。唯有豐干。巖中冷坐。且道。豐干有恁麼長處。良久曰。家無小使。不成君子。</p>
</div>
<div class='div-other'><a id='mulu2629' />
<p class='h4'>贛州西堂顯首座</p><p>賦性高逸。機辯自將。保寧示以神劒頌曰。提得神鋒勝太阿。萬年妖孽盡消磨。直饒埋向塵泥裏。怎奈靈光透匣何。師曰。漫效顰。亦提得一箇。寧曰。何不呈似老僧。師便曰。凜凜寒光出匣時。乾坤閃爍耀潛輝。當鋒截斷毗盧頂。更有何妖作是非。寧曰。忽遇天魔外道來時如何。師以坐具便摵。寧作倒勢。師拂袖而行。寧曰。且來。師曰。且去掘窟。寧笑而<span class='corr'>已</span>。</p>
</div></div></div>
<p class='juan'>五燈全書卷第四十一</p></div>
</div><!-- end of div[@id='body'] -->
</body></html>