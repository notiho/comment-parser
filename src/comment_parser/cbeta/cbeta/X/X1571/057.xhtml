<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3292' />五燈全書卷第五十七</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu3293' />
<p class='h2'>南嶽下二十二世</p>
<div class='div-other'><a id='mulu3294' />
<p class='h3'>雙林誾禪師法嗣</p>
<div class='div-other'><a id='mulu3295' />
<p class='h4'>杭州徑山月江宗淨禪師</p><p>蘭溪倪氏子。十七。從正覺院文譯受業。誦楞嚴。至如人以手指月示人是人因指應當見處。豁然有省。往參雙林正菴誾。誾問。黃檗打臨濟。你作麼生會。師曰。按牛頭喫草。誾奇之。命典維那。後出世徑山。示眾。坐斷凌霄<span class='corr'>已</span>十年。拖犂拽杷飽蒼烟。如今休去便休去。嘯月吟風樂自然。晚退居東堂。元元統甲戌十月三日示寂。書偈曰。祖師門下客。開口論無生。老我百不會。日午打三更。泊然而逝。壽六十七。臘五十。全身塔于圓照菴。</p>
</div></div>
<div class='div-other'><a id='mulu3296' />
<p class='h3'>西白金禪師法嗣</p>
<div class='div-other'><a id='mulu3297' />
<p class='h4'>金陵保寧敏機覺慧禪師</p><p>吳興人。得法西白金。出世嘉禾之祥符。復分座天界。尋主保寧。與宋文憲公濂友善。甞為師作沖默齋記　師著彌勒頌曰。彌勒真彌勒。人人苦不識。倒轉布袋來。有無一時悉。</p>
</div></div>
<div class='div-other'><a id='mulu3298' />
<p class='h3'>時菴敷禪師法嗣</p>
<div class='div-other'><a id='mulu3299' />
<p class='h4'>杭州淨慈佛鑑簡菴希古師頥禪師</p><p>嘉禾李氏子。年十七。依萬壽天宇淨受業。後宇住臨江西華。師侍行。室中因緣不契。憤然走靈隱。謁時菴敷。敷問。那裏來。師曰江西。敷曰。曾見馬大師頂相否。師曰。千年桃核裏。覓甚舊時仁。敷頷之。命居擇木寮。後因狗子無佛性話。有疑請益。敷曰。待冷泉逆流。即向汝道。忽一日有省。詣方丈曰。冷泉逆流也。敷曰。見什麼來。師曰。千峰勢倒嶽邊止。萬派聲歸海上消。敷喝曰。脫空謾語漢。三十年後。落節去在。師拂袖便出。後住杭之崇福。徙萬壽。明成祖永樂中。徵脩大典。師應詔。事竣。敕主淨慈。宣宗宣德壬子。忽語眾曰。吾行矣。命浴更衣。書偈曰。須彌一拳。大海一口。海竭山崩。烏飛兔走。危坐而寂。塔雷峰之陽。</p>
</div></div>
<div class='div-other'><a id='mulu3300' />
<p class='h3'>天界曇禪師法嗣</p>
<div class='div-other'><a id='mulu3301' />
<p class='h4'>金陵靈谷定巖淨戒禪師</p><p>吳興人。參覺原曇於天界。曇舉桶箍爆因緣問之。師擬議。曇厲聲曰。早遲八刻了也。師言下大悟。明高帝洪武初。詔住靈谷　示眾。舉長慶道。總似今日老胡有望。保福道。總似今日老胡絕望。師頌曰。平展機籌不用誇。抑揚元屬當行家。曹溪波浪如相似。那得兒孫若稻麻。有續刻聯珠頌古行世。</p>
</div></div>
<div class='div-other'><a id='mulu3302' />
<p class='h3'>天界泐禪師法嗣</p>
<div class='div-other'><a id='mulu3303' />
<p class='h4'>明州天童佛朗湛然自性禪師</p><p>雲陽韓氏子。出家。禮慧海智為師。一日智問。父母未生前。那箇是你本來面目。自此懷疑者七年。時與旌川草菴一幻生福二友。受切磨之力。一。舉有句無句如藤倚樹話問師。師擬議。一劈脊便打。師憤然。徹夜不睡。天明忽聞敲火筯作聲。豁然洞徹。乃謂一曰。夜來公案。今日要與汝決斷。一握拄杖問。句歸何處。語未絕。師劈手奪却。抝作兩橛。攛向窗外曰。別處燒。徑入堂臥。福聞。特問曰。且喜性兄大事了畢也。師喝曰。賊不打貧兒家。一日問一。祖意教意。是同是別。一曰。秋樹飄黃葉。寒天掘地爐。師曰。我且不問他。後謁天界全室泐。舉此話問曰。某昔年曾問一師友。祖意教意。是同是別。他道。秋樹飄黃葉。寒天掘地爐。今日請和尚決斷。泐曰。病翁年來腕無力。拄杖床頭且靠壁。師曰。有人不肯和尚與麼道。泐拈拄杖打曰。待他露柱眼自開。銕蒺藜槌當面擲。師便禮拜。後出世里之普光。明高帝洪武丁巳。遷常州永慶。公選住撫州疎山。復被旨住持天童　僧問。牛過窗櫺。頭角四蹄都過了。因甚尾巴過不得。師曰。盌脫丘。曰恁麼則昔時大慧。今朝佛朗也。師曰。莫認六龍城作舅家。曰的旨師分付。回程事若何。師曰。急須吐却　上堂。一即三。三即一。是聖是凡分不出。木人著錦衣。石女風流急。慣操沒絃琴。能吹無孔笛。深深海底行。高高峰頂立。露柱來稽首。虗空齊應拍。萬象側耳聽。大家笑一擲。且道。笑箇什麼。飯籮裏餓死人。不肯自家開口喫。饒你到三十三天。本來饑苦爭消得。卓拄杖曰。吽吽。便下座　上堂。今朝十月旦。衲子修冬辦。撥開爐焰火。更莫問柴炭。渴飲銅汁羹。饑飡銕釘飯。大眾。還知囊無繫蟻之絲。廚乏聚蠅之糝麼。到與麼地。不可躲懶。卓拄杖下座　謝頭首上堂。布毛纔吹。化現無邊華藏世界。金槌在握。縱擒一切諸佛如來。撲碎茶甌。遍地金聲玉振。挈漏燈盞。觸處耀古騰今。兔角杖。挑大千日月。龜毛拂。轉塵劫法輪。還見佛國山[跳-兆+孛]跳。撞破汝諸人鼻孔。戳瞎汝諸人眼睛麼。喝一喝曰。春風夏雨應時來。李白桃紅次第開　上堂。去年今日。居楞伽山。彼四眾喜。此處少一人。今年此日。居佛國山。此四眾喜。彼處少一人擊拂子曰。一身為無量身。無量身為一身。行則普天普地行。坐則徧一切處坐。說甚麼東西南北他方此界。檢點將來。猶在化城。且道。寶所一句作麼生。便下座　上堂。貪瞋癡戒定慧。戒定慧貪瞋癡。無明解脫知見。解脫知見無明。一切眾生諸佛。諸佛一切眾生月落山無影。風來樹有聲。大千無對待。露柱閙縱橫。喝一喝。下座　上堂。今朝十月初一。衲子備炭開爐。汝善知時識節。吾不者也之乎。生佛<span class='corr'>已</span>前茅草令。清風自在滿皇都　一日。有一峰寧會下數僧到。師問。汝等是寧和尚弟子否。曰是。師曰。借問汝家事得麼。曰得。師曰錯。復問。峽富山前三草二木。晝夜作師子吼。是一峰語否。曰是。師復曰錯。僧無語。師曰。汝等何得五戒也不持。晚年退歸普光。作終焉計。</p>
</div>
<div class='div-other'><a id='mulu3304' />
<p class='h4'>成都大隋無初德始禪師</p><p>日本信州神氏子。幼聰穎。遇羣兒嬉戲。輙引去。見僧則喜動顏色。從州之天寧。出家受具。博極羣書。<span class='corr'>已</span>而念覺阿之為人。得請命其王。隨國使宣聞溪詣闕。使還。師願留華夏。上許。首參全室泐。掌內記。久之。盡得其道。會泐有西域之行。師遊古幽都。憩慶壽。時當明洪武壬戌。適獨庵衍寺蒞寺事。衍視師為猶子。相與激揚臨濟宗旨。甚相得。庚午。師告去。禮峨嵋。獻王命出世彭州大隋。瓣香為泐拈出矣。一住七年。法席甚盛。永樂壬辰。特旨<span class='corr'>卑</span>領龍泉寺。師高提祖印。勘辯方來。一出言象之表。平昔喜賑恤貧困。薄己厚人。善於誘物。宣德戊申九月。無病端坐。寂於退處之金剛室。茶毗。獲舍利百餘。弟子輩。建塔<span class='corr'>瘞</span>焉。</p>
</div></div>
<div class='div-other'><a id='mulu3305' />
<p class='h3'>淨慈德禪師法嗣</p>
<div class='div-other'><a id='mulu3306' />
<p class='h4'>杭州靈隱無文本褧禪師</p><p>四明定海謝氏子。年十四。出家於郡之五臺寺。剃染受具。嚴習毗尼。聞孤峰德旺化保寧往叩。一日德問曰。聞汝和梁山十牛頌。試舉看。師擬對。德遽掩其口曰。牛在甚麼處。師曰。<span class='corr'>已</span>犯和尚苗稼了也。德曰。未在更道。師掩耳而出。德異之。命為侍者。時仲芳倫。退居寺右新菴。師往來決擇。元至正丙午。開法姑蘇覺嚴。瓣香為孤峰嗣。明高帝洪武中。宜興靜樂院請師。易講為禪。未幾。詔徙蔣山于孝陵之東。賜額靈谷。敕物外羲住持。命師居第一座。為眾表率。洪武乙亥。補靈隱。居五載　建文<span class='corr'>己</span>卯春示微疾。蒙室範堂洪候問。值師氣喘。洪曰。趙州道。諸人被十二時使。老僧使得十二時。和尚作麼生。師竦身曰。喚甚麼作十二時。洪曰。爭奈氣急何。師震聲一喝。問左右今朝是幾。曰二月二十七日。乃索筆書偈曰。吾年七十有五。涅槃生死不墮。虗空背上翻身。靠倒飛來小朵。擲筆泊然而化。闍維。頂骨不壞。舍利無算。門人宗衍等。斂諸不壞。塔於雙桂菴。分爪髮葬于靜樂。</p>
</div></div>
<div class='div-other'><a id='mulu3307' />
<p class='h3'>止巖成禪師法嗣</p>
<div class='div-other'><a id='mulu3308' />
<p class='h4'>衢州烏石傑峰世愚禪師</p><p>郡之西安余氏子。自幼好禮佛塔。弱冠棄家。投蘭谿顯教寺薙染。受具足戒。謁古崖石門斷崖中峰諸大老。佩受法訓。棲止南屏。三年不踰戶限。時止巖成。倡道大慈。師復往謁。成舉南泉不是心不是佛不是物。是甚麼。師茫然。于是仍返南屏。一夕聞鄰僧誦證道歌。至不除妄想不求真。豁然如釋重負。乃曰。佛法元在目前。人自遠之耳。即述偈曰。時時覿面不相逢。喫盡孃生氣力窮。夜半忽然忘月指。虗空迸出日輪紅。走見成。成纔見。便喝曰。何處見神見鬼來。師曰。今日捉了賊也。成曰。贓在何處。師便喝。成曰。開口合口都不是。向上道將一句來。師曰。徧界明明不覆藏。成拈竹篦。師便掀倒禪床。成曰。敢來者裏捋虎鬚。連打三下。因命為侍者。元至順。出世里之烏石。遷廣德石谿　開堂日。僧問。遠離烏石嶺。來赴石谿山。開示人天路。如何透祖關。師曰。龍生金鳳子。衝破碧瑠璃。曰與麼則覿面不相識。千里可同風。師曰。重疊關山路。曰達磨西來。不立文字。直指人心。見性成佛。既然不立文字。何得流傳至今。師曰。官不容鍼私通車馬。曰直指人心指那箇心。師曰。開口不在舌頭上。曰見性成佛。性在甚麼處。師曰。太湖三萬六千頃。夜夜波心月色明。曰記得傅大士道。空手把鋤頭。步行騎水牛。人從橋上過。橋流水不流。此意如何。師曰。切忌當面蹉過。曰與麼則有意氣時添意氣。不風流處也風流。師曰。毫釐有差。天地懸隔。曰此事且止。記得經中道。大富長者即是如來。為復是累劫中來。為復是今生契證。師曰。㵎深花落遠。山高樹影長。曰今日直心居士。捐捨家貲。營建石谿道場。請和尚居住。是同耶。是別耶。師曰。師子吼時芳草綠。象王行處百花紅。曰既然如是。得何果報。師曰。生生歸佛地。世世樂人天　上堂。大道無形。離名絕相。不勞修證。豈涉言詮。一千七百祖師關。仔細看來。只者是依他作解。障自悟門。若欲掃去葛藤。截斷露布。直須向黃面老子。方欲拈花之際。金色頭陀。未曾微笑之時。便與掀倒禪床。喝散大眾。免使後代兒孫。行棒行喝。豎指擎拳。現出萬種形儀。千般伎倆。山僧今日更不指東畫西。直截與諸人通箇消息。良久曰。天高羣象正。海闊百川朝　明高帝洪武庚戌十二月示微疾。書偈曰。生本不生。滅本不滅。撒手便行。一天明月。擲筆而逝。塔全身於烏石慈雲。壽七十。臘五十。</p>
</div></div>
<div class='div-other'><a id='mulu3309' />
<p class='h3'>天寶樞禪師法嗣</p>
<div class='div-other'><a id='mulu3310' />
<p class='h4'>杭州淨慈逆川智順禪師</p><p>溫之瑞安陳氏子。母奉智者大師像甚謹。一夕。夢僧項有圓光。遡江流而上曰。我當為汝子。寤而有娠。師生而美質宿成。翛然有塵外志。年七歲。從仲父沙門慧光于崇興。及長受具。徧歷義海。忽棄去。入閩。參天寶銕關樞。求依住。樞叱曰。丈夫漢。不于大叢林相頡頏。乃思局此耶。抽身便入。師下旦過悲泣。樞聞乃命參堂。師由是壁立萬仞。晝夜不辨。踰月。因如廁。覩園中匏瓜觸發。頓覺大地平沈。見樞求證。樞曰。此纔入門耳。向上一著。則千里萬里。又踰半載。一日忽厲聲告樞曰。南泉敗闕。今<span class='corr'>已</span>見矣。樞曰。不是心不是佛不是物。是甚麼。師曰。地上甎鋪。屋上瓦覆。樞曰。南泉即今在甚麼處。師曰。鷂子過新羅。樞曰錯。師亦曰錯。樞曰錯錯。師禮拜而退。俾典藏鑰。尋命分座說法。樞趨寂。師繼領院事。未幾棄去。抵百丈。上迦葉峰。渡江入淮。禮諸祖塔。由建業回浙。旋返永嘉報恩。遷主江心。復開歸原于平陽。朝廷賜院額。及金襴袈裟。號佛性圓辨禪師。平章燕只不花。鎮閩。請住東禪雪峰。明高帝洪武初。詔徵有道高僧十人。於鍾山建會。師應詔命。陞座說法。上幸臨。慰勞備至。南還陞主淨慈。六年復召入京。俄示微疾。沐浴說偈坐逝。</p>
</div></div>
<div class='div-other'><a id='mulu3311' />
<p class='h3'>縉雲真禪師法嗣</p>
<div class='div-other'><a id='mulu3312' />
<p class='h4'>太原五臺山靈鷲碧峰寶金禪師</p><p>乾州永壽石氏子。為邑名胄。父母崇善。有桑門授以觀音像。未幾生師。誕時。白光盈室。父母異之。甫六歲。即命出家。薙染後。徧歷講肆。忽嘆曰。三藏之學。皆標月指耳。遂更衣。謁如海真於縉雲。晝夜精勤。偶攜筐擷蔬。忽凝坐不動。歷三時方寤。真曰。入定耶。師曰然。真曰。何所見。師曰。有所悟。真曰。悟處如何。師舉筐示之。真曰不是。師置筐于地。拱手而立。真又曰不是。師便喝。真攔胸擒住曰。道道。師揑拳便築。真曰。未在。此塵勞暫息耳。必使心路絕祖關透。然後大法可明。師由是。脇不沾席者三年。一日聞伐木聲。汗下如雨。乃曰。古人道。大悟一十八遍。小悟無數。豈欺我哉。未生前事。今日方知。亟見真求證。真不諾。師掀倒禪床而出。翌日復見真。真畫三十圓相。師一一具答。真大笑曰。參學悟者。世豈無之。能明大機用。寧復幾人。遂授記莂。命往朔方。道當大行。先是師甞於定中。見一山秀麗。重樓傑閣。金碧絢爛。諸菩薩行道其中。有招師者曰。此秘魔巖也。爾修道其中。何遽忘之。後師遊臺山。道逢蓬首女子。身被五彩弊衣。赤足徐行。一黑獒隨後。師問何之。答曰入山。師曰。入山何為。答曰。一切不為。言訖而沒。叩同行者皆不見。或謂文殊化身云。師因就山建靈鷲菴。以待方來。僧俗聞風。千里趨赴。常至萬指　元至正戊子冬。召入內廷。值大雪。夜有紅光。自師室中。直透霄漢。上驚嘆。賜金襴伽黎。明年禱雨輙應。敕賜寂照圓明大禪師號。詔住海印寺　明洪武初。高帝詔師至京。住天界。問法稱旨。辛亥設普濟會于鍾山。命師蒞其事。賜伊蒲饌。上親幸臨。御翰賜詩。寵賚優渥　壬子六月。沐浴更衣。集眾言別。弟子請偈。師曰。三藏十二部。尚為故紙。吾言何為。端坐遂瞑目。世壽六十五。僧臘五十。茶毗舍利成五色。齒舌皆不壞。</p>
</div></div>
<div class='div-other'><a id='mulu3313' />
<p class='h3'>薦嚴義禪師法嗣</p>
<div class='div-other'><a id='mulu3314' />
<p class='h4'>杭州淨慈祖方道禪師</p><p>四明鄞縣陸氏子。年十四。禮崑山薦嚴悅堂顏得度。秉戒於鄞之五臺。還侍物先羲於薦嚴。有所造詣。明洪武丙辰。侍佛心住靈谷。天戒曇。延居記室。穆菴康。恕中慍。木菴聰。咸作忘年交。後出世台之光孝。遷紫籜。及麻峪景山。明之補陀。越之能仁。末主淨慈。壬申淨慈厄熒惑。師為一新。蜀王賜衲衣鉢盂。永樂丙戌。朝廷徵師。為釋教總裁。嗣還築室湖濵。曰藕花居。丁亥以事赴召至京。上令住五臺祐國寺。未幾陞陛。忽語左右曰。吾世緣殆盡。後三日。沐浴更衣。跏趺而化。當<span class='corr'>己</span>丑七月三日也。歸葬藕花居之陰。世壽六十四。僧臘五十。有䂐逸語錄。行世。</p>
</div></div>
<div class='div-other'><a id='mulu3315' />
<p class='h3'>慈化瓊禪師法嗣</p>
<div class='div-other'><a id='mulu3316' />
<p class='h4'>汝州香嚴無聞思聰禪師</p><p>魯山人。初參獨峰。令看不是心不是佛不是物話。同雲峰月山等六人。立盟互相究竟。次見淮西無能教。教示無字話令參。一日晤同參敬上座。敬問。你六七年來。有甚見處。師曰。每日只是目前無一物。敬曰。你這一絡索。從甚處來。師罔然。乃問。畢竟明此大事。應作麼生。敬曰。不見道。要知端的意。北斗面南看。說了便去。師被一拶。直得不知行坐者七日。偶到淨頭寮。疑情不解。食頃乃覺胸次輕清。目前人物一切不見。直得通身汗流。遂見敬。敬舉扇曰。速道速道。師遽曰。舉起分明也妙哉。清風匝匝透人懷。箇中消息無多子。直得通身歡喜來。自此下語作頌。都無滯礙。及至日用中。又不得灑落。乃入香嚴山過夏。復謁無方普。普問。萬法歸一。一歸何處。師曰。鼻豎眼橫。普曰。者是學得底。師曰。雞寒上樹。鴨寒下水。普曰。不問者箇。如何是你父母未生前面目。師豎起拳曰看。普曰。好與三十拄杖。師拂袖便出。適值鐵山從高麗回至石霜。師往見。山問。仙府何處。師曰。汝州。山曰。風穴面目如何。師將二十年工夫。通說一遍。山把定咽喉問。如何是無字。師曰。近從潭州來。不得湖北信。山曰。未在更道。師曰。和尚幾時離高麗。山曰。未在更道。師便喝。拂袖便出。山曰。者兄弟都好。只一件大病。道我發明了。師聞而感激。復入光州山中。十七年方得頴脫　示眾。法無定相。遇緣即宗。秉金剛劒。吞棘栗蓬。截斷衲僧舌頭。坐却毗盧頂[寧*頁]。拈一莖草。作丈六金身。將丈六金身。作一莖草。直教寸絲不掛。月冷秋空。寒灰發燄。到這裏。喚作佛法。入地獄如箭射。不喚作佛法。入地獄如箭射。諸仁者。畢竟作麼生會。不見船子道。藏身處沒踪跡。沒踪跡處莫藏身。雖然。恁麼正眼觀來。盡是閒家具。衲僧分上。料掉沒交涉。</p>
</div>
<div class='div-other'><a id='mulu3317' />
<p class='h4'>常州宜興玉峰寂照無極導禪師</p><p>吳興趙氏子。生時。白光盈室者三夕。值元兵下江南。母計氏。為游兵俘去。師長以求母。持大士名至切。徧尋十餘年。得之河間。於是偕禮普陀。從鐵山瓊落髮。次謁及菴信於道場。無隱元於淨慈。因汎湖聞漁歌。脫然有省。呈元。元曰。此間無你棲泊處。師拂衣去。尋築菴弁山之陽。母終葬畢。一夕空中有白衣人語曰。緣在宜興。於是。得玉峰山。建寂照禪院。邑人翕然宗之。元文宗至順壬申正月六日。無疾趺坐而逝。世壽六十五。僧臘三十。闍維舍利無數。分塔於寂照中隱二處。中隱在邑之東北。亦師所創也。</p>
</div></div></div>
<div class='div-other'><a id='mulu3318' />
<p class='h2'>南嶽下二十三世</p>
<div class='div-other'><a id='mulu3319' />
<p class='h3'>祖芳聯禪師法嗣</p>
<div class='div-other'><a id='mulu3320' />
<p class='h4'>杭州普明立中成禪師</p><p>錢塘孫氏子。年十三。投慈光若山出家。首謁祖芳聯。室中舉臘月火燒山話。師呈頌曰。白雲迷却舊行蹤。臘月燒山火正紅。忽地慈風來扇發。冷冰冰處煖烘烘。聯器之。後于北郭建普明。以接方來。明英宗正統辛酉六月十三日上堂。今年八十一。老病隨緣且遣日。今年記著後年事。後年記著今朝日。至癸酉。如期坐化。壽八十三。茶毗舍利無算。建塔于普明。</p>
</div>
<div class='div-other'><a id='mulu3321' />
<p class='h4'>杭州淨慈照菴宗靜禪師</p><p>號恬軒叟。郡之高氏子。自幼薙落本山。適祖芳聯。領院事。師依之。久乃得旨。旋典藏鑰。明成祖永樂辛卯。應選出主護國。尋遷雪竇。英宗正統乙丑。僧錄以淨慈虗席。舉師補之。丁卯。朝廷頒賜大藏。師詣闕謝恩。止於彌陀寺。示微疾。謂左右曰。吾緣止矣。沐浴更衣。危坐而寂。世壽七十六。僧臘六十。塔於藕花之祖丘。有三會語錄。行世。</p>
</div></div>
<div class='div-other'><a id='mulu3322' />
<p class='h3'>烏石愚禪師法嗣</p>
<div class='div-other'><a id='mulu3323' />
<p class='h4'>溫州瑞安護龍太初啟原禪師</p><p>日本國源氏子。父官方宰。九歲送入建長寺出家。十八請旨南詢。歷三年抵福州。時元至正之丙午二月。進京朝貢。引師見上。上喜。勅見季潭泐。指令徧參。後謁烏石傑峰愚。一日。愚上堂曰。雪覆千山。因甚麼孤峰不白。師出眾曰。雷聲隱隱雨點全無。愚曰。草菴上葢瑠璃瓦。石室中藏瑪瑙瓶。師曰。大蟲騎却南山虎。愚曰。虎生七子。阿那箇無尾巴。師曰。第七箇。愚曰。且放汝三十棒。由是許師入室　後辭出山。結茅廬阜。復移石龍。出世廣度。遷羅陽三峰。再遷護龍。甞垂三關語。一曰。舜若多神。因甚麼向平地上。拖泥帶水。二曰。金翅鳥王。劈海取龍吞。因甚麼被泥鰍吞却。三曰。三世諸佛說不得。因甚麼狸奴白牯念摩訶。明成祖永樂丁亥三月朔。集眾說偈曰。生也銕面皮。死也銕面皮。一擊百雜碎。曰日繞須彌。擲筆坐逝。塔於南院。</p>
</div>
<div class='div-other'><a id='mulu3324' />
<p class='h4'>金陵靈谷非幻無涯道永禪師</p><p>衢之西安吳氏子。父夢明果至門誕之。投烏石傑峰愚出家。愚問。何處來。師應聲曰。虗空無向背。愚指鐘示師。師信口成頌曰。百鍊爐中滾出來。虗空元不惹塵埃。如今挂在人頭上。觸著洪音徧九垓。時年始十二。愚大奇之。旋為祝髮。居下版。服勤積久。疑滯盡釋得無礙辯。愚為印可。明成祖永樂間。擢為僧錄右闡教。敕住靈谷。會朝廷建大齋會。禮官董事甚嚴。師若不經意者。左右怪問之。師曰。自家有一大事甚緊。無暇他及。沐浴更衣。趺坐書偈曰。生死悠悠絕世緣。蒙恩永樂太平年。者回撒手歸空去。雪霽雲消月正圓。投筆而逝。上聞。遣中官致祭。茶毗舍利徧布如雨。門人建塔于本寺之西塢。</p>
</div></div></div>
<div class='div-other'><a id='mulu3325' />
<p class='h2'>南嶽下二十五世</p>
<div class='div-other'><a id='mulu3326' />
<p class='h3'>牧菴謙禪師法嗣</p>
<div class='div-other'><a id='mulu3327' />
<p class='h4'>江西袁州慈化普菴禪師</p><p>受牧菴記莂。應機說法。殆若嚴陽華林輩。得法自在。超放絕倫。乃世往往以神通僧目之。不知師乃古聖乘願而起。現人間世。紹隆佛種。攝化羣品。實如來使也。近之繼燈而作者。亦以師為神僧。刪而不收。今查覈補入。并附綠蘿鈍叟際禮塔偈。曰師乘悲願力。起作世燈幢。神運因機感。靈通為法彰。鐘聲緣禁寂。柏老落寒香。窣堵飄花雨。應知攝受長。</p>
</div></div></div>
<p class='juan'>五燈全書卷第五十七</p></div>
</div><!-- end of div[@id='body'] -->
</body></html>