<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4603' />五燈全書卷第九十二</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十六世隨錄</p>

<div class='div-other'><a id='mulu4604' />
<p class='h3'>錢塘接待法鐘覺禪師</p><p>上堂。覺自半塘一棹。過五龍橋外。路次拾得三萬六千頃大。一個白銀盆子。有七十二朵青芙蕖在裏許。今日和盤托出。舉似大眾。愧乏土儀。借作人事。不妨將蘇州滯貨。向杭州出脫。放下手曰。莫怪空疎。伏惟珍重。眾中。若有道和尚何得將官物當人情。新長老向他道。諾諾。不堪持贈君。祇可自怡悅　開爐上堂。往年在別剎時。衲子慕道望風而至。入我大冶爐中鎔化過。無論金銀銅鐵錫。瓶盤釧釵。各自成器。今日在此湖墅開爐。或從蘇松常鎮來者。未過北新關。安知我接待家風。或從金衢嚴紹來者。隔江望不見剎竿。又安能知我妙行境界。莫怪諸方鴉飛蠅集。祇因此間般若。如大火聚。擬之則燎却面門。故曰。蟭螟蟲。到處可泊。獨不能泊於火燄之上。雖然。山僧以盡大地。為一火爐。以萬象森羅。為柴為炭。以風為鞴。以日為火。以生死二字。為煅煉鉗鎚。所謂世界闊一尺。火爐闊一尺。世界闊一丈。火爐闊一丈。且問。你向何處迴避。喝一喝曰。總在裏許　師因入室次。輪到蒼崖。崖囑一童子。持一刀入方丈。呈與和尚曰。是蒼崖到。童子一如所教。師喚童子伸。指于桌上。童便伸指。師舉刀便割。童呌喊趨出。師落堂。以刀與拄杖。相擊作聲。示眾曰。此是蒼崖老上座。遣達誠代入室底。汝等諸人。作麼生道。道得。也是一刀。道不得。也是一刀。崖出眾。師舉刀曰。你來也。崖作怕勢歸位。師曰。蒼崖怕死縮去。還有不怕死底出來麼。眾無語。善悅眾曰。剛刀雖快。不斬無罪之人。師乃擲下刀子。復召蒼崖曰。來來。年老心閒無外事。麻衣草座亦容身。你為甚還要行脚賣刀。崖曰。也要和尚識得。師曰。識得你底鈍貨。便歸方丈　除夕前一日示眾。若論各家門各家戶。不應管他閒事。不應說他人過。何也。諸方近來為因參學衲僧。晝三夜三。辛勤勞苦。一年到頭。放假三日。堂頭老漢。粧聾作啞。一任諸人百醜千拙。會歌者歌。會舞者舞。或走拳。或使短棍。或搽花臉做戲。或粧羅漢煉魔。以至老老大大。故為小孩兒伎倆。札盲摸盲。占四角。打眼不見頑。將謂把無始以來習氣。一向打揲不得。鬱捺不住。索性消滅一番。盡情發露一上。然後便道清淨。殊不知。一番提起一番新。一度思量一度熟。含藏識裏。永劫不忘。不如放下著。自然平貼貼地。我接待這裏。在聚落中。不准放假。明日除夕。請葦首座。小參後喫茶時。祇許諸人頂真續末。接連不來大家笑。笑<span class='corr'>已</span>是放逸。所以古人喻爾我生死事。到結角羅紋處。謂之臘月三十日。未到家者。白雲萬里。鄉關何處。時不待月。有甚快樂。不見道。玉關西望腸堪斷。況復明朝是歲除　師落堂。見以一木盆。于禪床上盛漏。召大眾曰。汝等諸人。總不及這木上座。在禪單上。放下便穩。又不念話頭。又不胡思。又不亂想。又不昏。又不散。却不煩山僧費力巡香。隨以香板擊木盆一下曰。這漆桶。道猶未了。便打瞌睡。一眾肅然　上堂。舉雪峰湛曰。一切法無差。雲門胡餅趙州茶。黃鶴樓中吹玉笛。江城五月落梅花。慙愧太原孚上座。五更吹鼓角。天曉弄琵琶。雪矯信曰。一切法無差。鵓鳩對老鴉。生臺爭飯喫。打得亂如麻。有約不來過夜半。閒敲棋子落燈花。慙愧西湖保叔塔。六橋烟雨夕陽斜。師曰。一切法無差。紡紗績苧搖棉花。兒童未解供耕織。也傍桑陰學種瓜。慚愧東村王大姐。桃花春水發。竈底拾魚蝦。拊膝曰。唱彌高。和彌寡<span class='note-inline'>(太白雪嗣)</span>。</p>
</div>
<div class='div-other'><a id='mulu4605' />
<p class='h3'>臨濟石佛斷橋暟禪師</p><p>上堂。豎拂子曰。其中便恁麼。直下承當去。略較些子。更欲遲疑。劒去久矣。每見來者。諮問佛法。殊不知石佛從來無佛法繫綴于人。豈但石佛。乃至三世佛祖。亦復如是。何也。但有言說。都無實義　上堂。卓拄杖曰。會麼。山僧撾鼓。更無別法商量。只得一事。告報現前大眾。普度結制。諸人經行。在甚麼處著脚。吾普度常住。有片淨白地。諸人不得踏著。若還踏著者片淨白地。諸人犯根本波羅夷罪。拽杖下座　上堂。維那白椎竟。師召眾曰。若論第一義。維那與諸人。說過了也。便下座<span class='note-inline'>(太白雪嗣)</span>。</p>
</div>
<div class='div-other'><a id='mulu4606' />
<p class='h3'>嘉善鉉耳鼎禪師</p><p>上堂。舊叢林新長老。夜夜剔殘燈。朝朝除荒草。莫厭石頭頑。殷勤頻灑掃。淡嚼木查羹。護惜衣中寶。佛法懶行持。人情纔愜好。隨時打點舊叢林。鐘鼓晨昏聲浩浩。以拄杖擊虗空。召大眾曰。且道。晨昏鐘鼓浩浩聲中。聞個甚麼。卓拄杖曰。道道道。珍重。下座　小參。問放下屠刀。誰是千佛一數。師曰。放下屠刀來問。曰恁麼超佛越祖去也。師曰。只恐不是玉。僧便喝。師亦喝。僧無語。師曰。可憐生。乃曰。大地火坑。堂堂獨露。一步踏著。出無生路。自是迷頭不肯行。放下屠刀千佛數。顧左右曰。瞻之仰之。禮空能所。若著絲毫。便成辜負。一念萬年。超佛越祖。種粟不生荳。甜瓜徹蒂甜。苦瓠連根苦。可憐生。泥人著破金剛袴。直截根源。更無回互。雲門普玄沙虎。莫學禾山打破鼓。擲拄杖下座　僧擇菜處。師曰。好的不要去。僧以一莖擲師前。師曰。何不道。那一莖不是好的　師遊燕子磯。僧問。和尚那裏來。師舉足示之。曰那裏去。師驟步便上　師與僧擡木頭次。問曰。這頭輕。那頭輕。曰那頭輕。師放下曰。這頭輕。那頭輕。曰和尚放下了。說甚麼輕重。師曰。你也學我放下麼。僧將放。師便托起曰。放不下。我與你擡去<span class='note-inline'>(劍門謙嗣)</span>。</p>
</div>
<div class='div-other'><a id='mulu4607' />
<p class='h3'>金陵清涼痴山嵩禪師</p><p>潤之丹徒金氏子。清涼謙百日懸真。拈香曰。這阿師。超果堂中逞性。獨桑鼓下窮源。饒益魔君。冤仇佛祖。將無上宗乘播弄到。有掀有翻。把西來大意狼藉得。無倫無比。石城露布廿二年。遍界中雲行雨施。<span class='corr'>邗</span>水埋頭一時節。闔國內草枯人死。與麼普天帀地風光。難免生死在人手裏。顧左右曰。諸昆玉。且道。以何為驗。拈香曰。如此如此<span class='note-inline'>(劒門謙嗣)</span>。</p>
</div>
<div class='div-other'><a id='mulu4608' />
<p class='h3'>大司空程正揆端伯居士</p><p>頌兩堂首座同時下喝曰。兩堂齊喝分賓主。八陣圖開捲甲兵。活殺將軍看電影。幾人直入五侯營　頌芭蕉拄杖話曰。芭蕉拄杖幾許長。拈來爭奪絕商量。對鏡任伊顛倒照。耳尖只在眼邊傍　頌四照用曰。有時先照後用。舉似諸方傳誦。拋出無孔鐵鎚。莫怪山僧手重　有時先用後照。七尺烏藤[跳-兆+孛]跳。不斬無罪之人。拍掌呵呵大笑　有時照用同時。號令斬將搴旗。刀過梵天血濺。馬嘶白骨山移　有時照用不同時。山自巖巖水自漪。拾得白雲歸滿袖。卷舒何處不相宜　序清涼語錄曰。見成公案。錯下名言。兜率未離。蹉跎不少。清涼本師。將錯就錯。入水救人。不管脚跟點地。蒼天蒼天。爭得石兒解語。有血性漢。聞風授首。略較些子。若遇不橫死者。聞鐘求肉。昧月捫盆。世人終日喫飯。不曾咬著一粒米。謗佛有分。怪伊不得。昔年曾有僧。向予問。興化三聖。出世不出世。為人不為人話。兩老語句相背。是何道理。予曰。是他錯。僧曰。祖師安得錯。予曰。是我錯。僧曰。居士也不得錯。予曰。是汝錯。這三轉語內。有一句如百鍊金。有一句如一莖腐草。有一句當下薦得。慶快平生。檢點將來。大似喚風作雨。且喜沒交涉。今本師出世。還有為人也無。不知與興化三聖相去多少。續斯錄者。莫作語言抵塞。莫以意理卜度。莫向死水邊浸殺。莫颺在無事甲裏。若是臨濟嫡骨兒孫。掀倒禪床。扯碎膿包紙。劈面欄腰。問道甚麼。管教堂頭老漢。吐舌三寸。便是佛祖也不奈伊何。庶不杜清凉山費却草鞋錢也。雖然如此。不道不會。只是佛法尚未夢見在。錯錯<span class='note-inline'>(劒門謙嗣)</span>。</p>
</div>
<div class='div-other'><a id='mulu4609' />
<p class='h3'>鼎州聚寶湖南則峰爚禪師</p><p>上堂。不壞假名。而談實相。大眾舌頭在口裏眉毛在眼上。一等是假名。如何是實相。拍禪床曰。羽落鳥飛。船高水漲　上堂。湖南門下。有三種義。夫參學人。不可不察。第一須明○此不可坐地。若坐地。即墮坑落塹。是禍成井。第二須制○此不可觸。若觸。即喪身失命。是傷成鉞。第三須變○此不可違。若違。即無本可據。是銖成質。更有一義。三俱不立。從教抽換顛倒。轉見銅墻鐵壁。是汝諸人作麼生。參　上堂。好與麼散去。恐錯會。不與麼散去。太郎當。如何得平展去。石牛攔古路。一馬生三寅　上堂。得得得閒閒閒。一種高深太極先。冥有樞盡有天。文殊無力與人傳。谷口青猿知我意。夜深啼在白雲邊　設祖室上堂。百四十年陳滯貨。如今有價又當行。不惟白浪山頭起。且看雲烟面目生。要見祖師麼。遂插香曰。一㡧次第聯燈遠。四面好山潑黛青　上堂。我有一物。為腹為目。舉似諸人。弗弗弗弗　上堂。眾侍立次。師曰。山僧今日乏困。不遑說佛法。且請下去。俟飯時來。與汝商量。眾罔措。師抖擻布衲曰。蒼天蒼天　上堂。巖寒月上遲。風勁猿聲早。妙喜世界百雜碎。寒山拾得機關俏。機關俏。長把掃。入荒田不揀。信手拈來草。參　上堂。枕月不應瓢笠倦。鉏雲豈愛钁頭輕。大抵為緣先聖跡。故披荊蔓強支撐。喝一喝　示眾。拈苕菷曰。祇是苕菷柄。可以辨龍蛇。有僧挺身出曰。是龍是蛇。師近前把住曰。道甚麼。僧擬議。師直打曰。將謂衝雲漢。原來沒尾巴　上堂。暮雨初晴。三月時節鼻祖機關。七穿八穴。報諸人。須辨別。粉落清香陣陣寒。荼䕷綠間枝枝雪　上堂。我有一則公案。舉出供養大眾。但不得作有無解會。良久。眾皆罔測。師乃展兩手曰。三寸舌頭無用處。一雙空手不成拳　上堂。綠雲冉綠陰森。落花啼鳥一聲聲。殿角鼓南薰。者裏續得末後句。許你天下橫行　上堂。一天霜洗竹聲清。幾點寒梅香欲滿。橫斜漏泄一枝枝。等閒<span class='corr'>刺</span>瞎時人眼。拍一拍　上堂。我有極則話。非尋常比擬。不惜兩莖眉。特地為君舉。床頭颯颯風來。來日非霜即雨　示眾。進不得。退不得。進步。踢著文殊普賢。退步。踏著遮那彌勒。以手摑嘴曰。咄。莫錯說。莫錯說。免入犁耕與拔舌　示眾。野寺幽幽掩翠微。春風幾度落紅飛。可憐多少人迷路。杜宇聲聲喚未歸　僧問。如何是大道真體。師劈脊打曰。鑒。曰坐斷舌頭。更請獨露。師復打曰。任你噇。曰好個堂頭。愈出愈奇。師又打曰。莫亂走　問如何是那伽定。師曰。大地無寸土。曰意旨如何。師曰。踏著的不是　問離四句絕百非。請師直指。師曰。老僧不識者話頭　問如何是文殊自己。師曰。今日打柴。明日舂米　問如何是和尚得力處。師曰。十稜茄子九稜菜。曰此意如何。師曰。飯少虀添　頌世尊陞座曰。雲開萬里烟波靜。月滿千江影自浮。惱殺孤鴻無意緒。一聲啼破海天秋　頌產難因緣曰。巴峽猿啼最慘情。斜陽客艇一聲聲。自從棹返江陵後。常惜遊人事遠行<span class='note-inline'>(古風然嗣)</span>。</p>
</div>
<div class='div-other'><a id='mulu4610' />
<p class='h3'>梵源琮禪師</p><p>閩人也。參東蓮然。問摩尼珠人不識。如來藏裏收得。如何是珠。然曰露也。師曰。如何是藏。然曰。八字打開。師曰。只如収得底。是甚麼人。然曰。上座不曾有那。師曰。一毫頭上通消息。物物頭頭本現成。然曰。猶是重說偈言。師佇立。然曰。從門入者。不是家珍。師曰。從來鼻孔向下垂。然曰。識得你了也<span class='note-inline'>(古風然嗣)</span>。</p>
</div>
<div class='div-other'><a id='mulu4611' />
<p class='h3'>宗南振道者</p><p>姓林。瑞安人。為舉子。時有萬因老宿過訪其家。一見即問。你父親出家。你還知他面目麼。振擬對。因便與一拳。茶次。因復詰前話。振擬對。因復拳。從此頓起疑情。一日與季弟眉聲談次。舉法華一稱南無佛皆<span class='corr'>已</span>成佛道。隨詰眉曰。日日念佛。未必即生浮土。一稱佛名。即皆成道。有是理乎。眉高聲喚大兄。振隨聲應之。眉曰。是甚麼。振不覺。疑情頓釋。相與撫掌稱慶。省父法幢幟于大梅。問曰。臣朝君。子就父。未審作麼生垂慈。幟曰。各自努力。振禮拜。幟曰。從門入者。不是家珍。振復禮。幟連棒。參雪竇雲。問曰。父母深恩。如何報得。雲曰。將此身心奉塵剎。振曰。恁麼則個個胸流千丈瀑。人人壁立妙高峰。雲曰。天上是。地下是。幟遷化後。參東蓮然。然舉世尊初生公案。詰曰。且道。雲門意在甚麼處。振曰。疑殺天下人。然曰。畢竟意如何。振曰。要與天下人出氣。然曰。出的甚麼氣。振轉身便出。歲餘。然印以心要。性不拘細行。城邑山水。隨興所至。即與卜居。有問個事者。<span class='corr'>但</span>云隨緣隨緣而<span class='corr'>已</span><span class='note-inline'>(古風然嗣)</span>。</p>
</div>
<div class='div-other'><a id='mulu4612' />
<p class='h3'>漢陽棲賢大雲濟禪師</p><p>上堂。萬法歸一。一歸何處。高峰拋出蒲團。雲門敲打露柱。棲賢直捷為人。免得摸裩擦褲。卓拄杖曰。會麼。未得國能。却失故步　除夕上堂。流光易邁事何如。爆竹聲中一歲除。獨許者枝木上座。翛然渾與世相殊。且道。他有甚奇特。而不為世累。所以道。惟王髻中有此一珠。大眾。若道是木上座。又是髻中珠。若道是髻中珠。又是木上座。祇如二途不涉。就中一句作麼生道。金輪天子寰中敕。帝釋門前放赦書　開百巖小參。掃盡烟雲。便見嵯峩萬仞。剪除荊棘。灼知本地風光。盤結茅菴。鑿空石室。效往哲隱居之樂。追古人坦率之風。炊無米飯。煑無根菜。與他四海高人聚首。五湖衲子同餐。任是長安甚鬧。管取我國晏然。喝一喝曰。搬開大小石頭去。放出清泉一道流　小參。舉拂示眾曰。石爛松枯。者個不朽。復擊禪床曰。劫火洞然。者個不壞。復擲下拂曰。且道。者個是個甚麼。良久曰。會麼。靜觀天上星千點。細聽譙樓鼓二更　首座寮秉拂。同門希問。十方同聚會。個個學無為。此是選佛場。心空及第歸。選佛場即不問。如何是心空及第歸。師曰。猶是這邊事。希進語稍遲。師喝曰。掣電之機。徒勞佇思。便打。敬於座後撫掌笑曰。此子甚得宗門爪牙。乃曰。十方同聚會。髑髏常穿世界。個個學無為。鼻孔觸摩家風。此是選佛場。拄杖頭不知按過多少。心空及第歸。切莫錯會古人意思。此是今晨濟上座。奉和尚命。秉拂上堂。希兄出來。為眾問一段話。解也解了。答也答了。諸兄弟。與麼會去。便省心力。其或未然。再聽註脚。拈拄杖。卓一卓曰。無人知此意。令我憶龐翁<span class='note-inline'>(獨冠敬嗣)</span>。</p>
</div>
<div class='div-other'><a id='mulu4613' />
<p class='h3'>荊州江陵天王寺沙翁海禪師</p><p>鄂之富川謝氏子。世襲錦衣。年二十。詣報恩脫白。徧參江浙諸尊宿。看本來面目徹悟。從徑山容受具。復參棲賢敬。機契受記莂焉。初開荊州鐵佛寺。後得古天王遺址碑碣。巨鐵為舊物。神鬼護擁。有竊掘者。輙雷電晦冥。屹不可動。師奮然中興。不數載殿閣堂室。煥然鼎新。祖席規模。大綱<span class='corr'>已</span>具。晦山顯記曰。沙翁以英妙之年。具開闢之力。一剎兩剎。咄嗟指顧。陡見興復。猶未足為沙翁奇。所奇者。徑山容老人。為列祖慧命。防閒僭亂。編輯燈統。以定宗支。所首辯者。則天王天皇兩派之誵譌也。使無人焉親履其地。窮其源則揣盤摸象。鬪諍繁興。曷有底止。今沙翁。為老人的骨之孫。而所興者。適江陵之祖窟。灼然見天王之嗣馬祖。龍潭之嗣天王。與天皇之嗣石頭。幽閒等之嗣天皇。天然證據。斬盡狐疑。老人心血。洞達於千萬世矣。厥功顧不偉歟　冬至上堂。昨夜西風吼似雷。今朝六出點空堦。游人若未知端的。剝盡羣陰陽自來。急薦取沒張乖。南枝暗地破銀顋。小人道消君子長。一回嬴得笑顏開　上堂。山僧連日橫說豎說。熾然說無間歇。意欲發揚向上宗乘。殊不知隔靴抓癢。今日另展家風。更與諸人一條生機活路去也。擲拂子下座　結制上堂。宗乘一唱。三藏絕詮。祖令全提。乾坤失色。若是精金美玉。臨爐豈避猛火。苟類敗種焦芽。望風自然遠走。天王今日把住牢關。看汝諸人。向甚麼處出氣。良久曰。還會麼。當下劃然開隻眼。何須立地覓根由　春日上堂。臘盡春回。林間宿鳥先投語。風和凍解。㵎底新濤早遞琴。梅破隴頭。清香襲襲。柳舒堤畔。翠色依依。時節至理自彰。萬景煥而爽目。一機契以快腸。灼然寶藏知誰委。笑傲風前我獨狂。為甚如此。不見道。會萬物為自己者。其唯聖人乎　上堂。無限春光纔見來。桃花開亦李花開。忽然又見春光去。枝頭枝底多狼藉。始信光陰不待人。勸君不可無本據。有本據。黃鳥聲聲陌上啼。明明都是西來意　解制上堂。結個牢關三個月。無端生自按牛頭。今朝忽值期圓日。又整輕包萬里游。回首鄉關何處去。冷烟空自鎖骷髏　示眾。禪不在參。道不在學。一任高眠。乾坤寥廓。驀呈拂子曰。會麼。黃鸝啼破綠楊烟。無限春光如玉削　示眾。風颯颯雨瀟瀟。東籬菊放正香飄。山堂竟日無思算。惟與故人守寂寥。且道。那個是故人。乃拍膝一下曰。參　問如何是天王境。師曰。夜深靜聽松濤吼。曰如何是境中人。師曰。日牛鼾眠鷗夢清　僧參。纔入門。師便喝。僧擬申問。師曰。劒去久矣。弗勞刻舟　問不是心不是佛不是物。師扭僧鼻曰。是甚麼。曰不會。師曰。蒼天　問單刀直入時如何。師曰。收　問觸不得。背不得。請師方便一言。師曰。露<span class='note-inline'>(獨冠敬嗣)</span>。</p>
</div>
<div class='div-other'><a id='mulu4614' />
<p class='h3'>湖廣棲賢半菴伊禪師</p><p>上堂。白雲片片。烟雨濛濛。滴水成冰。冰還成水。四時有轉變之機。八節無暫停之相。直饒向這裏。行得三步四步。轉得一轉兩轉。猶未是衲僧行履處。且道。如何是衲僧行履。敲空有嚮終難會。擊木無聲始覺知　上堂。智照洞然。本無迷悟。靈機廓爾。豈有階梯。討甚閒心情。設縵天網。羅籠九有。垂釣鰲鈎。撈摝四生。只為諸仁偷心不盡命根不斷。不得<span class='corr'>已</span>而說句。無趣味話。却是殺人刀子。汝諸仁。還有親遭毒手者麼。隨唾曰。可惜許　問如何是真性緣起。師曰。蜘蛛結網打蜻蜓。僧喝。師曰。盡力跳不出　問千里特來呈舊面。乞師一接。師曰。且過者邊。僧移足。師曰。脚跟未穩在　問如何是法眼。師曰。你是個飯袋子。曰錯認定盤星。師曰。可惜許　問和尚憑何手段。得獨老人付囑。師曰。殺人不眨眼。僧豎拳曰。還殺得者個麼。師曰。大海不納死屍<span class='note-inline'>(獨冠敬嗣)</span>。</p>
</div>
<div class='div-other'><a id='mulu4615' />
<p class='h3'>南嶽福嚴懷先純禪師</p><p>上堂。祇一著活活潑潑。無欠無餘。本自寥廓。擬欲尋思。千錯萬錯。見不可見。却本難却。趙州問老南泉。明頭合。暗頭合。擲拄杖曰。萬里天邊飛一鶚　上堂。貨是真貨。錢要足百。有買者現過手　上堂。拈拄杖卓一卓曰。就中有個漢。亦無新亦無舊。不逐四時凋謝。不隨寒暑推遷。統攝羣生。包羅萬有。和氣藹時。村歌社舞。大眾可識渠儂麼。積廚堆中多意氣。和光混俗樂無為<span class='note-inline'>(獨冠敬嗣)</span>。</p>
</div>
<div class='div-other'><a id='mulu4616' />
<p class='h3'>鄂州一指斐俞琳禪師</p><p>上堂。豁開戶牖。萬里不挂片雲。扶起剎竿。徧界香飛菊蘂。拳倒黃鶴樓。千機截斷。踢翻鸚鵡洲。八面玲瓏。放出<span class='corr'>陝</span>府鐵牛。咬殺嘉州大象。如斯舉唱。猶落今時。作麼生道個出格句。喝一喝　上堂。猛虎項中解鈴。還他好手。蒼龍額下奪珠。須是奇人。真有如是人。行取如是事。眾中果有麼。良久曰。白從少室分燈後。直至如今音信稀　上堂。若據正令○○。總教佛祖○○。若是真實○○。莫向者裏○○。以手拍膝曰。啼得血流無用處。不如緘口過殘春<span class='note-inline'>(獨冠敬嗣)</span>。</p>
</div>
<div class='div-other'><a id='mulu4617' />
<p class='h3'>西湖留錫問石直禪師</p><p>慈谿陳氏子。過杭州官巷口。見凌遲女子有感。投留錫省剃度。參一口氣不來。後因舟次錢清。墮水有省。省問曰。聞汝墮水有個會處。祇如一口氣不來。在那裏安身立命。師曰。腰纏十萬貫。騎鶴上揚州。省曰。猶有這個在。師曰。和尚却疑某甲那。省頷之　問即今且道即今句。如何是即今句。師曰。荷葉連天碧。柳條拂地青。曰和尚莫將境示人。師曰。山僧當門齒缺。語不關風　三不是頌曰。不是心不是佛不是物。天高地厚。烏玄鵠白。張三不識竹笊籬。笑煞東村李大伯<span class='note-inline'>(盧舟省嗣)</span>。</p>
</div>
<div class='div-other'><a id='mulu4618' />
<p class='h3'>永嘉暘湖寶界雪定潪禪師</p><p>邑之葉氏子。初參大梅幟。鍼芥密契。後見留錫省于吼山。省問。三脚驢子弄蹄行。作麼生道。師作舞而出。省然之　師問僧。那裏來。曰吹臺山來。師曰。還聞王子晉吹笙麼。曰聞。師曰。是何曲調。曰不是滿江紅。便是行路難。師側耳作聽勢。僧罔措。師曰。又被風吹別調中<span class='note-inline'>(盧舟省嗣)</span>。</p>
</div>
<div class='div-other'><a id='mulu4619' />
<p class='h3'>南安珂雪璨禪師</p><p>江西南安人。參福嚴容。容曰。念子遠來。放汝三十棒。師自是疑情大發。久之。聞板聲有省。值容過堂。師迎拜曰。承和尚賜棒。今知痛癢矣。聲未絕。容便打。師曰。恁麼則痛處加錐。容曰。知痛癢的是誰。師拜曰。恩大難酬。容大稱之。次年。隨留錫省住吼山。呈女子出定頌曰。你稱奇。我道異。棒打石人頭。嚗嚗論實事<span class='note-inline'>(盧舟省嗣)</span>。</p>
</div>
<p class='juan'>五燈全書卷第九十二</p>
<div class='div-w'><p>五燈全書卷第九十二補遺</p>
<p class="head1">臨濟宗</p>
<p class="head2">南嶽下第三十六世隨錄</p>
<a id='mulu4620' />
<p class='h3'>嘉興普明香嚴桂禪師</p><p>上堂。天上月正圓。人間燈正好。燈月兩交輝。四衢閙浩浩。我家一盞祖師燈。光明遍界能長久。不惟元夜展芬芳。要見隨時即便有。臥官街喫官酒。會得三三原是九。解開布袋任縱橫。花街柳陌揚家醜　示眾。舉文殊三處過夏畢。師曰。若向理上看。迦葉膠柱鼓瑟。若向事上看。文殊了無忌憚。普明當時若在。用個移換手段。均其事理。縱使釋迦老子。也拋在大千世界之外　示眾。舉興化打維那話畢。師曰。克賓大似蘇武奉節不屈。受得一番冷落。嬴他千載芬芳　示眾。舉靈雲見桃花話畢。師曰。靈雲明修棧道。玄沙暗度陳倉。作用雖然各別。鼻孔其如一般。圜悟曰。具透關眼者。辨他未徹處。也是胡餅<span class='corr'>裡</span>呷汁　示眾。舉趙州訪二庵主話畢。師曰。庵主兩個拳頭。如太行王屋。千古巍然。趙州作用。如黃河倒瀉。緩急隨宜。圜悟曰。若能握向上綱宗。與二庵主想見。便可以定龍蛇別緇素。要知趙州作用處麼。老婆心切呵呵笑。一任傍人說短長<span class='note-inline'>(石關凌嗣)</span>。</p>
</div>
<div class='div-w'><a id='mulu4621' />
<p class='h3'>當湖重鳴千靈愚禪師</p><p>本邑王氏子。早歲知有向上事。投復庵乾剃染。令參。潛自泣曰。大事未明。一口氣不來柰何。晝夜參究。衣不解帶。往參龍華宗繼謁。折蘆傑。因閱五祖演錄曰。若論此事。如人作賊。教兒引兒入櫃走脫語。疑情頓釋。即入方丈呌屈。傑連棒打出。遂呈偈曰。十六年來覔馬騎。一回相見一回疑。今朝識破賊窠臼。處處山花開滿谿。傑笑頷之。師掩耳而出。復參金粟昇。昇一日問眾曰。天地同根。萬物一體。山僧昨夜脇痛。因甚諸人不痛。師曰。鉢盂不用重安柄。昇拈棒。師拂袖便出。最後至普明凌處。入室。凌問。有句無句。如藤倚樹。意旨如何。師便喝。凌曰。樹倒藤枯。句歸何處。師展兩手。又問。世尊不說說。迦葉不聞聞。且道。中間還有佛法也無。師曰。露柱證明。因呈偈曰。舌根未動機先露。迦葉無聞賊<span class='corr'>已</span>彰。會得箇中消息意。梅花枝發短和長。凌曰。放汝三十棒。師便出。服勤既久。乃蒙印可。自後深隱。不欲涉人間世者。二十載如一日云<span class='note-inline'>(石關凌嗣)</span>。</p>
</div>
<div class='div-w'><a id='mulu4622' />
<p class='h3'>建寧崇安武彝壽宗位禪師</p><p>漳浦盧氏子。世業儒。年二十餘。禮亘信彌于南山薙染。遍參經山古南諸大老。後于金粟元之記莂焉。事母至孝。及世亂。結茅武彝養母。足不出山者。三十餘載。僧舉問。大徹麼人。本脫生死。因甚命根不斷。師曰。紅爐焰上雪花飛。曰佛祖公案。只是一個道理。因甚有明與不明。師曰。天高東地傾西北。曰大修行當遵佛行。因甚不守毗尼。師曰。不入驚人浪。難逢稱意魚。曰杲日當空。無所不照。因甚被片雲遮却。師曰。青天更須喫棒。曰人人有個影子。寸步不離。因甚證不著。師曰。只為大近。曰盡大地是火坑。得何三昧。不被燒却。師曰。山僧住此武彝。<span class='corr'>已</span>近三十秋<span class='note-inline'>(百癡元嗣)</span>。</p>
</div>
<div class='div-w'><a id='mulu4623' />
<p class='h3'>永嘉法通獨牧護禪師</p><p>古田王氏子。幼隨父耕樵。父歿。火化。見白骨生感。投極樂剃染。連雲成回閩。一見皈心。力加參究。後聞金粟元在百山開堂。至彼作火頭。把火次。忽聞元震聲曰。汝是火頭。當時如夢中喚醒相似。便會得連雲棒頭落處。既而成主席法通。師重參謁。淵歷居名剎。師俱巾瓶不離。雖屢嬰捶撻。益堅信受。時福嚴容。住雙徑。成攜師省覲。成辭歸。容獨留師。直歲三載。機緣默契。成審世緣之將盡。促師南回。執筦庫事。是冬。成遇難。茶毗畢。持所遺。往福嚴繳於容。容頷之。復留直歲。<span class='corr'>已</span>復留筦庫。凡六經夏臘。辭歸。俾主連雲。繼住法通。再應密印福昌數剎。上堂。玉自白。金自黃。鳧自短。鶴自長。本來成現事。何用更商量。吹臺不在青山外。甌海何曾離浙江　結制上堂。常住澹澹泊泊。衲僧零零落落。齋主固請上堂。山僧難以推托。放下掃帚糞箕。拈起龜毛兔角。不說者也之乎。單提向上一著。趁此爐鞴紅時。大家緊著手脚。設或一念遲疑。未免眉毛燎却　上堂。頭陀峰下。密印堂前。無道可學。無法可傳。饑來喫飯。困來打眠。不著文字。豈落言詮。祇有一般親切處。普梆聲吼各爭先　師甞書偈曰。山僧六十五。一身無可慮。直待寂光人。便向寂光去。藏所閱圓覺經頁中。次晨。忽語侍者道志曰。殿角將傾。志曰。待今冬修理。師曰。不能及矣。是晚。寂光寺僧。請師舉火。師笑曰。我即來。問攜誰去。師曰。我自去。眾莫喻其意。浴畢入方丈。偃息跏趺如平時。比明<span class='corr'>已</span>坐化矣。其日。殿脊鴟吻忽傾。師生於天啟壬戌。寂於康熙丙寅。世壽六十有五。僧臘四十九。火後。牙齒衣鈎不壞。得五色堅固子數十顆。門人就吹臺山麓。甃墖奉之<span class='note-inline'>(古淵成嗣)</span>。</p>
</div>
<div class='div-w'><a id='mulu4624' />
<p class='h3'>夢澤祇園洞源基禪師</p><p>上堂。舉國清機曰。圓通不開生藥舖。單單只賣死猫頭。不知那箇無思算。喫著通身冷汗流。師曰。國清欲賣風流。拋出一箇死猫頭。惹得蚊虻蠅蚋。尋腥逐臭。有甚了期。顧眾曰。且道。祇園又作麼生。藥舖雖開無別物。單賣一服巴豆丸。穢惡教他屙盡了。通身病去自心安　上堂。分明舉起不須疑。直下掀翻展大機。說與諸人猶不會。可憐辜負兩行眉　上堂。千人排門。不如一人拔關。一人拔關。千人俱得安樂。大眾還識此人麼。良久。喝一喝。下座　小參。大庾嶺頭不趕上。道明不知本來面目。少室巖前不立雪。二祖如何心得安。所以道。未得箇入頭處。須要遇人始得。若不遇人。如吳道子畵龍未經點眼。不解飛騰。即今莫有要點眼者麼。拈拄杖。一時打散。歸方丈<span class='note-inline'>(靈嶽古嗣)</span>。</p>
</div>
<div class='div-w'><a id='mulu4625' />
<p class='h3'>宛平崇寧何一自禪師</p><p>上堂。佛未出祖未來。觸著些兒笑盈腮。殷勤為打禾山鼓。雲從龍兮風從虎。那箇男兒不丈夫。耳不聾兮眼不瞽。何必馳求覔佛祖。顧左右曰。還委悉麼。面皺皆因陪笑得。背駝只為鞠躬多　小參。大凡學道人。須識本心。且莫自瞞。方可學道。多見庸流。認賊為子。認奴作郎。以為心要。此實錯會。一語一默。且沒交涉。非語非默。亦沒交涉。我這裏鍼劄不入。為你諸人。分明說出。良久曰。老僧失利　示眾。崇寧有一奇特事。舉似大眾。大地不是土。大山不是石。大海不是水。大悟不是道。若人向這裏薦得。以見諸佛正眼。而識祖師巴鼻。雖然。如檢點將來。畢竟見也不是。識也不是。如何得相應去。良久曰。不是不是　問牛過牕欞。頭角四蹄都過了。為什麼尾巴過不得。師曰。為他有疑情在。士罔措。師曰。果然過不得　師畵一○相。侍者曰。零零落落。師又加一劃。者罔措。師便打　一客來參。師曰請坐。客曰。道不可須臾離也。者非道也。時聞驢鳴。師曰。這箇是離也。不離也。客罔措。師曰。患根在這裏<span class='note-inline'>(性空臻嗣)</span>。</p>
</div>
<div class='div-w'><a id='mulu4626' />
<p class='h3'>廣陵毗盧雪樵林禪師</p><p>山陽史氏子。示眾。舉香嚴上樹話。頌曰。周郎平地起干戈。鬼面神頭有許多。忽遇武侯傍一覷。百千伎倆盡消磨　示眾。舉南泉刈茅話。頌曰。相見拈鎌子。為君指處明。官塘猶不顧。只向草中行　示眾。舉鹽官安國師喚侍者將犀牛扇話。頌曰。水滿清溪花滿丘。老漁乘興汎扁舟。臨江直下頻垂餌。却恨遊魚不上鈎<span class='note-inline'>(石庵琈嗣)</span>。</p>
</div>
<div class='div-w'><a id='mulu4627' />
<p class='h3'>金陵綠蘿月潭緣禪師</p><p>問如何是徹骨徹髓的句。師曰。昨朝下雪。今日天寒　頌產難因緣曰。殃崛納敗缺。世尊重漏洩。固是老婆心。弄巧翻成拙　頌百丈野狐曰。不昧與不落。兩邊都不著。有理實難伸。何人識好惡<span class='note-inline'>(白嵩俊嗣)</span>。</p>
</div>
<div class='div-w'><a id='mulu4628' />
<p class='h3'>正宗懷日光禪師</p><p>上堂。泥牛鬬入海。鐵馬晝嘶風。石女擡眸。木雞呌月。直得蛟龍震溟渤之波。乳虎帶須彌之翅。諸仁者。此事常在日用中。還委悉得麼。良久。卓拄杖曰。風雲展轉雷驚蟄。拍手丹霄劫外春　上堂。法幢新建。法道重揚。法聲顯密。法味馨香。昨日晴今朝雨。飽飡衲子。分明看取。寒時寒熱時熱。且道。寒從何處起。熱向那裏來。若也于此緇素得落處。分明證取金剛種智。其或未然。祇知事逐眼前過。不覺老從頭上來<span class='note-inline'>(天則琛嗣)</span>。</p>
</div>
<div class='div-w'><a id='mulu4629' />
<p class='h3'>蘇州葑溪慈航石帆堅禪師</p><p>定海朱氏子。上堂。舉藥山久不陞座話畢。師曰。徹骨寒梅越眾芳。庭前揭露映瑤光。可憐不遇攀花手。狼藉枝頭多少香。擊禪床下座　永昌院入新應供堂。陞座。頹綱重整。接待雲水高流。舊店新開。運出天厨妙供。雖然。家常茶飯。皆從本有中來。不論是聖是凡。到此與他一杓。雖然。且道。阿誰證明。舉起拄杖曰。金牛和尚來也。卓一卓　問如何是曹溪路。師曰。東西南北。一僧指空曰。誰能動得。師曰。為我將架上衣來。僧轉身。師曰。動也動也　師康熈甲辰佛誕前二日示微疴。集眾告假移時。有俗弟子。再扣師意旨如何。師曰。我只有一禮。言畢。命侍者。扶兩足上升。坐以脫去。塔於院東<span class='note-inline'>(古風然嗣)</span>。</p>
</div>
<div class='div-w'><a id='mulu4630' />
<p class='h3'>潭州澬陽清修簡庵緣禪師</p><p>鄂州桃溪劉氏子。上堂。春日晴。春鳥鳴。森羅及萬象。處處露全真。露地牛。驀翻身。香飄無影樹。花放不萠枝。黃河解凍初回暖。萬壑千巖翠色新<span class='note-inline'>(古風然嗣)</span>。</p>
</div>
<div class='div-w'><a id='mulu4631' />
<p class='h3'>臨安天目龍門瀛吼震禪師</p><p>楚澧蘭黃氏子。遊天目過龍門舊址。愛其山水幽僻。擲蒲團於古鐘內。跏趺者七日。後樵牧入山。覩師吁駭。徧聞遐邇。里中君子。嚮師道德。詣座參請無虗日。不數年頓成寶坊。凡叢林有者。無不備焉　上堂。靈山一別<span class='corr'>已</span>多年。今日重來話祖關。拈起一枝龜毛拂。斬新條令為流傳。且道。以何為驗。揮拂子曰。一滴曹源能活卓。人間流布億斯年　舉馬祖藏頭黑海頭白因緣。頌曰。杜䳌枝上喚春歸。雨妬桃花血染泥。底意分明孰委悉。猶教空向五更啼<span class='note-inline'>(古風然嗣)</span>。</p>
</div>
<div class='div-w'><a id='mulu4632' />
<p class='h3'>華亭東禪元象乾禪師</p><p>示眾。今朝恰值重陽節。忽憶登高落帽客。當知秋老菊花黃。引得淵明情不歇。參玄士各省省。埋頭莫作痴迷客。急須猛力著精神。生銕秤錘唼出血。驀然遇著大家知。畢竟如何為甄別。良久曰。秋葉如花帶雨紅。隨風搖蕩成狼藉<span class='note-inline'>(古風然嗣)</span>。</p>
</div>
<div class='div-w'><a id='mulu4633' />
<p class='h3'>杭州東蓮法圓曇禪師</p><p>越之姚江韓氏子。小參。佛身充滿於法界。普現一切羣生前。晝見明夜見黑。雲騰鳥飛。山青水碧。異類殊般。男女僧俗。且道。佛在甚麼處。遂豎拂曰。一片月生海。幾家人上樓　大雪示眾。雪深簷溜響砰砰。報道楊岐正脉行。撲碎虗空渾一色。掀翻大地絕纖塵。普賢失䇿機先露。文殊慞惶便躲跟。累及普門忙不徹。家家戶戶密追尋<span class='note-inline'>(古風然嗣)</span>。</p>
</div>
<div class='div-w'><a id='mulu4634' />
<p class='h3'>杭州聖安野潛原禪師</p><p>諸暨余氏子。示眾。花簇簇。錦簇簇。臯亭風月古。半山家計足。陶潛招友入社來。丹楓滿地襯黃菊。揭示父母未生前。當人本來真面目。豎拂子曰。報君知須努力。銕壁銀山俱粉碎。閃電光中轟霹靂。喝一喝　頌興化擯維那曰。不圖打草要驚蛇。辣手還他老作家。霹靂轟然風雨過。碧天好看綻晴霞<span class='note-inline'>(古風然嗣)</span>。</p>
</div>
<div class='div-w'><a id='mulu4635' />
<p class='h3'>秀州壽生古庵捷禪師</p><p>上堂。久不陞堂靜掩扉。今朝特地示全機。水流花落相忘處。遊子天涯歸未歸。梅子熟時消息好。日長無事看雲飛。大眾。若作佛法商量。盋盂安柄。若作世諦流布。自埋己靈。且畢竟如何得恰好。聻。揮拂子曰。春色無高下。花枝有短長<span class='note-inline'>(逵夫明嗣)</span>。</p>
</div>
<div class='div-w'><a id='mulu4636' />
<p class='h3'>紹興真成祖峰凌禪師</p><p>山陰王氏子。上堂。豎拂子曰。若論者個。在天天中之尊。在人人中之貴。在法法中之王。在物物中之大。向者裏洞徹得去。三世諸佛。與諸人無二。諸人於三世諸佛無別。無二無別。光明顯赫。萬象森羅一掌平。大千剎海都超越<span class='note-inline'>(性空臻嗣)</span>。</p>
</div>
<div class='div-w'><a id='mulu4637' />
<p class='h3'>臨安福勝無減清禪師</p><p>廬江徐氏子。上堂。出窟獅兒吼一聲。狐狼野犴盡藏身。揭開宇宙渾無物。山色依然自古今　上堂。寶鏡當臺。鏌鎁在掌。個中底意。特為敷揚。扶起破沙盆。整頓舊紀綱。要使滹沱一脉。源遠流長。宗風振法音彰。丈室烟霞時煥彩。麈揮花雨落天香<span class='note-inline'>(公衡仁嗣)</span>。</p>
</div>
<div class='div-w'><a id='mulu4638' />
<p class='h3'>蘄州法勝白巖能禪師</p><p>本州顧氏子。上堂。風乍歇雨初晴。桃花浪裏釣舟輕。柳眼舒金迎綠水。喬林鶯囀和歌清。森羅歷歷分明舉。何用重重更指陳。良久曰。切莫孤負山僧<span class='note-inline'>(獨冠敬嗣)</span>。</p>
</div>
<div class='div-w'><a id='mulu4639' />
<p class='h3'>漢陽棲賢舟峰岸禪師</p><p>示眾。紅葉滿山川。祝聖開堂於此日。蘆花飛兩岸。考鐘伐皷正其時。回頭楚國風光。舉步先師法窟。樓閣重重。百億諸天。空翠擁江風隱隱。五千貝葉畵圖看。船載一江風。名利令人裝。不盡夜眠八尺地。展轉牽夢睡無多。所以道。紅塵中有佛法。塵說剎說熾然說。晝說夜說無間歇。不是嶺頭携得事。豈從鷄足覔將來<span class='note-inline'>(獨冠敬嗣)</span>。</p>
</div>
<div class='div-w'><a id='mulu4640' />
<p class='h3'>漢陽玉山麗暹煦禪師</p><p>上堂。爐鞴鋪張此日開。無端嚼飯餵嬰孩。不知種草誰堪任。克紹吾宗豈易哉　上堂。春回大地。草木增榮。路上行人剛折柳。村中遊客探芳春。惟有桃蕚將舒。幾人得似靈雲<span class='note-inline'>(獨冠敬嗣)</span>。</p>
</div>
<div class='div-w'><a id='mulu4641' />
<p class='h3'>黃岡竹樓魯子仁禪師</p><p>上堂。雪上加霜。天凍地裂。烏鴉嘴扁。呌寒不徹。石頭大底大。小底小。松枝禿底禿。尖底尖。南山北山。一齊鬬額。試問諸人。是何軌則。復曰擴　上堂。大開門戶。山是山。水是水。住也得。去也得。解開布袋。天是天。地是地。坐也得。臥也得。雖然去住自由。縱橫無礙。山僧拄杖。未肯放過在。何故。相見易得。共住難為<span class='note-inline'>(獨冠敬嗣)</span>。</p>
</div>
<div class='div-w'><a id='mulu4642' />
<p class='h3'>清涼覺悟祖尼禪師</p><p>杭之趙氏女。示眾。舉南泉賣身因緣。師曰。南泉只知索價。不顧瞻前。者僧雖解瞻前。不解顧後。祖上座。當時若在。待他道不作貴不作賤。你作麼生買。便與三棒。何故。心不負人。面無慚色　出關小參。開關元是閉關人。一度拈來一度新。八面玲瓏明似鏡。十方世界現全身<span class='note-inline'>(虛舟省嗣)</span>。</p>
</div>
<div class='div-w'><a id='mulu4643' />
<p class='h3'>湖州天池天軾輪禪師</p><p>出關示眾。妙覺<span class='corr'>已</span>圓圓成<span class='corr'>已</span>。</p>
</div>
<div class='div-w'><a id='mulu4644' />
<p class='h3'>秀州濮院香藏履庵經禪師</p><p>小參。行住坐臥。將錯就錯。祖師門下。不可放過。木馬趂西風。泥牛蹄踏破。錯錯。丹霞燒木佛。院主眉鬚墮<span class='note-inline'>(正聞乾嗣)</span>。</p>
</div>
<div class='div-w'><a id='mulu4645' />
<p class='h3'>滌庵新禪師</p><p>小參。見色明心。正是眼花。聞聲悟道。孤負平生。除此二途。畢竟如何。喝一喝。歸院陞座。去日寒梅盡破腮。歸時秋色滿空堦。鄰家父老重相見。依舊眉毛眼上栽<span class='note-inline'>(正聞乾嗣)</span>。</p>
</div>
<div class='div-w'><a id='mulu4646' />
<p class='h3'>蘇州吳江承天萬壽無闇焸禪師</p><p>小參。十五日<span class='corr'>已</span>前。石裏蔴油。十五日<span class='corr'>已</span>後。水中烈火。正當十五日。花劈乾坤。橫身宇宙。放行也桃花滿樹。收來也月挂西樓。用盡自己心。笑碎他人口。祇如竹篦子跳上梵天。拄杖兒驀過東海。且道。是放過。是不放過。連喝兩喝　小參。喜怒哀樂之未發。即易之未畫。喜怒哀樂之<span class='corr'>已</span>發。即易之<span class='corr'>已</span>畫。未畫。我知其先天地。而引之無始。<span class='corr'>已</span>畫。我知其後天地。而推之無終。此聖門濶論。老氏劇談。若是衲僧分上。如何分剖。喝一喝。且道。是引之無始耶。推之無終耶。又喝曰。易分雪裏粉。難辨墨中煤<span class='note-inline'>(正聞乾嗣)</span>。</p>
</div>
<div class='div-w'><a id='mulu4647' />
<p class='h3'>雲間慧蓮弘毅具瞻任禪師</p><p>華亭陳氏子。上堂。禪禪。風擺蘆花江上顛。道道。月移竹影堦前埽。會則覿體全彰。不會自生煩惱。生煩惱。擬思更問玄門。笑倒江西龐老　小參。燕翻梁上。鷗戲灘邊。是法非法。是禪非禪。揮拂曰。會麼。爛泥有<span class='corr'>刺</span>無人見。踏著方知脚底穿　題正聞乾像。鉗鎚惡辣怕怖。慣把虗空打破。華亭清白男兒。尚被渠儂玷污<span class='note-inline'>(正聞乾嗣)</span>。</p>
</div>
<div class='div-w'><a id='mulu4648' />
<p class='h3'>南嶽大嚴廣禪師</p><p>上堂。東石佛林。西石佛林。北山峰頂雪。南邊路上人。四維上下。其中所有。一一互望交參。各各常宣妙旨。山僧恁麼直示。諸人能向這裏默然神契。拈山海大地。安一眉杪頭上。拈一眉杪。徧滿山海大地。如此神通。如此無礙。汝等還委悉麼。以杖畫○相。震威喝一喝曰。猛著精彩　上堂。顯大機。施大用。將長作短。將短作長。將大作小。將小作大。將高作低。將低作高。將圓作匾。將匾作圓。種種變化。應用不缺。等閑拈一烏豆。換却諸人眼睛。諸人還知落處也無。驀以杖畫[○/(○*○)]曰。經行及坐臥。常在於其中<span class='note-inline'>(絳雪瑩嗣)</span>。</p>
</div>
<div class='div-w'><a id='mulu4649' />
<p class='h3'>嘉禾祥符如觀意禪師</p><p>上堂。望州亭。與汝相見了。烏石嶺。與汝相見了。法堂前。與汝相見了。大眾。既一一相見了。畢竟有何語話。良久。按拄杖曰。鵓鳩樹上啼。意在麻畬裏　示眾。拈拄杖召眾曰。還委悉麼。但依自<span class='corr'>己</span>求。莫向外邊討。急須薦取猛回頭。慎勿癡頑落荒草。一回識得阿哥妻。元是尊前舊嫂嫂。卓拄杖。下座<span class='note-inline'>(絳雪瑩嗣)</span>。</p>
</div>
<div class='div-w'><a id='mulu4650' />
<p class='h3'>衢州開化雲門幻松蔭禪師</p><p>長樂林氏子。示眾。現成一句老婆禪。揭露分明在目前。未舉應須先薦得。將身算悟待何年　示眾。祖師好一顆摩尼珠。可惜陷在牛跡裏。累他南泉。費盡婆心。親為拈出。諸人且道。即今珠在甚麼處。良久曰。忽地喚回秋夜夢。舉頭惟見月當空<span class='note-inline'>(絳雪瑩嗣)</span>。</p>
</div>
<div class='div-w'><a id='mulu4651' />
<p class='h3'>蘇州接待雪平隆禪師</p><p>示眾。舉溈山水牯牛話。師曰。者漢如麞獨跳。不顧後羣。以致東頭未了。又惹西頭。當時幸得子為父隱。一齊放過。若不放過。猶喫山僧手中棒在。何故。舌頭倚卓無依倚。推向人前賣不休<span class='note-inline'>(金粟石庵琈嗣)</span>。</p>
</div>
<div class='div-w'><a id='mulu4652' />
<p class='h3'>潛江大佛浪山嶼禪師</p><p>僧問。前百丈不落因果。為什墮野狐。師曰錯。曰後百丈不昧因果。為什脫野狐。師曰錯。僧禮拜。師曰。若透得者兩錯。可以入事事無礙法界。不然。總是一隊野狐精。復示一頌曰。不落不昧報君知。突兀鴻門大啟時。若是英雄真漢子。當陽一踏透全機<span class='note-inline'>(金粟石庵琈嗣)</span>。</p>
</div>
<div class='div-w'><a id='mulu4653' />
<p class='h3'>麻城問石璿鑑衡禪師</p><p>鄂之賀氏子。示眾。舉僧問興化。四方八面來時如何。化曰打中間底話。師曰。者則公案。大似善卜者。吉㐫一時判就。只要問事人識得爻象變動。何故。乾三連。變作天雷無妄。畢竟意旨如何。轉身縱不離初際。仔細看來較幾何<span class='note-inline'>(金粟石庵琈嗣)</span>。</p>
</div>
<div class='div-w'><a id='mulu4654' />
<p class='h3'>鹽官蕚輝玉禪師</p><p>頌風幡話曰。不是風兮不是幡。直須打破兩重關。清風明月長空濶。水是水兮山是山　頌興化打克賓曰。千差坐斷。脫體風流。至親骨肉。却是冤讎。一片婆心大難酬。憐兒忒煞不遮羞<span class='note-inline'>(巢庵定嗣)</span>。</p>
</div>
<div class='div-w'><a id='mulu4655' />
<p class='h3'>勝感雪平隆禪師</p><p>佛誕上堂。取來江海活波濤。煑作香湯驀面澆。直得渾身無避處。至今平地浪滔滔　元旦上堂。臘盡春回報眾知。今來古往速如斯。重開日月寰中照。又聽笙簧。韻裏吹。漸見氷河融斷岸。漫看梅蕚發新枝。當知不動真常性。隨順逍遙樂四時　頌世尊初生曰。嬰兒纔誕語琅琅。便解人前作主張。莫怪渠儂多意氣。人間天上更無雙　頌女子出定曰。望春春未到春時。想到春容亦似痴。忽地一時春到後。不妨閒坐看花枝<span class='note-inline'>(石庵琈嗣)</span>。</p>
</div>
<div class='div-w'><a id='mulu4656' />
<p class='h3'>婁江德慶博靈奇禪師</p><p>問聞和尚失了賊。果然麼。師搊住曰。來說是非者。便是是非人。其僧失色。師笑曰。果然心虗。便托開　頌百丈捲席曰。巨靈擡手華山破。布皷纔鳴宇宙聞。驚起毒龍翻白浪。漫天漫地簸風塵　頌即心即佛曰。綠暗紅稀出鳳城。暮雲樓閣古今情。時人莫聽宮前水。流盡季光是此聲<span class='note-inline'>(石庵琈嗣)</span>。</p>
</div>
<div class='div-w'><a id='mulu4657' />
<p class='h3'>杭州佛日浪山嶼禪師</p><p>示眾。問前百丈不落因果。為甚墮野狐。師曰錯。曰後百丈不昧因果。為甚脫野狐。師曰錯。僧禮拜。師曰。若透得者兩錯。可以入事事無礙法界。不然。總是一隊野狐精。復示一頌曰。不落不昧報君知。突兀鴻門大啟時。若是英雄真漢子。當陽一踏透全機　上堂。薰風凉夏日長。白雲淡淡。流水蒼蒼。黃鶯啼綠樹。旭日照虗堂。人在藕花香世界。風流廓徹體全彰<span class='note-inline'>(石庵琈嗣)</span>。</p>
</div>
<div class='div-w'><a id='mulu4658' />
<p class='h3'>蘇州崑山墨林遠禪師</p><p>解七小參。七日<span class='corr'>已</span>前。人人懷赤水之珠。七日<span class='corr'>已</span>後。箇箇抱荊山之璧。正當七日之中。針劄不入。水泄不通。上不見天。下不見地。東西不辨。南北不分。到者裏。三世諸佛。結舌有分。歷代祖師。插足無門。所以道。把斷要津。不通凡聖。今日不妨放開一線。與諸兄弟。通箇消息。驀卓拄杖曰。切忌無繩自縛。擲拄杖下座<span class='note-inline'>(石庵琈嗣)</span>。</p>
</div>
<div class='div-w'><a id='mulu4659' />
<p class='h3'>金陵筏御濟禪師</p><p>小參。一年逢一度。花落又花開。說與林間客。時光不再來。諸人到者裏。剔起眉毛。豁開兩眼看。是箇甚麼。驀舉拂曰。千山紅葉落。一片白雲飛　佛成道日。示眾。怪哉瞿曇老。無端窮斯炒。說箇覩明星。早<span class='corr'>已</span>逗漏了。爭似住山翁。澹飯隨時飽。高枕石頭眠。不假修證好<span class='note-inline'>(石庖琈嗣)</span>。</p>
</div>
<div class='div-w'><a id='mulu4660' />
<p class='h3'>麻城問石璿鑑衡禪師</p><p>示眾。舉僧問興化。四方八面來時如何。化曰。打中間底話。師曰。者則公案。大似善卜者。吉凶一時判就。只要問事人。識得爻象變動。何故。乾三連。變作天雷無妄。畢竟意旨如何。轉身縱不離初際。仔細看來較幾何<span class='note-inline'>(石庵琈嗣)</span>。</p>
</div>
<div class='div-w'><a id='mulu4661' />
<p class='h3'>蘄州靈山問嶽泰禪師</p><p>陞座。神珠在握。弘佛祖大機。慧日當懸。豁人天正眼。直得森羅起舞。萬象騰輝。溢目光華。貫通今古。正恁麼時。如何是正令提底句。縱橫日月寰中掛。一亘晴空萬古春<span class='note-inline'>(石庵琈嗣)</span>。</p>
</div></div></div>
</div><!-- end of div[@id='body'] -->
</body></html>