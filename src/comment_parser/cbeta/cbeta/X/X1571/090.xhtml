<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4552' />五燈全書卷第九十</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽三十六世隨錄</p>

<div class='div-other'><a id='mulu4553' />
<p class='h3'>泉州府永春瑞雲借山映禪師</p><p>漳州林氏子。世業儒。年二十二。投禮南山彌于廣嚴薙染。後受金粟元印可。上堂。問佛問法。眼裏著沙不得。說心說性。耳裏著水不得。有道眼裏著得須彌山。耳裏著得大海水。似這等承虗接響漢。正好朝打三千。暮打八百。何故。清平世界。切忌訛言　上堂。昨日臘八。今朝臘九。石橋看梅花。天寒不出手。因思趙州喫茶。曹山顛酒。隨分納些些。直得通身都是口。既然通身是口。却來牽扯他閒絡索。作甚麼。遂顧視左右曰。只要知時識節人。何須首上又安首　本師三週拈香曰。三週三轉語。豈足酬恩。一棒一條痕。終圖雪屈。落魄兒。上無片瓦。下無卓錐。只向十字街頭。東摝西摝。摝得一片來。也不觸也不背。爇在爐中。且道。酬恩好。雪屈好。以手搥胸曰。別寶波斯曾會遇。相思寧不哭蒼天　頌世尊拈花曰。佳人曉起行春。公子新晴踏草。雖則冤家聚頭。湊合天然恰好。可憐多少路旁人。不識春光空懊惱　頌女子出定曰。天門中斷楚江開。碧水東流至北迥。兩岸青山相對出。孤帆一片日邊來　頌趙州洗鉢盂話曰。洞庭寬秋月好。乘便行船須及早。莫待空波卷石尤。者邊那邊俱不到　頌臺山婆曰。縱橫十字坦然平。去萬來千任意行。無故從人問可否。隔林猿呌斷腸聲。公驗正眼分明。者隊巡邏都按下。自然歸路一身輕　頌文殊三處度夏曰。是非海裏橫身入。豺虎羣中自在行。要識文殊瀟灑處。膽毛斜葢兩三莖<span class='note-inline'>(百癡元嗣)</span>。</p>
</div>
<div class='div-other'><a id='mulu4554' />
<p class='h3'>松江明發淵堂齡禪師</p><p>上堂。六月十九前。無佛處不得住。六月十九後。有佛處急走過。正當六月十九。圓通門啟萬木成陰。往者于此息肩。住者于此休心。何故。檻外黃鶯聲韻老。分明覿面是觀音<span class='note-inline'>(百癡元嗣)</span>。</p>
</div>
<div class='div-other'><a id='mulu4555' />
<p class='h3'>明發聖墨溥禪師</p><p>上堂。蕃華城郭多遊徧。富貴鄉村盡轉交。及至鉢盂未合口。狸奴白牯日咆哮。諸仁者莫譊譊。蒲團且坐休思慮。待問君平第二爻　小參。湧日堂中寬且閒。諸人何故脚頭頑。從前只為移差步。致使于今未過關。東西是壁。南北是山。中間一派水潺湲。轉得身兮移得步。危峰險嶂任躋攀　上堂。甲寅五月初五。何用桃符艾虎。一年木虎當陽。妖孽休教莽鹵。獨是祖師門庭。魔外不敢覰覩。總之佛祖來也。要循規矩。何以如是。所以有云。賓則始終賓。主則始終主　上堂。諸佛心心為眾生。無不曲垂方便。眾生念念違諸佛。無不悖逆行持。昨夜無位真人。打落無面目人半邊鼻孔。揚聲大呌。驚得鐘樓起舞。佛殿騎山門。特出斷事。帶累彌勒大士。呵呵大笑。大眾且道。他笑個甚麼。來來往往人無數。幾個真心為道人　示眾。今朝七月十五。諸方解開袋頭。放出金獅玉鳳。顛狗狂牛。不是犯人苗稼。落人釣鈎。者裏一味隨緣。無有布袋結解。有事大家作。無事大家休。亦有金獅玉鳳。顛狗狂牛。總不按下。任伊去留。若是我家種草。決不沉浮　上堂。叢林到處荒涼。雲水任他去住。秋來青草盈堦。佛法並無一句。龜毛兔角。何所指揮。銀管麥光。靡因流布。以杖作釣魚勢曰。閒來且學釣魚翁。日暮錦鱗終未遇。以杖架肩曰。絲綸收拾賦歸歟。明月清風滿道路　上堂。溢目秋光好。不須向外尋。鼻端香馥馥。籬下盡黃金。諸昆仲莫呻吟。淵明去後花猶在。何得攢眉思古今<span class='note-inline'>(百癡元嗣)</span>。</p>
</div>
<div class='div-other'><a id='mulu4556' />
<p class='h3'>武林護國仁王寺天昂亞禪師</p><p>莆田胡氏子。初參黃檗琦。久侍資福觀。後受明發元記莂。出世護國。上堂。涅槃無異路。方便有多門。以杖畫一畫曰。涅槃路一時截斷。卓一下曰。方便門徹底打開。看諸人作麼生行履。喝一喝曰。劒去久矣。汝方刻舟　中秋小參。靈山指月。曹溪話月。馬師翫月。護國總不恁麼。何故。人人心月孤圓。個個性天朗耀。豈不見寒山曰。吾心似秋月。碧潭清皎潔。無物堪比倫。教我如何說。山僧說亦說了。如何是真月。以拂子○曰。切忌眼花　小參。山中多時冷澹。今日作一薄供。犒勞諸人去也。遂展左手曰。先將雲門餅。又展右手曰。次托趙州茶。直須細嚼。切莫麤餐。雖然如是。忽遇雲門趙州索茶餅錢。又作麼生。眾無語。良久曰。更深猶自可。午後更愁人　上堂。雪後雨。雨後雪。紛紛落到那時歇。街坊經紀呌蒼天。海底泥牛凍角折。我衲僧。受佛祖餘庥。戶庭不出。也要知些苦辣始得。顧左右曰。莫言不說　示眾。十方佛土中。唯有一乘法。卓拄杖曰。這裏是佛土。作麼生是一乘法。良久曰。黃鳥柳堤暄日暖。雨餘蛙鼓鬧桑田　示眾。海水鹹河水淡。人人得知。黃連苦甘草甜。阿誰不曉。為甚麼問著自家屋裏事。十個到有五雙。眼[目*荅]<span class='corr'>眵</span>地。葢為情識未乾。觸途成滯。致使無自由分。今日山僧。為汝道破。遂展兩手曰。逢人切莫錯舉　示眾。世間有二種人。一人坐在水底。被火燒殺。一人坐在火裏。被水淹殺。試問。這兩人犯甚麼咎。良久曰。差之毫釐。失之千里　示眾。佛祖頂[寧*頁]。人天眼目。苟非英俊。徒勞穿鑿。直饒穿鑿得透。被明眼宗師向脚跟下一拶未免胡猜亂卜。須知大冶精金。應無變色。鉛汞碔砆。如何湊泊　示眾。護國門下。不將黑豆。換人眼睛。又不將糞彈塞人鼻孔。各自見景生情。遂打噴嚏。顧侍者曰。那個背地裏說我　示眾。大道只在目前。要且目前難覩。欲識大道真體。不離聲色言語。山僧今日舌頭疼。不能與諸人說破。便歸方丈　示眾。百千法門。無量妙義。不動舌根。望你瞥地。有山可居。有物鬻利。一味知機。不取避忌。你且道。避忌個甚麼。不見道。水潦纔跨馬師門。一踏胡盧笑不<span class='corr'>已</span>　示眾。提起話頭志猛烈。一掌要見一握血。三更迸出日輪紅。甕裏何曾走却鱉　示眾。今朝十五。椎鐘擊鼓。覿面提持。更莫莽鹵。莫莽鹵。甜瓜徹底甜。苦瓜連根苦　問如何是不動尊。師曰。盡日街坊足不停　問如何是函葢乾坤句。師曰。東西十萬。南北八千。曰如何是截斷眾流句。師曰。木蘭陂上石將軍。曰如何是隨波逐浪句。師曰。七里灘頭野渡橫　問如何是透法身句。師曰。金鍼眼裏翻筋斗　問如何是神通變化。師打曰。這野狐精<span class='note-inline'>(百癡元嗣)</span>。</p>
</div>
<div class='div-other'><a id='mulu4557' />
<p class='h3'>燕京玉極南光昺禪師</p><p>上堂。乃舉楚石琦曰。若據一大藏教。說少一字。若據祖師門下。說多一字。不少不多恰好處。道將一句來。僧擬議。琦便打出。先金粟曰。若據一大藏教說。不少一字。若據祖師門下說。不多一字。減少添多恰好處。道將一句來。僧擬議。粟便打出。師曰。山僧今日則不然。若據一大藏教說。原無一字。說甚少與不少。若據祖師門下說。亦無一字。說甚多與不多。透脫多少二途恰好處。道將一句來。倘若擬議。亦便打出。且道。二老人打底是。山僧打底是。擲拄杖。下座　小參。盡乾坤大地。是汝等本來面目。且道。如何是本來面目。良久曰。會麼。山僧將古人言句。為汝等抽釘拔楔去也。切忌忘形與死心。此事難醫病最深。直須提起吹毛利。要剖西來第一義。瞠却眼兮剔起眉。反覆看渠渠是誰。若人靜坐不用功。何年及第悟心空。大小鵞湖。三百六十骨節。一齊撒在面前。山僧另為頌出。切忌說心與說性。問來眼目便動定。直須拶破太虗空。白棒橫拈行正令<span class='note-inline'>(百癡元嗣)</span>。</p>
</div>
<div class='div-other'><a id='mulu4558' />
<p class='h3'>松江明發懶拙恒禪師</p><p>蘇州人。參金粟元。問不許你動口。不許你動手。本分中道一句看。師曰。喫飯充饑。飲水止渴。元曰。一切眾生。皆有佛性。因甚趙州道無。師曰。一字入公門。九牛拔不出。元曰。即今趙州在甚麼處。師曰。兩眼對兩眼。遂呈一頌曰。狗子無佛性。因邪却打正。可憐趙州老。喪盡窮性命<span class='note-inline'>(百癡元嗣)</span>。</p>
</div>
<div class='div-other'><a id='mulu4559' />
<p class='h3'>福州府鐘山大中石竺嵩禪師</p><p>莆陽蔡氏子。幼失怙恃。八歲時。因看棃園。痛思父母深恩未報。不覺泪下遂立志出家。往天馬山。禮博山開如靜主圓頂。年方十三。聞曹山請寶華忍開堂。即往參叩。問父母未生話。忍即打出。自此頓起疑情。進堂經行。偶撞露柱。疑團忽破。即口占曰。堂前露柱太無端。觸豁當頭萬仞關。鐵壁銀山都粉碎。大千沙界共閒閒。後還莆。住西巖。值金粟元就蓮山結冬。往參。機契受囑。住鐘山大中東山大乘西巖廣福　佛誕上堂。捏怪老瞿曇。㘞地嘴喃喃。指天又指地。喚北便為南。雲門打殺餵狗。也是落二落三。何故聻。賊後張弓遲八刻。回頭轉腦隔千山　上堂。豎拄杖曰。南人相耳。北人相鼻。者個亦無眼耳鼻舌身意。不論南北東西。這裏有能相的麼。相得。老僧許他具一隻眼。眾無語。師擲下杖曰。化龍去也　上堂。舉起拂曰。大眾。若將這個喚作拂子。諸人眼睛。<span class='corr'>已</span>被這個穿却了也。若不喚作拂子。諸人眼睛。又被這個換却了也。畢竟如何。遂擊拂曰。青山只解磨今古。流水何能洗是非　上堂。諸佛肝腸。祖師骨髓。趙州無淨躶躶。雲門有赤灑灑。大似一團猛火輪。當面擲來沒可把　上堂。寒月印千江。亂蛩鳴四野。祖師格外機。紙墨不能寫。古不云乎。百草頭薦取老僧。鬧市裏識取自己。急著眼莫遲疑。眨起眉毛三千里　上堂。法不可以說說。道不可以聞聞。五千四十八卷。空費鼓舌搖唇。一百一十二城。徒勞來往。情超雲水。見絕功勳。卓拄杖曰。今日分明舉似君　上堂。無端昨夜傷風。今朝勉強上堂。佛法無可商量。不如打個咳[口*敕]。乃咳[口*敕]一聲曰。若不是傷風。爭得與諸人盡情說破　上堂。說佛說法。眼裏撒沙。論禪論道。耳中著水。惟有山門前佛殿後。有個漢。盲聾喑啞。東西不辨。南北不分。猶較些子。咄。是何言歟　上堂。昨日四今朝五。撞洪鐘擊法鼓。虗開兩片皮。為誰成露布。驀豎拄杖曰。明眼衲僧沒奈何。笑殺雲門道個普　問如何是佛。師捉住曰。道道。僧擬議。師打出　問。官不容鍼。私通車馬。意旨如何。師打曰。這是甚麼所在。曰却求流通一線。師復打曰。再犯不容<span class='note-inline'>(百癡元嗣)</span>。</p>
</div>
<div class='div-other'><a id='mulu4560' />
<p class='h3'>湖州德清吉祥愚山藏禪師</p><p>幼習台宗。博通名相。後參天童金粟。因病居山久之。自念生死急切。往依金粟鑑于東明。言下契機。頓悟大法　上堂。無端抱病臥清溪。個事何曾舉著伊。活捉將來呈醜拙。當陽拈出露全機。舉拂子曰。若是通方作者。便能直下知歸。脫或滯句迷言。未免東摸西摸。忽若摸著時。又作麼生。也是將錯就錯　示眾。我有一疑。要與諸人說破。免向人前求言覓句。你諸人不肯全身放下。叩<span class='corr'>己</span>而參。將謂我有佛法與人。若論山僧見處。釋迦老子不是佛。西來達磨不是祖。天下老和尚。不是善知識。現前兄弟。不是凡人。正與麼時。喚作甚麼。于是分曉得去。佛祖眾生沒兩般。聖凡名號皆幻立<span class='note-inline'>(孤雲鑑嗣)</span>。</p>
</div>
<div class='div-other'><a id='mulu4561' />
<p class='h3'>海陵大聖乳峰卓禪師</p><p>定海夏氏子。力田為業。年二十四。辭親出家。看本來面目話。疑情頓起。上天童。苦參三年。復參玉泉鑑。有省。一日領眾入方丈。鑑問。薰風自南來。殿閣生微凉。意旨如何。師曰。天氣嚴寒。伏惟珍重。鑑曰。只恐不是玉。師曰。大眾聽取　問把手與君行不得。惟人自肯乃方親。如何是自肯一句。師曰。待汝脚跟點地。向汝道　問釋迦未出母胎。度人<span class='corr'>已</span>畢。因甚末後又言覩明星悟道。師曰。欲窮千里目。更上一層樓　師將寂滅。喚侍者曰。我至戌時去也。索水浴畢。更衣趺坐。至中夜。問曰。甚時候。侍者曰。戌時。師曰。時至矣。速鳴椎集眾。問眾集否。眾答<span class='corr'>已</span>集。師揮拂子曰。末後句莫商量。乾坤坐斷證空王。若問山僧歸何處。明朝初一日東方。隨舉手別眾而逝<span class='note-inline'>(孤雲鑑嗣)</span>。</p>
</div>
<div class='div-other'><a id='mulu4562' />
<p class='h3'>泰興慶雲此藥約禪師</p><p>問和尚住山。得何三昧。師曰。嵐氣侵衣溼。溪流到枕清　問居士設齋。甚麼人還錢。師打曰。就是你。曰莫儱侗。師又打曰。得恁麼不識數目<span class='note-inline'>(孤雲鑑嗣)</span>。</p>
</div>
<div class='div-other'><a id='mulu4563' />
<p class='h3'>古鹽永寧玉山博禪師</p><p>新安程氏子。年四十。薙染受具。上堂。白雲出岫本無心。流水到門非有意。佛事初週。度人<span class='corr'>已</span>畢。下座<span class='note-inline'>(孤雲鑑嗣)</span>。</p>
</div>
<div class='div-other'><a id='mulu4564' />
<p class='h3'>瑞安羅山龍聖機伭年禪師</p><p>永嘉楊氏子。年十九。航海遊普陀。睹大士現像潮音洞發心。即于鎮海寺出家。矢志宗乘。月菴潔。欲授鉢袋。師以大事未明。誓不自肯。遍歷諸方。末受本充盛印可。住靜杭州上生菴十載。瑞邑士紳。請住羅山龍聖　除夕小參。今晚臘月廿九夜。說著令人心膽碎。喻如爾我末稍頭。生死交關非小事。失却人身萬劫難。了取無生須瞥地。大眾。若曾瞥地。不妨超古今于當念。坐斷十方于此際。其或未然。一年一度話除年。除到驢年何劫<span class='corr'>已</span>。喝一喝　七期示眾。學道如喪父母。不覺渾身痛苦。忽然撞破銀山。管取超佛越祖。雖然如是。切忌莽鹵　問如何得轉凡成聖去。師曰。夢生槐國　問疑即悟。不疑即迷。不迷不悟。又作麼生。師曰。速道速道。僧擬議。師打出曰。弄虗頭漢<span class='note-inline'>(本充盛嗣)</span>。</p>
</div>
<div class='div-other'><a id='mulu4565' />
<p class='h3'>姚江蟠山普濟珂月璉禪師</p><p>邑之岑氏子。上堂。昨日東西兩序。諍論佛法是有是無。總是驢年未夢見在。何故聻。門前生瑞草。好事不如無<span class='note-inline'>(本充盛嗣)</span>。</p>
</div>
<div class='div-other'><a id='mulu4566' />
<p class='h3'>蕪湖太平尼一真恩禪師</p><p>山陰王季重女也。年三十。禮愚菴盂。披剃受具。上堂。法無定相。隨念變遷。佛無定形。隨機應化。語若迅雷。不容掩耳。機如掣電。豈許停思。八臂難敵。千眼難覰。可奈禪和。但知幻之為幻。不知非幻之幻。但知非幻之幻。而未知何為非幻。轉急轉遲。目視雲漢。大乘井索。小乘錢串。喝一喝。下座<span class='note-inline'>(本充盛嗣)</span>。</p>
</div>
<p class='juan'>五燈全書卷第九十</p>
<div class='div-w'><p>五燈全書卷第九十補遺</p>
<p class="head1">臨濟宗</p>
<p class="head2">南嶽下第三十六世隨錄</p>
<a id='mulu4567' />
<p class='h3'>福建泉州清源一嘯正禪師</p><p>上堂。風瑟瑟。雨瀟瀟。衲被蒙頭睡。幾個知天曉。春光重慶會。儂家意氣奚曾少。滿地白雲收不盡。數樹閒花開窈窕。獨憐蕩子不思歸。帶水拖泥何日了。咄。個個眉毛分八字。不須向外打之遶<span class='note-inline'>(百癡元嗣)</span>。</p>
</div>
<div class='div-w'><a id='mulu4568' />
<p class='h3'>福建晉安萬歲白也水禪師</p><p>示眾。眼若摩醯。覷之不得。口似血盆。宣之不及。不及不得處。林下好端的。且端的個甚麼。此夜月明人盡望。不知秋思在誰家　示眾。山簇簇水溶溶。花笑日竹搖風。古怪石頭形若虎。火燒松樹勢猶龍。楊岐驢。謾說弄蹄三隻。玄沙紙。休將作白三封。喝一喝曰。長安有路門門透。繫馬堤楊處處通　示眾。荷知有暑先擎葢。柳為無寒盡脫綿。濟北宗風全體露。更於何處覔三玄。一僧曰。如何是三玄。師打曰。領取話頭<span class='note-inline'>(百癡元嗣)</span>。</p>
</div>
<div class='div-w'><a id='mulu4569' />
<p class='h3'>潭州澬陽白鹿鍾山宏禪師</p><p>示眾。薰蕕不同器。梟鸞不接翼。壁上畵鍾馗。空中懸劍戟。施大用展全機。戴角擎頭覩者稀。忽地一聲雷雨散。中天佳氣靄騰輝。喝一喝<span class='note-inline'>(百癡元嗣)</span>。</p>
</div>
<div class='div-w'><a id='mulu4570' />
<p class='h3'>福建蓮山國懽古蒼旻禪師</p><p>上堂。春日鞭土牛。元夕掛燈毬。農勤耜舉。將有事於西疇。村歌社舞。咸乘月以遨遊。遊則連夜樂。耕為竟年謀。何似衲僧家。燈籠掛露柱。白牯牧溪頭。也無喜。也無憂。喝一喝曰。者裏會得。是我同流<span class='note-inline'>(百癡元嗣)</span>。</p>
</div>
<div class='div-w'><a id='mulu4571' />
<p class='h3'>維揚[茫-亡+巫]州三昧自覺元禪師</p><p>本郡江都徐氏子。上堂。豁開頂門正眼。露出腦後圓光。活鱍鱍絕囊藏。峭巍巍無回互。且道。現前受用一句。又作麼生。本地風光隨處是。超然獨脫樂無窮　上堂。天晴日暖。萬象昭然。燕語鶯啼。見聞不隔。全機電卷。祖印單提。有時山頭翻白浪。有時海底起蓬塵。透脫樊籠。不存玄解　上堂。春去夏來如是過。稠林深處綠陰多。流鶯囀轉傳消息。脫體風流會也麼　師住三昧。百務維新。順治癸巳秋。觀法門濫觴。師以衣拂還鑑曰。翻個筋斗。再來大書昔字。辭眾示寂。果九月廿一日也。閱世四十六。坐臘一十七。同繼席玉山禪師。塔於本寺殿西<span class='note-inline'>(孤雲鑑嗣)</span>。</p>
</div>
<div class='div-w'><a id='mulu4572' />
<p class='h3'>吳山寶聚密印衍禪師</p><p>小參。舉拂曰。釋迦<span class='corr'>已</span>滅。彌勒未生。森羅萬象。拋向一邊。作麼生是諸人法身。良久曰。知麼。簷聲不斷前旬雨。電影還連後夜雷。喝一喝<span class='note-inline'>(本充盛嗣)</span>。</p>
</div></div></div>
</div><!-- end of div[@id='body'] -->
</body></html>