<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu3724' />五燈全書卷第六十七</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十四世</p>
<p class="head3">天童悟禪師法嗣</p>

<div class='div-other'><a id='mulu3725' />
<p class='h4'>嘉興府古南牧雲通門禪師</p><p>常熟張氏子。丱歲禮興福洞聞老宿為師。初參博山。次謁天童悟于金粟。悟問。即今事作麼生。師擬議。悟便打。師禮拜。悟于背上築一拳曰。你若作打會。入地獄如箭。自是發憤咨參。後上天童。題萬松關偈曰。古路松陰廿里長。過時誰覺骨清涼。悟曰。何不道過時誰不骨清涼。師于言下豁然。又作活眼泉偈。正思索時。偶右手于左臂一觸忽然契悟。久掌記室。出住古南　結冬上堂。十月開爐。諸方舊例。九旬安眾。先聖宏規。祇如放下暖簾。堂內不知堂外事。高趺雙足。南州踏到北州頭。諸人若信得及。又何得南天台北五臺。行盡驢脚馬脚。還會麼。若是陶淵明。攢眉便歸去　上堂。舉世尊一日陞座。文殊白椎曰。諦觀法王法。法王法如是。世尊便下座。師頌曰。老將不談兵。文殊特請纓。一朝權在手。便把令來行。正當恁麼時。山僧性命。在諸人手裏。其或眼目定動。諸人性命。却在山僧手裏。卓拄杖一下　解制上堂。孟冬十月記開爐。看看逗到上元時。雖然村落無燈火。別有光明一段奇。諸人若也尚留觀聽。古南未免從胸卍字。湧出寶光。慇懃相送。驀拈拄杖曰。者木上座。又道不必。不必何故。擲下曰。家家門前火把子　上堂。古南箇村僧。性燥多瞋。罵佛法。懶得說。終日尋人。打打打。上士笑呵呵。下士便驚怕。怕怕怕。好事不出門。惡事傳天下　上堂。拋下拄杖曰。撲落非他物。復擎起作舞曰。縱橫不是塵。汝諸人。還見山河及大地。全露法王身麼。復擊香几曰。一片榆楠木。敲來響殺人　上堂。山花灼灼雨濛濛。山面都如醉客紅。情與無情佛性義。分明一體露春風　上堂。機輪轉處。作者猶迷。寶鏡當臺。物來斯鑑。若也錦上鋪花去。伯氏吹塤。仲氏吹箎。同氣相求。同聲相應。若也據令。直得三世諸佛口挂壁上。畢竟如何。千古萬古黑漫漫。填溝塞壑無人會　上堂。出山髮尚青。還山齒半落。入門仔細看。青山宛如昨。黃葉打頭來。高林風索索。馳騁不知休。當初悔行脚。昔有梵志出家。白首而歸。鄰人見之曰。昔人尚存乎。梵志曰。吾猶昔人。非昔人也。鄰人皆愕然非其言。大眾。鄰人只知百年一身。不知念念遷。變新新不住。梵志雖知當體無常。有變有滅。不知不變。于出家法中。尚欠一著。且如何是不變者。死生老病非他物。渴飲饑餐祇舊人　上堂。靈鷲拈花。帶累金色頭陀。九年面壁。賺殺神光大士。若是大丈夫漢。不拘格式。不躡前蹤。道一句塞破虗空。垂一機平欺佛祖。只如路逢達道人。莫將語默對。又且如何。山林魏闕曾無間。正眼當陽共密弘　上堂。隔山見烟。便知是火。隔墻見角。便知是牛。隔簾見呼茶。便知有客。此三句語。是決定法。具決定義。于中還著得些子疑麼。若云著得。難瞞三尺童子。既著不得。南天台北五臺。討甚麼碗　上堂。戰馬聽鑼聲。簇簇通身痒。臨濟喫拄杖。山河齊合掌。好事不瞞人。裁成憑郢匠。拈拄杖旋轉曰。山僧運斤也。諸人試摸鼻孔上。還有一點泥也無。復卓拄杖曰。多虗不如少實　上堂。禪債說不完。今日趂天暖。山梅有早開。谷口香漸滿。打鼓集諸人。當陽細打算。禪禪。洞山五位。臨濟三元。禪禪。杖林山下竹筋鞭。新婦騎驢阿家牽。禪禪。五臺山上雲蒸飯。佛殿階前狗尿天。此一隊老凍膿。雖各搖唇鼓舌。都來未得諦當。畢竟如何。馬祖菴前一片磚。知他磨過幾多年　開爐上堂。昭陽城外。烟水茫茫。極樂菴中。紅爐焰焰。向火焰中。拈一莖毛。貴圖大家知有。脫若七十三。八十四。低頭打算。算到盡未來際。有甚了期。還會麼。擊拂子曰。朝生鷂子撲天飛　上堂。買帽相頭。喫魚吐骨。喫魚吐骨。山僧少年時事。如今相忘了。近日天寒。有將氈帽子一頂送山僧。只是不曾相得頭。似乎戴不著。昨有禪客問。和尚帽有幾多大。山僧遂將手向上拓曰。比頭略寬些。又拓開曰。還寬些。禪客曰。和尚莫妄語。世間那有者樣大帽子。山僧遂向伊曰。只為婆心憐赤子。休言大帽葢諸人　上堂。極樂極樂。天涯海角。舖子將收。家私落索。雪峰木毬。普化鈴鐸。搖搖打打。捫捫摸摸。仔細看來。是何面目。鐘鳴銅山崩。劒舉蜀頭落。還會麼。雲門參見睦州。會得秦時[車*度]轢。參　住鶴林。入寺上堂。楊子江心。大浪飛白連天。鐵甕城邊。好山排青立地。肇開香剎。有此禪林。縞衣聽法舞層霄。烏帽逢僧閒半日。寄奴泉信為王者所鑿。杜䳌花浪傳仙子移歸。法無定相。遇緣即宗。山僧。今日借釋迦老子手中一花。拈示大眾。遂舉拂子曰。見麼。若也見去。芳菲滿袖。爛熳驚人。若也不見。却成當面蹉過。眾中有具眼底。莫被山僧謾好　開爐上堂。問了明差別智。方證涅槃心。千七葛藤都拈却。德山托盋意如何。師曰。年老成魔。曰為甚被雪峰一拶。直得低頭歸方丈。師曰。賺殺闍黎。曰祇如巖頭云。大小德山未會末後句聻。師曰。好與三十棒。曰密啟其意又如何。師曰。來日向你道。曰既會末後句。因甚只得三年活。師曰。開眼作夢。乃曰。今日開爐。諸人還識開爐底意麼。霜花點白。山寮各下暖簾。楓葉飛紅。將見堅冰踵至。通方上士。鑒在機先。得旨歸根去。天寒人寒。滴水滴凍。隨流認得性。無喜亦無憂。不假炭煤。宏開爐鞴。直下化鈍鐵作良金。鎔頑銅成法器。妙手雖呈。大功不宰。驅溈山水牯。直入欄圈。打疎山木蛇。橫鑽泥土。且道。甚麼時節。是他出頭分。莫看水草嫌枯淡。好聽春雷換甲鱗　立春上堂。問西山石窟玲瓏眼。天童唱導是如何。師曰。眼見如盲。口說如啞。乃曰。靈樞密運。四序推移。天地之間。其猶槖籥。看看。冬到來即便春風至。長連床上學得底。是第二機。若是第一機。天下老和尚。未曾提著。山僧又如何折合。舉拂曰。看看。五彩畵頭。黃金點額。復擊一擊曰。好好一隻春牛。被山僧一鞭粉碎了也。聞一知二。從他徧界分身。認影迷頭。一任眼[目*荅]<span class='corr'>眵</span>地　上堂。十五日<span class='corr'>已</span>前。野田祭掃。鬼哭神號。十五日<span class='corr'>已</span>後。鳥語如簧。山花似錦。正當十五日。紅日三竿。曲肱而枕。佛法二字。摸索全無。山僧恁麼告報。會得則途中受用。不會則世諦流布　上堂。頂門隻眼。明明非見。脚跟一竅。了了常知。古者道。從生至死。祇是者箇。回頭轉腦作麼。正是憐兒不覺醜。天童者裏。還有回頭轉腦者麼。拍膝曰。且喜天下太平　上堂。是法平等。無有高下。時節若至。其理自彰。即今是甚麼時節。莫春者春服既成。綠暗紅稀。水流花謝。明明百草頭。明明祖師意。隱葢亭中。出出入入。清關橋上。往往來來。塵鞅何拘。天機各得。苟知此意。吾與點也。設或放過。寶山空手去。不是老僧慳　小參。舉趙州示眾曰。金佛不度爐。木佛不度火。木佛不度水。真佛內裏坐。師曰。趙州老漢。放去較危。收來太速。雖然如是。太煞分疎。今日檀越送銅佛入院。不用教他度爐。且暫安堂中供養。忽有箇漢出來道。真佛聻。只向他道。切忌揑目　小參。舉巖頭上堂曰。吾甞究涅槃經七八年。覩兩三段義。似衲僧說話。又曰休休。時有一僧出禮拜請舉。巖頭曰。吾教義。如∴字三點。第一向東方下一點。點開諸菩薩眼。第二向西方下一點。點諸菩薩命根。第三向上方下一點。點諸菩薩頂。師曰。巖頭七八年看教。指東畫西。原來未會在。乃信手點曰。敢問諸人。山僧點箇甚麼。有僧進語。師曰。去。無汝啗啄分　小參。舉僧問趙州。萬法歸一。一歸何處。州曰。我在青州做領布衫重七斤。師曰。趙州古佛。言不虗發。仔細評量。那裏布衫有七斤重。又不知是甚麼秤稱過。是淨色。是染色。且者件布衫。不知是長是短。又不知你我穿來。稱身不稱身。據山僧所見。今晚一總交。還他趙州好。何故。不見道。借人衣不敢披。拈起衫袖曰。雖然顏色舊。不若自家底　冬至小參。今之夕羣陰極。潭影藏山光黑。無足之人欲夜行。往往扶籬兼摸壁。咄咄咄。參元客。千言萬語。喚歸家艱辛。休向途中覓。如何是到家消息。幾箇烏鴉殿角棲。一雙白鶴松邊立。還會麼。歸堂喫茶去　小參。秋熱分外熱。好用犀牛扇。信手取將來。諸人見不見。若也見。雖日日在熱惱場中。不離清凉世界。其或未然。儘你住在水晶宮裏。也被火雲燒殺　小參。一拽石二搬土。發機須是千鈞弩。驀拈拄杖曰。山僧今晚盡娘生力發一機。遂攛下杖曰。還有著身者麼。有即喪身失命。無即有眼如盲　小參。舉臨濟示眾曰。第一句薦得。堪與佛祖為師。第二句薦得。堪與人天為師。第三句薦得。自救不了。山僧則不然。第一句薦得。虗空壁立。第二句薦得。額頭汗出。第三句薦得。開眼見賊。諸人還薦得麼。天地懸隔　示眾。道人行履。大難大難。黃檗和尚曰。三乘學道人。盡是向外馳求漢。皆名運糞入。不名運糞出。今日院中運糞出。汝等要不向外馳求。兩箇鼻孔。切忌以衣袖掩却　示眾。大海不宿死屍。虗空不著五色。大火聚中。不藏蚊蚋。無住法中。不立迷悟。汝等諸人。圖參禪悟道。三生六十劫　示眾。善知識無家。以叢林為家。十方衲子無家。亦以叢林為家。葢善知識以叢林為家者。本為蓄養衲子。續佛慧命。衲子亦以叢林為家者。本為親近知識。發明大事。故衲子尊知識為師。知識視衲子為弟子。尊為師有父道焉。視為弟有子道焉。既父子共住。管理家業。為子者。自當知得我父。山場許多在某處。田園許多在某處。乃至家私什物。共有許多。又當照管某山柴該養。某山柴該斫。某田該種。某地該鋤。不使荒蕪。界限一一分明。收藏一一牢固。此真克家子也。縱使其父後日過世。外人無議。不能侵佔。何故。葢為父子一體。父之家業。子自然有分。亦為子平日肯照管得清楚。不致忘失。設使雖在其父蔭下。自不留心。山荒也不管。地荒也不管。無菜蔬喫也不管。無柴燒也不管。乃至杓柄短長家中事。問著一總不知。此子決不能向後紹父家業也。何故。為伊全靠著其父過日。稼穡艱難。出入經紀。全不操心。向後總把家業。與他祖父田園。四至界限。都不能分曉。又如何承當得去。所以拋家失業。自甘做箇客作賤人。你要知克家之子麼。從上大有樣子。楊岐於慈明。三十年任監院。是也。雲峰於大愚。冒寒化米化炭。是也。演祖於白雲。充磨頭。是也。佛眼大慧。享大名於天下。然在學地。俱充化士。奔走途中得益。乃至雪峰飯頭。溈山典座。此纔入叢林者皆知得。不必再舉　師自謝事天童。十餘秋。隱遁無定居。至康熙辛亥冬。示寂于石湖靜室。門人請命于弘覺禪師。全身入塔于鶴林祖塔右。不一載塔石迸裂。其法嗣秀峰瑋。拉諸同門。啟塔視之。洪水湧龕而出。遂依法闍維。獲舍利千餘顆。光瑩如菽。門人分歸。營塔于西華西資鶴林諸處。</p>
</div>
<div class='div-other'><a id='mulu3726' />
<p class='h4'>蘇州府遯村報恩浮石通賢禪師</p><p>平湖人。俗姓李。幼不茹葷。十九脫白。歷扣真寂雲門。懵無入路。乃偕同志。上鶯窠山頂。掩死關。聞舉屍在者裏。其人何在。忽有省。後參天童悟。得厥旨。出住吳江之報恩　上堂。假使頂戴百千劫。身為床座徧三千。若不傳法度眾生。畢竟無能報恩者。豎拂曰。報恩今日傳法也。大眾一齊擔荷。擲拂子下座　結夏上堂。十五日<span class='corr'>已</span>前。春寒愁雨水。十五日<span class='corr'>已</span>後。夏熱愛熏風。正當十五日。報恩寺裏禪和子。也不寒也不熱。灑灑落落。饑則有飯。渴則有茶。遊戲圓覺伽藍。安居平等性智。敢問。大眾因甚麼到者般田地。還會麼。不因刖足曾三獻。那得連城價倍高　上堂。雪後連朝雨。天寒括地風。箇中無所取。獨抱冷冰冰。大眾且道。是甚麼人境界。還知麼。九年面壁無人識。五葉花開徧界香　上堂。問明不犯之令。還許他悟也無。師曰。猶落第二。曰恁麼則易開終始口。難保歲寒心。師曰。自領出去。乃曰。子月一卉木。叢林咸失色。只為霜風快似刀。纔入青林成敗葉。時人盡被景緣奪。換却烏珠也不識。若要識。何待當來問彌勒。阿呵呵。瞥不瞥。黃鸝上樹一枝花。白鷺下田千點雪　上堂。以拂子打圓相曰。大眾見麼。靈山話曹溪指寒山比。惟有盤山曰。心月孤圓。光吞萬象。光非照境。境亦非存。光境俱忘。復是何物。豎拂曰。鑒。光境未忘。復是何物。放下拂曰瞎。還知報恩落處麼。果也知得。不妨拗折拄杖。高挂盋囊。隨緣散誕。任意逍遙。脫或未然。報恩為伊更通一線。以拂子作弓絃勢曰。盈虧總在雙絃內。隱顯還歸一照中　上堂。舉世尊初生時。一手指天。一手指地。周行七步。目顧四方曰。天上天下。唯我獨尊。雲門曰。我當時若見。一棒打殺。與狗子喫。貴圖天下太平。師曰。世尊創業垂統。道化萬方。那慮後人之顛覆。雲門鳳曆新頒。肅清宇宙。輙翻上祖之遺規。雖則光先裕後。有祖有孫。簡點將來。不無自累。畢竟如何得恰好去。遂頌曰。天然習氣最難忘。纔出頭時燄熾張。將謂無人能抗拒。誰知後代有韶陽　臘八上堂。雪山放參。報恩結制。兩彩一賽。終始不二。且道。如何是一賽之旨。張郎衫袖大。李郎帽簷高　誕日上堂。春色融知景色新。嫩紅嬌綠鳥添聲。老僧不用安排力。六十年來任變更　上堂。三春<span class='corr'>已</span>過。九夏初臨。聚元徒于林間。扇真風于世外。篆不雕之心印。提出格之宗乘。且道。出格宗乘。作麼生提。還有道得者麼。良久曰。麥子頭垂春熱好。荳花口吐莢前心　上堂。雁過長空。影沈寒水。僧投寶所。行化隨方。不尚虗文。惟求真實。遂以拂子搖曳曰。止止不須說。我法妙難思。諸增上慢者。聞必不敬信　開爐上堂。廣慧寺裏復開爐。出鑛真金會也無。直下不生顛倒見。管教凡聖兩情枯。所以古人道。凡聖情盡。體露真常。事理不二。即如如佛。且道。佛在甚麼處。塞北千人帳。江南萬斛船　上堂。舊冬結制遲。今春解制速。只要己事明。毋論期延促。筆描菩薩火中行。泥揑金剛水底宿。不作奇特商量。<span class='corr'>已</span>得見超佛祖。呵呵呵。會也麼。解開布袋口。放出甕中鵞　元旦上堂。元旦一萬事吉。衲僧不用加參。管取通身眼徹。何故。不羨銕牛耕陸地。慣能井底種林檎　住秀水棲真寺。上堂。荷葉團團擎翠葢。蓮花灼灼鬬紅粧。馨香越樣無人薦。又引熏風過野塘。雖然。只如傅大士曰。須彌芥子父。芥子須彌爺。山水坦然平。敲冰來煑荼。且道。明甚麼邊事。豎拂曰。還會麼陳年骨。董無人問。拈出當陽也怖人。擊拂子　住荊溪善權寺。結制上堂。善權臘月結制。不效諸方舊例。亦非特出一頭。只要諸人共會。且道。作麼生會。昔年迦葉為阿難。倒却門前者剎竿。今日大家共扶起。做箇兒孫不枉然　上堂。烏飛兔走急如梭。明暗何曾昧得他。箇裏本來無可說。謂言無說<span class='corr'>已</span>成多。豎拂曰。大眾且道。是有說。是無說。擲拂下座　僧問。牛頭未見四祖時如何。師曰。花園擺宴。曰見後如何。師曰。茅屋疎籬　問如何是西來意。師曰。風過樹頭搖　問如何是一。師曰賊。曰學人為何是賊。師曰。抱贓呌屈　問行住坐臥。不離者箇。如何是那箇。師曰。放汝三十棒。曰過在甚麼處。師曰。垛生招箭　問家親作<span class='corr'>祟</span>。是如何。師曰。只要箇護身符子。曰如何是護身符子。師曰。但恁麼舉　師居常以馬祖一喝百丈因甚三日耳聾。勘驗來學。罕有契其機者。康熈丁未七月示微疾。危坐終日。至二十五辰刻。索浴坐化。閱世七十有五。僧臘五十六。門人孤卓浚。迎龕窆全身于徑山鵬摶峰下。</p>
</div>
<div class='div-other'><a id='mulu3727' />
<p class='h4'>台州府通玄林野通奇禪師</p><p>蜀之合州蔡氏子。生而澄靜。不喜肉食。父母成其志。命依金鐘寺叔父道然為童行。十七歲剃落。性樂禪寂厭讀誦。年十九。慨然動他山之念。由是出峽南游。厭飫講肆。息肩當湖。方期掩室翻閱時教。俄患痢瀕死。乃知經論之學。非究竟法也。適有傳示天童參禪偈。疑情頓發。一日失足墮樓。恍然而覺。遂成偈曰。一念未生前。六戶絕消息。瞥爾揚雙眉。大似眼無力。遂破關。參天童悟于吳門。悟赴鄮山。師亦復往。偶檀越入山設茶。悟舉洞山與泰首座喫果子因緣。命眾下語。諦當方許安排。時師在眾。即曰。食到口邊。被伊奪却。悟為首肯。悟因佛誕示眾。世尊纔出母胎。便解指天指地。你等諸人。猶向山僧。擬討甚盌。拽拄杖下座。一時打散。師自此全身脫落。一日將破盌人庫取油。悟問。你為甚打破常住盌。師曰。不是某打破底。悟曰。為甚在汝手裏。師曰。城門失火。殃及池魚。悟曰。賠了盌去。師便展兩手。悟休去。崇禎癸未。住天台通玄。次居嘉禾東塔棲真。後遷天童　佛誕上堂。昔日吾佛降生。却向金盤澡洗。便乃指天指地。大似不知羞恥。更道唯吾獨尊。山僧未敢相許。且道。山僧有甚長處。便乃開許大口。以杖卓一卓曰。當門不用栽荊棘。後代兒孫惹著衣　至金粟。費和尚請上堂。未到此界時。移舟諳水脈。及乎到此界。忘却別波瀾。同門知己驀相逢。不用擡眸列賓主。且喜行同行坐同坐。無絃琴曲須同和。且道無絃琴曲作麼生和。驀拈拄杖卓一卓曰。擊目皆子期。何妨再一曲。復卓一卓。下座　出隊歸上堂。昔日五祖道。出門半箇月。眼不見鼻孔。忘却祖師禪。拾得箇骨董。且道。向甚處著。一分奉釋迦牟尼佛。一分奉多寶佛塔。五祖恁麼道。正是緊握虗拳誑小兒。山僧則不然。出門兩月餘。兩眼却能見。不貴祖師禪。舉足甚輕便。其實空手去。空手回。且道與五祖相去多少。還有人判斷得麼。若判得。便可安閒過日。如判不得。瓶盂高挂禪床角。栗棘蓬當猛力吞　密祖忌日上堂。纔說有生早是誑。更說無生轉見賒。兩種牢關如踢脫。方堪上奠先師茶。諸兄弟。且道。先師還來也無。若道來。以何為驗。若道不來。又成虗設。到者裏如何剖決。良久曰。冬不寒臘後看　本山耆宿請上堂。山僧日昨至此。<span class='corr'>已</span>曾陞座。今復重登。未甞有過主賓相見句。不妨重說破。驀拈拄杖曰。且道。者箇是賓是主。若作賓主相見。正是揑目生花。不作賓主相見。亦是眼中著屑。設使總不恁麼。猶是野狐見解。且道。畢竟如何。乃擲拄杖。高聲喚侍者曰。與老僧收取　上堂。舉僧問雲門。如何是超佛越祖之談。門曰胡餅。雲門恁麼答話。且道。還有超佛越祖底道理也無。若道有。正是謗他先德。若道無。又却埋沒<span class='corr'>己</span>靈。作麼生判者公案。到江吳地盡。隔岸越山多　上堂。都監昔日學儒。邇來披緇學釋。雖然儒釋不同。驀拈拄杖曰。不出者箇消息。現前大眾。還有不涉儒釋者麼。復卓一卓曰。舉頭天外看。誰是我般人　結夏上堂。古人道。祖師心印。狀似鐵牛之機。去即印住。住即印破。如此提持。大似隔靴抓癢。有甚快樂處。山僧敢道。祖師心印。狀似鐵牛之機。去也不印住。住也不印破。去住憑伊免其顛錯。汝等諸人還甘麼。若或未甘。三條椽下七尺單前薦取好　解夏上堂。汝等尅斯取證。大似黠兒落節。直饒意遣情忘。怎如放下安貼。今朝布袋口開。聽憑往南之北。雖然如是。也須自肯。何故。字經三寫。烏焉成馬　上堂。吾有一句。普天帀地。舉似諸人。切莫擬議。大眾且道。是甚麼句。便下座　住天童上堂。年來諸子馳騁四方。歷盡辛勤。終無有益。殊不知。人人有一坐具地。從來不欠一絲毫。祇為契券不明。所以受用不著。山僧契<span class='corr'>券</span>審來久矣。復舉拂子曰。今日對眾顯示。汝等急須薦取。若向者裏薦得。便解一切互用。小大相融。出入無難。遊戲自在。此回錯過。後悔難追。況值時清道泰。勳貴護持。士庶欣心。人天交慶。自利利他。無所不宜。且道。知恩報恩一句。作麼生道。山房晏息無餘事。永日焚香賀太平　上堂。欲識生前面目。切莫前思後算。但能息慮忘緣。觸目頭頭露現。自他不隔一毫。始終不離當念。大眾。切莫含元殿裏。更覓長安。慈氏宮中。望生內院。遂擊禪床。下座　上堂。春光灼灼。和氣藹然。法法頭頭。總非外物。此事從來無間。何須列主分賓。十成八字打開。徧界光輝溢目。點即不到。親之不得。到即不點。疎之有餘。若或俯首躊躇。未免當面晦却。且道。不立主賓混融一句。如何展演。長安市上家家月。春草池塘處處蛙　上堂。昔日先師會下。萬指圍繞。染法味者頗多。追法乳者誰切。山僧舉揚般若。以報先師莫大之恩。可謂冤有頭債有主。從前得力處一句。超今古。且道。是甚麼句。驀拈拄杖。卓一卓曰。汝等還委悉麼。從前汗馬無人識。只要重論葢代功　歲朝上堂。舉拄杖曰。去年歲朝。把筆一揮。書盡三藏。雖然文彩<span class='corr'>已</span>彰。究畢毫端未放。今年歲朝把筆。遂畫一畫曰。一揮書盡儒典。雖然毫端<span class='corr'>已</span>放。究竟文彩未顯。且道。其中義理。還有優劣也無。便下座　上堂。山僧四大不強。無能為眾說法。遂拈拄杖曰。惟者木上座。雖則全無孔竅。却能善說法要。擊香几曰。切莫隨伊顛倒　示眾。法身報身化身。山僧一串穿却。雖然。太煞省要。免得諸人摸索。大眾好快樂。驀拈拄杖。卓一卓曰。祥麟只有一隻角　師至山門外。見數僧立。問曰。門裏門外俱莫立。僧皆無語。師曰。近日山荒　僧纔進門。師一把搊住曰。你向不落心機意識處。試道一句看。僧擬伸手。師便一推曰。莫妄想　師問印月霖曰。見月休觀指。歸家罷問程。如何是你歸家一句。霖便喝。師曰。好與一頓。曰起動和尚。師拈棒。霖便出　問動靜即不問。如何是一念不生。師曰。百雜碎。曰如何得命根斷去。師曰。休著力　問金粟山頭即不問。通玄峰頂事如何。師曰。冷煞人。曰今日得見和尚了也。師曰。似箇甚麼。僧彈指。師曰。錯認定盤星　師與念尼王海憲相見次。公曰。還是南禮北禮。師曰。山僧分疏不下。公罔措。師曰。請揖。曰還是上座下座。師曰。兩頭俱不著。中道亦不安。公曰。請出門外。師曰。者是甚麼所在。說內說外。少頃。公問。南泉打破粥鍋。意旨如何。師曰。不妨疑著。公曰。畢竟如何。師鳴指。公曰。還有麼。師便掌　師過婁東。一婆子參。士從旁曰。者婆子。近日留心此道。有箇入處。婆曰。和尚自然具眼。誰要你者俗漢多口。師曰。難瞞地頭人。婆曰。和尚也在裏許。師曰。老僧不是汝同流。婆曰。今日捉敗和尚。拂袖便出。師曰。老僧失利　順治壬辰三月十九日。師將示寂。首座問曰。古人臨末悄頭。留下一言半句。作將來眼目。即今有何垂示。師曰。動即禍生。曰官不容針。私通車馬。師曰。多口作麼。曰不為分外。師驀面一拳。座便禮拜。眾請辭世偈。師瞋目曰。要去便去。害甚熱火。時有出冶上座求更名。師援筆。書行果二字。乃曰。行果圓成。遂擿筆。端坐而逝。世壽五十八。僧臘四十一。塔<span class='corr'>瘞</span>全身于本寺玲瓏巖下新菴之左。山翁忞。為銘塔。</p>
</div></div>
<div class='div-other'><a id='mulu3728' />
<p class='h3'>磬山修禪師法嗣</p>
<div class='div-other'><a id='mulu3729' />
<p class='h4'>鎮江府竹林林皋本豫禪師</p><p>崑山陳氏子。丱歲。禮堯峰湛川老宿出家。受具後。徧歷諸方。參博山來。來曰。未入金籠貯。誰家野雀兒。師曰。鶴有九皋翀碧漢。馬無千里謾追風。來曰。運斤非郢。未免傷痕。師曰。諸方拈椎豎拂。又成甚麼邊事。來曰。片雲橫海嶽。樵子盡迷歸。師曰。怪來巖下虎。特地暗驚人。便出。師至金粟值天晚。便問。夜宿投人時如何。悟曰。者裏歇不得。師曰。豈無方便。悟拈拄杖便打。師接住一推曰。看破了也。便出。後參磬山修。修曰。那裏來。師曰武林。修曰。怎知我者裏。師曰。臭名難瞞。修曰。汙汝耳。師便喝。修曰。喝後如何。師曰。猶是不知。修曰。老僧不知。汝知箇甚麼。師擬掌。修曰。莫掠虗。一日侍次。修曰。今時學人。不肯真參實悟。所以法門寥落。師曰。雖然如是。亦在知識。如黃龍不得慈明痛折。爭知道出常情。修厲聲曰。豈口耳所傳受耶。師自此服膺。親炙三載。後住中山石湫　結制上堂。西天四七。東土二三。共撫無絃之清韻。獨我臨濟祖翁。別撾三元之毒鼓。當時衲子。聞之者死盡偷心所以佛法恢恢乎。浩浩然。徧滿寰宇。豈料去聖<span class='corr'>已</span>遙。寂而無聞。豫上座固無長處。亦不敢囊藏被葢。必須節拍相擊。于大眾作箇結制公案。復太古之元音。酬今時之谷響。遂以拂子敲禪床曰。擬欲求元解。還如犯斗光　上堂。熊耳峰前常面壁。無位真人乾屎橛。德山臨濟太無端。棒頭有眼明如日。遂高聲曰。看看。臨濟德山來也。卓拄杖曰。被山僧拄杖一卓。二老懡㦬而退。達磨大師。與無位真人欵欵道。官不容針私通車馬時如何。復卓拄杖　上堂。以拂子召大眾曰。是法無生。是法無滅。紅塵迥迥東來。黃雲片片西歇。不知露柱燈籠。箇箇扶籬摸壁。惺惺直是惺惺。靈俐不妨靈俐。迦葉太煞攢眉。彌勒依然鼓舌。喝一喝　磬山老和尚忌辰。拈香曰。去歲藏身處沒踪跡。今朝沒踪跡處莫藏身。老漢面目依然在。一片旃檀雙手呈。遂打圓相。以手作戴角勢。便燒　結制上堂。一年一度聚禪和。不料今朝眾更多。箇箇坐來如古佛。得人不在萬千羅。復曰。山僧是馬祖三十四世孫。者老子有箇即心即佛話。迄今人人明得。祇是錯會者不少。山僧為諸昆仲。下箇註脚。遂卓拄杖曰。夜靜露寒鐘磬後。萬年松下月來初　元宵上堂。卓拄杖曰。過去燈明佛。本光瑞如是。又卓一下曰。現在燈明佛。本光瑞如是。復卓一下曰。未來燈明佛。本光瑞如是。乃擲拄杖曰。癡人面前。不得說夢　上堂。春雪霏霏。春雨離離。神光無事求心。惹得達磨依舊歸西。臨濟喝德山棒。千古而今成榜樣。拈來觸碎不留情。覿面相逢是何狀。喝一喝。卓拄杖一下　上堂。懷州牛喫禾。益州馬腹脹。天下覓醫人。灸猪左膞上。杜順和尚。祇向曲中言。直使人難會。山僧者裏。直中道曲。自可易解。遂曰。額下眉毛八尺生。分明圓露箇中人。擬思意契元元目。何日還源達本真。擊禪床下座　開爐上堂。卓拄杖曰。吾今為汝保任此事。終是不虗。直教箇箇灑灑落落。向火爐頭。摸著脚跟。將內之根身。外之器界。併作一箇火爐。既根身器界。俱成火爐。又向何處措足。會麼。今歲田禾熟。一任飽齁憨　上堂。問如何是諸佛出身處。師曰。須彌倒卓。曰如何是透法身事。師曰。猢猻吞大象。乃曰。至理忘言。至言忘理。忘理忘言。虗空釘橛。青州布衫重七斤。一任風吹雨打濕。雨打濕。人人照顧眼中屑。喝一喝　上堂。舉教中曰。過去心不可得。賊不打貧兒家。現在心不可得。賊不打貧兒家。未來心不可得。賊不打貧兒家。山僧二十餘年前在此山。親著此賊。今日簡默將來。也是賊不打貧兒家。或有人出來道。大小晦夫祇解識賊。不解捉賊。但向他道。應如是知。如是見。如是信解。不生法相　小參。石裏壓油。水中取火。不是動轉勞人。只貴當陽吐露。趙州老子太惺惺。却道青州布衫重七斤　因雪小參。六出彌空山。紅爐堆榾柮。箇箇口吧吧。只要暖氣接。大眾。若作世法會。埋沒己靈。若作佛法會。眼中著屑。二邊不住。中道莫安。自然轉一色忘大功。便見連雲洞裏。獼猴瞌睡。白蓮峰下。野鹿呼羣淨雲祇為真誠說。不是虗言誑爾曹　晚參。寒宵風韻冷颼颼。赤骨貧兒奈自憂。堪羨雲堂床薦暖。不將心意妄希求。大眾。既知此為安樂地頭。便可推白雲而獨露青山。掩夜光而惟覩明星。笑傲烟蘿。坐消歲月。其或未然。莫教輥落崖前石。驚出林中瞌睡虎　晚參。放去收來。收來放去。收放自由。竿頭有餌。以拂子作釣勢曰。還有透網金鱗。上釣也無。良久曰。寒潭空有垂綸意。風送漁舟載月歸。遂作舞棹勢。歸方丈　問德山托盋過堂。雪峰曰。鐘未鳴鼓未響。和尚托盋向甚麼處去。山低頭歸方丈。是何事。師曰。正搔著我痒處。曰只如雪峰舉似巖頭。頭曰。大小德山。未會末後句。巖頭恁麼道。有甚麼道理。師曰。子為父隱。曰德山聞令侍者喚巖頭曰。你不肯老僧那。意旨如何。師曰。父為子隱。曰巖頭遂密啟其意。那裏是密啟處。師曰。你問我答。曰來日德山上堂。果與尋常不同。巖頭于法堂前撫掌曰。且喜老漢會末後句也。如何是末後句。師曰。你也問不著。我也答不到。曰。巖頭道。雖然如是。也祇得三年活。山後果符其言。又作麼生話會。師曰。描不成。畫不就。曰某甲總不恁麼。師曰。你作麼生。曰養子方知父慈。語未竟。師打曰。須是恁麼會始得　問。天不葢地不載。在甚麼處安身立命。師打出方丈。次日又問曰。某甲昨日喫棒。今日和尚痛否。師復打出方丈　問如何是大海無魚。師曰。脚跟下過多少。曰如何是大地無草。師曰。法堂前深一丈。曰如何是大富無糧。師曰。喫家飯放野屎。曰如何是大悟無道。師曰。莫妄想　問明月堂前。花開枯木。是賓家句。主家句。師曰。石女哭蒼天　問如何是秘魔叉。師舉數珠曰。者是番菩提。曰未問<span class='corr'>已</span>前請師答。師和聲便打　問亡僧遷化。向甚麼處去。師曰。炎炎三尺火。曰不會。師曰。冷冷一堆灰　順治丙戌冬。師染微恙。時山門大興土木。徧往觀之。旋至法堂。鳴鼓集眾。敘出世行由。即欲趨寂。一眾悲戀。主事白曰。山主他往未歸。願和尚稍遲一日。師俛首回寢室。翌日山主至。師復登座。陳謝付諸後事畢。即于座上說偈而終。門弟子。營窣堵波于古竹林之後岡。天童忞銘其塔。著有宗門誠範四卷。并語錄。行世。</p>
</div>
<p class='juan'>五燈全書卷第六十七</p></div></div></div>
</div><!-- end of div[@id='body'] -->
</body></html>