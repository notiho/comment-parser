<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5587' />五燈全書卷第一百八</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十七世隨錄</p>

<div class='div-other'><a id='mulu5588' />
<p class='h3'>瑞安本寂雲蔭德禪師</p><p>問既是無縫塔。因甚又用灰泥。師曰。爭奈者一問何　僧聞牛鳴問。者是甚麼聲師曰。是佛聲。曰因甚墮到這裏。師曰。蒼天蒼天　示眾。舉舍利弗入城公案畢。乃曰。舍利弗纔起思惟。却被月上女看破。直至如今。身入荒草　示眾。舉女子出定話畢。乃曰。文殊放去太賒。罔明收來太速。帶累瞿曇。女子通身泥水<span class='note-inline'>(紫芝有嗣)</span>。</p>
</div>
<div class='div-other'><a id='mulu5589' />
<p class='h3'>瑞安雙貞尼通禮敬禪師</p><p>姓陳。係林眉聲堂嬸也。矢節焚修。眉聲令參。如何是祖師西來意。庭前柏樹子。恁麼會又爭得。如何是祖師西來意。庭前柏樹子。恁麼會猶較些子。久之未有所入。偶閱冰輪道者柏樹子頌有省。上寶寧求證紫芝有。有曰。祇如趙州道狗子佛住無。又作麼生。師曰。謝和尚證明。有曰。既是無。又證明甚麼。師曰。惟人自肯乃方親。有曰。汝猶未徹在。師禮拜便出　康熙庚午二月二十日。對眾說偈坐脫<span class='note-inline'>(紫芝有嗣)</span>。</p>
</div>
<div class='div-other'><a id='mulu5590' />
<p class='h3'>山西蒲州萬固文源燦禪師</p><p>上堂。大道只在目前。莫謂目前難覩。欲識大道真體。拄杖七尺二。拂子二尺五　上堂。撾砂點眼不蒙便瞎。救火送薪有甚奇特。喚作是佛眼見空花。不喚是佛不可少他。聖名凡號打瓦鑽龜作麼。喝一喝曰。四方八面絕遮攔。萬象森羅齊點首<span class='note-inline'>(奇然□嗣)</span>。</p>
</div>
<div class='div-other'><a id='mulu5591' />
<p class='h3'>太平青山竺菴瑞禪師</p><p>示眾。城子埂項王橋。等閒踏著兩頭搖。不是山前溪水秀。有錢難買白雲高　元宵晚參。今宵正月半。走馬燈似鑽。說與諸人知。轉眼時光換。以杖卓一卓。顧左右曰。看看　示眾年來無所悅。高臥白雲堂。雨過松山翠。風來竹戶涼。頭頭非取捨。物物本全彰。有問西來意。庭前梔子香<span class='note-inline'>(芝山觀嗣)</span>。</p>
</div>
<div class='div-other'><a id='mulu5592' />
<p class='h3'>潭州石霜憨峰聞慧禪師</p><p>上堂。一見一切見。天地日月。萬象森羅。一明一切明。春榮夏茂。秋肅冬寒。喚作佛祖心。墮坑落塹。不喚作佛祖心。斬頭覓活。畢竟如何是透脫一路。寉有九皋纔舉翼。馬無千里謾追風　上堂秋風凉秋空碧。秋水清秋山寂。秋雁飛秋蟲泣。秋樹凋秋葉赤。且道。衲僧分上。明得甚麼邊事。迢迢十萬里西來。親對梁皇道不識　丈寺田上堂。若論此事。如一片田地相似。從來授受。契<span class='corr'>券</span>分明。其奈自暴自殘。癡狂外邊。以致拋荒失業。跉[跳-兆+屏]孤苦。幸我聖主神明。清其界。理其業。前至萬歲橋一百畝晚田後至白米倉二十畝荒田。左至金銀庫四十畝早田。右至芭蕉冲三十畝中田。遠近方圓。荒熟共三百餘畝。徑以丈尺。廣以分寸。科以升合。派以毫釐。誰敢隱瞞些子。山僧幸獲觀光。忍俊不禁。將原本契書。乘時拈出分。付諸人去也。卓拄杖曰。還委悉麼。野色更無山隔斷。天光直與水相通　問疋馬單鎗。請師相見。師曰。降將不斬　問佛度一切眾生。因甚見殺不救。師曰。情知你命根不肯斷　問學人發疑情不起。求和尚開示。師舉竹篦曰。喚作竹篦。入地獄如箭射。僧擬議。師直打出方丈　頌殃崛產難話曰。虎伸腰處風生谷。鶴側身時月到廊。眉底若無宗正眼。回頭只見碧天長　頌馬祖離四句絕百非話曰。紅爛熳撥不開。探芳遊子去還來。不知<span class='corr'>已</span>泄春多少。猶向鷓鴣啼處猜<span class='note-inline'>(碧眼開嗣)</span>。</p>
</div>
<div class='div-other'><a id='mulu5593' />
<p class='h3'>瀏水鳳翔唱宗來鑑禪師</p><p>僧問。曾子曰唯。黃蘗無師。且道。是一是二。師曰。上大人可知禮也。曰恁麼則儒釋分明去也。師曰。金風吹玉管。那個是知音<span class='note-inline'>(碧眼開嗣)</span>。</p>
</div>
<div class='div-other'><a id='mulu5594' />
<p class='h3'>潭州石霜大用來珍禪師</p><p>侍石霜開最久。開一日入堂問。諸禪德。還見山僧心肝五臟麼。師曰。知恩者少。負恩者多。開曰。汝分上道將一句來。師曰。粉骨碎身未足酬開。又問。鳳翔峰今日為甚點頭。師曰。某甲徹也。開頷之　僧問。如何是第一句。師曰。大悲千眼看不見。曰如何是第二句。師曰。八臂那吒道不出。曰如何是第三句。師曰。月明簷外一輪圓<span class='note-inline'>(碧眼開嗣)</span>。</p>
</div>
<div class='div-other'><a id='mulu5595' />
<p class='h3'>長沙霜華楚芝來悟禪師</p><p>僧問。如何是霜華境。師曰。一夜雷遷塔一座。至今何處不傳聞。曰如何是境中人。師曰。八百高賢同聚首。馨香不但楚王城。曰人境且蒙師拈出。格外元機又若何。師曰。不可節外更生枝　示眾。恒沙諸佛體本元同。我及眾生同一性命。蟭螟眼裏四大海。當陽看取。蝦蟇脚下五須彌。端的分明。召大眾曰。會麼。為汝保任。終不虗也。喝一喝<span class='note-inline'>(碧眼開嗣)</span>。</p>
</div>
<div class='div-other'><a id='mulu5596' />
<p class='h3'>瀏陽石霜㵎月來仁禪師</p><p>石霜開命入侍寮。行藏骨格有異人處。一日開問。汝有古人之氣。不知心行若何。師曰。和尚何得打作兩橛。開曰。也要看過始得。開又問。破沙盆汝能扶起否。師曰。將此深心奉塵剎。是則名為報佛恩。開頷之　小參。法是大法。寶為大寶。所謂法王之寶不虗妄也。汝諸禪德。能見法王大寶麼。若道見也不是。若道不見也不是。莫把是非來辨我。浮生穿鑿不相干<span class='note-inline'>(碧眼開嗣)</span>。</p>
</div>
<div class='div-other'><a id='mulu5597' />
<p class='h3'>新寧草菴佛言來經禪師</p><p>上堂。舉百丈野狐話畢。乃曰。王言如絲。其出如綸。不落不昧。絕疎絕親。長安市上家家月。幾處笙歌幾處真　師一日同眾挑土。有僧問。如何是祖師西來意。師曰。石頭上塊。曰意旨如何。師曰風吹日曬<span class='note-inline'>(雪舲中嗣)</span>。</p>
</div>
<div class='div-other'><a id='mulu5598' />
<p class='h3'>宜興法華嗣嶽來燈禪師</p><p>示眾。僧問如何是湖山境。師曰。畵不成描不就。曰如何是境中人。師曰。推不開約不散。曰如何是湖山佛法。師曰。海口難宣。乃曰。湖山境有眼者見。境中人覿面難藏。將謂佛法別有。未免墮坑落塹<span class='note-inline'>(雪舲中嗣)</span>。</p>
</div>
<div class='div-other'><a id='mulu5599' />
<p class='h3'>漢陽大湖道務來勝禪師</p><p>示眾。靈雲被桃花。瞎却一雙眼。我輩諸兄弟。休以物所轉。松含風而夜寒溪帶雨而春漲<span class='note-inline'>(雪舲中嗣)</span>。</p>
</div>
<div class='div-other'><a id='mulu5600' />
<p class='h3'>城步玉屏野雲禪師</p><p>僧問。十字縱橫如時何。師曰。朝打三千。暮打八百。曰穩坐家堂時如何。師曰。恭惟起居萬福　小參。卓拄杖曰。道得棒下死。道不得棒下死。諸兄弟試道看。眾不出。師曰。啼得血流無用處。不如緘口過殘春。便歸方丈<span class='note-inline'>(石舲萃嗣)</span>。</p>
</div>
<div class='div-other'><a id='mulu5601' />
<p class='h3'>城步大悲含舒來詠禪師</p><p>示眾。十方世界是沙門一隻眼。且道。夜叉羅剎鬼子母阿修羅眼。在甚麼處。這裏分剖得出。可謂了事衲僧。其或未然。山僧罪過<span class='note-inline'>(石舲萃嗣)</span>。</p>
</div>
<div class='div-other'><a id='mulu5602' />
<p class='h3'>杭州仁王梅璞來育禪師</p><p>示眾。錐頭利。鑿頭方。明歷歷。絕商量。昨夜三更月到<span class='note-inline'>(子愚玄嗣)</span>。</p>
</div>
<div class='div-other'><a id='mulu5603' />
<p class='h3'>東安鳳山非石來珵禪師</p><p>僧問。盡大地是火坑。得何三昧不被燒却。師曰。識法者懼。曰恁麼則獅子一滴乳。迸散十斛驢乳。師曰。大唐國裏有幾人　示眾。大事未明如喪考妣。山不是山。大事<span class='corr'>已</span>明如喪考妣。水不是水。月明照見夜行人。萬里山河圓一鏡<span class='note-inline'>(破有宣嗣)</span>。</p>
</div>
<div class='div-other'><a id='mulu5604' />
<p class='h3'>武岡觀音再履來崑禪師</p><p>示眾。殃崛持盋。婦人產難。覿面相逢。棒打不散　示眾。卓拄杖一下曰。大眾見麼。又喝一喝曰。大眾聞麼。若也聞見分明。不必東撈西摸。其或未然莫將容易得。便作等閒看<span class='note-inline'>(鐵輪焸嗣)</span>。</p>
</div>
<div class='div-other'><a id='mulu5605' />
<p class='h3'>鼎州護國決菴玉禪師</p><p>頌女子出定曰。嶺南鸚鵡亂啼時。價重聲高覓所知。古調曲中音韻遠。誰能會取絕思唯　頌乾闥婆王奏樂曰。幽禽三四聲。喚醒佳人夢。有意不堪聞。靜把絲桐弄<span class='note-inline'>(天機舜嗣)</span>。</p>
</div>
<div class='div-other'><a id='mulu5606' />
<p class='h3'>鼎州陽山楞嚴莖草勝林禪師</p><p>頌洞山麻三觔曰。如如是佛麻三觔。纏縛往來多少人。任是大悲千手眼。至今不識定盤星　頌雲門對一說曰。鳥語春深啼杜䳌。一聲遙送百花天。殘紅墜地難迴復。夏日陰濃馬不前<span class='note-inline'>(枕石徹嗣)</span>。</p>
</div>
<div class='div-other'><a id='mulu5607' />
<p class='h3'>京口夾山乾彰縉禪師</p><p>示眾。一二三四五六七。顛倒眾生空見識。七六五四三二一。大地山河黑漆漆。個中數目甚分明。具眼衲僧須辨的。若辨的。虎齩大蟲。蛇吞鱉鼻　示眾。昨夜三更。拄杖子吞却山河大地。山河大地即是拄杖子。拄杖子即是山河大地。汝等諸人。在甚處安身立命。卓拄杖。喝一喝曰。漆桶不快。歸堂努力　頌無夢無想主人公話曰。長江千古自流東。萬里無雲印碧空。夜靜水寒人睡穩。蘆花深處一燈紅<span class='note-inline'>(辯海言嗣)</span>。</p>
</div>
<p class='juan'>五燈全書卷第一百八</p>
<div class='div-w'><p>五燈全書卷第一百八補遺</p>
<p class="head1">臨濟宗</p>
<p class="head2">南嶽下第三十七世隨錄<span class='note-inline'>(磬山下)</span></p>
<a id='mulu5608' />
<p class='h3'>潭州石霜冶漚澄禪師</p><p>上堂。聞聲悟道。承虗接響。見色明心。金沙翳眼。[祝/土]破脚指。了沒交涉。扭住鼻頭。錯過了也者隊無面目漢。不是石霜壓良為賤。我王庫內。無如是刀　解制。小參。制無結解。而人自生結解。道無悟迷。而人自生悟迷。穿衣喫飯。本來成現。行住坐臥。覿體堂堂。何用三條椽下七尺單前。瞠眉努目。晝三夜三。堪什麼事。逗到伎窮倆盡。依舊緊捎草鞵。三千里外逢人。但不得道從石霜來。何故。你不識山僧。山僧不識你。有什麼交涉　上堂。西風急桂子香。西來祖意絕囊藏。咄。兔徑非大象之所游。鷄粟豈鳳凰之啗啄。便下座　示眾。青山青白雪白。一夜朔風寒。濩湯連底結。別別。乾坤萬里一條鐵　問不與萬法為侶者。是什麼人。師厲聲曰。是什麼人。僧擬對。師打出　問父母未生前。那箇是學人自己本來面目。師曰。青山夾亂流<span class='note-inline'>(碧眼開嗣)</span>。</p>
</div>
<div class='div-w'><a id='mulu5609' />
<p class='h3'>趙州古觀音院禪林意禪師</p><p>秉拂小參。曰者磯頭截眾流。今借坐展釣鈎。眾中有衝浪錦鱗。不妨出來游泳看。左右顧視曰。有麼有麼。雨花峩禪師問。趙州古佛剎。庭前祖意猶存。臨濟滹沱邊。座上元風廣愽。請問法兄。如何是奪人不奪境。師曰。目前無老兄。進曰。如何是奪境不奪人。師曰。座上有禪林。進曰。如何是人境兩俱奪。師曰。趙州路滑。難以著脚。進曰。如何是人境俱不奪。師曰。夾路梅開。偏逢驛使。進曰。料簡<span class='corr'>已</span>聞其詳。利生之事若何。師曰。焉辭拖泥帶水。進曰。與麼則遲日江山麗。春風花草香。師曰。賴兄證盟。首山禪師問。滹沱一滴即不問。如何是機前一句。師良久曰。會麼。進曰。如何是語後一句。師曰。切忌鑽龜打瓦。進曰。劫外頓然消息斷。知音知外更誰知。師曰。首上座真名持戒。乃曰。雙晴覰透齊秦月。隻杖卓餘燕趙雲。教管律鈴渾厭掇。誰知又打宗門鼖。驀以拂子畵○相曰。若論者箇大鼓。堂上老人恒常撾擊。音韻清雅令人樂聞。而現前諸昆季。無不耳之稔矣。又奚俟意上座今日之續嚮乎哉。但承慈命。不得不一接拍耳。遂震聲一喝曰。只此一通。非漁陽可該。豈三臺能收。惟要當人從大火聚中翻身。千尋海底著脚。然後具得一副。揩毒蛇頭上癢。奪餓虎口邊食底手段。始敢當軒撾動。不惟直教尋言逐句。穿鑿卜度者。藏竄無地。即久參上士。多智賢明。亦乃側耳悚聽。咦。妙應羣機即且置。親承記莂一句作麼生。諦審高風此日韻。菲躬慚愧繼芳猷。連喝兩喝。下座<span class='note-inline'>(雪山祥嗣)</span>。</p>
</div>
<div class='div-w'><a id='mulu5610' />
<p class='h3'>北京龍泉曉愚講禪師</p><p>登州程氏子。投法源髠髮。示參萬法歸一話。詣憫忠受具。每提話頭。懵無所趣。乃束裝至羅那延窟。一晚危坐。忘所以。忽聞風吹松清梵入耳。汗流溼衣。疑慮俱失。乃南下。至浙之柏山青州大覺。末覲法源玉。玉問。善財參徧處。為甚黑豆未生芽。師曰。若生芽則禍事玉。曰用。南詢作麼師。曰不入洪波裏。怎見弄潮人。玉曰。別峰相見有什麼事。師曰。大似重栽眼上眉。玉曰。放子三十棒。師禮拜。巾侍十稔。乃得微旨<span class='note-inline'>(寶如玉嗣)</span>。</p>
</div>
<div class='div-w'><a id='mulu5611' />
<p class='h3'>登州法源仁山能禪師</p><p>本郡焦氏子。從法源玉芟染。任勞不息。暇則焚禮。感大士現相。白玉。玉命參萬法歸一。一夜見佛燈光燄騰空有省。呈玉。玉適送亡僧歸。便問。亡僧遷化向什處去。師曰。鼻孔朝天。曰因什顛倒。師曰。正是他放身命處。曰大家燒作一堆灰。什處相見。師曰。安南地暖。塞北天寒。源異之。命理院事。即成叢林。玉問。法源一舖功德成褫否。師曰。何須片雪點紅爐。玉曰。果圓成否。師曰。一人有慶。兆民賴之。玉曰。脚跟下道句看。師曰。怎敢勞煩和。尚便禮拜。玉頷之。命繼席法源<span class='note-inline'>(寶如玉嗣)</span>。</p>
</div>
<div class='div-w'><a id='mulu5612' />
<p class='h3'>儀真地藏具函廣禪師</p><p>揚州陳氏子。初參許村虎餘。命看一歸何處話。歷三載未脫膺礙。次詣慈雲。參大覺琇。再謁嘯堂。予於安化入室次。予問一歸何處。師曰。西山高絕頂。一望四無垠。予卓杖曰。向者裏道句看。師喝。予便打。師擬議。予又打。師豁然禮拜。予頷之。　舉東墖野翁禪師。參天目。目曰。子以到不疑之地。何生死之懼哉。翁于言下豁然。師頌曰。父子相逢話正長。夜深秋月照人凉。說盡當年辛苦事。一度傷思一斷腸<span class='note-inline'>(嘯堂予嗣)</span>。</p>
</div>
<div class='div-w'><a id='mulu5613' />
<p class='h3'>□□□□□□□□禪師</p><p>餘姚陸氏子。投智顯披剃。禮白馬忍得戒。示眾竹篦子話。後參諸方。觸石遭跌有省。口忽曰。虗空粉碎渺無霞。祇恨從前入路差。今日始知無一物。西村元是舊親家。甲戌禮臺山。至都中。謁安化賢。賢問那裏來。師曰楊關。賢曰。甚麼物與麼來。師曰。蘇州有常州有。賢曰。這樣滯貨。師曰。滯即且止。請和尚定價。賢曰。也少三十棒不得。師曰。和尚太煞婆心。便出入室。一日賢問。文殊七佛之師。因甚出女子定不得。師曰。點即不到。賢曰。罔明初地菩薩。因甚出得女子定。師曰。到即不點。賢高聲曰。女子聻。師便作女人拜曰。和尚萬福。賢頷之。</p>
</div>
<div class='div-w'><a id='mulu5614' />
<p class='h3'>金華華藏藥海盂禪師</p><p>姓蔣。浦江人。投湖山庵玅吉落髮。嘗習坐禪。北參天龍中。值玅雲雄。請禪要工夫。雄命看萬法歸一話。自謂有契入。一日中問。玅老人與你道甚麼。師曰。但得雪消去。自然春到來。中打曰。者念篇章漢。有甚了期。師曰。和尚莫壓良為賤。中擲杖曰。我即不打。你試親切道句看。師曰。乞和尚拽起某甲著。中即拽起。師便與一掌。中呵呵大笑。師禮拜。中肯之<span class='note-inline'>(致和中嗣)</span>。</p>
</div>
<div class='div-w'><a id='mulu5615' />
<p class='h3'>天津水月殊庵定禪師</p><p>餘姚劉氏子。禮摩竭剃染。詣京嚴淨圓具。後參慧林光。令看萬法歸一話。刻責自究。久無所入。偶過村落。聞砧杵聲有省。歸呈所見。光曰。如何是萬法歸一。師曰。水向東流。光曰。一歸何處。師曰。大家在者裏。光曰。親切處道一句看。師禮拜。光曰。放汝三十棒。晚參。驀召師問曰。三藏十二部俱是佛說。忽翹一足曰。且道者是誰說。師曰。請和尚尊重。光頷之。後以偈付之<span class='note-inline'>(慧林光嗣)</span>。</p>
</div>
<div class='div-w'><a id='mulu5616' />
<p class='h3'>杭州慈廕涵靜振禪師</p><p>桐鄉宋氏子。禮以仁薙染。北遊天津。覲慧林光。於大悲令參三不是話。刻究無所入。一夕經行擡頭。覩飛星有省。趨方丈。光問。不是心佛物。畢竟是個什麼。師曰。拄杖長七尺。曰那裏得者箇消息。師便喝。光便打。師曰。和尚婆心太煞。光休去。入室次。光曰。昨日風今日雨。是何意旨。師曰。穿破鐵牛鼻孔。光曰。為什拄杖子吞却乾坤。師便喝。光打曰。者一棒聻。師曰。恩大難酬。光頷之<span class='note-inline'>(慧林光嗣)</span>。</p>
</div>
<div class='div-w'><a id='mulu5617' />
<p class='h3'>北京茶蓬忍僊喆禪師</p><p>金陵湯氏子。幼而頴慧知有向上事辭。親依聖感圓。初脫白。禮覺胤受具。參遯村。命看父母未生前話。聞風折樹聲有省。入室呈解。問如何是本來面目。師曰。堤邊柳色含烟綠。陌上桃花映日紅。曰未在更道。師曰。記得當年相識處。回頭又見月華新。曰什處學來底。師拂袖便出。參弘覺忞于平陽。忞問。那裏來。師曰。苕溪東霅水西。曰為什走兩條路。師曰。也要和尚疑著。曰我道你不從苕霅來。師曰。請和尚道。曰汝從水灣灣山凸凸處來。師曰大好。平陽曰。汝還見虎麼。師作怕勢。曰且照顧性命。師便作虎聲。忞謂客司曰。領者僧參堂去。參靈機觀。觀問。倩女離魂。那個是真。師便喝。觀曰。者一喝落在甚處。師又喝。觀打曰。少者棒不得。最後見蕪湖福嚴輪。師資機契。執侍五載。得受印記　掩關小參。萬法本閒。為人自閙。真智圓明。情生性隔。若欲本源清徹。性體淵弘。必須靜極光通。自然造車含轍。千江有水。星月皆含。萬里無雲。純清絕點。了亦無可了。得亦無可得。正恁麼時。且道。如何即是。乃拽杖入關云。一輪杲日當空照。萬象森羅影現中。喝一喝<span class='note-inline'>(鞠庵輪嗣)</span>。</p>
</div>
<div class='div-w'><a id='mulu5618' />
<p class='h3'>泰州藏經石浪□禪師</p><p>上堂。舉天巖啟小參云。孔子不識字。達磨不會禪。人却不信。鳥大如山。魚大如海。人却不信。父少於子。弟長於兄。人却不信。明星午現。紅輪夜照。人却不信。海月與麼說。諸人不信。諸人與麼說。海月不信。海月不信。諸人不信。且道。是同是別。顧左右云。畢竟作麼生。復云。參卍庵純曰。魚游松頂。鶴宿波瀾。倒騎鐵馬直上青天。一曲豪歌聲落幽玄。耳聞不會。眼聽始全。諸人不信。海月難圓。海月不信。諸人高眠。生乎今之世。反古之道。豈其為然。復云。參師頌曰。[車*袞][車*袞]通紅鐵一團。週遭宛轉絕躋攀。和烟拋入青霄外。三眼摩醯未許看<span class='note-inline'>(卍庵純嗣)</span>。</p>
</div>
<div class='div-w'><a id='mulu5619' />
<p class='h3'>義水語崎梅徹禰禪師</p><p>本邑人。參宜林能。令看父母未生前話。久之。一日能問。如何是你父母未生前的面目。師不能對。遭能痛棒。師曰。乞和尚寬容。能又問。師擬對。能又打。師冰釋所疑。乃禮拜曰。和尚恩逾父母。能曰。汝見個甚麼恁麼道。師曰。金剛手裏八輪棒。能曰。未在更道。師便喝。能頷之　舉天則能。參龍池微。微舉扇曰。會麼。能曰。不會。曰為什不會。能曰。非我境界。曰汝何處來。能曰湖廣。曰黃梅佛法如何。能曰。夜半付盧能。泥牛歸雪嶺。曰即今事作麼生。能曰。和尚道個甚麼。微便喝。能曰。老作家。師頌曰。江國春闌風信幽。漁翁把釣曲江頭。一聲笛奏千林曉。破浪金鱗撒斷鈎<span class='note-inline'>(天則能嗣)</span>。</p>
</div>
<div class='div-w'><a id='mulu5620' />
<p class='h3'>長沙印宗奇禪師</p><p>初參劍叟有悟入。晚謁石源雲于石門。深悉微旨　上堂。舉山鐸在。參金明進問。不是心佛物。是個什麼。在曰露。曰昨日有人恁麼道。趁出了也。在曰。要打便打。說什昨日。隨聲便掌。進約住曰。者瞎驢亂作那。在擬進語。進便打。復擬進語。進又打。在豁然契證。師頌曰。歷徧千峰與萬峰。白雲深處見羚蹤。翻身直上最高頂。激電驅雷縱遠鴻<span class='note-inline'>(石源雲嗣)</span>。</p>
</div>
<div class='div-w'><a id='mulu5621' />
<p class='h3'>黃安獨山微塵盛禪師</p><p>本邑人。歷參尊宿。晚謁石源雲于龍興。得受記莂　小參。舉聞谷印。問南明廣。了即業障本來空。為甚師子尊者被罽賓國王斬却。廣曰。本來空。曰爭奈頭何。廣曰。本來空。曰為什罽賓國王一手墮地。廣曰。本來空。師頌曰。柳汀斜對野人牕零落衰條伴曉江。正是霜風飄斷處。寒鷗驚起一雙雙<span class='note-inline'>(石源雲嗣)</span>。</p>
</div>
<div class='div-w'><a id='mulu5622' />
<p class='h3'>英麓興福穎戟易禪師</p><p>蘄水人。禮黃尖欽剃落受具。參柏樹子話。一日斫柴傷指有省。呈欽。欽曰。柏樹子聻。師曰。血淋淋的。欽頷之　舉方山寶。凡見僧入室。概豎拂子曰。是甚麼。僧擬議。直打出。二十年少有契其機者。石門雲曰。祇如師僧家識得拂子。又作麼生。良久彈指一下。金明旭曰。識得拂子。買草鞋行脚。師曰。古人門庭恁麼施設。近時惟恐蟻不解腥。蠅不來臭。可不歎息<span class='note-inline'>(等輝欽嗣)</span>。</p>
</div>
<div class='div-w'><a id='mulu5623' />
<p class='h3'>建寧真如餘力恒禪師</p><p>建陽陳氏子。禮浪雲脫白。嘗請益穎素鑒。鑒曰。出家學道。非小根劣志可趨向也。師曰。如何即是。鑒曰。汝但一切善惡都莫計意。單提個無字。全身靠定。如一把金剛王劒。佛來也斬。魔來也斬。久久自然瞞你不得。師于是刻究。雖執勞任重。未嘗放過。一日晦嶽旭至普明。索從上遺稿。師朝夕請益。旭問。還我無字意來。師曰。無本無意。曰既無意。誰來請益師于言下有省。便禮拜。旭然之　舉希覺銳參時現曇。曇問上座年多少。銳曰與虗空同生。曰還有人相伴麼。銳曰從來不借他人力。曰如何是汝自己力。銳便摑。曇曰者漢恁麼那。師頌曰。紀年多少。同空生日。是誰相伴。不借他力。等閒輕撥著。迎風劈。箭急。凜凜威風。山崩海立<span class='note-inline'>(晦岳旭嗣)</span>。</p>
</div>
<div class='div-w'><a id='mulu5624' />
<p class='h3'>浦城龍珍天秀潤禪師</p><p>本郡人。丱歲禮龍珍胤披緇。謁鼓山賢受具。隨胤參鳳山曇。命看柏話子話。一日值曇自擕水。師擬接。曇伸手曰。還我話頭來。師曰。待某甲淨脚了。向和尚道。曇曰。即今事作麼生。師便喝。曇曰。甚麼學來底。師又喝。曇擬掌。師擕水便行。曇曰。却也有些衲僧氣息。師曰。也要和尚著一驚。曇器之。後胤受曇印記。命師理院事二十載。看法華次。胤問。如何是一大事因緣。師曰。千手大悲提不起。胤曰。子又作麼生。師以兩手作托呈勢。胤曰。錯會也。師便喝。胤曰。還更有麼。師作禮三拜。珍重而出。胤喚監院。師回首。胤曰。山僧亦有一大事因緣。要汝提掇。他日向钁頭邊。覓得一個半個續佛慧命。不負先人之念。吾願足矣付。偈印焉<span class='note-inline'>(覺圓胤嗣)</span>。</p>
</div>
<div class='div-w'><a id='mulu5625' />
<p class='h3'>北京千佛普韻法禪師</p><p>濟寧鬱氏子。造淮城。投靜然披緇。抵京謁雲光受具。閱禪燈如夙習。參廣嗣杲。命看三不是話。力究累年。一日聞僧誦風鈴偈曰。言外百千三昧法。因風說與個中人。豁然冰泮。即見檀度。次謁大悲。深領提誨。復造普慧哺。哺命典藏。一日哺問。黃檗打臨濟意作麼生。師曰。金將火試。哺曰。為甚向大愚肋下還拳。師曰。者裏失錢。那裏拔本。哺曰。當時得大愚力。何以承嗣黃檗。師曰。冤有頭債有主。哺曰。放汝三十棒。師禮三拜。哺契之。乃付以偈<span class='note-inline'>(天乳哺嗣)</span>。</p>
</div>
<div class='div-w'><a id='mulu5626' />
<p class='h3'>臨清大悲穎謙津禪師</p><p>本郡赫氏子。投靈鷲祝髮。請益玅雲雄指示禪要。命看三不是話。夙夜刻究不怠。一日挑水灌園。忽箍爆桶落。豁然有省。詣方丈呈解。雲叱之曰。此不過暫時現量。非為究竟。師擬伸問。雄亂棒打出。遂徧扣名宿。末後參天癡善。善曰。三日不相見。莫作等閒看。汝眉毛長多少。師曰。與和尚一般。善曰。真個那。師震威一喝。善曰。一喝不作一喝用。你作麼生會。師曰。竹密不妨流水過。山高豈礙白雲飛。善曰。恁麼會又怎得。師又喝。善打曰。參堂去。執侍五載。善印以偈<span class='note-inline'>(天癡善嗣)</span>。</p>
</div>
<div class='div-w'><a id='mulu5627' />
<p class='h3'>惠州圓通玉巖弘禪師</p><p>鎮江人。上堂。舉法眼云。三通鼓罷簇簇上來。佛法人事一時周畢。淨居云。三通鼓罷簇簇上來。拄杖子不在。苕箒柄聊與三十。師曰。二大老分疆列界各顯家風則不無。若是開人眼目。斷人命根。要且未在。圓通即不如是。拈拄杖召眾曰。三通鼓罷簇簇上來。豎起拄杖曰。是甚麼旋風。一齊打散。擲杖于地。呵呵大笑歸方丈<span class='note-inline'>(潛夫峻嗣)</span>。</p>
</div>
<div class='div-w'><a id='mulu5628' />
<p class='h3'>荊州天龍可藏用禪師</p><p>參普光峻。峻問。何處來。師曰。請師鑑。峻曰。者尿床鬼子。拈棒便打。師曰。早知和尚有此機要。峻又打。師曰。某甲過在甚處。峻曰墮也。師豁然便禮拜曰。若不親見和尚。幾被諸方賺悟一生。峻然之。執侍數載。峻付以偈　示眾。拈拄杖云。者個不得喚作拄杖。若喚作拄杖。入地獄如箭射。復以拄杖召眾曰。者箇端是拄杖。若不喚作拄杖。入地獄如箭射。且道如何即得。便下座　上堂。舉高峰云。三十年來。合得一服快活無憂散。其藥雖微。其功極大。不問佛病祖病心病禪病凡病聖病是病非病生病死病。除禪和子一種毛病之外。聞者見者莫不靈驗。師曰。者服快活散。雖則神玅。不過有三年之艾。能灸七年之病。若是膏肓之疾。未免束手傍觀。天龍也有個單方。不假造作。其功莫有逾者。佛病祖病。以至生病死病。且置一邊。專治禪和子一種毛病。見者聞者喪却性命。且道是什麼藥頭。聻。神農不敢嘗<span class='note-inline'>(潛夫峻嗣)</span>。</p>
</div>
<div class='div-w'><a id='mulu5629' />
<p class='h3'>崑山王全信居士</p><p>本邑人。知有宗門事。嘗自究竟生從何來死從何去。遇遯叟開示數語。深明一貫之理。一日呈偈讀雪子曰。尋常日用本非他。物物頭頭事豈蹉。信手拈來無剩法。只將一著定誵訛。讀雪閱畢。問如何是你日用一著。士豎起拳。讀雪曰。放下著。士舒掌曰。不可弄巧成拙。讀雪曰。去此二途道一句看。士便喝。住曰再喝看。士曰。那更矢上加尖。讀雪便打。自是嘗炙左右。讀雪印偈曰。祖師鐵牛機。克振在機先。我今斯付汝。宗風播大千<span class='note-inline'>(讀雪章嗣)</span>。</p>
</div>
<div class='div-w'><a id='mulu5630' />
<p class='h3'>薊州盤山位與寶禪師</p><p>宛平卞氏子。初謁興隆。示竹篦話。刻究忘倦。及參大悲則。苦切倍常。偶過瀛海。聞潮聲有省。則問。趙州道我在青州做領布衫重七斤。汝如何會。師曰。波斯嚼氷雪。不覺齒牙寒。則稱善。乃命依吉庵貞。貞問。如何是入門句。師曰。恰值金吾不禁。貞拈杖橫按曰。怎柰者箇何。師曰。和尚婆心太切。貞豎杖曰。轉身一句又作麼生。師作禮曰。成寶禮拜有分。貞曰。三十棒且待別時。師約住一掌曰。要打便打。說甚別時。貞拓開曰。不啻汝到恁麼地。師作噓噓聲。自是執巾五載。漸悉玅理。後承印記<span class='note-inline'>(聖蓮貞嗣)</span>。</p>
</div>
<div class='div-w'><a id='mulu5631' />
<p class='h3'>黃梅萬緣法禪師</p><p>吉安人。從銳剃落。叩天峰有悟入。峰仍命見銳。銳每示鉗錘。師無難色。一日銳命入室。問無字公案。凡十三語。銳不加諾。師曰。和尚莫強壓人好。銳曰。不道汝不會。怎柰禪太多。師佇思點首便禮拜。銳曰。子見何道理乃爾。師曰。萬古碧潭空界月。再三撈摝始應知。銳可之<span class='note-inline'>(鈍峰銳嗣)</span>。</p>
</div>
<div class='div-w'><a id='mulu5632' />
<p class='h3'>黃陂彌陀憨若印禪師</p><p>荊州萬氏子。隨父禮雲谷脫白。稟戒於揚州天寧。受學於匡山紫淵。徧參諸老。俱有機語。末造金明。值旭搬瓦次。旭拈瓦示眾曰。一大藏教只說者箇。師進前亦拈一片瓦曰。一大藏教不說者箇。旭曰。說與不說只消一文錢。師曰。半文亦不值。旭曰。山僧今日折本也。師微笑。旭深器之。命克侍司。前後九載。旭以偈印焉<span class='note-inline'>(金明旭嗣)</span>。</p>
</div>
<div class='div-w'><a id='mulu5633' />
<p class='h3'>漢陽三河一葦蓮禪師</p><p>本郡人。齠年薙染。志慕禪宗。禮演受具。求開示。令看一歸話。三載精勤不怠。七期演落堂問。一歸何處。師面赤不能對。演扭師鼻曰。者畜生。在此多時尚使不得耶。師負痛失聲。演曰。却甚親切。師聞而汗出。覺身與空等。便禮拜。演曰。何不道一句。師曰。天寒滴凍。請和尚暖室裏坐。演便休。命師書狀。師雖得悟。日夜猶勤。刻究彌切。演印以偈。師乃問。只如燈燈不息時如何。演曰。大似瞎驢趁隊走。師曰。謝師答話。演打七棒趁出<span class='note-inline'>(東林演嗣)</span>。</p>
</div>
<div class='div-w'><a id='mulu5634' />
<p class='h3'>黃安得得雲峰定禪師</p><p>本邑人。嘗聞僧談及禪理。師喜不自勝。因造大聖稟戒。值演與胡心維盤桓。如忘忽記。即進前禮拜曰。和尚與居士所言何事。演曰。非汝境界。師曰。<span class='corr'>已</span>被學人看破也。演拈竹篦曰。看得者箇破麼。師奪得擲之便出。演語士曰。此子莫參禪麼。士相與稱奇。後命師入室。問子曾參那箇知識。師曰。大聖和尚。演拈杖打曰。者掠虗頭漢。來誑老僧那。師曰。却是拄杖子記得。演乃喝曰。不是者箇道理。遂命看柏樹子話。師擬祇對。演打曰。開口即錯。出去。師亦知其意。後演印之以偈<span class='note-inline'>(東林演嗣)</span>。</p>
</div>
<div class='div-w'><a id='mulu5635' />
<p class='h3'>普應尼蘊古宗禪師</p><p>上堂。天空海濶。月白風清。在處漁樵起舞。隨方物類生歡。新普應怎。敢違時失候。千差萬別。向者裏一齊坐斷。迥絕誵訛。踏開生佛頂[寧*頁]。揭露須彌腦葢。大眾且道。神通耶法爾耶。恁麼會得。盡十方世界。總不出我者裏。若是門庭施設。也要另出隻手。以拂子畫○曰。心燈焰焰傳芳遠。一點無私徹古今　小參。洪鐘在架。有扣則鳴。寶鏡當臺。有來則現。諸大德。各各本有一段光明。用無窮取無竭。灼然一切處不昧著。明鏡洪鏡無二無別。自是汝不薦。葢為妄執塵勞分別影事。汩沒生死。浮沉苦海。被根境縛著。累劫難脫。諸人要會直下便會。有什麼相隔處。如不爾者。三根椽下七尺單前。把身心打疊。得乾乾淨淨。仔細諦審。看是什麼物。者裏翻得身轉。一點也瞞你不得。方知吾不汝欺。還有麼。良久曰。把手勸君行不得。為人自肯乃方親<span class='note-inline'>(寶如玉嗣)</span>。</p>
</div>
<div class='div-w'><a id='mulu5636' />
<p class='h3'>徑山千指蘭谷邃禪師</p><p>頌青州布衫曰。巧樣裁成恰稱身。非長非短覺相親。尋常不浣春江水。日炙風吹豈染塵<span class='note-inline'>(悟松裕嗣)</span>。</p>
</div>
<div class='div-w'><a id='mulu5637' />
<p class='h3'>金陵普濟宗鏡徹禪師</p><p>晚參。石頭城下。燕子磯頭。長江浪湧。烟雨空濛。諸佛機祖師意。分明揭露。亘古彌今本無變遷。若能覿面會去。便可歸家穩坐。何須歷徧百城。奚用閣門彈指。驀豎拂子曰。大眾還見麼。復擲拂曰。切忌換却眼睛<span class='note-inline'>(閴谷悟嗣)</span>。</p>
</div>
<div class='div-w'><a id='mulu5638' />
<p class='h3'>安州法雲天機徹禪師</p><p>閩中泉州林氏子。弱冠薙髮於汴州相國寺。遍歷諸方。末侍祝峰善。乃蒙印可。繼席。示眾。法。無定相。遇緣即宗。道本無言。因言而顯。所以三際求而罔得。二諦推而莫知。無相無名。不可測其深廣。無依無住。不可察其指蹤。到者裏。須知有透脫一路始得。卓拄杖曰。擘開華嶽連天秀。放出黃河徹底清。喝一喝　示眾。拈拄杖曰。是法非思量分別之所能解。卓一卓曰。惟有一乘法。無二一無三。於此透得明得。一大藏教盡是拭瘡膿故紙。良久曰。還會麼。三脚驢兒弄蹄行。踏碎乾坤無寸土。墖於普照寺之北隅<span class='note-inline'>(祝峯善嗣)</span>。</p>
</div>
<div class='div-w'><a id='mulu5639' />
<p class='h3'>隨州水南徵宗省禪師</p><p>參祝峯善。善曰。年多少。師曰。三十六。善曰。水牯牛多少。師曰兩個。善頷之　上堂。祖庭傾頹<span class='corr'>已</span>多春。四至分明記不親。雨傘撐開新世界。犂耙耕轉舊乾坤。卓拄杖曰自是不歸歸便得。五湖烟景有誰爭<span class='note-inline'>(祝峯善嗣)</span>。</p>
</div>
<div class='div-w'><a id='mulu5640' />
<p class='h3'>漢陽三河一葦蓮禪師</p><p>初參護國。不契。遂徧歷叢林。末造大聖演。纔入門。演拈杖卓一下曰。拄杖子[跳-兆+孛]跳。師曰。和尚莫探頭如。演便打。師曰。學人過在甚處。演曰。好惡也不識。師不領。演置杖曰。上座不必忙。曾有諦當處。不妨舉似為你證據。師歷舉所得機緣。演曰。者總是心意卜度得底。祇趙州道個無。你作麼生會。師茫然。演曰。且去別時來。師出門次。演驀喚上座。師回首。演曰。是甚麼。師於此有省。便禮拜。演曰。何不道道。師曰。一雙青白眼。那更著泥沙。演曰。還我無字來。師曰。雙城驛前官馬路。行人幾個不辛酸。演曰。走殺闍黎。師曰。步步不沾塵。演曰。三十棒且待別時。後印以偈<span class='note-inline'>(耳觀演嗣)</span>。</p>
</div>
<div class='div-w'><a id='mulu5641' />
<p class='h3'>黃安得得庵雲峯定禪師</p><p>本邑程氏子。依雪居髠染。詣大聖獲戒。請益工夫。演命參一歸話。二載。一日覩山水瀑發波浪洶湧。忽有所入。呈演。演曰。一歸何處。師曰。山頭翻白浪。海底起紅塵。演曰。是見若受。即成障隔。師曰。如何即是。演痛棒打出。掩却門。壁立堦前半嚮。忽有人問牛在那裏。有僧答曰。就在者裏。師聞之頓釋前解。疾趨扣方丈。演曰誰。師曰。不是別人。演開門。師禮拜。演然之<span class='note-inline'>(耳觀演嗣)</span>。</p>
</div>
<div class='div-w'><a id='mulu5642' />
<p class='h3'>嘉興敬畏韞石琳禪師</p><p>海鹽陸氏子。從雪介剃度。禮晦岳旭於三墖圓戒。命看一歸話。次入楚徧參。旋歷匡廬俱不契。再見旭。旭數回盤詰。應對頗捷。移時。旭喚師曰。從前三則語。盡是躲跟。未到實地。今日快快供說。不然打你疾死。師赧然擬對。旭便打。師又擬對。旭又打。師茫無措。旭連棒打曰。一歸何處。速道速道。師頓有省。乃禮拜曰。全琳今日始知和尚一片婆心。碎身難報。旭可之　示眾。舉楞嚴曰。諸可還者自然非汝。不汝還者非汝而誰　頌曰。畫樓春色最嬌華。逞盡風流與莫遮。試向清波手畫月。冰容難並玉容嘉　頌南泉刈茅僧問南泉路因緣曰。踄巘梯雲欲學仙。不知身在葛洪前。一壺玅藥都傾與。稚子猶然問洞天<span class='note-inline'>(晦岳旭嗣)</span>。</p>
</div>
<div class='div-w'><a id='mulu5643' />
<p class='h3'>嘉興在聞本禪師</p><p>本邑洪氏子。幼出塵。禮同岑燈圓具。造金明求指示。旭曰。本無建立。指示個甚麼。師曰。弟子愚頑。乞師慈誨。旭舉趙州無字。命師參究。無虗日。偶聞車水聲有省。述偈曰。趙州一個無字。匝地普天不漏。驀然打碎虗空。塞斷黃河倒注。呈旭。旭稱善<span class='note-inline'>(晦岳旭嗣)</span>。</p>
</div>
<div class='div-w'><a id='mulu5644' />
<p class='h3'>鎮江帝青寶禪師</p><p>本郡人。脫白。中隱參天寧。命看生前話。數載後。呈見甘露旭每掃却。師動止不安。一夜危坐。聞炮聲響徹天地。心境廓然。侵晨呈旭。旭曰。即今炮聲落在甚處。師便喝。旭曰。汝者一喝又落甚處。師又喝。旭曰未在。師禮拜起連喝兩喝而出。旭頷之　師頌青州布衫曰青州七斤衫。團圞無縫隙。幾多人向此中迷。不識趙州赤骨[骨*歷]<span class='note-inline'>(晦岳旭嗣)</span>。</p>
</div>
<div class='div-w'><a id='mulu5645' />
<p class='h3'>青龍覆載證禪師</p><p>小參。覺印當軒。逈超無極先天之表。玅湛圓明。徹證恒河沙界之中。正令全提。縱橫無礙。刮龜毛於牛背。截兔角於虎頭。展大機顯大用。何妨藏天下於天下。正好徘徊廣莫之野。逍遙何有之鄉且道是甚麼人境界。喝一喝　小參。穴知雨。巢知風殘花落盡月輝空。塵塵寂寞。剎剎圓融。的的三乘外。寥寥一印中。祖師意沒西東。繫驢橛上生芝草。黑漆盤中日正紅　立春上堂。泥牛鞭出黃金骨。蕩蕩春風散五湖吞綠含紅無限意。看取江山一畵圖。展手曰是什麼。切忌道破<span class='note-inline'>(辨海言嗣)</span>。</p>
</div>
<div class='div-w'><a id='mulu5646' />
<p class='h3'>揚州普濟機先宗禪師</p><p>上堂。道無向背。法離見聞。當陽獨露。凡聖不存直饒棒頭取證。喝下承當。箭過西天白雲萬里<span class='note-inline'>(閴谷悟嗣)</span>。</p>
</div>
<div class='div-w'><a id='mulu5647' />
<p class='h3'>法華天然順禪師</p><p>小參無絃琴上撫出五音六律。沒底鉢中托出百味珍饈。碁盤石[跳-兆+孛]跳上三十三天。洗鉢池哮吼入汪洋大海順上座忍俊不禁。到這裏。將祖翁田地點露當陽未耕者耕未得者得。信手拈來。和盤受用。且道如何受用。聻。良久喝一喝下座<span class='note-inline'>(聞谷悟嗣)</span>。</p>
</div>
<div class='div-w'><a id='mulu5648' />
<p class='h3'>奉天蕭鳳儀扶雲居士</p><p>本業儒。隨父國麟。宦遊粤東京口。徧歷禪席。知有此事。後父歿。扶柩旋京。參寶如玉于三大士庵。一聞開導。心生踴躍。更求垂示。命看萬法歸一話。後聞更皷聲有省。即見玉。玉問。如何是萬法歸一。士曰。眾星拱月。曰一歸何處。士曰。月落天空。玉曰。正恁麼時道一句看。士曰。佛祖難窺。玉曰。未在更道。士便喝。玉頷之。士甞侍玉左右。深領提擕。得入幽奧。後玉示疾。告眾畢。召士囑以偈曰。入室知堂奧。出門車合轍。踏翻向上關。無孔笛吹徹。士唯然拜受　士訪友山石。石問。是蕭居士否。士曰。和尚須具眼始得。石曰。看破了也。士曰。換却眼睛也不知。石震威一喝。士曰。又恁麼去也。石曰。原來是作家。士曰。塗污人作麼　士到天甕。禮玅雲雄。雄問。居士高姓。士曰姓蕭。雄曰。古人一管簫。吹散八千兵。汝試吹看。士展兩手曰。又是一場禍事。雄曰。三十棒一棒也少不得。士曰。老和尚棒頭太奢。雄曰。幾乎喚你作俗人。士曰。和尚捺人向坑子裏作麼。雄曰。雁過長空。影沉秋水。士曰。理長即就。雄打曰。逢人切忌錯舉。士禮拜<span class='note-inline'>(寶如玉嗣)</span>。</p>
</div>
<div class='div-w'><a id='mulu5649' />
<p class='h3'>南蘭成正禪師</p><p>參安化中。中問。如何是上座底野鴨子。師曰。收來人不見。放去不成羣。中曰。非汝分上事。師曰。不是某甲分上事。且道是阿誰分上事。中打曰。瞎。師便喝。中曰。也是賊過張弓。師搊住中曰。爭奈贓物現在。中曰。太煞無禮。師作禮呈頌。中頷而印之<span class='note-inline'>(致和中嗣)</span>。</p>
</div>
<div class='div-w'><a id='mulu5650' />
<p class='h3'>永平茶棚圓融諦禪師</p><p>吳縣施氏子。投普明薙染。禮海會得戒。參父母未生前話。忽聞香板落地聲有省。出謁南㵎珍。問如何是諸佛出身處。師曰。南人泛舟。北地乘馬。珍曰。兩頭不著。師曰。磨盤空裏走。珍便打。師一喝而出。晚依普度虗。作務次。虗曰。钁頭在手。阿誰運用。師曰。何須掘地覔天。虗曰。汝既不會。何不問山僧。師豎钁曰。大眾證明。虗頷之<span class='note-inline'>(從實虗嗣)</span>。</p>
</div>
<div class='div-w'><a id='mulu5651' />
<p class='h3'>金華善慶靈慧智禪師</p><p>義烏吳氏子。參致和中於安化。有師資契。命理院事。參請無虗曰。又旋浙渡錢塘。忽失前有。復北上呈中。中曰。錢塘江幾許深。師曰。直似海。中近面覷曰。果然鼻孔浸爛。師曰。和尚莫眼花。中曰。且喜眉毛還在。師曰。謝師證明。中休去。入室。中問。南泉喫油糍。莊主來謝。誵訛在甚處。師曰。疑殺天下人。中曰。還識南泉麼。師曰。今日捉敗者老漢。中可之。執侍十載。中以偈印焉<span class='note-inline'>(致和中嗣)</span>。</p>
</div>
<div class='div-w'><a id='mulu5652' />
<p class='h3'>太倉鈍機顯禪師</p><p>玉峰李氏子。幼投南廣雲髠髻。命看一歸話。禮椒山制秉戒。日夜參究不懈。因普請挑柴雪中。著跌有省。呈偈曰。雲暗不知天早晚。雪深難辨路高低。等閒觸破威音上。原是娘生箇面皮。制曰。只如娘未生時又作麼生。師曰。佛祖覷不見。制打曰。者一棒落在甚處。師便喝。制器之。次親百愚斯於青龍。斯問。上座參方何年。師曰。威音王前。斯曰。太遲生。師曰。幸逢和尚住世。斯異之。復徧參諸老。俱有機語。晚造心莊陳讀雪。問子曾脚跟點地麼。師曰。太湖三萬六千頃。誰知到岸不須舟。雪曰。如何是到岸一句。師曰。特地一場愁。雪拈棒。師便喝。雪曰。俊哉衲子。師拂袖便出。遂親依數載。雪印以偈曰。是法無彼我。是心超古今。顯了非心法。真機廓太清<span class='note-inline'>(陳玉文嗣)</span>。</p>
</div>
<div class='div-w'><a id='mulu5653' />
<p class='h3'>常州黃山藥師補石天禪師</p><p>本郡劉氏子。性頴悟。十歲受學。有會心處輒起立。同學異之。年十九。怙恃俱失。就耕一十三載。一日棄妻子。飄然入黃山。禮完白老宿薙染。二子甞依之。師不顧。竟造靈巖受具。命看三不是。夜坐更深。開門見月光廓無際。返觀自身猶虗空等。述偈呈童碩宏曰。不是心佛物。皎然當宇宙。踏碎上頭關。突出虗空口。宏曰。喚甚麼作上頭關。師便喝。宏器之。復參眠雲濟水洸。問何處來。師曰天台。曰見羅漢麼。師曰。又見一箇。曰莫錯認。師曰。<span class='corr'>已</span>露賊身。洸便打。師接住送倒。洸喚侍者。一掌便出。晚親晦嶽旭於龍淵。擬展具。旭曰不是。師收具。旭曰轉錯。師曰。學人錯。和尚不是。旭便打。師曰。久聞龍淵深。果爾浪頭高。旭曰。淹殺闍黎。師便喝。後至甘露再參。命首眾。入室次。旭拈拂子問。當時馬祖底與山僧底同耶別耶。師奪得豎起曰。請和尚道。旭曰。你道百丈意作麼生。師擲下拂子。旭震聲喝。師禮拜。尋印以偈<span class='note-inline'>(晦岳旭嗣)</span>。</p>
</div>
<div class='div-w'><a id='mulu5654' />
<p class='h3'>嘉善惠民古仙真禪師</p><p>江寧李氏子。幼投弘渡律主剃染。十八遊講肆。謁海會受具。看一歸話。不契。南參龍淵雄。師問。如何是即心即佛。曰獅子咬人。韓獹逐塊。師曰。如何是非心非佛。曰手長衫袖短。脚瘦草鞋寬。師擬議。曰汝作麼生會。師佇思。雄便打。師曰。倚天長劍逼人寒。曰劍聻。師一喝歸眾。復徧參諸方。最後覲晦嶽旭。問甚處來。師曰南海。曰見大士麼。師曰。學人去時得潮。來時得風。曰放下餬餅。為甚却是饅頭。師曰。也是平常事。旭拈竹篦曰。既是平常事。者裏道句看。師纔開口。旭便打。師曰。深領和尚一棒。曰你向甚處會。師禮拜歸眾。旭肯之。後示偈曰。法法無形表。非物非名字。我親分付汝。橋流聲不住<span class='note-inline'>(晦岳旭嗣)</span>。</p>
</div>
<div class='div-w'><a id='mulu5655' />
<p class='h3'>金陵真如二輪明禪師</p><p>本郡呂氏子。依弘渡出家。謁勝果受具。造顯聖理。問那箇是你本來面目。師無對。理便打。師擬開口。理又打。師有省。未幾理寂。師造磬山操。問是甚麼。師曰不審曰上座今日太歲當頭。師曰。且喜和尚土星入命。操便打。師便喝。後參甘露旭。有契。普請挑柴憩江岸。旭問。既是悟的人。為甚氣急。師曰。魚行水濁。忽見死魚。旭指曰魚以水為命因甚死於水。師曰。恩深不忘。旭曰。如何是恩深處。師禮拜。旭曰。拄杖不在手。記取三十。依二哉旭。印以偈<span class='note-inline'>(晦岳旭嗣)</span>。</p>
</div>
<div class='div-w'><a id='mulu5656' />
<p class='h3'>滁州瑯琊慈門聖禪師</p><p>武昌毛氏子。甫十歲。二親俱喪。十八禮五祖岡落髮。圓具苦行。三年看無字。依廣教玉數載。南下抵夾山。憩旦過。聞僧誦有物先天地句有省。遂結茆滁之皆山八載。後棄菴。參報恩淳。入浴次。淳問。古人道一口吸盡西江。你試吸浴堂水看。師曰。某甲不作者野狐見解。淳器之。復徧參諸方。終不自諾。末後至甘露。方跨門。旭問是甚麼。師曰。素仰高風。特來瞻禮。旭曰。老老大大著甚來由。師曰。古人三登投子九上洞山。還是遊覧山川。還是別有道理。曰如人飲水冷暖自知。師曰。萬點烟消天地淨。一腔風月廓無垠。曰莫是子見處麼。師便喝。親炙二載。旭印以偈<span class='note-inline'>(晦岳旭嗣)</span>。</p>
</div>
<div class='div-w'><a id='mulu5657' />
<p class='h3'>膠州普濟惟一道禪師</p><p>萊州劉氏子。參法光石。䇿勵彌切。力究數稔。一夜孤坐達旦。聞迅雷猛風。覺身心頓空。廓無涯際。往呈石。石曰。生前面目在甚麼處。師曰。徧界不能藏。曰既徧界不能藏。何處安身立命。師便喝。石拈棒。師曰。者老漢手忙脚亂作麼。便出。石器之。即南下。徧謁叢席。晚參甘露。有師資之契。即命典客。一日旭召入室。問今日幾人新到。師曰。早期三人。晚來五人。曰幾人得體。幾人得用。師曰。請和尚勘。旭便打。師曰。即此是用。如何是體。曰汝向甚處見山僧。師便禮拜。旭又打兩棒。後印以偈<span class='note-inline'>(晦岳旭嗣)</span>。</p>
</div>
<div class='div-w'><a id='mulu5658' />
<p class='h3'>黃安恒河瑩[王*童]珩禪師</p><p>本邑盧氏子。生不茹葷。性冲澹。二親既歿。禮微塵剃染。命看三不是話。師曰。既不是心佛物。又參個甚麼。塵曰。正好著力。謁大聖演受具。入七堂聞香板聲有省。演舉香板問。者是甚麼。師便喝。曰亂喝。師又喝。演便打。遂參諸方。晚親甘露旭。問學人遠來。乞師一接。旭便打師以坐具打圓相托呈曰。西天九十六種外道。你是最下一品。師曰。是精識精。旭直打出。入室次。旭拈棒問。者裏親切道句來。師曰。北固山頭浪湧。揚子江心火發。曰燒却你眉毛。浸爛你鼻孔。師曰。乾坤浪蕩無拘束。倒跨須彌象外遊。曰莫是汝見處麼。師曰。無見可見。曰怎奈目前何。師禮拜。旭然之<span class='note-inline'>(晦岳旭嗣)</span>。</p>
</div>
<div class='div-w'><a id='mulu5659' />
<p class='h3'>黃梅萬緣發禪師</p><p>吉安人。從鈍鋒銳剃落。依松岫源於羅漢久之。次叩天峰性。有悟入。性仍命見銳。甞詰無字。凡十數語不諾。師曰。和尚莫強抑人好。銳曰。不道汝不會。怎奈太多生。師唯唯點首便禮拜。銳曰。子意如何。師曰。全發今日會和尚婆心片片。銳然之<span class='note-inline'>(鈍鋒銳嗣)</span>。</p>
</div>
<div class='div-w'><a id='mulu5660' />
<p class='h3'>南泉雲槎渡禪師</p><p>武進王氏子。親天寧桂昌銳開導。向上一著。曉夜疑慮。投祖印剃度。詣龍池圓具。看三不是話。北遊金門。參南泉宗。激發用功。歷三寒暑。聞更鼓聲有省。宗問。溈山踢倒淨瓶。雪峰淘米去砂。是同是別。師曰。兩段不同。收歸上科。宗曰。南泉斬猫。歸宗鋤蛇。是何意旨。師曰。長劍倚天。髑髏徧地。宗打曰。者一棒如何理會。師曰。直得大地震動。宗肯之<span class='note-inline'>(心禪宗嗣)</span>。</p>
</div>
<div class='div-w'><a id='mulu5661' />
<p class='h3'>杭州慧彰自餘弘禪師</p><p>侍慧彰璣甚久。參究不怠。一日聞梆聲有省。呈偈曰。楗槌一擊有來由。驚起溈山水牯牛。兩角撐天曾不異。自收自放自風流。璣問。如何是自收自放自風流的事。師拂袖出方丈。璣曰。放汝三十棒。自是漸益玅旨。璣印以偈曰。鐵船高駕許誰酬。吞海金鱗躍上舟。細驗絕無粘帶處。絕無粘帶接英流　上堂。天地未分時。固是無可覆載。日月未明時。光輝洞照無邊。釋迦彌勒有口無說處。文殊普賢有智無用處。圓通大士無聞證處。善財童子無參見處。大眾正恁麼時。且道山僧在於何處。便下座<span class='note-inline'>(文玉璣嗣)</span>。</p>
</div>
<div class='div-w'><a id='mulu5662' />
<p class='h3'>山陰衛生鑑俞堅禪師</p><p>本邑人。親平陽顯聖諸宿有年。看三不是話。精勵不懈。後參月暉光。執勞甚勤。營築殿堂。開鑿陂池。而本參話頭。未甞有間。偶聞僧曰。鑿池不待月。池成月自來。礙膺冰釋。乃呈光。光曰。靈雲見桃花悟道。因甚玄沙不肯。師曰。試玉須憑火。曰那裏是他未徹處。師曰。枯木綻銀花。曰你即今悟也未。師曰。須彌何更戴須彌。光便打。師禮拜。光頷之<span class='note-inline'>(月暉光嗣)</span>。</p>
</div></div></div>
</div><!-- end of div[@id='body'] -->
</body></html>