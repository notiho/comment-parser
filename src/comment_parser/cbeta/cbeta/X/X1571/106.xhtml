<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5406' />五燈全書卷第一百六</p><p class="byline">京都聖<span class='corr'>感</span>禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十七世隨錄</p>

<div class='div-other'><a id='mulu5407' />
<p class='h3'>邵武安國開蓮受禪師</p><p>示眾。牛頭沒馬頭回。原屬諸方近套。擲金鈎布鐵網。亦非越格提持。山僧一十六年。擔枷行脚。蕩盡家私。今日撥亂歸來。爭敢重循舊轍。雖不謹守門庭。只要諸人搆去。喝一喝　明覺諱日。示眾。向壒[土*(天/韭)]堆裏。橫空佛祖眼睛。於錦繡叢中。直揑　帝王鼻孔。頓令途路波吒底。當下歸家穩坐。却使孤峰頂上者。抑凡按下雲頭。增徑山霹靂之家聲。響太平琳瑯之曲調。此是。我本師老人尋。常行履處。若是放兩拋。三增多減少。至于末後示寂。掃跡滅踪。莫道諸方窺覰無門。直教佛祖潛身無路。不肖深慙匪類。辱附師門。茲者業負難逃。冤家路狹。要且如何得見我老人立地處。驀豎拂子曰。春風未易著鉏犂。為馬為牛却看時。口縫纔開成忤逆。此心能有幾人知　示眾。驀拈拄杖曰。我看你。朝到西天。暮歸東土。究竟長年只在半途。復橫按曰。明知是滿腹絲綸。填胸錦繡。因甚問著便開口不得。復豎起曰。直饒過東山下左邊底。拈得王節級。失却帖正好。勘過了打。且道。衲僧門下。又且如何。卓一卓曰。刀山劒樹平時路。熱鐵烊銅潤口漿。要得拖犂并拽耙。何妨倒腹與傾膓　問如何是佛。師曰。一言既出。駟馬難追　問如何是天地同根。萬物一體。師曰。南山起雲。北山下雨。曰某甲蒙昧。請師細指。師曰。朝看東南。暮看西北　問如何是安國境。師曰。萬壑松聲來不盡。一池皓月夜長明。曰如何是境中人。師曰。堦下痛刪非類草。雨中閒種及時蔬<span class='note-inline'>(憨璞聰嗣)</span>。</p>
</div>
<div class='div-other'><a id='mulu5408' />
<p class='h3'>盤山甘泉語石德禪師</p><p>上堂。法無定相。定莫非禪。頭頭顯露。法法全彰。舉止動步。無非本有風光。運水搬柴。正是當人作略。喝一喝曰。直下承褫。慎弗擬議　解制上堂。圓通法門。無在不在。昔本無結。今何有解。豎拂子曰。世尊三昧。迦葉不知。迦葉三昧。阿難不知。阿難三昧。商那和修不知。乃至先師三昧。山僧不知。只如甘泉。一冬東語西話。今日撤開布袋。現前諸人。還知否。擲拂子曰。我不敢輕于汝等　僧問。如何是函葢乾坤句。師曰。放你三十棒。曰如何是截斷眾流句。師曰。猛虎當途踞。曰如何是隨波逐浪句。師曰。問來答去。有甚了期<span class='note-inline'>(憨璞聰嗣)</span>。</p>
</div>
<div class='div-other'><a id='mulu5409' />
<p class='h3'>崑山太音居士鄔曉</p><p>三歲。能畫地作佛字。長通儒術。善丹青。一日旅次。逢老衲教以宗門見性工夫。遂留心參。學後見明發衡。問未生前話。衡曰。只今在甚麼處。士曰。道得恰好。衡曰。無夢無想。無見無聞。主人公在甚麼處。士曰。金寒水冷。切宜珍重。乃呈偈曰。莫認明。莫認暗。明明暗暗臨機辨。勸君切莫強安排。春光好處無人見。東風便是不寒面。衡肯之　竹篦子頌曰。竹篦不觸不背。當人直下承當。若還擬議卜度。便是無明覆藏又。曰天。生一段好風光凡。聖何曾有覆藏。自家有寶不薦取。反為觸背錯商量　狗子佛性頌曰。狗子無佛性。亦邪亦非正。身旺無財官。正是孤窮命<span class='note-inline'>(懶拙衡嗣)</span>。</p>
</div>
<div class='div-other'><a id='mulu5410' />
<p class='h3'>南梁準提宗濟俊禪師</p><p>問如何是動靜二相了然不生。師曰。切忌死水浸殺　問大修行人。當遵佛行。因甚不守毗尼。師曰。不可釘樁搖櫓　問鐘樓上唱讚。床脚下種菜。意旨如何。師曰。逢人但恁麼舉　師示疾。堂眾候安。師曰苦苦。次日集眾曰。樂樂。眾曰。昨日道苦。因甚今日道樂。師曰。昨日苦。今日樂。楊岐驢子三隻脚。眾曰。到此時節。宜自珍重。師曰。快便難逢。遂索筆書偈而逝<span class='note-inline'>(乳峯卓嗣)</span>。</p>
</div>
<div class='div-other'><a id='mulu5411' />
<p class='h3'>大原慈菴楊耀祖進士</p><p>山西廣陽人。父祖三世胎齋。世稱樂善士。幼頴悟。長中康熈癸卯。解元聯登甲榜。因見天目尺木休。示現末後一著。了脫非常有感。乃單提向上。決志禪宗。後仕官真州。訪天王海于地藏。言下投機。授拂記莂　呈海偈曰。果是天童一脉來。相逢一笑我知哉。歸來盡是兒孫事。喝下承當正眼開　又呈洗澡偈曰。真空無相法王身。荷葉露珠不染塵。賓主一堂誰辨得。歸來明月照行人　示佛眉偈曰。喚作佛眉。定有魔眼。佛魔不著。眉眼俱遣。隨緣事事了。日用何欠少。一切但尋常。自然不顛倒　先嚴諱日舉哀。拈香曰。一身分化若干身。無始從來只一心。㘞地一聲掀破後。年年今日識新春　恭人諱日拈香曰。爐中香縹緲。岸上柳青青。雨灑清明節。春雷兆太平。復舉世尊初生話畢。乃曰。在天不以天為樂。在世不以世為相。在生不以生為戀。在死不以死為憂。明得惟吾獨尊。我身即母身。今日覿面相呈。不好舉揚個事。上報深恩。喝一喝　月夜有客。送指月錄言別。士曰。貪看他人寶。忘却自<span class='corr'>己</span>珍。客曰。眼中著不得玉屑麼。士曰。且喫茶去。復示偈曰。月上梅梢一鏡圓。那知月落不離天。月圓月缺光無減。君再來時又一年　士居官。以法門金湯為力任。每遇僧俗諮參。語多激引。時魏雙闕。按鹺臨邑。景其高風。贈有官舍渾加僧舍冷。吏人一似道人閒之句。極為切當<span class='note-inline'>(沙翁海嗣)</span>。</p>
</div>
<div class='div-other'><a id='mulu5412' />
<p class='h3'>鹽官中洲海嶽禪師</p><p>住綠蘿。示眾。終日忙轆轆地。都是沒要緊事。且道。那一件是要緊底。良久曰。幾乎忘却　上堂。略說廣說。喻說直說。讚說毀說。安立說顯了說。以至塵說剎說。熾然說無間歇。總不出這一句。且道。是那一句。喝一喝曰。蚊子上鐵牛。無你下嘴處<span class='note-inline'>(愚山藏嗣)</span>。</p>
</div>
<div class='div-other'><a id='mulu5413' />
<p class='h3'><span class='corr'>揚</span>州龍象楚菴祖禪師</p><p>小參。夜雨瀟瀟。片雪飄飄。雲橫鷲嶺。水接天遙。柳含春色。棲鳥歸巢。頭頭顯用。莫言寂寥　蔴三觔頌曰。露筋露骨。當陽拈出。日晒風吹。雨灑不溼　靈雲見桃花頌曰。忽然舉目見桃花。當下疑情頓破家。涌出家珍全體露。拈來還是舊袈裟<span class='note-inline'>(禹門正嗣)</span>。</p>
</div>
<div class='div-other'><a id='mulu5414' />
<p class='h3'>湖南長沙洪恩鐵山弘禪</p><p>師南昌葉氏子。上堂。山高未是高。海深不足深。唯有諸人鼻孔。深實是深。盡大地人都浸殺。白浪滔天不見痕　小參。周行七步。六步無。功連這一步也不消得。目顧四方。更有一方尚未看到。召曰。大眾且道。是那一方。卓拄杖曰。中央戊己土　小參。斧劈不開。針劄不入底物件。山僧為眾分析。遂喝一喝曰。撒向十方世界了也<span class='note-inline'>(楚峯元嗣)</span>。</p>
</div>
<div class='div-other'><a id='mulu5415' />
<p class='h3'>永嘉峙巖大曉廣禪師</p><p>小參。問如何是主中賓。師曰。汝是門外人。曰如何是賓中主。師曰。長年不出戶。曰如何是賓中賓。師曰。陌上問行程。曰如何是主中主。師打曰。這裏須薦取。乃曰。當陽的旨。逈絕周遮。覿面全提。了無回互。霜酣紅葉。千樹萬樹。以飄搖露滴黃花。三莖兩莖而馥郁。苟能直下薦得。便爾獨步大方。火爐頭坐酬賓主。劒刃上互展機籌。殺活臨時。縱橫無礙。更說甚麼。打三打七。畫地為牢。指東話西。遞成鈍置。然雖如是。也要眾兄弟。共相委悉。驀豎拂子曰。還會麼。當年面壁非他事歷。代傳心總是渠　示眾。舉雲門乾矢橛話畢。乃曰。將謂氣宇如王。元來見處。只在這裏。頌曰。搕[打-丁+(天/韭)]堆頭乾矢橛。拈來便用却驚人。薰天炙地難藏覆。剎剎塵塵現此身<span class='note-inline'>(多子無嗣)</span>。</p>
</div>
<div class='div-other'><a id='mulu5416' />
<p class='h3'>永嘉密印靜公練禪師</p><p>上堂。豎拄杖曰。若向者裏會得。不妨轉山河大地為自<span class='corr'>己</span>。橫拄杖曰。若向者裏會得。不妨轉自<span class='corr'>己</span>為山河大地。卓一卓曰。粉碎了也。諸人畢竟向甚麼處安身立命。靠拄杖　小參。僧出。師曰。未動步<span class='corr'>已</span>前。早錯了也。僧拂袖而退。師曰。錯錯。乃曰。鶴頸長。鳧頸短。松自直。棘自曲。八面玲瓏。十方寥廓。何事諸人無繩自縛。山僧忍俊不禁。直下為君割截。以拄杖旋風打下。歸方丈　小參。以拂子作[○@∴]曰。三世諸佛出興。只為者個歷代祖師授受。只為者個。天下老和尚。屈曲垂慈。只為者個。山僧播兩片皮。指東話西。只為者個。諸人還知者個落處麼。良久曰。密印今日失利。擲拂子　鞔法鼓小參。舉鹽官道。虗空為鼓。須彌為槌。阿誰打得。南泉曰。王老師。不打者破鼓。鹽官開恁般大口。至今合不得。若論破鼓。不獨南泉不打。密印有手。亦無處好下。今日幸得二浴主。不忘本願。協力成褫。從虗空中鞔起。信手擊來。響振如雷。直得盡大地人聞所未聞。不唯為鹽官出氣。抑令現前眾等。飽足觀光。驀豎拄杖。作擊鼓勢。召曰。大眾還知落處麼。若將耳聽終難會。眼裏聞聲方始親。卓一卓　小參。于世諦中。會取佛法。向佛法內。明取世諦。更須知世諦外無佛法。佛法外無世諦。世諦佛法。打成一片。始得慶快。平生祇如蚯蚓驀過東海。蝦蟇[跳-兆+孛]跳上天。且道。是甚麼意旨。良久曰參　問見而不見。聞而不聞時如何。師曰。且居門外。曰如何則得。師曰。板响過堂。梆响出坡　問如何是祖師西來意。師曰。天晴日出　士問。屏却咽喉唇吻。請師道看。師曰。我不知你問甚麼。士理前問。師便叱出　問如何是化城境。師曰。一水開明鏡。千峰擁翠微。曰如何是境中人。師曰。來者來。往者往。曰如何是人中意。師曰。喫茶去<span class='note-inline'>(多子無嗣)</span>。</p>
</div>
<div class='div-other'><a id='mulu5417' />
<p class='h3'>鴈蕩石梁碧漢霽禪師</p><p>永嘉姜氏子。少穎利。不茹葷。依外道。甞習靜碧湖山中。有僧與論色空義。師翻然知非。遂造淨社。禮印堂智薙落。未幾。入密印槽廠知。有宗門事。徧歷諸方。歸覲密印無。問學甚麼。師展兩手。無曰。是者個用學作麼。師曰。不學爭識得。一日堂眾爭百丈野狐因緣。是非不<span class='corr'>已</span>。質之于師。師曰。是則總是。不是則總不是。又曰。既墮野狐。為甚却作老人聽法。既作老人聽法。如何又道久墮狐身。者裏倜儻分明。許你親見百丈。無病篤。授師以偈印可。即卜隱雁蕩之石梁洞。火種刀耕。諸緣寢息。越三載。辛酉端午後四日。沾微恙。遂來密印作別。時同門靜公練。有芝田之役。令人速還。至十五日午刻。有悟心送楊梅至。師趺坐。連啗數枚曰。世尊末後。受純陀供。霽上座末後。受悟心供。畢竟還有優劣否。練曰。兩口無一舌。師大噓一聲。屹然不動<span class='note-inline'>(多子無嗣)</span>。</p>
</div>
<div class='div-other'><a id='mulu5418' />
<p class='h3'>自立本禪師</p><p>東嘉王氏子。甫壯。得度于福泉。參淨社印堂智。看主人公話。脇不至蓆。寺後有巖。岑寂夜坐其中。或自喚復諾。久而有省。參仙巖智。一日入室。師握一莖草。置智前曰。不可喚作一莖草。智拈杖。師拂袖便出。解制返淨社。印堂智曰。一期參得底。不妨舉似山僧。師作掀禪床勢。智便打。師便出。後參密印無。機緣相契。輙蒙印可　元旦秉拂小參。既承方丈和尚嚴命。聊為眾兄弟。通個消息。驀豎拄杖曰。還會麼。若向者裏會去。慶無不宜。如其未然。三條椽下。七尺單前。喫飯穿衣。大須仔細。卓一卓　問如何是奪人不奪境。師曰。長安一片月。萬戶搗衣聲。曰如何是奪境不奪人。師曰。淡泊經營省。疎慵禮數忘。曰如何是人境兩俱奪。師曰。目前無闍黎。座上無老僧。曰如何是人境俱不奪。師曰。陣雲生海上。㧞劒攪龍門　一日示微疾。次早。沐浴剃髮。與眾決別。徒請說偈。師曰平日<span class='corr'>已</span>作了也。何待此時。縱饒說得。徹頭徹尾。于汝分中。有何交涉。若要此事相應。須在常時向<span class='corr'>己</span>躬下。端的討個著落。到生死岸頭。始得受用。言訖。吉祥而逝<span class='note-inline'>(多子無嗣)</span>。</p>
</div>
<div class='div-other'><a id='mulu5419' />
<p class='h3'>瑞安瑞雲介石芳禪師</p><p>本邑李氏子。九歲脫白。從座主。聽講天台止觀。鍾如如激發。令參仲覺居士。覺曰。一念不生。如何是本來面目。師不省。覺指參五雲教。教曰。仲覺指汝到此。且道。先覺後覺。覺個甚麼。師擬對。教曰。汝終日在仲覺處。因甚不識仲覺。拍案喝出住數月。不放參。一日遇教。教曰。狹路相逢時如何。師擬對教便掌。師愈增迷悶。冬夜參究。忽觸雪竇顯見不見倒騎牛兮入佛殿句。信口有偈。開眼便了然。轉眼即錯過。居士與阿師。堂堂覿體露。呈教。教曰。如何是根本智。師曰。覿面相呈。曰如何是差別智。師曰。何處不風流。教曰。放汝三十棒。師後問仲覺曰。五雲和尚。與芳三十棒。未審過在甚麼處。覺曰。不妨疑著。師便舉三頓棒請益。覺曰。且道。臨濟從黃檗得力。從大愚得力。師曰。痛處難忘。覺曰。向後如何。師曰。坐斷天下人舌頭。覺驀面一掌。師一喝便行。覺令作頌。師信口曰。黃檗佛法無多子。分明不從大愚得。脇下還拳快轉身。是賊方能識得賊。覺遽曰。賊在甚麼處。師曰。今日識得居士。覺休去。一日以拈頌呈教。教曰。昔白雲語五祖曰。有數禪客。皆有悟入處。說亦說得。下語亦下得。祇是未在。汝拈頌亦如是。且道。因甚未在。師曰。和尚莫惑亂人好。教曰。五祖因茲。出一身白汗。便明得下載清風。如何是下載清風。師曰。渠儂得自由。教痛與一棒。師喝。教復棒。師觸禮便出。次曰。教乃授以源流衣拂　閉關小參。寶劒在匣。誰敢犯其鋒鋩。明珠在淵。自難掩夫光彩。苟馳情于炫露。不免虗尚名聞。設離妄而求真。究竟實無把捉。所以道。獅子遊行。不求侶伴。鵞王擇乳。素非鴨羣。不藉修證劬勞。亦無方便。漸次但能覿體歸元。豈有絲毫滲漏。行住坐臥。處處圓成。產業治生。頭頭合轍。試看。曹溪碓舂兩脚。密祖柴荷一肩。米熟自然經篩。雲散佇看日現。少垂一言半語。足堪耀古騰今。何在逐鬧趨時。始可承先裕後。明芳愚懦無知自少隨波逐浪。因叨知<span class='corr'>己</span>激勵。指參心地法門。趨向雖堅。習氣深重。不是病魔作難。便為熟境牽纏。猶幸緊著草鞋。直入五雲深處。四威儀內。無非孤峻鉗鎚。二六時中。常示人天師範。一夜大夢忽醒。摸著娘生鼻孔。始知面目儼然。多費常住鹽醬。既然如是。則一超直入萬行莊嚴。淨穢悉圓覺伽藍。寂喧皆彌勒樓閣。又要閉關作甚麼。良久。起身曰敢煩大眾同到關前聽。明芳再為露布。便入<span class='note-inline'>(閒菴嗣教)</span>。</p>
</div>
<div class='div-other'><a id='mulu5420' />
<p class='h3'>龍聖龍門濟禪師</p><p>三山陳氏子。示眾。泉鳴㵎底。風響枝頭。西來祖意。全放全收。你等諸人。更覓甚麼碗。拈杖旋風打散　示眾。孤迥迥無變易。石人夜半競吹笛。曉來門啟興翛然。山自青兮水自碧。更思借火添燈。只向他道不必　小參。不是心不是佛不是物。<span class='corr'>陝</span>府鐵牛眼突出。嘉州大象忽擡頭。鷂子飛過新羅國。更有踏斷草鞵跟掀翻坐具地。到者裏。山僧直須驗過了打。何故。嚥津絕粒非為妙。換骨丹成始是仙　示眾。狗子佛性有。衣破露出肘。狗子佛性無。滄海竭底枯。若能于此知端的。看破趙州好大哥。良久曰。大眾。還知端的麼。搖頭擺尾非他物。莫向旁人問有無　問盡大地。是某甲本來面目。是否。師指路邊松曰。喚者個作甚麼。僧擬對。師遽行　問如何是古佛心。師曰。汝身得與麼矮小。僧禮拜。師便與一踏　問萬里無雲青天。也須喫棒。今日雲垂四野。合喫多少。師曰。怪山僧不得　師問別菴居士。你昨日因甚偷斫常住柴。菴擬對。師約住曰。一欵便招<span class='note-inline'>(機伭年嗣)</span>。</p>
</div>
<div class='div-other'><a id='mulu5421' />
<p class='h3'>瑞安旃山傑峰解禪師</p><p>開爐上堂。今日開爐。有四件事。告報大眾。第一。世界安穩。第二。禪堂地平。第三。柴火鮮明。第四。大眾樸實。若作好事商量。不見道。好事不如無。若作閒事話會。今日豈是講閒話的時節。畢竟合作麼生。試斷看。若斷得出。不妨撩起便行。奚待三月安居九旬禁足。不然。且在布袋裏。作一場佛事。以拂子打○相。喝一喝　小參。把斷要津。不通凡聖。放開一線。任運隨緣。祇如不收不放。又作麼生。不見道。至道無難。唯嫌揀擇。但莫憎愛。洞然明白。驀豎拂子曰。者個是明白耶。不明白耶。直饒見得。更有三十棒在。何故。絕後再甦。欺君不得　問如何是旃山境。師曰。松柏參天。曰如何是境中人。師曰。眼橫鼻直。曰如何是人中意。師曰。坐立儼然。曰祇如臨濟向大愚。脇下還拳。意作麼生。師曰。以毒攻毒。曰請師別施方便。師便打<span class='note-inline'>(機伭年嗣)</span>。</p>
</div>
<div class='div-other'><a id='mulu5422' />
<p class='h3'>栴山懷越志禪師</p><p>結制小參。三世諸佛。于一毫端。建寶王剎。歷代祖師。于一微塵。轉大法輪。若作好事話會。豈不見道。好事不如無。若作虗妄商量。今日豈是虗妄時節。者裏擔荷得去。便可掀倒禪床。其或未然。且進堂努力　問如何是菩提道。師曰。貪瞋痴。曰如何是生死業。師曰。戒定慧。曰顛倒不少。師曰。汝分上作麼。曰捨貪瞋痴。修戒定慧。師曰。顛倒不少　問本來有生滅也無。師曰。惺惺萬法俱生。寂寂萬法俱滅。曰。既有生滅。應有變易。師曰。轉萬物為自己。轉自己為萬物。曰安有定歟。師打曰。誰與汝卜度<span class='note-inline'>(機伭年嗣)</span>。</p>
</div>
<div class='div-other'><a id='mulu5423' />
<p class='h3'>毗陽石筠禹門統禪師</p><p>小參。從來無法可說。紙解看孔著楔。單提濟北。鉗錘個事。斬釘截鐵。若人逴得便行。說甚紅爐點雪。更有鑿壁偷光。驢腰打教骨出。報諸人。瞥未瞥。實際理地不受塵。一念萬年始了徹　冬至示眾。一二三四五。蝍蟟吞却南山虎五。四三二一獨角泥牛水面立。露柱痛拶上須彌。鐵鎚無孔也出汁。誰知日日是好日。祇緣冬節是今朝。漏洩全機沒巴鼻　小參。蘇州有。常州有。說甚面南看北斗。無影樹下合同船。伸手原在于縮手。顧左右曰。還會麼葉落歸根。來時無口<span class='note-inline'>(機伭年嗣)</span>。</p>
</div>
<div class='div-other'><a id='mulu5424' />
<p class='h3'>京都毗盧證心明江禪師</p><p>保定清苑魏氏子。父母早亡。投桂芳林公薙染。廣濟完授具戒。同林修造寶珠洞。繼興聖感。師功實多。參竺菴　于善應。結制有省。維那問。如何是父母未生前本來面目。師曰。赤紅皂黑。曰死了燒了聻。師曰。真金不怕火試。維那首肯。從此精持戒律。粒米同飡。布服芒鞵。終身自誓。次謁雲居古。入枯木堂。一日古問。雪覆千山。因甚孤峰不白。師曰。特出一頭地。又問。南泉斬猫事如何。師曰。驗在目前。古曰。趙州頂草鞋。又作麼生。師曰。遲了八刻。又問。左邊是高崖。右邊是大水。前邊萬丈深坑。後邊大火來逼。且道。如何迴避。師曰。竹密不妨流水過。山高豈礙白雲飛。古頷之。嗣受記莂焉　出住毗盧。入院上堂。法不孤起。仗境方生。今蒙安護法虔請說法。且道。說個甚麼。朔風透骨。滴水成冰。雪裏梅生。古今不昧。有時毫吞巨海。有時芥納須彌。在大不增。在小不減。威音那畔。無欠無餘。六根門頭。放光動地。必定是個甚麼。聻古人道。有一物。明歷歷。黑漆漆。上拄天下拄地。常在動用間。動用中收不得。且道。收不得又如何。喝一喝曰。玲瓏兔角橫三際。燦爛龜毛遶九皋<span class='note-inline'>(溟古波嗣)</span>。</p>
</div>
<div class='div-other'><a id='mulu5425' />
<p class='h3'>京都慈明圓通明光禪師</p><p>上堂。法不孤起。仗境方生。道不虗行。隨時應現。舊店新開。慈航早駕。動則無處不顯。靜則何地可藏。召眾曰。還會麼。本無一物著空花。豈撒時人眼裏沙　上堂。最初一機。千聖不傳。末後一句。薦在言前。風吹大地。杲日當天。等閒踏斷毗盧頂。脫體無依本自然。喝一喝　上堂。常光獨露。耀古騰今。權衡在子。斬斷葛藤。獨超方外。任意縱橫。卓拄杖曰。大道本來無隔礙。要假兒孫脚下行。拽杖下座　臘八上堂。隆冬時節冷如鐵。人人閉口深藏舌。凝成冰雪聳孤峰。夜覩明星猶不徹。大眾。世尊覩星成道。今古相承。為甚又道個不徹。良久曰。父母所生口。終不為汝說<span class='note-inline'>(溟波古嗣)</span>。</p>
</div>
<div class='div-other'><a id='mulu5426' />
<p class='h3'>[橘-矛+隹]李素堂道禪師</p><p>小參。言無展事。語不投機。承言者喪。滯句者迷。只如適來上座。問麻三觔。向他道。我本東土人。却說西番話。且道。還有商量處麼。若道有。辜負他洞山。若道無。辜負那上座。事是恁麼事。人須恁麼人。何妨問若雲。興答如瓶瀉。設纖毫義理。填在胸中。挂在唇齒。向者裏水漉漉地。日後吞熱鐵丸。莫怨今日不為上座說破　為仁菴覺道者。對靈小參。妙總放過大慧。驪龍頷下握珠。凌行勘驗浮杯。金翅翻空劈海。乃至臺山路上。䭔子鐺邊。施大機。發大令。莫不肘後符靈。頂門眼活。這一隊巾幗英賢。法苑流芳子古。至如今日。仁菴大士。十年歸信宗乘。一著當陽獨用。匡扶法社。輔弼師承。無上勝妙之心。較之昔人。猶勝十倍。真可為獅子窟中獅子。栴檀林裏栴檀。即如一期。能事既圓。遽爾退藏于密。遊徧化城。不離寶所。一句又且如何。良久曰。即此名園安養國。不須更自獻明珠　示眾。舉世尊覩星。頌曰。閨中少婦不知愁。春日凝妝上翠樓。忽覩陌頭楊柳色。悔教夫婿覓封侯　示眾。舉張拙參石霜。霜問。秀才何姓。云姓張名。拙霜曰。覓巧尚不可得。拙自何來。拙豁然省悟。呈偈。師頌曰。石霜換斗移星手。巧字拈來拙不如。致使秀才全入夢。猶言勝讀十年書　示眾。舉婆子燒菴話畢。乃曰。婆子有啟鴻門之略。奈何撞破玉斗。者僧有赴宴之膽。未免委曲一時<span class='note-inline'>(解三洪嗣)</span>。</p>
</div>
<div class='div-other'><a id='mulu5427' />
<p class='h3'>天津淨業仁安斆禪師</p><p>上堂。互融凡聖于一源。交燦主賓于雙照。心光獨露。鑒覺全彰。開火宅之青蓮。淨紅塵之白業。磨不磷涅不緇。修不無染不得。動則涉塵勞之境。靜則沉昏醉之鄉。不動不靜作麼生。木童火裏吹笙。石女雲中作舞　解制上堂。百歲光陰少。春生秋復老。要透生死關。須明向上道。大海任翻身。乾坤隨起倒。一念澄清時。真性可常保。佛身併驢形。何從外所造。告報行脚人。參學休草。草貧富如朝露。英名頃刻了。直下歇狂心。休向虗空討。誰脫夏天衫。誰披冬月襖。叮嚀記我言。臨行休懊惱。喝一喝。下座<span class='note-inline'>(解三洪嗣)</span>。</p>
</div>
<div class='div-other'><a id='mulu5428' />
<p class='h3'>順天圓通法曇衷禪師</p><p>山西陽曲李氏子。母徐氏。夢一老僧託宿而生。師幼樂靜坐。十歲得痼疾。醫藥無効父母懇佛。許師出家。由是漸愈。十四歲。禮佛本郡魔庵守宗薙落。年二十。登盤山了宗心處圓具。因隨眾打七。至第四日。忽有省發。胞弟偉珠淵。激勵結伴參方。到<span class='corr'>揚</span>州。首謁天寧。不契。復上龍池天童。雖然。扣激無虗。中未穩當。後入南㵎。聞研柴聲。洞明向上。然終未灑脫。復之顯聖平陽五磊。因在資福。隨眾出坡。聞皷聲。忽然虗空迸裂。慶快通身。又聞黃山雨峰綱道風。特往親依。一見便問。何來。師曰。天目。綱曰。彼處為人如何。師曰。慣斷人命根。綱曰。因甚你命根不斷。師曰。我無命根。斷箇甚麼。綱曰。前言不副後語。師曰。今日親見和尚。綱又問。你僊鄉那裏。師曰。山西。綱曰。汾陽昭祖。是鄉里耶。師曰。從不識這漢。綱拈香板。師拂袖便出。綱曰。轉身句未在。師迴作掌勢。綱頷之。嗣受記莂。服勤二載。辭往燕都。初居正覺。復遷嚴淨。繼住圓通　上堂。把住時。盡十方世界。森羅萬象。洪纖長短。不漏絲毫。放行時。如大鵬劈海。水擊三千。神鯤圓南。扶搖萬里。真有如是眼目。方許獨步大方。倘若遲疑。白雲萬里　解制小參。門前有路。放足通行。袋口一開。錐尖畢露。箇箇頭昂似虎。人人脚底如龍。祇有一件。要與諸人說過。黑漆崑崙山下過。莫教打失兩行眉　上堂。熱時熱著。寒時寒著。寒暑不到處。是甚乾矢橛。以拄杖畫一畫曰。鬼神不能滅其眎。佛祖不能窺其體。圓通門下。論實不論虗。爭不足讓有餘。曳拄杖。下座　頌南泉斬猫曰。半蓑烟雨半江風。不釣金鱗擬釣龍。腥氣渾身難躲閃。一言從此定綱宗。　僧問。無夢無想。無見無聞。主人公。畢竟在甚麼處。師曰。竹影掃階塵不動。月穿潭底水無痕　問所飲母乳。如四海水。此身積骨。如毗富羅山未。審誰是最初父母。師曰。行也著。坐也著　師經行。一僧跪問。如何是三元。師舉足示之。曰如何是三要。師躡足一下。曰。意旨如何。師踢倒便行　廬山斗護法問。恒河沙數佛。未卜先由幾位生。師曰。當面錯過。曰若有僧家參得透。便能證果好修行麼。師曰。莫相謗好。曰兩箇泥牛鬬入海。直至于今無消息。是何宗旨。師曰。一點瞞他不得。曰問著不應成箇甚麼道理。師曰。聲震如雷　山斗又呈本來面目偈曰。依依湛湛妙難名。浩浩蒼蒼宇宙盈。謾道禪關空法界。了然一念即前生。師亦以偈印之<span class='note-inline'>(雨峰綱嗣)</span>。</p>
</div>
<div class='div-other'><a id='mulu5429' />
<p class='h3'>盛京千山龍泉偉珠淵禪師</p><p>山西陽曲李氏子。母徐氏。夢紅光入室分娩。三歲。因病母許出家。五歲母亡。十歲。父送本邑伏魔庵守宗剃度。十八發心參方。首謁平陽憨予暹。示念佛是誰。未知落處。二十歲。往汾陽圓戒。北上燕京。謁大憬敏。敏豎一拳示之。酬答不恰。懡㦬汗下。進堂參究。半年無所入。辭出。復歷講肆。繼參沛庵源於海會。執侍左右。時時提究。晝夜不眠。如同癡人。一日源問。汝參甚麼。師曰。念佛是誰。源曰。可有入處。師曰。無處可入。源曰。殿裏拜佛去。師纔跨門限。見萬道霞光射入目中。少頃。從鏡光。映出無數物件。而彼時跕在供案前。不覺竟到五更。殿主開門失驚。問曰是誰。師曰是我。主曰。汝是誰。時豁然有省。主又問。師劈面便掌。主大呌曰。有賊了。源曰。賊在那裏。師亦掌。源曰。元來是箇家賊。師一喝。源休去。次春。源受津門請。師隨行上船。源見有魚戲木。乃曰。何日是了期。師曰。湖海波濤濶。渠儂任自由。源一掌打。師落水。師纔起。源曰道道。師未開口。源又打入水。師復起。源又打。師曰。竿頭絲線從君弄。不犯波濤意自舒。源曰。如是如是。至解制。付授衣拂。而記莂焉。出住北京毗盧。遵化金峰。豐潤寶慶。王田龍池。盛京清風。千山龍泉萬壽。蓋州興隆諸剎　上堂。大而無外。小而無內。把住放行。超群拔萃。電光影裏。正好翻身。石火燄中。各安本位。無地不稱尊。是處為祥瑞。遂喝一喝。曰。更有要言。切忌瞌睡　小參。今晚圓七。勘驗<span class='corr'>已</span>畢。哮吼獅兒。解空返擲。鼻孔遼天。千聖不識。至今還有識者麼。良久曰。一擦骨出　晚參。師垂問。什到陽回。萬物發生。且道。無陰陽地上。發生箇什麼。眾答不愜。師乃曰。木樝片。細細嚼。緩緩嚥。掇過古香爐。山門騎佛殿<span class='note-inline'>(沛庵源嗣)</span>。</p>
</div>
<div class='div-other'><a id='mulu5430' />
<p class='h3'>京都興隆大珠智禪師</p><p>江南丹陽袁氏子。父汝瑞。母王氏。生時自能端坐。七歲。隨母進香。見佛金色歡喜。因而求出家。十六歲。父母俱亡。遂投普慈寺。禮棲真薙染。二十上華山。圓戒訖。登三峰。首參碩揆志。一日挑水見地清徹。忽悟心源。洞明萬法。遂入方丈。志曰。你挑水來。此作麼。師曰。扁擔化為龍。志曰。珠在什麼處。師便劈面一掌。志曰。這村兒好打。師云。珠也不識。志曰。未在。師曰。再犯不容。志曰可號大珠。莫呌大符。遂易今號。繼往楊墳。謁靈機觀。一日晚參。觀問。如何是不從人得句。師曰。盡大地是箇學人。覔甚麼句。觀連打兩棒曰。且道。老僧在學人內。學人外師曰。深領一問。觀頷之。後遊五臺。到都門過嚴淨。謁聖心覺。機見相投。師資契合。又蒙。</p>
<p>和碩裕親王。䖍備衣拂。再三勸慰。遂受覺記莂焉。丙辰。繼席嚴淨。次住興隆　上堂。萬法融通。頓見無邊剎境。心空及第。全彰玉殿瓊樓。直得泥神自起。瓦礫增光。耀古騰今。輝天鑑地。指長安為極樂。以大地作伽藍。撐無底船。聖凡齊度。唱無生曲。幽顯均資。祇如今日覺院重光一句。又作麼生。驀卓拄杖曰。頑石迸開新佛面。法幢高豎萬年春　上堂。法身無病。妙藥醍醐。猶是剩法。眼無瑕。佛祖雖尊。亦不為。總饒證無量三昧。現無盡神通。住無量億劫。說河沙妙理。其義無窮。猶是淨法邊垢。與道合乖。作麼生別通消息。良久曰。簷前水滴非干雨。夜半鴉鳴不是聲　上堂。心空無住。若古鑑之無痕。觸目皆真。似寒氷而皆水。明自心。是萬法之根源。悟萬法。與自心不二。且道。即今心在甚麼處。喝一喝曰。燈籠入露柱<span class='note-inline'>(聖心覺嗣)</span>。</p>
</div>
<div class='div-other'><a id='mulu5431' />
<p class='h3'>嚴淨香雲興禪師</p><p>上堂。三九臨年第一月。相逢正遇好時節。舉目遙觀法界寬。屈指算來大小雪。若問佛法事如何。霜嚴樹頭光皎潔。象王手內把氷稜。獅子口中含生鐵。會得明明不等閒。倒一說來無間歇。喝一喝。下座　臘八小參。世尊或道。本無元妙。正令當行。照用齊到。雪山六年。氷懷雪操。挂蛛網於眉間。容鵲巢於頂奧。如斯苦行逗到今。覩星消息如何道。顧視左右曰。若是鳳凰兒。不向那邊討　示眾。舉世尊初生話畢。乃曰。這老漢。只知貪途。不覺天曉。雲門雖行正令。也是接竹點月。撿點將來。各與三十棒。何故聻。家醜那可外<span class='corr'>揚</span>　頌世尊覩明星曰。夜半明星光㶑灩。骷髏觸著成一片。通身是口向誰言。強把眾生穿一串<span class='note-inline'>(聖心覺嗣)</span>。</p>
</div>
<p class='juan'>五燈全書卷第一百六</p>
<div class='div-w'><p>五燈全書卷第一百六補遺</p>
<p class="head1">臨濟宗</p>
<p class="head2">南嶽下第三十七世隨錄</p>
<a id='mulu5432' />
<p class='h3'>寧遠首山寧一暹禪師</p><p>三韓郭氏子。三歲因痘風。父母禱許為僧。十一歲。送天寧洞明薙髮。因見禪關䇿進。遂參念佛是誰。愍忠得戒後。逢本師了宗。宗盛京結制。䟦涉往參。得徹法源。而受記莂。出住首山。大士誕辰小參。日麗風和蕩。煙霞扶柳枝。黃鶯啼古韻。露出幾多詞。不是觀音示現。亦非普賢行施。泛慈航而渡羣危。甘露一滴大地資。雖然如是。且道。無陰陽地上。又作麼生。喝一喝曰。陽回瑞靄彌天地。萬物枝頭總得宜　小參。父母未生前。有箇本來面。黑豆未生芽。善財尋不見。見不見。倒騎牛兮入佛殿　晚參。上下偷安。為叢林大患。古人言之切矣。豈是懶惰成道。懈怠可得耶。且畢竟佛如何成道。如何得。聻。若有箇漢聞恁麼道。便掩耳而去。首山撫掌稱慶。不見。達磨老漢。從西天來。無非覓一箇不受惑的人。山僧與麼道。是醍醐語。是毒藥語　頌睹星悟道曰。寒空月落夜三更。露出銀砂觸眼睛。堪笑瞿曇黃面老。悟來亦是目中釘　月落三更夜<span class='corr'>已</span>寒。明星纔露眼皮穿。總饒悟得成何事。直至而今夢未還　頌五通問佛曰。問道如何那一通。桃花開放杏花紅。飛鴻呌後秋空老。依舊遊人在夢中<span class='note-inline'>(了宗見嗣)</span>。</p>
</div>
<div class='div-w'><a id='mulu5433' />
<p class='h3'>灤州萬善暉洲昊禪師</p><p>灤州樂亭劉氏子。胎不食葷。幼而凝靜。十一歲。母逝。父送韓家道。禮曉空薙髮。十八歲。發心閉關。跪誦法華。至安樂品。見佛子住此地即是佛受用。頓然生疑。赴萬善。參了宗見。將疑語請問。見便打。越發疑情。親依日久。始得諦當。中秋同眾翫月。見令著語。師以手畫圓相。呈偈曰。碧天雲淨智光圓。洞徹玄微絕正偏。萬戶千門悉仰賴。威嚴空寂映人間。見頷之。即囑。出住灤州萬善。白道石佛。盛京華嚴。寧遠地藏。上堂。三世諸佛不知有。八角磨盤空裏走。青州布衫重七斤。普化搖鈴慣抖擻。須彌頂上扣金鐘。驚起泥牛夜半吼。嶺上石人暗點頭。誰解南辰藏北斗。喝一喝　上堂。山僧今日抖擻精神。將如來三乘十二部。一切修多羅。祖師千七百則。陳爛葛藤。天下老尊宿。長歌短曲。傾心吐膽。不惜唇皮。盡情吐露。舉似大眾。良久曰。會麼。惟此一是實。餘二則非真　解制上堂。灤陽城畔水流南。逐浪隨波下釣竿。夜靜水寒魚不餌。輕舟高舉過蘆灣　上堂。黃鍾月十五。一陽從地鼓。郊外野烟飄。太史書雲舞。分明說與知音知。冬至寒食一百五　上堂。子粒成熟秋後看。物物何曾有餘欠。信手拈來呈似君。盡力承當只一半。且道。如何是那一半。露柱撞倒燈籠。山門走入佛殿　上堂。華嚴有一語。分明為君舉。不是趙州無。亦非雲門普。千聖莫能測。萬靈提不起。若問意如何。眉毛是兩縷　頌文殊白椎曰。文彩未彰。機關漏洩。直下一槌。節上生節靈山無數英豪。未免眼中著楔　頌那吒太子析骨肉還父母曰。幻色不是色。真空不是空。皮膚脫落盡。八面顯玲瓏<span class='note-inline'>(了宗見嗣)</span>。</p>
</div>
<div class='div-w'><a id='mulu5434' />
<p class='h3'>玉田重興無虗昦禪師</p><p>玉田賈氏子。投蟠龍香林披剃。首參體真。真得箇相應。復參了宗宗。得入堂奧。即時印可。出住林西觀音。繼住崇興圓通。蟠龍玅峰。上堂。山花野草笑春風。臘去氷消萬物豐。結制九旬今<span class='corr'>已</span>滿。解開繩索任西東　上堂。箇裏圓明。透徹真空。無去無來。達本歸宗。石女懷胎。走却西東。猫兒解捕鼠。露柱撞燈籠。藍田郡裏結制。圓通院裏打鐘。柳樹著箭桑樹紅。大千何處不春風　小參。茶能解渴。飯能充饑。禪能越聖。戒能防非。若向這裏領略得去。可以種無漏因。得無漏果。發無量願。度無量生。顧視左右曰。還見麼。彈指即如來。了達真實相　頌調達謗佛曰。調達謗佛身陷獄。堂堂順逆總家鄉。雖然解道三禪樂。也是啞子喫生薑　頌南泉莊上喫油糍曰。揑目生花老古錐。油糍喫了許誰知。言前雖解傾腸腑。不管他人說是非　師於康熈己巳五月小盡日。示微疾。語眾曰。吾時至也。隨沐浴著衣。書偈曰。直下承當。無黨無偏。空華夢幻。六十餘年。咄踏碎虗空雲片片。佛國魔宮任往還。端坐而逝。建墖于蟠龍山<span class='note-inline'>(了宗見嗣)</span>。</p>
</div>
<div class='div-w'><a id='mulu5435' />
<p class='h3'>樂邑龍泉朗空順禪師</p><p>昌黎趙氏子。禮萬善了宗宗薙髮。參隨數十餘年。年示寂時。親蒙付囑。出住靜龍泉。小參。覿面相呈無餘事。千林落葉盡歸根。雖然。不掛絲毫相照。徹乾坤耀古今。寂滅場中離色相。真空界內絕纖塵。天地同根原一體。說與知音著眼聽　小參。若論佛法。本無言說。但有言說。都無實意。佛說三藏十二部。一口吞盡。總是噇酒糟漢。與自己分上。都沒交涉。所以道。說似一物即不中。但能會取未生<span class='corr'>已</span>前。一生參學事畢。雖然如是。不著一番親到處。焉能識得本來源<span class='note-inline'>(了宗見嗣)</span>。</p>
</div>
<div class='div-w'><a id='mulu5436' />
<p class='h3'>仁壽吼林鯨禪師</p><p>江南興化徐氏子。得法海會。出住仁壽。頌婆子燒庵曰。凍葉無聲花不知。薺甘徒博蓼蟲疑。高山流水難同調。龜䇿茫茫欲扣誰　頌百丈野狐曰。寧可殞身。莫違國制。不落不昧。猿啼鶴唳。黑霧漫空古路迷。行人寸寸肝腸碎　頌南陽擯侍者曰。鐵甲將軍入虎巢。伏兵亂發罪難逃。若非主帥全機變。爭見從前汗馬高　頌古德喫油糍曰。春日猶寒。晴空閃電。雨打桃花紅片片。綿綿密密不隔一線　頌一喝如金剛王寶劍曰。青天白日起雷霆。佛土魔宮盡著驚。大地山河都粉碎。吹毛猶帶血痕腥　頌一喝如踞地獅子曰。桓侯據水斷當陽。百萬貔貅望影藏。濯濯英聲高日月。於今誰敢犯鋒鋩　頌一喝如探竿影草曰。千尺絲垂計釣鯨。先生減竈又添兵。火光舉處鈞機發。鐵額銅頭也縶纓　頌一喝不作一喝用曰。王命旗出萬將寒。殺活由他掌內安。戰北征南渾莫測。從教狐兔髑髏乾<span class='note-inline'>(憨璞璁嗣)</span>。</p>
</div>
<div class='div-w'><a id='mulu5437' />
<p class='h3'>京都靖安慧溥仁禪師</p><p>平梁逯氏子。初參木卜安。發明心要。次參國教洪。乃蒙印可。出住汾陽香嚴。京都靖安。上堂。問如何是正令行。師曰。殺人刀活人劍。僧擬議。師便打。問如何是向上事。師曰。向上無事。向下問來。僧擬議。師便打。乃舉世尊陞座文殊白椎話畢。師曰。老將不談兵。文殊特請纓。一朝權在手。便把令來行。正當恁麼時。山僧性命。在諸人手裏。其或眼目定動。諸人性命。却在山僧手裏。喝一喝。下座　上堂。諸方結冬浩浩。山僧這裏。剛值修造。殿脊日曬風吹。墻壁東歪西倒。也欲袖手偷閑。爭奈公案未了。撐持此箇法門。要討當家種草。直須著著機先。切莫點即不到。何故。全機大用露堂堂。且漫蒙頭衲被好　上堂。雪滿千山。寒松獨秀。祖意西來。分明泄漏。換人眼睛。幾枚烏豆。伶俐衲僧。一槌便就。果能取證本天然。萬別千差俱徹透<span class='note-inline'>(解三洪嗣)</span>。</p>
</div>
<div class='div-w'><a id='mulu5438' />
<p class='h3'>京都護法慈意昭禪師</p><p>長沙安化賀氏子。幼歲。投本邑報恩。禮嬴輝出家。首參大溈養拙明。得法於圓教解三洪。出住護法寺　上堂。者條通霄活路。千聖同途。萬靈合轍。南北東西。總是祖翁田地。行住坐臥。無非古佛家風。踏著的脚下無私。天然穩密。機機相應。法法全彰。不假思惟。通身受用。現前緇素。聞則同聞。見則同見。畢竟如何委悉。卓拄杖曰。人人心地明如鏡。箇箇眉毛眼上橫　解制上堂。結也得。解也得。千古叢林舊規則。無可比無可說。杖頭指出當天月。大地眾生影現中。兩眼分明光皎潔。凡也得。聖也得。何必當來問彌勒。彈指圓成八萬門。剎那滅却三祇劫。喝一喝　上堂。釋迦老子。橫說豎說。費盡婆心。總不出這箇綣繢。以拂畫○曰。這箇喚作正法眼藏得麼。良久。喝一喝曰。瞎驢趁大隊　示眾。舉文殊白椎世尊下座畢。乃曰。世尊雖然穿透諸佛鼻孔。也是畵蛇添足。還識文殊麼。可謂無紋鐵印向空拋。海底泥牛連夜吼　示眾。舉文殊令善財採藥公案畢。乃曰。文殊。開權顯實。了無半點顢頇。善財。眼快手親。豈有絲毫造作。雖然如是。可奈一莖草何<span class='note-inline'>(解三洪嗣)</span>。</p>
</div>
<div class='div-w'><a id='mulu5439' />
<p class='h3'>天津維摩陶明潛居士</p><p>都門望族也。根性不凡。髫年學道。參請於諸禪宿之門。深有所得。末受圓教洪記莂。即辭家行化。創維摩院於中山。建立規範。接納緇素。結冬休夏。殆無虗日。因學者之請。而有垂示語錄。輯而成帙。并著先覺集。乃居士之傳燈。始於維摩。終於本朝。葢緣建此院。而設其位。即考其入道之由。參詳訂證。以成此書。亦士林中之罕有者　示眾。即心即佛。也是錯。非心非佛也是錯。貧道與麼道。也是錯。諸人不與麼道。亦是錯。驀召眾曰。其間四錯。內有一錯。有賓有主。有殺有活。若人檢點得出。日消萬兩黃金。若檢點不出。滴水也難受。何故。不是其人難共話。大都緇素要分明　示眾。舉趙州曰。金佛不度爐。木佛不度火。泥佛不度水。真佛屋內坐。趙州古佛。雖則為人赤心吐露。大似開眼說夢。淨業這裏。金佛度爐。木佛度火。泥佛度水。祇如真佛。聻良久曰。朝到西天。暮歸東土。且道。還有為人處也無。顧視左右曰。心不負人。面無慚色　示眾。隔墻見角。便知是牛。隔山見烟。便知是火。因甚問著祖師西來意。十箇有五雙不會。良久曰。祇為分明極。翻令所得遲　示眾。舉初祖達磨曰。我本求心不求佛。了知三界空無物。不如端坐靜觀心。只此心。心心是佛。元叟端曰。坐殺達磨大師了也。惜乎。端老不與初祖同時。若也同時。真箇坐殺。祇如貧道分上。又作麼生。驀以拄杖架肩。起身垂下一足。高聲召眾曰。達磨大師來也。連棒打散。便歸方丈　解制示眾。舉翠嵓道。一冬以來。諸公東語西語。看翠嵓眉毛。在甚麼處。中山則不然。一冬以來。並無一字與諸公說。還知中山為人處麼。若也會得。鼻孔依然。如或未然。直須挽起眉毛。參　示眾。若論佛法。徧一切處。非色非聲。滿眼滿耳。佛祖心。肝盡情吐露。是汝諸人。當面錯過。忽然不錯。又作麼生道。喝一喝曰。魚化龍飛。夜塘休戽　示眾。樹頭落葉亂飄金。啼止難休赤子心。覩影追風機貴捷。撥塵揮劍用須深。霜林遍布韶陽普。山水長鳴太古琴。剎剎熾然無間歇。逢緣若箇解知音　示眾。鷹化鳩眼在。魚化龍鱗在。凡化聖心在。拂子化天大將軍。無在無不在。天大將軍。復化為拂子。有時。將此方世界。移于他方世界。有時。將他方世界。移于此方世界。其中眾生。竟不知覺。何故聻。良久曰。只因太近　問如何是不二法門。士向上覷。曰向上之事意如何。士向下覷。曰一張無絃琴。惟師彈得妙。士曰。看破不值半文錢　問如何是本來面目。士打曰。會麼。曰要會作麼。士曰。認著依然還不是<span class='note-inline'>(解三洪嗣)</span>。</p>
</div>
<div class='div-w'><a id='mulu5440' />
<p class='h3'>江南龍舒澹庵龍禪師</p><p>小參。汾陽庫下燒錢。葉縣堂前潑水。雖則各展家風。看來是何面觜。爭似我這裏。也不燒錢。也不潑水。母論南來北往。未入門時。領取一頓。且道。還有為人處麼。驗人須用生鐵棒。佛祖到來魂膽喪　除夕小參。諸佛不知有。貍奴却知有。識得野犴鳴。原是師子吼。有了趙州茶。不用曹山酒。張公吃。李公走。兩兩不成雙。三三亦非九。莫若無位真人。常年面南北斗　示眾。舉古德喫油糍話畢。師曰。古德喫油糍。畢竟難瞞庄主。侍者因甚不知。不道他不知。末後也救得一半。遂震威一喝曰。莫寐語好　頌世尊初生曰。一聲霹靂心空後。萬里歌謠建太平。不是久經行陣者。幾乎錯認定盤星　頌百丈耳聾曰。馬駒出廐乾坤動。踏殺閻浮人萬千。今古儼然消息在。不知若箇髑髏穿　頌百丈野狐曰。兩處誵訛總不真。鐵<span class='corr'>船</span>無底載乾坤。數聲腔笛離亭晚。一片孤帆過洞庭<span class='note-inline'>(古水源嗣)</span>。</p>
</div>
<div class='div-w'><a id='mulu5441' />
<p class='h3'>京都廣慶西來禪禪師</p><p>上堂。不立語言文字。山僧舌頭不在口。不許棒喝交馳。廣慶拄杖不在手。畢竟如何是佛法的的大意。一行白鷺上青天。兩個黃鸝鳴翠柳　長至上堂。葭管灰飛。陰陽消長。祇如坐斷兩頭。又作麼生。卓拄杖曰。寸絲不挂。赤條條。劫火洞然終不變　盂蘭會小參。師震威一喝曰。地獄空也。又一喝曰。三途息也。地獄既空。三途既息。則上無諸佛可成。下無眾生。只因逐妄迷真故爾。改頭換面帶累。我觀音大士。地藏本尊。拖泥帶水。鬼出神沒。雖然如是。且至化無為。功超億劫。一句作魔生道。復喝一喝曰。共證菩提登彼岸。罪因業果盡氷消　示眾。舉趙州勘二庵主話畢。師曰。一般豎拳。何得何失。趙州雖然。杓柄在手。爭奈得便宜處失便宜　示眾。舉大顛擯首座。首座口是禍門。大顛家法森嚴。活埋俗漢。即不無。且道。首座過在甚麼處。具眼者看　頌女子出定曰。澄澄秋水月娉婷。寂寂黃花滿院馨。夜靜酒闌人盡睡。霜鐘敲散滿天星　頌殃崛產難曰。傳言送語路頭賖。幾片黃雲日色遮。一陣朔風寒徹骨。枯樁早<span class='corr'>已</span>綻梅花<span class='note-inline'>(洞源基嗣)</span>。</p>
</div>
<div class='div-w'><a id='mulu5442' />
<p class='h3'>隨州雙泉天睿沐禪師</p><p>頌丹霞燒木佛曰。嚴子持竿上釣臺。羊裘不脫令人猜。到頭光武親尋得。故舊相逢笑滿腮　頌趙州洗鉢盂曰。一聲啼徹五更寒。喚醒朦朧夢<span class='corr'>已</span>殘。擬謂東窗將欲白。原來日上<span class='corr'>已</span>三竿<span class='note-inline'>(祝峯善嗣)</span>。</p>
</div>
<div class='div-w'><a id='mulu5443' />
<p class='h3'>京都隆禧大量宣禪師</p><p>上堂。月落天邊。雲歸洞口。荊棘林中無片葉。千峰猿穴有寒聲。啼到耳邊人不識。却從箇裏幾沉吟。顧眾曰。還會麼。我不輕于汝等　示眾。秋風秋月入秋濤。秋色秋山秋菊饒。秋日秋雲秋最巧。秋來秋去杖頭挑。卓拄杖曰。挑的是甚麼物。聞之無聲。觀之無色。動之無形。靜之無影。佛祖不能覷破。衲僧亦未踏著。眾中可有踏得著的麼。眾默然。師良久曰。看脚下　佛成道上堂。舉世尊覩明星因緣畢。乃豎拂子曰。見麼。擊案曰。聞麼。世尊證此。而末後拈花。迦葉證此。而破顏微笑。三世諸佛。歷代祖師。證此直指人心。見性成佛。天下老和尚。證此建立法幢。施設綱宗。山僧證此續佛慧命。接利後昆。諸兄者若能證此。不妨動用施為。卷舒自在。未審諸人如何證此。良久曰不經氷霜苦。怎識歲寒心<span class='note-inline'>(容宇貴嗣)</span>。</p>
</div>
<div class='div-w'><a id='mulu5444' />
<p class='h3'>池陽龍門眉劍如禪師</p><p>小參。東若相。西若將。這盤好棋。當仁不讓。顧視左右曰。南不收。北不收。兩處誵訛也須一棒。喝一喝曰。縱饒鐵笛齊吹響。任是飛龍點額回　小參。明不明。暗不暗。分明說話只一半。大家到底暗中看。不是分明休錯亂。鐵牛連日走長安。踏到窮途成倒斷<span class='note-inline'>(翠亭燿嗣)</span>。</p>
</div>
<div class='div-w'><a id='mulu5445' />
<p class='h3'>□□□□□□□禪師</p><p>示眾。石虎厓前㖃怒雷。木童拍版唱高臺。燈籠沿壁逡巡去。露柱呵呵笑滿腮。枯木花糝飄劫外。銕蛇橫路任徘徊。殷勤報汝參元士。鬬額泥牛尚未回　浴佛上堂。今朝四月八。王宮生悉達。遺旤滿支那。惡水澆不殺。四十九年餘。饒舌恣忉怛。雙眼黑漫漫。脚底乾坤濶。馬腹與驢胎。分身偏塵剎。春風浩劫長。杜宇聲聲滑。聯燈潦倒多。猶把栴檀爇　問寒暑到來。向甚處迴避。師曰。佛眼覷不見<span class='note-inline'>(□□□□)</span>。</p>
</div>
<div class='div-w'><a id='mulu5446' />
<p class='h3'>宛平西山雙泉了空心禪師</p><p>關雲溪居士。啟龍華會。請上堂。問西來大意即不問。龍華三會請師宣。師曰。畵廊不必重添翠。僧擬議。師便打。乃曰。擬議思量隔萬山。那堪拈弄許多般。會得如來真妙境。分明只在一毫端。大眾還會麼。今日關護法。虔請陞座。無可言說。無可呈示。祇得將龍華會中人人共有的。通箇消息。驀豎拂子曰。性體如如廓太虗。常光顯露更無餘。寒來暑往仍如是。妙用何曾在梵書。揮拂子。下座<span class='note-inline'>(德心常嗣)</span>。</p>
</div>
<div class='div-w'><a id='mulu5447' />
<p class='h3'>京都廣渠門章京羅居士</p><p>諱起鳳。號岐山。世家四川。成都簡州人。自幼。因亂出蜀。在軍營中二十餘年。即慕向上一事。後仕京師。遍扣名宿。皆不契。復謁海會聖心覺。覺令參一口氣不來向何處安身立命。克意參究。寢食俱廢。一日偶過四牌樓。目覩五彩光。有省。遂述偈曰。閙市場中機用全。常光寂照本悠然。威音那畔真消息。水在長江月在天。復到覺處。覺問。來作甚麼。士拈香曰。拈起一瓣香。朗朗照十方。如來真實意。遍界不曾藏。覺舉古今公案。一切誵訛處。徵詰之。士應機無滯。覺首肯。書偈付囑。士每清夜不寐。人所異焉　小參。今朝五月三。路上行人面負慚。脚踏草鞋頭頂笠。眉連兩眼不須參。咄　拈趙州洗鉢盂話曰。這僧入門便問。趙州隨口便答。畢竟悟在甚麼處。良久曰。事從叮囑起　拈世尊拈花曰。世尊無風起浪。迦葉播土揚塵。帶累他百萬人天。個個眼裏著沙　拈蘆陵米價曰。這僧逢人便問。青原信口相酬。諸公還會麼。今年雨水好。黍穀一齊收　拈文殊起佛見法見曰。曼殊室利。被世尊貶。向二鐵圍山。畢竟過在何處。諸人欲知麼。遂搖手曰。再犯不容　頌泗洲塔頭侍者鎖門曰。纔見沙灘放白鵝。忽然平地起風波。翻身踏破澄潭月。回首春山錦繡多　頌本來面目曰。本來空洞寂寥寥。搜跡尋踪路轉遙。六十四年祗這漢。騎騾直上御溝橋　一日過南臺。臺問。夜半放烏鷄。意旨如何。士曰。月明天又曉。臺首肯<span class='note-inline'>(聖心覺嗣)</span>。</p>
</div>
<div class='div-w'><a id='mulu5448' />
<p class='h3'>雙泉證庵印首座</p><p>建寧張氏子。徧謁諸方。至伍山。始釋然放下。居首座寮。二十八載。一日伍山基話。及大顛擯首座因緣。祇如當時首座。合下個什麼語。免教擯出。師曰。待大顛問是汝恁麼道那。但向道。某甲無此語。基曰。文公道。山門前見首座。亦扣齒三十聻。師曰。莫聽人言。基休去<span class='note-inline'>(洞源基嗣)</span>。</p>
</div>
<div class='div-w'><a id='mulu5449' />
<p class='h3'>安州伍山蝶庵栩禪師</p><p>竟陵羅氏子。久參江浙。歸楚謁伍山基。基曰。什麼處來。師便喝。基曰。著忙作麼。師提起坐具曰。這個是什麼。基打曰。放過則不可。師喝。其頷之。囑後繼席。上堂。祖印高提。十方坐斷。拈起吹毛。掃除胡亂。臨濟德山。兩個一貫。立旨建宗。還他個漢。卓拄杖曰。信手拈來。巍然炳煥。喝一喝。退居郢州善慶而逝<span class='note-inline'>(洞源基嗣)</span>。</p>
</div>
<div class='div-w'><a id='mulu5450' />
<p class='h3'>隨州雙泉埜嵐逸禪師</p><p>楚漢川倪氏子。示眾。拂拂熏風殿閣凉。冷灰豆爆也風光。天然一段真消息。耀古騰今不覆藏。若論此事。在諸人分上。頭頭揭示。凡聖一如。乃至十方世界。一切眾生。無不光明動地。有何隔礙。豎拄杖曰。見麼。卓一下曰。聞麼。良久。復卓曰。向道是龍渾不信。拈來便用也<span class='note-inline'>(洞源基嗣)</span>。</p>
</div>
<div class='div-w'><a id='mulu5451' />
<p class='h3'>隨州雙泉埜嶠坤禪師</p><p>楚郢州王氏子。總角。依雙泉基芟烏。巾侍有年。深入玄奧。長至上堂。群陰今剝盡。一陽此日生。冬來有何意。榜上問慈明。以拂打○相曰。於斯會得。大道豈隨消長。弱線任其增添。五九盡日又逢春。寸金難買寸光陰。擲拂下座　晚參。舉五祖演曰。舉則公案。事事成辦。向外馳求。癡漢癡漢。夫山儲曰。有甚公案。抵死要辦。頂天立地。須讓個漢。師曰。一個道癡漢癡漢。一個道須讓個漢。誠者。天之道也。誠之者。人之道也。顧眾曰。還知二老麼。兩個五百。却成一貫。雖然。雙泉亦有個說處。本有公案。自家置辦。頭頭撞著。大丈夫漢　僧參。師問。從甚麼來。曰漢曰。師曰。一路上還踏著麼。曰步步不曾離。師曰。踏著底事作麼生。僧擬議。師便打<span class='note-inline'>(洞源基嗣)</span>。</p>
</div>
<div class='div-w'><a id='mulu5452' />
<p class='h3'>安州伍山隱謙讓禪師</p><p>太原李氏子。參洞源基於祇園。問無夢無想主人公。在甚麼處。師曰。滴水滴凍。基曰。未在更道。師轉身便出。基曰。且信一半。師一日經行次。基以竹篦逆迎之曰。覿面相逢事若何。師曰。不是[穴/免]家不聚頭。基曰。祇如隣單墮枕。高峰因甚悟去。師曰。不因樵子徑。爭到葛洪家。基曰。到後如何。師曰。原是舊時人。基打曰。者一棒。合是老僧喫。後繼席伍山。僧問。個事從來不遷變。因甚麼昔年伍子宅。今日梵王宮。師打曰。正是不遷義<span class='note-inline'>(洞源基嗣)</span>。</p>
</div>
<div class='div-w'><a id='mulu5453' />
<p class='h3'>北京白雲密修林禪師</p><p>上堂。白雲常封戶。今日為誰開。吹簫引鳳至。鳴琴喚鶴來。風雲纔際會。<span class='corr'>掣</span>電復轟雷。摩訶衍一義。鐵鋸舞三臺。祖師玄妙訣。不用更安排<span class='note-inline'>(洞源基嗣)</span>。</p>
</div>
<div class='div-w'><a id='mulu5454' />
<p class='h3'>奉化呂明宇大紀居士</p><p>頌趙州勘二庵主曰。一個拳頭用不同。收來放去在其中。縱橫殺活渠儂事。覿面堂堂腦後通　頌趙州茶曰。一盞清茶甞醉人。肚中腸胃有區分。茫茫宇宙誰能別。打破鍾兒方始親　辭世偈曰。休休休。七十年華付碧流。笙歌競過真消息。明月清風得自由<span class='note-inline'>(自牧心嗣)</span>。</p>
</div>
<div class='div-w'><a id='mulu5455' />
<p class='h3'>璧城居士</p><p>戴銘。元宵看燈。士有省。作一偈。呈楷庵承曰。銀燭高燒滿眼紅。頂門爍破躍飛龍。而今始信不傳妙。物物頭頭現本容。承閱畢。問如何是本容聻。士曰。觸處風光。承曰。未在更道。士曰。將謂別有那。承休去　次夕。承見又問。日來消息如何。士曰。笙管夜吹千嶂月。松篁空鎖一山雲。承曰。即今作麼。士曰。一任觀瞻。承曰。看脚下。士便喝。尚首肯。而記莂焉　問如何是諸佛出身處。士曰。庭前綠竹長新稍。曰意旨如何。士曰。葢覆天下去在。曰學士分上。又作麼生。士曰。古佛過去久矣　頌雲門扇曰。嫋嫋春風輕撲面。無言桃李自成溪。一般意味何穷盡。宇宙茫茫幾個知　頌勘二庵主曰。琵琶斜把向烟蘿。一曲清平古調歌。堪咲歌人兩片舌。暗乘明月泛秋波<span class='note-inline'>(楷庵承嗣)</span>。</p>
</div>
<div class='div-w'><a id='mulu5456' />
<p class='h3'>萬壽記室古堂植禪師</p><p>吳江吳氏子。元旦小參。無無無。有有有。問著生緣伸佛手。一聲爆竹報新禧。大家祝聖無疆壽。山自高兮水自深。何用尋花并問柳。春到江南樹樹芳。六花五出俱漏逗。且道。如何是漏逗處。良久曰。雲門餬餅趙州茶。雪峰木毬紫湖狗<span class='note-inline'>(無闇焸嗣)</span>。</p>
</div>
<div class='div-w'><a id='mulu5457' />
<p class='h3'>茶陵海機匯禪師</p><p>示眾。舉竹篦子話畢。乃曰。黑漆一條竹篦。抵死妄生節目。橫拈豎握隨時。何處分背分觸。乃橫按竹篦曰。現前諸昆季。試定當看。良久曰。禹力不到處。河聲流向西　頌德山托鉢曰。抵頭歸去早成疑。密啟何堪更弄奇。蠱毒之家無好味。愛他閒漢得便宜　頌女子出定曰。女子脫體風流。世尊開口招禍。若是文殊罔明。早<span class='corr'>已</span>與君勘破<span class='note-inline'>(潤空圓嗣)</span>。</p>
</div>
<div class='div-w'><a id='mulu5458' />
<p class='h3'>龍舒佛緣一庵堅禪師</p><p>示眾。舉谷泉慈明同浴毒龍湫話畢曰。艸窠裏翻身。波心中跳出。一滴水脈。兩處成龍。於此徹去。興波不作浪。攫霧不挐雲。於此未會。好一條毒龍。死水裏浸殺　頌正法眼藏瞎驢邊滅却曰。蹉過一生擔片板。兒孫那許亂承當。臨行掀倒婆娑國。只得渾身沒處藏<span class='note-inline'>(函山圓嗣)</span>。</p>
</div>
<div class='div-w'><a id='mulu5459' />
<p class='h3'>青墖中一量禪師</p><p>上堂。翹首俄觀天際雲。全提格外一枝春。馨香馥郁分高下。不顧從傍笑轉親。若是英靈衲子。須向百尺竿頭進步。萬峰深處精研逈。離成壞杳絕悟迷。到這裏纖塵不立。正眼難窺。截斷眾流。歸家穩坐。還有如是人麼。喝一喝曰。真機本是超聞見。何必無端更撒沙　示眾。舉殃崛產難話畢。師曰。一點真機通古渡。兩頭坐斷應時新。撿點將來。恐母子未得平安在。何故。從門入者。不是家珍　頌女子出定曰。池塘瀲灔綠楊新。一片花飛渡水濵。魚躍朝朝蒙潤澤。鷗雛來往樂芳春<span class='note-inline'>(永慶源嗣)</span>。</p>
</div>
<div class='div-w'><a id='mulu5460' />
<p class='h3'>天仙古霞佛禪師</p><p>示眾。舉世尊陞座話畢。師曰。世尊揚眉瞬目。文殊接響承虗。雖然。同聲相應。爭奈落七落八。若欲據令而行。二老俱合吃棒　示眾。舉拄杖曰。一條白棒。信手拈來。有收有放。放則充滿法界。收則一毫頭上。且道。不收不放時。又作麼生。卓一卓曰。留與兒孫做榜樣<span class='note-inline'>(大嚴廣嗣)</span>。</p>
</div>
<div class='div-w'><a id='mulu5461' />
<p class='h3'>京都隆壽昂雲相禪師</p><p>上堂。回光返照。別展家風。山青水綠。八面玲瓏。心外無法。法外無心。諸佛命脉。懸絲在握。祖師秘訣。鼻孔撩天。且道。今日事又作麼生。喝一喝曰。明星當午現。白日不移輪　上堂。風寒飛白雲。松老凝青藹。一片住山心。泉流聲不改。驀豎拄杖曰。還會麼。七尺烏藤無用處。依稀形似赤斑蛇。擲拄杖。下座　頌德山托鉢曰。當陽句奪箭鋒機。父子雙雙各展奇。鉢柄被人偷去了。不堪疑處更堪疑　頌女子出定曰。嵬嵬乎青山。洋洋乎流水。清商調譜伯牙琴。一曲寥寥寒鳳尾<span class='note-inline'>(聖心覺嗣)</span>。</p>
</div>
<div class='div-w'><a id='mulu5462' />
<p class='h3'>荊州報恩法瀾澄禪師</p><p>荊之枝江陳氏子。住天王。佛成道上堂。僧問。如何是天王境。師曰。御路如絃直。如何是境中人。師曰。相逢覿面親。曰人境雙忘時如何。師曰。天邊一鴈飛。乃曰。夜覩明星阿誰曉。是聖是凡都靠倒。惟有鼻孔無處藏。碧稜稜底光皎皎。天王見得。為他扭揑一上。以手作扭鼻勢曰。釋迦老子。隨手來也。既曰。一切眾生。俱有如來智慧德相。何故。大驚小怪。雖然。不因樵子徑。爭到葛洪家。上堂。秀公北宗地。千載絕是非。山僧今到來。雪曲和難齊。聊作住山翁。輸我都不會。報與諸方參學人。輕輕莫蹋度門路<span class='note-inline'>(水鑑海嗣)</span>。</p>
</div>
<div class='div-w'><a id='mulu5463' />
<p class='h3'>揚州儀真地藏憨石珂禪師</p><p>蘇州范氏子。繼席上堂。從門入者。不是家珍。自己胸中流出。葢天葢地。豎拂子曰。會麼。等閒<span class='corr'>刺</span>破娘生眼。無限風光笑不休<span class='note-inline'>(水鑑海嗣)</span>。</p>
</div>
<div class='div-w'><a id='mulu5464' />
<p class='h3'>重慶寶葢本懷上禪師</p><p>郡之璧山人。參棲賢敬。日則汲水供眾。夜則入堂參究。竭盡勤勞。及隨天王海。住荊之鐵佛。儀之地藏。每充要職。戊申。描海真。歸蜀。海授以偈。入蜀覔親墳廬。莫知其處。漣然拭淚。後住寶葢履行氷潔。四眾景仰。僧問。如何是佛。師曰。汝是奴兒婢子。僧禮拜。師喝出。康熈甲戌。住天王。旋示寂。塔於天王<span class='note-inline'>(水鑑海嗣)</span>。</p>
</div>
<div class='div-w'><a id='mulu5465' />
<p class='h3'>長沙益陽石門信庵哲禪師</p><p>江陵陳氏子。年三十三。投天王海薙染。旋領院事。端重稱職。海景崇信。削髮天王。遂以信庵字之。住儀真地藏。晚遷石門。上堂。天得一以清。地得一以寧。拄杖子。得一又作麼生。良久。卓一下曰。天晴不肯走。直待雨淋頭。一齊打散<span class='note-inline'>(水鑑海嗣)</span>。</p>
</div>
<div class='div-w'><a id='mulu5466' />
<p class='h3'>儀真地藏楚庵璨禪師</p><p>荊之枝江人。初住董市金龍寺。復遷儀之地藏。僧問。如何是地藏境。師曰。楚楚半林竹。蕭蕭一徑煙。曰如何是道。師曰。門前河路達長安<span class='note-inline'>(水鑑海嗣)</span>。</p>
</div>
<div class='div-w'><a id='mulu5467' />
<p class='h3'>武昌鶴林芝庵明禪師</p><p>荊州公安周氏子。佛誕上堂。僧問。未離兜率。<span class='corr'>已</span>降王宮。未出母胎。度人<span class='corr'>已</span>畢。今日事作麼生。師曰。開口不在舌頭上。乃曰。指天指地。七步周行。頭角既露。無處藏身。雖然。未遇雲門手。却使兒孫簸嘴唇。康熈丁丑。補漢陽棲賢。閱五越月示寂。門人迎龕歸鶴林。塔於寺左雙峰山北<span class='note-inline'>(水鑑海嗣)</span>。</p>
</div>
<div class='div-w'><a id='mulu5468' />
<p class='h3'>鄂州黃龍半峰青禪師</p><p>竟陵吳氏子。參天王海於棲賢。俾職堂司。一日。海豎拂子曰。向這裏。道一句看。師曰。道過久矣。海曰。不妨再道。師曰。若再道。是第二句。海頷之。同參相訪。問近有新鮮句子麼。師曰。曲徑無人到。山高有鶴棲　示眾。歷滿春山洞口花。背陰嵒畔有雲遮。分明有句無人識。道者家風事事賒　繼席天王。上堂。向上一機。天然逈別。突出當陽。千聖罔測。山僧今日符到奉行。又如何道。太平不用施謀略。惟把心香祝　聖明<span class='note-inline'>(水鑑海嗣)</span>。</p>
</div>
<div class='div-w'><a id='mulu5469' />
<p class='h3'>荊州天王還燈敏禪師</p><p>孝感張氏子。受天王請示眾。山僧克念住煙巒。投老閒身耐歲寒。今日使符天上至。是非從此落人間　問世尊具無量海。口說不思議法。如何是不思議法。師曰。風吹石臼演摩訶。曰一法若有。毗盧墮在凡夫。萬法若無。普賢失其境界。去此二途。請師速道。師曰。冬至寒食一百五<span class='note-inline'>(水鑑海嗣)</span>。</p>
</div>
<div class='div-w'><a id='mulu5470' />
<p class='h3'>荊州極樂佛照寬禪師</p><p>安陸雷氏子。示眾。極樂院向西住。兩池夾鏡波光翠。槐陰罩地馬登枝。柳影橫塘魚上樹。諸人。若作山門境話會。敢保未蹋故鄉地。若作真如法性會。此人未達圓通理。且道。畢竟如何。滿院薔薇昨夜開。渾身不覺香魂醉<span class='note-inline'>(水鑑海嗣)</span>。</p>
</div>
<div class='div-w'><a id='mulu5471' />
<p class='h3'>荊南寶勝傳一福禪師</p><p>本郡陳氏子。示眾。不是心不是佛不是物。是箇甚麼。揮案一下曰。豁然擊斷黃金鎻。笑看章臺桃李花<span class='note-inline'>(水鑑海嗣)</span>。</p>
</div>
<div class='div-w'><a id='mulu5472' />
<p class='h3'>荊州延壽尼上機本禪師</p><p>魯山人。姓金。禮天王海。披緇受具。乃以本參話頭不明。每自泣下。一日問海曰。如何是一歸何處。海曰。師姑元是汝人做。師便喝。海曰。青州衫又作麼生。師提起衣曰。此是破羅衣。海印以偈曰。百千三昧何為本。彈指門開非上機。喜汝眼睛端的處。青州衫換破羅衣<span class='note-inline'>(水鑑海嗣)</span>。</p>
</div>
<div class='div-w'><a id='mulu5473' />
<p class='h3'>樊川大唐律綱宗禪師</p><p>武昌王氏子。幼歲超羣。棄儒就釋。投本邑洞暎燈薙染。示眾。頭頭示現。物物全彰。馬師一喝。百丈耳聾。黃檗吐舌。臨濟還拳。一箇箇敲出虗空骨髓。劈開佛祖面門。乃顧視左右曰。還見麼。近水不知遭渴處。飲人一滴也難消<span class='note-inline'>(虗堂偉嗣)</span>。</p>
</div>
<div class='div-w'><a id='mulu5474' />
<p class='h3'>海會量舟汘禪師</p><p>上堂。徧界不曾藏。明明全顯露。五葉自聯芳。祖祖相傳授。展兩手曰。莫錯過休錯過。驚起嵩山破竈墮　小參。舉普化曰。明頭來明頭打。暗頭來暗頭打。虗空來連架打。左右來旋風打。師曰。普化用鐵牛機。奪饑人食。還他作家。海會者裏。只有一味鐵釘飯木查羹。任你諸人橫吞豎嚼。倘若一下嚼破。自能通身暢快。何必山僧重為饒舌。拈竹篦子。一齊打散　解制上堂。雲從龍。風從虎。鸞好歌。鳳好舞。堪笑驢子弄蹄行。春風浩蕩雲門普。八角磨盤空裏飛。驚起須彌顛倒吼。今朝七九六十三。禪和騎牛摸鼻走。草鞋踏在月明中。更有八九共九九　頌女子出定曰。杜䳌啼徹百花深。風弄飛花滿地金。春令冬行貧也富。紛紛濃艶漫相尋<span class='note-inline'>(溟波古嗣)</span>。</p>
</div></div></div>
</div><!-- end of div[@id='body'] -->
</body></html>