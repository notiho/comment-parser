<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu5681' />五燈全書卷第一百十</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">曹洞宗</p>
<p class="head2">青原下三十七世隨錄</p>

<div class='div-other'><a id='mulu5682' />
<p class='h3'>錢塘白巖位中淨符禪師</p><p>佛涅槃上堂。釋迦老子。于周穆王五十三年壬申二月十五。向拘尸那城娑羅雙木間。入般涅槃。乃曰。我以甚深般若。徧觀三界。根本性離。畢竟寂滅。同虗空相。一無所有。喝一喝曰。者瞿曇一時向無佛處稱尊。白日裏說夢。以為聾俗可以輕欺。稚小可以誑嚇。誰知二千年後。有個鐵面皮的。寶壽未肯放過。今日人天眾前。要與伊據欵發落。乃高聲呌曰。行者將笤箒柄。向山門前下馬臺。聊與三十。顧大眾曰。還有不甘者麼。出來與瞿曇雪屈。如無。莫怪山僧今日壓良為賤　上堂。紫燕喃喃繞畵梁。祖師心印日宣揚。獨憐醉客猶酣臥。辜負渠儂舌廣長。撫胸曰蒼天。者裏既不能得個入處。他若釋迦掩室淨名杜口。乃至魯祖面壁一隊漢壁立萬仞。雖飛鳥不得而泊。你又如何搆上。拍案曰。罷罷。山僧不惜眉毛。借木侍者。再與傍通一綫。以拄杖擲下曰。薦　上堂。在閒林。未發足前。有一句子。罩天絡地。越古超今。適纔淨椿子。為諸人徹底掀露了也。直得唐公嶺雲門亭。[跳-兆+孛]跳上十八梵天。蝦蟇蚯蚓。抹過東洋大海。顧左右曰。大眾便好從者裏去。不妨縱橫宇宙。眼葢十洲稜稜氣宇。冲斗牛拳倒舟。枕山脚踢烟雨樓。風流隊裏逞風流。腰纏十萬貫。跨鶴上揚州。雖然。也要者裏與你個信票始得。拍案曰。隱几山堆千點翠。隔花鶯囀一聲幽　問無夢無想。主人公畢竟在甚麼處。師曰。好春不在綠楊枝　問作麼生是衲僧家事。師曰。暗裏抽橫骨。明中坐舌頭。曰莫更有麼。師便喝　問大顛擯首座。意旨如何。師曰。為打黃鶯兒。不惜金彈子<span class='note-inline'>(石雨方嗣)</span>。</p>
</div>
<div class='div-other'><a id='mulu5683' />
<p class='h3'>杭州龍門樵風淨妙禪師</p><p>蕭山汪氏子。因隨喜蘭盆會。見眾僧嚴肅。遂爾發心出家。後于寶壽。親踵密踐。繼住龍門　上堂。拆東籬補西壁。龍門寺裏何準的。昨夜三更失却牛。天明起來拾得馬。要騎便騎。要下便下。惹得鸚鵡峰。忍俊不禁。差口道著個甚麼。今朝臘月八　上堂。天地同根。鯨吞海水盡。萬物一體。露出珊瑚枝。領悟無生旨。咸言上上機。如是三昧海。智慧神通力。驀卓拄杖曰。天人羣生類。皆承此恩力<span class='note-inline'>(石雨方嗣)</span>。</p>
</div>
<div class='div-other'><a id='mulu5684' />
<p class='h3'>紹興光相至善淨得禪師</p><p>武康鄭氏子。上堂。昨夜西風陡然發。今朝滿地盡鋪金。迥然裸裸無遮障。露出文殊隻眼睛直得輝天鑒地。耀古明今。祇是牛羊踐蹋。牧唱樵歌。且道在眼內在眼外。良久曰。翳生也　上堂。耳處好消息。霜打樹頭赤。眼處好消息。鐘鼓音交徹。大開圓通門。諸人不肯入。且道如何是圓通門。以拂子畫○曰。祇從者裏入　上堂。船來陸來。烟林水際。盡顯真機。者邊那邊。雲月溪山。全彰妙體。堪笑南詢童子。徒誇五十三。莫謂德雲比丘。祇在別峰相見。祇今山河大地上來來往往。且道法身在甚麼處。若向者裏見得。正好與三十棒。何故聻。賞罰分明　問如何是光相境。師曰。一帶湖塘十里烟。曰如何是境中人。師曰。攢攢簇簇沒疎親。曰如何是人中意。師曰。愛喫白米飯。懶去做田庄。曰還有為人處也無。師曰。拂子離披不讓人<span class='note-inline'>(石雨方嗣)</span>。</p>
</div>
<div class='div-other'><a id='mulu5685' />
<p class='h3'>越州保福九逵淨達禪師</p><p>楚衡山劉氏子。母夢紅日墜床而生。年十四出家南嶽。桑梓既逝。師痛悼不<span class='corr'>已</span>。受業示以父母未生話誡曰。須努力確參。若會即多生劬勞亦報。師稟命。二載聞童子誦心經。發明斯旨。謁弁山雪于崆峒。深有所得。始圓戒後依寶壽。方得受心印　住後上堂。徹夜風雨狂。新泉㵎濯忙。情與無情同說法。衲僧眼底更郎當。無情說法諸佛解聽。諸佛說法有情得聞。有情說法頑石點頭。若要無手人行棒。無舌人解語。也大難在。何故聻。石睡境忘雲伴主。月高方識水為賓　上堂。好雪片片。不落別處。畢竟落在甚麼處。向者裏。道得一轉語。保福今朝許汝解制若道不得。臨行尚有絆脚索在。雖然。祇如閉門造車。開門合轍。又作麼生。聽取一偈。樹響秋聲落葉時。離離風月挂寒枝。鞦韆夢冷歸何處。試問佳人知不知　上堂。春風拂拂樹生衣。入徑方知處世宜。柳綠花紅爭翫賞融融旭日古招提。大眾會麼。此乃示佛知見。如何是悟佛知見。良久喝一喝。下座　元旦上堂。燈者燈光。月者月色。燈月交輝。梅花映雪。忽憶曹山三種墮。且道是伊是我。白牯黧奴。恰好恰好　上堂。選佛場開。十方聚會。毋論是凡是聖。皆可得入。只不許你生心動念。汝若生心動念。則自負己靈。若不生心動念。則沉埋佛祖。離此二途。又作麼生。拈拄杖卓一卓曰。參　問如何是曹洞宗旨師曰。日落空山照遠林　師順世康熙戊申。壽五十八。奉全身。塔于寺之大殿右<span class='note-inline'>(石雨方嗣)</span>。</p>
</div>
<div class='div-other'><a id='mulu5686' />
<p class='h3'>杭州淨性紫仙淨陽禪師</p><p>鹽官戴氏子。誕師之夕。母夢老僧假榻。立歲出家。稟具天童。次依寶壽。服勤久之。遂承印記　住後上堂。偏處不逢。雲遮一帶峰巒。元中不失。雪覆萬年松徑。苟能于此薦得。一任靈機密運。展手通元寶印。昭彰當風得妙。坐徹威音那畔。沉沉滿目烟光。默照空劫以前。湛湛一壺風月。便好橫抽玉綫。繡出鴛鴦倒拔。金梭織成古錦。雖然者猶是建化邊事。須知更有功忘勛泯句始得。且道。如何是功忘勛泯句。不知有處成知有。須信南泉喚作牛　同門至。上堂。經旬蓬戶鎖重重。懶運靈機度別峰。四顧寥寥人境寂。當陽一句許誰通有般漢。聞淨性恁麼道。便謂絕斷眾流。閉門作活。若恁麼會。正似古塚情靈。黑山鬼子。有甚交涉。殊不知。鶴騰霄漢。朕迹不留。龍歸大海。踪由悉滅。所以有時孤峰頂上兀坐。却在十字街頭運步。有時十字街頭運步。却在孤峰頂上兀坐。是則是。猶是者邊說。話大眾還知那邊說話麼。幸遇我龍門法兄。金錫枉顧。必也不悋慈悲。為汝說破　上堂。打開解脫門。放出鐵崑崙。擺尾搖頭去。飛騰海嶽昏。山僧恁麼舉揚。忽有個出來道。和尚恁麼說話。正是亡家失業漢。但向他道。我行荒草裏。汝又入深村　順治丙申九月。忽示微恙。書偈而逝。壽六十三。建堂武林高麗寺前隴<span class='note-inline'>(石雨方嗣)</span>。</p>
</div>
<div class='div-other'><a id='mulu5687' />
<p class='h3'>西鏞證果印如淨成禪師</p><p>閩長汀楊氏子。齠齡脫白。二十五遊金陵。聽講巢松若昧之門。知筭沙非了生死。棄之。謁溈山學。學問。子閩人來此何為。師曰。聽講法華。學曰。佛種從緣起。汝作麼生會。師罔然莫知對。自是決志參究。登鵞湖秉具戒。復還清流夢溪。棲止焉。甞立四誓。以堅其志。不設床榻。不過午食。不談世諦。不履俗舍。晨昏與眾同甘苦。時寶壽方結制靈山。師懷香趨見。方問。近住何處。師對夢溪橘山。方曰。如何是橘山主。師曰。今早寅時起身。方曰。奴兒婢子見解。師曰。也少他不得。由是久親爐鞴。遂得受法　上堂。舉如意曰。會麼。西鏞城裏。鐵面銅睛。夢溪峰頭。迎賓待客。騰騰日用處。不妨截斷眾流。坐斷白雲時。却又縱橫自在。復擊如意曰。還會麼。對對泥牛奔海面。雙雙鐵鷂舞風前　立兩序。上堂。金多出鑛。米盡除砂。寒山逢拾得。撫掌笑呵呵。且道他笑個甚麼。打鼓弄琵琶。相逢兩會家。木人方打碓。石女便烹茶。指空曰。看看。春風回郭外鐵樹盡開花　示眾。漪漪君子竹。鬱鬱大夫松。月照天然妙。風來舞六龍。乃豎如意曰。傅大士來也。他道普州龜毛。縛殺嘉州大象。鎮州兔角。吞却<span class='corr'>陝</span>府鐵牛。被山僧劈脊一棒。瓦解冰消了也。諸禪德會麼。良久曰。風吹柳絮毛毬輥。雨打棃花蛺蝶飛　師生平篤實。賦性閒雅。宅心慈忍。與物無爭。所立四事。終身力行不少易。順治壬辰夏。忽思厭世。以書辭諸檀護。一日命香湯浴罷。歸方丈眾集。時有梵僧曰。西來大士者特為進粥。師從容食畢。以手三摩其頂曰。汝同我遊乎。大士曰。某過幾日即來。師將大士髯一捋遂寂去。當七月初七日午刻。懸真次。㡧內得一題語。有六十頭來生兔角。龜毛打就黃金索。縛取虗空活潑行。與渠共往無生國之句。葢辭世偈也。大士果數日化去。師世壽六十二。臘三十七。塔全身于法堂之右<span class='note-inline'>(石雨方嗣)</span>。</p>
</div>
<div class='div-other'><a id='mulu5688' />
<p class='h3'>新安寶葢峰大治淨鼎禪師</p><p>歙之方氏子。上堂。天何言哉。四時行焉。地何言哉。萬物育焉。獨有無名叟。寥寥天地間。嶺頭雲七片八片。丹青客左瞻右瞻。下筆時雲先嶺先　上堂。舉萬象之中獨露身話畢。頌曰。秋水一潭碧。青山四面開。巖懸松子老。流溢浪花催。虎嘯飇風吼。龍飛震怒雷。何期今夜月。清放洗庭梅　上堂。舉洞山與泰首座茶話畢。頌曰。決勝千里。坐籌帷幄。過在動用。掇退果桌。三氣周瑜。七擒孟獲。撲面東風。曹公罔措　上堂。舉拂子曰。會麼。藥病相治。無端無端。大地是藥。波斯眼寒。擬問自己。攔腮摑嘴。古井秤鎚浮。五湖乾徹底。龍王呌蒼天。冤屈從何起。擊拂子下座<span class='note-inline'>(三宜盂嗣)</span>。</p>
</div>
<div class='div-other'><a id='mulu5689' />
<p class='h3'>嘉善慈雲俍亭淨挺禪師</p><p>錢塘徐氏子。舉明經。棄而徧遊叢席。看泥牛入海。以居士身參雲門盂。久之。看皓布裩匍萄棚語。一日入市。偶蹋著蚌殻。忽悟。詣雲門求正。盂問。正恁麼時如何。師曰。月照千峰白。盂曰。再道一句看。師曰。湖開兩岸明。盂曰。記得三年前宗會菴相見麼。師曰。牡丹花下玉麒麟。盂頷之。因承記莂。年至四十有六。事父母畢方出俗。首住慈雲。次梵受。次顯聖　上堂。顛倒顛。須彌頂上浪滔天。旱地徧紅蓮。驅大象藕絲牽。夜半騎魚過市廛。拄杖兩頭穿。還自笑。絕堪憐波斯持密呪。舌上覆金錢　上堂。尋常道個唱和句。也不容易。有般鹵莽禪和。只曉得個掀翻法座。推倒禪床。以為是當機不讓。那知同生同死。能弱能強。放出收來。却自有宛轉機絲之妙。罷罷罷。達磨一宗料想無人識得。高山流水千年調。白雪陽春萬古心。不是巖頭雪峰。誰與共賡此曲。顧左右曰。有人麼　上堂。買賤賣貴。<span class='corr'>已</span>是鈍置煞人。有麼。啐啄同時。漆桶不快　上堂。大鵬金翅鳥。直取龍吞。也是饑不擇食。常言道。好事不如無　問鳥道不逢時如何。師曰。綿絲籠碧鶴。曰逢後如何。師曰。玉象挂紅雲　問如何是佛。師曰。八角夜叉牽犬吠　問即今事作麼生。師曰。石羊生乳虎<span class='note-inline'>(三宜盂嗣)</span>。</p>
</div>
<div class='div-other'><a id='mulu5690' />
<p class='h3'>武林福勝一機淨瞬禪師</p><p>桐鄉沈氏子。小參。以如意打[十-〡+○]相曰。一畫未彰。休云炭裏藏身。兩儀既判。豈在雪中著脚。諸昆仲。向者裏見得。便知敲唱雙行。偏正回互。將西湖水。注入耶溪。耶溪不知。把石傘峰。移置孤山。孤山不覺。東長庚西啟明。南斗七北斗六。祖師趂出牛欄。瞎驢闖入佛殿。元宵九月九。重陽正月半。當暗中有明。當明中有暗。羣峰卓卓。雲漢無聲。萬竹珊珊。清風有韻。拍案一下曰。大眾還知麼。金牛鐵角尖。黑犬銀蹄爛<span class='note-inline'>(三宜盂嗣)</span>。</p>
</div>
<div class='div-other'><a id='mulu5691' />
<p class='h3'>越州宗鏡眉悉淨通禪師</p><p>本郡陶氏子。上堂。雲冉冉。水悠悠。黃花滿地催人老。紅葉雙溪換白頭。祇有香爐峰依然突兀。獅子崖無喜無愁。得遨遊處且遨遊。不嫌裘敝過秦關。不忻騎鶴上揚州。任他紫燕語春秋　誕日上堂。昔非今是成何比。東山日出西山雨。今是昨非有何別。月缺圓時圓復缺。卓拄杖曰。者天機都漏洩。多因齒落不關風。吾年五十羞人說。籬邊黃菊都開徧。看看又是小春節。數聲鴻雁下平沙。月缺寒窗風翦葉　上堂。數日<span class='corr'>已</span>來。搖唇鼓舌。倒腹傾腹。冤控佛祖。扭揑諸方。致使天王努目密跡擎拳。翦諸見之稠林。亦是步空捉影。假饒問答如雲興瓶瀉。議論似海闊天高。也是餘殘剩汁。敢醬陳虀。直須明曇花之現瑞。知寶所之非遙。方稱衲僧能事。良久曰。掃除落葉風偏猛。拂去花痕月又斜　上堂。未明有說俱成謗。明了無言亦是非。揑就泥丸金彈子。打破闍黎鐵面皮。喝一喝曰。寧使截舌。不犯國諱　上堂。千山寒色。萬壑凝霜。雲屯雨降。風動塵揚。者著子極是現成。因甚不肯承當。遂振威一喝曰。但莫憎愛。洞然明白　上堂。細鋪紅葉橋邊錦。啐剪蘆花江上銀。只有漁翁知此意。夜寒猶自戲沙汀。驀拈拄杖。作搖櫓勢曰。幸有斯翁在此。不免唱個歸去來辭。乃高聲唱曰。歸去來兮。田園將蕪。胡不歸。既自以身為行役。奚惆悵而獨悲。悟<span class='corr'>已</span>往之不諫。知來者之可追。實述途之未遠。覺今是而昨非。噴嚏曰。阿啾阿啾。便下座<span class='note-inline'>(三宜盂嗣)</span>。</p>
</div>
<div class='div-other'><a id='mulu5692' />
<p class='h3'>越州大能仁寺盟石淨息禪師</p><p>山陰毛氏子。二十一歲出家。稟具華山。參六如老宿。看主人公話。一日聞僧舉一切眾生具有如來智慧德相。忽猛省。謂維那曰。我會也。那便問。誰是你主人公。師震威一喝。那曰。未在更道。師展兩手曰。不敢相瞞。一日擔柴路。坐忘歸。忽有僧。向背一拍曰。日落了也。師通身汗下。即擔柴歸。六如一見。便問一歸何處。師放下曰。怯力殺人。又問。青州布衫又作麼生。師指柴曰。者一束大。那一<span class='corr'>束</span>小。六如然之。時愚菴盂住顯聖。師往禮而問曰。昨日有一問。在方丈裏。請和尚著語。盂曰。前日道過了也。師曰。猶帶偏在。盂曰。向正位中道一句來。師曰。金烏夜半麗中天。盂曰。縱道十成。猶是偏位。師便出。盂再徵女子出定話。師頌曰。柳暗花明春意濃。黃鸝囀入翠微中。風景好步從容。笑看遊蜂趂落紅。盂然之　元旦上堂。今日丁巳元初一。花雨繽紛祝聖畢。國增新禧境愈昌。民安舊藝心猶赤。村歌調巧賀堯章。社鼓喧闐開舜曆。柳眼乍舒窺曉烟。梅腮競展含春色。山僧獨自坐匡床。兩序雲臻依位立。祖意西來本現成。不妨更舉庭前柏。拈拄杖。召眾曰。共享清虞。伏惟珍惜　小參。上方日卓午。西天人打鼓。驚起山童笑不休。足之蹈之手且舞。牧者牛水草。便宜隨步武。處處逢渠我非渠。月照濤聲松一塢。一葉落知天下秋。不知天下誰堪伍。拈拄杖曰。三載養成無礙力。耕翻大地絕回互。擲拄杖下座<span class='note-inline'>(三宜盂嗣)</span>。</p>
</div>
<div class='div-other'><a id='mulu5693' />
<p class='h3'>苕溪鳳山多福妙叶淨啟禪師</p><p>錢塘陳氏子。世業儒。投寶壽方披剃。一日方示眾曰。此事教你沒趨向處。師聞。直得行坐不安。偶有省。遂作臺山婆子頌曰。踏斷臺山路。風流老趙州。相看成底事。婆子自含羞　上堂。拳豎青林。蕨芽抽玉。版孫春雨如膏。峰巒滴翠。滿塢白雲窈窕。一溪綠水潺湲。法眼道。我二十年只作境會。直得上大人丘乙<span class='corr'>己</span>。插足不入。其餘七十士。只好袖手傍觀。爾小生童稚無知。樂著嬉戲。致使狼藉枝頭。落花滿地。說甚麼佳作仁。可知禮也。若是個漢。何妨隨緣作主。就路還家。阿呵呵。誰是其人。擲拄杖下座　上堂。白雲冉冉。流水汪洋。枝上黃鸝嘹嚦。風來野徑花香。正恁麼時如何。良久曰。若作佛法商量。入地獄如箭射　上堂。趙州八十猶行脚。老不厭心。元沙一生不越嶺。得少為足。未有常行而不住。未有常住而不行。也是日午打三更。阿呵呵。好大哥。倒騎驢背歸華嶽。醉寫黃庭換白鵞　問如何免得語滲漏。師曰。出語直教燒不著。草躭元妙涉離微。曰如何免得見滲漏。師曰。百尺竿頭休踞足。好看彩鳳舞丹霄。曰如何。免得情滲漏。師曰。髑髏不盡喜猶在。枯木龍吟大地春　師干康熙甲寅秋示寂。塔本山<span class='note-inline'>(三宜盂嗣)</span>。</p>
</div>
<div class='div-other'><a id='mulu5694' />
<p class='h3'>樗里保寧端實淨嚴禪師</p><p>崑山孫氏子。參顓愚衡。衡曰。觀音菩薩。將錢買胡餅。放下手却是個饅頭。你作麼生。師曰。某甲未出廬山。早知有此一問。衡震聲一喝。師有省。後入雲門盂之室。盂舉帶月荷鋤歸處處花狼藉徵之。師曰。花狼藉某甲親收得。盂頷之。一日盂上堂。師出眾遶一帀。盂曰。者是山僧二十年。操履用不盡的。師曰。恁麼則隨緣消舊業也。盂休去。後隱樗里。惟勤操作。聚徒十餘人。參究本分。執勞役供眾。僅食殘剩。偶鳥鼠爭食。師分飼之。每食鳥鼠輙至。以為常。因治普同塔于保寧之右。謂眾曰。來年是日。吾當歸骨于此。及期無疾。忽對眾一笑而寂。闍維。入塔時。屆先年此日也<span class='note-inline'>(三宜盂嗣)</span>。</p>
</div>
<div class='div-other'><a id='mulu5695' />
<p class='h3'>䖍州崆峒不溢淨滿禪師</p><p>儀真笡氏子。出家華山。首參弁山雪。看拖死屍話。復遊兩浙。值雪赴天台護國。師再謁受具。一日雪呼茶。師擎茶至。雪曰。擎茶者誰。師曰。某甲。雪別指花瓶曰。他為甚不擎茶。師曰。他無情。雪曰。無情尚能說法。豈擎茶乎。師曰。某甲總不聞。雪掌曰。者無情露柱。師纔下拜。雪曰。露柱倒也。便抽身入方丈。師由此悟入　明崇禎庚辰。以僧伽黎付師。繼席崆峒。師持衣陞座曰。會麼。不因夜來雁。爭見海門秋。祇如大庾嶺頭提不起。今朝因甚落在滿上座手裏。雖然。新長老披此衣。坐此座。如何作用。豎拂子曰。祇者分明高著眼。知恩方解報深恩　師因恙。聲鼓集眾。上堂。此事諸人盡向奇特處著倒。縱饒你見超佛祖。機越古今。若到生死分中。全沒交涉。爭如崆峒者裏。赤手空拳。宴然無事。閉門緘口。接上上之機。所以道。我為法王。如法自在。蒙合山哀請結制。山僧今日解制。放參去也。且如何是放參底事。揮拂曰。平生事業都完備。何妨處處任施為。咄咄咄。何所疑。野鳥噪寒枝。好個歸家時。擲下拂子。泊然而化。師世壽四十有五。靈骨與謂斯教。同葬五位峰前<span class='note-inline'>(瑞白雪嗣)</span>。</p>
</div>
<p class='juan'>五燈全書卷第一百十</p>
<div class='div-w'><p>五燈全書卷第一百十補遺</p>
<p class="head1">曹洞宗</p>
<p class="head2">青原下第三十七世隨錄</p>
<a id='mulu5696' />
<p class='h3'>諸暨寶壽道曉悅禪師</p><p>本邑邵氏子。年十九出家。從龍華音稟具。往參弁山雪於百丈。蒙山激勵。刻苦參究。一日聞鐘聲有省。呈偈曰。㘞地一聲如夢醒。乾坤撞破露全身。覷破分明無別意。東西南北任通津。山頷之。後參愚庵盂於雲門。值上堂。師問。日映千峰外。光舒萬壑前。意旨如何。庵曰。當道種青松。師曰。人人本有。為甚麼今日三明日四。庵曰。脚跟下道一句看。師曰。朔風凜凜通消息。滿地霜花徹骨寒。庵曰。怎怪得今日三明日四。師禮拜歸眾<span class='note-inline'>(愚庵<span class='corr'>盂</span>嗣)</span>。</p>
</div></div></div>
</div><!-- end of div[@id='body'] -->
</body></html>