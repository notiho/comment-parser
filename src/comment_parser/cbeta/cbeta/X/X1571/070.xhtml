<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu3756' />五燈全書卷第七十</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十五世隨錄</p>

<div class='div-other'><a id='mulu3757' />
<p class='h3'>四川大竹空外大逵禪師</p><p>首參天童悟。棒下有省。後依破山明。分座說法　僧問。師住大竹。是何意旨。師曰。青山無意。㵎水傳聲。曰如何是傳聲的堂奧。師曰。三條篾篐桶<span class='note-inline'>(破山明嗣)</span>。</p>
</div>
<div class='div-other'><a id='mulu3758' />
<p class='h3'>湖廣衡山四維普寬禪師</p><p>結制上堂。今日陞座。大眾臨筵。庭前古柏發問。階下石幢指南。一箇道有。一箇道無。總則亂呈懵袋。無非誑諕閭閻。二者俱貶向二鐵圍山。卓拄杖曰。蘇嚕蘇嚕。悉利悉利<span class='note-inline'>(破山明嗣)</span>。</p>
</div>
<div class='div-other'><a id='mulu3759' />
<p class='h3'>四川檗山象崖性珽禪師</p><p>上堂。十五日<span class='corr'>已</span>前。前不巴村。十五日<span class='corr'>已</span>後。後不著店。正當十五日。是何意旨。卓拄杖曰。天上月圓。人間月半<span class='note-inline'>(破山明嗣)</span>。</p>
</div>
<div class='div-other'><a id='mulu3760' />
<p class='h3'>藤林靈筏印昌禪師</p><p>上堂。似月行空。不留住跡。正好修行。滿身月色。拂袖便行。猶在月光中作活計。且道畢竟如何。卓拄杖曰。清光何處無　僧問。如何是西來意。師曰。錦江城外浣花溪<span class='note-inline'>(破山明嗣)</span>。</p>
</div>
<div class='div-other'><a id='mulu3761' />
<p class='h3'>成都合溪雪門淨燦禪師</p><p>上堂。早上入城時。思量上堂事。急急走歸來。無言可舉似。只恐聽事不真。未免喚鐘作甕<span class='note-inline'>(破山明嗣)</span>。</p>
</div>
<div class='div-other'><a id='mulu3762' />
<p class='h3'>湖廣鳳山別峰道璽禪師</p><p>上堂。心不是佛。智不是道。甜瓜徹蒂甜。苦瓜連根苦。祇如鐘樓上念讚。床脚下種菜。又且如何。卓拄杖曰。咄。沒交涉　僧參。師曰。何處來。曰本地。師曰。何處人。曰本地。師振聲喝出　僧問念佛話。師曰。念佛也入地獄。不念佛也入地獄。曰不會。師曰。參去<span class='note-inline'>(破山明嗣)</span>。</p>
</div>
<div class='div-other'><a id='mulu3763' />
<p class='h3'>夔州臥龍字水圓䂐禪師</p><p>漢太師譙周之後。家安漢嶽池羊山下。生有異兆。人多奇之。五歲入塾。能誦四書。頗敦敏。十歲知春秋。能文。常喜與僧談。便有出塵之意。年十三。因見老僧坐樹下。貌同古佛。心竊慕之。乃辭親脫白。博通三藏。常登講座于新寧之牛山。達州之黃龍。學徒羣集。一日閱傳燈有觸。往謁雙桂明。入方丈長揖不拜。次日明特上堂。舉德山見龍潭語示之。師茫然不知是義所在。一日聞維那曰。前一僧入堂。三日有省。師聞。癡絕者三七日。纔得桶底始脫。明即命師充西堂。出住新寧指月。開縣棲靈。荊州天皇。嶽州華嚴。澧州藥山。新寧廣福　上堂。蝴蜨生枯樁。千古之常事。指月與傳心。早落第二義。良久曰。不是不是　上堂。除却心性。是箇甚麼。欲覓踪由。錯錯錯錯。具眼衲僧。如何摸索。便下座　上堂。止止不須說。我法妙難思。諸增上慢者。聞必不敬信。良久擿拂子曰。誣人之罪。不堪持論　上堂。真不掩偽。曲不藏直。一句當陽。萬機寢息。到者田地。誰能會取。驀拈拄杖曰。寒山拾得　上堂。雪色滿園中。寒風吹古瓦。故人不見歸。小鳥空啼野。擊香几。下座　上堂。三世諸佛不知有。鬼怕神符。狸奴白牯却知有。狗齩枯骨。若明得此兩語。南泉落在下風。若明不得此兩語。大有事在　上堂。認著是痛與一頓。不認著是痛亦與一頓。昨見孤鴻塞北歸。足邊繫得安南信。以杖築禪床。下座　上堂。臨江浪靜。石龍船載明月之珠。鹿渡烟消。漁父子釣蘆花之岸。一一是諸人出身處。切不可作境話商量。若作境話商量。西來大意。埽地盡也　上堂。盛山高映繡衣池。野鳥啼幽花落時。多少尋香逐齅者。將心往往向深支　上堂。古佛未生前一畫。九相圜中有一相。是何曾落正偏。拈拂子。作九圜相曰。還見麼。蒼天蒼天　上堂。雪色媚諸峰。湖光搖三楚。若作佛法觀。五五二十五。拈拄杖。卓一卓曰。大眾。切忌莽鹵　僧問。明歷歷。黑漆漆。是箇甚麼。師與一蹋蹋倒。僧起復問。生死不明。再乞指示。師掌曰。者無血性漢　師睡次。有士至。問如何是和尚家風。師曰。一枕齁鼾眠自足。曰意旨如何。師曰。曾無俗客到山家　問。懸崖撒手時如何。師作聽勢。僧理前問。師曰。三生六十劫　師因座主問溈仰九十七圓相。師以拂畫相示之。主抹却。師復畫。主又抹却。師曰。吾不畫。汝又作麼生。主茫然。師曰。販私鹽漢　師一日舉楞嚴事究竟堅固。因擊碎茶杯。勘眾曰。你道是堅固。是不堅固。若道堅固。山僧<span class='corr'>已</span>擊碎矣。若道不堅固。古人為甚如此道　明妙陳道婆。參竹篦話有年。一日於轉車處。忽然有省。入山飯僧。問承聞和尚打碎茶杯。驗事堅固。是否。師曰是。汝作麼生。婆曰。任從滄海變。終不為師通。乃轉身禮拜而去。越五年示寂。有偈曰。來是誰來。去是誰去。兩脚長伸。如是如是。師聞而許之　師說法。有古德風。其開堂日。有士請書雲堂額。師曰。攃佛處。以衣袖左右撝曰。山川也是。草木也是。及四禪四眼問答之類。種種施設。若非深造遠蹈。安能如此。師重道好德。不噬利不榮名。暑寒一衲。飲食一盂。故凡師之及門。莫不以清白為行。蜀父老常曰。佛祖兒孫。如吾臥龍老人。可謂不忝也。明毅廟甲申間。殺僇之痛。焚燒之慘。無寸土乾淨。師偕五七人。避之方城。避之九龍。避之萬峰。未七月日。而二郡三十縣。人與物無有矣。師于新寧之廣福。為戎壘所有。幸師德聲素來遠<span class='corr'>播</span>。雖持兵者。亦知有師。競來禮拜。奉以淨食。并乞師懺罪。師盡陳以罪福忠孝之事。故殺僇少貸。明年移營梁山。師目此境。非沙門所安。二月二十七。告眾曰。吾自為僧以來。不受不義之衣食。況戈戟中。豈吾樂乎。自今日始。勿進飲食。來月朔。吾當出營矣。營之愚者。聞師言恐失。師皆防之。至朔之子。喚侍者張燈。謂曰。汝為道其努力之。吾以此時別汝矣。侍者求偈。師書數偈與之。又曰。徐護法為師之獨重。不留一面乎。且坐脫亦化人之一助。因勸請至午。徐率眾至求說法。師忻然上堂。有時大聲喚。有時小聲呌。道是苦苦。為甚與人同。道不是苦苦。爛泥有<span class='corr'>刺</span>。顧左右曰。知麼。老僧無端墮向刀兵獄裏。誰似三千年前雙林中右脇而臥。喝一喝。端坐而逝。實乙酉三月朔日也。留五日茶毗其營中。慕師者。皆持緞帛及沈水等香。競投薪中。以表敬。及收骨。得五色設利。人皆爭拾之。塔于梁山金城之西胡氏萬松菴後。世壽四十有一。臘二十有八。語錄。初刻于棲靈者八卷。次刻于藥山者又八卷。全錄彚刻于臥龍者。總二十卷。今刻于璧侍者囊中所存。非師之全璧也<span class='note-inline'>(破山明嗣)</span>。</p>
</div>
<div class='div-other'><a id='mulu3764' />
<p class='h3'>江西勝緣破浪海舟禪師</p><p>參萬峰明。職維那。明付法偈曰。冤有頭兮債有主。箇中消息誰為伍。草鞵踏遍始應知。隨處任君打口鼓　上堂。行住坐臥。折旋俯仰。三脚驢子弄蹄行。踏破乾坤無影像。喝一喝曰。誌公不是閒和尚<span class='note-inline'>(破山明嗣)</span>。</p>
</div>
<div class='div-other'><a id='mulu3765' />
<p class='h3'>保寧草堂離指方示禪師</p><p>璧山陳氏子。示眾。今朝是十五。前後却慵舉。爾我非等閒。歲月如在弩。大家團圝頭。集賢山共處。老屋三五層。閒雲百千朵。謾支折脚鐺。拈起爛柯斧。饑將脫粟炊。衣裁荷葉補。佛法不用學。一一超今古。珍重諸禪人。科擻試甘苦<span class='note-inline'>(破山明嗣)</span>。</p>
</div>
<div class='div-other'><a id='mulu3766' />
<p class='h3'>瀘州開聖體宗道寧禪師</p><p>依萬峰明。久之明付以偈曰。六年執役輔叢林。一旦殷勤遂此心。分付火爐頭句子。等閒擬著便知音　僧豎拳問曰。即此用。離此用。師曰。大棗原無核。交梨豈有渣曰畢竟如何。師撫尺三下<span class='note-inline'>(破山明嗣)</span>。</p>
</div>
<div class='div-other'><a id='mulu3767' />
<p class='h3'>蜀北龍山尼足如瀾禪師</p><p>上堂。僧問。狹路相逢時如何。師曰。不曾瞞昧你。僧擬議。師便打曰。棒下無生忍。臨機不讓師者一棒是第幾機。師又打曰。你讓那一機。僧一喝歸位。乃曰。如來正令久宣行。棒下無生忒認真。浪暖龍門魚跳躍。任他荊棘滿山林。擲拄杖下座<span class='note-inline'>(破山明嗣)</span>。</p>
</div>
<div class='div-other'><a id='mulu3768' />
<p class='h3'>四川開縣天封本明元徹禪師</p><p>參萬峰明。久而徹證。印以偈曰。驀劄相逢<span class='corr'>已</span>便休。一聲㘞地使人愁。裝瘋祇對聾兩耳。笑倒鎮州蘿蔔頭　住天封上堂。頭向天。脚踏地。從朝至暮依位次。放便倒。核便去。百貸場中爭行市。落賺被人知。老胡歸西去<span class='note-inline'>(破山明嗣)</span>。</p>
</div>
<div class='div-other'><a id='mulu3769' />
<p class='h3'>龍安獅子忍微印道禪師</p><p>上堂。僧問。如何是第一義。師曰。日照長空。曰畢竟如何。師曰。月明大地。乃曰。鐘鳴鼓響。一問一答之前。第一義諦。早<span class='corr'>已</span>為諸人露布了也。更要老僧說箇甚麼。良久曰。本無剩語。便下座<span class='note-inline'>(破山明嗣)</span>。</p>
</div>
<div class='div-other'><a id='mulu3770' />
<p class='h3'>盛京聖恩雪臂印巒禪師</p><p>上堂。十五日以前。甞憶江南三月裏。十五日以後。鷓鴣啼處百花香。正當十五日。火燒不熱。水浸不濕。喝一喝<span class='note-inline'>(破山明嗣)</span>。</p>
</div>
<div class='div-other'><a id='mulu3771' />
<p class='h3'>四川開縣即山圓明德印禪師</p><p>上堂。放一線道。則綵鳳舞丹霄。收一著起。則鐵蛇橫古路。不收不放。則秤錘蘸醋一總不為。又且如何。驀拈拄杖曰。秤尾無星。虗空有路<span class='note-inline'>(破山明嗣)</span>。</p>
</div>
<div class='div-other'><a id='mulu3772' />
<p class='h3'>萬縣慈雲敏樹如相禪師</p><p>立秋上堂。以拄杖豎起曰。大眾見麼。一塵起大地收。佛眼覰不見。放下拄杖曰。一葉落天下秋。海口莫能宣。且道如何話會。鼓掌呵呵笑曰。潦水盡而寒潭清。烟光凝而暮山紫。喝一喝　上堂。拄杖多時不上堂。倚墻靠壁絕商量。今朝信手拈來看。對著闍黎笑一場。大眾且道。老僧笑箇甚麼。笑道三世諸佛。到者裏。有口挂在壁上。歷代祖師到者裏。藏鋒結舌。天下老和尚到者裏。退身有分。老僧恁麼告報。未審眾中還有旁不甘底衲僧。出來道道看。良久曰。如無。老僧只得自道去也。拄地撑天誰會得。打風喝雨到驢年。卓拄杖下座<span class='note-inline'>(破山明嗣)</span>。</p>
</div>
<div class='div-other'><a id='mulu3773' />
<p class='h3'>四川大隨澹竹行密禪師</p><p>上堂。春日晴。百花香裏有啼鶯。眼中見。耳裏聞。大藏小藏。鼻孔口唇。驀卓拄杖曰。興來引杖自閒行。不打當軒破鼓聲<span class='note-inline'>(破山明嗣)</span>。</p>
</div>
<div class='div-other'><a id='mulu3774' />
<p class='h3'>青州獅山燕居德申禪師</p><p>上堂。道由心悟。豈假外求。法絕見聞。言詮罔及。釋迦老子。無可奈何。歷代祖師。計無所出。今日聊通箇消息。擲下拄杖曰。大眾會麼。客來無茶點。蒿湯當禮儀<span class='note-inline'>(破山明嗣)</span>。</p>
</div>
<div class='div-other'><a id='mulu3775' />
<p class='h3'>成都昭覺丈雪通醉禪師</p><p>久依天童悟。看無字話。有省。後參萬峰明。住禾之東塔。密承付囑　僧問。爐鞴初開。鉗錘大展。衲僧性命。盡在和尚手裏。師曰。汝喚甚麼作性命。僧便喝。師驀頭一棒曰。恁麼則和尚性命。亦在某甲手裏。師打曰。證龜成鼈　僧參。師問。甚處來。曰黃檗。師曰。何人同來。曰祇是某甲更與阿誰。師曰。黃檗安麼。曰和尚請茶。師便休<span class='note-inline'>(破山明嗣)</span>。</p>
</div>
<div class='div-other'><a id='mulu3776' />
<p class='h3'>四川梁山蒼松印鶴禪師</p><p>上堂。一葉落天下秋。張翰生涯一葉舟。一塵起大地收。赤脚波斯宿海州。卓拄杖曰。有意氣時添意氣。不風流處也風流<span class='note-inline'>(破山明嗣)</span>。</p>
</div>
<div class='div-other'><a id='mulu3777' />
<p class='h3'>南充真如凝真印定禪師</p><p>上堂。一為無量。無量為一。這裏會得。是則總是。非則總非。是法住法位。世間相常住。其或未然。山僧與諸人。下箇註脚。以拄杖卓一卓<span class='note-inline'>(破山明嗣)</span>。</p>
</div>
<div class='div-other'><a id='mulu3778' />
<p class='h3'>成都昭覺壽山性福禪師</p><p>上堂。奪却拄杖子。鍼頭削鐵。與你拄杖子。錦上鋪花。芭蕉老漢。今日被山僧捉敗了也。大眾還見麼。拋下拄杖曰。狗子尾巴書卍字。野狐窟宅梵王家<span class='note-inline'>(破山明嗣)</span>。</p>
</div>
<div class='div-other'><a id='mulu3779' />
<p class='h3'>開縣梁山竹帆印波禪師</p><p>住德山。僧問。古人道。入門有一句子。未審入門是那一句。師曰。每每到此。人皆忘却。曰和尚還不忘否。師曰。我從來不曾忘却。曰請師道。師拈拄杖曰。汝有耳麼。僧擬議。師便打<span class='note-inline'>(破山明嗣)</span>。</p>
</div>
<div class='div-other'><a id='mulu3780' />
<p class='h3'>梁州水月慈門性毓禪師</p><p>上堂。水月弘開選佛場。鈍無作略任郎當。如今無法資談柄。拄杖郎當佛祖忙<span class='note-inline'>(破山明嗣)</span>。</p>
</div>
<div class='div-other'><a id='mulu3781' />
<p class='h3'>豐都二僊覺城明柱禪師</p><p>上堂。昨日今朝。元無有定。劈面拈起。如泡如影。坐斷淨明。佛頭倒行。摩竭正令。擊拂子曰。野狐窟裏產麒麟。獼猴各佩軒轅印<span class='note-inline'>(破山明嗣)</span>。</p>
</div>
<div class='div-other'><a id='mulu3782' />
<p class='h3'>涪州天台默石道悟禪師</p><p>上堂。卓拄杖曰。白雲為葢。流水為琴。一曲兩曲無人會。雨後夜塘秋水深。擲下拄杖。便歸方丈<span class='note-inline'>(破山明嗣)</span>。</p>
</div>
<div class='div-other'><a id='mulu3783' />
<p class='h3'>開縣鶴峰蓮月道正禪師</p><p>幼穎悟。長習教乘。遍遊講肆。後參萬峰明于昭覺。得印證。出住鶴峰　上堂。春山叠亂青。春水漾虗碧。寥寥天地間。獨立望何極。雖然如是。明覺老漢。未免眼中有物。諸人莫被當面瞞過　後住隨州玉泉。結集破山遺錄。為雙桂功臣<span class='note-inline'>(破山明嗣)</span>。</p>
</div>
<div class='div-other'><a id='mulu3784' />
<p class='h3'>四川報恩石龍印雪禪師</p><p>上堂。佛誕生。佛成道。空裏折花遲。水中澇月早。臺出勘破趙州婆。臨濟平田打之遶。垢面蒙頭。大蟲紙帽<span class='note-inline'>(破山明嗣)</span>。</p>
</div>
<div class='div-other'><a id='mulu3785' />
<p class='h3'>四川新寧西瞿月望禪師</p><p>上堂。嘯月眠雲。扶笻天外。和泥合水。垂手塵中。放行則千花生碓嘴。把住則萬嶽盡無顏。且道覿面相逢又如何。豎拂子曰。眼下何妨安箇鼻<span class='note-inline'>(破山明嗣)</span>。</p>
</div>
<div class='div-other'><a id='mulu3786' />
<p class='h3'>貴州安順紫竹靈隱文禪師</p><p>西川蘷州高梁人。族姓王。投邑之木蘭寺大千披剃。決志參方。先在黃檗座下。苦行數載。因閱禪宗正脉。向車不行打牛即是底公案。忽爾透脫。身心輕快。到中路司。參萬峰明。入門便問。千七百公案即不問。如何是學人吐不出的消息。明驀舉拂子曰。汝道老僧者是那一則。師便喝。明亦喝。師又喝。明便打。一日明舉盃問曰。清淨行者。不入涅槃。犯戒比丘。不落地獄。汝作麼生。師奪盃。覆却而出。復一僧至。明舉前話。其僧不諾。明打逐曰。汝不會我兩人意。乃落堂曰。我為法王。於法自在。有人頌得出。老僧衣鉢。兩手分付。師呈頌。明即上堂付囑　住雲南雲集寺。上堂。問從上宗乘即不問。今日陞座說甚麼。師曰。不容冬瓜瓠子會。惟許通方衲子知。曰和尚還有為人處也無。師便打。僧一喝。師又打。乃曰。冬日晴。喜鳥鳴。聽來無別意。聲聲喚醒人。且作麼是醒。薦取本來真面目。紅爐燄上雪花明。雪花且置。試問大眾。如何是本來面目。以拄杖打圓相曰。會麼。長舌不離開口大。原來鼻直兩眉橫　問。持戒人。足不履生草。為甚麼南泉斬猫。歸宗斬蛇。師卓拄杖曰。會麼。曰會。師曰。是斬是殺。僧無語。師曰。不快漆桶　問。如何是和尚家風。師曰。持刀按劒。曰因甚如此。師曰。死活不知　問。佛未出世。祖未西來。還有佛法也無。師曰有。曰在甚麼處。師曰。會麼僧擬開口。師便打<span class='note-inline'>(破山明嗣)</span>。</p>
</div>
<div class='div-other'><a id='mulu3787' />
<p class='h3'>渝州治平慧覺照衣禪師</p><p>綦江熊氏子。參破山明于蟠龍。一日侍立次。明舉惟佛與佛乃能知之。且道知箇甚麼。師曰。不許知。曰因甚不許知。師曰。知即凡夫。便禮拜。明劈頭一踏曰。再下一語。恰老僧意鉢袋子許汝有分。師打桌上三拳曰。是何意旨。曰冤對兩相逢。全身秘不得　上堂。卓拄杖曰。渝州法道把眉攢。瓦礫荊榛不忍看。今日山僧重按劒。家家有路透長安。拽拄杖下座　上堂。喫飯打濕口。洗面打濕手。箇事本現成。人人盡知有。只不合等閒問著。十箇有五雙。眼似流星。口似扁擔。依舊面前背後。佛法不得順。手拍膝下座。</p>
</div>
<div class='div-other'><a id='mulu3788' />
<p class='h3'>渠縣觀音僧可印實禪師</p><p>上堂。波瀾浩渺。却是文殊境界。天空雲淨。無非普賢道場。且道毗盧主法身主。又如何分說。卓拄杖曰。黃河三千年一度清<span class='note-inline'>(破山明嗣)</span>。</p>
</div>
<div class='div-other'><a id='mulu3789' />
<p class='h3'>梁山靈木印綬禪師</p><p>上堂。柳綠桃紅。山青水碧。頭頭見劫外風光。處處顯大人境界。風不鳴條。雨不破塊。咄。貴爾當陽坐斷。是非一總不會<span class='note-inline'>(破山明嗣)</span>。</p>
</div>
<div class='div-other'><a id='mulu3790' />
<p class='h3'>閬城當陽九昭寂朗禪師</p><p>參雙桂明。問如何是大白牛車。明便打。師曰。車在這裏。牛在甚麼處。明又打。師曰。棒頭有眼明如日。明復打。師拂袖便出。一日明垂偈曰。驢事未完馬事到。謾將底事討分曉。汝續後句看。師應聲曰。渾然正令續楊岐。露柱燈籠俱蹋倒<span class='note-inline'>(破山明嗣)</span>。</p>
</div>
<div class='div-other'><a id='mulu3791' />
<p class='h3'>益州彭水龍洲三際如通禪師</p><p><span class='corr'>陝</span>西長安人。禮草堂老宿薙染。南詢首參天童悟。問覿面相呈時如何。悟便打。師便喝。悟曰。我打你喝。意旨如何。師曰。不敢辜負和尚。悟曰。未信你在。師拂袖便出。往參破山明于西堂。一見便問。覿面相呈。請師痛棒。明曰。不打你者鈍漢。師曰。恁麼多此一問。明曰。猶嫌少在。師禮拜。明曰。你向甚麼處見老僧。師即豎拳曰。虗空包不住。大地載不起。明曰。既然如此。你適纔向甚處禮拜。師便喝。明休去　僧問。和尚住此山。以何法示人。師曰。龍淵峰七高八低。玉帶水左曲右灣<span class='note-inline'>(破山明嗣)</span>。</p>
</div>
<div class='div-other'><a id='mulu3792' />
<p class='h3'>巴州清凉壁觀印嵩禪師</p><p>參雙桂明。問千里趨風呈一問。瞎驢宗旨請師宣。明振威一喝。師曰。恁麼則無邊剎海虗明鏡。大千沙界掌中珠。明又喝。師曰。聞師久蓄荊山玉。憑眾當陽借一觀。明曰。橫看不足。豎看有餘。師禮退<span class='note-inline'>(破山明嗣)</span>。</p>
</div>
<div class='div-other'><a id='mulu3793' />
<p class='h3'>衡州開峰密行寂忍禪師</p><p>滇南宜良人。參破山明于雙桂。問不遠千里。禮拜和尚。千里內即不問。千里外一句作麼生。明曰。兩眼對兩眼　一日。砌墻有蜈蚣出。師大呌曰。蜈蚣雙桂。明擡頭看。師以石打作兩斷。明曰。你道他性命在那一頭。師以脚踏之。明曰。究竟不知在那一頭。師便出<span class='note-inline'>(破山明嗣)</span>。</p>
</div>
<div class='div-other'><a id='mulu3794' />
<p class='h3'>雲南狼盤大吼印傳禪師</p><p>上堂。石頭和尚道。針劄不入。藥山和尚道。石上栽花。狼盤這裏則不然。如百花叢裏相似。那箇鼻底。無些香氣<span class='note-inline'>(破山明嗣)</span>。</p>
</div>
<div class='div-other'><a id='mulu3795' />
<p class='h3'>四川梁山月宗印星禪師</p><p>僧問。離四句絕百非。請師直指西來意。師曰。星河忽發怒。梁山飛半空<span class='note-inline'>(破山明嗣)</span>。</p>
</div>
<div class='div-other'><a id='mulu3796' />
<p class='h3'>四川雙桂聖可印玉禪師</p><p>上堂。今朝正月十五。處處敲鑼擊鼓。燈籠通身放光。露柱就地起舞。揭臨濟之三元。抽雲門之一顧。豎拂子曰。大眾會麼。復擊一下曰。發機須是千鈞弩<span class='note-inline'>(破山明嗣)</span>。</p>
</div>
<div class='div-other'><a id='mulu3797' />
<p class='h3'>河南聖山寂光印豁禪師</p><p>上堂。僧問。達磨西來所傳何事。師擲下拄杖曰。會麼。僧無語。師曰。我當時見雙桂。被他一問。只得面赤而歸。至今覺有慙色。便下座<span class='note-inline'>(破山明嗣)</span>。</p>
</div>
<div class='div-other'><a id='mulu3798' />
<p class='h3'>關中興善易菴印師禪師</p><p>西蜀成都人。佛成道日上堂。一點明星未變更。瞿曇覰破使人驚。妄想執著成何事。心佛眾生盡強名　雙桂老人誕日上堂。大眾會麼。丹桂月中香易遠。青松雲裏榦蒼蒼。況撾塗毒驚天鼓。殺活聲光萬古殃。且道聞者如何。兒孫觸著命根斷。半篆爐烟熱恨長　佛誕上堂。過去<span class='corr'>已</span>過去。未來渾莫算。年年四月八。人人慶佛誕。當日獨稱尊。今朝冤害徧。不墮雲門機。瞻仰資無限。大眾既同瞻仰。還見釋迦老子麼。驀豎拂子曰。不涉去來今。毫端全體現<span class='note-inline'>(破山明嗣)</span>。</p>
</div>
<div class='div-other'><a id='mulu3799' />
<p class='h3'>四川開山快雪印國禪師</p><p>僧問。如何是深深意。師曰。沒頭沒腦<span class='note-inline'>(破山明嗣)</span>。</p>
</div>
<div class='div-other'><a id='mulu3800' />
<p class='h3'>開縣石床印平禪師</p><p>久參萬峰明。俾師首眾秉拂。僧問。吾師如何得居第一座。師拈起拂子曰。還有過得伊者麼<span class='note-inline'>(破山明嗣)</span>。</p>
</div>
<div class='div-other'><a id='mulu3801' />
<p class='h3'>梁縣宋興萬竹印葦禪師</p><p>上堂。塵塵三昧。籮裏飯桶裏水。要飲便飲。要食便食。何須走千門入保社。到頭元是昔年人。面上風霜徒受折。卓杖曰。咄咄<span class='note-inline'>(破山明嗣)</span>。</p>
</div>
<div class='div-other'><a id='mulu3802' />
<p class='h3'>瀘州奉僊秋水印滿禪師</p><p>僧問。如何是佛祖向上事。師曰。烈燄光中難措足。白雲堆裏且宵眠<span class='note-inline'>(破山明嗣)</span>。</p>
</div>
<div class='div-other'><a id='mulu3803' />
<p class='h3'>廣元鳳凰古城道堅禪師</p><p>僧問。如何是西來大意。師曰。鳳凰舌頭短<span class='note-inline'>(破山明嗣)</span>。</p>
</div>
<div class='div-other'><a id='mulu3804' />
<p class='h3'>大竹百城印著禪師</p><p>上堂。今朝九月九。萬物隨時候。滿泛茱萸茶。何用菊花酒。孰能常惺惺。惟此拄杖友。且道。拄杖子有長處麼。卓拄杖曰。渡水穿雲頻借力。閒來猶得擾龍門<span class='note-inline'>(破山明嗣)</span>。</p>
</div>
<div class='div-other'><a id='mulu3805' />
<p class='h3'>順慶真如本源海液禪師</p><p>郡之姚氏子。十七為大僧。便知參究。一日上佛殿。見風吹經飛動。悟得活潑消息。後參雙桂明。一見便問。如汝文殊無是文殊。若有是者則二文殊。汝作麼生會。師曰。直截根源。本無有二。明曰。恰恰用心時。恰恰無心用。無心恰恰用。常用恰恰無。師曰。古人神悟處。自不落窠臼。明曰。善自護持<span class='note-inline'>(破山明嗣)</span>。</p>
</div>
<div class='div-other'><a id='mulu3806' />
<p class='h3'>梁山雲幻印宸禪師</p><p>僧問。如何得一塵不染。師曰。癩猪隊裏<span class='note-inline'>(破山明嗣)</span>。</p>
</div>
<div class='div-other'><a id='mulu3807' />
<p class='h3'>梁山雲嶠印水禪師</p><p>參雙桂明。一日聞鐘有省。述偈曰。此事毋勞形影求。當陽一擊解千愁。多年參訪皆無用。掌上原來有指頭<span class='note-inline'>(破山明嗣)</span>。</p>
</div>
<div class='div-other'><a id='mulu3808' />
<p class='h3'>重慶碧巖千松印萬禪師</p><p>成都杜氏子。上堂。今日陞座笑呵呵。踢倒淨瓶。會也麼。法法頭頭皆是道。毗盧頂上任高歌<span class='note-inline'>(破山明嗣)</span>。</p>
</div>
<div class='div-other'><a id='mulu3809' />
<p class='h3'>蓬谿八關六岫印奎禪師</p><p>川東長壽鄭氏子。上堂前日昨日今日。重重播揚家醜。非是舌底喃喃。務要大家知有。乃顧左右曰。如何是知有底消息。拍香几曰。咄<span class='note-inline'>(破山明嗣)</span>。</p>
</div>
<div class='div-other'><a id='mulu3810' />
<p class='h3'>梁州盛山雪堂頴初印顯禪師</p><p>開江徐氏子。付囑後深隱牛山。迨明順世。眾請封龕曰。靈山雙趺示相。少林隻履明宗。檢點將來。吾師軌同一轍。昔也放開奮迅全機。今也卷懷那伽大定。正值鎖封時節。大眾作麼生會。良久畫○曰。萬里清光歸碧漢。一輪明月照山河<span class='note-inline'>(破山明嗣)</span>。</p>
</div>
<div class='div-other'><a id='mulu3811' />
<p class='h3'>射洪清果不會法通禪師</p><p>南充楊氏子。初參福嚴容。問。是甚處人。師曰四川。容曰。你帶的附子黃連。何不呈出。師進前作女人拜。容曰。川僧弄虗頭。師一喝便出。後參雙桂明。師問。某甲末後來。請師最初句。明曰。老僧舉杯喫茶。不知甚麼麤細。師兩手叉腰作聽勢。明打曰。者漢久在江南喫餿飯。却來這裏討新鮮。師連喝便出　上堂。至圓至妙。至難指踪。電光弗及。石火罔通。回頭轉腦。喪却家風。一念知非。耳熱面紅。是箇甚麼。為萬物宗。喝一喝<span class='note-inline'>(破山明嗣)</span>。</p>
</div>
<div class='div-other'><a id='mulu3812' />
<p class='h3'>古閬嘯宗印密禪師</p><p>僧問。子湖捉僧捉賊。和尚作麼生判斷。師曰。是即不是　問。教中道。結集法眼。無令斷絕。又曰。倒却門前剎竿。是斷絕。不是斷絕。師曰。千聖不傳<span class='note-inline'>(破山明嗣)</span>。</p>
</div>
<div class='div-other'><a id='mulu3813' />
<p class='h3'>梁山虎城黑灘指北通鑑禪師</p><p>參福嚴容。問杲日當空樹無影。是何人境界。容當頭一蹋。師作大蟲吼一聲。容曰。老僧今日失利。再參雙桂明。未禮拜。便與明脇下一拳曰。遠遠只帶者箇來。明曰。元是你本有的。師曰。供養和尚。明劈脊便棒。師拂袖便出　師主法日。天雨寶華。人咸裓袖。品行高卓。叢席共相尊禮。咸稱蜀中一甘露門云<span class='note-inline'>(破山明嗣)</span>。</p>
</div>
<div class='div-other'><a id='mulu3814' />
<p class='h3'>果州大林九彥印歷禪師</p><p>州之趙氏子。上堂。本體圓明耀大千。只須當下徹根源。尋常日用逢知<span class='corr'>己</span>。拄杖挑來一串穿。眾中有會得者麼。眾無語。師曰。相識滿天下。知心能幾人<span class='note-inline'>(破山明嗣)</span>。</p>
</div>
<div class='div-other'><a id='mulu3815' />
<p class='h3'>鳳山興隆深省寂純禪師</p><p>渝州徐氏子。參雙桂。職書狀。明曰。汝任書狀。不可錯落。師曰。公案現成。有何錯落。明曰。公案何在。師作寫勢。明曰。就錯了。師拂袖而出　佛誕上堂。今日瞿曇降誕。指天指地。即是者箇消息。諸人還會麼。四十九年說不盡。兒孫打入葛藤窠<span class='note-inline'>(破山明嗣)</span>。</p>
</div>
<div class='div-other'><a id='mulu3816' />
<p class='h3'>閣部東川呂大器居士</p><p>究心宗乘。久不得入。聞萬峰明。駐錫石柱司說法。欲往參謁。左右以督師兵柄。不可輕騎入山為阻。士亦念。山深道棘。恐滋地方之累。乃賷香往迎。師拽杖赴署。士出擬作禮。師曰。你是呂居士麼。士曰不敢。師曰。父母未生前。還姓甚麼。士擬開口。師便打。士色怒。師復打。士趨進。師呵呵大笑曰。將謂將謂。元來元來。遂占一偈。示曰。無端平地起孤堆。駭得虗空顛倒走。痛打金毛人不識。幾乎翻作跳墻狗。士怒掩却門。大張威令相勘。師答以偈曰。父母未生前句子。等閒棒著發無明。猛然省得非他物。十八女兒不繫裙。擲偈即行。後石柱司官馬嵩山。以扭繚拘解轅門。師以偈投見曰。拄杖芒鞋荊棘路。沾沾滯滯無回互。通身泥水尚未乾。又穿一雙鐵脚褲。士降階焚香。始拜為弟子。執禮甚恭。師曰。汝尚未知主人公落處在。士禮拜曰。謝師指示。師便打曰。如何是十八女兒不繫裙。士于言下。豁然有省。遂呈二偈曰。天生體態自輕柔。紅粉佳人日夜愁。逐色尋聲年易邁。婆婆原是舊風流。麤言惡棒不容情。收放何須藉主人。恁般磕著吾懷裏。一句承當覿面親。師閱偈。點首頷之。遂授記莂。付法偈曰。黃檗室中三頓棒。大愚肋下便還拳。老僧撞著呂公縛。祖代源流如是傳<span class='note-inline'>(破山明嗣)</span>。</p>
</div>
<div class='div-other'><a id='mulu3817' />
<p class='h3'>福清黃檗隱元琦禪師</p><p>福州東林林氏子。十歲仰觀天星有觸。遂決志出家。投南海潮音。領茶頭執事。日供萬眾無難色。因省母歸里。遂剃髮黃檗。徧游講肆。後參金粟容。遂有省入。因見諸禪人頌百丈再參馬祖因緣。總未妥在。師呈頌曰。一聲塗毒聞皆喪。徧界髑髏沒處藏。三寸舌伸安國劒。千秋凜凜白如霜。容深然之。圈出拈示法堂。即為陞座曰。吾有一枝拂子。是從上用不盡的。顧師曰。汝作麼生奉持。師喝曰。放下著。容曰。再道看。師喝便出。容到方丈。師禮拜曰。適纔觸忤和尚。容舉拂曰。汝且將去行持。師接著便打一拂。容曰。將謂報恩那。師又打一拂。便出。後繼席黃檗。見巖下側石如舟。行者艱于步履。師曰。時節若至。自然平矣。一夕。師向石持大悲呪三遍。默祝龍天。此去黃檗。吾道大行。為山增色。此石可平。次早黎明。大眾報曰。石<span class='corr'>已</span>自平。師曰。不可傳說。吾祝<span class='corr'>已</span>徵。乃命名為自平石。附以銘曰。匪石不平。我心弗誠。心既誠矣。其石自平。既平且誠。吾道大行。以此靈驗。刊石為銘　上堂。禾黍不陽艶。競栽桃李春。返令力耕者。半作賣花人。黃檗冬行春令去也。還有移時換節者。與黃檗爭輝。出來酬價看。眾無對。良久曰。可憐不遇攀花手。狼籍枝頭多少春　僧送布。師舉布曰。這箇那裏得來。曰惠安。師曰。為甚麼在我手裏。僧罔措。師擲下曰。要這箇作甚麼　後應扶桑國之請。大行于彼國。至今兒孫蕃衍<span class='note-inline'>(費隱容嗣)</span>。</p>
</div>
<div class='div-other'><a id='mulu3818' />
<p class='h3'>福州雪峰亘信彌禪師</p><p>同安蔡氏子。年十七。禮梅山止安薙髮。一日安舉德山棒臨濟喝。是同是別。日夕思惟。不能一決。因負米登山。忽忘身世。遂成偈以自歎。發誓參方。首造鼓山。謁無異來。受戒具。復參天童悟于黃檗。又掩關于安南之圭峰。有僧傳天童以薰風自南來話。勘驗學人。師未明其旨。提撕三月。值掃地汗出。忽然清風襲體。通身慶快。乃拍掌笑曰。好箇出身處。時人不自知。始信大慧曰。悟後不參古人言句。不肯見人。是為大病。適金粟容繼席黃檗。遂啟關直詣容。問如何是汝本分句。師曰。今日晴。容曰。我不問今日晴。如何是本分句。師曰。昨日雨。容曰。親切道來。師便豎拳。容曰。離却拳頭聻。師曰。鼻孔大頭垂。容頷之。遂安西堂。一日侍立次。容問。德山托鉢。低頭歸方丈。意旨如何。師曰。恁麼去喪却兒孫。容曰。密啟其意聻。師曰。恰似今日。容曰。末後句又作麼生。師口占曰。末後句脚頭。脚底復全備。幸自可憐生。春風落草裏。記莂後。出住南安棲隱。南山報劬。福州興國雪峰。漳浦岱山九雲。惠安平山。泉州招慶等剎　上堂。玉樹銀花開。林巒成一色。碧桃三五點。又露春消息。徧界覓無踪。相逢不相識。靈雲蹉過許多年。只為尋常不得力。若得力千聖莫能知。玄沙焉可測。且道。作麼生是衲僧得力處。良久曰。等閒日午打三更。翻轉乾坤如漆黑。喝一喝　上堂。風生大野。霧散晴空。山明水秀。竹翠花紅。物物悉皆成現。頭頭終不覆藏。堪笑古今譚元說妙。舉西話東。正眼看來。大似雪上加霜。還有不受瞞的麼。驢腮馬面雖相似。熨斗煎茶銚不同　解制上堂。九十日內。動靜一致。有利無利。不離行市。突出眼睛。失却巴鼻。身裏出門難。門裏出身易。當下頓超難易。便能寸步千里。喝一喝曰。會麼。下座　辭眾上堂。進以時。退以時。見機行藏不思議。但能不作去來觀。徧界渾成圓覺地。喝一喝　上堂。師舉盤山道。向上一路。千聖不傳。慈明道。向上一路。千聖不然。徑山杲曰。向上一路。熱碗鳴聲。天童師翁曰。向上一路。踏破草鞵。師曰。四大老。雖是發明向上一路。未免令人望崖而退。黃檗則不然。向上一路看脚下　上堂。太虗未為大。蟭螟未為小。一句具三元。一元具三要。多少聰明人。迷却這一竅。不見道。毗婆尸佛早留心。直至如今不得妙　僧問。四方八面來時如何。師便打。曰意旨如何。師曰。一併收下。曰只如大悲院有齋。師曰。切莫向這裏許躲根　問如何是佛。師曰。繩床椅子　師晚居榕城慶城僅四載。至順治<span class='corr'>己</span>亥初秋。示微疾。謝絕醫藥。中元日。次第遺囑後事。一切弗循世諦。夜半命具湯澡浴。眾皆環集。待十六日鷄鳴。易衣端坐。顧問首座照徹曰。芙蓉來作甚麼。徹曰。造一座無縫塔。師曰。幾工造就。徹曰。不費工夫。師曰。好生瞻仰。徹禮退。又喚明照曰。吾示汝。妙湛圓寂。不以世求。心性無染。本自圓成。但離妄緣。即如如佛。至卯刻。眾請遺偈。師曰。往往說了死不得。要行便行。用偈作麼。遂跏趺而逝。世壽五十七。僧臘四十。奉全身。塔于雪峰之麓宮。詹學士周廷鑨。撰塔誌銘<span class='note-inline'>(費隱容嗣)</span>。</p>
</div>
<div class='div-other'><a id='mulu3819' />
<p class='h3'>雲峰朗真璣禪師</p><p>小參。今日五月五。雲峰無時度。不點菖蒲茶。不打鼉龍鼓。不用符使驅瘟疫。不拈百草甞甜苦。家常粥飯寂寥寥。終不倚傍人門戶。狐妖鼠怪。一任鼓舌搖唇。跛鼈盲龜。從教頭昂面露。赤口白舌自消除。不動纖毫超佛祖。且道。據箇甚麼。驀豎拂子搖曰。瞞我不得。擲下拂子。復舉龍牙和尚曰。學道先須有悟由。還如爭鬪快龍舟。雖然舊閣閒田地。一度贏來方始休。師曰。龍牙據款呈實即不無。爭奈不堪舉似。未免翻成鈍置。何故。好女不著嫁時衣。將軍不納敗兵騎。雲峰也有一頌。不圖應時應節。且要脫略悟迷。道妙由來不涉程。聖凡觸事自圓成。端陽雨色無虗日。遠近林巒翠欲傾　小參。六月初六。天色炎熱。路上行人。汗出如浴。林下衲僧。冷似冰雪。雖然冷熱不同。覿面全彰。要訣是非差別難該。動靜閒忙俱滅。遂高聲召眾曰。還會麼。若也會得。壁立千仞赤肉團。無位真人乾屎橛。若也不會。茫茫宇宙是丈夫。甕裏何曾失却鼈。喝一喝　小參。神頭鬼面。驢腮馬臉。滅漢吞吳。驅雷掣電。不可以知知。不可以眼見。轉身移步喪全軀。臨濟德山失方便。且道。是何意旨。拈拄杖。作射勢曰。透過萬重關。放出這箇箭。放下拄杖曰。險。復喝一喝<span class='note-inline'>(費隱容嗣)</span>。</p>
</div>
<div class='div-other'><a id='mulu3820' />
<p class='h3'>鹽官金粟百癡元禪師</p><p>閩之漳浦人。族姓蔡。業儒不售。年二十薙度。見禪關䇿進。有萬法歸一話。遂事參究。年二十四。謁黃檗容。問答次。容連拳打出。翌辰呈偈。容閱畢。豎拳曰。向這裏道看。師無語。容復連拳打出。自此丟却話頭。單看連拳打出時。畢竟是甚麼意旨。愈參愈猛。一日隨眾入室次。容曰。動弦別曲。葉落知秋。汝作麼生會。師呈坐具。容曰。是甚麼時節。作如此去就。師擬開口。容又連拳打出。師歸堂。即躍然有省。適亘信關主參容。容問。如何是佛。主抵對後。容復顧師曰。汝作麼生道。師曰。破米篩。容頷之。立師為西堂。容問。寂然不動。感而遂通。汝作麼生會。師珍重便出。又問。如何是逆水之波。師進前。作掀倒禪床勢。容拈拄杖。師亦出。復問。我看汝這幾時。恰似傷弓之鳥。如何是金翅鳥。直取龍吞。師亦進前。作掀倒禪床勢而出。容遂印可　住金粟上堂。玉將火試。金將火煅。不改尋常光明燦爛。若是鉛汞碔砆。到這裏百雜碎了也。所以山僧數年來。開爐冶運鉗錘。挈挈波波。費盡柴炭。只要求箇精金美玉。當前爭奈土曠人稀。相逢者少。可中有不受屈抑的。往往自謂。懷金無識價。抱璞枉遭刑。似則固似。是即未是。大眾既似矣。為甚麼却未是。何樓市物真和偽。到底行家不可瞞　除夕小參。以拄杖卓一卓曰。爆竹一聲。乾坤震動。山魈鼠怪。何處出頭。因思王老燒錢。太煞膽小可笑。北禪分歲自取勾牽。金粟非是屈抑先賢。祇為門風各別。汝等諸人。莫有成褫者麼。眾無對。師曰。不遇知音者。徒勞話歲寒。遂拖拄杖打散　上堂。日融融風浩浩。華亭江畔古猶今。雲羃羃草茸茸。金粟峰頭常顯露。不是目前法。亦非心外機。拈出自光輝。用著更痛快。與麼說話。皆諸方普請會底。山僧此者擬別行一路。算去思來。總跳不出。憶得古詩有兩句。頗相近。堪與一切人。脫却貼肉汗衫。未免借為流布。下嵩山兮多所思。攜佳人兮步遲遲。松間明月長如此。君再遊兮復何時。良久。高聲召曰。大眾。眾舉首。師曰。分明記取　上堂。一二三四五六七。七六五四三二一。縱橫逆順數將來。日日分明是好日。去却七拈著一。八臂哪吒下手難。千眼大悲辨不出　上堂。三月屆清明。扶笻陌上行。行行興未歇。半喜半疑驚。舊塚添新塚。歌聲和哭聲。如何塵世客。不早學無生。且無生作麼生學。喝一喝曰。相逢莫下馬。各自奔前程　開光上堂。銅棺絕頂。突出雙睛。情與無情。煥然等現。此師翁最初之光也。踞六大剎。丕振濟宗。緇素雲屯。名傳紫閣。此師翁出世之光也。示寂通玄。峰巒變白。四方聞訃。如喪所生。此師翁末後之光也。即今若子若孫。遍天遍地。總是師翁不盡餘光所攝。更說箇飾像開光。大似佛頭屙。塗污不少。是汝諸人。要見師翁不盡餘光麼。山僧徹骨徹髓。普為點出去也。遂拽拄杖下座。一齊打散　上堂。九九百百。半青半白。項短二寸。頭長三尺。相對無言獨足行。神光閃爍射衣裓。應機游戲兮。大千剎土不為寬。隨物遁藏兮。蟭螟眼裏不為窄。釋迦彌勒是他奴。臨濟德山空踧踖。試問此者是何人。擬議頂門轟霹靂。拈拄杖卓一卓。喝一喝　上堂。無明即佛性。萬幅楊烟藏古鏡。煩惱即菩提。千畦麥浪漲前谿。也無佛性無無明。閙市紅塵信步行。也無菩提無煩惱。拈匙把筯隨緣好。隨緣好須及早。莫言烏兔尚堪留。蹉過一生空到老　上堂。豎起拂子曰。摩竭陀國。親行此令。萬派消聲。千差打迸。可笑飲光潦倒。末後自入坑穽。帶累幾許兒孫。到處說心說性。稱楊稱鄭金粟。贏得日長無事。倚闌干望見。角里山下秦皇廟。前有一座藤裏石橋。冷與碧波相映。只是不許動著。為甚麼蔡三郎行年本命　上堂。<span class='corr'>采</span>菱歌斷秋風起。曲檻香清翠帶殘。慙愧九旬無法說。行行坐坐暗相瞞。政當此時。解夏一句又如何道。行滿不須驗蠟人。輕包萬里任來去　上堂。古佛心只如今。澄水浸虗碧。寒風動暮砧。明明歷歷無人會。可笑空拋境上尋　僧問。疋馬單鎗直入時如何。師曰。山僧退身三步。僧喝。師拈棒打。僧走出。師曰。何曾解恁麼來　問如何是當陽獨露句。師曰。春鳥喃喃罵落花　問一大藏教如何演唱。師曰。碧班邠豹剝。當滴帝都丁。曰某甲不會。師曰。玉篇裏看取　康熈壬寅六月。師手錄法語百餘葉。增入全錄。曰山僧從今再不說法矣。八月初示微疾。醫來。師曰。報緣<span class='corr'>已</span>盡。服藥無益。每日酬應如常。至十六日巳時。沐浴更衣而逝。塔于吳之鄧尉山後。有嗣法門人古門壽宗。遷回浦城就山。語錄三十卷。入楞嚴方冊流通。次年癸卯六月。師忽示現于平湖北水門外。徒眾數十人。舟楫宛然。金天生同眾親見能言之。事載行實<span class='note-inline'>(費隱容嗣)</span>。</p>
</div>
<div class='div-other'><a id='mulu3821' />
<p class='h3'>杭州東明孤雲鑑禪師</p><p>參金粟容。容問。如何是覿體現前。師下語不契。屢呈偈頌。皆不許可。忽一日豁然上方丈。容曰。如何是覿體現前。師驀豎拳曰。會麼。容曰。如何是覿體無依。師轉身曰。我去也。容頷之　上堂。拈拄杖曰。施主殷勤請上堂。愧予無法可商量。拈條白棒當陽指。普使人天脫體彰。雖然如是。丈夫自有冲天志。莫向如來行處行　上堂。二月初九。客到門首。山僧無法。何必啟口。脫體風流。更何可守。直得獅子回頭。象王哮吼。野干潛踪。狐狸倒走。試看陌上流鶯。溪邊垂柳。一一分明。子午卯酉。擬議尋思。劈脊便棒　世祖順治癸巳。住金粟。一日拈拂趺坐而逝<span class='note-inline'>(費隱容嗣)</span>。</p>
</div>
<p class='juan'>五燈全書卷第七十</p>
<div class='div-w'><p>五燈全書卷第七十補遺</p>
<p class="head1">臨濟宗</p>
<p class="head2">南嶽下第三十五世隨錄</p>
<a id='mulu3822' />
<p class='h3'>梁山黃檗象崖珽禪師</p><p>閩之福清人。初參全粟悟。後參東塔明。軄西堂。始印可。入蜀開法梁山之玉屏。上堂。舉保壽開堂。三聖推出一僧。壽便打。聖云。恁麼為人。瞎却鎮州一城人眼去在。壽擲下拄杖。歸方丈。師曰。三聖坐籌帷幄。退己讓人。者僧身挨白刃。皮下無血。保壽據令而行。龍頭蛇尾。三人雖縱奪可觀。未免有得有失。山僧今日開堂。若有推出一僧。亦劈脊便打。他若云恁麼為人。瞎却西蜀人眼去在。直打棒折。也未放手。何故。要救天下人眼在　因避兵酉陽大酉禪林。于辛卯七月望日。示微恙說偈。來亦無所從。去亦無所至。來去本無踪。無是無不是。擲筆趨寂。世壽五十三。僧臘三十一<span class='note-inline'>(破山明嗣)</span>。</p>
</div>
<div class='div-w'><a id='mulu3823' />
<p class='h3'>䦹邡雪門含璞燦禪師</p><p>秋林人。幼經講肆。長習坐禪。淵默穆然。一見萬峰提唱。所蘊脫灑。後住䦹邡夫子院。易額為雪門　上堂。問衲僧行履處即不問。睡夢時如何作主。師曰。夜半窗明。隣家有火。曰此是甚麼消息。師曰。開眼也著。合眼也著。乃曰。人人赤灑灑。撥雲霧而覩青天。箇箇圓陀陀。穿垢衣而登淨地。正恁麼時。龍蛇溷擾。凡聖交參。[嘐-羽]　上堂。踏轉石梁橋。歸家清涼處。秋水浴金鵝。覺花開鐵樹。九鍊山中古天門。幾箇惺惺幾箇悟　示眾。有一物。頭拄天脚踏地。無足善行。無眼善視。無手善拳。無舌談義。道無翼而長飛。性無根而永固。若有會得。不妨與他結箇同參。喝一喝　知劫運將至。示微恙而逝。塔于九鍊坪<span class='note-inline'>(破山明嗣)</span>。</p>
</div>
<div class='div-w'><a id='mulu3824' />
<p class='h3'>丹霞大慈無漏涵禪師</p><p>新繁安氏子。初參鄧尉藏。不契。後見明。打徹。呈偈曰。九年鍊就一吹毛。武藝全提不用操。出匣獨能平宇宙。當場不讓始稱豪。住丹崖上堂。食息居士詣前拈香曰。爇向爐中。為光明雲。徧滿法界。供養我堂頭長老。于此雲中紫柏座上。擘。開面門。放出頂相。與諸人描邈。師曰作家。又問。覿面相呈時如何。師曰。雲從洞口出。士擬問口。師曰。水向石邊來。乃曰。雨細細霧漫漫。陣陣朔風透膽寒。只為諸人寒未徹。遠勞檀越過彭關　上堂。者事從來沒泊棲。電光石火豈容思。無踪跡斷消息。波斯呌苦石人泣　偶示微恙。端坐而逝。墖于金相寺之右<span class='note-inline'>(破山明嗣)</span>。</p>
</div>
<div class='div-w'><a id='mulu3825' />
<p class='h3'>盛京聖恩雪臂巒禪師</p><p>武昌人。于黃龍寺削染。參天童。軄巡照。忽聞鐘聲有省。辛巳秋。入蜀。參萬峰明于烽煙燹火中。臥薪嘗膽。以身先之。侍明嬰七難。師無難色。或冀以代受。相依二十餘稔。嘗頌拄杖曰。通身黑又通身節。展大用兮發大機。始信昂頭撐宇宙管。教佛祖也攢眉。迨庚子夏。蜀難漸平。拂衣北邁。住大名府潭淵普照寺。上堂。真佛無形。真道無體。真法無相。于中會得三即一。如或不會一即三。驀拈拄杖。卓一卓曰。大眾會麼。復卓云。三段不同。收歸上科　後遷磁州滹沱二祖墖院。上堂。二祖墖前有一物。上拄天下拄地。傍無邊表。中亦不立。取之不逢。捨之不離。向之不親。背之則契。三世諸佛從此證。歷代祖師從此悟。在天名風雲雷雨。在地名鳥獸艸木。在五常名仁義禮智信。在五行名金木水火土。乃智乃愚。若僧若俗。蜎飛蝡動行蚑之類。孰不由此而發生。豎拂子。召眾曰。還薦得者一物麼。良久。拂一拂曰。去去西方路。迢迢十萬程。後三處閱藏共九年。微恙而逝<span class='note-inline'>(破山明嗣)</span>。</p>
</div>
<div class='div-w'><a id='mulu3826' />
<p class='h3'>成都昭覺丈雪醉禪師</p><p>中川李氏子。情性沉厚。意氣淡冲。初參萬峰明。因鞋倒套不上有省。遂造天童。聞梆聲大徹。後回萬峰。見而印可。開法牛山禹門漢中靜明保寧艸堂。整頓頹綱。於烽煙滾滾中。正令全提。霞施雲委。上堂。久雨偶晴。人境紛紜。金烏投東嶺。滴露艸橋橫。衲子分中。明甚麼邊事。若也分疎得。也是烏龜鑽破壁　上堂。法不孤起。仗境方生。境既弗存。法從何立。豎拂子曰。此是境。如何是法。擲下曰。從茲拋在糞掃堆頭。雨灑風吹去　追嚴上堂。朝朝睡到日紅東。不會人前撞木鐘。以拄杖敲香几曰。天堂地獄。被山僧一擊。七花八裂了也。惟有目犍連尊者。<span class='corr'>揚</span>聲大呌曰。快活快活。大眾且道。此老快活。從威神力而得耶。從山僧拄杖頭而得耶。試甄別看。如辨別得出。六出祁山非猛士。七擒孟獲始稱豪　上堂。還有衝鋒慣戰者麼。一僧出。師打僧曰。恁麼則泥牛㖃太虗去也。師曰。將頭不猛。帶累三軍。僧作掗鎗勢。師曰。善哉善哉。僧擬議。師曰。艸賊大敗　劫風稍息。重闢昭覺。時年七十有六。掃劫灰。得諸方殘篇。縫為錦江禪燈。康熙癸酉秋。命門人徹生。負稿嘉禾。剖劂流通<span class='note-inline'>(破山明嗣)</span>。</p>
</div>
<div class='div-w'><a id='mulu3827' />
<p class='h3'>四川開山快雪國禪師</p><p>宕渠王氏子。入雙桂之室。後住南隆東禪。上堂。問如何是山中境。師曰。綠水滔滔穿洞口。飄飄黃葉樹頭飛。乃曰。吾從成褫來。劈開箇門戶。搊又搊不起。扶又扶不住。深山曠野中。左右無依怙。免強自支持。刀耕為活路。糧收三五石。衣裾頗充足。晝夜不歇心。脊梁生銕鑄。打起老精神。蓄養中心樹。數年不出山。無榮亦無辱。撞著無情漢。將我強推出。禪道尚不知。人情又不熟。山夫自愧百無能。終日如癡恰似兀<span class='note-inline'>(破山明嗣)</span>。</p>
</div>
<div class='div-w'><a id='mulu3828' />
<p class='h3'>濮陽龍游石幢壽禪師</p><p>嘉陵姚氏子。初入禹門醉室中。參隨甚久。遂之雙桂。印可。住濮陽游。一榻蕭然。別無長物。有回石頭之風。僧問。和尚未見破老人時如何。師曰。眼光爍破四天下。曰見後如何。師曰瞎。曰學人不然。師曰。試道看。曰學人未見和尚時瞎。見後眼光爍破四天下。師豎拂子曰。見麼。曰見。師便打　上堂。龍游無法說。縱橫活潑鱍。拈起鱉鼻蛇。露出冲霄鶴。放去周寰宇。收來隨折合。不滯有無機。寧分大小月。覿體總恁麼。阿誰能超越<span class='note-inline'>(破山明嗣)</span>。</p>
</div>
<div class='div-w'><a id='mulu3829' />
<p class='h3'>瀘州雲慶遺聞幻禪師</p><p>嘉州楊氏子。生而岐嶷。髫年詣峨山祝髮。甞習法華楞嚴。至十九歲。登座講經。不下萬指圍繞。後遍歷諸方。還蜀。復參雙桂。遂受記莂焉。本州士庶。請開法于雲慶。上堂。撾鼓陞堂。栽龜毛于火內。出眾捲席。輪磨盤于空中。恁麼也不得。不恁麼也不得。恁麼不恁麼總不得。何故。彼自無瘡。勿傷之也<span class='note-inline'>(破山明嗣)</span>。</p>
</div>
<div class='div-w'><a id='mulu3830' />
<p class='h3'>遵義松丘兩生從禪師</p><p>蜀永川丁氏子。父母俱夢供養之僧真從來也。當晚室中果生一子。故老幼咸以真從呼之。遂號兩生。自幼不茹酒葷。七歲。依胞叔出家。異其常童。少習講。後參雙桂明。印可。應恒昭寺請。上堂。今朝十月初一。到處犁耙事畢。獨有恒澤山中。又是一箇則例。且道。甚麼則例。新出一羣犢子。今日方纔貫鼻。待伊時節到來。箇箇耕翻大地　防禦使請。上堂。今朝臘月初五。壽星高照鎮府。部屬官員走似煙。林下道人何所處。一眾雲堂濟濟來。更要山僧打口鼓。試問諸人還會麼。以拄杖卓一卓曰。拈起胡笳十八拍。宮商一韻垂千古　世壽七十二。無恙而終。葬全身于松丘之右<span class='note-inline'>(破山明嗣)</span>。</p>
</div>
<div class='div-w'><a id='mulu3831' />
<p class='h3'>西蜀雲頂竺意傳禪師</p><p>大足胡氏子。二十歲出家。入山樵採。折松枝作聲。有省。參雙桂明。印證。後住雲頂。上堂。詣座前打圓相。以脚蹴踏。召眾曰。三世諸佛。被山野踏殺。眾中還有救得者麼。便請。良久曰。如無。山僧自救去也。便登。乃曰。超凡越聖。須是其人。打破虗空。不妨好手。衲僧去就。不容走作。絲毫妄動。自傷己命。喝一喝<span class='note-inline'>(破山明嗣)</span>。</p>
</div>
<div class='div-w'><a id='mulu3832' />
<p class='h3'>衡州開峰密行忍禪師</p><p>上堂。十方世界。無插針之地。一莖艸上。轉大法輪。利生接物。顧左右曰。委悉麼。仰之是天。俯之是地。東看則西。南觀成北。喝一喝　上堂。問佛未出世。祖未西來時如何。師曰。有眼如盲。有口如啞。僧罔措。師便打。乃曰。棒如雨點。喝似雷轟。于中薦得。正是癡狂外邊走。且道。過在甚麼處。舉拄杖曰。戰場休眨眼。八面取真魂。遂下座。旋風打散。復召曰。大眾。眾回首。師震威一喝。歸方丈　上堂。舉一將軍出戰歸。帝慰問曰。卿昨輪刀上陣時。陣上還逢舊相識否。將軍曰。正與麼時。臣尚不有自己。更見誰相識來。師曰。今時參學人。須是與麼一回始得　居士參。師問。為佛法來。為人情來。士曰。為佛法來。師左右指顧曰。你看者裏。阿那箇是佛法。士擬議。師叱退　頌拈花微笑曰。末上招人笑。全鋒<span class='corr'>已</span>挫折。何須正法眼。直待瞎驢滅　頌德山托鉢曰。德山托鉢過堂。惹起一場禍殃。誰謂父為子隱。明明證父攘羊<span class='note-inline'>(破山明嗣)</span>。</p>
</div>
<div class='div-w'><a id='mulu3833' />
<p class='h3'>峨眉九龍無私元禪師</p><p>嘉陽人。偕聖可玉行脚最久。同得法于雙桂。遍歷諸方。旋峨之九龍有年。康熙甲子春。買舟東下。抵華岩。與玉寒溫畢曰。我此回來者裏死。望你燒我耳。岩戲謂傍僧曰。打鼓著。僧曰。作甚麼。岩曰。送無和尚闍維。師曰。多一日不得。少一日不得。及次日早。請知事。分剖衣鉢訖曰。天無私覆。地無私載。人無私存。無私之名。今日盡謝。後當止著呼余為界微矣。言訖而寂<span class='note-inline'>(破山明嗣)</span>。</p>
</div>
<div class='div-w'><a id='mulu3834' />
<p class='h3'>當陽九昭朗禪師</p><p>上堂。今朝七月十五。處處敲鑼擂鼓。山僧拽杖登堂。一味平實愚魯。不會獅子翻身。只解會打口鼓。說退生死魔軍。徹發狸奴白牯　小參。十五日<span class='corr'>已</span>前。前不搆村。十五日<span class='corr'>已</span>後。後不迭店。正當十五日。前際不續。後際不生。中道不安。如何即是。不許夜行。投明須到　僧問。如何是毗盧印。師曰。艸鞋踏雪。僧頓足曰。莫是者箇。師曰。切莫錯認　問摘葉尋枝即不問。直捷根源事如何。師曰。道著如啞。曰極則處如何。師曰。聽著如聾。曰如何是未生<span class='corr'>已</span>前事。師曰。待烏石峰點頭。即向汝道　問三世諸佛不知有。狸奴白牯却知有。且知有個甚麼。師曰。吾常於此切。僧擬議。師曰。且過這邊著<span class='note-inline'>(破山明嗣)</span>。</p>
</div></div></div>
</div><!-- end of div[@id='body'] -->
</body></html>