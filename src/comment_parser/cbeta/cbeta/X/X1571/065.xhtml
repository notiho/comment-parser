<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3711' />五燈全書卷第六十五</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu3712' />
<p class='h2'>南嶽下三十四世</p>
<div class='div-other'><a id='mulu3713' />
<p class='h3'>天童悟禪師法嗣</p>
<div class='div-other'><a id='mulu3714' />
<p class='h4'>長沙府溈山五峰如學禪師</p><p>臨潼任氏子。丱歲失怙。從五臺天齊薙髮。圓具于澄律師。遂徧歷諸方。參天童悟于金粟。一夕話次。悟驀伸脚曰。你作麼生。師以脚踢之。悟笑曰未在。師曰。和尚道看。悟倒臥。師曰。也只是困。悟曰。又與麼去也。師乃禮拜。悟舉師為西堂。一日辭行。悟握拂曰。喚作拂子則觸。不喚作拂子則背。不得拈起。不得放下。不得不語。不得無語。不得錯舉。若不錯舉。即分付汝。師連跳曰。不要不要。悟曰。猶是亂呌亂跳。<span class='corr'>更</span>試舉看。師轉身曰。某甲去也。悟乃以源流拂子付之　後掩關弘濟寺。僧問。如何是關中境。師曰。案上凝塵三尺厚。庭中芳草幾生花。如何是境中人。師曰。相逢不遇真師子。閒我憨憨枕石頭。如何是人中意。師便打　僧明我問。三祖云。至道無難惟嫌揀擇。意旨如何。語未絕。師劈脊便打。僧擬議。師曰。要會便會。用擬議作麼。以杖當喉直觸。僧忍痛失聲。師曰。是甚麼。僧當下釋然。遽歎曰。奇哉奇哉。師曰。汝見箇甚麼。僧便高聲說偈曰。攔喉直觸。欲語無口。三月湖南。桃紅柳綠。師肯之　問。如何是烏龍潭中一滴水。師曰。虗涵萬象。僧擬議。師以杖趂曰。不宿死屍　問。如何是佛。師曰。你是頭驢。曰意旨如何。師拈起筆曰。者是湖州來底　問。釋迦出世。端為何事。師曰。貧兒思舊債。僧禮拜。師曰。何不再申一問。僧拂坐具便出。師曰。者癡漢。又恁麼去　士問。大師在關中作甚麼。師曰。竹床高臥待雲來。曰豈不閒殺人也。師曰。五枚白鼠五更鳴　問。臨濟無位真人話。作麼生。聲未絕。師便擒住曰。速道速道。僧擬議。師與一掌曰。會取去　師方開關門。見僧來便喝。僧亦喝。師便打。僧又喝。師曰亂喝。僧擬議。師便打。僧無語。師曰。落魄鬼子　僧參。師敲門一下。僧將開口。師閉却關門　侍者病目。一日奉茶次。師曰。汝見空中鳥飛麼。者擡頭。師以茶驀面潑。者禮拜曰。謝和尚慈悲。師曰。未夢見在。者無語　淑之參。師作搏物勢。之便禮拜。師復翹兩手。之打一圓相。師于中點一點。之擬議。師曰。念子遠來。且放汝三十棒　師問淑之。臨濟三頓棒意旨如何。之曰。龜毛拂子兩頭搖。師曰。因甚手長衫袖短。之應對稍遲。師勵聲曰。耳目之學。終立門外。若徹自心。名為到家。故行脚衲子。須是真參實悟。始不被境緣擾動。六道輪迴。閻羅老子。豈懼伶牙俐齒舌覆三千哉。之肅然拜退　問。文殊起佛見法見。聲未絕。師曰。闍黎當受山僧頂禮。僧擬開口。師以手掩却　問。如何是衲僧眼。師曰。瞞上座一點不得。僧擬議。師曰。元來不是屋裏人　師一日午齋畢。僧問。如何是溈山宗。師曰。為我過楊枝來。僧過楊枝。師復指盌中水。僧取水稍遲。師曰。鈍置殺人　問。躭源授仰山九十七種圓相。那一種為至要。師以手作塗抹勢。僧禮拜起。師遂于地上畫[○@人]相。顧眎其僧。僧亦畫一○相。師以兩手捧起。復作拋後勢。僧罔措。師便喝。僧拂袖。師直打出。回顧傍僧。于地上畫一○相。僧便坐于○相中。師又以拄杖。畫一大○相圍之。僧起傍立。師微笑　問。如何是函葢乾坤句。師曰。徧界黑漫漫。如何是截斷眾流句。師曰。無汝開口處。如何是隨波逐浪句。師曰。闍黎從甚處來。曰弁山。師打曰。分明舉似　師至大溈同慶寺祖塔坐次。明維那禮塔來。師曰。禮者枯骨作麼。明曰。將謂忘却。便禮拜。師遂起去　一日普請擇菜。明維那曰。我要止靜去。師曰。那裏不是靜。明打師一掌。師曰。作麼明曰。那裏不是靜。師大笑　一日擇菜。師喚旁僧。其僧不來。師曰。你不來。我要打你。明維那即打師一掌。師曰。只說今行早。更有早行人。明便歸禪堂　師將入滅。預知時至。于崇禎癸酉六月三十日。自敘行由。嗣後不飲不食。危坐終日。脇不至席。凡見僧。便拈拄杖曰。道道。僧擬議。師便打。復加詬罵。有遠菴吳居士來。訊尊候如何。師垂一足士曰。弟子會也。師曰。莫錯會去。士畫一圓相。師踢倒曰。正未知山僧脚跟在。至七月二十一日。師拈拄杖示眾曰。道得即與衣盋。眾下語不契。師歎曰。得人之難。亦至如此。乃命侍僧智隆。持來源拂子至大溈。付養拙明監院。越明日正午浴畢。書偈示眾曰。痛舉鉗鎚為阿誰。可憐漆桶自狐疑。為伊結下來生債。五夜霜花開玉墀。擲筆<span class='corr'>斂</span>目。怡然而逝。建窣堵波于大溈之麓。所著五宗派敘。示衡州僧谷應。後黃龍牧夫。付梓行世。</p>
</div>
<div class='div-other'><a id='mulu3715' />
<p class='h4'>蘇州府鄧尉山漢月法藏禪師</p><p>梁溪蘇氏子。幼圓顱于本邑德慶。及長讀高峰錄有疑。歷十餘秋。至三峰掩死關。聞折竹聲。忽然大徹。天啟甲子秋。時天童悟。旺化金粟。師往謁焉。值悟上堂。舉黃檗參百丈。丈舉再參因緣。黃檗不覺吐舌。丈曰。子<span class='corr'>已</span>後莫承嗣馬祖去麼。檗曰不然。因師得見馬祖大機之用。然且不識馬祖。若嗣馬祖。<span class='corr'>已</span>後喪我兒孫。丈曰。如是如是。見與師齊。減師半德。見過于師。方堪傳授。子甚有超師之見。故臨濟三度問佛法大意。三度被打。濟後出世。惟以棒喝接人。不得如何若何。祇貴單刀直入。師出眾便喝。悟曰好喝。師又喝。悟曰。汝試更喝一喝看。師禮拜歸位。悟復舉僧問古德。朗月當空時如何。德曰。猶是階下漢。僧曰。請師接上階。德曰。月落後相見。悟乃顧師曰。且道月落後又如何相見。師便出堂開爐。即命首眾。未幾辭行。悟手書源流。併信拂授之。時天啟甲子十二月八日也　住後。上堂。即心即佛。將謂猴白。非心非佛。更有猴黑。不是心不是佛不是物。斬斷葛藤窠。勘破維摩詰。咄。互換機鋒。神出鬼沒　上堂。國師三喚。當陽明皎皎。侍者三應。徧界黑漫漫。最喜是生死煩惱。可惡是菩提涅槃。人間月半。天上月圓。咄咄。鼻孔撩天不著穿　上堂。爛炒銕釘盛滿盋。夜來托出新羅國。遠來人師非等閒。祇許供僧莫供佛。指天指地自稱尊。撞倒雲門無折合　上堂。從上來事。匪從人得。截下左臂。天地懸隔。擬欲安心。紛然打失。捉摸至今。空無所得。咄。休去歇去。眉橫鼻直。誰恁麼道。白拈老賊　晚參。此事如蘇州一座城。總有六門。門門有路。通達往來。若閉塞五門。教人總向一門出入。途路中不免反添之遶。不若隨方來者。隨入一門。翻得徑捷。然雖如是。饒你得到蘇州城裏。要來北禪寺參見老僧。更須問過地頭人始得。不然十箇五雙。往往錯路在　上堂。胡亂三十年。不曾少鹽醬。到處行脚。也須帶眼。古今盡道得大機。北禪看來全不像。若論百丈門風。豈有預搔待癢。拈起拄杖曰。看看。用時便用絕商量。方信臨機原不讓　上堂。僧問。佛祖公案。只是一箇道理。因甚有明與不明。師曰。昨日開元石佛放光。有者道青。有者道黃。有者道黑。道白道赤。一總不定。曰和尚也是熟處難忘。師呵呵大笑。良久乃曰。于心所生。即名為色。知色空故。生即不生。盡大地是正法眼藏。盡大地是涅槃妙心。實相無相。微妙法門。從甚處入。喝一喝曰。更須買草鞋行脚始得　上堂。有佛處不得住。百歲翁翁失却父。無佛處急走過。海壇馬子似驢大。三千里外逢人不得錯舉。一字是一字。一句是一句。恁麼則不去也。世情無真。佛法無假。摘楊花<span class='corr'>摘楊</span>花。攪得身心亂若麻。老趙州沒來由。輸贏豈在東司頭　上堂。無法可說。是名說法。烈焰堆中。試請下脚。三世諸佛一脚。歷代祖師一脚。北禪今日也是一脚。現前大眾。還有不惜娘生脚版者麼。一僧纔出。師連棒打退曰。是甚麼所在。你也要插隻脚　上堂。年年冬寒夏熱。朝朝夜暗晝明。使得十二時辰。看看能有幾人。喝一喝曰。太平本是將軍致。不許將軍見太平　上堂。釋迦<span class='corr'>已</span>滅。彌勒未來。北禪三門。早閉晏開。但見頻出入。知他才不才。莫怪老僧閒管事。要須分辨墨和煤　上堂。森羅及萬象。一法之所印。凡所見色。皆是見心。澄潭月影。靜夜鐘聲。一處真。千處萬處一時真。喝一喝曰。幾多癡男女。茫茫古到今　上堂。以口說法。口有時歇。以身說法。身有時滅。拈起拄杖曰。祇有者箇菩薩生。辣辣一例橫該抹。不管你眼裏無筋。祇要你皮下有血　上堂。僧纔出。師驀頭與一踏。僧起身曰。好一踏。師曰。你從甚處來。僧擬議。師又與一踏曰。自己來處尚不知。也要說好說歉。乃曰。山僧今日不能與者僧斬絕。未免勞而無功。還有赤心片片底衲子。與老僧倒斷。不致兩相辜負。良久曰。者一踏非惟踏破釋迦腦葢。抑且為千古龜鑑　晚參。問不與萬法為侶者。是甚麼人。師曰。老僧遭你鈍置。曰一口吸盡西江水。又作麼生。師曰。闍黎遭我鈍置。僧一喝。師擲下拄杖曰。為他閒事長無明　上堂。問寶劒未出匣時如何。師曰。天下太平。曰出匣後如何。師曰。何患天下不太平。問臨機一句。請師速道。師曰。緩緩著。曰甚麼時節。放在無事甲裏。師曰。幾人得似上座性燥。僧拂袖便行。師隨後打曰。怕爛却。問如何是古佛心。師曰。不異今人。曰如何是今人心。師曰。不異古佛。僧一喝曰。某甲是甚麼心。師曰。狼心虎心。曰錯。師笑曰。錯則不錯。承當不下。乃曰。夫行脚道流。要得不落于惡道。甚為易事。但說佛時。不被佛謾。說法時。不被法障。自然到處通變。雖遇鑊湯爐炭諸般厄難。行為佛事。坐是道場。障礙他絲毫不得。隨喝一喝曰。大眾一時聞麼。便下座　上堂。拈拄杖曰。當人分上。各有與麼事。卓一卓曰。為甚不承當。放下拄杖曰。莫是有疑麼。良久曰。咳[口*敕]得一聲。許他是金毛獅子　上堂。西來之旨。經久事變。未及幾代。早差一線。日過一日。豈止一線。未審今日有何方便。不致此道湮沒如線。良久喝一喝曰。祇有一法。防微杜漸　上堂。尖頭茆屋草根香。活計全憑折脚鐺。野菜和根同喫了。盋盂洗刮再商量。大眾且道。商量箇甚麼。近年茶價貴。客至點蒿湯　西來羅漢請上堂。十萬里來。不說一字。依稀像達磨。彷彿同真諦。芭蕉柄上書梵字。蝌蚪虫文不相似。拈起○相問伊。义手睜睛。直視老僧。點頭道。從前不是。者回恰是。問大眾。是不是。良久曰。寧說阿羅漢有三毒。不說如來有二語　上堂。穿窬墻壁。盜竊金珠。雖然。兩手擎來。其奈人前難用。卓拄杖一下曰。老僧今日將諸人自家寶藏。直下打開。眾寶爛然。光彩奪目。逴得便行。更須照顧脚下。躊躇不進。真成蹉過。目前不消。滿面添慙。只貴通身是膽。至若懷寶迷邦。他鄉醉臥。總之自甘餓殍。又爭怪得老僧。靠拄杖下座　上堂。問過去未來則不問。如何是現在一句。師曰。舌頭不出口。曰而今出口也。師曰。此是過去事。曰再請和尚道。師曰。未來莫妄想。良久乃曰。現在與麼道。未來莫妄想。過去<span class='corr'>已</span>過去。更討甚伎倆。要踏向上關。喝一喝曰。即此樣無別樣　小參。七尺絲綸八尺竿。年年月月釣清寒。魚龍蝦蟹無尋處。半夜寥寥月一團。卓拄杖。休去　小參。以拄杖畫一畫曰。畫水成乾路。飛虹駕石橋。不勞些子力。廿一是今朝。步步踏著。處處逍遙。添取銀膏徹夜燒　解制上堂。牛在山中。水足草足。牛出山中。東觸西觸。山僧則不然。牛出山中。東城西郭。牛在山中。南谷北谷。若人會得兩轉語。則禮拜如菩薩。踐踏如糞土。不妨隨人起見。處處為緣。良久曰。會麼。嫋嫋長鞭著地拖。半肩疎雨挂春簑。自從赤脚騎牛去。只唱山中放牧歌　上堂。問如何是一句底主。師曰。春色滿園關不住。曰如何是一句底賓。師曰。一枝紅杏出墻來。曰如何是照師曰。燈籠挂露柱。曰如何是用。師曰。拍板合門槌。曰謝師答話。師曰。有甚虧缺。上座及早說。良久乃曰。菩薩行于非道。是名通達佛道。如三峰。今日隨機赴感。不肯露布風規。建立宗綱。務須脗合法印。欲冀諸方玉帛從事。如對桓文而談堯舜。夢也不敢望你做。卓拄杖下座　上堂。一人所在須到。半人所在須到。但得針芥相投。自然隨緣得妙。因地而起。原因地倒。果然踏著向上關。爭肯沿途入荒草　上堂。剔起燈來。是火力用。須知徧普變生作熟。只些些續燄。聯芳殊可可。花總是一。葉分其五。跨聖凌凡。超佛越祖。釣竿仍藉百尺絲。發機必假千鈞弩。喝一喝　上堂。終日忙忙那事無妨。冬至日短。夏至日長。山門頭合掌。佛殿前燒香。晝夜精勤恐緣錯。將錯就錯且承當。主人公大顛狂。懊恨當年傅大士。閒將文字誑心王　上堂。汝等諸人。盡是祖師門下客。也不用作麼生。喝一喝曰。家醜不可外揚　上堂。踞虎頭収虎尾。第一句下明宗旨。祇如第二第三句下。明箇甚麼。乃呵呵大笑曰。有頭無尾。終是不貴。有尾無頭。雖飽無力。是甚麼人語。良久喝一喝曰。明破則不堪　上堂。繞四天下行脚底人。有口堪喫飯擡脚不起底。人也有張口喫箇甚。麼良久曰。問取諸方。僧出曰。即今咨和尚。師以棒拄其口曰。喫喫。僧一喝。師曰。黃連未是苦　上堂。盡乾坤是箇解脫門。把手拽不肯入。不如歇去好。良久曰。靈利漢子。捉敗老僧。非甚難事。有麼有麼。點得頭下。我且作死馬醫。以拄杖打散　上堂。從緣有者。始終而成壞。非從緣得者。歷劫而甞堅。老僧一期借水獻花。唯諸人善知時節。不致兩相辜負。喝一喝曰。敗闕不止今日　上堂。長慶有願不撒沙。萬峰終日口吒吒。宗門若不拖泥水。後代如何得當家。有不被人欺底。出來對眾道看。良久曰。地獄老僧下。與爾不相干　示眾。師舉百丈再參馬祖。被祖一喝。丈直得三日耳聾。頌曰。盡道英雄志可伸。長驅席捲見精神。葫蘆谷斷燎天火。一馬為龍得幾人　問。如何是安隱境。師曰。石幢倒卓門前水。樹骨橫撐殿後山。曰如何是安隱家風。師曰。黑袈裟下雲承座。白楖[木*栗]邊風逗人。曰如何是安隱禪。師曰。坐到月圓香未過。臥教日出粥方粘。曰如何是安隱事。師曰。鐘聲過後催厨板。經韻消時接夜香。曰無眼耳鼻舌身意。意旨如何。師曰。床下龍眠雲半夜。石邊鳥宿露初更　問。未雨<span class='corr'>已</span>前時如何。師曰。凍草帶殘雪。寒花夾野雲。曰正雨時如何。師曰。陰陰烟霧裏。落落數家村。曰忽然傾倒時如何。師曰。大江初漲白。孤嶼不停雲。曰雨收雲散。又作麼生。師曰。芒鞵攜短杖。隨意過橋東　師室中。甞舉竹篦子話。勘驗學者。稍或擬議。便痛打出。更垂三問。一曰。宅破家亡阿誰是主。二曰。縫開楔棒是何意旨。三曰。卷席挂拂因甚不住。鮮有契其機者。崇禎乙亥七月示疾。侍者問。如何是身後事。師曰。床頭老鼠偷殘藥。壁上孤燈照舊衣。者擬復問。師舉手曰。放下幔子著。遂酣睡至中夜。索浴更衣而逝。塔建本山。</p>
</div>
<div class='div-other'><a id='mulu3716' />
<p class='h4'>西蜀蘷州雙桂破山海明禪師</p><p>西蜀蹇氏子也。年十九得度。從慧法主聽楞嚴。咨疑不決。遂出蜀。住破頭山。單丁三載。忽于經行之際。見一平世界。不覺墮巖損足。至半夜翻身痛劇。忽省呌曰。屈屈。一士曰。師脚痛耶。師劈面掌曰。非汝境界。尋參博山雲門。後謁天童悟。悟問。那裏來。師曰雲門。悟曰。幾時起身。師曰。東山紅日出。悟曰。東山紅日出。于汝甚麼事。師曰。老老大大。猶作者箇語話。悟曰。你者些絡索。從那裏得來。師震威一喝便出。次日。同僧入方丈。悟命裏首坐。師曰。昨日走得。今日走不得也。悟曰。作賊人心虗。師曰。是賊識賊。悟頷之。命蒞第二座。入室次。悟問。內不放出。外不放入。正恁麼時。以何為界。師曰。竿頭絲綫從師弄。不犯清波意自殊。便出　崇禎己巳。出世嘉禾之東塔。開爐上堂。問大悲千隻手。那隻是正手。師曰。四稜著地。曰大悲千隻眼。那隻是正眼。師曰。八面玲瓏。曰手眼不勞重舉似。單傳意旨事如何。師震威一喝曰。雙手劈開生死路。一眼覰破是非關。便拜。師便打曰瞎。師曰瞎瞎。乃曰。新開爐鞲辣鉗鎚。正打旁敲下下隨。本是幾團零落銕。一回入火一回奇。大眾還有一回奇底也未。一僧出。喝一喝。師曰好喝。僧無語。師曰。此奇未足盡善。看木上座。為汝諸人。弄奇去也。擲下拄杖。復鼓掌呵呵曰。也大奇。也大奇　上堂。今朝正值臘月八。釋迦原是小悉達。經行忽地仰面天。撞著明星<span class='corr'>刺</span>眼瞎。阿耶阿耶。相救相救。驀拈拄杖曰。幸爾還有者箇在。不然。終是扶籬傍壁漢　師誕日上堂。三十五前一著子。本無生也本無死。釋迦狼藉雪山頭。彌勒收歸布袋裏。驀拈拄杖曰。今日落在山僧手裏。逢人切莫錯舉　上堂。昨夜梅花香宇宙。今朝雪子攂長空。就中一點真消息。拈向諸人鼻孔中。驀呈拄杖曰。未證據者。向此嗅嗅看。一僧作舞而出。師擲拄杖曰。穿過髑髏　上堂。酸醯甕裏多蚊蚋。破驢脊上足蒼蠅。我者裏沒唼噉。沒棲泊。有扇打。有烟熏。貪生怕死漢。不用上吾門。卓拄杖下座　上堂。年年七月十五。惟有今年最苦。田禾又被天收。人物盡遭賊擄。太平寺裏。今朝解制。明上座不妨隨例顛倒。以拄杖一時打散。歸方丈　砌丹墀畢上堂。復古太平寺。凄然感廢興。寒灰八百載。破衲兩三僧。黠鼠居香積。妖狐吹佛燈。黃金重布地。不識有誰能　成道日上堂。天上明星突出。釋迦打失一目。回觀六道四生。箇箇如虫禦木　上堂。如何是諸佛出身處。東山水上行。如何是諸佛出身處。西河火裏坐。如何是諸佛出身處。熏風自南來。殿閣生微凉。咄。也是三人證龜成鼈　病愈上堂。問元徹生平。不參禪。不學道。祇拾得一把金剛劒。能截斷天下老和尚舌頭。今日舉向和尚前。未審如何抵敵。師合掌曰。善哉善哉。曰不露鋒鋩時如何。師曰。白鐵漢。僧一喝。師曰。再喝一喝看。僧擬議。師曰灼然。乃曰。病僧為病極。說法乖法式。靜地念摩訶。尋聲入福慧。所以道。我本無病。為眾生病。眾生病除。我病亦無。未審眾中還有病不病者麼。良久曰。二十年來經藥餌。不知此疾是膏肓　上堂。潛水年年秀。宕山歲歲青。只因人不覺。剛自見遷。更以拄杖卓一下曰。擊碎蟠桃核。分明露本仁。圓成清淨智。即此是無生　追嚴上堂。元宵正月半。日月燈明現。即此為亡靈。本光破諸暗。盞子撲落地。碟子成七片。露柱撞燈籠。山門騎佛殿。此意是如何。吾道一以貫　上堂。止止不須說。葛藤徧野。我法妙難思。絆著幾箇。諸憎上慢者。冬瓜直儱侗。瓠子曲彎彎。聞必不敬信。只緣無眼耳鼻舌身意。山僧恁麼判斷。且道釋迦老子。還有轉身吐氣處也無。只怕眾生不是佛。是佛何愁不解語　上堂。值驢鳴。師曰。平地起骨堆。虗空墮地走。撞著瞎驢鳴。將謂師子吼。震威一喝。下座　上堂。如何是祖師西來意。庭前柏樹子。覰著則眼瞎。如何是祖師西來意。神前酒臺盤。喫著則口啞。如何是祖師西來意。簷前雨滴聲。聽著則耳聾。大眾會字。字經三寫。烏焉成馬　上堂。問如何是金城境。師曰。寨小規模大。曰如何是境中人。師曰。僧卑世界寬。曰人境相去多少。師卓拄杖曰。直下薦取。一僧以手掩師口。師打一拂。僧遂走曰。休揑怪。師拈拄杖打出。乃曰。棲鳳今朝散水雲。縱橫逆順任教行。破沙盆是正法眼。恐逐腥羶污却盆。震威一喝。下座　示眾。問如何是悟中迷。師曰。錢串井繩。曰如何是迷中悟。師曰。笊籬木杓。僧禮拜。師乃曰。錢串井繩。笊籬木杓。迷悟兩關。聖凡一著。驀呈拄杖曰。莫是者一著麼。不遇春風花不開。花開又被風吹落　示眾。風也大。雨也大。嚴寒施主請說法。不說如何併若何。人人薦取脚跟下。大眾且道。脚跟下作麼生薦取。平地喫交。石頭路滑　石帆岳司馬問。法臘多少。師豎一拳。岳勃然變色曰。我東南水窟地方。人民老實。莫在者裏惑亂人。師曰。貧道行脚十五年。今日惑亂者一箇。岳曰。惑亂我則可。只恐惑亂愚人。師曰。阿誰是愚人。岳瞪目視之曰。我也是路見不平。見你年幼。未是你做底時節。師曰。釋迦老子。初出母胎。指天指地。難道也是年幼。未是時節麼。岳曰。所以雲門要一棒打殺。我今日一棒打殺。你且作麼生。師作怕勢曰。貧道性命幾乎喪在門下。岳躍然拜別　僧問。如何是一六開天。師曰。竹密山齋冷。曰如何是二五成性。師曰。荷開水殿香　問。迷者迷。醒者醒。如何是獨脫一句。師曰。八角磨盤空裏走。曰不會。師曰。不會別參。曰參箇甚麼。師曰。八角磨盤空裏走　問。學人終日喫飯。不曾齩著一粒米時如何。師曰。一箇斑鳩九隻鳥　月潭法主問。還是悟有悟無。師曰。放下有無來。向汝道。主作聽勢。師曰。慣會裝聾害啞。主曰。我是真聾。師曰。真龍何不上天去　師不安。維那問曰。和尚尊候如何。師曰。七七八八。曰七七八八。還是好耶不好耶。師曰。一任卜度　師住東塔三載。旋應銅梁之請。歷主岊岳大峩萬峰中慶鳳山棲靈祥符無際蟠龍佛恩雙桂十剎。宗風遐播。後當蜀變。師以化導。不辭腥穢羣魔。救免僇殺者。億萬萬計　師無疾。坐逝于康熈丙午三月十六日。是夕。<span class='corr'>夔</span>太守。夢師授一扇。守展讀其偈曰。屣聲滑滑響蒼苔。老去尋山一快哉。回首五雲堪一笑。澹然瀟灑出塵埃。覺即遣候而師<span class='corr'>已</span>化去矣。郡守驚異。刊布其偈。世壽七十一。僧臘四十四。有語錄十二卷。行世。</p>
</div>
<div class='div-other'><a id='mulu3717' />
<p class='h4'>杭州府徑山費隱通容禪師</p><p>閩之福清何氏子。年十四。依鎮東慧山落<span class='corr'>䰂</span>。首參壽昌。提無字話。工夫純切。遽忘寢食。一日見經上堂。問答次。忽覺身世俱空。話頭脫落。目前虗逼逼地。問昌曰。今日看破和尚家風了也。昌曰。汝有甚麼見處。師便喝。次參雲門博山。往返至再。不能了手。天啟壬戌。聞天童悟寓吼山。師冐雨往謁。問覿面相提事若何。悟便打。師曰錯。悟又打。師震威一喝。悟復打。師又喝。至第七棒。平生伎倆知見。泮然冰釋。悟問。薰風自南來。殿閣生微凉。汝作麼生會。師曰。水向石邊流出冷。風從花裏過來香。悟曰。離此又如何。師曰。放和尚三十棒。悟曰。除却棒又作麼生。師便喝。悟曰。喝後聻。師曰。更要重說偈言。悟休去。既而隨悟赴黃檗。未幾命師繼席焉　結制上堂。紅爐猛燄。當前不可湊泊。鉗錘運動。貴乎直下翻身。透出威音那畔。甞在鬧市門前。問著劈頭便棒。徹底更無廉纖。因甚致得金烹。大冶玉出藍田　春日上堂。問物有榮枯。歲有新舊。如何是不遷變境界。師曰。八八六十四。問等閒識得東風面。萬紫千紅總是春。如何是春。師曰。百草頭上見端倪。乃曰。溪河解凍。草木初醒。四野燒痕漸綠。滿園麥色遂青。路上游人作舞。林間好鳥弄音。拂拂和風襲面。融融旭日鋪金。會則途中受用。不會世諦傳新。如何是途中受用底意。驀豎拳曰。不知是箇甚麼　上堂。良久曰。聲前一句子。欲要大家知。便下座　上堂。僧舉坐具曰。覿面離披。無過者意。當陽殺活。不外此機。和尚還見麼。師曰。放下著。問舉一不得舉二。今朝是一。便請和尚舉。師拈拄杖曰。會麼。曰慣得其便。師便打。乃曰。今朝初一。好箇消息。若還不會。又是明日。所以道。舉一不得舉二。放過一著。落在第二。山僧舉一了也。是汝諸人如何委悉。便下座　天晴上堂。問細草抽芽。萬物發生。當人笑顏不開。和尚作麼生道。師曰。旭日發生鋪地錦。曰某甲未見在。師便打曰。嬰兒垂髮白如絲。乃曰。廓然天地清如洗。散盡陰雲見古臺。物物頭頭全體露。衲僧正眼自應開　久雨上堂。淫雨不晴。大地黯黑。衲僧無處<span class='corr'>摶</span>量。且學維摩一默。直待天宮正驗來。徧界明明是者賊。咄　冬至上堂。今年此日是冬至。衲子須當明祖意。柏樹庭前翠又青。歷盡陰陽無變異。以拂子畫十字相。下座　上堂。箇事人人自現成。無勞肯綮動修因。波吒路上多差互。覿體承當是本人　上堂。西來祖意不涉繁端。當機了悟無可盤桓。苟悟也。歷歷風前開正眼。頭頭物物不遮瞞　元旦上堂。一年三百六十日。今日分明是初一。會得一兮萬事周。世間出世從茲立　上堂。世尊拈花。迦葉微笑。雖則覿面提持。未知向上一竅。欲知向上一竅。須是衲僧自透。且作麼生透。一莖草上解安身。百億須彌翻筋斗　上堂。今朝正是十五。箇事本來獨露。普請諸人自觀。管取頓超佛祖　開爐上堂。盡道今日開爐。誰知柴炭俱無。骨髓都教凍裂。更討甚麼分疎。直得吒吒沙沙。歷歷落落。佛見法見。無從起覓。殘言剩語。不挂嘴頭。卓卓丁丁行大步。眼空四海若為儔　誕辰上堂。窮和尚慶壽日。裸形國裏贈服飾。諸君太煞不知情。帶累山僧面俱赤。何故。葢者老漢五十年來。赤條條地。更無福利人天。亦無元妙巴鼻。四眾雖然橫逆來。終不拖泥帶水濕　天童密老和尚訃至。挂真舉哀。對真曰。佛祖源流。曹溪正脈。綿遠相傳。至我老和尚。三十四世。六興巨剎。海眾同居。以一條白棒。撐天拄地。直指當人本元命脈。契其旨者既多。會其元者亦盛。三十年來。道滿天下。一代化儀。周全完備。本懷既慶。遽爾歸真。誰謂法眼滅。法河乾。法梁折。直得超古越今。光前裕後。眼目爍破四天下。百世無能踰之者。既爾今日又要一場特地作甚麼。拘尸城畔聊通信。要與人天普共知。便舉哀　臘八上堂。凍餓雪山欲斷腰。明星忽現便成妖。當時我若同斯會。劈脊攔腮定不饒。何以。家無白澤之圖。必無如是妖怪。雖然如是。還有為釋迦老漢出氣者麼。有則不負今日供養。其或未然。莫怪山僧揩死蛇頭好。遂以拄杖。一時打散　嚴[車*度]轢居士請上堂。今日諸人莫撒沙。聊聽山僧一指迷。嘉禾有箇老鼠子。偷喫上天一粒粟。慣到諸方弄爪牙。動得清風多拂拂。獨是山僧不近情。白棒掀天與打出。翻身見得沒禪師。好向人前罵老禿。遂喚嚴居士曰。翻身一句。作麼生道。居士便出法堂。師曰。恁麼去也。下座　福嚴寺上堂。山僧來到此寺。了無一法可示。只憑佛祖真宗。普為諸人授記。遂以拄杖旋指曰。我不敢輕於汝等。汝等皆當作佛。復舉古德云。高在絕頂。富在福嚴。樂在天堂。苦在地獄。山僧則不然。若不在地獄。富不在福嚴。衲僧如委悉。鼻孔任遼天。喝一喝　老和尚三週忌日拈香曰。一二三三二一。鉄馬嘶空沒踪跡。憶得當年騰踏時。一回飲水一回噎。雖然如是。心不負人。面無慙色　上堂。僧出禮拜擬問。師曰。今日不答話。問話者三十棒。曰恁麼則信受奉行去也。師曰。且道說箇甚麼。僧以坐具拂一拂。師曰。少賣弄。乃曰。啟期<span class='corr'>已</span>半月。底事如何說。鼻孔若拈得。眼睛又失却。大地黑漫漫。路頭豈不錯。金剛手裏八稜棒。敲折須彌一額角。問諸人覺不覺。萬里長天飛一鶚　小參。刀不自割。鏡不自照。瞥爾知歸。當下便了。若是靈利衲僧。聞恁麼道。便乃呵呵大笑。却許他有些俊俏。何以到處逢場。驀面欺萬人。頭上翻筋斗。不為分外。有麼。眾無對。師曰。元來一隊漆桶。以拄杖打趂　小參。當人箇事。描固不真。便爾翻身。畵亦難象。塞斷人天路頭。佛祖不敢近傍。不須曠劫修因。直下千了百當。喝一喝。便歸方丈　小參。舉雪峰示眾曰。南山有一條鼈鼻蛇。汝等諸人切須好看。師曰。蛇無頭不行。長慶曰。今日堂中大有人。喪身失命。師曰。張開蛇口。雲門以拄杖攛向面前作怕勢。師曰。露出蛇斑。僧舉似玄沙。沙曰須是我稜兄始得。師曰。與蛇揩癢。雖然如是。我却不與麼。僧曰和尚作麼生。沙曰用南山作麼。師曰。跳出蛇窠。乃曰。當時雪峰會裏。者一羣蛇。今日被山僧挑向拄杖頭上。要教他生也得。要教他死也得。要教他不生也得。要教他不死也得。所謂把住則四方無路。放行則草叢裏輥。現前兄弟。還有與古人出氣者麼。有則出來。為蛇畫足。無則山僧放者一羣蛇。齩殺汝諸人去也。以拄杖一時打退　問。者樣沒頭沒腦事。如何得明。師曰。汝未到沒頭沒腦田地在。僧作禮。師曰。頭腦生也　問。說似一物即不中。還許學人商量否。師驀豎拳曰。者箇喚作甚麼。曰恁麼則商量<span class='corr'>已</span>竟。師劈脊便打　問。碓嘴生花。意旨如何。師曰。烏龜向火。曰如何是佛面百醜。師曰。是汝無面目　問。凡所有相。皆是虗妄。和尚為甚麼拄杖子不離左右。師驀拈拄杖曰。喚作拄杖子。入地獄如箭射。曰畢竟喚作甚麼。師與一棒曰。灼然喚作甚麼。僧一喝。師又與一棒　師問田頭曰。菜栽完麼。頭曰。栽完了。師曰。無根菜又作麼生栽。頭笑。師曰。開花了也　師一晚問斷眉敏曰。如何是大機。敏驀豎拳。師曰。如何是大用。敏便喝。師曰。機用向上。還有事也無。敏曰有。師曰。如何是向上事。敏轉身曰。拍拍是令。師曰。放汝三十棒　問。如何是舊年燈。師曰。門前火把子。如何是新年頭佛法。師曰。東家敲鑼。西家擊鼓　師問靈機觀曰。興化打克賓。意旨如何。觀曰。憐兒不覺醜。師曰。既打趂。何謂憐兒。觀曰。也要和尚具隻眼。師便掌曰。要我具隻眼那。觀曰。不是某甲恁麼道。爭見得和尚　又一日問觀曰。世尊拈花。意旨如何。觀驀豎一拳。師曰。不得喚作拳頭。又作麼生。觀打師一拳。師打觀一棒曰。且道是賞是罰。觀曰。少賣弄。師頷之　順治庚子二月十九日。示寂于福嚴。壽六十九。臘五十五。依法闍維。得舍利如豆大。五色光燦者無數。嗣法弟子輩。分散舍利。建塔金粟福嚴黃檗諸處。晦山顯著有舍利記。語錄二十卷。五燈嚴統二十五卷。行世。</p>
</div>
<div class='div-other'><a id='mulu3718' />
<p class='h4'>嘉興府金粟石車通乘禪師</p><p>金華朱氏子。依天真海藏脫白。稟具顯聖。徧參諸方。終不自肯。後謁天童悟於金粟。頓契元旨。呈偈曰。我手何似佛手。赤脚蓬頭便走。直透向上元關。管教合取狗口。悟肯之。執侍七載。先出世杭之隆慶。次繼席金粟。上堂。問人天交接兩得相見。如何是相見底事。師曰。相逢不相識。曰如何是賓中主。師曰。對面未相許。曰如何是主中賓。師曰。一棒沒疎親。曰如何是主中主。師曰。腦後掇乾坤。曰。賓主<span class='corr'>已</span>蒙師指示。頂[寧*頁]一著事如何。師曰。穿過鼻孔。僧禮拜。乃曰。問在答處。互作主賓。答在問處。同氣相親。且問諸人。無問無答。合作麼生。直饒神光不昧。萬古唯真。若恁麼會。驢年未夢見在。大眾畢竟作麼生道。驀拈拄杖。畫一畫曰。畫斷多年爛葛藤。括地清風赤骨[骨*歷]。卓拄杖　冬至上堂。問冬至陽生。為甚滴水成冰。師曰。烏龜水底深藏六。曰恁麼則一句流通去也。師曰。截斷脚跟。乃曰。六陰滅盡。滴水滴凍。一陽復生。羣靈彰用。遂卓拄杖曰。拄杖子。吞却山河大地。草木昆蟲。正恁麼時。作麼生是化育之本。喝一喝曰。箇裏點開天地眼。一氣無私豁古今。復喝一喝　開爐上堂。二十餘年火種。全副爐鞴在手。九旬衲子安居。烹得通身爛朽。驀卓拄杖一下曰。者是火。復卓一下曰。者是爐。若也透此重關。管教獨露常光。觸處離名離相。頭頭日用全彰。其或未然。山僧更與諸人露箇消息。擲拄杖曰。燎却門前無一物。萬人叢裏奪高標　上堂。元機透徹。左右逢原。以心契心。流通正脈。統三界以為家。作四生之依怙。宏開不二之門。揭示項門正眼。放出<span class='corr'>陝</span>府銕牛。踏殺嘉州大象。正當恁麼時。且道什麼人證據。還會麼。顧左右曰。任從滄海變。終不與君通　上堂。諸佛出世。為一大事因緣。達磨西來。指人見性成佛。金粟不諳老婆禪。祇要諸人棒下見血。若也恁麼會得。觸處逢渠。纖塵不立。既然觸處逢渠。且道渠是阿誰。毫釐有差。天地懸隔　上堂。少室真機。人天普育。直指父<span class='corr'>母</span>未生面目。大眾。有眼皆見。有耳普聞。且作麼生是未生前面目。良久曰。牆外鳥啼聲<span class='corr'>已</span>碎。盡在搖頭不語中。喝一喝　上堂。不寒不熱火柴頭。撥動些兒爆地流。從此一番親煆煉。縱橫無礙任悠悠。若也見得。不須畫地為牢。其或未然。燒却眉毛有幾莖　解制上堂。拄杖本無彼此。趂出一羣獅子。驀然擲地翻身。休得人前露齒。騰騰獨步大方。不涉和泥合水。正當恁麼時。還有翻擲底麼。擲拄杖曰。橫身芳草綠。回顧落花紅　小參。扶<span class='corr'>揚</span>宗乘。須恁麼人。知恁麼事。具格外眼。透頂透機。敲骨取髓。不落窠臼。如奔流度刃。石火電光。非真獅子。那堪翻擲。豈不見。臨濟初至河北住院時。對普化克符二上座曰。我欲于此建立黃檗宗旨。汝二人可成褫我。二人便珍重下去。三日後。普化問曰。和尚三日前說甚麼。師便打。又三日後。克符問曰。和尚打普化作甚麼。師亦打。三尊宿。一挨一拶。摩觸家風。威神凜凜。天魔膽喪。文殊普賢削迹吞聲。天下老和尚聞風結舌。正恁麼時。且道還有建立宗旨底麼。良久喚侍者。者應諾。師打曰。普請喫茶　問。如何是父母未生前。師曰。無孔銕錘。曰生後如何。師曰。髑髏粉碎　問。向上一句即不問。歷代相傳事若何。師曰。鼻孔拖地。曰如何是無得無傳底句。師便掌　問。如何塵中能作主。師曰。撒手見青天。曰如何是化外自來賓。師曰。一棒一條痕　崇禎戊寅春示疾。僧問。此後向甚處與和尚相見。師曰。徧界不曾藏。僧作禮曰。恁麼則向者裏相見去也。師曰。莫錯認。遂泊然而逝。世壽四十有六塔于本山之左。</p>
</div>
<p class='juan'>五燈全書卷第六十五</p></div></div></div>
</div><!-- end of div[@id='body'] -->
</body></html>