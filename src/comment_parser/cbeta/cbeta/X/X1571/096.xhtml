<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4882' />五燈全書卷第九十六</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十六世隨錄</p>

<div class='div-other'><a id='mulu4883' />
<p class='h3'>金陵橫山同菴潤禪師</p><p>上堂。以拂子。畫○○○○○。一二三四五。金木水火土。常在五形中。五形中莫覩。報君知休莽鹵。捉敗虗空仔細看。五五原來二十五　上堂。一二三四五。任君顛倒數。五四三二一。從頭數不徹。數得徹。休狼藉。放過長沙老大蟲。只恐蝦蟇吞却月　示眾。個事猶如立戰同。當陽一著好施功。若還不聽將軍令。向外安排總是空。空即不無。且道將軍令。汝作麼生聽。以拄杖卓一卓曰。不得動著。動著即禍生　示眾。風敲翠竹。露滴荷香。西來祖意如何說。一番雨過一番凉　問。如何是道。師曰。此去金陵一百里。曰如何是道中人。師曰。驢駝馬載　問如何是佛。師曰。花放寒巖　問。借和尚金剛王寶劒看。師曰。照顧性命。僧擬議。師曰。髑髏墮也　問。如何是善知識眼。師曰。一切不見。曰人人皆見。為甚麼善知識不見。師曰。你猶在門外　問。如何是本來面目。師曰。雪消山露骨。曰意旨如何。師曰。水滴石流香<span class='note-inline'>(南音言嗣)</span>。</p>
</div>
<div class='div-other'><a id='mulu4884' />
<p class='h3'>金陵蔣山佛國樗菴學禪師</p><p>示眾。舉道吾因趙州來。著豹皮裩。把吉撩棒。在三門前。見州來。便高聲唱喏而立。州曰。小心祇候著。吾又唱喏一聲而去。師曰。這兩個漢。大似無孔笛。撞著氈拍板。五音六律。太煞分明。惜乎當時少個知音。且道即今還有分別者麼。以拂子擊几一下曰。子期子期<span class='note-inline'>(南音言嗣)</span>。</p>
</div>
<div class='div-other'><a id='mulu4885' />
<p class='h3'>朗公居士吳顯</p><p>長洲人。初參靈隱禮。禮問。有甚疑處。遠來參謁。士曰。狂心未歇。歇即菩提。請問和尚歇在甚處禮曰。欵欵去你葛藤。士無語。參半載。無所入。後禁足北菴。一夕坐香次。聞甌響有省　頌殃崛產難曰。腦後白雲閒片片。眉端春色甚迢迢。不知討甚閒家具。平地無端喫一交　頌女子出定曰。春睡沈沈却正濃。不知黃鳥罵東風。醒來謾揭羅幃看。隱隱牕紗亂落紅<span class='note-inline'>(印象詮嗣)</span>。</p>
</div>
<div class='div-other'><a id='mulu4886' />
<p class='h3'>繡水雨嵩霙禪師</p><p>問丹霞訪龐公。靈照放下籃。意旨如何。師曰。啞子傳來信。聾人滿耳聞。曰丹霞問龐公在否。照擕籃而去。又作麼生。師曰。誰家別院池塘裏。一對鴛鴦畵不成<span class='note-inline'>(商予啟嗣)</span>。</p>
</div>
<div class='div-other'><a id='mulu4887' />
<p class='h3'>興國上一乘禪師</p><p>參多福啟。一日求入室。啟曰。上無片瓦。下無卓錐。喚甚麼作室。師仰面四顧曰。蒼天蒼天。啟曰。阿誰呌苦。師曰。不是師貧連子苦。只緣家富小兒嬌。又問。多年失親近。今日乞麤拳。啟曰。老僧沒氣力。師曰。慈悲太煞。啟惡發曰。脫空妄語漢。何處見得來。師曰。早晨喫粥。而今又餓。啟曰。飯袋子出去。師曰。歇歇進來問訊和尚<span class='note-inline'>(商予啟嗣)</span>。</p>
</div>
<div class='div-other'><a id='mulu4888' />
<p class='h3'>蘇州朱茂苑居士</p><p>產時母夢明月射腹。驚覺乃娩。長成。信向宗門。參扣諸方。一日聞鐘有省。述偈曰。偶寓平江道院東。諸方禪客喜相逢。十年切切求開示。不若親聞一擊鐘　丹霞燒木佛頌曰。木佛燒來禦禁寒。何須特地起疑端。可憐院主親遭毒。墮落鬚眉不自瞞　世尊初生頌曰。錦衣公子舞鞦韆。賣弄風流逞少年。添得黃鸝鳴翠柳。十分春色播人前<span class='note-inline'>(忍可持嗣)</span>。</p>
</div>
<div class='div-other'><a id='mulu4889' />
<p class='h3'>丹徒正覺尼佛機元禪師</p><p>竹篦子頌曰。拈起吹毛劒。魔佛皆膽戰。擬議問如何。雷聲轟閃電　趙州勘婆子頌曰。勘破婆子。公案兩重。山崩地裂。杲日當空　臨濟見僧入門便喝頌曰。鐵牛踏破澄潭月。石虎巖前吼不徹。黑漆崑崙沒處藏。百獸聞之皆腦裂<span class='note-inline'>(中璞如嗣)</span>。</p>
</div>
<div class='div-other'><a id='mulu4890' />
<p class='h3'>順天報成起聖仁禪師</p><p>上堂。身瘦面皮黃。都緣為事忙。昨朝親入市。今日又陞堂。擬唱雲門曲。猶疑不合腔。勞煩拄杖子。代我為敷揚。連卓拄杖　上堂。今日開爐。柴炭俱無。掃除靈解。蕩滌真如。本無故舊。那有親疎。饑餐渴飲。真實工夫。冷灰爆出黃金豆。笑殺西來碧眼胡　上堂。直說曲說。讚說毀說。識者是醍醐。不識是毒藥。毒藥醍醐。一并拈却。要識楊岐驢。只有三隻脚<span class='note-inline'>(桂昌銳嗣)</span>。</p>
</div>
<div class='div-other'><a id='mulu4891' />
<p class='h3'>桐城慧山清泉大宜卓禪師</p><p>解制上堂。住不用錐。去不用鈎。不住不去。鈎錐甚利。內中還有知痛癢者麼。眾無對。師復曰。饒君走遍天涯路。盡在山僧拄杖頭　仲春小參。春風和暖。日長夜短。青山依舊青。乾坤依舊轉。山僧拄杖頭。今古何曾免。謹白參元人。道不遠人人自遠。卓拄杖一下曰。這裏不是<span class='note-inline'>(十洲瀛嗣)</span>。</p>
</div>
<div class='div-other'><a id='mulu4892' />
<p class='h3'>京都大悲燈巖德禪師</p><p>江南常熟朱氏子。師生時。香光滿室。四歲。便解趺坐念佛。十歲。父歿。偶至城西地藏。見壁上地獄形相。生恐怖心。欲出家。母許之。象游逵。為之剃染。一日讀楞嚴。至阿難此非汝心處。頓起疑意。三年乃有所會。後興福定。以主人公話相詰。益自奮力研究。歷參吳下知識。俱不契旨。圓戒畢。省從兄于蒲邑。道出京師。途次遭攧。疑情冰釋。適定住都門鐵佛。師詣之。定曰。幾年不相見。此事又如何。師曰。鼻孔依然向下垂。定曰。那裏見得。師曰。特來禮拜和尚。是夕。師陳所見。痛棒打出。如是者三。一日入方丈。纔開口。便打。當下若脫千觔擔子相似。禮拜便出。受囑後。初住虞之破山。復入都。住大悲廣泉諸剎　上堂。舉僧問趙州。如何是祖師西來意。州曰庭前柏樹子。僧曰和尚莫將境示人。州曰我不將境示人。僧曰如何祖師西來意。州曰庭前柏樹子。師曰。若言心境一如。好與這僧一坑埋却。若言信手拈來。毀謗趙州更甚。畢竟如何是祖師西來意。庭前柏樹子　夏日上堂。舉洞山因僧問。寒暑到來如何迴避。山曰何不向無寒暑處去。曰如何是無寒暑處。山曰寒時寒殺闍黎。熱時熱殺闍黎。師曰。轉功就位。轉位就功。融通妙叶。不犯離微。自是洞上宗風。只如寒時寒殺。熱時熱殺。又作麼生回互。不見道。太陽門下日日三秋。明月堂前時時九夏　師誕上堂。天地同根。萬物一體。至哉斯言。急須會取。驀拈拄杖曰。既是萬物一體。且道。拄杖子與山僧。是一是二。若道是一。山僧是山僧。拄杖是拄杖。何曾是一。若道是二。山僧屬羊。拄杖子又屬個甚麼。却喚作二。向這裏道得諦當。不妨與從上佛祖。把手同行。若道不得。你有拄杖子。我與你拄杖子。你無拄杖子。我奪却你拄杖子。速道速道　因事小參。盡大地是個火坑。得何三昧。不被燒却。遂目左右曰。看看。個個肉綻皮穿去也。若是個漢。但向世間一切榮名利養。人我是非。鬬諍堅固處。一椎擊破。虗空粉碎。大地平沈。正恁麼時。且道。火坑在甚麼處。良久曰。再犯不容　上堂。舉臨濟會下兩堂首座同時下喝。僧問還有賓主也無。濟曰賓主歷然。師曰。兩家總不用喝。亦復賓主歷然。且道。阿誰證明。良久曰。照顧眉毛　冬至上堂。朝來忽報一陽生。逆旅何人不動情。只有殘僧躭寂寞。從來寒暑不相驚　歲夜小參。大盡三十日。小盡二十九。從古到如今。曆本家家有。既有。何不拈出看。時有僧欲出。師約住曰。且住。若無本監曆日印信。即同私曆　立春上堂。開歲越十日。風光始得春。法筵龍象客。又見一番新。一番新。大地山河倍有神。莫道東村王大姐。依然滿面是埃塵　問法身充滿于太虗。正與麼時。應身在甚麼處。師曰。山僧在上座眼裏。僧禮拜。師曰。鄭州出曹門　士問。大鵬展翅即不問。金榜題名事如何。師曰。久<span class='corr'>已</span>斫額望子。曰如何是無根樹。師曰。切忌節外生枝。曰如何是無陰陽地。師曰。踏著幾人知。曰如何是呌不響山谷。師曰。動容揚古路。不墮悄然機<span class='note-inline'>(平巖定嗣)</span>。</p>
</div>
<div class='div-other'><a id='mulu4893' />
<p class='h3'>鄂州龍華吼山興禪師</p><p>江夏張氏子。結制上堂。七日前。壁立萬仞。追到牛角尖頭。直要懸崖撒手。七日後。裂破漆桶。勦絕命根。也須絕後再甦。正當七日內。你諸人性命。盡在山僧手裏。以拄杖連打曰。急速救取　示眾。我有達磨隻履。乾坤踏徧無底。脫在糞掃堆頭。千聖提掇不起　問如何是般若體。師曰。橫三豎四。曰如何是般若用。師曰。七穿八穴。曰如何是體用一如。師便打<span class='note-inline'>(省庵由嗣)</span>。</p>
</div>
<div class='div-other'><a id='mulu4894' />
<p class='h3'>青田崇勝桂巖嵩禪師</p><p>莆田人。少從父遊寺。見一羅漢。以兩手拍開胸堂。露出一佛。鼓掌笑曰。奇哉。原來心頭有佛詣長樂龍峰披剃。二十四歲。出嶺參崇勝皛。機緣相契。後承印可繼席　示眾。一毫頭上立乾坤。百億須彌繞日月。乃豎拂曰。能於者裏識根源。南北東西何途轍　小參。風高月冷。海闊天空。猿啼遠岫。鶴唳喬松。提挈衲僧巴鼻。發明佛祖綱宗。卷舒自在。八面玲瓏。直須坐斷主人翁。古木斜陽嶺外紅　小參。十里長亭。五里短亭。神疲力倦。暫爾消停。風來一陣。鳥語數聲。汗乾體爽。眼豁心清。從茲歸去好歸去。休問前途多少程　問如何是崇勝境。師曰。千峰翠繞芝溪水。曰如何是境中人。師曰。瘦骨寒披毳衲衣　問燈籠與露柱相交。是第幾機。師曰。是第二機。曰如何是第一機。師曰。燈籠與露柱相交　問如何是冬來意。師曰。嶺梅破玉　問如何是佛。師曰。雞嘴尖。鴨嘴匾　問如何是孟春境。師曰。鷓鴣啼處百花香<span class='note-inline'>(白嶠皛嗣)</span>。</p>
</div>
<div class='div-other'><a id='mulu4895' />
<p class='h3'>通州廣慧啟密綿禪師</p><p>示眾。今朝識得是初一。萬事從茲俱了畢。靜聞啞子唱山歌。笑看泥牛相鬬踢。拳來脚去逞風流。錯把須彌打一摑。直得龍王怒不休。帶累修羅雙眼突。拄杖從空見不平。各與三十齊趂出。連卓拄杖。喝一喝<span class='note-inline'>(均實水嗣)</span>。</p>
</div>
<div class='div-other'><a id='mulu4896' />
<p class='h3'>通州廣慧笑翁珍禪師</p><p>上堂。舉拂子曰。若向這裏透得。可以放嚝隨緣。設若佇機停思。未免當面錯過。山僧更與註破。今朝據室復陞堂。四眾雲臻沾法喜。露柱燈籠合進香。森羅萬象齊施禮　師出世不久。遂爾遷化。臨終書偈曰。住世風顛。三十二載。呵佛罵祖。生平慶快。瀟灑而行。無些罣礙。擲筆而逝<span class='note-inline'>(均實水嗣)</span>。</p>
</div>
<div class='div-other'><a id='mulu4897' />
<p class='h3'>大名興化斷指覺禪師</p><p>參玉田潤得法。後結茅于天雄軍之城西十里。每夜坐見祥光燭天。追求之。得臨濟祖塔。埋沒瓦礫中。師遂重建石幢。鼎新塔院。天童忞。古南門。報恩賢。天目琇。俱為捐資。以讚助之。又建興化塔寺于側。不三年而成叢席。興復第一祖庭。緣非小可也　僧問。虗空粉碎。大地平沉底境界。還喫臨濟痛棒也無。師曰。罪不重科　問古塔巍然不動。還有向上事也無。師曰。瞻之仰之。僧禮拜。師曰。因我得禮汝<span class='note-inline'>(玉田潤嗣)</span>。</p>
</div>
<div class='div-other'><a id='mulu4898' />
<p class='h3'>虞山中峰天山旭禪師</p><p>溧陽史氏子。俗名藩。以世胄擢大金吾。援勦山東流宼。奏捷。勅賜巡邊。值鼎革。洪內院。疏請陛見。願懇為僧。初參福嚴天目。後入龍華滿室。逼拶三閱月。以野鴨子公案。聞報鐘聲得省。補第一座　臘八上堂。豎拂子曰。釋迦老子來也。向這裏會得。則不用勞形忍餓。六載三年。明星夜夜燦中天。德慧無邊傳正續。大眾會麼。倘或未能。山僧下個註脚。擲拂子曰。切莫漂流在異鄉<span class='note-inline'>(雲漢滿嗣)</span>。</p>
</div>
<div class='div-other'><a id='mulu4899' />
<p class='h3'>虞山智林僧木蔭禪師</p><p>邑之楊氏子。上堂。即心即佛。鴨聽雷鳴。非心非佛畵蛇添足。離即離非。癡人說夢。是即是非。矮子觀場。內中有一句。不是心不是佛不是物。具眼者試辨看<span class='note-inline'>(雲漢滿嗣)</span>。</p>
</div>
<div class='div-other'><a id='mulu4900' />
<p class='h3'>崑山葛毅調居士</p><p>名鼎。號七空。十六歲。于古人言句上起疑。遂徹夜坐香。脫略塵事。會世變。獨居究心教乘。後謁古南門靈隱禮。各有契入。繼參妙喜滿。朝夕質疑。一日滿問。路逢死蛇莫打殺。如何。士曰。死蛇原不死。打殺便不生。問無底籃子盛將歸如何。士曰。無底盛將來。有底盡底去。滿頷之　婆生七子頌曰。從來大地絕知音。拋擲從誇眼目新。可惜末兒泥水浸。放他六子長威神　倒騎牛入佛殿頌曰。多劫騎牛。祇為不鑑。這回倒騎。得個方便。絕勝覓牛。辜他佛殿<span class='note-inline'>(雲漢滿嗣)</span>。</p>
</div>
<div class='div-other'><a id='mulu4901' />
<p class='h3'>京口聽潮憨雲頂禪師</p><p>武進陸氏子。依鹿泉瀇。一日聞黃鸝鳴開悟。出住廣陵萬壽。上堂。揮拂子曰。達磨留下一隻履。徧地兒孫提不起。直教做得十分像。不是欹頭便歪嘴。我亦自笑求其全。南北東西覓知己。那管逢人出不出。萬壽勉作三年主。驗盡方來少作家。寂寥此道誰堪語。作收拂子勢曰。莫教鍼線空狼藉。收拾歸家著自底　問須彌山畢竟是有是無。師曰。頓向你面前了也<span class='note-inline'>(獨癡瀇嗣)</span>。</p>
</div>
<div class='div-other'><a id='mulu4902' />
<p class='h3'>洪都西山龍泉千山峻禪師</p><p>問如何是戒。師曰。斷除妄想重增病。曰如何是禪。師曰。趣向真如亦是邪。曰如何是不遷義。師曰。石壓筍斜出。懸崖花倒生。曰如何是行脚事。師曰。乞食前村去。臨池洗鉢回<span class='note-inline'>(獨癡瀇嗣)</span>。</p>
</div>
<div class='div-other'><a id='mulu4903' />
<p class='h3'>洪都靖安法藥百拙倫禪師</p><p>問法藥是甚麼湯頭。師便打。曰且莫亂打。師復打。曰蒼天蒼天。師曰。病狂呌屈。多死少活。僧擬議。師直打退<span class='note-inline'>(獨癡瀇嗣)</span>。</p>
</div>
<p class='juan'>五燈全書卷第九十六</p></div></div>
</div><!-- end of div[@id='body'] -->
</body></html>