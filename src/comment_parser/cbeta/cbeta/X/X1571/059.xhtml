<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3389' />五燈全書卷第五十九</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu3390' />
<p class='h2'>南嶽下第二十六世</p>
<div class='div-other'><a id='mulu3391' />
<p class='h3'>鄧尉持禪師法嗣</p>
<div class='div-other'><a id='mulu3392' />
<p class='h4'>杭州東明虗白慧旵禪師</p><p>湖廣王氏子。父為丹陽稅課司。遂家焉。幼頴悟。不類常兒。年十四。往從妙覺湛然受業。一日怍務次。然問。汝在此作什麼。師曰。切蘿蔔。然曰。你只會切蘿蔔。師曰。也會殺人。然引頸。師曰。降將不斬。然異之。會然遷撫之疎山。師聞唯菴唱道松隱。將往見。至一小菴。自誓曰。此行若不徹證。決不復回。一定六日。忽舉首睹松。豁然有省。遂返。晝夜危坐。端如銕幢。諸方因號旵銕脊。後抵姑蘇鄧尉。謁果林。指令參寶藏持。具述悟由。持曰。佛法如大海相似。轉入轉深。那裏泊在者裏。一日室中侍立次。持問。心不是佛。智不是道。汝云何會。師向前問訊。叉手而立。持呵曰。汝在此許多時。猶作者般見解。師遂發憤。寢食俱廢。至第二夜。驀然徹證。述偈曰。一拳打破太虗空。百億須彌不露踪。借問個中誰是主。扶桑涌出一輪紅。持笑曰。然雖如是。也須善自護持。時節若至。其理自彰。師受囑辭去。於天目之平山堂。結侶坐千日長期。期滿。至昭慶受具　後遊安溪古道山。峯巒秀拔。遂有終焉之志。一住三十載。影不出山。道風遠播。宿衲爭趨座下。拓基營繕。成大精藍。明宣宗宣德乙卯。敕額東明禪寺。復命度僧。以奉香火。檀施委積。師復捐餘貲。重修淨慈大殿　英宗正統辛酉六月一日。忽集眾。敘謝訣別。眾請偈。師曰。一大藏教。無人看著。爭用得者。幾句閒言語。跏趺而逝。茶毗。舍利無筭。塔於本山東塢。世壽七十。臘五十有五。國子監祭酒胡公濙。為之銘。</p>
</div></div>
<div class='div-other'><a id='mulu3393' />
<p class='h3'>壽昌來禪師法嗣</p>
<div class='div-other'><a id='mulu3394' />
<p class='h4'>建寧府天界雪骨會中禪師</p><p>大闡通參次。師問。從何處來。曰逼塞虗空。都無來去。師曰。既無來去。阿誰拕皮袋到者裏。曰內外俱空。皮袋何有。師曰。如何是祖師西來意。曰西來豈有意耶。師曰。臘月三十日到來。向何處安身立命。曰信脚踏翻。乾坤獨露。師乃示以偈曰。的是金毛親出窟。法輪掉轉入廛來。一聲驀地遙空吼。野犴聞之腦裂開。</p>
</div></div>
<div class='div-other'><a id='mulu3395' />
<p class='h3'>東普悟禪師法嗣</p>
<div class='div-other'><a id='mulu3396' />
<p class='h4'>舒州投子楚山幻叟荊壁紹琦禪師</p><p>蜀之安唐雷氏子。年九歲。從玄極通受業。首參無際悟。一日聞板聲有省。復徧叩月溪海舟諸老。咸稱賞之。明英宗正統癸亥。再參悟。悟問。數年以來。在什麼處住。師曰。廓然無定。悟曰。有何所得。師曰。本自無失。何得之有。悟曰。者是學得來底。師曰。一法不有。學自何來。悟曰。莫落空耶。師曰。我尚非我。誰落誰空。悟曰。畢竟事作麼生。師曰。水落石出。雨霽雲收。悟曰。莫亂道。只如佛祖來。也不許縱爾。橫吞藏海。現百千神通。到者裏。更是不許。師曰。和尚雖則把住要津。其奈勞神不少。悟拍膝一下。師便喝。悟曰。克家須是破家兒。恁麼幹蠱也省力。師掩耳而出。至晚。復召師詰曰。汝將平昔次第發明處。說來看。師從實具對。悟曰。還我無字義來。師呈偈曰。者僧問處偏多事。趙老何曾涉所思。信口一言都吐露。翻成特地使人疑。悟曰。如何是汝不疑處。師曰。青山綠水。燕語鶯啼。歷歷分明。更疑何事。悟曰。未在更道。師曰。頭頂虗空。脚踏實地。悟即鳴鐘集眾。乃記莂焉。壬申。抵金陵。訪月溪海舟。出住天柱　僧問。如何是天柱境。師曰。㵎濶雲歸晚。山高日出遲。曰如何是境中人。師曰。額下眉遮眼。腮邊耳搭眉。曰如何是天柱家風。師曰。雲甑炊松粉。冰鐺煑月團　問如何是祖師西來意。師曰。海神撒出夜明珠。曰學人不會。師曰。文殊失却玻璃盞　問如何是佛。師曰。生銕秤鎚。曰如何是法。師曰。石頭土塊。曰如何是僧。師曰。黑漆拄杖　景泰乙亥。遷投子。上堂。僧問。遠離皖山。來據投子。海眾臨筵。請師祝聖。師曰。鼎內長生篆。峯頭不老松。曰祝聖<span class='corr'>已</span>蒙師的旨。投子家風事若何。師曰。提瓶穿市過。不是賣油翁。曰只如祖師道。不許夜行。投明須到。還端的也無。師曰。雖然。眼裏有筋。爭奈舌頭無骨。曰趙州道。我早猴白。渠更猴黑。意作麼生。師曰。不因弓矢盡。未肯豎降旗。問和尚今日陞座說法。未審有何祥瑞。師曰。麒麟步驟丹霄外。優鉢華開烈焰中。曰如何是祖師西來意。師曰。雪消山頂露。風過樹頭搖。問寶劒未出匣時如何。師曰。神號鬼哭。曰出匣後如何。師曰。佛祖吞聲。曰出與未出時如何。師曰。無鬚鎖子兩頭搖。僧提起坐具。師便喝。僧擬議。師便打。乃曰。毒蛇頭上揩痒。猛虎口裏橫身。也須是恁般人始得。適來者僧。大似一員戰將。敢來者裏。奪鼓攙旗。惜乎龍頭蛇尾。死在棒下。若解轉身活路。自然不犯鋒鋩。所以道。弄蛇須是弄蛇手。不會弄蛇。蛇齩殺。復舉法燈開堂日。葢為清涼老人有未了公案話畢。師曰。大凡宗師出世。先要拈出己見。然後方可定斷古今。看他法燈。如此作略。美則美矣。了則未了。幻叟今日亦為蠶骨老人。有未了公案。出來為渠了却。若有問蠶骨老人有甚不了公案。應聲便喝。眼目定動。連棒打出。大眾。山僧恁麼提持。且道。與法燈用處。還有優劣也無。若緇素得出。許他是個同參　上堂。拈拄杖曰。只者些子誵譌。多少師僧。到者裏。開口不得。思量不及。舉揚不出。即今落在山僧手裏。橫也由我。豎也由我。提起放下。卷舒殺活。總由我。以拄杖空中點一點曰。正當恁麼時。從上佛祖。天下老和尚。到者裏。只得乞命有分。眾中莫有為佛祖出氣者麼。良久。卓拄杖一下曰。[翟*支]瞎金剛正眼。靠倒空王寶座。汝等諸人。討什麼盌。便下座　上堂。眾集。師斂衣就座。良久曰。大眾分明記取。便下座　示眾。選佛場開定祖機。辨明邪正在鉗鎚。禹門浪暖風雷動。正是魚龍變化時。眾中莫有衝波激浪者麼。良久。以拂子打圓相曰。機先一著。覿面全提。擊禪牀一下曰。句外一言。和聲揭露。不許停思顧佇。那容擬議分疎。眨得眼來。劒去久矣。縱饒佛祖到來。也只攢眉有分。何故。葢為非言路可通。非心識可測。若是英俊衲僧。向未舉以前。便當點首一笑。猶較些子。近世人心不古。學者不務真參實悟。惟是接響承虗。以學識依通為悟明。穿鑿機緣為參究。破壞律儀為解脫。夤緣據位為出世。以致祖風彫弊。魔說熾然。塞佛祖之坦途。瞽人天之正眼。使吾祖教外別傳之道。於斯委地。大覺世尊。於二千年外。早<span class='corr'>已</span>識得眾生心病。預設多方。曲垂規則。故曰。末世眾生。希望成道。無令求悟。惟益多聞。增長我見。又曰。眾生未悟。作何方便。普令開悟。所以結制安居。尅期取證。過三期日。隨往無礙。故知解結之有時也。諸大德。於九十日中。還曾證悟也無。<span class='corr'>已</span>悟者。且置勿論。如或未悟。則此一期又是虗喪了也。若是真正道流。以十方法界。為圓覺期場。無論百日千日。結制解制。但以舉起話頭為始。一年不悟參一年。十年不悟參十年。乃至二十年三十年。盡平生不悟。決定不移此志。直要見個徹頭徹尾。真實究竟處。方是放參之曰。所謂一念萬年。豈虗語哉。豎起拂子曰。諸大德。還知落處麼。幻叟今日不辭饒舌。更為諸人下個註脚。猛火鑄成金彈子。當機揑碎又渾圇。等閒得失俱拈却。風送潮音出海門　師到菜園見冬瓜。問園頭。者個無口。因甚長得如許大。頭曰。某甲不曾怠惰一時。師曰。主人公還替你。出些力氣也無。頭曰。全承渠力。師曰。請來與老僧相見。頭便禮拜。師曰。者猶是奴兒婢子在。頭轉身拈篾縛架。師乃呵呵大笑。回顧侍者曰。菜園裏有蟲　性空首座。請益蒙山三關語曰。蟭螟蟲吸乾滄海。魚龍蝦蟹。向何處安身立命。師曰。長安路上金毛臥。曰水母飛上色究竟天。入摩醯眼裏作舞。因甚不見。師曰。五鳳樓前銕馬嘶。曰蓮湖橋。為一切人直指。明眼人。因甚落井。師曰。明月照見夜行人。曰請師頌出。師曰。好與痛棒。曰棒則甘領。頌則乞師不吝。師乃大笑。頌曰。當機把斷聖凡津。擬議知渠屈未伸。欲識蒙山端的旨。垂鉤意在釣金鱗　天順丁丑。由匡廬歸蜀。韓都侯。於方山建雲峯寺。迎師住持。憲宗成化癸巳三月望示微疾。眾請末後句。師展兩手曰。會麼。復曰。今年今日。推車撞壁。撞破虗空。青天霹靂。阿呵呵。泥牛吞却老龍珠。澄澄性海漚華息。泊然而逝。世壽七十。僧臘六十一。建塔天成。</p>
</div>
<div class='div-other'><a id='mulu3397' />
<p class='h4'>雲南府古庭善堅禪師</p><p>本郡昆明丁氏子。十九參栢巖。明宣宗宣德庚戌。走金陵。參無隱道。道示萬法歸一一歸何處話。苦心窮究。未有所入。乙卯。抵貴州雍蘿山。入蜀。脇不至席者十載。方得透脫。後於正統間。走謁隆恩。求無際悟印證。悟曰。子見處。因甚與老僧不同。師展兩手曰。者個非別。悟頷之。一日辭悟。悟曰。甚處去。師曰。十字街頭。訶佛罵祖去。悟曰。子還來否。師曰。不違和尚尊顏。禮拜便行。初遊金臺。止大容山。復南還。住金陵天界。遷皖桐浮山　示眾。舉汾陽無業道。古德道。人得意後。茅茨石室。向折脚鐺。煑飯喫過二三十年。名利不干懷。財寶不為念。大忘人世。隱跡巖叢。君王召而不來。諸侯請而不赴。豈同吾輩貪利愛名。汩沒世途。如短販人。有少希求而忘大果。師曰。誠哉是言。我等。惟掠虗頭。妄自尊大。無明三毒。潛結於心。逆惡境緣。知無解脫。據實而論。且莫管你是知識非知識。除却一切施為動靜。語默文字。生死到來。畢竟作麼生脫去。不得認著個死搭搭。向良久處妄想。不得執著個轉轆轆。向活脫處狂蕩。但有絲毫差別見覺。直饒脊梁生銕鑄。就機辯懸河瀉水。未免閻老子打入阿波波阿吒吒。八寒八熱。萬死萬生。灼然灼然。擊拂子曰。昨夜蟭螟吞六合。虗空撲碎落巖前。復召大眾曰。珍重　示眾。若論向上一著。了無別說。惟當人本自具足。文字經論。且無放處。近來諸方學者。盡被古人舌根埋沒。不能決志透脫。開口處情塵知見。學解聰明。於自受用中。確無的實。似這等。豈非自喪己靈。爾若不信。有日病來將所學所抱。抵將不去。那時方悔錯用心力。學者既是實生死行脚。豈可高心執見聞。恁麼說。便憤志決透去。乃思前算後。便拌此生。大捨身命。做大休歇工夫。當知。此非小因緣。必猛利方能入劄。且諸方諸宿說。做工夫於自究竟處。或一年半月一月。或三年五載。有些見解。或聞師家舉似。或看冊子。便認著業識做模樣。生大我慢。便効古人行棒下喝。瞬目揚眉。學者不知被他惑了。此個樣子。正是生死無明。若或真參實證。却不恁麼。要向本分綿綿密密下死。志做將去。莫論年久歲深。一念子撥之不開。蕩之不散。時節到來。荳爆冷灰。天翻地轉。打破疑團。虗空粉碎。方是自己大光明寶藏。大受用處。自然頭頭無礙。物物全彰。了無一法可當情。說這邊那畔。通明透徹。凡情聖解。宛爾一如。盡十方世界。森羅萬象。總諸佛清淨無礙三昧。到恁麼田地。說甚麼文字情解。根根塵塵。悉是大光明寶所。有時攝十方諸佛光明。入一微塵光明。一微塵光明。現十方世界諸佛。諸佛非來。我亦非動。具不思議種種三昧。乃至不可說微塵剎數。具足諸佛定慧三昧。於一毫末。從外來　有山雲水石集。行世。</p>
</div>
<div class='div-other'><a id='mulu3398' />
<p class='h4'>太平府八峯山廣善寶月潭禪師</p><p>付大慧華偈曰。乾坤雖大不能藏。日月雖明難逾光。紹續慧燈常不滅。流傳千古繼諸方。</p>
</div>
<div class='div-other'><a id='mulu3399' />
<p class='h4'>南京太崗月溪澄禪師</p><p>付法偈曰。心即能知心。法即能知法。今所付法心。非心亦非法。</p>
</div>
<div class='div-other'><a id='mulu3400' />
<p class='h4'>重慶府西禪雪峯瑞禪師</p><p>天奇瑞參。師問無字話。瑞移時方覺。答曰。㵎底頑冰吞宇宙。性湖明月匝天寒。師大喝曰。汝還有嫌凡愛聖底心。掃妄求真底見。瑞曰是。師曰。汝若嫌凡愛聖。斷般若之善根。你若掃妄求真。絕諸佛之命脉。震聲又喝曰。真又是誰。妄又是誰。凡又是誰。聖又是誰。瑞豁然。</p>
</div></div>
<div class='div-other'><a id='mulu3401' />
<p class='h3'>素菴田大士法嗣</p>
<div class='div-other'><a id='mulu3402' />
<p class='h4'>佛跡頥菴真禪師</p><p>遊歷諸方。多所契入。後參田素菴居士。為入室上首。得獲付囑　示眾。青山疊疊。綠水滔滔。於斯會得。獨步高超。雖然。也是尋常茶飯。古人道。欲窮千里目。更上一層樓。機不離位。墮在毒海。語不驚群。陷於流俗。若向擊石火裏辨緇素。掣電光中明殺活。可以坐斷千差。壁立萬仞。諸兄弟。還知有恁麼時節也無。今時諸方。說禪浩浩。盡是脚跟點地。鼻孔撩天。究竟具正眼者。落落罕聞。所以偏正不一。各立異端。堅執己解。勿通實理。所謂正法難扶。邪說競興。古人道。信有十分。則疑有十分。疑有十分。則悟有十分。可將盡平生。眼裏所見。耳裏所聞。惡知惡解。寄言妙句。禪道佛法。貢高我慢等心。徹底傾瀉。莫存毫末。只就未明未了公案上。踞定脚跟。豎起脊梁。無分晝夜。無參處參。無疑處疑。直得東西不辨。南北不分。獃樁樁地。却如個有氣底死人相似。心隨境化。觸著還知。打破髑髏不從他得。豈不慶快平生者哉。</p>
</div></div></div>
<div class='div-other'><a id='mulu3403' />
<p class='h2'>南嶽下第二十七世</p>
<div class='div-other'><a id='mulu3404' />
<p class='h3'>東明旵禪師法嗣</p>
<div class='div-other'><a id='mulu3405' />
<p class='h4'>金陵東山翼善海舟永慈禪師</p><p>成都余氏子。生於明高帝洪武甲戌。賦性慈藹。幼孤。見僧輙喜。一日聞生死事大。發心出家。奮志趨彭縣大隨山景德寺。禮獨照月薙染。後月示寂。師入西山。庵居八載。棄去。尋訪知識。首謁太初。原問。父母未生前。那個是汝本來面目。師即從東過西。叉手而立。初曰。不是不是。師曰。兩眼對兩眼。原頷之。宣德丁未。出峽遊燕京。南還至武林。謁東明旵。問無相福田衣。何人合得披。旵便掌。師曰。四大本空。五蘊非有。作麼生掌。明又掌。師曰。一掌不作一掌用。又如何。旵復掌。師神色不變曰。老和尚名不虗傳。遂展具三拜而立。旵曰。我居古道山三十載。今日只見得這僧。大眾弗得輕慢。自此聲譽叢席。未幾。復遊金陵牛首掛搭。請師前堂。領眾三載。復隱全椒焦山三載。後至天界。憩隱山居。於正統丁巳。太監袁誠。欽師道德。請師開法翼善。庚申夏。東明專僧。送衣拂至。有偈曰。分付慈海舟。訪我我無酬。明年之明日。西風笑點頭。明年。東明如期果寂。成化丙戌。師示寂。壽七十二。臘五十。塔於本山。</p>
</div>
<div class='div-other'><a id='mulu3406' />
<p class='h4'>蘇州水心月江覺淨禪師</p><p>本郡沈氏子。年十五。往從古拙芟染。明永樂壬寅。參峴山宗。後見東明旵。親依最久。一日問。如何是祖師西來意。旵曰。你那裏去來。師進前曲躬曰。那裏去來。旵便喝。師亦喝。旵便打。後菴居天目。天順間。遷里之水心。成化己亥正月十九日。戒飭徒眾。說偈而逝。壽七十九。臘五十一。</p>
</div></div>
<div class='div-other'><a id='mulu3407' />
<p class='h3'>天界中禪師法嗣</p>
<div class='div-other'><a id='mulu3408' />
<p class='h4'>邵武府君峯大闡慧通禪師</p><p>建寧邵氏子。從斗峯祝髮。往參雪骨中。一夕有省。說偈曰。手把清風斧。毗盧頂豁開。三千諸佛祖。一串穿將來。旦詣丈室見中。中曰。還我話頭來。師復說偈曰。坐斷恒沙界。全心一物無。浮雲都散盡。獨耀一輪孤。中印可之。後住君峯二十餘年。清遠之風。從化者眾　弘治辛酉二月十七日。集眾說偈曰。人生七十古來稀。更添一歲也希奇。若問老僧何處去。虗空獨露笑嘻嘻。沐浴更衣。趺坐而逝。</p>
</div></div>
<div class='div-other'><a id='mulu3409' />
<p class='h3'>投子琦禪師法嗣</p>
<div class='div-other'><a id='mulu3410' />
<p class='h4'>襄陽府大雲興禪師</p><p>久侍楚山琦。一日琦出郡回。至途中。性空本潔毒庵三人來迎。琦曰。你道。我甚麼處去來。空曰。知和尚去處也。潔曰。今朝天色晴暖。庵曰。和尚登山不易。琦顧師曰。汝作麼生。師曰。大眾久立。請師回寺。琦曰。那裏是寺。師曰。鐘聲響得好。琦笑曰。頭角髣髴。鼻孔一般到家。各與三十拄杖。眾同禮一拜。琦轉身便行。後琦付偈曰。躬自西州定宗旨。親從投子付袈裟。他年出世提綱要。不立孤危是作家。</p>
</div>
<div class='div-other'><a id='mulu3411' />
<p class='h4'>涿州金山寶禪師</p><p>參楚山琦。琦問。面南觀北斗。低回看青天。此語明甚麼邊事。師曰。和尚合却口好。琦曰未在。師曰。瞞別人即得。琦曰。差別用處。非智眼不能無惑。子欲洞明佛祖真宗。須□透關正眼。未審。如何是透關正眼。師振威一喝。琦曰。向上一機又如何。師曰。青天日卓午。琦曰。未夢見在。師曰。木人拈玉線。石女度金鍼。琦曰。轉身一句。速道將來。師曰。雨天山色秀。風來草影移。琦拈拄杖。師一喝。拂袖而出。琦曰。放子三十棒。師復回近前合掌曰。謝和尚垂慈。琦曰。子雖有滔天之浪。且無湛水之波。師叉手默然。琦曰。如是如是。</p>
</div>
<div class='div-other'><a id='mulu3412' />
<p class='h4'>唐安湛淵奫禪師</p><p>參楚山琦最久。一日入室。琦問。如何是至理一言。師曰。有口說不得。琦曰。松風流水。為甚麼却說得。師曰。為渠無口。琦曰。你道。他說個甚麼。師曰。和尚適來問甚麼。琦曰。絕音響處。還有說也無。師曰。有則灼然有。只是聞不及。琦曰。聞則且置。你道說個甚麼。師乃豎起拳頭。琦曰。還有聞得及者麼。師指香爐曰。是渠却聞得。琦曰。渠為甚却聞得。師曰。為渠有耳。琦曰。汝亦有耳。為甚聞不得。師曰。雖然聞不得。瞞他一點不過。琦曰。放汝二十棒。師便禮拜。</p>
</div>
<div class='div-other'><a id='mulu3413' />
<p class='h4'>古渝濟川洪禪師</p><p>問楚山琦曰。蟭螟蟲吸乾滄海。魚龍蝦蠏。向何處安身立命。琦曰。識海若空。魚龍自有變化。師曰。未審蟭螟蟲。即今何在。琦曰。在汝眉毛下。師曰。水母飛上色究竟天。入摩醯眼裏作舞。因甚不見。琦曰。多少人。向者不見處。打失鼻孔。師曰。未審如何是摩醯正眼。琦喝曰。會麼。師曰不會。琦曰。面前兩眼渾無事。頂中一點耀乾坤。師曰。蓮湖橋為人直指。因甚明眼人落井。琦曰。高山無險路。平地有深坑。師曰。如何是直指的事。琦曰。玉欄干上石獅子。紅藕花邊白鷺鷥。師曰。謝師答話。琦曰。切忌隨語生解。師禮拜。</p>
</div>
<div class='div-other'><a id='mulu3414' />
<p class='h4'>太原府海雲深禪師</p><p>因鐘聲。楚山琦便問。子還聞麼。師曰聞。琦曰。你道說個甚麼。師作鐘聲。琦曰。只如鐘聲未發<span class='corr'>已</span>前。響在何處。師曰。未發<span class='corr'>已</span>前。琦曰。鐘聲絕後。響歸何處。師曰。鍾聲絕後。琦曰。耳是根。響是塵。知響者是甚麼。師曰。非心不響。非響不心。琦曰。心豈有響乎。師曰。心雖非響。響處分明。琦曰。無響之時。心在何處。師曰。心體湛然。不逐響生。不隨響滅。葢繇兩耳虗通。是以應用無礙。琦曰。子說道理耶。師曰。不說可乎。琦便打。師禮拜。</p>
</div>
<div class='div-other'><a id='mulu3415' />
<p class='h4'>順天石經海珠祖意禪師</p><p>掩關次。楚山琦。撫關門一下曰。請關中主相見。師斂手鞠躬而立。琦曰。日用事作麼生。師曰。看取無字。琦曰。如何是無字意。師曰。無孔銕鎚當面擲。琦曰。趙州意作麼生。師曰。只為婆心切。肝膽向人傾。琦曰。不涉有無。如何體會。師曰。某甲到這裏。無用心處。琦曰。早是用心了也。師曰。某亦不知。琦曰。誰道不知。師曰。道者亦非。琦曰。待出關來。與汝一頓。師曰。某即今亦不在關內。琦拍關門一下曰。這裏聻。師一喝。琦曰。未在更道。師曰。靈機無隔礙。墻壁絕周遮。琦亦喝。師近前問訊曰。謝指教。琦曰。天時酷暑。善加保愛。</p>
</div>
<div class='div-other'><a id='mulu3416' />
<p class='h4'>長松大心真源禪師</p><p>三池張氏子。參楚山琦。師問。從上佛祖言行不到處。請師直指。琦拈拄杖曰聻。師便喝。琦便打。師又喝。琦又打。師乃捉住拄杖曰。打甚麼。琦與一喝。師作禮。少頃。琦問。那裏來。師曰。本無動靜。琦曰。因甚到此。師曰。來處亦非。琦曰。與甚麼人同途。師曰。野鶴獨翔雲漢表。清蟾孤照宇寰中。琦曰。途中忽遇猛虎時。如何迴避。師曰。虎在甚麼處。琦作虎聲。師作伯勢。琦曰。恁麼子親見虎來耶。師却作虎聲。琦呵呵大笑。復問曰。子於二六時中。何所用心。師曰。獨開雙眼睜。長伸兩脚眠。琦曰。向上還有事也無。師曰。晴霄月囇梅花冷。寒夜霜敲木葉疎。琦曰。只此便是。別更有麼。師曰。古木枝頭飛赤鳥。琦曰。末後一句。始到牢關。把斷要津。不通凡聖。子又如何領會。師曰。泥牛走入海。吞却老龍珠。琦曰未在。師進前叉手。默然而立。琦曰。如是如是。</p>
</div>
<div class='div-other'><a id='mulu3417' />
<p class='h4'>順天房山石經豁堂祖裕禪師</p><p>成都巨氏子。參楚山琦。值琦閱經次。師進前。舉起經曰。這個是什麼。琦一喝曰。你道是什麼。師亦喝。琦指經曰。百千三昧。無量妙義。皆從此經流出。子還知此經出處麼。師彈指一下。琦曰。般若智用。子今得矣。更須一字一句。從頭覷破。再來商童。師作禮而出。</p>
</div>
<div class='div-other'><a id='mulu3418' />
<p class='h4'>中溪隱山昌雲禪師</p><p>參楚山琦。琦問。汝名甚麼。師曰昌雲。琦曰。號甚麼。師曰隱山。琦曰。雲在山中隱。如何又出山。師曰。只因夜來鶴。帶過上頭關。琦曰。或為霖雨時如何。師曰。徧布寰區。琦曰。忽被猛風吹散時如何。師曰。依舊青天白晝。琦乃笑。</p>
</div>
<div class='div-other'><a id='mulu3419' />
<p class='h4'>松藩大悲寺崇善一天智中國師</p><p>彭縣人。生有異相。年十二。即禮月光為師。後住松藩。時番夷叛服不常。師為撫化。莫不投伏。天順間。累封國師。楚山琦。過訪其廬。師呈悟繇。琦曰。如何是無字意。師曰。出匣吹毛劒。寒光射斗牛。琦曰。趙州因甚道無。師曰。波斯嚼冰雪。不覺齒牙寒。琦曰。拈過有無如何湊泊。師曰。夜深誰把手。同共御街遊。琦曰。向上還有奇特事也無。師曰。秋夜家家月。春來處處花。一雙明白眼。何處撒塵沙。琦印可之。</p>
</div>
<div class='div-other'><a id='mulu3420' />
<p class='h4'>三池月光常慧禪師</p><p>簡州李氏子。謁楚山琦。琦問。二六時中。如何用工。師曰。看取無字。琦曰。如何是無字。師曰。適來上山。恁麼發困。琦曰。意旨如何。師曰。風吹秋月冷。雪壓老梅寒。琦曰。還我無字頌來。師曰。無無無處亦非無。雲散長空月正孤。亘古亘今渾不昧。要將名列祖師圖。山頷之。</p>
</div>
<div class='div-other'><a id='mulu3421' />
<p class='h4'>天成古音韶禪師</p><p>掩關次。楚山琦過訪。以拄杖扣門三下曰。關主在麼。師曰。他不曾出入。即開門禮拜。琦曰。此猶是奴兒婢子事。請關中主相見。師叉手默然。琦曰。恁麼則寂默去也。師曰。師適來問甚麼。琦曰。問汝關中主。師曰。喚作寂默得麼。遂呈偈曰只此寂默非寂默。非寂默中亦非絕。渠儂面目<span class='corr'>已</span>呈師。動靜何曾有區別。琦曰。若然則子不在關內耶。師曰。某甲見和尚。亦不在關外。琦以手拍關門曰。爭奈者個何。師擬對。琦便行。</p>
</div>
<div class='div-other'><a id='mulu3422' />
<p class='h4'>翠薇悟空真空禪師</p><p>關西人。久依楚山琦。一日入室次。琦問。踏翻大地。徹底窮源。子作麼生領會。師曰。有星皆拱北。無水不朝東。琦曰。此中還假履踐功用也無。師曰。履踐則不無。功用不可得。琦曰。只個不可得處。亦不可得。子又作麼生。師擬開口。琦振聲一喝。師曰。恩大難酬。山彈指曰。宜加保任。</p>
</div>
<div class='div-other'><a id='mulu3423' />
<p class='h4'>南京香巖古溪覺澄禪師</p><p>高陽張氏子。從雲中天暉昶芟染。閱大藏。歷五寒暑。於無字話染指。乃叩月溪。復往投子。參楚山琦。琦問。心外無法。滿目青山。作麼生會。師曰。法外無心。青山滿目。<span class='corr'>已</span>而鍼芥　投。隨眾入室。親炙久之。得盡其旨。隱固始之南山有年。明英宗天順辛巳。出住金陵高座寺　結制小參。三根椽下坐堆堆。把定身心若死灰。撥出爐中些子火。驚天動地一聲雷。我此堂中。都是伶俐衲僧。本分禪和。個中有不惜眉毛者麼。良久。乃曰。十五日以前。不許動著。十五日以後。道將一句。日日好日。太煞分明。有時三世諸佛與露柱說法。覓火和烟得。有時火爐說法。三世諸佛諦聽。擔泉帶月歸。如斯會得。芥子納須彌。極小同大。須彌納芥子。極大同小。大小相合。一多無礙。樹凋葉落。體露金風。太陽門下。日日三秋。明月堂前。時時九夏。正眼觀來。兩個火爐。三世諸佛。結住於青州布袗。不放出頭。一粒芥子。百億須彌。收之於雲門胡餅。不容開口。教你兩堂雲水。穿又穿不得。咬又咬不破。正當恁麼時。畢竟作麼生。還會麼。眉間拶出金剛焰。露柱燈籠盡放光　憲宗成化癸巳八月九日。集眾訣別。端坐而逝。少頃眾泣。師復開目曰。不須如是。瞑目長往。</p>
</div>
<div class='div-other'><a id='mulu3424' />
<p class='h4'><span class='corr'>陝</span>府玉峯如琳禪師</p><p>楚山琦問。子在甚處用心。師曰。無用心處。琦曰。與麼則虗喪光陰耶。師曰。虗空百雜碎。廓徹太分明。琦曰。如何是分明的事。師曰。識得東君面。乾坤總是春。琦曰未在。師曰。面門鼻孔大頭垂。琦曰。子恁麼到不疑之地耶。師曰。某甲亦不向者裏住著。琦曰。子向甚麼處住著。師曰。有無俱不滯。脫體絕思量。琦曰。只者絕思量處。子今正好思量。師乃諾諾。琦曰。且道。絕思量處。如何思量。師曰。非思量非思量。琦為點首。</p>
</div>
<div class='div-other'><a id='mulu3425' />
<p class='h4'>珪菴祖玠侍者</p><p>因病革。作痛苦聲。楚山琦問曰。子平日得力句到此還用得著麼。師曰。用得著。琦曰。既用得著。呌苦作麼。師曰。痛則呌。癢則笑。琦曰。笑與呌者復是阿誰。師曰。四大無我。呌者亦非真。寂體中。實無受者。琦曰。主人公。即今在什麼處。師曰。秋風不扇。桂蕊飄香。琦曰。恁麼則徧界絕遮藏也。師曰。有眼覷不見。琦曰。只如三寸氣消時。子向何處安身立命。師曰。雨過天晴。青山依舊。琦曰。從今別後。再得相見否。師曰。曠劫不違。今何有間。琦曰。恁麼則子不曾病耶。師曰。病與不病。總不相干。琦遂執其手曰。者是甚麼。師曰。是祖玠手。琦曰。祖玠是誰。師曰。玠固非我。亦不離我。琦嘆曰。善哉。只個不即不離。妙契無生。子今既明。雖則年茂。死亦何憾。師乃告琦曰。快與某甲趲龕來。琦命舁龕至。師便合掌曰。某當行矣。遂振身端坐。<span class='corr'>斂</span>日而逝。</p>
</div></div>
<div class='div-other'><a id='mulu3426' />
<p class='h3'>雲南堅禪師法嗣</p>
<div class='div-other'><a id='mulu3427' />
<p class='h4'>太原五臺山顯通大巍淨倫禪師</p><p>雲南康氏子。生於明宣德丁未。正統間。從無極泰芟染。古庭居浮山。師往叩。室中機契。後住顯通　上堂。無孔銕鎚當面擲。黑漆崑崙攔路坐。莫有挨拶得入。拈弄得出底。出來道看。僧問。如何是臺山境。師曰。不是天晴。便是下雨。曰。如何是境中人。師曰。金剛窟裏萬菩薩。曰未審尋常所說何法。師曰。清風吹幽松。近聽聲愈好。問如何是佛法的的大意。師曰。今年調雨水。農家好春麥。問如何是祖師西來意。師曰。待飯僊山轉身。即向汝道。乃曰。拈砒霜作醍醐。亦曾有也。撒珍珠如瓦礫。誰個不然。開眼上樹。特地喪全身。夢昇兜率。也是揚家醜。未動情思。轉魔女盡成菩提寶器。不勞腕力。指娑婆便為妙喜淨邦。長水濬岳積而來。瑯瑘覺冰消而去。信脚踏翻琉璃穽。等閒擊碎珊瑚枝　上堂。三聖震威一喝。正法眼裏撒沙。南泉白刃高揮。古佛家風掃土。何必不必。探竿豈在人手。湘南潭北塔樣。脫體持來。不萌枝上放春回。烈焰堆中飛片雪。有斯作略。可謂其人。誰家井底無天。到處波心有月　上堂。體相用三大齊彰。塵塵攝入。因果智五周頓證。法法圓融。百城煙水。不出一毫。十世古今。匪移當念。紅藕花開聞水香。觸著蟭螟蟲半邊鼻。青山低處見天濶。展開瘦蚊子一莖眉。百川競注。而水體不流。萬竅共號。而風本自寂。金師子不勞踞地。水牯牛隨分衲些。動容滿目家山。依舊青天白日　冬至示眾。五頂瓊瑤堆。千松珠玉枝。盡臺山。泉石烟雲。飛樓涌殿。總是文殊一隻智眼真光。是汝諸人。常在於其中。經行及坐臥。還知從不曾動著渠一莖眉毛麼。若也與麼見得。便爾攝大千於毫端。廣塵沙於法界。其或未然。切忌東卜西卜。老僧為汝諸人。真實告報。今朝冬至一陽生。珍重　示眾。山高海濶。月朗風清。松蒼石白。夏暑冬寒。如是歷歷分明。一一成現。且道。衲僧分上。成得個甚麼邊事。莫有道得者麼。不妨出來道看。若無。老僧自道去也。拈拄杖。便下座　示眾。演祖道。有則奇特因緣。舉似諸人。欲說又被說礙。不說又被不說礙。大小演祖。大似靈龜曳尾。一言既落人耳。如何諱得。老僧也有一則奇特因緣索性。舉似大方。令他倚門傍戶者。一個個壁立千仞　示眾。老僧者裏。也不說東村李大郎太儉。也不說西社王二姊太奢。也不會安角呼兔。也不會添足畫蛇。早起一盂白粥。午後一碗清茶。誰管他陳年爛葛藤。冷地開花。展兩手曰。汝等諸人。來者裏討甚麼乾木查　師有山居吟曰。無事山房門不開。土堦春雨綠生苔。此心將謂無人委。幽鳥一聲何處來。後示寂於本山。年六十六。所著。有竹室集。行世。</p>
</div>
<div class='div-other'><a id='mulu3428' />
<p class='h4'>大理蒼山明波羅禪師</p><p>本郡趙氏子。初居蒼山懸巖。禮佛洞明心地。後謁大方。印心於古庭堅。復歸。仍禮佛。一日經行巖上。屹然立化。七日不踣。鄉人以香燭之儀禱之。輕如一葉。遂就茶毗。得舍利七粒。<span class='corr'>瘞</span>於浮圖。後人名其壁。曰波羅巖。山勢巇嶮。登者凜然。風吹草木。皆作禮佛聲。至令不息。所禮之石。手足印紋。怳然如生。塔于蕩山蘭若。</p>
</div>
<div class='div-other'><a id='mulu3429' />
<p class='h4'>洱水道庵居士</p><p>久參古庭堅。示以萬法歸一。築室于水目九峯之間。因聞水聲大悟。再見堅。堅一見便曰。可喜。居士這回穩坐家邦也。士曰。某甲自來不出外。堅曰。家中事若何。士曰。倒却四壁。堅肯之。士禮拜。堅有鐵壁銀山都放倒。叮嚀珍重莫狐疑之句。寄之。年七十。臨終說偈曰。慣用龜毛。頻拈兔角。今日分明。趙州略彴。</p>
</div></div>
<div class='div-other'><a id='mulu3430' />
<p class='h3'>大岡澄禪師法嗣</p>
<div class='div-other'><a id='mulu3431' />
<p class='h4'>杭州天真毒峯本善禪師</p><p>祖貫鳳陽吳氏。父宦遊廣東雷陽而生。年十七出家。初遇源明。明示無字話。師當下便能領解。舉似明。明曰。我二十年。看個無字。如蚊子上銕牛。子纔學做工夫。便有許多知見。復曰。觀子根器。有異於人。切莫被人哄去作長老。悞汝大事。師蒙誨。即發願自誓。此生以悟為期。慕無際道風。入川參訪。會際蒙召赴京。遂掩關不設臥具。惟置小凳。昏重并去凳。一日聞鐘聲有省。說偈曰。沉沉寂寂絕施為。觸著無端吼似雷。動地一聲消息盡。髑髏粉碎夢初回。再往謁際。適際遷化。遂求證於月溪澄。澄曰。佛法不是鮮魚。怕爛却那日。惟東敲西擊。暗垂勘驗。一日侍澄。園中坐次。澄曰。你向來看甚麼話頭。師曰無字。澄曰。如何是無字。師曰。如今看來。恰似口金剛王寶劒。澄曰。如何是金剛王寶劒。師曰。寒光焰焰。耀古騰今。澄曰。還我劒來。師曰。擬動則犯他鋒鋩。澄曰。橫按當軒時如何。師曰。佛來也殺。祖來也殺。澄曰。老僧來聻。師曰。亦不相饒。澄曰。殺後如何。師曰。且喜天下太平。澄曰。畢竟如何是無字意。師曰。贓賊分明。澄曰。賊即且置。還我贓來。師曰。六六三十六。澄曰。未在更道。師曰。夜短睡不足。日長饑有餘。澄曰。牛過窻櫺。頭角四蹄都過了。因甚尾巴過不得。師曰。了無一法當情。瞥爾通身露地。澄曰。你即今向甚處安身立命。師曰。何處不稱尊。後辭澄。抵浙中。掩關天目萬峯菴。澄亦蒙旨。欽賜歸金陵大岡。遣書召師付囑。師適因事他出。澄臨委息。命送衣拂畀之。師住山凡四十餘載。明英宗天順間。建西湖之三塔。洎天目之招明。吳山之寶蓮。南山之甘露。憲宗成化初。掩關石屋。後住天真　僧問。如何是和尚家風。師曰。前江潮急魚行澀。後嶺峯高鳥泊難　僧請益曰。高峯道。海底泥牛銜月走。巖前石虎抱兒眠。銕蛇鑽入金剛眼。崑崙騎象鷺鷥牽。此四句內。有一句能殺能活能縱能奪。若人檢點得出。一生參學事畢。未審是那一句。師曰。待汝悟。即向汝道。曰不會。師曰。不見道。你有拄杖子。我與你拄杖子。你無拄杖子。我奪却你拄杖子　普說。寶劒全提日用中。高揮大抹肯從容。卷兮魂膽迎風喪。舒也髑髏徧地橫。萬死萬生渾不顧。一鎗一騎便收功。趙州性命分明也。血刃參天不露鋒。以拂子拂一拂曰。虗空廓徹無消息。萬里無雲天漢碧。拶得須彌入藕絲。彌勒釋迦齊呌屈。倒騎銕馬逐西風。驚得泥牛從海出。諸仁者。若作奇特會。孤負己露。不作奇特會。抱贓呌屈。且作麼生會解。藏天下於天下。始見林梢挂角羊　壬寅。示寂於天真。塔建本山。</p>
</div>
<div class='div-other'><a id='mulu3432' />
<p class='h4'>太原五臺山普濟孤月淨澄禪師</p><p>西河張氏子。首參月溪澄。令看趙州無字話。二日有省。澄異之。復入蜀獨居飛雪山三年。一日炊飯定去。覺時飯<span class='corr'>已</span>成醭。以地坐久。足為冷濕所浸不能起。得人荷至後山。調息始愈。一日坐木上。聞爆竹聲。豁然大悟。自是一切時中。洞然明白。謁廣福。福問。大死底人却活時如何。師曰。眉毛眼上橫。鼻孔大頭垂。曰如何是無字意。師曰。風行草偃。水到渠成。曰大地平沉。虗空粉碎。汝向何處安身立命。師曰。雲消山嶽露。日出海天清。明英宗天順丁丑。還清涼。代王延詣內掖問道。尊禮之。令旨建寺於華嚴谷。額曰普濟。命師住持。師甞有山居偈曰。寰中獨許五臺高。無位真人伴寂寥。一任諸方風浩浩。常空兩眼視雲霄　甘貧林下思悠悠。竹榻高眠石枕頭。格外生涯隨分足。都緣胸次略無求　自住丹崖綠水傍。了無榮辱與閒忙。老僧不會還源旨。一任青山青又黃　深隱巖阿不記年。名韁利鎖莫能牽。七斤衫子重聯補。日炙風吹愈轉鮮　颯颯春風和鳥哀。清音直到耳邊來。爐燒柏子端然坐。對月殘經又展開　後坐脫於本山。</p>
</div>
<div class='div-other'><a id='mulu3433' />
<p class='h4'>江寧大崗夷峯寧禪師</p><p>付法偈曰。祖祖無法付。人人本自有。沙證無授法。無前亦無後。</p>
</div>
<div class='div-other'><a id='mulu3434' />
<p class='h4'>潼川州蓬溪智林天淵福湛禪師</p><p>以勤苦入道。獲記月溪。及開堂弘化。大為楚蜀禪學所歸。壽七十七。寂時。有倒騎鐵馬吼西風。明月清風一樣同之句。葢辭世偈也。有天淵錄二卷。今竟淹沒無聞。</p>
</div></div>
<div class='div-other'><a id='mulu3435' />
<p class='h3'>廣善潭禪師法嗣</p>
<div class='div-other'><a id='mulu3436' />
<p class='h4'>鳳陽府槎山護國無用文全禪師</p><p>濟南商河劉氏子。年十九。投靈巖祝髮。初見月天。蒙示法要。次參別傳。有省入。傳問。虗空粉碎。大地平沉。汝在甚麼處。安身立命。師曰。昨夜泥牛吞皓月。今朝木馬吐清風。傳曰。一歸何處聻。師曰。一自白牛歸雪嶺。直至如今不見踪。傳頷之。復往金山。謁無極。囑師見寶月潭。潭問。有草鞋錢麼。師曰。青山不露頂。潭曰。如何是應物現形。師曰。孤光明月普天輝。萬象森羅全體現。一日潭入堂坐次。呌曰。寒寒。師便搬火爐向前。潭曰。如何是火爐邊事。師敲火爐三下。潭微笑而出。入室次。潭拈拄杖曰。者是拄杖子。且道。主在甚麼處。師奪拄杖擲地。叉手而立。潭曰。看者漢。撞却拄杖子了也。師拂袖便出。後蒙印可。出世槎山　上堂。法不孤起。仗境方生。道本無言。因言顯道。今來龍象交參。諸山共處。此非小緣。感皇上之洪恩。賢士大夫之佑護。安立禪期。助斯聖化。命山僧光揚宗眼。令末運得種福田。然雖如是。猶未是衲衣下事在。且道。作麼生是衲衣下事　僧問。三乘即不問。直指事如何。師曰。雙峯頂上鶴棲樹。九龍山下鳥啼花。曰西來祖意。蒙師指。東土相傳事若何。師曰。嶺上青松千古秀。㵎邊流水萬年青　問如何是白水境。師曰。一片荒田堆四野。三間茅屋壯諸山。曰如何是境中人。師曰。白虎頭邊天子廟。黑龍潭上帝王基。曰人境兩忘時如何。師曰。蘇武不知青羝意。七郎常恨白鴉歸。僧禮拜。師拍案一下　上堂。舉古人道。扇子[跳-兆+孛]跳。上三十三天。築著帝釋鼻孔。東海鯉魚打一棒。雨似盆傾。且道。意作麼生。眾無語。師曰。不識匡廬真面目。都緣身在此山中。</p>
</div>
<div class='div-other'><a id='mulu3437' />
<p class='h4'>江寧崇福大慧覺華禪師</p><p>維揚劉氏子。初見海舟。有省。復參寶月於繁昌。遂蒙印證。住後。上堂。舉拂子曰。威音那畔。只是者個。如今目前。也只是者個。若喚作拂子。瞎却人天眼目。不喚作拂子。瞎却人天眼目。大眾。畢竟喚作甚麼。若也直下見得。便知迦葉微笑。二祖覓心。了不可得。紹如來傳燈。續祖宗正脉。良久曰。千聖不能識。以拂子擊香案一下。</p>
</div>
<div class='div-other'><a id='mulu3438' />
<p class='h4'>河南伏牛翠峯德山禪師</p><p>關<span class='corr'>陝</span>西夏人。幼質朴。年三十始出家。從雲南牛首海。為弟子。海寂。師得遍參。而礙膺之物終苦未除。因古峯指。參寶月潭。潭曰。子期心固遠。特欠一番徹骨在。過此從死中活來。向人出言吐氣。始有著落。不然總沒交涉也。師聞。於是入伏牛。苦心六年。始得大徹。出世瓣香。為潭公拈出也。異日在都門吉祥。時以眾廣。當事者物議。師為捨眾。歸伏牛。眾益盛。說法凡三十年。一日謂眾曰。歸歟歸歟。吾北人歸北。首丘願也。遂還京師延壽。未幾。示寂。年八十有一。弟子奉全身。<span class='corr'>瘞</span>於寺普同之後。有贊師像曰。有風斯清。有月斯明。猗歟翠峯。玉振金聲。</p>
</div></div>
<div class='div-other'><a id='mulu3439' />
<p class='h3'>頤菴真禪師法嗣</p>
<div class='div-other'><a id='mulu3440' />
<p class='h4'>處州白雲無量滄禪師</p><p>示眾。二六時中。隨話頭而行。隨話頭而住。隨話頭而坐。隨話頭而臥。心如栗棘蓬相似。不被一切人我無明。五欲三毒之所吞噉。施為動靜通身是個疑團。疑來疑去。終日獃樁樁地。聞聲見色。管取㘞地一聲去在。雖然。切忌喚鐘作甕。喝一喝。</p>
</div></div>
<div class='div-other'><a id='mulu3441' />
<p class='h3'>和菴忠禪師法嗣</p>
<div class='div-other'><a id='mulu3442' />
<p class='h4'>奉化福泉法海用剛宗軟禪師</p><p>示眾。大凡做工夫。只要起大疑情。不失正念。千疑萬疑。祇是一疑。纔有間斷。即落空也。見汝等做工夫。未曾半月一月。打成一片。焉得不走作果。若真疑現前。撼搖不動。自然不怕惑亂。又不得起一念歡喜心。纔有絲毫異念。即打作兩橛。只管勇猛忿將去。終日如個死漢子相似。到者般時節。那怕甕中走却鼈。</p>
</div></div>
<div class='div-other'><a id='mulu3443' />
<p class='h3'>西禪瑞禪師法嗣</p>
<div class='div-other'><a id='mulu3444' />
<p class='h4'>棠城寶文洪印禪師</p><p>古渝棠城張氏子。禮西禪瑞有年。因瑞遷化。遠扣楚山琦。值定王除禫請琦陞座。師出問。雷音動地。選佛場開。一會靈山。儼然未散。未審皇恩佛恩。如何補報。琦曰。蕩蕩堯風清六合。明明佛日照三千。師曰。祝讚<span class='corr'>已</span>聞師的旨。拈花微笑意如何。琦曰。機前有語難容舌。獨許頭陀一笑傳。師曰。玉梅破雪。紅葉凋霜。適官家除禫之辰。廼鶴駕仙遊之日。未審即今何在。琦豎拂曰。在山僧拂子頭上。成等正覺。放大光明。與三世如來。共轉法輪。汝還見麼。師曰。與麼則徧界絕遮藏也。琦曰。要且有眼覰不見。師曰。只者覰不見處。不隔纖毫。琦曰。未是妙。師曰。未審如何是妙。琦曰。二邊俱抹過。始見劫前人。師曰。蒙師點出金剛眼。死去生來更不疑。琦曰。俊哉衲子。透網金鱗。出語標宗。不<span class='corr'>忝</span>西禪之嗣。更須保任。切莫自欺。師曰。人天證明。謝師印可。</p>
</div>
<div class='div-other'><a id='mulu3445' />
<p class='h4'>性空無極聞禪師</p><p>甞作顯宗歌曰。達此宗無今古。拶破虗空還自補。聲色堆頭妙覺場。放去收來無間阻。體中妙。夜半木人臨鏡照。波斯南岸嚼寒冰。塞北嬰兒街市閙。用中元。石女吹笙碧樹巔。趙州葫蘆挂東壁。村中王老夜燒錢。元中元妙中妙。寶絲網裏鬬明珠。須向暗中通一竅。海潮音熾然說。師子筋琴彈白雪。兩岸青山笑點頭。百年古調翻來別。</p>
</div></div></div>
<div class='div-other'><a id='mulu3446' />
<p class='h2'>南嶽下二十八世</p>
<div class='div-other'><a id='mulu3447' />
<p class='h3'>翼善慈禪師法嗣</p>
<div class='div-other'><a id='mulu3448' />
<p class='h4'>金陵翼善寶峯智瑄禪師</p><p>吳江范氏子。素業木工。因海舟慈建塔院。失斧傷足。痛甚索酒。慈曰。范作頭。傷足猶可假。若斫去頭。有千石酒。與作頭喫。能喫否。師有省。即求為僧。慈與披薙曰。今日汝頭落也。師曰。頭雖落。好喫酒人不落也。乃充火頭。一日負薪。慈見曰。將刺棘作麼。師曰是柴。慈呵呵大笑。師惘然。慈曰。是柴將去燒却。師擬曰。和尚畢竟有什麼道理。故爾問我。是夕刻意參究。不覺被火燎眉。面如刀割。以鏡照之。忽然大悟。呈偈曰。負薪和尚喚為棘。火焰燒眉面皮急。祖師妙旨鏡中明。一鑑令人元要得。慈便打。師奪拄杖曰。這條六尺竿。幾年不用。今日又要重拈。慈大笑。師又呈偈曰。棒頭著處血痕班。笑裏藏刀仔細看。若非英靈真漢子。死人喫棒舞喃喃。慈曰。即此偈語。可紹吾宗。乃付偈曰。迷悟猶如空裏雲。碧天明了淨無痕。歷然世界其中露。殺活拈來總現成。從此名聞遐邇。學徒川赴。出世金陵高峯。次遷翼善　天奇瑞參師問。甚處來。瑞曰北京。師曰。只在北京。為復別有去處。瑞曰。隨方瀟灑。師曰。曾到四川麼。瑞曰曾到。師曰。西川境界。與此間如何。瑞曰。江山雖異。雲月一般。師舉起拳曰。四川還有者個麼。瑞曰無。師曰。因甚却無。瑞曰。非我境界。師曰。如何是汝境界。瑞曰。諸佛不能識。誰敢強安名。師曰。汝豈不是著空。瑞曰。終不向鬼窟裏作活計。師曰。西天九十六種外道。汝是第一。瑞拂袖便出。師喜。為克家種草。堪支吾道。遂書偈付曰。濟山棒喝如輕觸。殺活從茲手眼親。聖解凡情俱坐斷。曇華猶放一枝新。師逝于明憲宗成化壬辰臘月九日。塔建翼善寺左。</p>
</div>
<div class='div-other'><a id='mulu3449' />
<p class='h4'>廬山雲溪碧峯智瑛禪師</p><p>少未讀書。苦不識字。晚年信口成章。時多稱之。囑門人智素偈曰。見徹娘生親面目。從今保守者天真。爪牙養就猙獰日。哮吼一聲百獸驚。</p>
</div></div>
<div class='div-other'><a id='mulu3450' />
<p class='h3'>夷峯寧禪師法嗣</p>
<div class='div-other'><a id='mulu3451' />
<p class='h4'>杭州天目寶芳進禪師</p><p>付法偈曰。真性本無性。真法本無法。了知無法性。何處不通達。師臨終。呼門人問曰。有水否。從者以湯進。師叱曰。水以取淨。何用暖耶。汝等可易來。從者易水至。師嗽口。作梵唄聲曰。生如水濁。死如水清。清濁無定。是個恁麼。大喝一聲而寂。</p>
</div></div>
<div class='div-other'><a id='mulu3452' />
<p class='h3'>君峯通禪師法嗣</p>
<div class='div-other'><a id='mulu3453' />
<p class='h4'>邵武府君峯清祥上座</p><p>久依大闡。一日忽有省。呈偈曰。法性空無礙。平等觀自在。截斷兩頭機。是名超三界。闡印可之。</p>
</div>
<div class='div-other'><a id='mulu3454' />
<p class='h4'>思南正法雪光禪師</p><p>族趙氏。徧歷諸方。至靈峯度夏。聞舉嚴陽尊者問趙州公案。有省。舉似寂照。照曰。無功用處。正好用功。莫認些子光影。有悞生平。復結冬於景德。一日定中聞巖瀑聲觸發。默舉從上佛祖機緣。一一透得。遂往參潔空。從頭舉似<span class='corr'>已</span>。空曰。不見道。莫謂無心云是道。無心猶隔一重關。道了便入寢室。師自是茫無意緒。懷疑不決。一日見寒山詩。吾心似秋月之句。凝滯頓釋。後庵居古山。臨終書偈而逝。</p>
</div></div>
<div class='div-other'><a id='mulu3455' />
<p class='h3'>天寧宣禪師法嗣</p>
<div class='div-other'><a id='mulu3456' />
<p class='h4'>杭州徑山天才英禪師</p><p>示眾。默堂老人。平地上湧起波濤。虗空裏敲出木楔。中人毒氣回來。剛道親見寶月。不知瞎却多少人眼睛。啞。洎合饒舌。</p>
</div></div>
<div class='div-other'><a id='mulu3457' />
<p class='h3'>東方裕禪師法嗣</p>
<div class='div-other'><a id='mulu3458' />
<p class='h4'>南京碧峯寺天通顯禪師</p><p>玉芝聚問。碧峯寺裏有如來。莫便是和尚否。師曰。上座還見麼。曰縱見得也是金屑落眼。師曰。者漢死去多少時。汝來為他乞命。便歸方丈。明日上堂。舉古德曰。打破大唐國。覓個不會佛法的也無。又曰。向南方走了一轉。拄杖頭上不曾撥著個會佛法的。此二句甚有誵訛。試為酬一語看。聚曰。前不遘村。後不迭店。師曰。未在再道。曰不遇知音者。徒勞話歲寒。師復問曰。汝向南參。有何言句。試道看。聚舉悟道偈曰湖光倚杖三千頃。山色開門五六峯。觸目本來成現事。蒲團今不鍊頑空。滿目風光足起居。有誰平地別親疎。縱令達磨傳心訣。問著依然不識渠。師曰非非。聚曰。云何非非。師曰。子不非非。恁人非非。梁皇達磨。兩不見機。何勞折葦又遣人追。古之今之。落人圈繢。曰如何得不落人圈繢。師打一掌曰。是落耶。是不落耶。聚禮拜。平日所蘊泮然冰釋。師遊南屏宗鏡堂。升法座曰。此處正好說法。聚從傍唱曰。說法<span class='corr'>已</span>竟。師便下座顧曰。何者是我說法處。聚曰。劒去久矣。師頷之。</p>
</div></div>
<div class='div-other'><a id='mulu3459' />
<p class='h3'>隆延道禪師法嗣</p>
<div class='div-other'><a id='mulu3460' />
<p class='h4'>河南伏牛松山西宗惟慶禪師</p><p>東魯張氏子。年二十。禮襄陽彌陀寺性天薙染。巾瓶三載。克追生死大事。無所發明。遂辭師。徧謁名宿。有示以萬法歸一話。疑情頓發。立願禁足黃石山中。體究有年。夜間偶於池中取水。觀見水中之月。有省。遂往金陵。參隆延道。道曰。子既遠來。為求何事。師曰。惟道是求。道曰。我此間。了無剩法。求個甚麼。師曰。求既無法。心亦無我。當體廓然。後亦無住。師首肯而記莂焉。周晉諸藩。請住伏牛松山　上堂。僧問。佛未出世。祖不西來。妙意元譚。在甚麼處。師曰。朝朝東海金烏上。夜夜西岷玉兔飛。曰出世後意旨如何。師曰。秋吐籬邊菊。冬開嶺畔梅。曰恁麼則道化無生滅。春風有變遷。師舉拂子曰。一番拈起施神用。萬彚同歸佛界中。乃曰。放下梧桐花。外道頂門著楔。擊著瀟湘竹。香嚴耳裏開眸。雲門拄杖[跳-兆+孛]跳。觸著帝釋鼻孔。風穴太阿鋒飛。分破娑伽眼睛。諕得古燈王。走入蟭螟竅中。老達磨。直造毗盧頂上。到此際。還有超宗越格者麼。良久曰。湛海泥牛聲哮吼。空巖石虎嘯眠雲　端陽小參。五月午日時節。角黍包奠英烈。艾葉香。榴花潔。此景年年風趣別。滄浪之水清。屈原一夢歇。舉世醉濁原獨醒。千古忠貞俱了徹。大家薦此最上機。五陰雜毒皆消滅。喝一喝。</p>
</div></div>
<p class='juan'>五燈全書卷第五十九</p>
<div class='div-w'><p>五燈全書卷第五十九補遺</p>
<p class="head1">臨濟宗</p>
<p class="head2">南嶽下第二十八世</p>
<a id='mulu3461' />
<p class='h3'>東山海舟永慈禪師法嗣</p>
<div class='div-w'><a id='mulu3462' />
<p class='h4'>金陵顧智旺居士<span class='note-inline'>(香嚴古溪澄。雪谷集序曰)</span></p><p>士號祖庭。早年孝稱閭里。堅持五戒。獨處一樓。棲禪三載。䇿勤向上工夫。拶透銀山鐵壁。心花頓發。慧眼開明。受印可于東山海舟大和尚。續高峰妙禪師七世之燈。臨濟下二十四代之孫也。慈示寂時。三呼祖庭。士三應。機語相投。遂以大衣麈拂付之。得法之後。大書雪谷二字。高扁所居。將表二祖求法立雪齊腰。不忘本也。</p>
<p style="margin-left:1em"><span class='note-inline'>(附。古溪澄所贈。東山顧命歌曰。金陵有箇奇男子。白手成家立綱紀。不逢良友喚回頭。幾乎埋沒紅塵裏。歎浮生只如此。參訪明師求直指。見說傳燈錄上人。志氣衝天奮然起。念彌陀如自<span class='corr'>己</span>。拶得寒氷化為水。任他非佛與非心。務要禪河窮到底。晝亦然夜亦然。鐵牛不動痛加鞭。頭角<span class='corr'>崢嶸</span>便作獅子吼。驚得海底金烏飛上天。求印可叩機緣。幾回親到東山前。繞繩牀呈見解。振威一喝與君傳。稱大隱可居廛。而今堪作火中蓮。慣向北斗星中騎木馬。却來東山水上撐鐵船。撒手懸崖知落處。千重慾網打不住。碧眼胡僧沒柰何。分付袈裟為信具。趙州禪真罕遇。爭肯庭前尋栢樹。截斷南山老葛藤。無孔鐵鎚重下鋸。大放開還揑聚。綠水青山皆妙趣。脚根踏著上頭關。明月不隨流水去)</span>。</p>
</div></div></div></div>
</div><!-- end of div[@id='body'] -->
</body></html>