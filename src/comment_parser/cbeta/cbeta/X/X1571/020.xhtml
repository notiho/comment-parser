<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu983' />五燈全書卷第二十</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">法眼宗</p>

<div class='div-other'><a id='mulu984' />
<p class='h2'>南嶽下十世</p>
<div class='div-other'><a id='mulu985' />
<p class='h3'>天台韶國師法嗣</p>
<div class='div-other'><a id='mulu986' />
<p class='h4'>杭州慧日永明延壽智覺禪師</p><p>餘杭王氏子。總角之歲。歸心佛乘。既冠。不茹葷。日唯一食。持法華經。七行俱下。纔六旬。悉能誦之。感群羊跪聽。年二十八。為華亭鎮將。屬翠巖參遷止龍冊寺。大闡元化。時吳越文穆王。知師慕道。乃從其志。遂禮翠巖為師。執勞供眾。都忘身宰。衣不繒纊。食無重味。野蔬布襦。以遣朝夕。尋往天台山天柱峰。九旬習定。有烏類斥鷃。巢於衣襵中。暨謁韶國師。一見而深器之。密授元旨。仍謂師曰。汝與元帥有緣。他日大興佛事。初住雪竇。上堂。雪竇這裏。迅瀑千尋。不停纖粟。奇巖萬仞。無立足處。汝等諸人。向甚麼處進步。僧問。雪竇一徑。如何履踐。師曰。步步寒華結。言言徹底冰　師有偈曰。孤猿呌落中巖月。野客吟殘半夜燈。此境此時誰得意。白雲深處坐禪僧　忠懿王。請開山靈隱新寺。明年遷永明道場。眾盈二千。僧問。如何是永明妙旨。師曰。更添香著。曰謝師指示。師曰。且喜沒交涉。僧禮拜。師曰。聽取一偈。欲識永明旨。門前一湖水。日照光明生。風來波浪起　問學人久在永明。為甚麼不會永明家風。師曰。不會處會取。曰不會處如何會。師曰。牛胎生象子。碧海起紅塵　問成佛成祖。亦出不得。六道輪回。亦出不得。未審出甚麼處不得。師曰。出汝問處不得　問教中道。一切諸佛。及諸佛法。皆從此經出。如何是此經。師曰。長時轉不停。非義亦非聲。曰如何受持。師曰。若欲受持者。應須著眼聽　問如何是大圓鏡。師曰。破砂盆　師居永明十五載。度弟子一千七百人。宋太祖開寶甲戌。入天台山。度戒約萬餘人。常與七眾授菩薩戒。夜施鬼神食。朝放諸生類。不可稱筭。六時散華行道。餘力念法華經。計萬三千部。著宗鏡錄一百卷。詩偈賦詠。凡千萬言。播於海外。高麗國王。覽師言教。遣使齎書。敘弟子之禮。奉金線織成袈裟。紫水精珠。金澡罐等。彼國僧三十六人。皆承印記。前後歸本國。各化一方。開寶乙亥十二月二十四日示疾。越二日。焚香告眾。跏趺而寂。壽七十二。臘四十二。塔于大慈山。明萬曆庚戌。遷南屏山宗鏡堂後。</p>
</div>
<div class='div-other'><a id='mulu987' />
<p class='h4'>蘇州長壽院朋彥廣法禪師</p><p>永嘉秦氏子。僧問。如何是元旨。師曰。四稜塌地　問如何是絕絲毫底法。師曰。山河大地。曰恁麼則即相而無相也。師曰。也是狂言　問如何是徑直之言。師曰。千迃萬曲。曰恁麼則無不總是也。師曰。是何言歟　問如何是道。師曰。䟦涉不易　宋太祖建隆辛酉。以住持付門人法齊。四月六日示滅。壽四十九。臘三十五。</p>
</div>
<div class='div-other'><a id='mulu988' />
<p class='h4'>溫州大寧院可弘禪師</p><p>僧問。如何是正真一路。師曰。七顛八倒。曰恁麼則法門無別去也。師曰。我知汝錯會去　問皎皎地無一絲頭時如何。師曰。話頭<span class='corr'>已</span>墮。曰乞師指示。師曰。適來亦不虗設　問向上宗乘。請師舉揚。師曰。汝問太遲生。曰恁麼則不仙陀去也。師曰。深知汝恁麼去。</p>
</div>
<div class='div-other'><a id='mulu989' />
<p class='h4'>杭州五雲山華嚴院志逢禪師</p><p>餘杭人。生惡葷血。膚體香潔。幼歲出家於臨安東山朗瞻院。依年受具。通貫三學。了達性相。甞夢陞須彌山。覩三佛列坐。初釋迦。次彌勒。皆禮其足。唯不識第三尊。但仰視而<span class='corr'>已</span>。釋尊謂之曰。此是補彌勒處。師子月佛。師方作禮。覺後因閱大藏經。乃符所夢。後晉天福中。遊方。抵天台雲居。參國師。賓主緣契。頓發玄祕。一日入普賢殿中宴坐。倐有一神人。跪膝於前。師問。汝其誰乎。曰護戒神也。師曰。吾患有宿愆未殄。汝知之乎。曰師有何罪。唯一小過耳。師曰。何也。曰凡折鉢水亦施主物。師每傾棄。非所宜也。言訖而隱。師自此洗鉢水盡飲之。積久因致脾疾。十載方愈。<span class='note-inline'>(凡折退飲食。及涕唾便利等。竝宜鳴指。默念呪。發施心。而傾棄之)</span>吳越國王。嚮師道風。召賜紫衣。署普覺禪師。命住臨安功臣院　上堂。諸上座。捨一知識。參一知識。盡學善財南遊之式樣。且問上座。祇如善財禮辭文殊。擬登妙峰謁德雲比丘。及到彼所。何以德雲却於別峰相見。夫教意祖意。同一方便。終無別理。彼若明得。此亦昭然。諸上座。即今簇著老僧。是相見。是不相見。此處是妙峰。是別峰。脫或從此省去。可謂不孤負老僧。亦常見德雲比丘。未甞剎那相捨離。還信得及麼。僧問。叢林舉唱。曲為今時。如何是功臣的的意。師曰。見麼。曰恁麼則大眾咸欣也。師曰。將謂師子兒　問佛佛授手。祖祖傳心。未審和尚傳箇甚麼。師曰。汝承當得麼。曰學人承當不得。還別有人承當得否。師曰。大眾笑汝　問如何是如來藏。師曰。恰問著　問如何是諸佛機。師曰。道是得麼　上堂。良久曰。大眾看看。便下座　上堂。古德為法行脚。不憚勤勞。如雪峰。三到投子。九上洞山。盤桓往返。尚求箇入路不得。看汝近世參學人。纔跨門來。便要老僧接引指示說禪。且汝欲造元極之道。豈同等閑。而況此事亦有時節。躁求焉得。汝等要知悟時麼。如今各且下去。堂中靜坐。直待仰家峰點頭。老僧即為汝說。時有僧出曰。仰家峰點頭。也請師說。師曰。大眾且道。此僧會老僧語。不會老僧語。僧禮拜。師曰。今日偶然失鑒　問無為無事人。為甚麼却有金鎖難。僧無對。師代曰。祇為無為無事　問教中道。文殊忽起佛見法見。被佛威神攝向二鐵圍山。意旨如何。師曰。甚麼處是二鐵圍山。僧無語。師曰。還會麼。如今若有人起佛法之見。吾與烹茶兩甌。且道。賞伊罰伊。同教意不同教意　宋太祖開寶辛未。大將凌超。於五雲山創院。奉師為終老之所。師每擕大扇乞錢。買肉飼虎。虎每迎之。載以還山。太宗雍熈乙酉示寂。塔於本院。壽七十七。臘五十八。塔曰寶峰常照。</p>
</div>
<div class='div-other'><a id='mulu990' />
<p class='h4'>杭州報恩法端慧月禪師</p><p>上堂。數夜與諸上座。東語西話。猶未盡其源。今日與諸上座。大開方便。一時說却。還願樂也無。久立珍重　僧問。學人恁麼上來。請師接。師曰不接。曰為甚麼不接。師曰。為汝太靈利。</p>
</div>
<div class='div-other'><a id='mulu991' />
<p class='h4'>杭州報恩紹安通辯明達禪師</p><p>上堂。僧問。大眾側聆。請師不吝。師曰奇怪。曰恁麼則今日得遇於師也。師曰。是何言歟。乃曰。一句歸真。萬劫不朽。今日為諸人舉一句子。良久曰。分明記取。便下座　上堂。幸有樓臺匝地。常提祖印。不妨諸上座參取。久立珍重　僧問。如何是和尚<span class='corr'>家風</span>。師曰。一切處見成。曰恁麼則亘古亘今也。師曰。莫閑言語。</p>
</div>
<div class='div-other'><a id='mulu992' />
<p class='h4'>福州廣平院守威宗一禪師</p><p>本州人。參國師得旨。乃付衣法。時有僧問。大庾嶺頭提不起。如何今日付於師。師提起曰。有人敢道天台得麼　上堂。達磨大師云。吾法三千年後不移絲髮。山僧今日不移達磨絲髮。先達之者。共相證明。若未達者。不移絲髮。僧問。洪鐘韻絕。大眾臨筵。祖意西來。請師提唱。師曰。洪鐘韻絕。大眾臨筵　問。古人云。任汝千聖見。我有天真佛。如何是天真佛。師曰。千聖是　問如何是廣平家風。師曰。誰不受用　上堂。不用開經作梵。不用展鈔牒科。還有理論處也無。設有理論處。亦是方便之談。宗乘事合作麼生　問如何是西來意。師曰。未曾有人答得。曰請師方便。師曰。何不更問。</p>
</div>
<div class='div-other'><a id='mulu993' />
<p class='h4'>杭州報恩永安禪師</p><p>溫州翁氏子。幼依本郡彚征出家。後唐天成中。隨本師入國。忠懿王。命征為僧正。師尤不喜俗務。擬潛往閩川。投訪禪會。屬路岐艱阻。遂回天台山結茅。尋遇國師開示。頓悟本心。乃辭出山。征聞於王。王命住越州清泰。次召居上寺。署正覺空慧禪師　上堂。十方諸佛。一時雲集。與諸上座證明。諸上座與佛一時證明。還信麼。切忌卜度　僧問。四眾雲臻。如何舉唱。師曰。若到諸方。切莫錯舉。曰非但學人。大眾有賴。師曰。禮拜著　問五乘三藏。委者頗多。祖意西來乞師指示。師曰。五乘三藏。曰向上還有事也無。師曰。汝却靈利　問如何大作佛事。師曰。嫌甚麼。曰恁麼則親承摩頂去也。師曰。何處見世尊　問如何是西來意。師曰。過這邊立。僧纔移步。師召曰。會麼。曰不會。師曰。聽取一偈。汝問西來意。且過這邊立。昨夜三更時。雨打虗空濕。電影忽然明。不似岫蜒急　宋太祖開寶甲戌示疾。告眾言別。時有僧問。昔日如來正法眼迦葉親傳未審和尚宗風。百年後如何體會。師曰。汝甚麼處見迦葉來。曰恁麼則信受奉行。不忘斯旨去向。師曰。佛法不是這箇道理。言訖。跏趺而寂。闍維。舌根不壞。柔輭如紅蓮華。藏於普賢道場。師以李長者華嚴釋論。逐一合經。成一百二十卷。今尚流通。</p>
</div>
<div class='div-other'><a id='mulu994' />
<p class='h4'>廣州光聖院師護禪師</p><p>閩人。自天台得法。化行嶺表。國主劉氏。創大伽藍。請師居焉署大義禪師僧問。昔日梵王請佛。今日國主臨筵。祖意西來。如何舉唱。師曰不要西來。山僧<span class='corr'>已</span>舉唱了也。曰豈無方便。師曰。適來豈不是方便　問學人乍入叢林。西來妙訣。乞師指示。師曰。汝未入叢林。我<span class='corr'>已</span>示汝了也。曰如何領會。師曰。不要領會。</p>
</div>
<div class='div-other'><a id='mulu995' />
<p class='h4'>杭州奉先寺清昱禪師</p><p>永嘉人。忠懿王。召入問道。創奉先居之。署圓通妙覺禪師。僧問。如何是西來意。師曰。高聲舉似大眾。宋開寶中。示滅本寺。</p>
</div>
<div class='div-other'><a id='mulu996' />
<p class='h4'>台州紫凝普聞寺智勤禪師</p><p>僧問。如何是空手把鉏頭。師曰。但恁麼諦信。曰如何是步行騎水牛。師曰。汝自何來。有偈示眾曰。今年五十五。脚未蹋寸土。山河是眼睛。大海是我肚。宋太宗太平興國庚辰。有旨試僧經業。山門老宿。各寫法名。唯師不嫻書札。時通判李憲問。世尊還解書也無。師曰。天下人知。淳化初。不疾。命侍僧開浴。浴訖。垂誡徒眾。安坐而逝。塔于本山。三年後。門人遷塔發龕。覩師容儀。儼若髭髮仍長。遂迎入新塔。</p>
</div>
<div class='div-other'><a id='mulu997' />
<p class='h4'>溫州鴈蕩山願齊禪師</p><p>錢塘江氏子。上堂。僧問。夜月舒光。為甚麼碧潭無影。師曰。作家弄影漢。其僧從東過西立。師曰。不唯弄影。兼乃怖頭。</p>
</div>
<div class='div-other'><a id='mulu998' />
<p class='h4'>杭州普門寺希辯禪師</p><p>蘇州人。忠懿王。命主越州清泰。署慧智。後遷上寺。上堂。山僧素乏知見。復寡聞持。頃雖侍立於國師。不蒙一句開示。以致今日。與諸仁者聚會。更無一法可相助發。何況能為諸仁者。區別緇素。商量古今。還怪得山僧麼。若有怪者。且道。此人具眼不具眼。有賓主義。無賓主義。晚學初機。必須審細。僧問。如何是普門示現神通事。師曰。恁麼則闍黎怪老僧去也。曰不怪時如何。師曰。汝且下堂裏思惟去。宋太宗太平興國己卯。吳越王入覲。師隨寶塔至。見于滋福殿。賜紫衣。號慧明禪師。端拱中。乞還故里。詔從之。賜御製詩。忠懿王施金。於常熟本山院。創浮圖七級。高二百尺。功既就。至道丁酉八月。示寂。壽七十七。夏六十三。塔于院之西北隅。</p>
</div>
<div class='div-other'><a id='mulu999' />
<p class='h4'>杭州光慶寺遇安禪師</p><p>錢塘沈氏子。上堂。僧問。無價寶珠。請師分付。師曰。善能吐露。曰恁麼則人人具足去也。師曰。珠在甚麼處。僧禮拜。師曰。也是虗言　問提綱舉領。盡立主賓。如何是主。師曰。深委此問。曰如何是賓。師曰。適來向汝道甚麼。曰賓主道合時如何。師曰。其令不行　問心月孤圓。光吞萬象。如何是吞萬象底光。師曰。大眾總見。汝恁麼問。曰光吞萬象從師道。心月孤圓意若何。師曰。抖擻精神著。曰鷺倚雪巢猶可辯。光吞萬象事難明。師曰。謹退　問青山綠水。處處分明。和尚家風。乞垂一句。師曰。盡被汝道了也。曰未必如斯。請師答話。師曰。不用閑言　一僧方禮拜。師曰。問答俱備。僧擬問。師乃叱之　上堂。欲識曹溪旨。雲飛前面山。分明真實箇。不用別追攀。僧問。古德有言。井底紅塵生。山頭波浪起。未審此意如何。師曰。若到諸方。但恁麼問。曰和尚意旨如何。師曰。適來向汝道甚麼。乃曰。古今相承皆云。塵生井底。浪起山頭。結子空華。生兒石女。且作麼生會。莫是和聲送事。就物呈心。句裏藏鋒。聲前全露麼。莫是有名無體異唱元譚麼。上座自會即得。古人意旨即不然。既恁麼會不得。合作麼生會。上座欲得會麼。但看泥牛行處。陽燄翻波。木馬嘶時。空華墜影。聖凡如此。道理分明。何須久立。珍重　師與希辯同入覲。見滋福殿。賜號明智。淳化初。還光慶。壬辰九月二十一日歸寂。</p>
</div>
<div class='div-other'><a id='mulu1000' />
<p class='h4'>台州般若寺友蟾禪師</p><p>錢塘人。初住雲居普賢。忠懿王。署慈悟禪師。遷止上寺。眾盈五百。僧問。鼓聲纔罷。大眾雲臻。向上宗乘。請師舉唱。師曰。虧汝甚麼。曰恁麼則人人盡霑恩去也。師曰。莫亂道　宋太宗雍熈丙戌。以院事委隆一。于淳化初示滅。歸葬本山。</p>
</div>
<div class='div-other'><a id='mulu1001' />
<p class='h4'>婺州智者寺全肯禪師</p><p>初參國師。國師問。汝名甚麼。師曰全肯。國師曰。肯箇甚麼。師於言下有省。乃禮拜。住後。僧問。有人不肯。還甘也無。師曰。若人問我。即向伊道。</p>
</div>
<div class='div-other'><a id='mulu1002' />
<p class='h4'>福州玉泉義隆禪師</p><p>上堂。山河大地。盡在諸人眼睛裏。因甚麼說會與不會。時有僧問。山河大地眼睛裏。師今欲更指歸誰。師曰。祇為上座去處分明。曰若不上來伸此問。焉知方便不虗施。師曰。依俙似曲纔堪聽。又被風吹別調中。</p>
</div>
<div class='div-other'><a id='mulu1003' />
<p class='h4'>杭州龍冊寺曉榮禪師</p><p>溫州鄧氏子。僧問。祖祖相傳。未審和尚傳阿誰。師曰。汝還識得祖也未　僧慧文問。如何是真實沙門。師曰。汝是慧文　問如何是般若大神珠師曰。般若大神珠。分形萬億軀。塵塵彰妙體。剎剎盡毗盧　問如何是日用事。師曰。一念周沙界。日用萬般通。湛然常寂滅。常展自家風　小參。僧問。向上事即不問。如何是妙善臺中的的意。師曰。若到諸方。分明舉似。曰恁麼則雲有出山勢。水無投㵎聲。師乃叱之　宋太宗淳化庚寅八月二十九日。歸寂於秀州靈光寺。壽七十二。臘五十六。</p>
</div>
<div class='div-other'><a id='mulu1004' />
<p class='h4'>杭州功臣慶肅禪師</p><p>僧問。如何是功臣家風。師曰。明暗色空。曰恁麼則諸法無生去也。師曰。汝喚甚麼作諸法。僧禮拜。師曰。聽取一偈。功臣家風。明暗色空。法法非異。心心自通。恁麼會得。諸佛真宗。</p>
</div>
<div class='div-other'><a id='mulu1005' />
<p class='h4'>越州稱心敬璡禪師</p><p>僧問。結束囊裝。請師分付。師曰。莫諱却。曰甚麼處孤負和尚。師曰。却是汝孤負我。</p>
</div>
<div class='div-other'><a id='mulu1006' />
<p class='h4'>福州嚴峰師术禪師</p><p>開堂。極樂和尚問曰。大眾顒望。請震法雷。師曰。大眾還會麼。還辨得麼。今日不異靈山。乃至諸佛國土。天上人間。總皆如是。亘古亘今。常無變異。作麼生會無變異底道理。若會得。無邊剎境。自他不隔於毫端。十世古今。始終不離於當念。僧問。靈山一會。迦葉親聞。嚴峰一會。誰是聞者。師曰。問者不弱　問如何是文殊。師曰。來處甚分明。</p>
</div>
<div class='div-other'><a id='mulu1007' />
<p class='h4'>潞府華嚴慧達禪師</p><p>僧問。如何是古佛心。師曰。山河大地　問如何是華嚴境。師曰。滿目無形影。</p>
</div>
<div class='div-other'><a id='mulu1008' />
<p class='h4'>越州清泰院道圓禪師</p><p>僧問。亡僧遷化。向甚麼處去也。師曰。今日遷化。嶺中上座　問如何是祖師西來意。師曰。不可向汝道。庭前栢樹子。</p>
</div>
<div class='div-other'><a id='mulu1009' />
<p class='h4'>杭州九曲觀音院慶祥禪師</p><p>餘杭人。辯才冠眾。多聞強記。時天台門下。推為傑出。僧問。湛湛圓明。請師一決。師曰。十里平湖。一輪秋月　問險惡道中。以何為津梁。師曰。以此為津梁。曰如何是此。師曰。築著汝鼻孔　問無根樹子。向甚麼處栽。師曰。汝甚處得來。</p>
</div>
<div class='div-other'><a id='mulu1010' />
<p class='h4'>杭州六和塔開化寺行明傳法禪師</p><p>本州于氏子。禮雪竇覺為師。及覺遷永明。遂入天台國師之室。蒙授記莂。復歸永明。翊贊廼師。海眾傾仰。忠懿王。建寺延請住持。聚徒說法　僧問。如何是開化門中。流出方便。師曰。日日潮音兩度聞　問如何是無盡燈。師曰。謝闍黎照燭　宋太宗。賜紫賜號。至真宗咸平辛丑四月六日。示滅。</p>
</div>
<div class='div-other'><a id='mulu1011' />
<p class='h4'>越州漁浦開善寺義圓禪師</p><p>僧問。一年去一年來。方便門中請師開。師曰。分明記取。曰恁麼則昔時師子吼。今日象王回也。師曰。且喜沒交涉。</p>
</div>
<div class='div-other'><a id='mulu1012' />
<p class='h4'>溫州瑞鹿寺上方遇安禪師</p><p>福州人。得法於天台。又常閱首楞嚴經。到知見立知即無明本。知見無見。斯即涅槃。師乃破句讀曰。知見立。<span class='note-inline'>(句)</span>知即無明本。<span class='note-inline'>(句)</span>知見無。<span class='note-inline'>(句)</span>見斯即涅槃。於此有省。有人語師曰。破句了也。師曰。此是我悟處。畢生不易。時謂之安楞嚴。宋太宗至道乙未春。將示寂。有嗣子蘊仁侍立。師乃說偈示之。不是嶺頭擕得事。豈從鷄足付將來。自古聖賢皆若此。非吾今日為君裁。付囑<span class='corr'>已</span>。澡身易衣安坐。令舁棺至室。良久自入棺。經三日。門人啟棺覩師。右脇吉祥而臥。四眾哀慟。師乃再起。陞堂說法。訶責垂誡。此度更啟吾棺者。非吾之子。言訖。復入棺長往。</p>
</div>
<div class='div-other'><a id='mulu1013' />
<p class='h4'>杭州龍華寺慧居禪師</p><p>閩人。自天台領旨。忠懿王。命住上寺。開堂示眾。從上宗乘。到這裏如何舉唱。祇如釋迦如來。說一代時教。如瓶注水。古德尚云。猶如夢事寱語一般。且道據甚麼道理。便恁麼道。還會麼。大施門開。何曾壅塞。生凡育聖。不漏纖塵。言凡則全凡。舉聖則全聖。凡聖不相待。箇箇獨稱尊。所以道。山河大地。長時說法。長時放光。地水火風。一一如是。時有僧出禮拜。師曰。好箇問頭。如法問著。僧擬進前。師曰。又沒交涉也　問諸佛出世。放光動地。和尚出世。有何祥瑞。師曰。話頭自破　上堂。龍華這裏。也祇是拈柴擇菜。上來下去。晨朝一粥。齋時一飯。睡後喫茶。但恁麼參取。珍重　問學人未明自<span class='corr'>己</span>。如何辨得淺深。師曰。識取自<span class='corr'>己</span>眼。曰如何是自<span class='corr'>己</span>眼。師曰。向汝道甚麼。</p>
</div>
<div class='div-other'><a id='mulu1014' />
<p class='h4'>婺州齊雲山遇臻禪師</p><p>越州楊氏子。僧問。如何是無縫塔。師曰。五六尺。其僧禮拜。師曰。塔倒也　問圓明了知。為甚麼不因心念。師曰。圓明了知。曰何異心念。師曰。汝喚甚麼作心念。秋夕閑坐。有偈曰。秋庭肅肅風[颱-台+(癸-天+虫)][颱-台+(癸-天+虫)]。寒星列空蟾魄高。搘頤靜坐神不勞。鳥窠無端吹布毛。至道中。卒於大善寺。</p>
</div>
<div class='div-other'><a id='mulu1015' />
<p class='h4'>溫州瑞鹿寺本先禪師</p><p>本州鄭氏子。參天台。導以非風幡動。仁者心動之語。師即悟解。住後。示眾曰。吾初學天台法門。語下便薦。然千日之內。四儀之中。似物礙膺。如讐同所。千日之後。一日之中。物不礙膺。讐不同所。當下安樂。頓覺前咎。乃述頌三首。一非風幡動仁者心動曰。非風幡動唯心動。自古相傳直至今。今後水雲人欲曉。祖師真是好知音。二見色便見心曰。若是見色便見心。人來問著方難答。更求道理說多般。孤負平生三事衲。三明自<span class='corr'>己</span>曰。曠大劫來祇如是。如是同天亦同地。同地同天作麼形。作麼形分無不是。師自爾足不歷城邑。手不度財貨。不設臥具。不衣繭絲。日唯一食。終日宴坐。申旦誨誘。踰三十載。其志彌厲　上堂。你諸人。還見竹林蘭若山水院舍人眾麼。若道見。則心外有法。若道不見。爭奈竹林蘭若山水院舍人眾。現在摐然地何。還會麼。若會。不妨靈利。無事莫立　上堂。大凡參學。未必學問話是參學。未必學揀話是參學。未必學代語是參學。未必學別語是參學。未必學捻破經論中奇特言語是參學。未必捻破祖師奇特言語是參學。若於如是等參學。任你七通八達。於佛法中。儻無見處。喚作乾慧之徒。豈不聞古德道。聰明不敵生死。乾慧豈免苦輪。諸人若也參學。應須真實參學始得。行時。行時參取。立時。立時參取。坐時。坐時參取。眠時。眠時參取。語時。語時參取。默時。默時參取。一切作務時。一切作務時參取。既向如是等時參。且道。參箇甚人。參箇甚麼語。到這裏。須自有箇明白處始得。若不如是。喚作造次之流。則無究了之旨　上堂。幽林鳥呌。碧㵎魚跳。雲片展張。瀑聲嗚咽。你等還知得如是多景象。示你等箇入處麼。若也知得。不妨參取好　上堂。天台教中。說文殊觀音普賢三門。文殊門者。一切色。觀音門者。一切聲。普賢門者。不動步而到。我道文殊門者。不是一切色。觀音門者。不是一切聲。普賢門者。是箇甚麼。莫道別却天台教說話。無事且退　上堂。舉僧問長沙。南泉遷化。向甚麼處去。沙曰。東家作驢。西家作馬。僧曰。學人不會。沙曰。要騎便騎。要下即下。師曰。若是求出三界修行底人。聞這箇言語。不妨狐疑。不妨驚怛。南泉遷化。向甚處去。東家作驢。西家作馬。或有會云。千變萬化。不出真常。或有會云。須會異類中行。始會得這箇言語。或有會云。東家是南泉。西家是南泉。或有會云。東家郎君子。西家郎君子。或有會云。東家是甚麼。西家是甚麼。或有會云。便作驢呌。又作馬嘶。或有會云。喚甚麼作東家驢。喚甚麼作西家馬。或有會云。既問遷化。答在問處。或有會云。作露柱處去也。或有會曰。東家作驢。西家作馬。虧南泉甚處。如是諸家會也。總於佛法。有安樂處。南泉遷化。向甚處去。東家作驢。西家作馬。學人不會。要騎便騎。要下即下。這箇話不消得多道理而會。若見法界性去。也沒多事。珍重　上堂。鑑中形影。唯憑鑑光顯現。你等諸人。所作一切事。且道。唯憑箇甚麼顯現。還知得麼。若也知得。於參學中。千足萬足。無事莫立　上堂。你等諸人。夜間眠熟。不知一切。既不知一切。且問你等。那時有本來性。無本來性。若道那時有本來性。又不知一切與死無異。若道那時無本來性。睡眠忽省。覺知如故。還會麼。不知一切與死無異。睡眠忽省。覺知如故。如是等時。是箇甚麼。若也不會。各體究取。無事莫立　上堂。諸法所生。唯心所現。如是言語。好箇入底門戶。且問你等諸人。眼見一切色。耳聞一切聲。鼻嚊一切香。舌了一切味。身觸一切耎滑。意分別一切諸法。祇如眼耳鼻舌身意所對之物。為復唯是你等心。為復非是你等心。若道唯是你等心。何不與你等身。都作一塊了休。為甚麼所對之物。却在你等眼耳鼻舌身意外。你等。若道眼耳鼻舌身意所對之物。非是你等心。又爭奈諸法所生唯心所現言語。留在世間何。人不舉著。你等見這箇說話。還會麼。若也不會。大家用心商量。教會去。幸在其中。莫令厭學。無事且退　宋真宗大中祥符戊申二月。謂上足如晝曰。可造石龕。中秋望日。吾將順化。晝稟命即成。及期遠近士庶。奔趨瞻仰。是日參問如常。至午坐方丈。手結寶印。謂晝曰。古人云。騎虎頭打虎尾。中央事作麼生。晝曰。也祇是如晝。師曰。你問我。晝乃問。騎虎頭打虎尾。中中事。和尚作麼生。師曰。我也弄不出。言訖奄然。開一目微視而逝。壽六十七。臘四十二。所著有竹林集十卷。行世。</p>
</div>
<div class='div-other'><a id='mulu1016' />
<p class='h4'>杭州興教洪壽禪師</p><p>同國師普請次。聞墮薪有省。作偈曰。撲落非他物。縱橫不是塵。山河及大地。全露法王身。</p>
</div>
<div class='div-other'><a id='mulu1017' />
<p class='h4'>蘇州承天永安道原禪師</p><p>僧問。如何是佛。師曰。咄這旃陀羅。曰學人初機。乞師方便。師曰。汝問甚麼。曰問佛。師曰。咄這旃陀羅。</p>
</div></div>
<div class='div-other'><a id='mulu1018' />
<p class='h3'>清涼欽禪師法嗣</p>
<div class='div-other'><a id='mulu1019' />
<p class='h4'>洪州雲居道齊禪師</p><p>本州金氏子。徧歷禪會。學心未息。後於上藍院。主經藏。法燈一日謂師曰。有人問我西來意。答他曰。不東不西。藏主作麼生會。師對曰。不東不西。燈曰。與麼會又爭得。曰道齊祇恁麼。未審和尚尊意如何。燈曰。他家自有兒孫在。師於是頓明厥旨。有頌曰。接物利生絕妙。外生終是不肖。他家自有兒孫。將來用得恰好　住後。僧問。如何是佛。師曰。汝是阿誰　問荊棘林中無出路。請師方便為余開。師曰。汝擬去甚麼處。曰幾不到此。師曰。閑言語　問不免輪回。不求解脫時如何。師曰。還曾問建山麼。曰學人不會。乞師方便。師曰。放放三十棒　問如何是三寶。師曰。汝是甚麼寶。曰不識。師曰。土木瓦礫　師著語要搜元拈古代別等。盛行叢林。宋太宗至道丁酉九月示疾。聲鐘集眾。乃曰。老僧三處住持。三十餘年。十方兄弟。相聚話道。主事頭首。勤心贊助。老僧今日火風相逼。特與諸人相見。諸人還見麼。今日若見。是末後方便。諸人向甚麼處見。為向四大五陰處見。六入十二處見。這裏若見。可謂雲居山二十年間。後學有賴。吾去後。山門大眾。分付契瓌。開堂住持。凡事勤而行之。各自努力。珍重。大眾纔散。師歸西挾而逝。塔于本山。壽六十九。臘四十八。</p>
</div></div>
<div class='div-other'><a id='mulu1020' />
<p class='h3'>靈隱聳禪師法嗣</p>
<div class='div-other'><a id='mulu1021' />
<p class='h4'>杭州功臣院道慈禪師</p><p>僧問。師登寶座。大眾咸臻。便請舉揚宗教。師曰。大眾證明。曰恁麼則亘古亘今也。師曰。也須領話。</p>
</div>
<div class='div-other'><a id='mulu1022' />
<p class='h4'>秀州羅漢院願昭禪師</p><p>錢塘人。上堂。山河大地。是真善知識。時常說法。時時度人。不妨諸上座參取。僧問。羅漢家風。請師一句。師曰。喜禾合穗。上國傳芳。曰此猶是喜禾家風。如何是羅漢家風。師曰。或到諸方。分明舉似　後住杭州香嚴寺。僧問。不立纖塵。請師直道。師曰。眾人笑汝。曰如何領會。師曰。還我話頭來。</p>
</div>
<div class='div-other'><a id='mulu1023' />
<p class='h4'>處州報恩院師智禪師</p><p>僧問。如何是和尚家風。師曰誰人不見　問如何是一相三昧。師曰。青黃赤白。曰一相何在。師曰。汝却靈利　問祖祖相傳傳祖印。師今法嗣嗣何人。師曰。靈鷲峰前。月輪皎皎。</p>
</div>
<div class='div-other'><a id='mulu1024' />
<p class='h4'>衢州瀫寧可先禪師</p><p>僧問。如何是瀫寧家風。師曰。謝指示　問如何是西來意。師曰。怪老僧甚麼處。曰學人不會。乞師方便。師曰。適來豈不是問西來意。</p>
</div>
<div class='div-other'><a id='mulu1025' />
<p class='h4'>杭州光孝院道端禪師</p><p>僧問。如何是佛。師曰。高聲問著。曰莫便是也無。師曰。沒交涉。後住靈隱。示滅。</p>
</div>
<div class='div-other'><a id='mulu1026' />
<p class='h4'>杭州西山保清院遇寧禪師</p><p>開堂陞座。有二僧一時禮拜。師曰。二人俱錯。僧擬進語。師便下座。</p>
</div>
<div class='div-other'><a id='mulu1027' />
<p class='h4'>福寧州支提壅熙辯隆禪師</p><p>明州人。上堂。巍巍實相。畐塞虗空。金剛之體。無有破壞。大眾還見不見。若言見也。且實相之體。本非青黃赤白長短方圓。亦非見聞覺知之法。且作麼生。說箇見底道理。若言不見。又道。巍巍實相。畐塞虗空。為甚麼不見　僧問。如何是向上一路。師曰。脚下底。曰恁麼則尋常履踐。師曰。莫錯認　問如何是堅密身。師曰。倮倮地。曰恁麼則不密也。師曰。見箇甚麼。</p>
</div>
<div class='div-other'><a id='mulu1028' />
<p class='h4'>杭州瑞龍院希圓禪師</p><p>僧問。如何是和尚家風。師曰。特謝闍黎借問。曰借問則不無家風作麼生。師曰。瞌睡漢。</p>
</div></div>
<div class='div-other'><a id='mulu1029' />
<p class='h3'>歸宗柔禪師法嗣</p>
<div class='div-other'><a id='mulu1030' />
<p class='h4'>南康軍羅漢行林祖印禪師</p><p>僧問。天垂甘露。地涌七珍。是甚麼人分上事。師曰。謝汝相報。曰恁麼則佛子住此地。即是佛受用去也。師曰。更須子細　上堂。纔坐忽有猫兒跳上身。師提起。示眾曰。昔日南泉親斬却。今朝耶舍示元徒。而今賣與諸禪客文契。分明要也無。良久。拋下猫兒。便下座。</p>
</div>
<div class='div-other'><a id='mulu1031' />
<p class='h4'>明州天童新禪師</p><p>僧問。如何是密作用。師曰。何曾密。　問心徑未通時如何。師曰。甚麼物礙汝　問求之不得時如何。師曰。用求作麼。曰如何即是。師曰。何曾失却　問如何是天童境。師曰。雲無人種生何極。水有誰教去不回。</p>
</div>
<div class='div-other'><a id='mulu1032' />
<p class='h4'>杭州功臣覺軻心印禪師</p><p>僧問。祖師不在東西山。未審。在甚麼處。師曰。且討　問如何是天真佛。師曰。爭敢裝點。</p>
</div>
<div class='div-other'><a id='mulu1033' />
<p class='h4'>明州天童清簡禪師</p><p>錢塘張氏子。師為事孤潔。時謂之簡浙客。僧問。如何是祖師西來意。師曰。不欲向汝道。曰請和尚道。師曰。達磨不可再來也　師晚居雪竇而終。塔于寺之東隅。</p>
</div></div>
<div class='div-other'><a id='mulu1034' />
<p class='h3'>百丈恒禪師法嗣</p>
<div class='div-other'><a id='mulu1035' />
<p class='h4'>廬山棲賢澄湜禪師</p><p>建寧人。僧問。趙州石橋。度驢度馬。三峽石橋。當度何人。師曰。蝦蟇蚯蚓。曰恁麼則物物盡沾恩。師曰。踏不著　問仙洞昨朝師罷唱。棲賢今日請師宣。師曰。來日又作麼生。曰未審。如何領會。師曰。箭過新羅　問如何是佛。師曰。張三李四　問古人斬蛇意旨如何。師曰。猶未知痛痒　問此是選佛場。心空及第歸。學人如何得及第歸。師曰。不才謹退　晚參眾集。師曰。早晨不與諸人相見。今晚不可無言。便下座　問毗目仙人。執善財手。見微塵諸佛。祇如未執手時。見箇甚麼。師曰。如今又見箇甚麼　上堂。良久曰。幸好一盤飯。不可糝椒薑。雖然如此試唼噉看。便下座　師性高簡。律身精嚴。動不違法度。暮年三終藏經。以坐閱為未敬。則立誦行披之。黃龍南。初游方。從之屢年。故其平生所為。多取法焉。</p>
</div>
<div class='div-other'><a id='mulu1036' />
<p class='h4'>蘇州萬壽德興禪師</p><p>上堂。僧問。如何是佛。師曰。大眾一時瞻仰。問如何是和尚為人一句。師曰。汝且自為。乃曰。問答俱備。其誰得意。若向他求。還成特地。老僧久處深山。比為藏拙。何期今日入到萬壽門下。可謂藏之不得。既藏不得。分明露現。未審。諸人阿誰先見。如有見處。出來對眾。吐露箇消息。良久曰。久立珍重。</p>
</div>
<div class='div-other'><a id='mulu1037' />
<p class='h4'>越州雲門雍熈永禪師</p><p>僧問。師子未出窟時如何。師曰。且莫哮吼。曰出窟後如何。師曰。退後著　問如何是古佛徑路。師曰。誰不履踐　問如何是學人休心息意處。師曰。拗折拄杖得也未　問心王出勅時如何。師曰。更宣一徧看　問如何是決定義。師曰。不可執著　問如何是佛法大意。師曰。此意不小。</p>
</div></div>
<div class='div-other'><a id='mulu1038' />
<p class='h3'>永明潛禪師法嗣</p>
<div class='div-other'><a id='mulu1039' />
<p class='h4'>杭州千光王寺瓌省禪師</p><p>溫州鄭氏子。幼歲出家。精究律部。棲心於圓頓止觀。後閱楞嚴。文理宏濬。未能洞曉。一夕就案假。寐夢中見日輪自空而降。開口吞之。自是發悟。差別義門。渙然無滯。後參永明。永明唯印前解。無別指喻。以忠懿王所遺衲衣。授之表信　住後。上堂。諸上座。佛法無別。昔之日月。今之日月。昔日風雨。今日風雨。昔日上座。今日上座。舉亦了。說亦了。一切成現好。珍重　宋太祖開寶壬申七月。寶樹浴池。忽現其前。師曰。凡所有相。皆是虗妄。越三日。示疾。集眾言別。安坐而逝。闍維。收舍利建塔。壽六十七。</p>
</div>
<div class='div-other'><a id='mulu1040' />
<p class='h4'>衢州鎮境志澄禪師</p><p>僧問。如何是定乾坤底劒。師曰。不漏[糸*系]髮。曰用者如何。師曰。不知　因普請次。僧問。鋤頭損傷蝦蟇蚯蚓。還有罪也無。師曰。阿誰下手。曰恁麼則無罪過。師曰。因果歷然　後遷杭州西山寶雲寺。上賜紫。署積善大師。</p>
</div>
<div class='div-other'><a id='mulu1041' />
<p class='h4'>明州崇福院塵祥禪師</p><p>上堂。諸禪德。見性周徧。聞性亦然。洞徹十方。無內無外。所以古人道。隨緣無作。動寂常真。如此施為。全真智用。僧問。如何是本來人。師曰。堂堂六尺甚分明。曰祇如本來人。還依如此相貌也無。師曰。汝喚甚麼作本來人。曰乞師方便。師曰。教誰方便。</p>
</div></div>
<div class='div-other'><a id='mulu1042' />
<p class='h3'>報恩明禪師法嗣</p>
<div class='div-other'><a id='mulu1043' />
<p class='h4'>福州保明院道誠通法禪師</p><p>上堂。如為一人。眾多亦然。珍重。僧問。圓音普震。三等齊聞。竺土僊心。請師密付。師良久。僧曰。恁麼則意馬<span class='corr'>已</span>成於寶馬。心牛頓作於白牛去也。師曰。七顛八倒。曰若然者幾昭哂笑。師曰。禮拜了退　問如何是和尚西來意。師曰。我不曾到西天。曰如何是學人西來意。師曰。汝在東土多少時。</p>
</div></div>
<div class='div-other'><a id='mulu1044' />
<p class='h3'>報慈言導師法嗣</p>
<div class='div-other'><a id='mulu1045' />
<p class='h4'>南康軍雲居義能禪師</p><p>上堂。不用上來。堂中憍陳如上座。為諸上座。轉第一義法輪。還得麼。若信得及各自歸堂參取。下座後。却問一僧。祇如山僧適來。教上座參取聖僧。聖僧還道箇甚麼。僧曰。特謝和尚再舉　問如何是佛。師曰。即心是佛。曰學人不會。乞師方便。師曰。方便呼為佛。回光返照看。身心是何物。</p>
</div></div>
<div class='div-other'><a id='mulu1046' />
<p class='h3'>崇壽稠禪師法嗣</p>
<div class='div-other'><a id='mulu1047' />
<p class='h4'>泉州雲臺山令岑禪師</p><p>僧問。如何是雲臺境。師曰。前山後山。曰如何是境中人。師曰。瞌睡漢。</p>
</div>
<div class='div-other'><a id='mulu1048' />
<p class='h4'>杭州資國圓進山主</p><p>僧問。丹霞燒木佛。意旨如何。師曰。招因帶果　問庭前栢樹子。意旨如何。師曰。碧眼胡僧笑點頭　問古人道。東家作驢。西家作馬。意旨如何。師曰。相識滿天下。</p>
</div></div>
<div class='div-other'><a id='mulu1049' />
<p class='h3'>報恩安禪師法嗣</p>
<div class='div-other'><a id='mulu1050' />
<p class='h4'>廬山棲賢道堅禪師</p><p>有官人問。某甲收金陵布陣殺人無數。還有罪也無。師曰。老僧祇管看　問如何是祖師西來意。師曰。洋瀾左蠡。無風浪起。</p>
</div>
<div class='div-other'><a id='mulu1051' />
<p class='h4'>廬山歸宗慧誠禪師</p><p>楊州崔氏子。開堂日。於法堂前。謂眾曰。天人得道。以此為證。恁麼便散去。<span class='corr'>已</span>是周遮。其如未曉。即為重說。遂陞座。僧問。知郡臨筵。請師演法。師曰。我不及汝。問如何是佛。師曰。如何不是。問如何是祖師西來意。師曰。不知乃曰。問話且住。直饒問到窮劫。問也不著。答到窮劫。答也不及。何以故。祇為諸人各有本分事。圓滿十方。亘古亘今。乃至諸佛也不敢錯悞。諸人便謂之頂族。祇是助發上座。所以道。十方法界諸有情。念念以證善逝果。彼既丈夫。我亦爾。何得自輕而退屈。諸上座。不要退屈。信取便休。祖師西來。祇道見性成佛。其餘所說。不及此說。更有箇奇特方便。舉似諸人。良久曰。分明記取。若到諸方。不得錯舉。久立珍重　僧問。不通風處如何過得。師曰。汝從甚麼處來　僧舉南泉問鄧隱。峰曰。銅缾是境。缾中有水。不得動著。境與老僧。將水來。峰便拈缾瀉水。未審。此意如何。師曰。鄧隱峰甚奇怪。要且亂瀉　師住持十四年。常五百眾。宋真宗景德丁未三月十八。上堂辭眾。安然而化。壽六十七。臘五十二。全身塔于本山。</p>
</div></div>
<div class='div-other'><a id='mulu1052' />
<p class='h3'>長安規禪師法嗣</p>
<div class='div-other'><a id='mulu1053' />
<p class='h4'>廬州長安院辯實禪師</p><p>僧問。如何是祖師西來意。師曰。少室靈峰住九霄。</p>
</div>
<div class='div-other'><a id='mulu1054' />
<p class='h4'>潭州雲葢用清禪師</p><p>河州趙氏子。僧問。有一人在萬丈井底。如何出得。師曰。且喜得相見。曰恁麼則穿雲透月去也。師曰。三十三天事作麼生。僧無對。師曰。謾語作麼　問如何是雲葢境。師曰。門外三泉井。曰如何是境中人。師曰。童行作子　示眾。雲葢鎖口訣。擬議皆腦裂。拍手趂虗空。雲露西山月。僧問。如何是鎖口訣。師曰。徧天徧地。曰恁麼則石人點頭。露柱拍手去也。師曰。一缾淨水一爐香。曰此猶是井底蝦蟇。師曰。勞煩大眾　師常節飲食。隨眾二時。但展鉢而<span class='corr'>已</span>。或逾年月。亦不調練服餌。無妨作務。有請必開。即便飽食而亡拘執。宋太宗至道丙申四月二日示寂。建塔本山。</p>
</div></div>
<div class='div-other'><a id='mulu1055' />
<p class='h3'>雲居錫禪師法嗣</p>
<div class='div-other'><a id='mulu1056' />
<p class='h4'>台州般若從進禪師</p><p>僧問。古㵎寒泉時如何。師曰。切忌飲著。曰飲著又如何。師曰喪却汝性命。</p>
</div>
<div class='div-other'><a id='mulu1057' />
<p class='h4'>越州清化志超禪師</p><p>僧問。如何是佛師。曰汝是甚麼人。曰莫便是也無。師曰。是即沒交涉。</p>
</div></div></div>
<div class='div-other'><a id='mulu1058' />
<p class='h2'>南嶽下十一世</p>
<div class='div-other'><a id='mulu1059' />
<p class='h3'>長壽彥禪師法嗣</p>
<div class='div-other'><a id='mulu1060' />
<p class='h4'>蘇州長壽法齊禪師</p><p>婺州丁氏子。始講明門因明二論。尋置遊方。受心印於廣法。節使錢仁。奉禮請繼廣法住持。開堂日。有百法座主問。令公請命。四眾雲臻。向上宗乘。請師舉唱。師曰。百法明門論。曰畢竟作麼生。師曰。一切法無我　問城東老母。與佛同生。為甚麼却不見佛。師曰。不見即道。曰恁麼則見去也。師曰。城東老母。與佛同生　宋真宗咸平庚子十二月十一日示滅。壽八十九。臘七十二。</p>
</div></div>
<div class='div-other'><a id='mulu1061' />
<p class='h3'>雲居齊禪師法嗣</p>
<div class='div-other'><a id='mulu1062' />
<p class='h4'>南康雲居契壞禪師</p><p>僧問。路逢死蛇莫打殺。無底籃子盛將歸。未審。師還受也無。師曰。你甚麼處得來。曰恁麼則不虗施也。師曰。却且提取去　問如何是佛。師曰。讚歎不及。曰莫祇這箇便是麼。師曰。不令人讚歎。</p>
</div>
<div class='div-other'><a id='mulu1063' />
<p class='h4'>杭州靈隱文勝慈濟禪師</p><p>僧問。古鑑未磨時如何。師曰。古鑑。曰磨後如何。師曰。古鑑。曰未審。分不分。師曰。更照看　問如何是和尚家風。師曰。莫訝荒疎。曰忽遇客來作麼生。師曰。喫茶去。</p>
</div>
<div class='div-other'><a id='mulu1064' />
<p class='h4'>明州瑞巖義海禪師</p><p>霅川胡氏子。造雲居法席。居問。甚麼物恁麼來。師於言下大悟。有頌呈曰。雲居甚麼物。問著頭恍惚。直下便承當。猶是生埋沒。出世住報本。僧問。如何是祖師西來意。師曰。若到諸方。但道報本不解答話　問如何是和尚家風。師曰。無忌諱。曰忽遇觸忤。又且如何。師曰。不解作客勞煩主人　問釋迦掩室於摩竭。淨名杜口於毗耶。未審。如何示眾。師曰。汝不欲我開談。曰未曉師機。師曰。且退　問如何是無位真人。師曰。這裏無安排你處。</p>
</div>
<div class='div-other'><a id='mulu1065' />
<p class='h4'>明州廣慧志全禪師</p><p>杭州衛氏子。上堂。僧問。如何是衲僧本分事。師曰。你莫鈍置我。僧禮拜。師曰。却是大眾鈍置闍黎。便下座　問賊不打貧兒家時如何。師曰。說向人也不信。僧曰。恁麼則禮拜而退。師曰。得箇甚麼。</p>
</div>
<div class='div-other'><a id='mulu1066' />
<p class='h4'>明州大梅保福居煦禪師</p><p>僧問。古人面壁意旨如何。師曰。但恁麼會。曰未審。如何領會。師曰。禮拜著。</p>
</div>
<div class='div-other'><a id='mulu1067' />
<p class='h4'>處州南明惟宿禪師</p><p>僧問。法法不隱藏。古今常顯露。如何是顯露底法。師曰。見示大眾。曰恁麼則學人謹退也。師曰。知過必改　問如何是南明境。師曰。霧卷蓮峰碧。巖開石鏡明。</p>
</div>
<div class='div-other'><a id='mulu1068' />
<p class='h4'>南康府廬山萬杉廣智禪師</p><p>上堂。僧問。如何是西來的的意。師曰。大眾總聞。問如何是最初句。師曰。此問在後。問如何是文殊門。師曰。千聖皆從此入。曰入後如何。師曰。想你不識。僧禮拜。師曰灼然。乃曰。世尊良久。迦葉起來白椎。馬祖纔坐百尺。出來捲席。可謂摩竭陀令<span class='corr'>已</span>行。不可更教山僧。重下註脚然雖久參高士。莫訝周遮後學。上座也須著些精彩。更若繁詞。愈恐不及。珍重。</p>
</div>
<div class='div-other'><a id='mulu1069' />
<p class='h4'>四明金鵝虗白禪師</p><p>僧問。如何是直截一路。師曰。鳥道羊腸。曰如何是一體。師曰。驢騾猪狗。曰恁麼則四生六道去也。師曰。瘂。</p>
</div>
<div class='div-other'><a id='mulu1070' />
<p class='h4'>姑蘇翠峰山洪禪師</p><p>僧問。如何是翠峰境。師曰。祇聞鶯鳥語。不見報春來　問如何是祖師西來意。師曰。堪嗟立雪僧。</p>
</div>
<div class='div-other'><a id='mulu1071' />
<p class='h4'>荊門軍清溪清禪師</p><p>僧問。古路坦然。如何履踐。曰你是行脚僧。</p>
</div></div>
<div class='div-other'><a id='mulu1072' />
<p class='h3'>支提隆禪師法嗣</p>
<div class='div-other'><a id='mulu1073' />
<p class='h4'>杭州靈隱玄本禪師</p><p>僧問。蚌含未剖時如何。師曰。光從何來　問臨濟入門便喝。德山入門便棒。此意如何。師曰。天晴不肯去。師見僧看經。乃問。看甚麼經。僧無語。乃示頌曰。看經不識經。徒勞損眼睛。欲得不損眼。分明識取經。</p>
</div></div>
<div class='div-other'><a id='mulu1074' />
<p class='h3'>羅漢林禪師法嗣</p>
<div class='div-other'><a id='mulu1075' />
<p class='h4'>臨江軍慧力院紹珍禪師</p><p>僧問。金鷄未鳴時如何。師曰。是何時節。曰鳴後如何。師曰。却不知時　問師子未出窟時如何。師曰。在那裏。曰出窟後如何。師曰。且走。</p>
</div>
<div class='div-other'><a id='mulu1076' />
<p class='h4'>洪州大寧院慶璁禪師</p><p>僧問。道泰不傳天子令。時人盡唱太平歌。未審。師今意旨如何。師曰。山僧罪過　問如何是佛。師曰。須彌山　上堂。生死涅槃。猶如昨夢。且道。三世諸佛。釋迦老子。有甚麼長處。雖然如是。莫錯會好。拍手一下。便下座　問承古有言。東山西嶺青。未審。意旨如何。師曰。東山西嶺青。雨下却天晴。更問箇中意。鵓鳩生鷂鷹。</p>
</div>
<div class='div-other'><a id='mulu1077' />
<p class='h4'><span class='corr'>揚</span>州儀真長蘆贊禪師</p><p>上堂。僧問。拈椎舉拂即不問。如何是喝散白雲的意氣。師曰。且喫棒。曰爭奈人天大眾何。師曰。罪不重科　問如何是佛法大意。師曰。老僧奉聖旨開堂。曰恁麼則天人群生類。皆承此恩力。師曰。知恩方解報恩。問一棒打破虗空時如何。師曰。太費力生。曰恁麼則百雜碎。師曰。祇為終日區區。乃曰。起動大眾。若於佛法中。也無可伸剖。諸人盡是久參。先德達佛知見。更教這裏譚禪說道。實為舉足動步。不離道場。乃至林間宴坐經行。無非佛事。良久曰。參。</p>
</div>
<div class='div-other'><a id='mulu1078' />
<p class='h4'>福州支提昭愛禪師</p><p>僧問。如何是佛。師曰。牛兒不識虎　問如何是和尚家風。師曰。臂長衫袖短。曰忽遇客來如何。師曰。離中虗。坎中滿。</p>
</div>
<div class='div-other'><a id='mulu1079' />
<p class='h4'>福州靈峰道誠禪師</p><p>僧問。祖祖相傳傳祖印。師今得法嗣何人。師曰。那箇恁麼道。曰<span class='corr'>秖</span>如道吾有正法眼藏。付矚迦葉。又作麼生。師曰。不妨具眼。曰千聖不傳方是的。一言合道未為真。師曰。早是不合也。</p>
</div>
<div class='div-other'><a id='mulu1080' />
<p class='h4'>袁州仰山擇和禪師</p><p>僧問。如何是祖師西來意。師曰。君子不廢游　問如來藏中。以何為佛事。師曰。香風吹萎花。曰皆因今日也。師曰。更雨新好者　問如何是佛。師曰。真書梵字　示眾。法本不生。今則無滅。無滅無生。眼中金屑。古佛家風。青天明月。</p>
</div>
<div class='div-other'><a id='mulu1081' />
<p class='h4'>袁州崇勝道珍禪師</p><p>僧問。如何是佛師。曰更向什麼處覓。曰莫<span class='corr'>秖</span>者便是麼。師曰。沒交涉。</p>
</div>
<div class='div-other'><a id='mulu1082' />
<p class='h4'>成都綿州富樂智靜禪師</p><p>僧問。如何是佛法大意。師曰。六耳不同謀。曰意旨如何。師曰。逢人但恁麼舉。</p>
</div></div>
<div class='div-other'><a id='mulu1083' />
<p class='h3'>功臣軻禪師法嗣</p>
<div class='div-other'><a id='mulu1084' />
<p class='h4'>蘇州堯峰顥暹禪師</p><p>僧問。學人乍入叢林。乞師一接。師曰。去　問承教有言。是法平等。無有高下。如何是平等法。師曰。堯峰高。寶華低。曰恁麼則却成高下去也。師曰。情知你恁麼會　聞雷聲示眾。還聞雷聲麼。還知起處麼。若知起處。便知身命落處。若也不知。所以古人道。不知天地者。剛道有乾坤。不如喫茶去。問如何是道。師曰。夕死可矣。問如何是金剛力士。師曰。這裏用不著。問亡僧遷化。向甚麼處去也。師曰。蒼天蒼天。乃曰。祇如末後僧。問亡僧遷化。向甚麼處去也。山僧向他。道蒼天蒼天。且道。意落在甚麼處。莫是悲傷遷逝。痛憶道人麼。若乃恁麼評論。實謂罔知去處。要知去處麼。更不用久立。歇去　上堂。冬去春來。樓閣門開。若也入得。不用徘徊。諸上座。還向這裏入得也未。若也入得。所以古人道。是處是彌勒無門無善財。若也入之未得。自是諸上座狂走。更不忉忉。久立珍重。</p>
</div>
<div class='div-other'><a id='mulu1085' />
<p class='h4'>蘇州吳江聖壽志昇禪師</p><p>上堂。若論佛法。更有甚麼事。所以道。古今山河。古今日月。古今人倫。古今城郭。喚作平等法門。絕前後際。諸人還信得及麼。若信得及。依而行之。久立珍重。</p>
</div>
<div class='div-other'><a id='mulu1086' />
<p class='h4'>杭州功臣開化守如禪師</p><p>上堂。召大眾曰。還知道聖僧同。諸人到這裏麼。既勞尊降。焉敢稽留。久立珍重。</p>
</div></div>
<div class='div-other'><a id='mulu1087' />
<p class='h3'>棲賢湜禪師法嗣</p>
<div class='div-other'><a id='mulu1088' />
<p class='h4'>杭州南山興教院惟一禪師</p><p>僧問。佛未出世時如何。師曰。白雲數重。曰出世後如何。師曰。青山一朵　問如何是道。師曰。<span class='corr'>刺</span>頭入荒草。曰如何是道中人。師曰。乾屎橛。曰大耳三藏。第三度為甚麼不見國師。師曰。脚跟下看。曰如何得見。師曰。草鞋跟斷。</p>
</div>
<div class='div-other'><a id='mulu1089' />
<p class='h4'>安吉州西余體柔禪師</p><p>上堂。一人把火自燼其身。一人抱冰橫屍於路。進前即觸途成滯。退後即噎氣填胸。直得上天無路。入地無門。如今已不奈何也。良久曰。待得雪消去。自然春到來。</p>
</div>
<div class='div-other'><a id='mulu1090' />
<p class='h4'>真州定山惟素禪師</p><p>上堂。僧問。如何是不遷義。師曰。暑往寒來。曰恁麼則遷去也。師曰。啼得血流無用處。問達磨心印師<span class='corr'>已</span>曉。試舉家風對眾看。師曰。門前有箇長松樹。夜半子規來上啼。問知師洞達諸方旨。臨機不答舊時禪。如何是新奇。師曰。若到諸方。不得錯舉。曰學人慇懃於座右。莫不祇此是新奇。師曰。折草量天。問如何是定山境。師曰。清風滿院。曰忽遇客來。如何祇待。師曰。莫嫌冷淡。乃曰。若論家風與境。不易酬對。多見指定處所。教他不得自在。曾有僧問大隨。如何是和尚家風。隨曰。赤土畫簸箕。又曰。肚上不貼榜。且問。諸人作麼生會。更有夾山雲門臨濟風穴。皆有此話。播於諸方。各各施設不同。又作麼生會。法無畢轍。殊途同歸。若要省力易會。但識取自家桑梓。便能紹得家業。隨處解脫。應用現前。天地同根。萬物一體。喚作衲僧眼睛。綿綿不漏絲髮。苟或於此不明。徒自竛竮辛苦　僧問。如何是佛。師曰。含齒戴髮。曰恁麼則人人具足。師曰。遠之又遠　問牛頭未見四祖時如何。師曰。成家立業。曰見後如何。師曰。立業成家　問如何是定山路。師曰。峭曰。履踐者。如何師曰嶮　問無上法王。有大陀羅尼。名為圓覺。流出一切清淨真如。菩提涅槃。未審。圓覺從甚麼處流出。師曰。山僧頂戴有分。曰恁麼則信受奉行。師曰。依俙似曲纔堪聽　問十二時中。如何得與道相應。師曰。皇天無親。唯德是輔。曰恁麼則不假修證也。師曰。三生六十劫。</p>
</div>
<div class='div-other'><a id='mulu1091' />
<p class='h4'>衡州南嶽福嚴省賢禪師</p><p>僧問。如何是福嚴境。師曰。畫也畫不及。曰如何是境中人。師曰。且仔細　問師唱誰家曲。宗風嗣阿誰。師曰。不因汝問。我也不說。曰恁麼則寶覺分枝去也。師曰。莫亂道。</p>
</div>
<div class='div-other'><a id='mulu1092' />
<p class='h4'>襄州仰山智齊禪師</p><p>初參棲賢。賢問。汝是甚處人。師曰。安州人。賢曰。汝為甚却不安。師曰。今日轉見病源。賢曰。且莫強惺惺。師遂禮拜　有頌曰。有口不能言。無舌能解語。惺惺猶是夢何處有佛祖。</p>
</div></div>
<div class='div-other'><a id='mulu1093' />
<p class='h3'>淨土素禪師法嗣</p>
<div class='div-other'><a id='mulu1094' />
<p class='h4'>杭州淨土院惟正禪師</p><p>秀州華亭黃氏子。幼從錢塘資聖如隷業。且將較藝於有司。如使禱觀音像。以求陰相。師謝曰。豈忍獨私於己哉。郡人朱紹安。聞而嘉歎。欲啟帑度之。師慨然曰。古之度人。以清機密旨。今反。是去古遠矣。吾墮三寶數。當有其時。<span class='corr'>已</span>而遇祥符覃恩。得諧素志。獨擁毳袍。且弊同列慢之。師曰。佛乎。佛乎。儀相云乎哉。僧乎。僧乎。盛服云乎哉。厥後。有願輸奉歲時用度。俾繼如之院務。亦復謝曰。聞拓鉢乞食。未聞安坐以享。聞歷謁諸祖。未聞廢學自任。況我齒茂氣完。正在筋力為禮。非從事屋廬之秋也。於是。提䇿東引。學三觀於天台。復旋徑山。咨單傳之旨於老宿惟素。素董臨安功臣山淨土院。師輔相之。久而繼席焉。然為人高簡。律身精嚴。名卿巨公。多所推尊　葉內翰清臣牧金陵。迎師語道。一日葉曰。明日府有燕飲。師固奉律。能為我少留一日。欵清話否。師諾之。翌日遣使邀師。留一偈而返。曰昨日曾將今日期。出門倚杖又思惟。為僧祇合居巖谷。國士筵中甚不宜。坐客皆仰其標致　師識慮灑然。不牽世累。雅愛跨黃犢。出入軍。持巾鉢悉挂角上。市人爭觀之。師自若也。杭守蔣侍郎。甞與師為方外友。每往謁。至郡庭下犢。譚笑終日而去。蔣有詩曰。禪客尋常入舊都。黃牛角上挂缾盂。有時帶雪穿雲去。便好和雲畫作圖。師嘗作山中偈曰。橋上山萬層。橋下水千里。唯有白鷺鷥。見我常來此。平生製作三十卷。號錦溪集。又工書筆法勝絕。秦少游珍藏之。冬不擁爐。以荻花作毬。納足其中。客至共之。夏秋好玩月。盤膝大盆中浮池上。自旋其盆。吟笑達旦。率以為常。九峰韶。嘗客於院。一夕將臥。師邀之曰。月色如此。勞生擾擾。對之者能幾人。峰唯唯而<span class='corr'>已</span>。久之。呼童子使熟炙。峰方饑。意作藥石。頃乃橘皮湯一盃。峰匿笑曰。無乃太清乎　有問。師以禪師名。乃不談禪何也。師曰。徒費言語吾懶。寧假曲折。但日夜煩萬象。為敷演耳。言語有間。而此法無盡。所謂造物無盡藏也　宋仁宗皇祐己丑孟夏八日。語眾曰。夫動以對靜。未始有極。吾一動。歷年六十有四。今靜矣。然動靜本何有哉。於是泊然而逝。</p>
</div></div></div>
<div class='div-other'><a id='mulu1095' />
<p class='h2'>南嶽下十二世</p>
<div class='div-other'><a id='mulu1096' />
<p class='h3'>靈隱勝禪師法嗣</p>
<div class='div-other'><a id='mulu1097' />
<p class='h4'>杭州靈隱延珊慧明禪師</p><p>僧問。如何是道。師曰。道遠乎哉　問如何是正真一路。師曰。絲髮不通。曰恁麼則依而行之。師曰。莫亂走　上堂。與上座一線道。且作麼生持論佛法。若也水洩不通。便教上座。無安身立命處。當此之時祖。佛出頭來也。有二十棒分恁麼道。山僧還有過也無。不見世尊生下。周行七步。目顧四方。一手指天。一手指地云。天上天下。唯吾獨尊。雲門云。我當初若見。一棒打殺。與狗子喫却。何以如此貴圖天下太平。且道。雲門恁麼說話。有佛法道理也無。雖然如此。雲門祇具一隻眼。久立珍重。</p>
</div>
<div class='div-other'><a id='mulu1098' />
<p class='h4'>常州薦福院歸則禪師</p><p>僧問。如何是祖師西來意。師曰。耳畔打鐘聲。</p>
</div>
<div class='div-other'><a id='mulu1099' />
<p class='h4'>杭州露隱蘊聰禪師</p><p>僧問。如何是和尚家風。師曰。索喚即有。曰未審。有箇甚麼。師曰。天台楖栗　問古路重修時如何。師曰。平高就低。</p>
</div>
<div class='div-other'><a id='mulu1100' />
<p class='h4'>杭州古南清禪師</p><p>僧問。西祖傳來。請師通信。師曰。汝道什麼來。曰恁麼則不通信去也。師曰。你不妨伶利。</p>
</div>
<div class='div-other'><a id='mulu1101' />
<p class='h4'>江寧保寧宗禪師</p><p>僧問。如何是佛。師曰。更問什麼。曰莫只者便是也無。師曰。且莫虗頭。</p>
</div>
<div class='div-other'><a id='mulu1102' />
<p class='h4'>紹興石佛有邦禪師</p><p>僧問。祖祖相傳傳祖印。師今得法嗣何人。師曰。布髮掩泥人盡委。曰恁麼則靈隱一枝。南明獨秀也。師曰。杓卜聽虗聲。</p>
</div>
<div class='div-other'><a id='mulu1103' />
<p class='h4'>江寧清涼慈化內舉禪師</p><p>僧問。一法本無。萬法何有。未審。和尚說箇甚麼。師曰。汝記得甚分明。曰恁麼則一切不存去也。師曰。也不信汝。</p>
</div></div>
<div class='div-other'><a id='mulu1104' />
<p class='h3'>瑞巖海禪師法嗣</p>
<div class='div-other'><a id='mulu1105' />
<p class='h4'>明州翠巖嗣元禪師</p><p>僧問。如何是祖師西來意。師曰。見錢買賣不曾賒。曰向上更有事也無。師曰。好不信人直。</p>
</div>
<div class='div-other'><a id='mulu1106' />
<p class='h4'>四明大梅文慧禪師</p><p>僧問。祖祖相傳傳祖令。師今得法嗣何人。師曰。少人停當得。曰報本嫡了。師曰。適來向汝道什麼　問如何是大梅境。師曰。看曰如何是境中人。師曰。喫茶去。</p>
</div></div>
<div class='div-other'><a id='mulu1107' />
<p class='h3'>大梅煦禪師法嗣</p>
<div class='div-other'><a id='mulu1108' />
<p class='h4'>金華智者寺嗣如禪師</p><p>僧問。如何是佛。師曰。量才補職。曰補後如何。師曰。天台杖子　問如何是真實之體。師曰。今日好寒天。曰意旨如何。師曰。千山萬山雪。</p>
</div></div>
<div class='div-other'><a id='mulu1109' />
<p class='h3'>漳江遠禪師法嗣</p>
<div class='div-other'><a id='mulu1110' />
<p class='h4'>蘇州萬壽法印守堅禪師</p><p>僧問。如何是道。師曰。誰不履踐。曰如何是道中人。師曰。來千去萬。</p>
</div></div>
<div class='div-other'><a id='mulu1111' />
<p class='h3'>龍華乘禪師法嗣</p>
<div class='div-other'><a id='mulu1112' />
<p class='h4'>溫州靈巖宣密禪師</p><p>僧問。優曇花折人皆委。祖令親行事若何。師曰。識法者懼。曰與麼則施行有據去也。師曰。人小膽大。</p>
</div></div></div>
<div class='div-other'><a id='mulu1113' />
<p class='h2'>南嶽下十三世</p>
<div class='div-other'><a id='mulu1114' />
<p class='h3'>智者如禪師法嗣</p>
<div class='div-other'><a id='mulu1115' />
<p class='h4'>金華承天澄月禪師</p><p>僧問。如何是道。師曰。殘陽戀幽草。問如何是佛法大意。師曰。今年柴米貴　臨示寂。有偈曰。去也何之。住兮何所。去住何從。超然絕侶。臨岐一句向誰舉。銀潢夜白孤蟾吐。言畢。趺坐而逝。</p>
</div>
<div class='div-other'><a id='mulu1116' />
<p class='h4'>金華華藏虗外禪師</p><p>僧問。知師久蘊囊中寶。今日當筵欲借看。師曰。剔起眉毛。曰見後如何。師曰。多少分明。</p>
</div>
<div class='div-other'><a id='mulu1117' />
<p class='h4'>金華淨土可嵩禪師</p><p>有遺世偈曰。靈木無根。北斗有柄。大海波瀾。是余壽命。八尺丈六。誰凡誰聖。若問去住。春行秋令。珍重諸賢。形端表正。</p>
</div></div></div>
<div class='div-other'><a id='mulu1118' />
<p class='h2'>南嶽下十四世</p>
<div class='div-other'><a id='mulu1119' />
<p class='h3'>承天月禪師法嗣</p>
<div class='div-other'><a id='mulu1120' />
<p class='h4'>金華承天仲顏禪師</p><p>僧問。梵王請佛。葢為群生。今日使君請和尚。當為何事。師曰。大眾知恩有分。曰恁麼則人天交接去也。師曰。闍黎不妨具眼。</p>
</div></div></div></div>
<p class='juan'>五燈全書卷第二十</p>
</div><!-- end of div[@id='body'] -->
</body></html>