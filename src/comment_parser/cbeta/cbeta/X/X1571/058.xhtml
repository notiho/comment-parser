<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3328' />五燈全書卷第五十八</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>

<div class='div-other'><a id='mulu3329' />
<p class='h2'>南嶽下二十三世</p>
<div class='div-other'><a id='mulu3330' />
<p class='h3'>天目本禪師法嗣</p>
<div class='div-other'><a id='mulu3331' />
<p class='h4'>婺州烏傷伏龍無明千巖元長禪師</p><p>越之蕭山董氏子。七歲。從諸父比丘曇芳於富陽法門院。十九。薙髮受具戒。學律於靈芝。會行丞相府飯僧。師隨眾入。中峰本適在座。見師呼而問曰。汝日用如何。師曰念佛。本曰。佛今何在。師擬議。本厲聲叱之。師作禮。求示法要。本以狗子無佛性話授之。縛茅靈隱。脇不沾席者三年。一日往望亭。聞雀聲有省。亟往見本。具陳悟由。本復叱之。師憤然歸。夜靜忽鼠翻猫食器。墮地作聲。恍然開悟。復往質本。本曰。趙州何故云無。師曰。鼠餐猫飯。本曰未也。師曰。飯器破矣。本曰。破後如何。師曰。築破方甓。本乃微笑。囑曰。善自護持。師受囑。隱天龍之東菴。笑隱主中竺。力薦起之。丞相脫歡公。領宣政院事。亦遣使迫師出世。師皆不諾。諸山爭相勸請。師度不為時所容。遂杖錫至烏傷伏龍山。乃卓錫巖際。誓曰。山有水吾將止焉。俄山泉溢出。作白乳色。師遂依大樹以居。時元天定丁卯十月也。初山有禪寺。名聖壽。荒廢<span class='corr'>已</span>久。當師入山。鄉民咸夢異僧來。遂相率披蒙茸。以訪。見師晏坐不動。各獻飲食。大姓樓如浚。樓一得。共為伐木構精廬。尋因舊號。成大伽藍。朝廷三遣重臣。降香錫號佛慧圓鑒普濟大禪師。并賜金襴法衣　僧問。如何是祖師西來意。師曰。野馬入牛欄　問。達磨未來時如何。師曰。在西天。曰來後如何。師曰。在東土　問。如何是佛。師曰。今日好雨。曰如何是道。師曰。此去義烏不遠　問。如何是賓中賓。師曰。當胸叉手問他人。曰如何是賓中主。師曰。堂上坐來日正午。曰如何是主中賓。師曰。有時歡喜有時瞋。曰如何是主中主。師曰。橫按鏌鎁無佛祖　問。如何是露地白牛。師曰。草裏臥。曰甚麼人騎得。師曰。無髭鬚胡子。曰三身中那身說法。師曰。賣油婆子水梳頭。曰德山棒臨濟喝。意旨如何。師曰。惡人先做大　問。如何是和尚家風。師曰。無力豎拳頭　問。達磨面壁。意旨如何。師曰。有口開不得。曰人天交接。兩得相見。如何是相見底事。師曰。烟薰黑漆桶　問。浩浩塵中如何辨主。師舉拳示之。曰辨後如何。師曰。你主在甚麼處　問。釋迦彌勒。猶是他奴。未審他是阿誰。師曰。糞掃堆頭生苕帚。曰學人不會。師曰。問取淨頭　學士宋景濂謁次。師問。聞公讀盡一大藏教。有諸士曰然。師曰。公耳閱乎目觀耶。士曰。亦目觀耳。師曰。使目之能觀者。公為誰耶。士揚眉向之。師于是相視一笑　上堂。僧問。如何是第一句。師曰有口如啞。曰如何是第二句。師曰。有眼如盲。曰如何是第三句。師曰。棒折也未放你在。乃擲下拂子曰。此是老僧第二句。如何是第一句。便下座　上堂。僧問。如何是奪人不奪境。師曰。日照山河影動搖。曰如何是奪境不奪人。師曰。背水陣圓增勇健。曰如何是人境俱奪。師曰。任是鋒刀常坦坦。假饒毒藥也閒閒。曰如何是人境俱不奪。師曰。野老不知堯舜力。鼕鼕打鼓祭江神。僧禮拜。師曰。有麝自然香。何用當風立。乃曰。轉山河國土歸自己則易。轉自己歸山河國土則難。拈了也。父母未生前。道將一句來　示眾。今朝初一。上殿<span class='corr'>已</span>畢。喝囉怛那西方日出　示眾。舉德山托盋因緣。拈曰。末後句子。德山巖頭雪峰。總跳不出。乃喝一喝曰。大丈夫。當為真王。何以假為　示眾。良久曰。大眾會麼。會則事同一家。不會則萬別千差。臨濟道。我在黃檗。喫六十痛棒。如蒿枝拂相似。如今更思量一頓喫。不知誰為下手。時有僧出曰。某甲下手。濟度杖與僧。僧擬接。濟便打。看他的的顯示者些子。無你諸人近傍處。豈常情之所能測。老僧尋常痛口罵你。痛棒打你。你不作無明會。便作佛法會。又何曾夢見我先祖門風。所以古人云。臨濟之道。將墜于地。痛哉。正與麼時。合作麼生。超羣須是英靈漢。敵勝還他師子兒　示眾。舉傅大士曰。夜夜抱佛眠。朝朝還共起。起坐鎮相隨。語默同居止。分毫不相離。如形影相似。欲識佛去處。只者語聲是。玄沙曰。大小傅大士。祇認得箇昭昭靈靈。洞山聰曰。且道衲僧家日裏還會睡也無。保寧勇曰。要眠時即眠。要起時即起。水洗面皮光。啜茶溼却[此/束]。大海紅塵生。平地波濤起。呵呵阿呵呵。哩哩哩囉哩。師曰。三尊宿。大似徐六擔板。傅大士。又俗氣不除。若論向上宗乘。總欠悟在。且道無明具甚麼眼目。不見道。直須揮劒。若不揮劒。漁父棲巢　示眾。今朝臘月二十五。雲門一曲曾無譜。爭似無明調轉高。等閒唱出千山舞。大地為琴。虗空為鼓。拍拍相隨。聲聲相助。汝諸人。須聽取。白雪陽春何足數。箇中端的孰知音。寥寥永夜松風度　示眾。舉瑯琊覺曰。有句無句。如藤倚樹。樹倒藤枯。好一堆爛柴。大慧拈曰。作賊人心虗。雖然如是。恩大難酬。師曰。一人作佛法商量。一人作世諦流布。簡點將來。總欠悟在。無明見處。也要諸人共知。有句無句。如藤倚樹。樹倒藤枯。響　示眾。舉文殊普賢。起佛見法見。世尊威神。貶向二銕圍山。師曰。大眾不起佛見法見。還免得貶向二銕圍山麼。世尊也是憐兒不覺醜　示眾。江月照松風吹。面面青山展笑眉。經有經師。論有論師。莫怪老僧無法說。勞汝諸人立片時　示眾。一喝分賓主。照用一時行。要會箇中意。日午打三更。諸禪德。臨濟大師。四稜塌地了也。乃喝一喝曰。且道那箇是賓。那箇是主。那箇是照。那箇是用。又喝曰。只者是賓。只者是主。只者是照。只者是用。又喝曰。且不是賓。且不是主。且不是照。且不是用。是箇甚麼。又喝曰。進前求解會。特地斬精靈　示眾。龍門水急。一句截流。茅屋風高。千山起浪。三世諸佛。望風結舌。六代祖師。斫額有分。天下老和尚。仰羨仰羨。是汝諸人。既到者裏。作麼生與無明相見。驀拈拄杖曰。與麼與麼。人境俱奪。不與麼不與麼。照用同時。卓一下曰。龍生金鳳子。衝破碧瑠璃。喝一喝　示眾。舉調達謗佛。生身陷入地獄。佛令阿難傳旨。汝在獄中安否。達曰。我雖在獄中。如受三禪天樂。阿難曰。汝還求出否。達曰。我待世尊來便出。阿難曰。世尊是三界大師。豈有入地獄分。達曰。我豈有出地獄分。師曰。臨危不悚。真大丈夫　示眾。世尊拈花。眼裏撒沙。迦葉微笑。全身落草。達磨面壁。皇天苦屈。二祖安心。老鼠居金。德山行棒。莽莾蕩蕩。臨濟下喝。喫鹽止渴。溈山水牯。泥裏洗土。仰山插鍬。性命難逃。俱胝豎指。是何道理。雪峰輥毬。老不知羞。石鞏張弓。誑謼盲聾。趙州勘婆。大有誵譌。玄沙未徹。話作兩橛。者一隊不唧[口*留]老凍儂。生前鹵莽。死後顢頇。罪犯彌天。髑髏徧野。無明忍俊不禁。與渠一坑埋却。拈拄杖。卓一下曰。直得十方世界風凜凜地。法堂前何止草深一丈。汝諸人且道。向甚麼處出氣。良久曰。擬心湊泊。二銕圍山。放之自然。七穿八穴。復卓一下　客至上堂。披衣登法座。道者是高僧。將謂多奇特。元來百不能。西風吹細雨。落葉滿空庭。有客來相訪。青山自送迎　日本國請法衣。上堂。舉石門聰曰。西天二十八祖。盡得傳衣付法。東土六祖之後。得道者多。只傳其法不傳其衣。無明則不然。衣以表法。故謂之法衣。人能弘道。故謂之法身。無處不徧。無處不明。故謂之法眼。高峰老祖法衣一頂。今春對眾請。與高麗國金剛山供養去也。幻住先師法衣一頂。我得來三十年矣。如今大拙首座。又要請歸供養。雖然如是。從上諸祖。各各有三十棒分。無明亦有三十棒分。眾中莫有下得者般毒手者麼。有則出來下手看。如無。他時後日。不得向背地裏。呌苦呌屈。擊拂子。下座　元順帝至正丁酉六月十四日示微疾。沐浴更衣。集眾說偈曰。平生饒舌。今日敗闕。一句轟天。正法眼滅。投筆而逝。世壽七十四。僧臘五十六。弟子用陶龕奉全身。瘞於青松菴。諡佛慧鑑禪師。</p>
</div>
<div class='div-other'><a id='mulu3332' />
<p class='h4'>蘇州師子林天如惟則禪師</p><p>吉安府廬陵譚氏子。受業禾山。得法中峰。住後僧問。佛佛授手。祖祖相傳。畢竟傳箇甚麼。師曰。脚未跨門。與你三十棒了也　問達磨不來東土。二祖不往西天。還有為人處也無。師曰有。曰如何是和尚為人處。師曰。浴院裏燈籠。笑破半邊口。曰莫便是學人轉身處麼。師曰。上天無路。入地無門。曰今日多幸得聞師子吼也。師便喝。僧禮拜。師曰。拜則任你拜。者一喝。不曾倒地在　問。如來一音說法。眾生隨類各得解。未審和尚如何為人。師曰。蝦蟇[跳-兆+孛]跳上天。蚯蚓驀過東海。曰恁麼則超佛越祖去也。師曰。你向那裏見得。曰今古應無墜。分明在目前。師曰。杜撰禪和　華嚴會。僧問。無邊剎境。自他不隔於毫端。既有自他。如何不隔。師曰。懷州牛喫禾。益州馬腹脹。曰十世古今。始終不離於當念。既有始終。如何不離。師曰。天下覓醫人。灸豬左膊上。曰此會翻宣教典。毋勞說禪。且望和尚直譚教文。師曰。山僧無兩箇舌頭。曰一真法界。十種元門。還有自他終始也無。師喝曰。那得許多骨董來。曰既無許多骨董。畢竟華嚴所說何義。師曰。說華嚴。曰離却法界元門。華嚴經在甚處。師曰。在你諸人手裏。曰與麼則信受奉行去也。師曰。贈你三文買草鞋　問德山小參不答話。問話者三十棒。意作麼生。師曰。我者裏不打。有問即答。曰無法可說。是名說法。又作麼生。師拈棒。僧便走。師曰。作賊人心虗　問。禪門一派。分為五宗。其間還有優劣也無。師曰。五五二十五。曰臨濟一宗。兒孫徧地。他有何長處。師曰。細魚咬斷鸕鷀脚。白鷺驚飛上樹梢。曰涅槃心易曉。差別智難明。五宗異同。請師開示。師曰。退身三步　示眾。趙州道箇無字。開口見心肝。因甚諸人自生障礙。有僧請益曰。蠢動含靈。皆有佛性。為甚狗子獨無。師曰。莫說狗子。直饒你問他釋迦彌勒還有佛性也無。他也道無。僧曰。趙州禪在口唇邊。因甚只會道箇無字。師曰。趙州見處。只到者裏。僧曰。和尚不肯趙州那。師曰是。僧曰。趙州古佛。和尚因甚不肯他。師曰。趙州在那裏。隨後便喝　示眾。諸方有海蠡禪。海蚌禪。銕剗禪。老僧者裏。却是水上葫蘆禪。觸著便動。捺著便轉。活鱍鱍地。無你奈何處。昨日一陽來復。見說生根了也。諸人為我提起看　示眾。有時伸出佛手。有時放出驢脚錯。有時拍禪床。有時擊香桌錯。有時舌生毛唇生醭。拄杖長年靠壁角。臨濟德山鼻孔一時穿却錯。諸禪德。向者三箇錯處。認得老僧。請你喫無麫䬪飥　示眾。佛祖行不到處。行取一步。佛祖說不到處。說取一句。召眾曰。一舖是九里。三舖廿七里。者箇是佛祖行不到處。老僧行到。今日初三。明日初四。後日初五。者箇是佛祖說不到處。老僧說到。喝一喝曰。寧與有智人廝罵。莫與無智人說話　示眾。臨濟大師道。我者裏是活祖師西來意。一切臨時。要用便用。師拈拂子搖曳曰。我者裏也是活底。要用便用。一切臨時。且道與臨濟底。是同是別。擊一擊。擲下曰。臨濟大師。猶欠者一著在　示眾舉譬如牛過牕櫺。頭角四蹄都過了。惟有尾巴過不得。師曰。者箇是東山演祖。不了事處。老漢參方三十年。也有兩件不了底事。是甚麼兩件事。饑來要喫飯。困來要打眠　示眾。跛者命在杖。濟者命在舟。有來由。沒來由。一身還有一身愁。衲僧門下。奪食驅牛。擬著眼看。便與閉却戶牖。擬開口道。便與塞却咽喉。夜廊無月不點火。露柱從教撞破頭　示眾。慈悲不是佛。忿怒不是魔。明州布袋。橫拕豎拕。人人自屎不覺臭。淨潔地上。正好放屙。金窠草窠。相去幾何。歲寒落葉無人掃。一任門前堆積多　示眾。天如老漢。一箇獃僧。爭奈諸人認他不著。道他卓卓巍巍。他却䖃䖃䕢䕢。道他䖃䖃䕢䕢。他又卓卓巍巍。或時做善知識模樣。談元說妙。或時現三頭六臂。發瞋發惡。如是等處。一一認他不著。殊不知。老漢不在諸人眼睛裏。却在諸人鼻孔裏。諸人不信。伸手摸看。總饒摸他不著。也摸著自家鼻孔　示眾。舉臨濟大師道。我在黃檗先師處。喫六十痛棒。如蒿枝拂相似。師曰。好箇頑皮癩骨。不知痛癢底麤漢。何似近代兒孫。箇箇皮下有血。動著他絲毫不得。也奇哉　示眾。舉百丈野狐因緣。師曰。前云不落。後云不昧。引得野狐。隨羣逐隊。喝。當時若下得者一喝。前後五百生。一時粉碎　示眾。釋迦老子推不開。達磨大師趕不出。引得一晦之田三蛇九鼠。盡道呼蛇易。遣蛇難。拍膝曰。有甚麼難。家有白澤之圖。必無如是妖怪　示眾。女子臨出嫁時。治家作活之法。一一請教父母。惟有生子養子。不待教而自能。所以儒書曰。未有學養子而後嫁者也。誠哉。近代宗門衲子。則不然。先學說法。然後學做佛。寧可不做得佛。不可不會說法。怪哉　師不領院事。居恒隨機開導。行省平章。咸稽顙執弟子禮。屢起江浙諸名山。堅却不赴。遁跡吳淞間。弟子就吳中。構地結屋。如叢林規制。名師子林。居十有三年。道價日振。元至正甲午。帝師錫以佛心普濟文慧大辨禪師號。兼賜金襴法衣。示寂後。塔于水西原。</p>
</div>
<div class='div-other'><a id='mulu3333' />
<p class='h4'>日本國建長古先印原禪師</p><p>本國相州藤氏子。藤為國中貴族。師生有異徵。年十三。父母頓捨出家。剃染受具戒慨然航海南。詢初謁無見于天台。見指往天目。參中峰本。本命給侍。師屢呈見解。本呵之曰。根塵不斷。如纏縛何。師退而悲泣。食寢俱廢。本憐其誠。因語之曰。此心包羅萬象。迷則生死。悟則涅槃。生死之迷。固是未易驅斥。涅槃之悟。猶是入眼金塵。常知般若。如大火聚。近之則焦首爛額。惟存不退轉一念。生與同生。死與同死。自然與道相符。脫使未悟之際。千釋迦萬慈氏。傾出四大海水。入汝耳根。總是虗妄塵勞。皆非究竟。師聞不覺悚然汗下。一日有省。趨告本曰。印原撞入銀山銕壁去也。本曰。既入銀山銕壁。來此何為。師釋然領解。本因囑曰。善自護持。復參虗谷陵。古林茂。東嶼海。月江印。諸老咸以師子兒稱之。會清拙澄歸國。載師同返。遐邇欽敬。初出主甲州之慧林。歷遷八剎。後住相州之建長。一日示疾。謂侍者曰。時至矣。可持觚翰來。乃曰。吾塔<span class='corr'>已</span>成。未書額耳。大書心印二字。端坐而逝。初門人欲畵師像。預索讚語。師作一圓相。題其上曰。妙相圓明。如如不動。觸處相逢。是何面孔。世壽八十。僧臘六十七。</p>
</div>
<div class='div-other'><a id='mulu3334' />
<p class='h4'>雲南蒼山念菴圓護禪師</p><p>大理人。因讀證道歌契入。叚氏稱為弘辨大師。參中峰本。師初號無念。本以羅什捧鉢。永嘉無念無生之旨扣之。師曰。我之無念。異平其所聞。什師過在絕念不起。永嘉過在任念自起。二皆有念也。我無念者。心體靈之湛寂不動。如鏡鑑像。如燈顯物。未甞毫髮隱也。惟洞徹法源者頗測。未易與纏情縛識者語也。本深肯之。為作無念字說。後受印記而歸。廣錄稱為護藏主焉。師夢神授書法。凡書字時。右腕洞如水晶。人號為玉腕禪師。所著。有磨鏡法。并手書證道謌。行世。</p>
</div>
<div class='div-other'><a id='mulu3335' />
<p class='h4'>安寧太華無照玄鑑首座</p><p>初為座主。善講經論。名著諸方。遍遊天下。廣涉兩宗之門。深有悟入。參高峰妙。為首座。妙示寂。再見中峰本。復為第一座。本有曰。雲南鑑講主。越萬八千里路來兩浙。自相見至相別。恰三年。一日尋我客中。夜話湖山間。因舉宗門下數段。陳爛葛藤。不覺咬斷拇指。臨別匇匇。不欲徵其罪犯。且放過一著。有積劫塵勞忽吹盡。黑龍潭下五更風之句。師歸滇。為梁王所重。開太華山。大弘祖道。門弟子數百。得師心印者五人。及滅度。王親至葬所。奉全身。塔于本山。本聞師訃。親製文。遣侍者往祭之。其略曰。我閱人之既多兮。如無照者。非惟今少。於古亦稀我不哀無照之亡兮。哀祖道之既墜。而今而後。孰與扶顛而持危。對鑪薰於今夕兮。與山川草木。同懷絕世之悲也。</p>
</div>
<div class='div-other'><a id='mulu3336' />
<p class='h4'>晉寧盤龍蓮峰崇照禪師</p><p>本州段氏子。年十八。禮雲峰祝髮。峰示與狗子佛性話。每以七日。斷絕思想疑之。一日聞伐木聲。忽大悟。遂遊大方。見空菴等一十八員善知識。最後見天目本印可。回滇。建盤龍寺居焉。元至正壬午八月望。詔眾書偈。跏趺而逝。身體溫軟。七日如生。有彩虹貫天者三日。至今肉身現在。所建有六梵剎。最崇麗焉。</p>
</div></div>
<div class='div-other'><a id='mulu3337' />
<p class='h3'>般若誠禪師法嗣</p>
<div class='div-other'><a id='mulu3338' />
<p class='h4'>建寧府高仰山古梅正友禪師</p><p>貴溪丁氏子。依末山本受業。後參絕學誠。發明宗旨。流寓江淮。垂三十年。思得佳山水。結茅歸隱。慕武夷幽勝。遂入閩。初主南浦之天心。元泰定天寶甲子。建陽簿蔣德懋。洎長者陳益宗。捨園作菴。迎師開山。勅額大覺妙智。室中每舉狗子無佛性話。鉗錘勘驗。不少假借　結制上堂。仰山結制。尋常活計。眼裏放光。鼻孔黈氣。遇饑而餐。遇困即睡。諸方撒土揚沙。高仰心空及第　上堂。九旬禁足。又過一半。心地未明。如牽火鑽。光陰莫虗度。了却閒公案。平地無端捉得賊。老僧出來為汝斷　解夏上堂。九旬禁足。特地成錯。三月安居。無繩自縛。布袋解開。乾坤寥廓。放去若龜毛。收來懸兔角。試將兩眼挂虗空。一陣凉風生殿角　小參。月落山頭慘。雲橫谷口陰。欲明生死事。直見本來人。還有會得本來人底麼。良久曰。夜靜不勞重借月。玉蟾常住太虗中　師生于元世祖至元乙酉。寂于順帝至正壬辰。說法二十九夏。住世六十八秋。全身塔于本山。</p>
</div></div>
<div class='div-other'><a id='mulu3339' />
<p class='h3'>智者義禪師法嗣</p>
<div class='div-other'><a id='mulu3340' />
<p class='h4'>杭州淨慈德隱普仁禪師</p><p>婺之蘭谿趙氏子。年十歲。依寶石演說院秋潭受業。十四祝髮。二十參方。時了然義。弘大辨之道于智者寺。師往叩。機鋒觸發。旋命侍香。東陽主道場。招師掌記。復見南楚于雙徑。分座說法。元至正乙未。出世西峰淨土。戊戌明高帝。親帥大師至婺州。幸智者寺。詔師主之。甲辰遷淨慈。一日示微疾。屈指計曰。今夏五月矣。左右曰然。師曰。八月八日最良。吾將逝矣。至期整衣端坐而逝。世壽六十四。僧臘五十。有三會語錄。行世。</p>
</div></div>
<div class='div-other'><a id='mulu3341' />
<p class='h3'>淨慈林禪師法嗣</p>
<div class='div-other'><a id='mulu3342' />
<p class='h4'>杭州止菴德祥禪師</p><p>本郡人。與同菴。俱為平山嗣。德業風雅。為時賢所重。一日將涅槃。眾請說偈。師忽倚座曰。者一隊噇酒糟漢。我爭如你何。竟趨寂。</p>
</div>
<div class='div-other'><a id='mulu3343' />
<p class='h4'>金陵天界同菴易道夷簡禪師</p><p>明洪武戊午。主南屏淨慈。兵燹之餘。殿堂鐘鼓。為之一新。父子繼席。傳為盛事。二十五年。奉旨陞主大天界寺。進院上堂。毗盧遮那佛。願力周沙界。一切國土中。恒轉無上輪。者無上輪。如何轉去。卓拄杖曰。轉也轉也。遂下座。</p>
</div></div>
<div class='div-other'><a id='mulu3344' />
<p class='h3'>海門則禪師法嗣</p>
<div class='div-other'><a id='mulu3345' />
<p class='h4'>湖州弁山白蓮南極懶雲智安禪師</p><p>嘉興沈氏子。出家海寧淨妙。謁天真。發明別傳之旨。韜光晦迹。交聘不赴。晚居弁山之白蓮。示眾。萬法歸一。無孔銕鎚當面擲。一歸何處。抹過西天并州土。青州布衫重七斤寒巖古木璚華春。仁者殷勤問端的。孃生鼻孔從來直。倘然言下解知歸。九九方明八十一。後退歸淨妙。示寂。塔于弁山。所著。有南極語要。</p>
</div></div>
<div class='div-other'><a id='mulu3346' />
<p class='h3'>華頂覩禪師法嗣</p>
<div class='div-other'><a id='mulu3347' />
<p class='h4'>處州福林白雲智度禪師</p><p>麗水吳氏子。年十五。從禪智空中假薙髮。習定楞伽菴。越數夏。出遊七閩。徧歷諸方。無可其意者。旋還里。築室以居。名福林。後參靈石芝于淨慈。謁斷崖義于西峰。俱不契。聞無見覩說法華頂。往叩之曰。西來密意未審如何。覩曰。待娑羅峰點首。却向汝道。師擬進語。覩便喝。師曰。娑羅峰頂白浪滔天。花開芒種後。葉落立秋前。覩曰。我者裏無殘羹餿飯。師曰。此非殘羹餿飯而何。覩頷之。遂服勤數載。辭去。覩囑曰。昔南嶽受大鑑記莂。後得馬祖授以心法。鍼芥相契。不在多言。弗掉三寸舌誑人。須真正見解著于行履。方為報佛深恩耳。師佩服之。復往長沙。見無方普。雲居謁小隱。元至正甲午。還福林。尋主龍泉普慈。移茅山。遷武峰。明高帝洪武己酉。詔徵天下高僧。建法會于蔣山。師應詔。會事戒嚴。還至杭州。居虎跑。明年示微疾。仍回福林。沐浴更衣。索筆書偈曰。無世可辭。有眾可別。大虗空中。何必釘鐝。擲筆而逝。壽六十七。臘五十三。闍維舍利五色。齒牙數珠皆不壞。建塔于院西。</p>
</div></div>
<div class='div-other'><a id='mulu3348' />
<p class='h3'>天童一禪師法嗣</p>
<div class='div-other'><a id='mulu3349' />
<p class='h4'>杭州徑山呆菴敬中普莊禪師</p><p>台之仙居袁氏子。依天童左菴芟染。久之不契。出遊參了堂一于天寧。一問何來。師曰天童。一曰。冐雨衝寒。著甚死急。師曰。正為生死事急。一曰。如何是生死事。師以坐具作摵勢。一曰。敢來這裏捋虎鬚。參堂去。一日室中舉庭前柏樹子話。師擬開口。一劈口便掌。從此悟入。初出世撫州北禪。後遷雲居。明高帝洪武癸酉。詔徵天下高行沙門。師應詔。對揚稱旨。是年秋。銜命祀廬山禮成。詔主徑山。僧問。如何是雲居境。師曰。路轉溪迴空院靜。曰如何是境中人。師曰。太平時代自由身。曰人境<span class='corr'>已</span>蒙師指示。願聞一句接初機。師曰。無毛鷂子貼天飛　問路逢達道人。不將語默對時如何。師曰。達道者方知。曰和尚何得干戈相待。師曰。捉賊不如嚇賊。曰明眼人瞞他一點不得。師曰。情知你不是好心　師甞勘僧曰。近奉公文。務要打點上座。曰某甲不是奸細。師曰。也須勘過始得。曰和尚莫倚勢欺人。師展手曰。把將公驗來。僧擬議。師便掌。一僧曰。久聞和尚有此機要。師曰。山僧失利。一僧問。承聞和尚有打點之機。是否。師熟視曰。汝來自首那。曰學人掀倒禪床去也。師曰。汝是甚處人。曰高著眼。師曰。這依草附木底精靈　師一日問新到。我這裏。虎狼塞路。荊棘參天。上人到來。有何忙事。曰特來禮拜和尚。師曰。入門一句則不問。脚跟下草鞋。甚處得來。僧擬議。師便喝。又問。昨離何處。曰廬山。師曰。不勞再勘　師鏟草次。僧問。者片田地。幾時剗得乾淨。師舉起鋤頭曰。未審上座喚作甚麼。僧無語。師拋下鋤頭曰。這片田地。幾時剗得乾淨　問。騎虎頭收虎尾。中間事作麼生。師曰。渠儂得自由。曰只如古人道。我也弄不出。意旨如何。師曰。入水見長人　問。九重天上承恩澤。五<span class='corr'>髻</span>峰頭據祖關。四海禪流齊側耳。願聞一曲萬年歡。學人上來。請師舉唱。師曰。須彌頂上擊金鐘。曰與麼則過量人。明過量事。太平時唱太平歌。師曰。毫釐有差。天地懸隔。曰和尚遠辭京國。近到徑山。如何是不動尊。師曰。待盋盂峰[跳-兆+孛]跳。即向汝道。曰適聞疏中道。千年枯木逢春。一代曇華現瑞。可謂誠實之言。師曰。汝用許多心識。計較作麼。曰龍象筵開當此日。等閒掣取錦標歸。師曰。不是龍門客。切忌遭點額　僧請益。師曰。汝自己分上。少箇甚麼。却來請益。僧擬對。師曰。只知貪程。不覺蹉路　問。如何是祖師西來意。師曰。盋盂口向天。曰此是古人底。師曰。老僧用得恰好。曰如何是奇特事。師曰。千年田八百主。曰學人不會。師曰。至今將不去。留與老農耕　問。如何是道。師曰水落崖石出。曰只如先德云。山上有鯉魚。井底有蓬塵。意作麼生。師曰。見之不取。思之千里　上堂。舉雲門曰。平地上死人無數。出得荊棘林是好手。時有僧曰。恁麼則堂中上座有長處。門曰。蘇嚧蘇嚧。師曰。雲門與麼道。雲居則不然。平地上活人無數。入得荊棘林是好手。忽有人出來。說長說短。拈拄杖劈脊便打。何故。水流溼。火就燥。禍福無門。惟人自召　示眾。夫為宗師者。不得<span class='corr'>已</span>垂示。一言半句。無非為學者抽釘拔楔。解粘去縛。譬如善舞太阿。自然不傷其手。近代據師位。訓學徒。記持文字。崇飭語言。誇耀後世。增長惡習。不知有自己出身之路。如衣壞絮行棘林中。不能自由。少林直指之宗。於此墜地。良可痛傷。汝輩行脚。各須帶眼。莫教墮他網中。出頭不得。只如古人道。入此門來。莫存知解。若約山僧見處。直饒知解頓忘。猶是門外漢。到這裏。須辨緇素始得。珍重　上堂。觸目不曾道。運足安知路。古人與麼道。大似勞而無功。山僧見處。也要諸人共知。驀拈拄杖。卓一下曰。但得雪消去。自然春到來　浴佛上堂。真佛無形。浴箇什麼。毗藍園裏。妄見空華。雲門令行。不到今日。驀拈拄杖。召大眾曰。今日事作麼生。昆明池裏失却劒。曲江江上撈得鋸。卓拄杖下座　上堂。老僧開荒時。于法堂基上。掘得一箇鈯斧子。久聚兄弟。若有用得著者。兩手分付。若是荷負不去。老僧收得來。著甚死急。不如颺向擸[打-丁+(天/韭)]堆頭。從他日炙風吹去也。驀拈拄杖。卓一下曰。鞭起銕牛耕大地。誰能井底種林檎　上堂。舉盤山示眾心月孤圓。光吞萬象。光非照境。境亦非存。光境俱忘。復是何物。洞山白。光境未忘。復是何物。師曰。二尊宿弄物不知名各與二十拄杖。不見道。見義不為。何勇之有　冬至上堂。舉洞山冬夜與泰首座喫果子次。問曰。有一物。明如日黑如漆。常在動用中。動用中收不得。過在什麼處。座曰。過在動用中。洞山令侍者掇退果桌。師曰。當斷不斷。反招其亂。若是徑山。見他道過在什麼處。便與掀翻果桌。亦使洞山知有宗門上向爪牙。今日兒孫。不致寂寥。雖然。也須脚踏實地始得。拈拄杖曰。不向藍田射石虎。何人知是李將軍。卓拄杖下座　上堂。一迷一切迷。一悟一切悟。一暗一切暗。一明一切明。所以道。具足凡夫法。凡夫不知。具足聖人法。聖人不會。聖人若會。即同凡夫。凡夫若知。即同聖人。到這裏。塵勞煩惱。菩提解脫。縛作一塊。且道。非非想天。即今有幾人修因證果。拈拄杖曰。一年三百六十日。一日日從今日始。拄杖子亦從今日始。卓拄杖曰。擊碎三元三要門。普天匝地清風起　上堂。舉玄沙因鼓山至。畫一圓相。山曰。人人出者箇不得。沙曰。情知你向驢胎馬腹裏作活計。山曰。和尚又作麼生。沙曰。人人出者箇不得。山曰。和尚為甚恁麼道得。某甲恁麼道不得。沙曰。我得你不得。師曰。玄沙與鼓山。難兄亦難弟。若要出得者箇。總欠悟在。雪竇曰。只知貪觀白浪。不知失却手橈。緇素眼何在。驀拈拄杖。畫一畫曰。一把柳絲收不得。和烟搭在玉闌干　浴佛上堂。舉藥山。因遵布衲作殿主。浴佛次。乃問曰。汝只浴得者箇。還浴得那箇麼。遵曰。把將那箇來。山休去。師曰。藥山能縱不能奪。布衲能奪不能縱。總未具超宗眼在。黃龍南曰。二尊宿。一出一入。未見輪贏。三十年後。不得錯舉。早是錯下名言。徑山見處。也要諸人共知。今日殿中。普請浴佛。者箇那箇。不得動著。杓柄到手。更莫顢頇。擊拂子曰。將此深心奉塵剎。是則名為報佛恩　成祖永樂癸未十月二十三日。示寂于不動軒。世壽五十八。僧臘四十五。闍維烟焰所至。舍利如貫珠。塔于凌霄之陽。</p>
</div></div>
<div class='div-other'><a id='mulu3350' />
<p class='h3'>壽昌源禪師法嗣</p>
<div class='div-other'><a id='mulu3351' />
<p class='h4'>明州天童元明原良禪師</p><p>寧海周氏子。初住瑞巖。後遷天童。有侑宏智。辭塔曰。嗚呼。山不讓塵。故能成其高。海不讓流。故能成其深。師非宿備六度萬行之願輪。則曷由樹斯大法之功于古今。聖人出興。作百世師。千載一時。惟師得之。巍巍窣堵。鎮茲東谷。洞上一宗。真規始復。昭告菲詞。深勒崖谷。願師再來。為法作則。</p>
</div></div>
<div class='div-other'><a id='mulu3352' />
<p class='h3'>天界信禪師法嗣</p>
<div class='div-other'><a id='mulu3353' />
<p class='h4'>溫州江心覺初慧恩禪師</p><p>久依孚中信。信居護龍河上。師甞分座說法。後信示寂。師出世建業之聖泉。次遷永嘉雅山。未幾江心虗席。郡守疏請。師主之。凡見人參叩。便高聲示之曰。休去歇去。有再問。則以棒趂出。所著有三會語錄。</p>
</div></div>
<div class='div-other'><a id='mulu3354' />
<p class='h3'>徑山悅禪師法嗣</p>
<div class='div-other'><a id='mulu3355' />
<p class='h4'>越州慈谿定水見心來復禪師</p><p>南昌豐城王氏子。生而頴異。自幼有脫塵志。元至正壬午。祝髮于邑之西方寺。走雙徑。謁南楚。久之乃得證入。命掌內記。無何避兵會稽。遂主慈谿定水。煥然起廢。以干戈間阻不能省母。作室于㵎東。名蒲菴。取陳尊宿義。後遷鄞之天寧。杭之靈隱　示眾。舉城東老姥不欲見佛因緣。頌曰。佛身光現紫磨金。大地羣靈悉共欽。兩眼生來不願見。老婆真有丈夫心　舉文殊維摩各說不二法門。頌曰。妙喜天中問疾過。機先勘破老維摩。剎塵常說虗空聽。一默相酬早是多　舉文殊令善財採藥。頌曰。是藥拈來會得麼。神方不必問耆婆。若言殺活全工巧。大地羣生病轉多　舉馬祖遣人送圓相上徑山。頌曰。緘回特地謝殷勤。海月山雲見處親。莫怪南陽太饒舌。乾坤誰是不疑人　舉僧問馬祖離四句絕百非。頌曰。一幅冰綃五色新。玉梭巧織鳳池春。鴛鴦繡出從君看。不把金鍼度與人　舉百丈侍馬祖遊山野鴨子飛過。頌曰。野鴨羣飛過去忙。馬祖見處只尋常。直饒扭得鼻頭破。也是喪車後藥囊　舉石鞏張弓接三平。頌曰。石鞏何曾解挽弓。還他有力獲全功。蒿枝不用施金鏃。射透須彌百萬重。一弓兩箭了平生。未發機先毒<span class='corr'>已</span>萌。殺活要須親破的。扣弦三下是虗聲　舉靈雲見桃花玄沙未徹。頌曰。盡向長安踏早春。紫騮隨處逐芳塵。年年歌管東風裏解識桃花有幾人　明高帝洪武戊申。以高僧徵召。至京。賜食內庭。慰勞優渥。適建鐘山大會。勅師陞座說法。復命蜀王椿。從師問道。師答蜀王問參禪法要曰。禪宗正脉。以心傳心。單提徑示。直接上根。不涉言詮。不存知解。如擊石火。似閃電光。見即便見。了即便了。得即永得。一聞千悟。獲大總持。用而無盡。體不可窮。若乃展轉思量。取舍分別。悉屬邪禪邪道。非菩提智。生死到來。總用不著。是則參須實參。悟須實悟。良由自證。非假他求。所以達磨西來。不立文字。直指人心。見性成佛。謂之教外別傳。其接二祖可大師。祇是點示心體。使之自悟。及徵所得。乃曰。了了常知。言不可及。達磨方與印證曰。即此是自性清淨心。更勿疑也。當時二祖所言知字。正是親證心體。葢心是名。以知為體。此知乃靈知之知。具含眾妙。性自神解。不藉緣生。不因境起。不是作意運想思慮而知。直是真淨明妙。虗徹靈通。徧應無窮。了然常知。眾生由迷此知。即起我相。若了此知。剎那成佛。大抵互古互今。通凡徹聖。別無異法。惟是一心。此心即法。法外無心。此法即心。心外無法。豈不見。文殊師利。告妙德菩薩言。三界之中。以心為主。能觀心者。究竟解脫。不能觀者。究竟沈淪。首楞嚴經亦曰。眾生迷悶。背覺合塵。故發塵勞。有世間相。我以妙明不生不滅。合如來藏。而如來藏。惟妙覺明。圓照法界。是故于中一為無量。無量為一。小中現大。大中現小。不動道場。徧十方界。身含十方無盡虗空。于一毫端。現寶王剎。坐微塵裏。轉大法輪。是知欲證菩提。即心而<span class='corr'>已</span>。離心無佛。離佛無心。了了識心。惺惺見佛。此實妙明真覺。圓照無礙。非智可測。惟證乃知。大凡參學日用。心體不明。為境所轉。妄生顛倒。心體若明。如晝見色。分明無惑。故先德曰。若心馳散。即當攝來。令住正念。其正念者。當知惟心無外境界。即便此心亦無自相。念念不可得故。又曰。迷時人逐法。悟了法由人。葢迷時。是執心為境。被境所奪。法有千差。悟時是了即境即心。塵塵合道。法法全真。出沒卷舒。一切由我。為是從上<span class='corr'>已</span>來。禪門相傳。單提直指。總無許多言解。但了即心是佛。頓紹祖位。便坐覺場。如迦陵鳥在殻。而聲壓羣禽。似好堅樹出地。而高升眾木。且如大乘頓教頓修之人。一念不生。即名為佛。豈論積功累德劫號次第。而後為證果哉。葢一切眾生。心本是佛。以妄念起故。乃為眾生。若一念妄心不生。何為不得佛。又如華嚴經曰。佛子。無一眾生不具如來智慧。但以妄想執著而不證得。若離妄想。則一切智自然智無礙智。即得現前。此吾祖所謂圓解圓修。一超直入。而功高累劫者。豈誑語耶。但今時人。多信不及。見不親。行不到。若信得及。見得親。行得到。晝夜心無間斷。寤寐一如。返照靈源。直性顯現。無法不達。無理不融。自然應用普周。縱橫任運。到者田地。不愁佛。不解語。雖在生死。常入涅槃。雖處塵勞。當居淨剎。念念釋迦出世。步步彌勒下生。菩提不修而自成。煩惱不斷而自除。境智雙泯。情謂俱忘。當體即真。一心不動。今殿下。宿具正信。佛法緣熟。識詣見超。心體<span class='corr'>已</span>明。有大力量。不用堆堆兀兀。竟日窮年。但只圓解圓修。于出入起居。語默動靜。乃至應事接物。發號施令。一切處。一切時。念起即覺。常覺不昧。澄慮忘情。久而自契。此三祖所謂。虗明自照。不勞心力。又曰。不離當處常湛然。覓即知君不可見。于此直下薦得徹去。則是無為而為。無修而修。無得之得。無功之功。無證之證。最為切當。最為省要。昔閩王。請羅山閒開堂演法。山陞座。方收斂僧伽黎。乃曰珍重。便下座。閩王近前。執山手曰。靈山一會。何異今日。看他羅山作家。不假言說。而閩王天鑒。自出常情。後來洞山聰曰。羅山忍俊不能禁。大展家風吼一音。紙墨如山書莫盡。衲僧休向義中尋。此古人直捷指示處。宗眼明白。與眾不同。正所謂相逢不拈出。舉意便知有。豈在揚眉瞬目。鼓唇動舌耶。貧僧恁麼忉怛。早是畵蛇添足。冐凟睿聽。然蒙賜問。不容緘默。冀國政之暇。大圓照中。少加垂覧。亦見靈山宿願。不忘祖道。不勝至幸也　復答晉王問禪要曰。二月二十日。敬奉令旨。示諭。佛法自心所得者。敢不披露愚衷。僭陳萬一。殿下。以菩薩應身。乘願再來。弘護佛法。善世利生。於統理國務之暇。常切究竟佛祖一大事因緣。此實不忘本願故也。但于日用。放捨諸緣。休息萬念。念起即覺。常覺不昧。行住坐臥。飲食起居。應事接物。看得力不得力。勿隨事物轉。涉他機境。葢世間萬事萬理。皆出于心。心若了時。無法不了。所以曰。心生則種種法生。心滅則種種法滅。故知心無自性。緣起即空。不用多工。最為省要。法華經曰。治世語言資生業等。皆與實相。不相違背。華嚴經曰。不壞世間相。而成出世間法。先德曰。一切善惡。都莫思量。自然得入清淨心體。此乃佛祖直指示人處。若日用工夫。目前事物。莫管他是善是惡。是逆是順。是淨是穢。譬如寶鑑當臺。洞照研醜。物來即應。物去不留。不要起一念分別揀擇心。亦不要問他靜時鬧時苦時樂時。儘與盡力。真實做去。若到無理會處。却是好消息。便與一時放下。忽然知解兩忘。人法雙泯。即是大休歇。大自在。大安樂時節也。昔有國王。問波羅提尊者曰。何者是佛。尊者曰。見性是佛。王曰。師見性否。尊者曰。我見佛性。曰性在何所。尊者曰。性在作用。王曰。若當用時。幾處出現。尊者曰。若出現時。當有其八。王曰。其八出現。當為我說。尊者即曰。在胎曰身。處世名人。在眼曰見。在耳曰聞。在鼻齅香。在舌談論。在手執捉。在足運奔。徧現俱該沙界。收攝在一微塵。識者知是佛性。不識喚作精魂。此便是究明自性底榜樣。殿下。宿具般若種智。必能照了。奚俟鄙言。惟大圓鏡中。以心印心。羣生幸甚。佛法幸甚　後坐黨。被逮受刑。時年七十餘矣。物論哀其無辜。嗚呼其定業若是耶。所著有蒲菴集。及蒲菴外集。行世。</p>
</div></div>
<div class='div-other'><a id='mulu3356' />
<p class='h3'>靈隱明禪師法嗣</p>
<div class='div-other'><a id='mulu3357' />
<p class='h4'>杭州淨慈休菴無旨可授禪師</p><p>台之臨海李氏子。年十二。從季父沙門仲智於石門寺。十九得度。為大僧。參普覺于靈隱。問答之頃。疑情頓釋。元至正丙戌。出世台州安聖。閱五年。遷隆恩。又二年。補真如。明年行宣政院。選主龍華。一坐十三夏。明洪武癸丑。杭之中竺。以府侯之命。請師主之。至則淨慈諸耆舊。相與力爭。屢却不聽。不得<span class='corr'>已</span>強居二載。撾鼓告退。一日示疾。召左右曰。吾逝矣。左右進觚翰。師麾去曰。吾宗本無言說。泊然而寂。世壽六十九。僧臘五十。火浴。齒牙貫珠不壞。設利光瑩。色如金晶。其徒斂諸不壞并遺骼。歸龍華。塔而藏焉。</p>
</div></div></div>
<div class='div-other'><a id='mulu3358' />
<p class='h2'>南嶽下二十四世</p>
<div class='div-other'><a id='mulu3359' />
<p class='h3'>伏龍長禪師法嗣</p>
<div class='div-other'><a id='mulu3360' />
<p class='h4'>蘇州鄧尉萬峰時蔚禪師</p><p>溫州樂清金氏子。襁褓中見僧。即微笑合掌。年十三。從演慶昇受業。便知有向上宗乘。十六得度。十九至杭受具戒。參虎跑止岩。岩令參不是心不是佛不是物話。遂往明州達蓬山佛趾寺側卓菴。晝夜力參。一日聞寺主舉溈山踢倒淨瓶公案。驀地觸發。說偈曰。顛顛倒倒老南泉。累我工夫却半年。當下若還親薦得。如何不進劈胸拳。遂往謁無見覩于華頂。覩囑師住山。仍返達蓬。單丁十載。後聞伏龍長提唱。直造叩見。長曰。將什麼來。與老僧相見。師豎起拳曰。者裏與和尚相見。長曰。死了燒了。向何處安身立命。師曰。漚生漚滅水還在。風息波平月印潭。長曰。莫要請益受戒麼。師掩耳而出。明日普請砍松次。師拈圓石。作獻珠狀曰。請和尚酬價。長曰。不值半文錢。師曰瞎。長曰。我也瞎。你也瞎。師曰瞎瞎。即呈偈曰。龍宮女子將珠獻。價值三千與大千。却被旁觀人抉破。誰知不值半文錢。長謂左右曰。蔚山主。頗有衲僧氣息。遂命居第一座。一日長陞座。舉無風荷葉動。決定有魚行。師出眾。震聲一喝。拂袖便出。乃卓菴於蘭溪之嵩山。凡九載。長嘗寄偈曰。鬱鬱黃華滿目秋。白雲端坐碧峰頭。無賓主句輕拈出。一喝千江水逆流。三為手書招之。愛重彌至。旋[田/廾]以法衣頂相　僧問。如何是嵩山境。師曰。四面好山擎日月。一湖秋水浸青天。曰如何是境中人。師曰。三仙描不就。終不與君傳　問。如何是目前事。師曰。眉毛眼上橫。曰莫是他安身立命處也無。師曰。錯認定盤星　二僧參。師問。那裏來。僧曰隴西。師曰。我聞隴西有鸚鵡。是否。僧曰是。師曰。還會吟詩作賦麼。僧曰會。師曰。會吟什麼詩。試道看。僧無對。師便打曰。妄語漢。汝不從隴西來。復問第二位。道看。僧作舞勢。師曰。是即是。爭奈口口不同。自代曰。上大人丘乙己　開堂拈香畢。乃曰。千聖難明不了因。遞代相傳古到今。今日嵩山重舉似。銕樹花開別是春。向無影樹下打眠。宏開飯店。於虗空背上經行。大闡宗乘。塵塵剎剎全彰。物物頭頭合轍。擊碎魔王窠臼。斷送衲子命根。不作奇特商量。不作元妙解會。直得淨名杜口。共贊昇平。巖頭密啟。咸宣至化。正與麼時。祝聖報恩一句。作麼生道。一片定光輝宇宙。直教萬國奉君恩　上堂。舒兩手曰。大開方便門。便從這裏入。復握拳曰。閉却牢關。說家裏話。且道。不開不閉一句。又作麼生。良久。斂僧伽黎。下座　上堂。三世諸佛如是說。歷代祖師如是說。天下老和尚如是說。嵩山亦如是說。若有不如是說者。與他三十棒。若有如是說者。亦與他三十棒。何故。卓拄杖曰。嵩山門下。令不虗行　上堂。月頭是初一。光明漸漸出。月尾是三十。光明何處覓。假饒老釋迦。也道拈不出。拈得出萬事畢。有人道得。出來道看。如無。嵩山與諸人。露箇消息。展兩手曰。我見燈明佛。本光瑞如此　後遊姑蘇鄧尉。喜其山水盤結。遂駐錫焉。未幾四眾咸集。成大伽藍。名曰聖恩。明高帝洪武辛酉正月二十九日。集眾曰。老僧時節至矣。即說偈曰。七十九年。一味杜田。懸崖撒手。杲日當天。語畢泊然而寂。奉全身<span class='corr'>瘞</span>于院西。塔曰永光。世壽七十九。僧臘六十。</p>
</div>
<div class='div-other'><a id='mulu3361' />
<p class='h4'>杭州天龍水菴無用守貴禪師</p><p>婺之甄氏子。十八歲往投里之康侯山芟染。泰定間。游浙西。適值千巖長居龍華。師叩之。默有所契。龍華去天龍密邇。大道平。力圖起廢。挽師與長主之。會長去烏傷。師與俱焉。元至正丙戌。復謁中峰。羣疑頓釋。旋退居嘉禾。一夕夢大道曰。我<span class='corr'>已</span>棄人間世。師驚疑。拏舟訪之。由是復主天龍。辛丑八月一日。忽索筆。書偈曰。一蝸臭殻。內外穢惡。撒手便行。虗空振鐸。天龍一指今猶昨。擲筆而逝。行省丞相達識銕木爾。為主後事。築慈濟塔院于天龍西岡。奉全身<span class='corr'>瘞</span>焉。師生平不畜長物。寒暑一衲。律身甚嚴。嘗墮一齒。弟子函櫝中。生舍利五色。世壽七十有二。僧臘五十有五。</p>
</div>
<div class='div-other'><a id='mulu3362' />
<p class='h4'>松江府華亭松隱唯菴德然禪師</p><p>里之張氏子。幼從無用貴祝髮。徧叩諸方。未有所契。後於千岩會中。聞上堂語。豁然悟入。甞見石屋珙。謂師曰。子緣當在華亭。因書松隱二字授之。師遵懸記歸里。築室於郭滙之陽。遂名松隱。足不踰閫者三載。甞<span class='corr'>刺</span>血書華嚴。有天花滿庭之異感。居民為建寶坊。洎千岩遷化。眾請師繼席　開堂日。僧問。遠離松水。來據龍峰。海眾臨筵。請師祝聖。師曰。萬年松在祝融峰。曰祝聖<span class='corr'>已</span>蒙師指示。列祖家風事如何。師曰。冬到寒食一百五。曰莫便是和尚為人處也無。師曰。斧頭是銕作。曰恁麼則龍門無宿客也。師曰。早<span class='corr'>已</span>點額。曰若不登樓望。焉知滄海深。師曰。你道。老僧眉毛有幾莖。曰一堂風冷澹。千古意分明。師曰。蹉過不少。問承師有言。向上一路。千聖不傳。還端的也無。師曰。那裏得這消息來。曰賣金須遇買金人。師便喝。曰金屑雖貴。落眼成翳。又作麼生。師曰。好向繡湖湖上看。月明夜夜散金波。曰三十年後。此話大行。師曰。杜撰禪和。如麻似粟。曰大眾證明。學人禮拜。師乃曰。第一義諦。<span class='corr'>已</span>被東白和尚一槌擊碎了也。未免向第二義門露箇消息。山僧數年搓得一條龜毛索子。今日拈來。將三世諸佛。西天四七。東土二三。天下老和尚鼻孔。一串穿却了也。且道。山河大地。草木叢林。森羅萬象。有情無情。甚處得來。良久曰。莫將閒學解。埋沒祖師心。復舉三聖道。我逢人則不出。出則便為人。興化道。我逢人則出。出則不為人。師曰。這兩箇老漢。同門出入。宿世冤家。一人向孤峰頂上。臥月眠雲。一人向十字街頭。揚塵簸土。點檢將來。二俱漏逗。各與三十拄杖。且道。新龍峰與麼提持。是賞渠。是罰渠。驀拈拄杖。卓一卓曰。天上有星皆拱北。人間無水不朝東　上堂日可冷。月可熱。眾魔不能壞真說。有來由無途轍。六月炎炎撒冰雪。文殊無處著渾身。普賢特地呈醜拙。是真說非真說。若無閒事挂心頭。便是人間好時節。喝一喝　謝藏主維那上堂。天無門地無戶。俊快衲僧。一任來去。藏裏摩尼。照徹十方。洞裏桃花。千葩競吐。假劫外之春風。應今時之律呂。海神夜半看鮫珠。眼光挂在扶桑樹。喝一喝　結制上堂。煖氣相接。正在斯時。深深冷灰裏。撥著星兒之火。向死柴頭上發機。燎起互天烈焰。燒却舜若多神面皮。敢問諸人。作麼生回避。擲拄杖下座　上堂。今朝是初一。龍象如稻麻。有事與無事。歸堂去喫茶　上堂。達磨西來。不立文字。直指人心。見性成佛。大眾。作麼生說箇見性成佛底道理。良久曰。幸無是瘡。勿傷之也　結制上堂。蠟人為驗。始于今日。九十日中。推功辨的。黃面老瞿曇。結住布袋頭。百萬人天。咸皆受屈。松隱結制。總不恁麼。以手作搖櫓勢曰。山僧即今駕無底銕船。普請大眾。同入大圓覺海遊戲去也。喝一喝曰。看取定南鍼　歲旦上堂。元正啟祚。萬物咸亨。驀拈拄杖曰。拄杖子。昨夜抽條。今朝吐蕊。華開五葉。香徧大千。且道。還當得新年頭佛法也無。卓拄杖一下。喝一喝　臘八上堂。明星一見出山來。剛道孃生兩眼開。不是髑髏乾得盡。爭知春色上桃腮　上堂。德山棒。臨濟喝。拈放一邊。諸人脚跟下。道將一句來。以拄杖畫一畫曰。毗婆尸佛早留心。直至如今不得妙　示眾。佛是眾生界中了事漢。眾生是佛界中不了事人。若欲決了此事。但向十二時中。四威儀內。折旋俯仰。與人酬酢處看。是什麼道理。忽爾妄想滅知見忘。突出自家一段光明。洞徹十虗。無絲毫隔礙。始知佛與眾生。本性平等。一身清淨。多身清淨。一世界清淨。多世界清淨。無一塵不是真如境界。無一剎不是解脫道場。所以永嘉道。一月普現一切水。一切水月一月攝。諸佛法身入我性。我性同共如來合。斯言豈欺我哉　示醫士。話頭一則耆婆藥。大藏諸經和劑方。抹過二途開口笑。不勞鍼砭起膏肓　化燈油。劫初一點光明種。猛烈工夫拶出來。瀉入碧瑠璃裏去。三千諸佛笑顏開　坐禪銘。參禪的的非細事。貴在當人發真志。真志不發願不堅。決定茫茫墮生死。古德垂慈何大切。教人參元要直截。話頭一則重千鈞。盡力提持須猛烈。進前退後知幾回。恰似冰爐煉生銕。冰爐煉銕真箇難。竭盡精神豈容歇。驀然一拶火星飛。面門簉破通身熱。鉗鎚妙密始見真。手兮眼兮用處親。就中煉出吹毛利。干將鏌鎁爭比倫。耿耿寒光耀空碧。在在處處興家國。外道天魔盡喪魂。銕額銅頭俱失色。古今庫藏無此珍。天上人間何處覓。殷勤為報參元人。趂此後生須努力　明高帝洪武。以有道徵。未幾。以病還。嘗曰。學佛法人。無徒恃見地。一知半解。濟得何事。顧力行何如耳。戊辰四月十四日示寂。塔全身於松隱。</p>
</div>
<div class='div-other'><a id='mulu3363' />
<p class='h4'>婺州清隱蘭室德馨禪師</p><p>義烏方氏子。年二十四。投伏龍祝髮。執侍數載。復徧參諸方。久之歸覲。會千嚴遷化。元至正壬辰。乃結茅城西。榜曰清隱。後聖壽虗席。四眾請師主之。蘇平仲甞過訪。寒溫之外。不措一辭。蘇曰。千巖老師。見客口如懸河。娓娓不倦。師今默然何也。師曰。道無隱顯。焉有語默。昔吾先師。未甞不言。然而未甞言。今吾未甞言。然而未甞不言也。蘇乃擊節稱賞　明高帝洪武壬子十一月十四日示微疾。集眾訣別。端坐而逝。留龕七日。顏色如生。茶毗。五色舍利無數。世壽七十。僧臘四十有六。</p>
</div>
<div class='div-other'><a id='mulu3364' />
<p class='h4'>金華華山明叟昌菴主</p><p>本郡浦江人。縛茅于里之華山。往謁千巖。示以入道旨要。旋歸。晝夜孳孳不怠。一日忽辭眾。說偈曰。生本無生。滅亦無滅。撒手便行。虗空片月。語畢。端坐而逝。時明高帝洪武丙辰十月三日也。</p>
</div>
<div class='div-other'><a id='mulu3365' />
<p class='h4'>江寧天王山般若法秀禪師</p><p>甞居婺之聖壽。為第一座。元大德末。棲遲此山。至正甲午。明高帝渡江。單騎入山。與話相契。時遣繆總制者。送供焉。師久之。遊廬山。莫知所之。而所居佛龕亦無矣。洪武丁卯。上憶其事。詔工部侍郎黃立恭。諭之曰。朕渡江來。曾謁法秀禪師與語。卓有識見。今其亡矣。爾可選一辦道僧。即舊地。重新創見一菴。以見朕意。立恭乃舉僧紹義。引見受命而去。於其山蓮菂上立菴。賜名般若禪院。左春坊趨濟。作般若禪院記。紀其事甚詳。</p>
</div></div>
<div class='div-other'><a id='mulu3366' />
<p class='h3'>古梅友禪師法嗣</p>
<div class='div-other'><a id='mulu3367' />
<p class='h4'>潤州金山慈舟濟禪師</p><p>西竺作禮曰。某甲拏得賊來。請和尚决斷。師曰。贓在什麼處。竺拍案一下。師復往徵詰。復曰。諸佛不說。列祖不傳。除却搖唇鼓舌。瞬目揚眉。還我到家一句來。竺默然。師曰。去聖時遙。尚有此子。善自護持。</p>
</div>
<div class='div-other'><a id='mulu3368' />
<p class='h4'>一峰寧禪師</p><p>西竺呈見解。師為勘驗。示偈曰。青山疊疊雨濛濛。師子金毛撥不通。我也自知時未至。十回放箭九回空。</p>
</div></div>
<div class='div-other'><a id='mulu3369' />
<p class='h3'>弁山安禪師法嗣</p>
<div class='div-other'><a id='mulu3370' />
<p class='h4'>杭州正傳院祖庭空谷景隆禪師</p><p>姑蘇洞庭黿山陳氏子。初見嬾雲安。開示法要。後于虎丘。禮石菴祝髮。會菴遷靈隱。師相隨七載。因往天目。禮高峰祖塔。憩錫歲餘。忽有省入。復造安求證。安為助喜。後住碧岩　僧問。如何是佛法的的大意。師曰。此問最親切。曰覿露堂堂時如何。師曰。途路未為真。曰南人如問雪。我道是楊花。師曰。喚鐘作甕又爭得　晚年于西湖修吉山。卜地為生壙。築室以居。名曰正傳塔院。復自製塔銘。其略曰。嗚呼死生一夢。骨塔奚為。葢表佛法流芳。靈踪不斷。即幻明真。以致佛祖命脉。源遠流長矣。幻身雖滅。佛性不遷。後之來者。見窣堵崚嶒。峰巒蒼翠。鳥鳴喬木。泉瀉幽巖。不馳外境。不執內心。盡忘愛惡。陶然泰和。始知法界為身。虗空為口。萬象為舌。晝夜說法。未甞間斷。于此見得明。透得徹。如醉忽醒。廓然領悟。便見佛祖不曾涅槃。老僧不曾圓寂。大圓鏡中。覿面相見。西來祖意。兩手分付。大千沙界。自他不隔于毫端。十世古今。始終不離于當念。嬾雲和尚。是景隆受業師之受業師。景隆心法受印可于嬾雲。即南極安禪師也。得臨濟正傳二十世。上泝天真。則無極源雪巖欽。前後嗣法。亦無定規。前嗣後者。阿難嗣迦葉。後嗣前者。興化嗣臨濟。理貫古今。詣實為至。銘曰。廓周法界。空蕩無涯。羣靈昇墜。恒無<span class='corr'>已</span>時。佛祖垂應。為導為師。宿膺微幸。值斯化儀。不善弘道。隨力所宜。卒于武林。骨窆山崖。窣堵奠安。山同壽期。以幻歸幻。有為無為。成住壞空。斯道坦夷。正統癸亥春。景隆五十二歲著。師所著。有空谷集。尚直尚理編。</p>
</div></div>
<div class='div-other'><a id='mulu3371' />
<p class='h3'>福林度禪師法嗣</p>
<div class='div-other'><a id='mulu3372' />
<p class='h4'>金陵天界古拙俊禪師</p><p>姑蘇松陵人。年十三。往越州日鑄寺出家。十五歲。祝髮受具戒。首謁石屋珙。次見三衢嬾牧。得禪定工夫。復往叩古梅于高仰。禮拜起即依實供通。梅打趂出。如是三度被打。遂結伴歸里。立限壁觀九年。每三年燃一指。歷燃三指。一日忽然瞥地。乃往參福林。法戰相契。遂留首眾。時年二十八矣。眾推出世。師遁跡出山。留偈曰。半載相依唱祖機。幾番談道奉嚴威。出山便說歸時路。又是重添眼上眉。韜光巖壑。三十餘年。有平生最愛隈岩谷。三十年來嬾送迎之句　明高帝洪武間。奉旨剃度千僧。至繁昌。眾請東廬山開堂普說。示眾。禪之一字。亦是強名。云何曰參。在信而<span class='corr'>已</span>。擬議即乖。開口即錯。若是發心不真。志不猛利。者邊經冬。那邊經夏。今日進前。明日退後。久久摸索不著。便道。佛法無靈驗。却向外邊。記一肚抄一部。如臭糟甕相似。是這般野狐精。直饒到彌勒下生。有甚交涉。真正道流。若要脫生死。須透祖師關。祖關透生死脫。不是說了便休。要將從上諸祖做箇樣子。趙州四十餘年。不雜用心。為什麼事。長慶坐破蒲團七箇。為什麼事。香林四十年。方成一片。為什麼事。乃至歷代真實踐履。尅苦勵志。為什麼事。山僧今日口喃喃地。引古驗今。為什麼事。諸禪德。既有從上不惜身命。積功累德。妙悟親證底樣子。何不發大勇猛。起大精進。對三寶前。深發重願。若生死不明。祖關不透。誓不下山。如是發願之後。截斷千差路頭。不與萬法為侶。向長連床上七尺單前。高挂盋囊。壁立千仞。寬立限期。急下手脚。盡此一生。做教徹去。若辦此心。决不相賺。我今為汝保任此事。終不虗也。成祖永樂丁亥。復奉旨于天界。終老焉。</p>
</div></div></div>
<div class='div-other'><a id='mulu3373' />
<p class='h2'>南嶽下二十五世</p>
<div class='div-other'><a id='mulu3374' />
<p class='h3'>萬峰蔚禪師法嗣</p>
<div class='div-other'><a id='mulu3375' />
<p class='h4'>蘇州鄧尉寶藏普持禪師</p><p>繼席聖恩。為第二代。萬峰付偈曰。大愚肋下痛還拳。三要三元絕正偏。臨濟窟中師子子。燈燈續焰古今傳。後示寂。塔于萬峰之側。</p>
</div>
<div class='div-other'><a id='mulu3376' />
<p class='h4'>武昌九峰無念勝學禪師</p><p>隨州應山陳氏子。年九歲。從寶林無極受業。初謁無聞。示萬法歸一一歸何處話。遂入嵩山。苦心研究。一日有省。述偈曰。數載東山昏霧濛。凭欄終日待晴空。夜來忽起霜天月。萬象全彰一鏡中。由是。奮志徧參。後抵姑蘇。見鄧尉蔚。于喝下領旨。蔚付偈曰。五派傳來臨濟宗。入門一喝露全鋒。老婆心切能容易。試看泥蛇化作龍。後回寶林。道風遐著。繼住九峰。明高帝洪武壬戌。孝慈皇后。賓天楚王。延聘諸山名衲。集于洪山。見師道容驚異。特留邸舘。請問法要。高帝聞之。召見便殿賜坐。應對稱旨。禮遇優渥。欲留主京剎。師力辭。命中官送還九峰。丙子。御製懷僧無念詩文一軸。并緘松實松華。命中官賷送山中。諭慰淳切。敕曰。前者僧無念。戒行精于皎月。定慧穩若巍山。暫來一見。此去常懷。懷之不<span class='corr'>已</span>。茲特遣人就見。賷有松實松華之供。兼以詩文勞之。師亦以偈進曰。萬機之暇究真元。百草頭邊佛祖禪。毛孔徧含塵剎土。毫端現出性中天。定回坐看雲橫谷。行樂閒觀石湧泉。林下衲僧何以報。祝延聖壽萬斯年。中官回奏。上大悅　成祖永樂甲申三月二十九日。集眾說偈曰。世尊七十九。無念八十年。踏翻華藏海。依舊水連天。泊然而逝。奉全身塔于師子岩。諡清福廣慧禪師。遣官致帛。命詞臣撰塔銘。</p>
</div>
<div class='div-other'><a id='mulu3377' />
<p class='h4'>海舟普慈禪師</p><p>蘇州甞熟錢氏子。幼出家破山。聽楞嚴。至但有言說都無實義處。有疑。往參萬峰。問<span class='corr'>但</span>有言說。都無實義。如何是實義。峰劈頭兩棒。攔胸一踏曰。只者是。師起四。是即是。太費和尚心力。峰然之。付以偈曰。龜毛付囑與兒孫。兔角拈來要問津。一喝耳聾三日去。箇中消息許誰親　居士沈貫問。修多羅教。如標月指。若復見月。了知所標畢竟非月。此理如何。師舉手曰。指耶。月耶。士罔措。師拍案一下。士釋然有省。</p>
</div>
<div class='div-other'><a id='mulu3378' />
<p class='h4'>果林首座</p><p>僧參次。師擲下蒲團曰。汝試道看。僧曰。只此消息。本無言說。破蒲團上。地迸天裂。師曰。且道。裂箇什麼。僧擬議。師便打。</p>
</div></div>
<div class='div-other'><a id='mulu3379' />
<p class='h3'>金山濟禪師法嗣</p>
<div class='div-other'><a id='mulu3380' />
<p class='h4'>建昌黃龍壽昌西竺本來禪師</p><p>崇仁裴氏子。七歲出家。十三參一峰寧。執侍七載。一日忽有省。偈曰。幾年外走喪真魂。今日相逢迥不同。身伴金毛石師子。回頭吞却銕崑崙。峰寂。走見慈舟於金山。禮拜起。便問。某甲拏得賊來。請和尚斷。舟曰。贓在何處。師拍案一下。舟便喝。復舉香嚴上樹話。反覆徵詰。遂承印可。初住劒江壽聖。寧藩致書聘師。三往返不赴。僅答問道書。授慧光普照頓悟圓通之號。明成祖永樂乙酉。眾請開法壽昌　上堂。天日高明暑漸隆。榴花噴火耀庭中。衲僧眼裏真機露。無位真人覿面逢。直下知端的。擬議隔千重。要達己躬事。黃龍最上峰　小參。了了了。一片長空光皎皎。休休休。雲自高飛水自流。豁眼通身無向背。十方沙界任遨遊　後住閩之杉關。重開福田。壬寅十月八日。忽索筆書偈曰。這箇老乞兒。教化何時了。顛顛倒倒只隨流。是聖是凡人莫曉。咄。來來來去去去。海湛空澄。風清月皎。書畢。趺坐而逝。世壽六十八。僧臘五十五。奉全身於法堂供養。</p>
</div></div>
<div class='div-other'><a id='mulu3381' />
<p class='h3'>天界俊禪師法嗣</p>
<div class='div-other'><a id='mulu3382' />
<p class='h4'>東普道林無際明悟禪師</p><p>蜀之安嶽通賢鎮莫氏子。年十二棄家。初未遇人。習禪定工夫。後參樓山清。清舉趙州無字話。師當下有省。自此靠箇無字。如一座須彌山相似。行住坐臥。常在定中。一日坐次。忽然光明洞照。無一毫可得。占偈。有虗空包不住。大地載不起之句。西江悟首座。指見無念。會念謝世。遂參古拙俊。禮拜次。俊謂侍者曰。這僧有福德相。拈拄杖。靠椅坐。命師供說行脚。師為直敘。俊曰。你且去。我不知你者樣工夫。一日復上方丈。俊震聲一喝。拈拄杖作打勢。師呈身就棒。俊曰。我棒頭有眼。不打這般死漢。拽拄杖便出。師拱立不動。俊復還坐。驀劄問曰。大地平沉。你在什麼處。師曰。全露法王身。俊曰。萬法歸一。一歸何處。速道速道。師曰不道。俊曰。因甚不道。師曰。亘古亘今。俊曰。亘古亘今即且置。你在西州。什麼物恁麼來。師不語。良久。俊曰。啞子得夢向誰說。一日俊為更號無際。師曰。恁麼則無際亦未在。天下老和尚。盡向這裏成道。歷代祖師。盡向這裏成佛。即今有說佛說祖底出來。盡教遣出門去。不如某甲這裏齁齁打睡。俊笑曰。這漢。此後不受人瞞去也　師甞有走馬燈偈曰。團團馳走不停留。無箇明人指路頭。滅却心中些子火。刀鎗人馬一齊休　門下法嗣七人。有付法偈曰。我無法可付。汝無心可受。無付無受心。何人不成就。</p>
</div>
<div class='div-other'><a id='mulu3383' />
<p class='h4'>杭州虎跑性天如皎禪師</p><p>四明周氏子。七歲患膓癰。醫剝生蟾蜍以治。師見惕然曰。物我皆命。奈何害之。奪而縱去。父母奇之曰。此佛種也。乃命出家。從正菴中芟染。後謁古拙俊。一夕。推簾見月有省。乃曰。元來恁麼。翌旦趨見俊。便震聲一喝。俊曰。如貧得寶耶。師曰。寶即不得。得即非寶。俊曰。憑何如是。師趨前問訊。叉手而立。俊曰。還我向上一句來。師便掩耳而出。復呈偈曰。午夜推簾月一灣。輕輕踏破上頭關。不須向外從他覓。只麼怡怡展笑顏。俊為助喜。度嶺至西坑築菴。影不出山者二十年。明宣宗壬子。赴武林虎跑請。臨終示眾曰。文章佛法空中色。名相身心柳上烟。惟有死生真大事。殷勤辦了莫遷延。大眾且道。如何了辦。良久曰。吾今無暇為君說。聽取松風㵎水聲。語畢而逝。奉全身。塔于菴左。壽七十。</p>
</div>
<div class='div-other'><a id='mulu3384' />
<p class='h4'>河南伏牛物外無念圓信禪師</p><p>金臺高氏子。出家受具。首見無際于隆恩。有省。歸牛山結茅。三載。復詣繁昌。參古拙俊。俊問。何處來。師曰牛山。俊曰。人在者裏。牛聻。師曰。覿面不相識。全體露堂堂。俊曰。雖然。怎奈頭角不全在。師曰。某甲今日山行困。俊復拈起竹篦曰。喚作竹篦則觸。不喚作竹篦則背。上座作麼生。師曰。有勞神用。俊曰。未在更道。師便進前。奪竹篦擲于地。俊軒渠大笑。師曰。某甲罪過。便作禮。俊乃撫而印之。師菴居三十載。開法伏牛　示眾。僧問。如何是即心即佛。師曰。富兒易嬌。曰非心非佛。又作麼生。師曰。窮坑難滿。僧沈吟。師乃曰。若道即心即佛。大似好肉剜瘡。若言非心非佛。何異灸瘡加艾。直饒道不是心不是佛不是物。也是平地喫交。且道。畢竟如何。良久曰。坐來拭几添香火。粥罷呼童洗鉢盂。</p>
</div></div>
<div class='div-other'><a id='mulu3385' />
<p class='h3'>何密菴居士法嗣</p>
<div class='div-other'><a id='mulu3386' />
<p class='h4'>楊州素菴田大士</p><p>世為江都名族。以弟子員。屢試不第。遂一意空宗。猛力參究。時何密菴太守。唱道東南。士為入室高弟。鉗錘久之。頓付心印。士乃手握竹篦。勘驗僧徒。四方來學。無不仰素菴。為現在古佛。通國稱田大士。而不名。僧問。補陀路向什麼門出。士曰。上座即今從什麼門入。僧曰。抑勒人作麼。士曰。看脚下。僧擡頭進前三步。士曰錯。僧便退後三步。士曰。且道。是你錯。是我錯。僧曰。未舉<span class='corr'>已</span>前。早知錯了也。士曰。正好喫棒。僧無語。士曰。若到諸方。分明舉似　示眾。近來篤志參禪者少。纔提箇話頭。便被昏散二魔纏縛。殊不知。昏散與疑情。正相對治。信心重。則疑情必重。疑情重。則昏散自無　示眾。大海不宿死屍。虗空不著五色。火聚不藏蚊蚋。無住法中。不立迷悟。如今參禪的。將光影門頭自相覆却。入地獄如箭射　示眾。舉張九成居士。謁善權清禪師。問曰。此事人人本具。箇箇圓成。是否。清曰然。士曰。因甚某甲無箇入處。清出袖中素珠示之。士俯仰無對。清復袖之曰。是汝底拈取去。纔涉思惟。即不是汝底。士悚然。一夕如廁。究柏樹子話。忽聞蛙聲。即有契入。今日舉揚箇事。汝諸參學人。切莫作談元說妙會。亦莫作思惟卜度會。到那及時及節去處。自然㘞地去也。且道。時節一句。又作麼道　僧誦經次。士問。誦什麼經。曰法華。士曰。法華經六萬字。那箇字有眼。僧罔措。士便打　僧入門便拜。士喝快走。僧再拜。士曰。你討什麼碗。僧喝。士便掌　士居城之田家巷。以宅為菴。四方參扣之士。日擁座下。一日與眾禪人茶話。忽然擲盞合掌。別眾而逝。</p>
</div></div>
<div class='div-other'><a id='mulu3387' />
<p class='h3'>松隱然禪師法嗣</p>
<div class='div-other'><a id='mulu3388' />
<p class='h4'>道安禪師</p><p>矢志礪行。有乃父風。常行般若三昧。明永樂丙申示寂。遺偈曰。不會掘地討天。也解虗空打橛。驚起須彌倒舞。海底蝦蟇吞月。踏翻生死大洋。說甚漚生漚滅。世壽七十七。</p>
</div></div></div>
<p class='juan'>五燈全書卷第五十八</p></div>
</div><!-- end of div[@id='body'] -->
</body></html>