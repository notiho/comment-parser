<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>教外別傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu620' />教外別傳卷十四</p>
<div class='div-other'><a id='mulu621' />
<p class='h1'>六祖大鑒禪師法嗣</p>
<div class='div-other'><a id='mulu622' />
<p class='h2'>青原行思禪師</p><p>吉州青原山靜居寺行思禪師。本州安城劉氏子。幼歲出家。每羣居論道。師唯默然。聞曹谿法席。乃往參禮。問曰。當何所務。即不落階級。祖曰。汝曾作甚麼來。師曰。聖諦亦不為。祖曰。落何階級。師曰。聖諦尚不為。何階級之有。祖深器之。<span class='note-inline'>(徑山杲云。莫將閒話為閒話。徃徃事從閒話生　楚石琦云。弄泥團漢。有什麼限)</span>會下學徒雖眾。師居首焉。亦猶二祖不言。少林謂之得髓矣。一日祖謂師曰。從上衣法雙行。師資遞授。衣以表信。法乃印心。吾今得人。何患不信。吾受衣以來。遭此多難。況乎後代爭競必多。衣即留鎮山門。汝當分化一方。無令斷絕。師既得法。歸住青原○六祖將示滅。有沙彌希遷。<span class='note-inline'>(即石頭和尚)</span>問曰。和尚百年後。希遷未審當依附何人祖曰。尋思去。及祖順世。遷每於靜處端坐。寂若忘生。第一座問曰。汝師<span class='corr'>已</span>逝。空坐奚為。遷曰。我稟遺誡。故尋思爾。座曰。汝有師兄思和尚。今住吉州。汝因緣在彼。師言甚直。汝自迷耳。遷聞語。便禮辭祖龕。直詣靜居參禮。師曰。子何方來。遷曰曹谿。師曰。將得甚麼來。曰未到曹谿。亦不失。師曰。若恁麼。用去曹谿作甚麼。曰若不到曹谿。爭知不失。遷又曰。曹谿大師。還識和尚否。師曰。汝今識吾否。曰識又爭能識得。師曰。眾角雖多。一麟足矣。遷又問。和尚自離曹谿。甚麼時至此間。師曰。我却知汝早晚離曹谿。曰希遷不從曹谿來。師曰。我亦知汝去處也。曰和尚幸是大人。莫造次。他日師復問遷。汝甚麼處來。曰曹谿。師乃舉拂子曰。曹谿還有這箇麼。曰非但曹谿。西天亦無。師曰。子莫曾到西天否。曰若到即有也。師曰。未在更道。曰和尚也須道取一半。莫全靠學人。師曰。不辭向汝道。恐<span class='corr'>已</span>後無人承當○師令遷持書與南嶽讓和尚曰。汝達書了速回。吾有箇鈯斧子。與汝住山。遷至彼。未呈書便問。不慕諸聖。不重<span class='corr'>己</span>靈時如何。南嶽曰。子問太高生。何不向下問。遷曰。寧可永劫受沉淪。不從諸聖求解脫。南嶽便休。<span class='note-inline'>(玄沙備云。大小石頭。被南嶽推倒。直至如今起不得　雪竇顯云。石頭洎擔板過却。又云。大小大慧。不解據令　天奇瑞云。前村後塢。東店西街。酒館花樓。星岩月窟。遇歌時。水仙子。鴈兒落。一任婆和。遇儒時。傳以文。約以禮。豈有差殊。大眾。我恁麼拈提。且道。與他合否。豈不見道。野老門前別有條章)</span>遷便回。師問。子返何速。書信達否。遷曰。書亦不通。信亦不達。去日蒙和尚許箇鈯斧子。祇今便請。師垂一足。遷便禮拜。尋辭往南嶽<span class='note-inline'>(翠巖芝云。思和尚垂足。石頭禮拜。要且不得斧子。且道。後來使箇什麼　黃龍南云。石頭雖然善能馳達。不辱宗風。其奈逞俊太忙。不知落節。既是落節。回來因什麼得斧子)</span>○荷澤神會來參。師問。甚處來。曰曹谿。師曰。曹谿意旨如何。會振身而立。師曰。猶帶瓦礫在。曰和尚此間莫有真金與人麼。師曰。設有。汝向甚麼處著<span class='note-inline'>(玄沙備云。果然　雲居錫云。祇如玄沙道果然。是真金是瓦礫　金粟悟云。諸禪德。神會恁麼。也不無見處。因甚思和尚道。猶帶瓦礫在。當時合下什麼語。免為點罰。何不待伊道曹溪意旨如何。但向道合取狗口。伊若擬議。驀面一唾便行。豈不俊哉。乃振身而立。可謂隨邪逐惡。更云和尚此間莫有真金與人。益見不唧[口*留]。然則即今莫有振身而立者麼。廣慧要與伊三十棒。且道。賞伊罰伊)</span>○僧問。如何是佛法大意。師曰。廬陵米作麼價。</p>
</div>
<div class='div-other'><a id='mulu623' />
<p class='h2'>青原下一世</p>
<div class='div-other'><a id='mulu624' />
<p class='h3'>石頭希遷禪師<span class='note-inline'>(青原思法嗣)</span></p><p>南嶽石頭希遷禪師。端州高要陳氏子。造曹谿得度。未具戒。屬祖圓寂。稟遺命。謁青原。青原問曰。有人道。嶺南有消息。師曰。有人不道嶺南有消息。曰若恁麼。大藏小藏。從何而來。師曰。盡從這裏去。青原然之○師於唐天寶初。荐之衡山南寺。寺之東。有石狀如臺。乃結庵其上。時號石頭和尚○師因看肇論。至會萬物為<span class='corr'>己</span>者其唯聖人乎。師乃拊几曰。聖人無<span class='corr'>己</span>。靡所不<span class='corr'>己</span>。法身無象。誰云自他。圓鑑靈照於其間。萬象體玄而自現。境智非一。孰云去來。至哉斯語也。遂掩卷不覺寢夢。自身與六祖。同乘一龜。游泳深池之內。覺而詳之。靈龜者智也。池者性海也。吾與祖師同乘靈智。遊性海矣。遂著參同契曰。竺土大仙心。東西密相付。人根有利鈍。道無南北祖。靈源明皎潔。枝派暗流注。執事元是迷。契理亦非悟。門門一切境。回互不回互。回而更相涉。不爾依位住。色本殊質象。聲元異樂苦。暗合上中言。明明清濁句。四大性自復。如子得其母。火熱風動搖。水濕地堅固。眼色耳音聲。鼻香舌識醋。然依一一法。依根葉分布。本末須歸宗。尊卑用其語。當明中有暗。勿以暗相遇。當暗中有明。勿以明相覩。明暗各相對。比如前後步。萬物自有功。當言用及處。事存函蓋合。理應箭鋒拄。承言須會宗。勿自立規矩。觸目不會道。運足焉知路。進步非近遠。迷隔山河固。謹白參玄人。光陰莫虗度○門人道悟問。曹谿意旨誰人得。師曰。會佛法人得。曰師還得否。師曰不得。曰為甚麼不得。師曰。我不會佛法○僧問。如何是解脫。師曰。誰縛汝。問如何是淨土。師曰。誰垢汝。問如何是涅槃。師曰。誰將生死與汝○師問新到。從甚麼處來。曰江西來。師曰。見馬大師否。曰見。師乃指一橛柴曰。馬師何似這箇。僧無對<span class='note-inline'>(却回舉似馬祖。祖云。汝見橛柴大小。云沒量大。祖云。汝甚有力。僧云何也。祖云。汝從南嶽。負一橛柴來。豈不是有力)</span>○大顛問。古人云。道有道無。俱是謗。請師除。師曰。一物亦無。除箇甚麼。師却問。併却咽㗋脣吻道將來。大顛曰。無這箇。師曰。若恁麼。汝即得入門○道悟問。如何是佛法大意。師曰。不得不知。悟曰。向上更有轉處也無。師曰。長空不礙白雲飛○問如何是禪。師曰碌甎○問如何是道。師曰木頭。</p>
</div></div>
<div class='div-other'><a id='mulu625' />
<p class='h2'>青原下二世</p>
<div class='div-other'><a id='mulu626' />
<p class='h3'>藥山惟儼禪師<span class='note-inline'>(石頭遷法嗣)</span></p><p>澧州藥山惟儼禪師。絳州韓氏子。年十七。依朝陽西山慧照禪師出家。納戒于衡嶽希操律師。博通經論。嚴持戒律。一日自歎曰。大丈夫。當離法自淨。誰能屑屑。事細行於布巾邪。首造石頭之室。便問。三乘十二分教。某甲粗知。嘗聞南方直指人心見性成佛。實未明了。伏望和尚慈悲指示。石頭曰。恁麼也不得。不恁麼也不得。恁麼不恁麼總不得。子作麼生。師罔措。石頭曰。子因緣不在此。且往馬大師處去。師稟命恭禮馬祖。仍伸前問。祖曰。我有時教伊<span class='corr'>揚</span>眉瞬目。有時不教伊揚眉瞬目。有時<span class='corr'>揚</span>眉瞬目者是。有時揚眉瞬目者不是。子作麼生。師於言下契悟。便禮拜。祖曰。你見甚麼道理。便禮拜。師曰。某甲在石頭處。如蚊子上鐵牛。祖曰。汝既如是。善自護持。侍奉三年<span class='note-inline'>(法雲秀云。石頭好箇無孔鐵鎚。大似分付不着。藥山雖然過江西悟去。爭奈平地上喫交。有什麼扶策處。具眼者試辨看　五祖演云。老僧在眾日。聞兄弟商量道。即心即佛也不得。不即心即佛也不得。若恁磨說話。敢稱禪客。殊不知。古人文武兼備。韜略雙全。山僧見處。也要諸人共知。只見波濤湧。不見海龍宮　大溈智云。說什麼在石頭時。如蚊子上鐵牛。只今又何曾吐露得出　溈山果云。前箭猶自可。後箭射人深。藥山直饒恁麼悟去。也落第二月　徑山杲云。好箇話端。阿誰會舉。舉得十分。未敢相許　楚石琦云。藥山只知蚊子上鐵牛。不知鐵牛叮蚊子。露柱親遭一口。燈籠無地藏身。嚇得馬大師。變作老妙喜。我且問你。話端從甚麼處說起。相罵饒你插觜。相唾饒你潑水)</span>一日祖問。子近日見處作麼生。師曰。皮膚脫落盡。唯有一真實。祖曰。子之所得。可謂協於心體。布於四肢。既然如是。將三條篾。束取肚皮。隨處住山去。師曰。某甲又是何人。敢言住山。祖曰。不然。未有常行而不住。未有常住而不行。欲益無所益。欲為無所為。宜作舟航。無久住此。師乃辭祖返石頭。一日在石上坐次。石頭問曰。汝在這裏作麼。曰一物不為。石頭曰。恁麼即閑坐也。曰若閑坐即為也。石頭曰。汝道不為。不為箇甚麼。曰千聖亦不識。石頭以偈讚曰。從來共住不知名。任運相將祇麼行。自占上賢猶不識。造次凡流豈可明<span class='note-inline'>(徑山杲云。物是實價。錢是足陌)</span>○石頭垂語曰。言語動用沒交涉。師曰。非言語動用。亦沒交涉。石頭曰。我這裏。針劄不入。師曰。我這裏。如石上栽華。石頭然之○後居澧州藥山。海眾雲會。師與道吾。說茗谿上世。為節察來。道吾曰。和尚上世。曾為甚麼。師曰。我痿痿羸羸。且恁麼過時。道吾曰。憑何如此。師曰。我不曾展他書卷<span class='note-inline'>(石霜諸別云。書卷不曾展)</span>○謂雲巖曰。與我喚沙彌來。雲巖曰。喚他來作甚麼。師曰。我有箇折脚鐺子。要他提上挈下。雲巖曰。恁麼則與和尚。出一隻手去也。師便休<span class='note-inline'>(溈山喆云。藥山若不得雲巖折脚鐺子。幾成廢器。大溈折脚鐺子。也與諸人。共出一隻手。何故。且圖古風不墜　昭覺勤云。舉一明三。是衲僧尋常行履。雲巖既告徃知來。藥山亦不謬分付。崇寧雖百醜千拙。有箇沒底籃子。更望諸人兩手提挈。何故。有條攀條　天童華云。藥山道頭。雲巖知尾。雖然頭尾相稱。要且不識羞耻)</span>○道吾雲巖侍立次。師指按山上枯榮二樹。問道吾曰。枯者是。榮者是。道吾曰。榮者是。師曰。灼然一切處光明燦爛去。又問雲巖。枯者是。榮者是。雲巖曰。枯者是。師曰。灼然一切處放教枯淡去。高沙彌忽至。師曰。枯者是。榮者是。高曰。枯者從他枯。榮者從他榮。師顧道吾雲巖曰。不是不是○師久不陞堂。院主白曰。大眾久思和尚示誨。師曰。打鐘著。眾纔集。師便下座歸方丈。院主隨後問曰。和尚既許為大眾說話。為甚麼一言不措。師曰。經有經師。論有論師。爭怪得老僧<span class='note-inline'>(雪竇顯云。可惜藥山老漢。平地上喫撲。盡大地人扶不起　瑯琊覺云。藥山下座。不妨疑着。及乎院主拶着。失却一隻眼　翠巖芝云。藥山下座。院主當初恠不為說法。可謂誤他三軍　薦福懷云。藥山還見院主麼。院主還見藥山麼。三十年後。遇着作家。不得錯舉　五祖演云。雖然以<span class='corr'>己</span>妨人。爭奈賊身<span class='corr'>已</span>露。諸人要識藥山麼。閑持經卷倚松立。笑問客從何處來　開福寧云。藥山慎初護末。佛眼難窺。院主狹路相逢。等閑蹉過　雪竇宗云。威音劫外攜手。誰肯同歸。十字街頭擲金。幾人踏着。敢問大眾。且道。藥山曾說不曾說。若道曾說。是謗藥山。若道不曾說。是孤負藥山。且道畢竟為人在甚麼處。良久云。須知雲外千峯上。別有靈松帶雨寒　天童傑。舉翠巖拈了云。翠巖只具一隻眼。殊不知。藥山歸方丈。正是勞他三軍　資福先云。藥山竟歸方丈。却似箇好人。只被他輕輕一捏。便見忘前失後)</span>○師問雲巖。作甚麼。雲巖曰。擔屎。師曰。那箇聻。雲巖曰在。師曰。汝來去為誰。曰替他東西。師曰。何不教並行。曰和尚莫謗他。師曰。不合恁麼道。曰如何道。師曰。還曾擔麼○問僧。甚處來。曰湖南來。師曰。洞庭湖水滿也未。曰未。師曰。許多時雨水。為甚麼未滿。僧無語<span class='note-inline'>(道吾智云。滿也　雲巖晟云。湛湛地　洞山价云。甚麼劫中。曾增減來　雲門偃云。祇在這裏)</span>○問龐居士。一乘中還著得這箇事麼。居士曰。某甲祇管日求升合。不知還著得麼。師曰。道居士不見石頭得麼。居士曰。拈一放一。未為好手。師曰。老僧住持事繁居士珍重便出。師曰。拈一放一。的是好手。居士曰。好箇一乘問宗。今日失却也。師曰是是○師與雲巖遊山。腰間刀響。雲巖問。甚麼物作聲。師抽刀驀口作斫勢<span class='note-inline'>(洞山价。舉示眾云。看他藥山橫身為這箇事。今時人欲明向上事。須體此意始得)</span>○遵布衲浴佛。師曰。這箇從汝浴。還浴得那箇麼。遵曰。把將那箇來。師乃休<span class='note-inline'>(長慶稜云。邪法難扶　報慈遂云。且道。長慶恁麼道。在賓在主。眾中喚作浴佛語。亦云兼帶語。且道。盡善不盡善)</span>○問學人有疑。請師決。師曰。待上堂時來。與闍黎決疑。至晚上堂。眾集。師曰。今日請決疑上座。在甚麼處。其僧出眾而立。師下禪牀把住曰。大眾。這僧有疑。便與一推。却歸方丈<span class='note-inline'>(報慈遂云。且道。與伊決疑。否。若決疑。甚麼處是決疑。若不與決疑。又道。待上堂時。與汝決疑　翠巖芝云。藥山與麼決疑。土上更加泥。雖然如是。這僧也不得孤負藥山　雲居元云。大小藥山。被這僧勘破)</span>○師令供養主抄化。甘行者問。甚處來。曰藥山來。甘曰。來作麼。曰教化。甘曰。將得藥來麼。曰行者有甚麼病。甘便捨銀兩鋌。意山中有人。此物却回。無人即休。化主便歸納疏。師問曰。子歸何速。化主曰。問佛法相當。得銀兩鋌。師令舉其語。化主舉<span class='corr'>已</span>。師曰。速送還他。子著賊了也。化主便送還。甘曰。由來有人。遂添銀施之<span class='note-inline'>(同安顯云。早知行者恁麼問。終不道藥山來　雪峯空云。藥山老漢。亦自小膽。若是東山。即便收下。何故。且教甘贄老漢。疑三十年)</span>○問僧。見說汝解算。是否。曰不敢。師曰。汝試算老僧看。僧無對<span class='note-inline'>(雲巖晟舉問洞山。汝作麼生。洞山云。請和尚生月)</span>○師書佛字。問道吾。是甚麼字。道吾曰佛字。師曰。多口阿師○夜參不點燈。師垂語曰。我有一句子。待特牛生兒。即向你道。有僧曰。特牛生兒也。祇是和尚不道。師曰。侍者把燈來。其僧抽身入眾<span class='note-inline'>(洞山价云。這僧會。只是不肯禮拜　清凉欽云。特牛兒。牸牛兒。又代云。雙生　翠巖芝云。我即不然。特牛生兒也。不向你道。何故如此。若向你道。何處更有王老師　投子青云。且道。甚處是這僧會底道理。若道得。可為這僧雪屈。若道不得。却被藥山瞞　浮山遠云。我有一句子。待無舌人問即道　昭覺勤云。藥山垂釣。意在鯤鯨。這僧吞鉤。三千激浪。洞山眼正。千里同風。法燈重整槍旗。再裝甲冑。夾山即不然。有一句子。威音<span class='corr'>已</span>前。道與諸人了。或有問。明頭合。暗頭合。只向他道。龍得水時添意氣。虎逢山色長威獰　黃龍震云。會麼。如人暗中書字。字雖不成。文彩<span class='corr'>已</span>彰。文彩既彰。點燈為甚不見。不見道。賊是小人。智過君子　天奇瑞云。藥山當時滿口道出。又言特牛生兒。正是揚聲止響。欲隱彌露。這僧全身獨露。却又歸眾而藏。亦是靈龜拽尾。拂迹成痕。洞山就事傳聲。未有師資之禮。山僧不然。當時只道。低聲。免得這些絡䌇)</span>○看經次。僧問。和尚尋常不許人看經。為甚麼却自看。師曰。我祇圖遮眼。曰某甲學和尚。還得也無。師曰。汝若看。牛皮也須穿<span class='note-inline'>(長慶稜云。眼有何過　報慈遂云。且道。長慶會藥山意。不會藥山意　雪竇宗云。真心不動。教海澄明。得用如如。義天炳煥。正恁麼時。且道。是經是眼。若向這裏見得徹。更不用循行數墨。逐妄迷真。其或未然。牛皮穿透猶自可。髑髏徧野幾人知　金粟悟云。藥山豈只遮眼。直得通身裹却。這僧若看。豈只牛皮須穿。直得撞破乾坤。始得不被瞞却)</span>○問平田淺草。麈鹿成群。如何射得麈中主。師曰看箭。僧放身便倒。師曰。侍者拖出這死漢。僧便走。師曰。弄泥團漢。有甚麼限<span class='note-inline'>(雪竇顯云。三步雖活。五步須死。頌云。麈中主。君看取。下一箭。走三步。五步若活。成羣趁虎。正眼從來付獵人。復高聲云。看箭　雲居元云。藥山千鈞之弩。不為鼷鼠發機。這僧帶箭出門。一死更不再活　淨慈昌云。這僧趂得猢孫。入他閙市。藥山騎箇猛虎。直上高山。若作一處商量。終是遭人檢點)</span>○院主報。打鐘也。請和尚上堂。師曰。汝與我擎鉢盂去。曰和尚無手來多少時。師曰。汝祇是枉披袈裟。曰某甲祇恁麼。和尚如何。師曰。我無這箇眷屬○園頭栽菜次。師曰。栽即不障汝栽。莫教根生。曰既不教根生。大眾喫甚麼。師曰。汝還有口麼。園頭無對○師坐次。僧問。兀兀地思量甚麼。師曰。思量箇不思量底。曰不思量底。如何思量。師曰。非思量<span class='note-inline'>(無準範頌云。兀兀地思量。無可得思量。無可思量處。真箇好思量。大庾嶺頭逢六祖。鰲山店上見曾郎)</span>○問學人擬歸鄉時如何。師曰。汝父母徧身紅爛。臥在荊棘林中。汝歸何所。曰恁麼則不歸去也。師曰。汝却須歸去。汝若歸鄉。示汝箇休糧方子。曰便請。師曰。二時上堂。不得齩破一粒米○朗州<span class='corr'>刺</span>史李翱問。師何姓。師曰。正是時。李不委。却問院主。某甲適來問和尚姓。和尚曰正是時。未審姓甚麼。院主曰。恁麼則姓韓也。師聞乃曰。得恁麼不識好惡。若是夏時對他。便是姓熱○李初嚮師玄化。屢請不赴。乃躬謁之。師執經卷不顧。侍者曰。太守在此。李性褊急。乃曰。見面不如聞名。拂袖便出。師曰。太守。何得貴耳賤目。李回拱謝。問曰。如何是道。師以手指上下曰。會麼。李曰不會。師曰。雲在青天水在瓶。李忻愜作禮。而述偈曰。鍊得身形似鶴形。千株松下兩函經。我來問道無餘說。雲在青天水在瓶。<span class='note-inline'>(報慈遂云。且道。李太守。是讚他語明他語。須是行脚眼始得)</span>李又問。如何是戒定慧。師曰。貧道這裏。無此閑家具。李莫測玄旨。師曰。太守。欲得保任此事。直須向高高山頂立。深深海底行。閨閣中物捨不得。便為滲漏<span class='note-inline'>(張無盡頌云。雲在青天水在瓶。眼光隨指落深坑。溪花不耐風霜苦。說甚深深海底行)</span>○師一夜登山經行。忽雲開見月。大嘯一聲。應澧陽東九十里許。居民盡謂東家。明晨迭相推問。直至藥山。徒眾曰。昨夜和尚。山頂大嘯。</p>
</div>
<div class='div-other'><a id='mulu627' />
<p class='h3'>丹霞天然禪師<span class='note-inline'>(石頭遷法嗣)</span></p><p>鄧州丹霞天然禪師。本習儒業。將入長安應舉。方宿於逆旅。偶禪者問曰。仁者何往。曰選官去。禪者曰。選官何如選佛。曰選佛當往何所。禪者曰。今江西馬大師出世。是選佛之場。仁者可往。遂直造江西。纔見祖。師以手拓幞頭額。祖顧視。良久曰。南嶽石頭是汝師也。據抵石頭。還以前意投之。石頭曰。著槽廠去。師禮謝。入行者房。隨次執爨役。凡三年。忽一日。石頭告眾曰。來日剗佛殿前草。至來日。大眾諸童行。各備鍬钁剗草。獨師以盆盛水沐頭。於石頭前胡跪。石頭見而笑之。便與剃髮。又為說戒。師乃掩耳而出。再往江西。謁馬祖。未參禮。便入僧堂內。騎聖僧頸而坐。時大眾驚愕。遽報馬祖。祖躬入堂。視之曰。我子天然。師即下地禮拜曰。謝師賜法號。因名天然。祖問。從甚處來。師曰石頭。祖曰。石頭路滑。還躂倒汝麼。師曰。若躂倒。即不來也。乃杖錫觀方○遇慧林寺。遇天大寒。取木佛燒火向。院主訶曰。何得燒我木佛。師以杖子撥灰曰。吾燒取舍利。院主曰。木佛何有舍利。師曰。既無舍利。更取兩尊燒。院主自後眉鬚墮落<span class='note-inline'>(大寧寬。因僧問。丹霞燒木佛。為甚院主眉鬚墮落。寬云。賊不打貧兒家　投子青云。不會作客。勞煩主人　保寧勇云。院主眉鬚墮落即且置。且道。丹霞眉毛在也無。若也見得。與古佛同參。若也不見。切忌撥無因果　寶峯文云。丹霞燒木佛。院主眉鬚落。驀拈拄杖云。不是木佛。擲下拄杖云。誰敢燒你。擬即眉鬚落。不擬又且如何。高聲云。行者拈起拄杖　東禪嶽云。古人做處。今人合知。如展一面皂纛旗。殺一有罪。而天下咸服。如其無罪。法亦難施。直饒千聖出頭來。安排一字也不得　天童華云。諸方商量道。院主忽起疑心。而致斯禍。又云。院主天寒。不與丹霞火向。致令燒却木佛。遂乃眉鬚墮落。殊不知。院主買鐵得金。一場富貴　靈隱嶽云。諸人要知麼。大小丹霞。向深村裏。失却一隻眼。院主也是如蟲禦木。偶爾成文。光孝門下。也無木佛得燒。只有一星無烟火。直是難近傍。擬之則燎却面門。諸人須是退步看。驀地冷灰裏豆爆。驚天動地。直教佛祖救不得。喝一喝)</span>○謁忠國師。問侍者。國師在否。曰在即在。不見客。師曰。太深遠生。曰佛眼亦覷不見。師曰。龍生龍子。鳳生鳳兒。國師睡起。侍者以告。國師乃打侍者二十棒遣出。師聞曰。不謬為南陽國師○明日再往禮拜。見國師。便展坐具。國師曰。不用不用。師退後。國師曰。如是如是。師却進前。國師曰。不是不是。師遶國師一帀便出。國師曰。去聖時遙。人多懈怠。三十年後。覓此漢也難得<span class='note-inline'>(保福展云。丹霞貪程。不覺行困　溈山喆云。丹霞可謂懷藏至寶。遇智者乃增輝。國師鴻門大啟。陟者須是奇人。如今還有為丹霞作主者麼。出來與大溈相見。有麼。不是龍門客。切忌遭點額　泐潭準云。客路如天遠。侯門似海深。登彌天釋之門者。須是奇人。接待高賓。應有孟甞君之度量。苟不如是。便見主賓道異。雲泥不合　大溈果云。丹霞一進一退。暗中嬴得一着。國師倒東擂西。未免傍觀者哂　蔣山懃云。賓主相見。欲展不展。退後進前。禮過成諂。猶幸南陽老而不耄　東禪觀云。明鏡當臺。胡來胡現。漢來漢現。霜鐘在架。大扣大鳴。小扣小鳴。一卷一舒。一擒一縱。可謂照用兩全。行說俱到。且如國師道。去聖時遙。人多懈怠。三十年後。討箇師僧也難得。畢竟是褒是貶　天奇瑞云。三騐而骨髓親見。三答而命脉全彰。不犯風烟。自然契合。乾坤之內。寬行大步。海嶽之中。惸尊獨貴)</span>○訪龐居士。見女子靈照洗菜次。師曰。居士在否。女子放下菜籃。斂手而立。師又問。居士在否。女子提籃便行。師遂回。須臾居士歸。女子乃舉前話。居士曰。丹霞在麼。女曰去也。居士曰。赤土塗牛妳<span class='note-inline'>(溈山喆云。大小丹霞。被居士女子勘破。山僧當時若作丹霞。但與呵呵大笑。待他問長老笑箇甚麼。却向道。不是冤家不聚頭　蔣山勤云。丹霞從苗辨地。靈照因語識人。放下菜籃。當處發生。提起菜籃。隨處滅盡。居士云。赤土塗牛嬭。屋裏販揚州。且道。畢竟如何。各自散去。免增話會)</span>○又一日訪龐居士。至門首相見。師乃問。居士在否。居士曰。饑不擇食。師曰。龐老在否。居士曰。蒼天蒼天。便入宅去。師曰。蒼天蒼天。便回○師因去馬祖處。路逢一老人與一童子。師問。公住何處。老人曰。上是天。下是地。師曰。忽遇天崩地陷。又作麼生。老人曰。蒼天蒼天。童子噓一聲。師曰。非父不生其子。老人便與童子入山去<span class='note-inline'>(正覺顯云。上天下地。不妨聰明。蒼天蒼天。隨語生解。是父是子。褒貶分明。噓一聲。却較些子)</span>○師問龐居士。昨日相見。何似今日。居士曰。如法舉昨日事來。作箇宗眼。師曰。祇如宗眼。還著得龐公麼。居士曰。我在你眼裏。師曰。某甲眼窄。何處安身。居士曰。是眼何窄。是身何安。師休去。居士曰。更道取一句。便得此話圓。師亦不對。居士曰。就中這一句。無人道得<span class='note-inline'>(蔣山勤云。是眼何窄。是身何安。昨日今日。事無兩般。淮南兩浙。秋熱春寒。恁麼會得。也大無端。三十年後。莫受人瞞)</span>○師與龐居士行次。見一泓水。居士以手指曰。便與麼也還辨不出。師曰。灼然是辨不出。居士乃戽水潑師二掬。師曰。莫與麼莫與麼。居士曰。須與麼須與麼。師却戽水潑居士三掬。師曰。正與麼時。堪作甚麼。居士曰。無外物。師曰。得便宜者少。居士曰。誰是落便宜者○元和三年。於天津橋橫臥。會留守鄭公出。呵之不起。吏問其故。師徐曰。無事僧。留守異之○問僧。甚麼處宿。曰山下宿。師曰。甚麼處喫飯。曰山下喫飯。師曰。將飯與闍黎喫底人。還具眼也無。僧無對<span class='note-inline'>(長慶稜問保福。將飯與人喫。感恩有分。為甚麼不具眼。保福云。施者受者。二俱瞎漢。長慶云。盡其機來。還成瞎不。保福云。道某甲瞎得麼　報慈遂徵云。且道。長慶明丹霞意。為復自用家財　芭蕉徹云。各具一得一失。又代僧云。爭不足。讓有餘。又代丹霞云。施受俱無利益　汾陽昭代云。若不上山。爭識丹霞　保寧勇代云。今日被和尚勘破　天童華云。丹霞既<span class='corr'>已</span>龍頭蛇尾。長慶保福只得將錯就錯。雖然二三老宿。要且不知老僧落處。具擇法眼者。試請辨看)</span>。</p>
</div>
<div class='div-other'><a id='mulu628' />
<p class='h3'>潭州大川禪師<span class='note-inline'>(石頭遷法嗣)</span></p><p>潭州大川禪師。<span class='note-inline'>(亦曰大湖)</span>江陵僧參。師問。幾時發足江陵。僧提起坐具。師曰。謝子遠來。下去。僧繞禪牀一帀便。出。師曰。若不恁麼。爭知眼目端的。僧拊掌曰。苦殺人。洎合錯判諸方。師曰。甚得禪宗道理<span class='note-inline'>(僧舉似丹霞。丹霞云。於大川法道即得。我這裏不然。云未審此間作麼生。丹霞云。猶較大川三步在。僧禮拜。丹霞云。錯判諸方者多　洞山价云。不是丹霞。難分玉石　金粟悟云。洞山老漢。失却一隻眼。須知這僧禮拜。不是好心。只是後來少一轉語。前話不圓。所以遭人簡點。當時待丹霞云。錯判諸方底甚多。但拊掌笑云。這老漢。大似不打自招。如此。則任是老丹霞。也未免疑着)</span>。</p>
</div>
<div class='div-other'><a id='mulu629' />
<p class='h3'>大顛寶通禪師<span class='note-inline'>(石頭遷法嗣)</span></p><p>潮州靈山大顛寶通禪師。初參石頭。石頭問。那箇是汝心。師曰。見言語者是。石頭便喝出。經旬日。師却問前者既不是。除此外。何者是心。石頭曰。除却揚眉瞬目。將心來。師曰。無心可將來。石頭曰。元來有心。何言無心。無心盡同謗。師於言下大悟。<span class='note-inline'>(徑山杲云。且道大顛悟得箇甚麼)</span>異日侍立次。石頭問。汝是參禪僧。是州縣白蹋僧。師曰。是參禪僧。石頭曰。何者是禪。師曰。揚眉瞬目。石頭曰。除却揚眉瞬目外。將你本來面目呈看。師曰。請和尚除却揚眉瞬目外鑒。石頭曰。我除竟。師曰。將呈了也。石頭曰。汝既將呈我心如何。師曰。不異和尚。石頭曰。不關汝事。師曰。本無物。石頭曰。汝亦無物。師曰。既無物即真物。石頭曰。真物不可得。汝心見量意旨如此。也大須護持○韓文公。一日相訪。問師春秋多少。師提起數珠曰。會麼。公曰不會。師曰。晝夜一百八。公不曉。遂回。次日再來。至門前。見首座舉前話。問意旨如何。首座扣齒三下。及見師理前問。師亦扣齒三下。公曰。原來佛法無兩般。師曰。是何道理。公曰。適來問首座亦如是。師乃召首座。是汝如此對否。首座曰是。師便打趂出院<span class='note-inline'>(保福展云。首座知前不知後。大顛令不單行　徑山信云。大顛和尚。賊過後張弓。活埋他俗人。雖然如是。祇救得一半。頌云。夜深賊被狗子咬。墻洞慌忙補得好。補不好。長安幾箇知天曉)</span>○文公。又一日白師曰。弟子軍州事繁。佛法省要處。乞師一語。師良久。公罔措。時三平為侍者。乃敲禪牀三下。師曰作麼。三平曰。先以定動。後以智拔。公乃曰。和尚門風高峻。弟子於侍者邊。得箇入處<span class='note-inline'>(五祖戒代大顛。拈拄杖打侍者　笑巖寶云。侍者雖善輔弼。也是因邪打正。文公得箇入處。終為臣子。戒代顛打侍者。總不如放過好。乃良久云。還知麼。赤心片片知人少。覿面堆堆昧者多)</span>。</p>
</div>
<div class='div-other'><a id='mulu630' />
<p class='h3'>長髭曠禪師<span class='note-inline'>(石頭遷法嗣)</span></p><p>潭州長髭曠禪師。曹谿禮祖塔。回參石頭。石頭問。甚麼處來。曰嶺南來。石頭曰。大庾嶺頭一鋪功德成就也未。師曰。成就久矣。祇欠點眼在。石頭曰。莫要點眼麼。師曰便請。石頭乃垂下一足。師禮拜。石頭曰。汝見箇甚麼道理。便禮拜。師曰。據某甲所見。如紅爐上一點雪<span class='note-inline'>(報慈遂云。且道。長髭具眼祗對。不具眼祗對。若具眼。為甚麼請道點眼。若不具眼。又道成就久矣。且作麼生商量　清涼欽代云。和尚可謂眼昏　雪竇顯云。無眼功德。有什麼點處　雲居元云。可惜勞而無功　徑山杲云。眾中商量甚多。或云。無眼功德。有甚點處。或云。莫要點眼麼。待他道便請。好劈脊便打。若恁麼。未免穢污這功德。雲門即不然。待這老漢垂下一足。但道起動和尚　楚石琦云。長髭親從大庾嶺來。平白被石頭熱謾一上。見箇什麼。便問。一鋪功德成就也未。虗空裏釘橛。又有長髭把不定。便道。成就久矣。只欠點眼在。一盲引眾盲。石頭垂下一足。還當得點眼也無。一箇既不惺惺。兩箇更是懡㦬。如紅爐一點雪。果然。諸人切忌接響承虗。脫空妄語)</span>○龐居士到。師陞座。眾集定。居士出曰。各請自檢好。却於禪牀右立。時有僧問。不觸主人翁。請師答話。師曰。識龐公麼。曰不識。居士便搊住曰。苦哉苦哉。僧無對。居士便拓開。師少間却問。適來這僧。還喫棒否。居士曰。待伊甘始得。師曰。居士祇見錐頭利。不見鑿頭方。居士曰。恁麼說話。某甲即得。外人聞之。要且不好。師曰。不好箇甚麼。居士曰。阿師祇見錐頭尖。不見鑿頭利○李行婆來。師乃問。憶得在絳州時事麼。婆曰。非師不委。師曰。多虗少實在。婆曰。有甚諱處。師曰。念你是女人。放你拄杖。婆曰。某甲終不見尊宿過。師曰。老僧過在甚麼處。婆曰。和尚無過。婆豈有過。師曰。無過的人作麼生。婆乃竪拳曰。與麼總成顛倒。師曰。實無諱處。</p>
</div>
<div class='div-other'><a id='mulu631' />
<p class='h3'>京兆尸利禪師<span class='note-inline'>(石頭遷法嗣)</span></p><p>京兆府尸利禪師。問石頭。如何是學人本分事。石頭曰。汝何從吾覓。曰不從師覓。如何即得。石頭曰。汝還曾失麼。師乃契會厥旨。</p>
</div>
<div class='div-other'><a id='mulu632' />
<p class='h3'>招提慧朗禪師<span class='note-inline'>(石頭遷法嗣)</span></p><p>潭州招提寺慧朗禪師。始興曲江人也。初參馬祖。祖問。汝來何求。曰求佛知見。祖曰。佛無知見。知見乃魔耳。汝自何來。曰南嶽來。祖曰。汝從南嶽來。未識曹谿心要。汝速歸彼。不宜他往。師歸石頭。便問。如何是佛。石頭曰。汝無佛性。師曰。蠢動含靈。又作麼生。石頭曰。蠢動含靈。却有佛性。曰慧朗為甚麼却無。石頭曰。為汝不肯承當。師於言下信入。住後。凡學者至。皆曰去去。汝無佛性<span class='note-inline'>(時謂大朗)</span>。</p>
</div>
<div class='div-other'><a id='mulu633' />
<p class='h3'>興國振朗禪師<span class='note-inline'>(石頭遷法嗣)</span></p><p>長沙興國寺振朗禪師。初參石頭。便問。如何是祖師西來意。石頭曰。問取露柱。曰振朗不會。石頭曰。我更不會。師俄省悟。</p>
</div>
<div class='div-other'><a id='mulu634' />
<p class='h3'>法門佛陀禪師<span class='note-inline'>(石頭遷法嗣)</span></p><p>鳳翔府法門寺佛陀禪師。尋常持一串數珠。念三種名號曰。一釋迦。二元和。三佛陀。自餘是甚麼椀躂丘。乃過一珠。終而復始。事迹異常。時人莫測。</p>
</div>
<div class='div-other'><a id='mulu635' />
<p class='h3'>大同濟禪師<span class='note-inline'>(石頭遷法嗣)</span></p><p>澧州大同濟禪師。米胡領眾來。纔欲相見。師便拽轉禪牀。面壁而坐。米胡於背後立少時。却回客位。師曰。是即是。若不驗破。<span class='corr'>已</span>後遭人貶剝。令侍者請。米胡來。却拽轉禪牀便坐。師乃遶禪牀一匝。便歸方丈。米胡却拽倒禪牀。領眾便出○師訪龐居士。居士曰。憶在母胎時。有一則語。舉似阿師。切不得作道理主持。師曰。猶是隔生也。居士曰。向道不得作道理。師曰。驚人之句。爭得不怕。居士曰。如師見解。可謂驚人。師曰。不作道理。却成作道理。居士曰。不但隔一生兩生。師曰。粥飯底僧。一任檢責。居士鳴指三下○師一日。見龐居士來。便掩却門曰。多知老翁。莫與相見。居士曰。獨坐獨語。過在阿誰。師便開門。纔出。被居士把住曰。師多知。我多知。師曰。多知且置。閉門開門。卷之與舒。相較幾許。居士曰。祇此一問。氣急殺人。師默然。居士曰。弄巧成拙。</p>
</div></div>
<div class='div-other'><a id='mulu636' />
<p class='h2'>青原下三世</p>
<div class='div-other'><a id='mulu637' />
<p class='h3'>道吾宗智禪師<span class='note-inline'>(藥山儼法嗣)</span></p><p>潭州道吾山宗智禪師。豫章海昏張氏子。預藥山法會。密契心印。一日藥山問。子去何處來。師曰。遊山來。藥山曰。不離此室。速道將來。師曰。山上烏兒頭似雪。㵎底遊魚忙不徹○師離藥山。見南泉。南泉問。闍黎名甚麼。師曰宗智。南泉曰。智不到處。作麼生宗。師曰。切忌道著。南泉曰。灼然道著即頭角生。三日後。師與雲巖。在後架把針。南泉見乃問。智頭陀前日道。智不到處。切忌道著。道著即頭角生。合作麼生行履。師便抽身入僧堂。南泉便歸方丈。師又來把針。雲巖曰。師弟適來。為甚不祗對和尚。師曰。你不妨靈利。雲巖不薦。却問南泉。適來智頭陀。為甚不祗對和尚。某甲不會。乞師垂示。南泉曰。他却是異類中行。雲巖曰。如何是異類中行。南泉曰。不見道。智不到處。切忌道著。道著即頭角生。直須向異類中行。雲巖亦不會。師知雲巖不薦。乃曰。此人因緣不在此。却同回藥山。藥山問。汝回何速。雲巖曰。祇為因緣不契。藥山曰。有何因緣。雲巖舉前話。藥山曰。子作麼生會他這箇時節便回。雲巖無對。藥山乃大笑。雲巖便問。如何是異類中行。藥山曰。吾今日困倦。且待別時來。雲巖曰。某甲特為此事歸來。藥山曰。且去。雲巖便出。師在方丈外。聞雲巖不薦。不覺齩得指頭血出。師却下來。問雲巖。師兄去問和尚那因緣。作麼生。雲巖曰。和尚不與某甲說。師便低頭<span class='note-inline'>(僧問雲居。切忌道著。意作麼生。雲居云。此語最毒。云如何是最毒底語。雲居云。一棒打殺龍蛇)</span>○雲巖臨遷化。遺書辭師。師覽書了。謂洞山密師伯曰。雲巖不知有。我悔當時不向伊道。雖然如是。要且不違藥山之子<span class='note-inline'>(報慈遂云。古人恁麼道。還知有也未。又云。雲巖當時不會。且道。甚麼處是伊不會處　翠巖芝云。道吾道。雲巖不知有。悔當時不向伊說。只如與麼道。道吾還知有也無)</span>○藥山上堂曰。我有一句子。未曾說向人。師出曰。相隨來也。僧問藥山。一句子如何說。藥山曰。非言說。師曰。早言說了也○師一日提笠出。雲巖指笠曰。用這箇作甚麼。師曰。有用處。雲巖曰。忽遇黑風猛雨來時如何。師曰。葢覆著。雲巖曰。他還受葢覆麼。師曰。然雖如是。且無滲漏○溈山問雲巖。菩提以何為座。雲巖曰。以無為為座。雲巖却問溈山。溈山曰。以諸法空為座。又問師。作麼生。師曰。坐也聽伊坐。臥也聽伊臥。有一人不坐不臥。速道速道。溈山休去○溈山問師。甚處去來。師曰。看病來。溈山曰。有幾人病。師曰。有病底。有不病底。溈山曰。不病底。莫是智頭陀麼。師曰。病與不病。總不干他事。速道速道。溈山曰。道得也與他沒交涉○雲巖問。師弟家風。近日如何。師曰。教師兄指點。堪作甚麼。雲巖曰。無這箇來。多少時也。師曰。牙根猶帶生澁在○有施主施裩。藥山提起示眾曰。法身還具四大也無。有人道得。與他一腰裩。師曰。性地非空。空非性地。此是地大。三大亦然。藥山曰。與汝一腰裩○雲巖不安。師乃謂曰。離此殻漏子。向甚麼處相見。雲巖曰。不生不滅處相見。師曰。何不道非不生不滅處。亦不求相見<span class='note-inline'>(雪竇顯云。侍者與我記取這一問　昭覺勤云。何處不逢渠)</span>○雲巖補鞋次。師問。作甚麼。雲巖曰。將敗壞補敗壞。師曰。何不道即敗壞非敗壞○師聞僧念維摩經云。八千菩薩。五百聲聞。皆欲隨從文殊師利。師問曰。甚麼處去。其僧無對。師便打<span class='note-inline'>(後僧問禾山殷。禾山云。給侍者方諧)</span>○師到五峰。五峰問。還識藥山老宿否。師曰不識。五峰曰。為甚麼不識。師曰不識○石霜問。和尚一片骨。敲著似銅鳴。向甚麼處去也。師喚侍者。侍者應諾。師曰。驢年去。</p>
</div>
<div class='div-other'><a id='mulu638' />
<p class='h3'>雲巖曇晟禪師<span class='note-inline'>(藥山儼法嗣)</span></p><p>潭州雲巖曇晟禪師。鍾陵建昌王氏子。參百丈海禪師。二十年。因緣不契。後造藥山。藥山問。甚處來。曰百丈來。藥山曰。百丈有何言句示徒。師曰。尋常道。我有一句子。百味具足。藥山曰。鹹則鹹味。淡則淡味。不鹹不淡。是常味。作麼生是百味具足底句。師無對。藥山曰。爭柰目前生死何。師曰。目前無生死。藥山曰。在百丈多少時。師曰。二十年。藥山曰。二十年在百丈。俗氣也不除。他日侍立次。藥山又問。百丈更說甚麼法。師曰。有時道。三句外省去。六句內會取。藥山曰。三千里外。且喜沒交涉。藥山又問。更說甚麼法。師曰。有時上堂。大眾立定。以拄杖一時趂散。復召大眾。眾回首。百丈曰。是甚麼。藥山曰。何不早恁麼道。今日因子得見海兄。師於言下頓省。便禮拜<span class='note-inline'>(徑山杲云。省去即不無。爭奈未出葛藤窠　笑巖寶云。雲巖在百丈二十年。懵然無箇入處。剛被藥山隨手提起云。何不早恁麼道。雲巖便悟旨。諸禪者。還知雲巖悟處麼。十年花下路。遊徧洞中春)</span>○一日藥山問。汝除在百丈。更到甚麼處來。師曰。曾到廣南來。曰見說廣州城東門外。有一片石。被州主移去。是否。師曰。非但州主。闔國人移亦不動○藥山又問。聞汝解弄師子。是否。師曰是。曰弄得幾出。師曰。弄得六出。曰我亦弄得。師曰。和尚弄得幾出。曰我弄得一出。師曰。一即六。六即一。後到溈山。溈山問。承聞長老在藥山弄師子。是否。師曰是。曰長弄有置時。師曰。要弄即弄。要置即置。曰置時師子在甚麼處。師曰。置也置也<span class='note-inline'>(法昌遇云。好一場師子。只是有頭無尾。我當時若見。溈山道。置時師子在甚麼處。便與放出。踞地金毛。直教溈山藏身無路　泐潭準云。藥山雲巖。鈍置殺人。兩父子弄一箇師子。也弄不出。若是準上座。只消自弄拽得來。拈頭作尾。拈尾作頭。轉兩箇金睛。攫幾鉤鐵爪。吼一聲。直教百里內猛獸潛蹤。滿空裏飛禽亂墜。準上座未弄師子。請大眾高着眼。先做一箇定場。擲下拄杖云。箇中消息子。能有幾人知　笑巖寶云。這夥老漢。只解弄假師子。不解弄真師子。我若是雲巖。待藥山問。聞汝會弄師子是否。震威與一喝。非只截斷藥山脚頭。直教影響之流。聞之腦裂以致。溈山云。正值睡時。師子在什麼處。劈面便掌。的使他不知量者。便見弄真師子。全威不欺之力也)</span>○師煎茶次。道吾問。煎與阿誰。師曰。有一人要。曰何不教伊自煎。師曰。幸有某甲在○問石霜。甚麼處來。曰溈山來。師曰。在彼中得多少時。曰粗經冬夏。師曰。恁麼即成山長也。曰雖在彼中却不知。師曰。他家亦非知非識。石霜無對<span class='note-inline'>(道吾智聞云。得恁麼無佛法身心)</span>○住後上堂。示眾曰。有箇人家兒子。問著無有道不得底。洞山出問曰。他屋裏有多少典籍。師曰。一字也無。曰爭得恁麼多知。師曰。日夜不曾眠。洞山曰。問一段事還得否。師曰。道得却不道○道吾問。大悲千手眼。那箇是正眼。師曰。如人夜間背手摸枕子。道吾曰。我會也。師曰。作麼生會。道吾曰。遍身是手眼。師曰。道也太煞道。祇道得八成。道吾曰。師兄作麼生。師曰。通身是手眼○掃地次。道吾曰。太區區生。師曰。須知有不區區者。道吾曰。恁麼則有第二月也。師竪起掃帚曰。是第幾月。道吾便行<span class='note-inline'>(玄沙備云。正是第二月　長慶稜問玄沙云。被他倒轉掃帚攔面摵。又作麼生。玄沙休去　羅山閑云。噫兩箇漢。不識好惡。雲巖箇漢。縛手脚死來多少時也　雲門偃云。奴見婢慇懃　保福展云。雲巖大似泥裏推車。步步區區　雪竇顯。向有第二月也。處別云。洎合放過　溈山行云。道吾平地生堆。雲巖因行掉臂。玄沙道正是第二月。面皮厚多少。且道。雲巖豎起掃帚。意作麼生。十成好箇金剛鑽。攤向門前賣與誰)</span>○師作草鞋次。洞山近前曰。乞師眼睛得麼。師曰。汝底與阿誰去也。曰良价無。師曰。設有。汝向甚麼處著。洞山無語。師曰。乞眼睛底是眼否。洞山曰非眼。師便喝出○尼僧禮拜。師問。汝爺在否。曰在。師曰。年多少。曰年八十。師曰。汝有箇爺。不年八十。還知否。曰莫是恁麼來者。師曰。恁麼來者。猶是兒孫<span class='note-inline'>(洞山价代云。直是不恁麼來者。亦是兒孫　溈山果云。恁麼也不得。不恁麼也不得。畢竟作麼生。良久云。從來無位次。不用強安排)</span>○院主遊石室回。師問。汝去入到石室裏。許為祇恁麼便回。院主無對。洞山代曰。彼中<span class='corr'>已</span>有人占了也。師曰。汝更去作甚麼。洞山曰。不可人情斷絕去也。</p>
</div>
<div class='div-other'><a id='mulu639' />
<p class='h3'>船子德誠禪師<span class='note-inline'>(藥山儼法嗣)</span></p><p>秀州華亭船子德誠禪師。節操高邈。度量不羣。自印心於藥山。與道吾雲巖。為同道交。洎離藥山。乃謂二同志曰。公等應各據一方。建立藥山宗旨。予率性疎野。唯好山水。樂情自遣。無所能也。他後知我所止之處。若遇靈利座主。指一人來。或堪雕琢。將授生平所得。以報先師之恩。遂分擕至秀州華亭。泛一小舟。隨緣度日。以接四方往來之者。時人莫知其高蹈。因號船子和尚。一日泊船岸邊閑坐。有官人問。如何是和尚日用事。師竪橈子曰。會麼。官人曰不會。師曰。棹撥清波。金鱗罕遇。道吾後到京口。遇夾山上堂。僧問。如何是法身。夾山曰。法身無相。曰如何是法眼。夾山曰。法眼無瑕。道吾不覺失笑。夾山便下座。請問道吾。某甲適來祇對這僧話。必有不是。致令上座失笑。望上座不吝慈悲。道吾曰。和尚一等是出世。未有師在。夾山曰。某甲甚處不是。望為說破。道吾曰。某甲終不說。請和尚却往華亭船子處去。夾山曰。此人如何。道吾曰。此人上無片瓦。下無卓錐。和尚若去。須易服而往。夾山乃散眾。束裝直造華亭。船子纔見。便問。大德住甚麼寺。夾山曰。寺即不住。住即不似。師曰。不似似箇甚麼。夾山曰。不是目前法。師曰。甚處學得來。夾山曰。非耳目之所到。師曰。一句合頭語。萬劫繫驢橛。師又問。垂絲千尺。意在深潭。離鉤三寸。子何不道。夾山擬開口。被師一橈打落水中。夾山纔上船。師又曰。道道。夾山擬開口。師又打。夾山豁然大悟。乃點頭三下。師曰。竿頭絲線從君弄。不犯清波意自殊。<span class='note-inline'>(天奇瑞云。句下精通。只是事上明白。更存此念。千生萬劫。豈不是繫驢橛。所以華亭當堂直截。免成魍魎。不惜眉毛。果然脫落。方見從前不是。古云。不因樵子逕。爭到葛洪家)</span>夾山遂問。拋綸擲釣。師意如何。師曰。[糸*系]懸淥水浮。定有無之意。夾山曰。語帶玄而無路。舌頭談而不談。師曰。釣盡江波。金鱗始遇。夾山乃掩耳。師曰。如是如是。遂囑曰。汝向去。直須藏身處沒蹤迹。沒蹤迹處莫藏身。吾三十年在藥山。祇明斯事。汝今<span class='corr'>已</span>得。他後莫住城隍聚落。但向深山裏钁頭邊。覓取一箇半箇。接續無令斷絕。夾山乃辭行。頻頻回顧。師遂喚闍黎。夾山乃回首。師竪起橈子曰。汝將謂別有。乃覆船入水而逝<span class='note-inline'>(長蘆了云。棹頭撥轉。河漢星輝。船子踏翻。天地黯黑。豎起拂子云。這箇是钁頭邊乾白露淨底。還知沒蹤跡處隱身不得底麼)</span>。</p>
</div>
<div class='div-other'><a id='mulu640' />
<p class='h3'>椑樹慧省禪師<span class='note-inline'>(藥山儼法嗣)</span></p><p>宣州椑樹慧省禪師。洞山參。師問。來作甚麼。洞山曰。來親近和尚。師曰。若是親近。用動這兩片皮作麼。洞山無對<span class='note-inline'>(曹山寂云。一子親得　昭覺勤云。椑樹臥起。道吾蓋覆。一喝當頭。掀翻露布　溈山智云。相逢不相避。箇裏聊遊戲。喝一喝。翻天覆地)</span>。</p>
</div>
<div class='div-other'><a id='mulu641' />
<p class='h3'>百巖明哲禪師<span class='note-inline'>(藥山儼法嗣)</span></p><p>鄂州百巖明哲禪師。藥山看經次。師曰。和尚休猱人好。藥山置經曰。日頭早晚也。師曰。正當午。藥山曰。猶有文彩在。師曰。某甲無亦無。藥山曰。汝太煞聰明。師曰。某甲祇恁麼。和尚作麼生。藥山曰。跛跛挈挈。百醜千拙。且恁麼過○洞山與密師伯到參。師問。二上座甚處來。洞山曰湖南。師曰。觀察使姓甚麼。曰不得姓。師曰。名甚麼。曰不得名。師曰。還治事也無。曰自有郎幕在。師曰。還出入也無。曰不出入。師曰。豈不出入。洞山拂袖便出。師次早入堂。召二上座曰。昨日老僧。對闍黎一轉語。不相契。一夜不安。今請闍黎。別下一轉語。若愜老僧意。便開粥相伴過夏。洞山曰。請和尚問。師曰。豈不出入。洞山曰。太尊貴生。師乃開粥。同共過夏<span class='note-inline'>(昭覺勤云。正偏回互。只要圓融。直截當機。惟崇尊貴。洞山觀機而作。百巖理長則就。雖然如是。曹洞門下即得。若於臨濟宗中。須別作箇眼目始得。當時待伊道不委名。便向伊道。他不委你。你不委他。敢問。合道得什麼語。還有人道得麼。若有。山僧也不開粥。只分付箇龜毛拂子。若道不得。且參三十年　天童傑云。明投暗合。八面玲瓏。不犯當頭。轉身有路。曹洞門下。足可觀光。若是臨濟兒孫。棒折也未放在。當時若見他道不委姓。劈脊。便與一拳。這裏拶得身轉。非但開粥相延。亦可明窻下安排。有麼有麼。喝云。漆桶參堂去)</span>。</p>
</div>
<div class='div-other'><a id='mulu642' />
<p class='h3'>澧州高沙彌<span class='note-inline'>(藥山儼法嗣)</span></p><p>澧州高沙彌。初參藥山。藥山問。甚處來。師曰。南嶽來。藥山曰。何處去。師曰。江陵受戒去。藥山曰。受戒圖甚麼。師曰。圖免生死。藥山曰。有一人不受戒。亦無生死可免。汝還知否。師曰。恁麼則佛戒何用。藥山曰。這沙彌猶挂唇齒在。師禮拜而退。道吾來侍立。藥山曰。適來有箇跛脚沙彌。却有些子氣息。道吾曰。未可全信。更須勘過始得。至晚藥山上堂。召曰。早來沙彌。在甚麼處。師出眾立。藥山問。我聞長安甚鬧。你還知否。師曰。我國晏然。<span class='note-inline'>(法眼益別云。見誰說)</span>藥山曰。汝從看經得。請益得。師曰。不從看經得。亦不從請益得。藥山曰。大有人不看經。不請益。為甚麼不得。師曰。不道他不得。祇是不肯承當。藥山顧道吾雲巖曰。不信道○一日辭藥山。藥山問。甚麼處去。師曰。某甲在眾有妨。且往路邊卓箇草庵。接待往來茶湯去。藥山曰。生死事大。何不受戒去。師曰。知是般事便休。更喚甚麼作戒。藥山曰。汝既如是。不得離吾左右。時復要與子相見○師住菴後。一日歸來值雨。藥山曰。你來也。師曰是。藥山曰。可煞濕。師曰。不打這箇鼓笛。雲巖曰。皮也無。打甚麼鼓。道吾曰。鼓也無。打甚麼皮。藥山曰。今日大好一場曲調<span class='note-inline'>(天奇瑞云。藥山為子情深。恐有隨緣不備。雖乃密密提持。不防壓良為賤。三子人中之傑。匪肯淈淈[泳-永+盾][泳-永+盾]。不犯鋒鋩。善能宛轉。所以撥轉船頭。飽載風月)</span>○藥山齋時自打鼓。師捧鉢作舞入堂。藥山便擲下鼓槌曰。是第幾和。師曰。是第二和。藥山曰。如何是第一和。師就桶舀一杓飯便出。</p>
</div>
<div class='div-other'><a id='mulu643' />
<p class='h3'>翠微無學禪師<span class='note-inline'>(丹霞然法嗣)</span></p><p>京兆府翠微無學禪師。初問丹霞。如何是諸佛師。丹霞咄曰。幸自可憐生。須要執巾帚作麼。師退身三步。丹霞曰錯。師進前。丹霞曰。錯錯。師翹一足。旋身一轉而出。丹霞曰。得即得。孤他諸佛。師由是領旨○住後投子問。未審二祖初見達磨。有何所得。師曰。汝今見吾。復何所得。投子頓悟玄旨○一日師在法堂內行。投子進前接禮。問曰。西來密旨。和尚如何示人。師駐步少時。投子曰。乞師垂示。師曰。更要第二杓惡水那。投子便禮謝。師曰。莫垛根。投子曰。時至根苗自生○師因供養羅漢。僧問。丹霞燒木佛。和尚為甚麼供養羅漢。師曰。燒也不燒著。供養亦一任供養。曰供養羅漢。羅漢還來也無。師曰。汝每日還喫飯麼。僧無語。師曰。少有靈利底。</p>
</div>
<div class='div-other'><a id='mulu644' />
<p class='h3'>仙天禪師<span class='note-inline'>(潭州川法嗣)</span></p><p>仙天禪師。披雲和尚來。纔入方丈。師便問。未見東越老人時。作麼生為物。披雲曰。祇見雲生碧嶂。焉知月落寒潭。師曰。祇與麼也難得。曰莫是未見時麼。師便喝。披雲展兩手。師曰。錯怪人者。有甚麼限。披雲掩耳而出。師曰。死却這漢平生也○洛瓶和尚參。師問。甚處來。洛瓶曰南溪。師曰。還將南溪消息來麼。曰消即消<span class='corr'>已</span>。息即未息。師曰。最苦是未息。洛瓶曰。且道未息箇甚麼。師曰。一回見面。千載忘名。洛瓶拂袖便出。師曰。弄死虵手。有甚麼限。</p>
</div>
<div class='div-other'><a id='mulu645' />
<p class='h3'>三平義忠禪師<span class='note-inline'>(大顛通法嗣)</span></p><p>漳州三平義忠禪師。福州楊氏子。初參石鞏。石鞏常張弓架箭接機。師詣法席。石鞏曰。看箭。師乃撥開胷曰。此是殺人箭。活人箭又作麼生。石鞏彈弓弦三下。師乃禮拜。石鞏曰。三十年張弓架箭。祇射得半箇聖人。遂拗折弓箭。後參大顛。舉前話。大顛曰。既是活人箭。為甚麼向弓弦上辨。師無對。大顛曰。三十年後。要人舉此話也難得<span class='note-inline'>(雲門偃問長慶。作麼生道。免得他道半箇聖人。長慶云。若不還價。爭辨真偽。雲門云。入水見長人　雪竇顯云。要先拗折不難。爭奈三平中的了也。然則老宿。要活三平。且未免張弓架箭　首山念云。人人盡道。三平中的。莫屈佗也無。良久云。機關不是韓光作。莫把胷襟當等閑　支提愛云。射虎不真。徒勞沒羽　高峯妙云。石鞏張弓。傍若無人。三平承箭。弄巧成拙。然雖如是。半箇聖人。又作麼生。落花片片隨流水。流水無心戀落花)</span>○師問大顛。不用指東劃西。便請直指。大顛曰。幽州江口石人蹲。師曰。猶是指東劃西。大顛曰。若是鳳凰兒。不向那邊討。師作禮。大顛曰。若不得後句。前話也難圓<span class='note-inline'>(昭覺勤云。徹底老婆心。不向那邊討。父子要投機。無端入荒草)</span>○師有偈曰。即此見聞非見聞。無餘聲色可呈君。箇中若了全無事。體用何妨分不分。</p>
</div>
<div class='div-other'><a id='mulu646' />
<p class='h3'>石室善道禪師<span class='note-inline'>(長髭曠法嗣)</span></p><p>潭州石室善道禪師。作沙彌時。長髭遣令受戒。謂曰。汝回日。須到石頭和尚處禮拜。師受戒後。乃參石頭。一日隨石頭遊山次。石頭曰。汝與我斫却面前樹子。免礙我。師曰。不將刀來。石頭乃抽刀倒與。師曰。何不過那頭來。石頭曰。你用那頭作甚麼。師即大悟。便歸長髭。長髭問。汝到石頭否。師曰。到即到。祇是不通號。長髭曰。從誰受戒。師曰。不依他。長髭曰。在彼即恁麼。來我這裏作麼生。師曰。不違背。長髭曰。太忉忉生。師曰。舌頭未曾點著在。長髭喝曰。沙彌出去。師便出。長髭曰。爭得不遇於人○師尋值沙汰。乃作行者。居于石室。每見僧。便竪起杖子曰。三世諸佛。盡由這箇。對者少得冥契。長沙聞乃曰。我若見。即令放下拄杖。別通箇消息。三聖將此語祇對。被師認破是長沙語。杏山聞三聖失機。乃親到石室。師見杏山。僧眾相隨。潛入碓坊碓米。杏山曰。行者接待不易。貧道難消。師曰。開心椀子盛將來。無葢盤子合取去。說甚麼難消。杏山便休○仰山問。佛之與道。相去幾何。師曰。道如展手。佛似握拳。曰畢竟如何的當可信可依。師以手撥空三下曰。無恁麼事。無恁麼事。曰還假看教否。師曰。三乘十二分教。是分外事。若與他作對。即是心境兩法。能所雙行。便有種種見解。亦是狂慧。未足為道。若不與他作對。一事也無。所以祖師道。本來無一物。汝不見小兒出胎時。可道我解看教。不解看教。當恁麼時。亦不知有佛性義。無佛性義。及至長大。便學種種知解。出來便道。我能我解。不知總是客塵煩惱。十六行中。嬰兒行為最。哆哆和和時。喻學道之。人離分別取捨心。故讚歎嬰兒。可況喻取之。若謂嬰兒是道。今時人錯會○師一夕與仰山翫月。仰山問。這箇月尖時。圓相甚麼處去。圓時。尖相又甚麼處去。師曰。尖時圓相隱。圓時尖相在<span class='note-inline'>(雲巖晟云。尖時圓相在。圓時無尖相　道吾智云。尖時亦不尖。圓時亦不圓)</span>。</p>
</div></div>
<div class='div-other'><a id='mulu647' />
<p class='h2'>青原下四世</p>
<div class='div-other'><a id='mulu648' />
<p class='h3'>石霜慶諸禪師<span class='note-inline'>(道吾智法嗣)</span></p><p>潭州石霜山慶諸禪師。廬陵新淦陳氏子。抵溈山為米頭。一日篩米次。溈山曰。施主物。莫拋撒。師曰。不拋撒。溈山於地上拾得一粒曰。汝道不拋撒。這箇是甚麼。師無對。溈山又曰。莫輕這一粒。百千粒盡從這一粒生。師曰。百千粒從這一粒生。未審這一粒。從甚麼處生。溈山呵呵大笑。歸方丈。溈山至晚上堂曰。大眾米裡有蟲。諸人好看。後參道吾問。如何是觸目菩提。道吾喚沙彌。沙彌應諾。道吾曰。添淨瓶水著。良久却問師。汝適來問甚麼。師擬舉。道吾便起去。師於此有省。道吾將順世。垂語曰。我心中有一物。久而為患。誰能為我除之。師曰。心物俱非。除之益患。道吾曰。賢哉賢哉○因僧自洞山來。師問。和尚有何言句示徒。曰解夏上堂云。秋初夏末。兄弟或東去西去。直須向萬里無寸草處去。良久曰。祇如萬里無寸草處。作麼生去。師曰。有人下語否。曰無。師曰。何不道出門便是草。僧回舉似洞山。洞山曰。此是一千五百人善知識語。因茲囊錐始露果熟香飄<span class='note-inline'>(大陽玄云。如今直道不出門亦草漫漫地。且道。合向甚麼處行履。良久云。莫守寒巖異草青。坐着白雲宗不妙　白雲端云。若見得庵主。便見得洞山。若見得洞山。便見得庵主。見洞山即易。見庵主即難。為他不為住持之絆。不見道。雲在嶺頭閑不輟。水流㵎底太忙生　溈山果云。斬釘截鐵。豁開向上玄關。語諦言誠。且指當人要路。且道。你作麼生會出門便是草。石霜恁麼道。上封恁麼舉。你諸人不得動着。動着三十棒　徑山杲云。師子一滴乳。迸散十斛驢乳。頌云。萬里無寸草。但請恁麼去。出門便是草。各自有公據。有公據。何拘束。清風月下守株人。凉兔漸遙春草綠　楚石琦云。賊是小人。智過君子)</span>○師在方丈內。僧在牕外問。咫尺之間。為甚麼不覩師顏。師曰。徧界不曾藏。僧舉問雪峰。徧界不曾藏。意旨如何。雪峰曰。甚麼處不是石霜。師聞曰。這老漢。著甚麼死急。雪峰聞曰。老僧罪過<span class='note-inline'>(東禪齊云。<span class='corr'>秖</span>如雪峯。是會石霜意。不會石霜意。若會。他為甚麼道死急。若不會。雪峰作麼不會。然法且無異。奈以師承不同。解之差別。他云。徧界不曾藏。也須曾學來始得。會亂說即不可　玄沙備云。山頭老漢蹉過也　洞山价云。笑殺土地　五祖戒云。着甚來由　瑯琊覺云。雪峯雖有利人之心。且無出人之眼。石霜雖有出人之眼。且未知向上。一竅　法雲秀云。要見石霜麼。富嫌千口少。貧恨一身多　大陽玄云。今時人要明此事。大須仔細。只如石霜恁麼道。落在甚處。若不仔細。非但累及石霜。和他雪峯累及　淨因成云。諸人要識石霜雪峯麼。天共白雲曉。水和明月流　天童覺云。雪峯石霜相去多少。直是千里萬里。若有人　問長蘆。徧界不曾藏。意旨如何。向道。什麼處是石霜)</span>○裴相公來。師拈起裴笏問。在天子手中為珪。在官人手中為笏。在老僧手中。且道喚作甚麼。裴無對。師乃留下笏<span class='note-inline'>(雪竇顯云。弄巧成拙　保寧勇云。只恐和尚使不着)</span>○示眾。初機未覯大事。先須識取頭。其尾自至○踈山仁參問。如何是頭。師曰。直須知有。曰如何是尾。師曰。盡却今時。曰有頭無尾時如何。師曰。吐得黃金。堪作甚麼。曰有尾無頭時如何。師曰。猶有依倚在。曰直得頭尾相稱時如何。師曰。渠不作箇解會。亦未許渠在○問如何是祖師西來意。師乃齩齒示之。僧不會。後問九峯曰。先師齩齒。意旨如何。九峯曰。我寧可截舌。不犯國諱。又問雲葢。雲葢曰。我與先師。有甚麼冤讐○洞山問。向前一箇童子甚了事。如今向甚處去也。師曰。火焰上泊不得。却歸清涼世界去也○僧辭。師問。船去陸去。曰遇船即船。遇陸即陸。師曰。我道半途稍難。僧無對<span class='note-inline'>(雲門偃代云。三十年後。此話大行。又云。臨行一句。永劫不忘)</span>○師居石霜山。二十年間。學眾有長坐不臥。屹若株杌。天下謂之枯木眾。</p>
</div>
<div class='div-other'><a id='mulu649' />
<p class='h3'>漸源仲興禪師<span class='note-inline'>(道吾智法嗣)</span></p><p>潭州漸源仲興禪師。在道吾為侍者。因過茶與道吾。道吾提起盞曰。是邪是正。師叉手近前。目視道吾。道吾曰。邪則總邪。正則總正。師曰。某甲不恁麼道。道吾曰。汝則麼生。師奪盞子提起曰。是邪是正。道吾曰。汝不虗為吾侍者。師便禮拜○一日侍道吾。往檀越家弔慰。師撫棺曰。生邪死邪。道吾曰。生也不道。死也不道。師曰。為甚麼不道。道吾曰。不道不道。歸至中路。師曰。和尚今日。須與某甲道。若不道。打和尚去也。道吾曰。打即任打。道即不道。師便打。道吾歸院曰。汝宜離此去。恐知事得知不便。師乃禮辭。隱于村院。經三年後。忽聞童子念觀音經。至應以比丘身得度者。即現比丘身。忽然大省。遂焚香遙禮曰。信知先師遺言。終不虗發。自是我不會。却怨先師。先師既沒。唯石霜是嫡嗣。必為證明。乃造石霜。石霜見便問。離道吾後。到甚處來。師曰。祇在村院寄足。石霜曰。前來打先師因緣會也未。師起身進前曰。却請和尚道一轉語。石霜曰。不見道。生也不道。死也不道。師乃述在村院得底因緣。遂禮拜。石霜設齋懺悔。<span class='note-inline'>(大溈秀云。大凡言論。須有轉身之謀。道吾既無。便喫他痛棒。且道。漸源具什麼眼　雲居元云。石霜□上加尖。喚醒千箇漸源。也無用處。當初待伊舉了。以棒打出。非唯作天下宗師。亦乃為道吾雪屈。固知當斷不斷。返招其亂　五祖演云。白雲今日。憤氣不平。須要斷這公案。道吾第一不解為身作主。第二不能隨機入俗。當時待伊問生耶死耶。但向伊道。等歸院裏。向你道。若着得此語。伶俐漢一踏踏着。大小道吾和尚。也免一頓拳頭。有眼者辨取　昭覺勤云。道吾橫身為物。指出生死根源。漸源親到寶山。當面蹉過。若不是金剛正性。夙植根深。爭得向平田淺草。驀地回光。見得道吾着力相為處。且作麼生是道吾相為處。試請道看　徑山杲云。生也不道。死也不道。公案兩重。一狀領到。露刃吹毛。截斷綱要。脫却鶻臭衫。拈却炙脂帽。大坐當軒氣浩浩。喝一喝　楚石琦云。生耶死耶。動念即乖。不道不道。何處尋討。拽脫鼻孔。打破髑髏。腰纏十萬貫。騎鶴上揚州。有意氣時添意氣。不風流處也風流)</span>他日持鍬。復到石霜。於法堂上。從東過西。從西過東。石霜曰作麼。師曰。覓先師靈骨。石霜曰。浩波浩渺。白浪滔天。覓甚先師靈骨。師曰。正好著力。石霜曰。這裏針劄不入。著甚麼力。師持鍬肩上便出<span class='note-inline'>(太原孚云。先師靈骨猶在　明招謙云。莫道作什麼。別下得什麼語。代云。鸕鷀語鶴。又代漸源。便擲却鍬子云。淺水無魚)</span>○師後住漸源。一日在紙帳內坐。有僧來。撥開帳曰不審。師以目視之。良久曰會麼。曰不會。師曰。七佛<span class='corr'>已</span>前事。為甚麼不會。僧舉似石霜。石霜曰。如人解射。箭不虗發<span class='note-inline'>(東林總云。漸源云七佛<span class='corr'>已</span>前事且從。石霜。喚什麼作詞。良久云。漸源頭白。石霜頭黑。七佛<span class='corr'>已</span>前曾漏泄。既漏泄。掩不得。南海波斯生白澤　大溈智云。要知麼。空劫逈超無向背。展開春色共依依。這僧正是執持千里鈔。林下道人悲。良久云。赤脚人趂兔。着靴人喫肉　鼓山永云。漸源夢中說夢。石霜接響承虗。要且二俱不了)</span>○一日寶葢和尚來訪。師便捲起簾子。在方丈內坐。寶蓋一見。乃下却簾。便歸客位。師令侍者傳語。長老遠來不易。猶隔津在。寶蓋擒住侍者與一掌。侍者曰。不用打某甲。有堂頭和尚在。寶蓋曰。為有堂頭老漢。所以打你。侍者回舉似師師曰。猶隔津在<span class='note-inline'>(蔣山勤云。老漢一舒一卷。賓主歷然。隔津通津。彼此相照。侍者親蒙賜掌。恩大難酬。寶葢到處垂慈。費盡腕頭氣力)</span>。</p>
</div>
<div class='div-other'><a id='mulu650' />
<p class='h3'>杏山鑒洪禪師<span class='note-inline'>(雲巖晟法嗣)</span></p><p>涿州杏山鑒洪禪師。臨濟問。如何是露地白牛。師曰吽吽。臨濟曰。瘂却杏山口。師曰。老兄作麼生。臨濟曰。這畜生。師便休。</p>
</div>
<div class='div-other'><a id='mulu651' />
<p class='h3'>神山僧密禪師<span class='note-inline'>(雲巖晟法嗣)</span></p><p>潭州神山僧密禪師。師在南泉打羅次。南泉問。作甚麼。師曰打羅。曰手打脚打。師曰。却請和尚道。南泉曰。分明記取。向後遇明眼作家。但恁麼舉似<span class='note-inline'>(雲巖晟代云。無手脚者始解打)</span>○師與洞山渡水。洞山曰。莫錯下脚。師曰。錯即過不得也。洞山曰。不錯底事作麼生。師曰。共長老過水○一日與洞山鉏茶園。洞山擲下攫頭曰。我今日一點氣力也無。師曰。若無氣力。爭解恁麼道。洞山曰。汝將謂有氣力底是○裴大夫問僧。供養佛。佛還喫否。僧曰。如大夫祭家神。大夫舉似雲巖。雲巖曰。這僧未出家在。曰和尚又如何。雲巖曰。有幾般飯食。但一時下來。雲巖却問師。一時下來。又作麼生。師曰。合取鉢盂。雲巖肯之○師與洞山行次。忽見白兔走過。師曰俊哉。洞山曰。作麼生。師曰。大似白衣拜相。洞山曰。老老大大。作這箇說話。師曰。你作麼生。洞山曰。積代簪纓。暫時落魄○師把針次。洞山問曰。作甚麼。師曰把針。洞山曰。把針事作麼生。師曰。針針相似。洞山曰。二十年同行。作這箇語話。豈有與麼工夫。師曰。長老又作麼生。洞山曰。如大地火發底道理○師問洞山。智識所通。莫不遊踐。徑截處。乞師一言。洞山曰。師伯意何得取功。師因斯頓覺。下語非常○後與洞山過獨木橋。洞山先過了。拈起木橋曰。過來。師喚价闍黎。洞山乃放下橋木。</p>
</div>
<div class='div-other'><a id='mulu652' />
<p class='h3'>夾山善會禪師<span class='note-inline'>(船子誠法嗣)</span></p><p>澧州夾山善會禪師。廣州廖氏子。因道吾勸發。往見船子。由是師資道契。微眹不留<span class='note-inline'>(語見船子章)</span>○西川座主。罷講徧參。到襄州華嚴和尚處。問曰。祖意教意。是同是別。華嚴曰。如車二輪。如鳥二翼。座主曰。將為禪門別有長處。元來無。遂歸蜀。後聞師道播諸方。令小師持此語。問師曰。雕砂無鏤玉之談。結草乖道人之意。座主聞舉。遙禮曰。元來禪門中。別有長處○問撥塵見佛時如何。師曰。直須揮劒。若不揮劒。漁父棲巢。僧後問石霜。撥塵見佛時如何。石霜曰。渠無國土。甚處逢渠。僧回舉似師。師上堂。舉了乃曰。門庭施設。不如老僧。入理深談。猶較石霜百步<span class='note-inline'>(護國元云。參須實參。見須實見。毫端許言之本末。皆為自欺。今夜忽有人問三峯。撥塵見佛時如何。和聲便打。還會麼。真金自有真金價。終不和沙賣與人)</span>○師在溈山作典座。溈山問。今日喫甚菜。師曰。二年同一春。溈山曰。好好修事著。師曰。龍宿鳳巢○上堂。百草頭薦取老僧。閙市裏識取天子<span class='note-inline'>(雲門偃云。蝦蟇鑽你鼻孔。毒蛇穿你眼睛。且向葛藤裏會取　雲峯悅云。雲門與麼道。大似和泥脫墼。若無後語。疑殺天下人。山僧今日。因行不妨掉臂。乃豎起拄杖云。還見雲門麼　保寧勇云。百草頭上。分明顯露。為甚不薦。閙市裏終日相逢。為甚不識。未開眼者。且莫錯恠夾山。雖然如是。干保寧什麼事　雲居舜云。古人與麼。實為慈悲。大眾。且作麼生是閙市門頭天子。會麼。愁人莫向愁人說。說向愁人愁殺人。又舉了云。我則不然。婦搖機軋軋。兒弄口喎喎徑山杲云。夾山垛生招箭。雲門認賊為子。雖然如是。知恩者少。負恩者多　楚石琦云。百草頭薦阿誰。閙市裏識什麼)</span>○虎頭上座參。師問。甚處來。曰湖南來。師曰。曾到石霜麼。曰要路經過。爭得不到。師曰。聞石霜有毬子話。是否。曰和尚也須急著眼始得。師曰。作麼生是毬子。曰跳不出。師曰。作麼生是毬杖。曰沒手足。師曰。且去。老僧未與闍黎相見。<span class='note-inline'>(雪竇顯云。親見這僧從石霜來。夾山因什麼道不相識　智海逸云。夾山恁麼道。肯這僧不肯這僧。若辨得出。許你具擇法眼　徑山策云。入虎穴者不畏死。登危竿者不怕險。這僧要路經過。夾山因茲落草。檢點將來。未免如猫弄鼠。塗毒若作夾山。待他道和尚也須急着眼。即和聲打出。便向道。淨地上不要放屙。還知麼。傷鼈恕龜。殺活由我)</span>明日陞座。師曰。昨日新到在麼。虎頭出應諾。師曰。目前無法。意在目前。不是目前法。非耳目之所到。虎頭曰。今日雖問。要且不是。師曰。片月難明。非關天地。虎頭曰。莫[(〦-一+尸)@豕]沸。便作掀禪牀勢。師曰。且緩緩。虧著上座甚麼處。虎頭竪起拳曰。目前還著得這箇麼。師曰。作家作家。虎頭又作掀禪牀勢。師曰。大眾看這一員戰將。若是門庭布列。山僧不如他。若據入理之談。也較山僧一級地<span class='note-inline'>(東禪嶽云。夾山口吹無孔笛。手提氊拍板。大家唱云。去年梅。今歲柳。顏色馨依舊。且道。是何曲調。還會麼。曲終人不見。江上數峯青)</span>○問如何是夾山境。師曰。猿抱子歸青嶂裏。鳥銜華落碧巖前<span class='note-inline'>(法眼益云。我二十年。<span class='corr'>秖</span>作境話會　浮山遠云。直饒不作境話會。亦未會在。何故。犀因翫月紋生角。象被雷驚華入牙　黃龍心。拈拂子云。看看。拂子變作夾山老子出來。見麼。有僧云。謝和尚指示。心云。見你不顧。而今却入露柱中去也　黃龍新云。這僧分明問境。法眼因甚不作境會。既不作境會。作麼生會。長憶江南三月裏。鷓鴣啼處百花香　黃龍震云。直饒法眼盡力[跳-兆+孛]跳。也出夾山綣繢不得。法眼既出不得。且道。是什麼人出得。乃豎起拂子云。須是這老漢始得　高峯妙云。大眾還會麼。直饒向這裏會得。見法眼則易。見夾山則難)</span>○師問僧。甚麼處來。曰洞山來。師曰。洞山有何言句示徒。曰尋常教學人三路學。師曰。何者三路。曰玄路鳥道展手。師曰。實有此語否。曰實有。師曰。軌持千里鈔。林下道人悲。</p>
</div>
<div class='div-other'><a id='mulu653' />
<p class='h3'>清平令遵禪師<span class='note-inline'>(翠微學法嗣)</span></p><p>鄂州清平山安樂院令遵禪師。東平人也。初參翠微。便問。如何是西來的的意。翠微曰。待無人。即向汝說。師良久曰。無人也。請和尚說。翠微下禪牀。引師入竹園。師又曰。無人也。請和尚說。翠微指竹曰。這竿得恁麼長。那竿得恁麼短。師雖領其微言。猶未徹其玄旨○出住大通。上堂。舉初見翠微機緣。謂眾曰。先師入泥入水為我。自是我不識好惡○僧問。如何是大乘。師曰井索。曰如何是小乘。師曰錢貫。曰如何是有漏。師曰笊籬。曰如何是無漏。師曰木杓<span class='note-inline'>(法雲秀云。大乘小乘。井索錢索。有漏無漏。笊籬木杓　徑山杲云。且道。是醍醐句。毒藥句)</span>○問如何是清平家風。師曰。一斗麫作三箇蒸餅○問如何是禪。師曰。猢猻上樹尾連顛。</p>
</div>
<div class='div-other'><a id='mulu654' />
<p class='h3'>投子大同禪師<span class='note-inline'>(翠微學法嗣)</span></p><p>舒州投子山大同禪師。本州懷寧劉氏子。初習安般觀。次閱華嚴教。發明性海。復謁翠微。頓悟宗旨。<span class='note-inline'>(語見翠微章)</span>後旋故土。隱投子山。結茅而居○一日趙州和尚。至桐城。師亦出山。途中相遇。乃逆而問曰。莫是投子山主麼。師曰。茶鹽錢布施我。趙州先歸庵中坐。師後擕一缾油歸。趙州曰。久嚮投子。及乎到來。祇見箇賣油翁。師曰。汝祇識賣油翁。且不識投子。趙州曰。如何是投子。師提起油缾曰。油油。<span class='note-inline'>(南堂靜云。趙州作家罏鞴。要煅百煉精金。投子本分鉗鎚。不免途中受用。諸人還見二老落處麼。十年辛苦無人問。一旦成名天下知)</span>趙州問。大死底人。却活時如何。師曰。不許夜行。投明須到。趙州曰。我早候白。伊更候黑○師指庵前一片石。謂雪峰曰。三世諸佛。總在裏許。雪峰曰。須知有不在裏許者。師曰。不快漆桶。師與雪峰。遊龍眠。有兩路。雪峰問。那箇是龍眠路。師以杖指之。雪峰曰。東去西去。師曰。不快漆桶。問一槌便就時如何。師曰。不是性燥漢。曰不假一槌時如何。師曰。不快漆桶。雪峰問。此間還有人參也無。師將<span class='corr'>钁</span>頭。拋向雪峰面前。雪峯曰。恁麼則當處掘去也。師曰。不快漆桶。雪峯辭。師送出門。召曰道者。雪峯回首應諾。師曰。途中善為<span class='note-inline'>(雪竇顯云。然則一期折挫雪峯。且投子是作家罏鞴。我當時若作雪峯。待投子道不是性[怤-寸+喿]漢。只向伊道。鉗鎚在我手裏。諸上座。合與投子。着得箇甚麼語。若能道得。便乃性[怤-寸+喿]平生。光揚宗眼。若也瞞頇。頂上一椎。莫言不道　溈山喆云。雪峯雖是本分鉗鎚。爭奈投子是作家罏鞴。山僧今日。亦為諸人。開箇罏鞴。眾中還有本分鉗鎚者麼。如無。山僧為你諸人下一鎚。直是火星迸散。乃卓拄杖云。看看。諸人護取眉毛好　東禪觀云。與麼酬對。喚作作家罏鞴。正是認狸為虎。自取疑怖。若據性空見處。投子心肝五臟。被雪峯盡情摟出)</span>○巨榮禪客參次。師曰。老僧未曾有一言半句。挂諸方唇齒。何用要見老僧。巨榮曰。到這裏不施三拜。要且不甘。師曰。出家兒得恁麼沒碑記。巨榮乃遶禪牀一匝而去。師曰。有眼無耳朵。六月火邊坐<span class='note-inline'>(雪竇顯云。也不得放過。纔轉便擒住。是誰不甘若跳得出。不妨是一員衲僧　溈山喆云。這僧雖是慣戰沙場。爭奈投子善能折挫。何故。真金若不經罏冶。爭得光華徹底鮮)</span>○問如何是十身調御。師下禪牀立。又有問。凡聖相去多少。師下禪牀立<span class='note-inline'>(雪竇顯云。此公案。諸人無不委知。若與麼舉。天下衲僧。盡為念話社家。雪竇還有長處也無。試為大眾舉看。凡聖相去多少。投子下禪牀立。如何是十身調御。投子下禪牀立。且道。與前來舉底。是同是別。若道一般。許上座具一隻眼。若道別有奇特。也許上座具一隻眼。復更開一線道。凡聖相去多少。請上座下一轉語。如何是十身調御。請上座答一轉語。非但參見投子。亦乃知雪竇長處。或若總道下禪牀立。惜取眉毛好　五祖演云。或有人問山僧。亦下禪牀立。為什麼。却依樣畵猫兒。待我計較得成。却向你道)</span>○問一等是水。為甚麼海鹹河淡。師曰。天上星。地下木<span class='note-inline'>(法眼益別云。大似相違)</span>○問僧。甚麼處來。曰東西山禮祖師來。師曰。祖師不在東西山。僧無語<span class='note-inline'>(法眼益代云。和尚識祖師)</span>。</p>
</div>
<div class='div-other'><a id='mulu655' />
<p class='h3'>白雲山約禪師<span class='note-inline'>(翠微學法嗣)</span></p><p>建州白雲約禪師。韶國師參。師問。甚麼處來。韶曰。江北來。師曰。船來陸來。曰船來。師曰。還逢見魚鼈麼。曰往往遇之。師曰。遇時作麼生。韶曰。咄。縮頭去。師大笑。</p>
</div>
<div class='div-other'><a id='mulu656' />
<p class='h3'>歙州茂源禪師<span class='note-inline'>(孝義空法嗣)</span></p><p>歙州茂源禪師。因平田參。師欲起身。平田乃把住曰。開口即失。閉口即喪。去此二途。請師速道。師以手掩耳。平田放手曰。一步易。兩步難。師曰。有甚麼死急。平田曰。若非此箇師。不免諸方點檢。師不對。</p>
</div></div>
<div class='div-other'><a id='mulu657' />
<p class='h2'>青原下五世</p>
<div class='div-other'><a id='mulu658' />
<p class='h3'>大光居誨禪師<span class='note-inline'>(石霜諸法嗣)</span></p><p>潭州大光山居誨禪師。京兆人也。初造石霜。長坐不臥。麻衣草履。亡身為法。石霜遂令主性空塔院。一日石霜知緣熟。試其所得。問曰。國家每年放舉人及第。朝門還得拜也無。師曰。有一人不求進。石霜曰。憑何。師曰。他且不為名。石霜曰。除却今日。別更有時也無。師曰。他亦不道今日是。如是酬問往復無滯。盤桓二十餘祀。眾請出世。</p>
</div>
<div class='div-other'><a id='mulu659' />
<p class='h3'>九峯道虔禪師<span class='note-inline'>(石霜諸法嗣)</span></p><p>瑞州九峯道虔禪師。福州人也。甞為石霜侍者。洎石霜歸寂。眾請首座繼住持。師白眾曰。須明得先師意始可。首座曰。先師有甚麼意。師曰。先師道。休去歇去。冷湫湫地去。一念萬年去。寒灰枯木去。古廟香爐去。一條白練去。其餘則不問。如何是一條白練去。首座曰。這箇祇是明一色邊事。師曰。元來未會先師意在。首座曰。你不肯我那。但裝香來。香煙斷處。若去不得。即不會先師意。遂焚香。香煙未斷。首座<span class='corr'>已</span>脫去。師拊首座背曰。坐脫立亡即不無。先師意未夢見在<span class='note-inline'>(開福寧云。大眾且道。首座是會先師意。不會先師意。若道會。爭奈䖍侍者撫背云。坐脫立亡即不無首座。先師意未夢見在。若道不會。其奈首座。良哉快便撒手便行。且道。利害在什麼處。會麼。路遠夜長休把火。大家吹滅暗中行南華昺云。透生死關。高超物表。秉殺活劒。獨據寰中。若非智眼洞明。未免扶籬摸壁。要會麼。春蘭與秋菊。各自一時榮　薦福行云。大凡本分法席。肘臂欲其重。非重不能權衡佛祖。爪牙欲其利。非利無以開托人天。看他石霜遷化。首座侍者。各出一隻手。扶持石霜宗旨。直是光前絕後。今古罕聞。諸人要辨來端。各請拗折弓箭。踏翻射垛來。與老僧相見　徑山杲云。兩箇無孔鐵鎚。就中一箇最重　楚石琦云。首座坐脫立亡。侍者說黃道黑。先師意在鈎頭。須信曲中有直。若在臨濟門下。三十棒教誰喫。纔說是非者。便是是非人　天奇瑞云。當時待九峯道盡。答他一箇。着甚死急。使他左右侍候。不敢不依。却不向活處行機。恰似箇趕山獵犬。自己尚不能了。如何與人為師。葢因二六時中趣寂。惟求速生速死。不知情沉有作返認為奇。所以古云。兔棲月殿。鷺倚雪巢。被此換却眼睛。墮在大功。雖要轉身。方見剎塵受用。免滯孤虗。大眾如何即是。鑊湯爐炭。馬面牛頭)</span>。</p>
</div>
<div class='div-other'><a id='mulu660' />
<p class='h3'>涌泉景欣禪師<span class='note-inline'>(石霜諸法嗣)</span></p><p>台州涌泉景欣禪師。泉州人也。自石霜開示。而止涌泉○彊德二禪客。於路次見師騎牛。不識師。忽曰。蹄角甚分明。爭柰騎者不鑒。師驟牛而去。彊德憩於樹下煎茶。師回。却下牛問曰。二禪客近離甚麼處。彊曰那邊。師曰。那邊事作麼生。彊提起茶盞。師曰。此猶是這邊事。那邊事作麼生。彊無對。師曰。莫道騎者不鑒好<span class='note-inline'>(保寧勇代師。指參隨人云。歸到山中。分明舉似)</span>。</p>
</div>
<div class='div-other'><a id='mulu661' />
<p class='h3'>雲葢志元禪師<span class='note-inline'>(石霜諸法嗣)</span></p><p>潭州雲葢山志元圓淨禪師。遊方時。問雲居曰。志元不奈何時如何。雲居曰。祇為闍黎功力不到。師不禮拜。直造石霜。亦如前問。石霜曰。非但闍黎。老僧亦不奈何。師曰。和尚為甚麼不奈何。石霜曰。老僧若奈何。拈過汝不奈何。師便禮拜。僧問石霜。萬戶俱閉即不問。萬戶俱開時如何。石霜曰。堂中事作麼生。僧無對。經半年。方始下一轉語曰。無人接得渠。石霜曰。道即太煞道。祇道得八成。曰和尚又且如何。石霜曰。無人識得渠。師知乃禮拜乞為舉。石霜不肯。師乃抱石霜。上方丈曰。和尚若不道。打和尚去在。石霜曰。得在。師頻禮拜。石霜曰。無人識得渠。師於言下頓省<span class='note-inline'>(翠巖芝云。先行不到。末後太過　天童覺云。穩密田地。忌墮功勳。貼肉衣裳。會須脫去。寰中辨的。量外之機。須仔細始得。同中之異。灼然尚帶依俙。異中之同。直是難臻妙極。還知石霜父子轉側處麼。燭曉玉人初夢破。夜寒青女未登機)</span>○潭州道正。表聞馬王。乞師論義。王請師上殿相見。茶罷。師就王乞劒。師握劒問道正曰。你本教中道。恍恍惚惚。其中有物。是何物。杳杳冥冥。其中有精。是何精。道得不斬。道不得即斬。道正茫然。便禮拜懺悔。師謂王曰。還識此人否。王曰識。師曰是誰。王曰道正。師曰不是。其道若正。合對得臣僧。此祇是箇無主孤魂。因茲道士。更不紛紜。</p>
</div>
<div class='div-other'><a id='mulu662' />
<p class='h3'>覆船洪薦禪師<span class='note-inline'>(石霜諸法嗣)</span></p><p>福州覆船山洪薦禪師。道吾問。久嚮和尚會禪。是否。師曰。蒼天蒼天。道吾近前掩師口曰。低聲低聲。師與一掌。道吾曰。蒼天蒼天。師把住曰。得恁麼無禮。道吾却與一掌。師曰。老僧罪過。道吾拂袖便行。師呵呵大笑曰。早知如是。不見如是○僧參。師便作起勢。僧便出。師曰。闍黎且來人事。僧回作抽坐具勢。師却歸方丈。僧曰。蒼天蒼天。師曰。龍頭蛇尾。僧近前叉手立。師曰。敗將投王。不存性命。</p>
</div>
<div class='div-other'><a id='mulu663' />
<p class='h3'>鳳翔石柱禪師<span class='note-inline'>(石霜諸法嗣)</span></p><p>鳳翔府石柱禪師。遊方時。到洞山。時虔和尚垂語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。阿那箇是其人。師出眾曰。一人說過佛祖行不得者。祇是無舌不許行。一人行過佛祖。一句說不得者。祇是無足不許說。一人說得行得者。祇是函葢相稱。一人說不得行不得者。如斷命求活。此是石女兒。披枷帶鎻。洞山曰。闍黎分上作麼生。師曰。該通分上。卓卓寧彰。洞山曰。祇如海上明公秀。又作麼生。師曰。幻人相逢。拊掌呵呵。</p>
</div>
<div class='div-other'><a id='mulu664' />
<p class='h3'>龍湖普聞禪師<span class='note-inline'>(石霜諸法嗣)</span></p><p>邵武軍龍湖普聞禪師。唐僖宗太子也。幼不茹葷。長無經世意。僖宗鍾愛之。然百計陶寫。終不能回。中和初。僖宗幸蜀。師斷髮逸遊。人無知者。造石霜問曰。祖師別傳事。肯以相付乎。石霜曰。莫謗祖師。師曰。天下宗旨盛大。豈妄為之邪。石霜曰。是實事那。師曰。師意如何。石霜曰。待案山點頭。即向汝道。師於言下頓省。</p>
</div>
<div class='div-other'><a id='mulu665' />
<p class='h3'>張拙秀才<span class='note-inline'>(石霜諸法嗣)</span></p><p>張拙秀才因禪月大師。指參石霜。石霜問。秀才何姓。曰姓張名拙。石霜曰。覓巧尚不可得。拙自何來。公忽有省。乃呈偈曰。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死等空花。</p>
</div>
<div class='div-other'><a id='mulu666' />
<p class='h3'>洛浦元安禪師<span class='note-inline'>(夾山會法嗣)</span></p><p>澧州洛浦山元安禪師。鳳翔麟遊人也。問道臨濟。後為侍者。臨濟甞對眾美之曰。臨濟門下一隻箭。誰敢當鋒。師蒙印可。自謂<span class='corr'>已</span>足。一日侍立次。有座主參臨濟。臨濟問。有一人。於三乘十二分教明得。有一人。不於三乘十二分教明得。且道。此二人是同是別。座主曰。明得即同。明不得即別。師曰。這裏是甚麼所在。說同說別。臨濟顧師曰。汝又作麼生。師便喝。臨濟送座主回。問師。汝豈不是適來喝老僧者。師曰是。臨濟便打。師後辭臨濟。臨濟問。甚麼處去。師曰。南方去。臨濟以拄杖畫一畫曰。過得這箇便去。師乃喝。臨濟便打。師作禮而去。臨濟明日陞堂曰。臨濟門下。有箇赤梢鯉魚。搖頭擺尾。向南方去。不知向誰家虀甕裏淹殺。師遊歷罷。直往夾山卓庵。經年不訪夾山。夾山乃修書。令僧馳往。師接得便坐。却再展手索。僧無對。師便打曰。歸去舉似和尚。僧回舉似。夾山曰。這僧若開書。三日內必來。若不開書。斯人救不得也。師果三日後至。見夾山不禮拜。乃當面叉手而立。夾山曰。鷄棲鳳巢。非其同類。出去。師曰。自遠趨風。請師一接。夾山曰。目前無闍黎。此間無老僧。師便喝。夾山曰。住住。且莫草草怱怱。雲月是同。谿山各異。截斷天下人舌頭。即不無闍黎。爭教無舌人解語。師佇思。夾山便打。因茲服膺<span class='note-inline'>(興化獎云。但知作佛。愁什麼眾生　雪竇顯云。這漢可悲可痛。鈍置他。臨濟。他既雲月是同。我亦溪山各異。說什麼無舌人不解語。以坐具劈口便摵。夾山若是箇知方漢。必然明窻下安排　五祖戒。出洛浦語云。更說道理看。便出去　大陽玄代云。也要和尚證明　昭覺勤云。雪竇雖是賊過後張弓。不妨與臨濟雪屈。若仔細檢點將來。令行一半。儻若擔荷正法眼藏。待伊道爭教無舌人解語。便與掀倒禪牀。喝散大眾。更待什麼明窻下安排。剔起便行。直饒機如掣電。眼似流星。辯瀉懸河。也卒着手脚不得。且道。譊訛在甚麼處。乃云險)</span>○師問夾山。佛魔不到處。如何體會。夾山曰。燭明千里像。闇室老僧迷。又問。朝陽<span class='corr'>已</span>昇。夜月不現時如何。夾山曰。龍銜海珠。游魚不顧○夾山將示滅。垂語曰。石頭一枝。看看即滅矣。師曰不然。夾山曰。何也。師曰。他家自有青山在。夾山曰。苟如是。即吾宗不墜矣○問僧。近離甚處。曰荊南。師曰。有一人與麼去。還逢麼。曰不逢。師曰。為甚不逢。曰若逢即頭粉碎。師曰。闍黎三寸甚密。雲門於江西見其僧。乃問。還有此語否。曰是。雲門曰。洛浦倒退三千里○上堂。孫臏收鋪去也。有卜者出來。僧曰。請和尚卜。師曰。汝家爺死。僧無對<span class='note-inline'>(法眼益。代拊掌三下　徑山杲云。這僧沒興。死却爺。又被他人拊掌。信知禍不單行。福無雙至。然洛浦善卜。法眼善斷。若仔細思量爻象吉凶。二老一時漏逗。既占得火風鼎卦。何故斷作地火明夷。雲門却不然。驀拈拄杖云。孫臏門下。死却即罷。連卓三下云。會麼。內屬艮宮。再求外象。又卓三下云。千靈萬聖。萬聖千靈。莫順人情。復卓一下云。吉凶上卦　楚石琦云。洛浦道。汝家爺死。拄却舌頭。妙喜牙上生牙。角上生角。妄譚休咎。強說是非。一時抖亂六十四卦了也)</span>○問一毫吞盡巨海。於中更復何言。師曰。家有白澤之圖。必無如是妖怪<span class='note-inline'>(保福展別云。家無白澤之圖。亦無如是妖怪)</span>○侍者謂師曰。肇法師。制得四論。甚奇怪。師曰。肇公甚奇怪。要且不見祖師。侍者無對<span class='note-inline'>(清涼欽代云。和尚甚麼處是　雲居錫云。甚麼處是肇公不見祖師處。莫是有許多言語麼。又云。肇公有多少言語)</span>○十二月一日。告眾曰。吾非明即後也。今有一事問汝等。若道這箇是。即頭上安頭。若道不是。即斬頭求活。第一座對曰。青山不舉足。日下不挑燈。師曰。是甚麼時節。作這箇語話。時有彥從上座。對曰。離此二途。請和尚不問。師曰。未在更道。曰彥從道不盡。師曰。我不管汝盡不盡。曰彥從無侍者祇對和尚。師便休。至夜令侍者喚從。問曰。闍黎今日祇對。甚有道理。汝合體得先師意。先師道。目前無法。意在目前。不是目前法。非耳目之所到。且道。那句是賓。那句是主。若擇得出。分付鉢袋子。曰彥從不會。師曰。汝合會。曰彥從實不會。師喝出。乃曰苦苦。<span class='note-inline'>(報慈遂云。且道。從上座實不會。是怕見鉢袋子拈著伊)</span>二日午時。別僧舉前話問師。師曰。慈舟不棹清波上。劒峽徒勞放木鵝。便告寂。</p>
</div>
<div class='div-other'><a id='mulu667' />
<p class='h3'>黃山月輪禪師<span class='note-inline'>(夾山會法嗣)</span></p><p>撫州黃山月輪禪師。福唐許氏子。初謁三峯。機緣靡契。尋聞夾山盛化。乃往叩之。夾山問。名甚麼。師曰月輪。夾山作一圓相曰。何似這箇。師曰。和尚恁麼語話。諸方大有人不肯在。夾山曰。闍黎作麼生。師曰。還見月輪麼。夾山曰。闍黎恁麼道。此間大有人不肯諸方。師乃服膺參訊。一日夾山抗聲問曰。子是甚麼處人。師曰。閩中人。夾山曰。還識老僧麼。師曰。和尚還識學人麼。夾山曰不然。子且還老僧草鞋錢。然後老僧還子廬陵米價。師曰。恁麼則不識和尚也。未委廬陵米作麼價。夾山曰。真師子兒。善能哮吼。乃入室受印。依附七年<span class='note-inline'>(天奇瑞云。神之通也。虎穴魔宮。無不自在。用之妙也。海角天涯。有何障蔽。縱之星布高穹。奪之風捲殘雲。自古明鎗易躲。至今暗箭難防。恠哉。鼷口鼠。食。人不覺疼。若人會得。八表橫行)</span>。</p>
</div>
<div class='div-other'><a id='mulu668' />
<p class='h3'>韶山寰普禪師<span class='note-inline'>(夾山會法嗣)</span></p><p>洛京韶山寰普禪師。僧參。師問。莫是多口白頭因麼。因曰不敢。師曰。有多少口。曰通身是。師曰。尋常向甚麼處屙。曰向韶山口裏屙。師曰。有韶山口即得。無韶山口。向甚麼處屙。因無語。師便打<span class='note-inline'>(雲門偃代云。這話墮阿師。放你三十棒。又云。韶山今日瓦解冰消)</span>○遵布衲訪師。在山下相見。遵問。韶山路向甚麼處去。師以手指曰。嗚那青青黯黯處去。遵近前把住曰。久嚮韶山。莫便是否。師曰。是即是。闍黎有甚麼事。遵曰。擬伸一問。師還答否。師曰。看君不是金牙作。爭解彎弓射尉遲。遵曰。鳳凰直入煙霄去。誰怕林間野雀兒。師曰。當軒畵鼓從君擊。試展家風似老僧。遵曰。一句迥超千聖外。松蘿不與月輪齊。師曰。饒君直出威音外。猶較韶山半月程。遵曰。過在甚處。師曰。倜儻之辭。時人知有。遵曰。恁麼則真玉泥中異。不撥萬機塵。師曰。魯般門下。徒施巧妙。遵曰。學人即恁麼。未審師意如何。師曰。玉女夜拋梭。織錦於西舍。遵曰。莫便是和尚家風也無。師曰。耕夫製玉漏。不是行家作。遵曰。此猶是文言。如何是和尚家風。師曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劒上來。老僧掗鎗相待。向上一路。速道速道。遵曰。明鏡當臺。請師一鑒。師曰不鑒。遵曰。為甚不鑒。師曰。水淺無魚。徒勞下釣。遵無對。師便打<span class='note-inline'>(黃龍新云。好打。這般漢。打百千萬箇。有什麼過。當時若在黃龍手裏。棒折也未放過在　何山珣云。縵天布網。打鳳羅龍。主則琢玉鏤冰。賓則攢花簇錦。當機不讓。覿面爭先。結角羅紋。互存互奪諸方咸謂。好手手中呈好手。還端的。也無。若約慧日見處。遵布衲。若能慎初護末。待韶山指出路頭。驟步便陞堂奧。管取明窻下安排。非唯截斷葛藤。亦免上他鈎線。何也。一着不到處。滿盤空用心　徑山杲云。笑殺睦州陳尊宿　天童華。舉黃龍語了云。死心和尚。一期大驚小恠。殊不知。韶山自遭遵布衲毒手之後。至今無人檢得出。且道。誵訛在甚麼處)</span>。</p>
</div>
<div class='div-other'><a id='mulu669' />
<p class='h3'>太原海湖禪師<span class='note-inline'>(夾山會法嗣)</span></p><p>太原海湖禪師。因有人請灌頂三藏供養。敷坐訖。師乃就彼位坐。時有雲涉座主。問曰。和尚甚麼年行道。師曰。座主近前來。涉近前。師曰。祇如憍陳如。是甚麼年行道。涉茫然。師喝曰。這尿牀鬼。</p>
</div>
<div class='div-other'><a id='mulu670' />
<p class='h3'>三角令珪禪師<span class='note-inline'>(清平遵法嗣)</span></p><p>蘄州三角山令珪禪師。初參清平。清平問。來作麼。師曰。來禮拜。清平曰。禮拜阿誰。師曰。特來禮拜和尚。清平咄曰。這鈍根阿師。師乃禮拜。清平以手斫師頸一下。從此領旨。</p>
</div>
<div class='div-other'><a id='mulu671' />
<p class='h3'>投子感溫禪師<span class='note-inline'>(投子同法嗣)</span></p><p>投子感溫禪師遊山見蟬蛻。侍者問曰。殻在這裏。蟬向甚麼處去也。師拈殻。就耳畔搖三五下。作蟬聲。侍者於是開悟。</p>
</div>
<div class='div-other'><a id='mulu672' />
<p class='h3'>觀音巖俊禪師<span class='note-inline'>(投子同法嗣)</span></p><p>東京觀音院巖俊禪師者。邢臺廉氏子。謁投子。投子問。昨夜宿何處。師曰。不動道場。投子曰。既言不動。曷由至此。師曰。至此豈是動邪。投子曰。元來宿不著處。投子默許之。尋住觀音。眾常數百。周高祖世宗二帝潛隱時。每登方丈。必施禮。及即位。特賜紫衣。署淨戒大師。</p>
</div></div>
<div class='div-other'><a id='mulu673' />
<p class='h2'>青原下六世</p>
<div class='div-other'><a id='mulu674' />
<p class='h3'>禾山無殷禪師<span class='note-inline'>(九峯虔法嗣)</span></p><p>吉州禾山無殷禪師。福州吳氏子。七歲從雪峰出家。依年受具。謁九峰。九峰問。汝遠遠而來。睴睴<span class='note-inline'>(音袞)</span>隨眾。是何境界而可修行。由何徑路而能出離。師曰。重昏廓闢。盲者自盲。九峰乃許入室○後住禾山。江南李氏。召而問曰。和尚何處來。師曰。禾山來。曰山在甚麼處。師曰。人來朝鳳闕。山嶽不曾移。國主重之。</p>
</div>
<div class='div-other'><a id='mulu675' />
<p class='h3'>六通院紹禪師<span class='note-inline'>(湧泉欣法嗣)</span></p><p>台州六通院紹禪師。一日涌泉問。甚麼處去來。師曰。燒畬來。涌泉曰。火後事作麼生。師曰。鐵蛇鑽不入。</p>
</div>
<div class='div-other'><a id='mulu676' />
<p class='h3'>青峯傳楚禪師<span class='note-inline'>(洛浦安法嗣)</span></p><p>鳳翔府青峯傳楚禪師。涇州人也。一日洛浦問曰。院主去甚麼處來。師曰。掃雪來。洛浦曰。雪深多少。師曰。樹上總是。洛浦曰。得即得。汝向後住箇雪窟定矣○訪白水。白水曰。見說洛浦有生機一路。是否。師曰是。白水曰。止却生路。向熟路上來。師曰。生路上死人無數。熟路上不著活漢。白水曰。此是洛浦底。你底作麼生。師曰。非但洛浦。夾山亦不奈何。白水曰。夾山為甚麼不奈何。師曰。不見道生機一路。</p>
</div>
<div class='div-other'><a id='mulu677' />
<p class='h3'>永安善靜禪師<span class='note-inline'>(洛浦安法嗣)</span></p><p>京兆府永安院善靜禪師。郡之王氏子。唐天復中。南謁洛浦。洛浦器之。容其入室。乃典園務。力營眾事。一日有僧。辭洛浦。洛浦曰。四面是山。闍黎向甚麼處去。僧無對。洛浦曰。限汝十日。下語得中。即從汝去。其僧經行冥搜。偶入園中。師問曰。上座既是辭去。今何在此。僧具陳所以。堅請代語。師曰。竹密豈妨流水過。山高那阻野雲飛。其僧喜踊。師囑之曰。不得道是某甲語。僧遂白洛浦。曰誰語。曰某甲語。洛浦曰。非汝語。僧具言園頭見教。洛浦至晚上堂。謂眾曰。莫輕園頭。他日座下有五百人在。後住永安。眾餘五百。果符洛浦之記。</p>
</div>
<div class='div-other'><a id='mulu678' />
<p class='h3'>洞谿戒定禪師<span class='note-inline'>(洛浦安法嗣)</span></p><p>嘉州洞谿戒定禪師。初問洛浦。月樹無枝長覆蔭。請師直指妙玄微。洛浦曰。森羅秀處。事不相依。淥水千波。孤峯自異。師於是領旨。</p>
</div>
<div class='div-other'><a id='mulu679' />
<p class='h3'>木平善道禪師<span class='note-inline'>(蟠龍文法嗣)</span></p><p>袁州木平山善道禪師。初謁洛浦。問一漚未發<span class='corr'>已</span>前。如何辨其水脉。洛浦曰。移舟諳水脉。舉棹別波瀾。師不契。乃參蟠龍。語同前問。蟠龍曰。移舟不別水。舉棹即迷源。師從此悟入<span class='note-inline'>(雲峯悅云。木平若於洛浦言下會去。猶較些子。可惜許向蟠龍死水裏淹殺。後有問。如何是木平。對云。不勞斤斧。果然只在這裏。諸禪德。大凡發言超方。也須甄別邪正。識辯真偽。帶些子眼筋始得。雖然如是。也是賊過後張弓　徑山杲云。雲峯此語。亦能瞎人眼。亦能開人眼)</span>○凡有新到。未許參禮。先令運土三擔。而示偈曰。南山路側東山低。新到莫辭三轉泥。嗟汝在途經日久。明明不曉却成迷○金陵李氏。嚮其道譽。迎請供養。待以師禮。甞問。如何是木平。師曰。不勞斤斧。曰為甚麼不勞斤斧。師曰木平。</p>
</div>
<div class='div-other'><a id='mulu680' />
<p class='h3'>郢州桐泉禪師<span class='note-inline'>(黃山輪法嗣)</span></p><p>郢州桐<span class='note-inline'>(或作潼)</span>泉山禪師。參黃山。黃山問。天門一合。十方無路。有人道得。擺手出漳江。師曰。蟄戶不開。龍無龍句。黃山曰。是你恁麼道。師曰。是即直言是。不是直言不是。黃山曰。擺手出漳江。黃山復問。卞和到處荊山秀。玉印從他天子傳時如何。師曰。靈鶴不於林下憩。野老不重太平年。黃山深肯之。</p>
</div></div>
<p class='juan'>教外別傳卷十四</p></div>
</div><!-- end of div[@id='body'] -->
</body></html>