<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>性善惡論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu98' />性善惡論卷之六</p><p class="byline">天台山幽谿沙門傳燈著</p>
<div class='div-other'><a id='mulu99' />
<p class='h5'>第三勝熱婆羅門緣</p><p>華嚴經云。善財童子。參毗目瞿沙善知識<span class='corr'>已</span>。復告之言。善男子。於此南方有一聚落。名伊沙那。有婆羅門。名曰勝熱。汝詣彼問。菩薩云何學菩薩行。修菩薩道。時善財童子。歡喜踊躍。頂禮其足。遶無數帀。殷勤瞻仰。辭退南行。爾時善財童子。為菩薩無勝幢解脫所照故。住諸佛不思議神力。證菩薩不思議神通智。得菩薩不思議三昧智光明。得一切時熏修三昧智光明。得了知一切境界。皆依想所住三昧智光明。得一切世間殊勝智光明。於一切處。悉現其身。以究竟智。說無二無別平等法。以明淨智普照境。凡所聞法。皆能忍受清淨信解。於法自性。決定明了。心恒不捨菩薩妙行。求一切智。永無退轉。獲得十力智慧光明。勤求妙法。常無厭足。以正修行。入佛境界。出生菩薩無量莊嚴。無邊大願悉<span class='corr'>已</span>清淨。以無窮盡智。知無邊世界網。以無怯弱心。度無量眾生海。了無邊菩薩諸行境界。見無邊世界種種差別。見無邊世界種種莊嚴。入無邊世界微細境界。知無邊世界種種名號。知無邊世界種種言說。知無邊眾生種種解。見無邊眾生行。見無邊眾生成熟行。見無邊眾生差別想。念善知識。漸次遊行。至伊沙那聚落。見彼勝熱。修諸苦行。求一切智。四面火聚。猶如大山。中有刀山。高峻無極。登彼山上投身入火。時善財童子。頂禮其足。合掌而立。作如是言。聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。婆羅門言。善男子。汝今若能上此刀山。投身火聚。諸菩薩行悉得清淨。時善財童子。作如是念。得人身難。離諸難難。得無難難。得淨法難。得值佛難。具諸根難。聞佛法難。遇善人難。逢真善知識難。受如理正教難。得正命難。隨法行難。此將非魔羅所使耶。將非是魔險惡徒黨。詐現菩薩善知識相。而欲為我作善根難。作壽命難。障我修行一切智道。牽我令入諸惡道中。欲障我法門。障我佛法。作是念時。十千梵天。在虗空中。作如是言。善男子。莫作是念。莫作是念。今此聖者。得金剛燄三昧光明。發大精進。度諸眾生。心無退轉。欲竭一切貪愛海。欲截一切邪見網。欲燒一切煩惱薪。欲照一切惑稠林。欲斷一切老怖畏。欲壞一切三世障。欲放一切法光明。善男子。我諸梵天。多著邪見。皆悉自謂是自在者。是能作者。於世間中我是最勝。見婆羅門五熱炙身。於自宮殿心不樂著。於諸禪定不得滋味。皆共來詣婆羅門所。時婆羅門以神通力。示大苦行。為我說法。能令我等滅一切見。除一切慢。住於大慈。行於大悲。起廣大心。發菩提意。常見諸佛。恒聞妙法。於一切處心無所礙。復有十千諸魔。在虗空中。以天摩尼寶散。婆羅門上。告善財童子。善男子。此婆羅門。五熱炙身時。其火光明。映奪於我所有宮殿。諸莊嚴具。皆如墨聚。令我於中不生樂著。我與眷屬來詣其所。此婆羅門。為我說法。令我及餘無量天子諸天女等。皆於阿耨多羅三藐三菩提。得不退轉。復有十千自在天王。於虗空中各散天華。作如是言。善男子。此婆羅門。五熱炙身時。其火光明。映奪我等。所有宮殿。諸莊嚴具。皆如聚墨。令我於中不生愛著。即與眷屬來詣其所。此婆羅門為我說法。令我於心而得自在。於煩惱中而得自在。於受生中而得自在。於諸業障而得自在。於諸三昧而得自在。於諸莊嚴具而得自在。於壽命中而得自在。乃至能於一切佛法而得自在。復有十千化樂天王。於虗空中作天音樂。恭敬供養。作如是言。善男子。此婆羅門。五熱炙身時。其火光明。照我宮殿諸莊嚴具。及諸<span class='corr'>婇</span>女。能令我等不愛欲樂。身心柔軟。即與眾俱來詣其所。時婆羅門為我說法。能令我等心得清淨。心得明潔。心得純善。心得柔軟。心生歡喜。乃至令得清淨十力。清淨之身。生無量身。乃至令得佛身佛語佛聲佛心。具足成就一切智智。復有十千兜率天王天子天女無量眷屬。於虗空中。雨眾妙華。恭敬頂禮。作如是言。善男子。此婆羅門。五熱炙身時。令我等諸天及其眷屬。於自宮殿無有樂著。共詣其所。聞其說法。能令我等不貪境界。少欲知足。心生歡喜。心得充滿。生諸善根。發菩提心。乃至圓滿一切佛法。復有十千三十三天。并其眷屬天子天女。前後圍遶。於虗空中。雨天曼陀羅華。恭敬供養。作如是言。善男子。此婆羅門五熱炙身時。令我等諸龍。於天音樂不生樂著。共詣其所。時婆羅門。為我等說。一切諸法無常敗壞。令我捨離一切欲樂。令我斷除憍慢放逸。令我愛樂無上菩提。又善男子。我當見此婆羅門時。須彌山頂。六種震動。我等恐怖。皆發菩提心。堅固不動。復有十千龍王。所謂伊那羅龍王。難陀優波難陀龍王等。於虗空中。雨黑栴檀。無量天女奏天音樂。雨天妙華及天香水。恭敬供養。作如是言。善男子。此婆羅門。五熱炙身時。其火光明。普照一切諸龍宮殿。令諸龍眾離熱沙怖。金翅鳥怖。滅除瞋恚。身得清淨。心無垢濁。聞法信解。厭惡龍趣。以致誠心。悔除業障。乃至發阿耨多羅三藐三菩提意。住一切智。復有十千夜叉王。於虗空中。以種種供具。恭敬供養此婆羅門。及以善財。作如是言。善男子。此婆羅門五熱炙身時。我及眷屬。悉於眾生。發慈愍心。一切羅剎。鳩槃茶等。亦生慈心。以慈心故。於諸眾生。無所惱害。而來見我。我及彼等。於自宮殿。不生樂著。即與共俱來詣其所。時婆羅門。即為我等如應說法。一切皆得身心安樂。又令無量夜叉羅剎鳩槃茶等。發於無上菩提之心。復有十千乾闥婆王。於虗空中。作如是言。善男子。此婆羅門。五熱炙身時。其火光明照我宮殿。悉令我等受不可思議無量快樂。是故我等來詣其所。此婆羅門五熱炙身。能令我等於阿耨多羅三藐三菩提。得不退轉。復有十千阿修羅王。從大海出。住在虗空。舒右膝輪。合掌前禮。作如是言。善男子。此婆羅門。五熱炙身時。我阿修羅所有宮殿。大海大地。悉皆震動。令我等捨憍慢放逸。是故我等。來詣其所。從其聞法。捨離謟誑。安住忍地。堅固不動。圓滿十力。復有十千迦樓羅王。勇力持王而為上首。化作外道童子之形。於虗空中作如是言。善男子。此婆羅門。五熱炙身時。其火光明。照我宮殿。一切震動。皆悉恐怖。是故我等來詣其所。時婆羅門。即為我等。如應說法。令修習大慈。稱讚大悲。度生死海。於欲泥中拔濟眾生。歎菩提心。起方便智。隨其所宜。調伏眾生。復有十千緊那羅王。於虗空中。唱如是言。善男子。此婆羅門。五熱炙身時。我等所住宮殿。諸多羅樹。諸寶鈴網。諸寶繒帶。諸音樂樹。諸妙寶樹。及諸樂器。自然而出佛聲法聲。及不退轉菩薩僧聲。願求無上菩提之聲。云某方某國有某菩薩。發菩提心。某方某國有某菩薩。修行苦行。難捨能捨。乃至清淨一切智行。某方某國有某菩薩。往詣道場。乃至某方某國有某如來。作佛事<span class='corr'>已</span>。而般涅槃。善男子。假使有人。以閻浮提一切艸木末為微塵。此微塵數可知邊際。我宮殿中。寶多羅樹。乃至樂器。所說菩薩名。如來名。所發大願。所修行等。無有能得知其邊際。善男子。我等以聞佛聲法聲菩薩僧聲。生大歡喜。來詣其所。時婆羅門。即為我等。如應說法。令我及餘無量眾生。於阿耨多羅三藐三菩提。得不退轉。復有無量欲界諸天。於虗空中。以妙供具恭敬供養。唱如是言。善男子。此婆羅門。五熱炙身時。其火光明。照阿鼻等一切地獄。諸所受苦。悉令休息。我等見此火光明故。心生淨信。以信心故。從彼命終。生於天中。為知恩故。來詣其所。恭敬瞻仰無有厭足。時婆羅門為我說法。令無量眾生。發菩提心。爾時善財童子。聞如是法。心大歡喜。於婆羅門所。發起真善知識心。頭頂禮敬。唱如是言。我於大聖善知識所。生不善心。惟願聖者。容我悔過。時婆羅門。即為善財。而說頌曰。</p>

<div class="lg regular"><div class='lg-row'>若有諸菩薩　順善知識教　一切無疑懼</div>
<div class='lg-row'>安住心不動　當知如是人　必獲廣大利</div>
<div class='lg-row'>坐菩提樹下　成於無上覺</div>
</div><p>爾時善財童子。即登刀山。自投火聚。未至中間。即得菩薩善住三昧。纔觸火燄。又得菩薩寂靜樂神通三昧。善財白言。甚奇聖者。如是刀山及大火聚。我身觸時。安隱快樂。時婆羅門。告善財言。善男子。我惟得此菩薩無盡輪解脫。如諸菩薩摩訶薩大功德燄。能燒一切眾生惑。令無有餘。必不退轉。無窮盡心。無懈怠心。無怯弱心。發如金剛藏那羅延心。疾修諸行無遲緩心。願如風輪。普持一切。精進大誓皆無退轉。而我云何能知能說彼功德行。善男子。於此南方有城。名師子奮迅。中有童女。名曰慈行。汝詣彼問。菩薩云何學菩薩行。修菩薩道。時善財童子。頂禮其足。遶無數帀。辭退而去。</p>
<p>釋曰。婆須蜜多女。以貪欲而作佛事者也。無厭足王。以嗔恚而作佛事者也。勝熱婆羅門。以邪見而作佛者也。貪恚邪見修惡也。婆須密多女。以是而獲離貪欲際解脫。無厭足王。於是而獲如幻解脫。勝熱婆羅門。於是而獲菩薩無盡輪解脫。正由因中達修惡即性惡。性惡融通。無法不趣。任運攝得佛界性善。既以是而自見道。復以是而度脫眾生。無行經云。貪欲即是道。恚癡亦復然。如是三法中。具一切佛法。予於三大善知識。而見之矣。</p>
</div></div></div></div>
<div class='div-other'><a id='mulu100' />
<p class='h2'>二明眾生機緣須此入道者</p>
<div class='div-other'><a id='mulu101' /><p>眾生機緣。入道不同。有從善緣入道者。此如常途所說。有從惡緣入道者。蓋由此人宿世雖有值三寶緣。而興道念。中間被惡緣牽引。而多造惡業。由此多劫墮苦。果報將盡。而宿根成熟。以惡緣故。今生仍復有種種惡事。以根熟故。得值三寶。翻邪歸正。速得悟入。今略引二緣。以證其義。</p>
</div>
<div class='div-other'><a id='mulu102' />
<p class='h3'>第一央掘魔羅緣</p><p>央掘魔羅經云。舍衛城北去城不遠。彼處有林。名為薩那。有一貧窮婆羅門女。名䟦陀羅。女生一子。名一切世間現。少失其父。厥年十二。色力人相具足第一。聰明辨慧。微言善說。復有異村。名頗羅呵私。有一舊住婆羅門師。名摩尼跋陀羅。善能通達四毗陀經。時世間現。從其受學。謙順恭敬。盡心供養。諸根純熟。所受奉持。爾時彼師。暫受王請。留世間現。守舍而去。婆羅門婦。年少端正。見世間現。即生染心。忽忘儀軌。前執其衣。時世間現。白彼婦言。仁今便為是我之母。如何尊處而行非法。內懷愧悚。捨衣遠避。爾時彼婦欲心熾盛。泣淚念言。彼見斷絕。不隨我意。若不見從。要斷其命。不使是人更餘婚娶。即以指爪自攖其體。淫亂彌熾。自燒成病。行女人謟。莊嚴其身。以繩自縊。足不離地。時摩尼䟦陀。事畢還家。以刀截繩。高聲大呌。誰為此事。時婦答言。是世間現。欲行非法。強見陵遍。作如是事。摩尼拔陀。先知其人有大德力。即思惟言。彼初生日。一切剎利所有刀劒。悉皆㧞出。利劍捲屈。墮落於地。時諸剎利。皆大恐怖。其生之日。有如此相。當知是人有大德力。思惟是<span class='corr'>已</span>。語世間現。汝是惡人。毀辱所尊。汝今非復真婆羅門。當殺千人。可得除罪。世間現稟性恭順。尊重師教。即白師言。嗚呼和尚。殺害千人。非我所應。師即謂言。汝是惡人。不樂生天。作婆羅門耶。答言和尚。善哉奉命。即殺千人。還禮師足。師聞見<span class='corr'>已</span>。生希有心。汝大惡人。故不死耶。復作念言。今當令死。而告之言。殺一一人。取一一指。殺千人<span class='corr'>已</span>。取指作鬘。冠首而還。然後得成婆羅門耳。以是因緣。名央掘魔羅。即白師言。善哉和尚受教。即殺千人。少一。爾時央掘魔羅母。念子當饑。自持四種美食。送往與之。子見母<span class='corr'>已</span>。作是思惟。當令我母得生天上。即便執劍。欲前斷命。去舍衛國。十由延少一丈。於彼有樹。名阿輪迦。爾時世尊。以一切智。如是知時。如鴈王來。央掘魔羅。見世尊來。執劍疾往。作是念言。我今復當殺是沙門瞿曇。爾時世尊。示現避去。時央掘魔羅而說偈言。</p>

<div class="lg regular"><div class='lg-row'>住住大沙門　白淨王太子　我是央掘魔</div>
<div class='lg-row'>今當稅一指　住住大沙門　無貪染衣士</div>
<div class='lg-row'>我是央掘魔　今當稅一指</div>
</div><p>凡說三十四偈。餘三句皆同。惟改第二句云。毀形剃髮士。知足待鉢士。無畏師予游。雄徤猛虎步。儀雅鵝王超。安詳龍象行。明朗日初出。明淨盛滿月。莊嚴真金山。千葉蓮華眼。素齒白蓮華。善說真言舌。眉間白毫相。光澤紺青髮。過膝傭長臂。離欲馬王藏。膝骨密不現。手足赤銅甲。輕舉躡虗足。迦陵頻伽聲。憍吉羅妙音。百億勝光耀。諸根善調伏。十力悉具足。善持四真諦。說八道饒益。三十二相具。八十種妙好。永滅諸愛欲。莫令我起嗔。未曾見奇特。乃至問云。汝是何等人。如是極疾行。及我未下刀。知時宜速住。汝善持淨戒。宜速輸一指。莫度我境界。爾時世尊。猶如鵝王。庠行七步。師子顧視。為央掘魔羅。而說偈言。</p>

<div class="lg regular"><div class='lg-row'>住住央掘魔　汝當住淨戒　我是等正覺</div>
<div class='lg-row'>輪汝慧劍稅　我住無生際　而汝不覺知</div>
<div class='lg-row'>汝央掘魔羅　我是等正覺　今當輪汝稅</div>
<div class='lg-row'>無上善法水　汝今當速飲　永除生死渴</div>
</div><p>乃至為說十六偈。末云。</p>

<div class="lg regular"><div class='lg-row'>我是等正覺　輪汝慧劍稅　汝當棄利刀</div>
<div class='lg-row'>疾來歸明智　莫隨惡師慧　非法謂為法</div>
<div class='lg-row'>應甞至藥味　然後深自覺　一切畏杖痛</div>
<div class='lg-row'>莫不愛壽命　取<span class='corr'>己</span>可為譬　勿殺勿教殺</div>
<div class='lg-row'>如他<span class='corr'>己</span>不異　如<span class='corr'>己</span>他亦然　取<span class='corr'>己</span>可為譬</div>
<div class='lg-row'>勿殺勿教殺　莫作羅剎形　人血常塗身</div>
<div class='lg-row'>人血塗利劍　不宜恒在手　速捨手指鬘</div>
<div class='lg-row'>離是二生業　二生非法等　是則惡羅剎</div>
<div class='lg-row'>羔羊於母所　猶尚知孝養　哀哉汝可愍</div>
<div class='lg-row'>為惡師所誤　揮手奮利劍　而欲害所生</div>
<div class='lg-row'>汝今所造業　惡業過禽獸　殺害甚羅剎</div>
<div class='lg-row'>此暴踰修羅　永入弊魔黨　長與人類分</div>
<div class='lg-row'>咄哉惡逆者　母恩世難報　懷妊十二月</div>
<div class='lg-row'>將護盡胎養　既生常鞠育　長夜忍若穢</div>
<div class='lg-row'>今且觀汝母　血淚盈目流　忘身愛念汝</div>
<div class='lg-row'>躬自持食來　風吹髮髼亂　塵土坌汙身</div>
<div class='lg-row'>手足悉龜坼　眾苦集朽形　久受饑渴惱</div>
<div class='lg-row'>寒暑亦脩經　逼切心狂亂　愁毒恒怨嗟</div>
</div><p>爾時彼母。見佛世尊。與央掘魔羅。往返苦論。子心降伏。縱身垂臂。念其子故。說偈白佛。</p>

<div class="lg regular"><div class='lg-row'>久失寶藏今還得　塵穢壞眼令明淨</div>
<div class='lg-row'>哀哉我子心迷亂　常以人血自塗身</div>
<div class='lg-row'>極利刀劒恒在手　多殺人眾成尻聚</div>
<div class='lg-row'>當令此子隨順我　今敬稽首等二覺</div>
<div class='lg-row'>多人見罵難聽聞　汝子如是切責我</div>
</div><p>爾時世尊。告央掘魔羅。此樹下者。是汝之母生育之恩。深重難報。云何欲害令其生天。如是乃至種種破其愚迷。復自稱讚種種功德。是所歸依處。令其捨劍出家。飲甘露法水。乃至云。汝久遊惡道。迷亂疲倦。今當休息。汝是稅主。我亦稅主。為守道王。於一切眾生。常受其稅。令其超度生死有海。爾時央掘魔羅。即捨利劒。如一歲嬰兒捉火即放振手啼泣。時央掘魔羅。捨鬘振手發聲號呌亦復如是。如人熟眠蛇卒嚙脚。即時驚起振手遠擲。央掘魔羅速捨指鬘亦復如是。爾時央掘魔羅。如離。非人所持。自知慚愧。血出遍身。淚流如雨。譬如有人為蛇所螫。良醫為呪。令作蛇行。央掘魔羅。宛轉腹行。三十九旋。亦復如是。然後進前。頂禮佛足。而說偈言。</p>

<div class="lg regular"><div class='lg-row'>奇哉正覺第一慈　調御人師為我來</div>
<div class='lg-row'>令我得度無如海　愚癡闇冥濤波惑</div>
<div class='lg-row'>奇哉正覺無上悲　調御人師為我來</div>
<div class='lg-row'>度我生死曠野難　種種煩惱棘<span class='corr'>刺</span>林</div>
<div class='lg-row'>奇哉正覺第一喜　調御人師為我來</div>
<div class='lg-row'>令我得度諸迷惑　邪見虎狼禽獸難</div>
<div class='lg-row'>奇哉正覺第一捨　調御人師為我來</div>
<div class='lg-row'>令我得度無擇獄　永離熾然無量苦</div>
<div class='lg-row'>無依怙者為作依　無親厚者為作親</div>
<div class='lg-row'>集眾惡業趣大苦　令為我來作歸依</div>
</div><p>爾時世尊。告央掘魔羅。汝今可起速往母所。至誠悔過。求聽出家。爾時央掘魔羅。從佛足起。往至母所。遶旋多帀。五體布地。至誠懺悔。悲感大呌。即向其母。而說偈言。</p>

<div class="lg regular"><div class='lg-row'>嗚呼慈母我大過　集諸惡業成罪積</div>
<div class='lg-row'>隨惡師教行暴害　殺人一千惟少一</div>
<div class='lg-row'>我於今日歸依母　亦復歸依佛世尊</div>
<div class='lg-row'>我今稽首禮母足　惟願哀愍聽出家</div>
</div><p>爾時彼母說偈答言。</p>

<div class="lg regular"><div class='lg-row'>我今<span class='corr'>已</span>聽汝　出家為後世　我亦求如來</div>
<div class='lg-row'>出家受具足　奇哉難思議　如來無有譬</div>
<div class='lg-row'>佛今度我子　普哀諸世間　如來妙色身</div>
<div class='lg-row'>功德無倫匹　今我少稱歎　最勝天中天</div>
</div><p>爾時世尊以偈答言。</p>

<div class="lg regular"><div class='lg-row'>善哉善女人　當得無間樂　今可聽汝子</div>
<div class='lg-row'>於我前出家　汝今年衰老　出家時<span class='corr'>已</span>過</div>
<div class='lg-row'>但當深信樂　以法自穌息　汝今且小待</div>
<div class='lg-row'>波斯匿王至</div>
</div><p>爾時天帝釋。將諸天眾婇女眷屬。放身光明。照舍衛國。見央掘魔羅。與佛相抗。力屈心變。摧伏歸悔。發大歡喜。說偈讚佛<span class='corr'>已</span>。向央掘魔羅言。惟願大士。受此天衣。以為法服。央掘魔羅謂帝釋言。汝是何等蚊蚋小蟲。我豈當受此不信之施。汝是何等貪欲之驢。未度生死眾苦長流。自性裸形。何能施衣。乃至云。如佛所歎。十二頭陀沙門行法。我應當學。乃至云。如是等輩。今當調伏。如治稊稗害善苗者。我之所殺作指鬘者。彼等悉是壞法眾生。無有一是比丘比丘尼優婆塞優婆夷者。復與帝釋。辨菩薩聲聞害不害相不同。其說甚長。乃至梵天王。四天王。魔醯首羅。樹神。各以衣施。悉皆不受。相與辨論。莫不辭為之屈。即尊者舍利弗。目犍連。阿難。羅[目*候]羅。阿那律。尼陀沙。滿願子等。諸大尊者。相與辨難。亦為之屈。至文殊師利大菩薩。人示現亦辨為之訥。</p>
<p>爾時世尊。向央掘魔羅。而說偈言。</p>
<p class="lg-abnormal"><div class='lg-row'>汝來央掘魔　出家受三歸</div>
</p><p>爾時央掘魔羅以偈言。</p>

<div class="lg regular"><div class='lg-row'>此乘是大乘　說名無礙智　一乘一歸依</div>
<div class='lg-row'>佛第一義依　佛法是一義　如來妙法身</div>
<div class='lg-row'>僧者說如來　如來即是僧　法及比丘僧</div>
<div class='lg-row'>二是方便依　如來非方便　是第一義依</div>
<div class='lg-row'>是故我今日　歸依於如來　於諸歸依中</div>
<div class='lg-row'>如來真實依　如欲食興蕖　應當取真實</div>
<div class='lg-row'>捨真食虗偽　自它無利益　如是愚癡人</div>
<div class='lg-row'>千佛莫能救　如是捨一依　修習方便依</div>
<div class='lg-row'>是則群癡眾　千佛不能救</div>
</div><p>爾時世尊。告央掘魔羅。汝當受持童真淨戒。<span class='note-inline'>(沙彌別名童真)</span>爾時央掘魔羅。以偈問曰。</p>

<div class="lg regular"><div class='lg-row'>云何為童真　云何具足戒　云何真沙門</div>
<div class='lg-row'>云何為福田</div>
</div><p>爾時世尊默然而住。央掘魔羅。復說偈言。</p>

<div class="lg regular"><div class='lg-row'>若不知一依　是第一義依　不能知二依</div>
<div class='lg-row'>方便所建立　當知如是依　是世間童真</div>
<div class='lg-row'>未受具足戒　云何是沙門　不知一歸依</div>
<div class='lg-row'>云何淨歸依　若不知如來　是第一義依</div>
<div class='lg-row'>不清淨歸依　云何為沙門　不知真實依</div>
<div class='lg-row'>云何為福田　於是二歸依　真實及方便</div>
<div class='lg-row'>不善知差別　是則世童真</div>
</div><p>爾時世尊。告央掘魔羅。汝當受持不殺戒。央掘魔羅以偈答言。</p>

<div class="lg regular"><div class='lg-row'>我今定不能　受持不殺戒　我當常受持</div>
<div class='lg-row'>斷絕眾生命　所言眾生者　無量諸煩惱</div>
<div class='lg-row'>若能常害彼　是名持殺戒</div>
</div><p>爾時世尊。復告之言。汝當受持不妄語戒。央掘魔羅以偈答言。</p>
<p class="lg-abnormal"><div class='lg-row'>我今定不能　受持不妄語　當於一切法</div>
<div class='lg-row'>受持妄說句　受持虗妄說　是則諸佛法</div>
<div class='lg-row'>所言為妄者　一切諸法空　復有虗妄法</div>
<div class='lg-row'>聲聞及緣覺　菩薩之所行　隨順世間事</div>
<div class='lg-row'>復有虗妄法　我出於世間　受持具足戒</div>
<div class='lg-row'>得成阿羅漢　如是凡二十一偈乃至云</div>
<div class='lg-row'>是故我從今　當行虗偽事　乃至極眾生</div>
<div class='lg-row'>一切虗妄際　不受離虗妄　則我戒清淨</div>
</p><p>爾時世尊。告央掘魔羅。汝當受持不飲酒戒。央掘魔羅以偈答言。</p>

<div class="lg regular"><div class='lg-row'>我今亦不能　受持不飲酒　常受飲酒戒</div>
<div class='lg-row'>長夜恒縱逸　由是大呌呼　宛轉遍五道</div>
<div class='lg-row'>一向極快樂　是則名為酒　從彼大乘生</div>
<div class='lg-row'>無上佛藏酒　是酒我今飲　自足勸眾生</div>
<div class='lg-row'>常住不變易　歡喜歎善哉　人聲大宣唱</div>
<div class='lg-row'>酣醉無終極</div>
</div><p>爾時世尊。告央掘魔羅。汝今當受不婬淨戒。央掘魔羅以偈答言。</p>

<div class="lg regular"><div class='lg-row'>我今亦不能　受持不婬戒　我當常受持</div>
<div class='lg-row'>貪著他所愛　與彼相娛樂　三昧樂為妻</div>
<div class='lg-row'>真諦法為子　慈悲心為女　法空為舍宅</div>
<div class='lg-row'>無量波羅蜜　以為高廣床　侍衛諸煩惱</div>
<div class='lg-row'>隱覆說為食　總持為園苑　七覺華莊嚴</div>
<div class='lg-row'>法語為林樹　解脫智為果　是等名世間</div>
<div class='lg-row'>第一勝娛樂　慧者自性法　非是愚境界</div>
</div><p>爾時世尊。告央掘魔羅。汝今當受離不與取戒。央掘魔羅以偈答言。</p>

<div class="lg regular"><div class='lg-row'>我今亦不能　受持不盜戒　常受不與取</div>
<div class='lg-row'>劫盜他財物　不與者菩提　無有授與者</div>
<div class='lg-row'>不與而自取　故我不與取　佛坐菩提樹</div>
<div class='lg-row'>不得亦不失　此是自性法　最勝無有上</div>
</div><p>爾時佛告央掘魔羅。汝今當受不歌舞戒。央掘魔羅以偈答言。</p>

<div class="lg regular"><div class='lg-row'>我當習舞樂　歌乾闥婆偈　宣示如來藏</div>
<div class='lg-row'>嗟歎稱善哉　於波諸佛所　聞如來常住</div>
<div class='lg-row'>恒如妙音誦　大乘脩多羅　猶如緊那羅</div>
<div class='lg-row'>乾闥婆伎樂　無量眾妙音　供養諸經卷</div>
<div class='lg-row'>若彼諸眾生　常興是供養　諸佛悉授記</div>
<div class='lg-row'>未來同一號</div>
</div><p>爾時世尊。乃以一學問之。央掘魔羅。以增數。從一學以至於十答之竟。復白佛言。世尊說言。我住無生際。此說有何義等。佛命同文殊。俱至北方。過一恒河沙剎。乃至十恒河沙剎。東南西北四維上下。各過一恒河沙剎。以至於十。彼十佛剎。剎剎有佛。皆釋迦如來異名。而告二人言。善男子。釋迦牟尼如來。即是我身。汝等還去。語彼佛言。無量慧佛等。遣我等還云。彼佛如來。當為汝說。釋迦如來為說其義。廣如經文。</p>
<p>爾時世尊歎言。善哉善哉。央掘魔羅。汝來比丘。即成沙門。威儀具足。如舊比丘。爾時央掘魔羅。稽首佛足。白佛言。世尊。我今<span class='corr'>已</span>來。尋聲即得阿羅漢果。佛又告言。汝來祗陀林。廣度眾生。與文殊師利諸大尊者。圍遶俱往。至祇陀林。昇師子座。三千大千世界。地平如掌。生柔軟艸。如安樂國。一切諸方諸大菩薩。皆欲來見。央掘魔羅說於妙法。廣如經文。</p>
<p>爾時波斯匿王。興四種兵。欲往征伐。大臣兵眾莫不震慴。無一應命。王領兵眾。往詣佛所。稽首佛足。有怖畏色。為之汗流。如來知而故問。大王今日何故流汗。王白佛言。今有羅剎。名央掘魔羅。殺害人民。一千少一。以指作鬘。以血塗身。嚴此四兵欲往伐之。佛告大王。若央掘魔羅來至此者。當復云何。王白佛言。若彼來如是為一。爾時世尊。指示王言。此即央掘魔羅。大王歎言。奇哉世尊。真為第一調御之轅。真為無上天人之師。如是凶暴有惡業者。乃能方便安立正法。爾時世尊說偈歎言。</p>
<p class="lg-abnormal"><div class='lg-row'>人前放逸　後止不犯　是照世間　如月雲消</div>
</p><p>若大菩薩。先現放逸。後現功德。是照世間。如月雲消。度無量眾生。現如來功德。大王當知。彼非惡人。是則菩薩善方便耳。譬如龍象蹴踏。非驢所堪。南方去此六十二恒河沙剎有國。名一切寶莊嚴。佛名一切世間樂見上大精進如來。彼佛如來。豈異人乎。央掘魔羅是也。諸佛境界不可思議。即彼之母。師及師母。為欲利益。皆我所化。以作佛事。爾時王及大眾天龍八部。莫不稽首央掘魔羅之足。一心同聲。說偈讚歎。</p>

<div class="lg regular"><div class='lg-row'>南無如來無邊身　南無方便央掘魔</div>
<div class='lg-row'>我今頂禮聖足下　懺悔天尊柔軟足</div>
<div class='lg-row'>我今懺悔如來尊　央掘魔羅二生身</div>
<div class='lg-row'>為我等故來至此　現佛色像勝光燄</div>
<div class='lg-row'>照諸眾生堪能說　我數懺悔無量身</div>
<div class='lg-row'>無依無依等正覺　無親怙者為作親</div>
<div class='lg-row'>奇哉二佛出於世　未曾有法行於世</div>
<div class='lg-row'>猶如火中生蓮華　世間希有見二佛</div>
</div><p>爾時世尊。說是經<span class='corr'>已</span>。諸天龍神。聲聞菩薩。及波斯匿王。一切眾會。皆慕央掘魔行。及文殊師利菩薩。願生彼國。皆發阿耨多羅三藐三菩提心。踴躍歡喜。</p>
<p>釋曰。央掘魔羅者。一切世間樂見上大精進如來之所示現者也。若母若師若師母。又皆釋迦如來之所變化。若其所殺九百九十九人。未聞開權。應是實殺。乃於世間蠧國害民。妨道懼眾。必殺而有益。而然後殺之。雖曰殺之。其實度之。何也。未有具慈善根力者。視螻蟻等於赤子。而妄有所殺也。以是故知。迎其刃而截其指者。莫不殺煩惱賊。而捐標月指也。若仙豫之誅五百婆羅門。因而墮獄。知悔敬信大乘。得生甘露鼓王佛國。又獲延其劫壽。非將欲與其長壽。而必固奪其短命。將欲反其正見。而必固懲其邪見乎。至於佛示以童真之戒。則皆反其名。而廣其義。其於性惡法門。則確然揭而言之。莫不令聞者。顧名而思義。且復密示如來菩薩大人示現境界。固不可得而思議也。</p>
</div>
<div class='div-other'><a id='mulu103' />
<p class='h3'>第二阿闍世王行惡重悔滅罪緣</p><p>涅槃經云。爾時王舍大城。阿闍世王。其性獘惡。喜行殺戮。具口四惡貪瞋愚癡。其心熾然。惟見現在。不見未來。純以惡人而為眷屬。貪著現世五欲樂故。父王無辜。橫加逆害。因害父<span class='corr'>已</span>。心生悔熱。身諸瓔珞妓樂不御。心悔熱故。遍體生瘡。其瘡臭穢不可附近。尋自念言。我今此身<span class='corr'>已</span>受華報。地獄果報。將近不遠。爾時其母字韋提希。以種種藥而為傅之。其瘡遂增無有降損。王即白母。如是瘡者從心而生。非四大起。若言眾生有能治者。無有是處。爾時大醫。名曰耆婆。往至王所。白言大王得安眠否。王即以偈答言。</p>

<div class="lg regular"><div class='lg-row'>若有能永斷　一切諸煩惱　不貪染於三</div>
<div class='lg-row'>乃得安隱眠　若得大涅槃　演說甚深義</div>
<div class='lg-row'>名真婆羅門　乃得安隱眠　身無諸惡業</div>
<div class='lg-row'>口離於四過　心無有疑網　乃得安隱眠</div>
<div class='lg-row'>身心無熱惱　安住寂靜處　獲至無上樂</div>
<div class='lg-row'>乃得安隱眠　心無有取著　遠離諸怨讎</div>
<div class='lg-row'>常和無諍訟　乃得安隱眠</div>
</div><p>乃至總說十六偈半以答耆婆。又曰。耆婆。我今病重。於正法王興惡逆害。一切良醫妙藥呪術。善巧瞻病。所不能治。何以故。我父先王。如法治國。實無過咎。橫加逆害。如魚處陸。當有何樂。如鹿在摾。初無歡心。乃至云。云何當得安隱眠耶。耆婆答王。善哉善哉。王雖作罪。心生重悔。而懷慚愧。大王。諸佛世尊常說是言。有二白法。能救眾生。一慚。二愧。慚者自不作罪。愧者不教他作。慚者內自羞恥。愧者發露向人。慚者羞人。愧者羞天。是名慚愧。無慚愧者。不名為人。名為畜生。有慚愧者。則能恭敬父母師長。有慚愧故。說有父母兄弟姊妹。耆婆大臣。為王說種種法。若能慚愧。則能滅罪。乃至宣敭釋迦如來種種功德。能生眾生一切善。能滅眾生一切惡。王若往者。求佛懺悔罪。即消滅。爾時大王答言。耆婆。如來世尊。性<span class='corr'>已</span>調柔故。得調柔以為眷屬。如栴檀林。純以栴檀而為圍遶。如來清淨。所有眷屬亦復清淨。乃至云。吾今既是極惡之人。惡業纏褁。其身臭穢。繫屬地獄。云何當得至如來所。吾設往者。恐不顧念接敘言說。卿雖勸吾令往佛所。然吾今日深自鄙悼。都無去心。爾時其父頻婆娑羅王。雖逢子弒。因聞佛法。<span class='corr'>已</span>得道果。亦於空中勸王。往至佛所。求哀懺悔。王聞空語。心懷怖懼。舉身憻慄。五體掉動。如芭蕉葉。仰而答曰。汝為是誰。不現色像。而但有聲。空聲答言。吾是汝父。汝今當隨耆婆所說。時王聞<span class='corr'>已</span>。悶絕躃地。身瘡增劇。臭穢倍前。雖以冷藥塗治。瘡蒸毒熱。但增無損。爾時世尊大悲導師。為阿闍世王。入月愛三昧。入三昧<span class='corr'>已</span>。放大光明。其光清凉。往照王身。身瘡即愈。熱鬱除滅。王覺瘡愈身體清凉。語耆婆言。會聞人說。劫將欲盡。三月並現。當此之時。一切眾生。患苦悉除。時既未至。此光何來。耆婆答言。大王當知。是天中天所放之光。王言。彼天中天。以何因緣放斯光明。答言大王。今是瑞相。似相為及。以王先言世無良醫療治身心。故放斯光先治王身。然後及心。王言耆婆。如來世尊亦念及耶。耆婆答言。譬如一人而有七子。是七子中一子遇病。父母之心。非不平等。然於病子心則偏多。大王。如來亦爾。於諸眾生。非不平等。然於罪者心則偏重。於放逸者心則慈念。不放逸者。心則放捨<span class='note-inline'>(云云)</span>。王又問言。何等名為月愛三昧。耆婆答言。譬如月光。能令一切優鉢羅華開敷鮮明。月愛三昧。亦復如是。能令眾生善心開敷。是故名為月愛三昧。如是凡說五譬。以喻五義。王言。我聞如來不與惡人同止坐起。語言談笑。猶如大海不宿死屍。如鴛鴦鳥不住圊廁。釋提桓因不與鬼住。鳩[与*鳥]羅鳥不捿枯樹。如來亦爾。我當云何而得往見。設其見者。我見將不陷入地耶。耆婆答言。大王。譬如渴人速赴清泉。饑夫求食。怖者求救。病求良醫。熱求蔭涼。寒者求火。王今求佛。亦應如是。大王。如來尚為一闡提等。演說法要。何況大王非一闡提。如是勸喻。其言非一。王語耆婆。若使如來審如是者。明當選擇良日吉辰。然後乃往。耆婆白王。大王。如來法中無有選擇良日吉辰。大王。如重病人。猶不看日。惟求良醫。王今病重。求佛良醫。不應選擇吉日凶日。若到佛所。俱得滅罪。惟願大王。今日速往。爾時大王。即命大臣速辦供養。與其夫人。嚴駕車乘。一萬二千。與諸眷屬臣民。其數無量。尋路而來。爾時佛告大眾。一切眾生。為無上菩提近因緣。莫先善友。何以故。阿闍世王。若不隨順耆婆語者。來月七日。必定命終。墮阿鼻獄。是故近因莫若善友。阿闍世王。復於前路。聞舍婆提毗琉璃王。乘船入海。遇火而死。瞿迦離比丘。生身入地。至阿鼻獄。須那剎多。即種種惡。到於佛所。眾罪得滅。聞是語<span class='corr'>已</span>。語耆婆言。吾今雖聞如是二言。猶未審定。汝來耆婆。吾欲與汝同載一象。設我當入阿鼻地獄。冀汝捉持不令我墮。何以故。我昔曾聞得道之人不入地獄爾。時佛告諸大眾言。阿闍世王。猶有疑心。我今當為作決定心。爾時大王。即到娑羅雙樹間。至於佛所。仰瞻如來。三十二相八十種好。猶如微妙真金之山。爾時世尊。出八種聲。告言大王。時阿闍世。左右顧視。此大眾中。誰是大王。我既罪戾。又無福德。如來不應稱為大王。爾時如來。即復喚言阿闍世大王。時王聞<span class='corr'>已</span>。心大觀喜。即作是言。如來今日。顧命語言。真知如來。於諸眾生大悲憐愍。等無差別。白言世尊。我今疑心永無遺餘。定知如來真是眾生無上大師。爾時阿闍世王。即以手持旛蓋華香。妓樂供養。前禮佛足。右遶三帀。禮敬畢<span class='corr'>已</span>。却坐一面。爾時佛告阿闍世王言。大王。今當為汝說正法要。汝當一心諦聽。凡夫常當繫心。觀身有二十事。所謂我此身中。空無無漏。<span class='note-inline'>(一)</span>無諸善根本。<span class='note-inline'>(二)</span>我此生死未得調順。<span class='note-inline'>(三)</span>墮墜深坑無疑不畏。<span class='note-inline'>(四)</span>以何方便得見佛性。<span class='note-inline'>(五)</span>云何修定得見佛性。<span class='note-inline'>(六)</span>生死常苦無常我淨。<span class='note-inline'>(七)</span>八難之難難得遠離。<span class='note-inline'>(八)</span>恒為怨家之所追逐。<span class='note-inline'>(九)</span>無有一法能遮諸有。<span class='note-inline'>(十)</span>於三惡趣未得解脫。<span class='note-inline'>(十一)</span>具足種種諸惡邪見。<span class='note-inline'>(十二)</span>亦未曾造度五惡津。<span class='note-inline'>(十三)</span>生死無際未得其邊。<span class='note-inline'>(十四)</span>不作諸業不退果報。<span class='note-inline'>(十五)</span>無有我作他人受果。<span class='note-inline'>(十六)</span>不作樂因終無樂果。<span class='note-inline'>(十七)</span>若有造業果終不失。<span class='note-inline'>(十八)</span>因無明生亦因而死。<span class='note-inline'>(十九)</span>未來現在常行放逸。<span class='note-inline'>(二十)</span>大王。凡夫之人。當於此身常作如是二十種觀。作是觀<span class='corr'>已</span>。不樂生死。不樂生死。則得止觀。<span class='note-inline'>(云云)</span>阿闍世言。如我解佛所說義者。我從昔來。初未曾觀是二十事。故造眾惡。造眾惡故則有死畏。三惡道畏。世尊。自我招殃。造茲重惡。父王無辜。橫加逆害。是二十事設觀不觀。必定當墮阿鼻地獄。佛告大王。一切諸法性相無常。無有決定。王云何言必定當墮阿鼻地獄。阿闍世王白佛言世尊。若一切法無定相者。我之殺罪。亦應不定。若殺定者。一切諸法則非不定。佛言善哉善哉。諸佛世尊。說一切法悉無定相。王復能知殺亦不定。是故當知。殺無定相。如是種種為說色法本空無處可殺。乃至云。大王。一切眾生所有罪業。凡有二種。一者輕。二者重。若心口作。則名為輕。身口心作。則名為重。大王。心念口言。身不作者。所得報輕。大王昔日口不敕殺。但言削足。大王。頻婆娑羅。往有惡心。於毗富羅山遊行獵鹿。周遍<span class='corr'>曠</span>野。悉無所得。惟見一仙。五通具足。見<span class='corr'>已</span>即生瞋恚惡心。我今遊獵。所以不得。正坐此仙。驅逐令去。即敕左右而令殺之。其人臨終。生瞋惡心。退失神通。而作誓言。我實無辜。汝以心口。橫加殺戮。我於來世。亦當如是還以心口而害於汝。時王聞<span class='corr'>已</span>即生悔心。供養死屍。先王如是。尚得輕受。不墮地獄。況王不爾。而當地獄受果報耶。先王自作。還自受之。云何令王而得殺罪。<span class='note-inline'>(云云)</span>爾時阿闍世王。如佛所說。觀色乃至觀識。作是觀<span class='corr'>已</span>。即白佛言。世尊。我今始知色是無常。乃至識是無常。我本若能如是知者。則不作罪。世尊。我見世間。從伊蘭子生伊蘭樹。不見伊蘭生栴檀。我今始見從伊蘭子生栴檀樹。伊蘭樹者。我身是也。栴檀樹者。即是我心無根信也。無根信者。我初不知恭敬如來。不信法僧。是名無根。世尊。我若不遇如來世尊。當於無量阿僧祇劫。在大地獄受無量苦。我今見佛。以是見佛所得功德。破壞眾生所有一切煩惱惡心。佛言大王。善哉善哉。我今知汝心。能壞眾生惡。世尊。若我審能破壞眾生諸惡心者。使我常在地獄。無量劫中。為諸眾生。受大苦惱。不以為苦。爾時摩伽陀國。無量人民。悉發阿耨多羅三藐三菩提心。如是等無量人民。發大心故。阿闍世王所有重罪。即得微薄。爾時阿闍世王。語耆婆言。我今未死。<span class='corr'>已</span>得天身。捨於短命。而得長命。捨無常身。而得常身。令諸眾生發阿耨多羅三藐三菩提心。即是天身長命常身。即是諸佛弟子。說是語<span class='corr'>已</span>。即以種種寶幢旛蓋香華瓔珞微妙妓樂。而供養佛。復以偈頌。而讚歎言。廣如經說。</p>
<p>爾時世尊。讚阿闍世王。善哉善哉。若有人能發菩提心。當知是人。則為莊嚴諸佛大眾。大王。汝昔<span class='corr'>已</span>於毗婆尸佛。初發阿耨多羅三藐三菩提心。從是<span class='corr'>已</span>來。至我出世。於其中間。未曾墮於地獄受苦。大王當知。菩提之心。乃有如是無量果報。大王。從今<span class='corr'>已</span>往。當勤修菩提之心。何以故。從是因緣。當得消無量惡故。爾時阿闍世王。及摩伽陀國人民。從座而起。遶佛三帀。辭退還宮。</p>
<p>釋曰。阿闍世王。順調達惡友之教。弒父自立。復欲加害其母。亦修惡之極者也。而此修惡必墮地獄。今得免墮獄之苦者。有四因緣。一有重悔。一得遇善友。一得值佛。一得聞大乘大涅槃經。因而達修惡即性惡。性惡融通。無法不趣。任運攝得佛界性善。故發阿耨多羅三藐三菩提心。獲無根之信。無根信者。所謂伊蘭子上。出栴檀也。伊蘭極臭之物也。子宜出伊蘭極臭之樹。今乃於伊蘭子上。而出栴檀極香之樹。非悟修惡即性惡。其性融通。任運攝得佛界栴檀性善乎。以喻求法。從可知也。</p>
</div>
<div class='div-other'><a id='mulu104' /><p>客曰。弟子初然。狃於常聞。悞以人間修惡而為性惡。且不知性惡乃佛性異名。故一聞台教性惡之名。駭耳驚心。生種種疑難。今蒙多方開示。方知修惡之為言。其包也廣。下至地獄。上至菩薩。修善之言其攝也愽。漸於人天。而極於佛。若夫性善之極。則惟在於佛。性具之惡。則遍該乎九。雖言善惡。實不分而分。分而不分。故得性善性惡其理融通。是則九界性惡遍處。即佛界性善遍處。故九種法界。從性惡以起修惡。若菩薩。若聲聞。若緣覺。若天人阿修羅。地獄餓鬼畜生。所有正報之身色。依報之國土。上及於天。下及於地。出河國土。艸芥人畜。皆修惡也。莫不全性惡之所起也。然則修惡遍處。即性惡遍。莫不全水。以為水。氷還即水。全波以為水。水本具波。全空以投器。器器皆空。以至全陽春。而發生萬物。而物物皆春。是則日用之間。見聞之際。頭頭物物。事事心心。莫不皆修惡也。即性惡也。性惡融通。任運攝得佛界性善。不須轉側。以明此心。而見此性。在人即人。謂之直人可也。在天即天。謂之義天可也。在聲聞即聲聞。以佛道聲令一切聞。謂之真聲聞可也。在羅漢即羅漢。普於其中應受供養。謂之真羅漢可也。在菩薩即菩薩。充櫎其六度萬行之心。務使覺行圓滿。謂之真菩薩可也。至於垂形惡趣。乃菩薩大權之能事。將來果成。稱性施設。皆非分外。今且務使其即修惡。以即性惡。以為<span class='corr'>己</span>躬履踐。若天全性惡。而起妙用。以神通而駭動。智辨以宣敭。謂之性惡法門者。弟子則雖有其心。而未有其胸。目前且發空願。以師此論。而為人演說之。剞劂以流通之。使人人悟性。各各知歸。庶幾將此深心奉塵剎。是則名為報師恩也。合十槃譚瞻仰而退。</p>
</div></div></div>
<div class='div-w'><p style="margin-left:1em">永嘉縣漁潭寺受戒弟子眾等奉刻流通</p>
</div>
<p class='juan'>性善惡論卷之六<span class='note-inline'>(竟)</span></p>
</div><!-- end of div[@id='body'] -->
</body></html>