<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永嘉禪宗集註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1242-A 永嘉禪宗集註序</p><p>噫。甚矣哉。含生昏動之為病也。日則擾擾以勞其神。夜則蠢蠢以蔽其靈。譬鉛槧以割泥。泥無所成。而槧就日損。醇醪以解酲。酲無所解。而明就日蒙。既以生生而漸就其死。亦以死死而轉勞其生。三界輪迴。何時<span class='corr'>已</span>矣。六道昇沉。無日暫停。言之實增太息。思之誠可流涕者矣。將受形于宇宙。稟質于陰陽。隨氣運之開闔。逐歲時之迎將。故日往暮來。天地之一大昏動也。春生冬藏。陰陽之一大昏動也。出作入息。人身之一大昏動也。晝醒夜眠。此心之一大昏動也。乍憶乍忘。剎那之一大昏動也。慨人生以暮夜之小死。博重泉之大睡。以晨興之小生。致將來之勞生。噫。昏動之勞于生。不亦甚乎哉。然而果天地陰陽之使我其然耶。抑吾性覺妙明之使天地陰陽其然耶。苟先本而後末。則吾將宗之楞嚴矣。經曰。性覺必明。妄為明覺。晦昧為空。空晦暗中。結暗為色。色雜妄想。想相為身。聚緣內搖。趣外奔逸。昏擾擾相。以為心性。則先性靈而後天地矣。苟先末而後本。則吾又將宗諸中庸。中庸曰。天命之謂性。率性之謂道。宋儒又曰。天生萬物。唯人最靈。則先天地而後性靈矣。苟將謀其合而同之。會而歸之。則必又有乎所指。中庸則曰。致中和。天地位焉。萬物育焉。楞嚴則曰。一人發真歸元。十方虗空悉皆銷殞。生育銷殞。旨雖不同。先本後末。其歸一揆。第世人昧之弗覺。迷而忘反。不為之苦。而反為之樂。不為之病。而反為之藥。且曰。道在其中。其如煩惱生死何。道不終否。過億萬斯年。而有大覺聖人者。出生天竺國。號釋迦文。脩行曠劫。道成一生。其為法身也。含裹十虗。其為智慧也。亘通三際。復明靜以為其體。起醒寂以為其用。揭慧照于昏衢。長夜不能翳其明。回寂定于塵網。萬物不能擾其清。天地之所不能覆載。陰陽之所不能遷移。住哲所謂能天能地。能陰能陽。能為萬物宰。不逐四時凋。不徒空譚其理。實能克復其本。亦唯佛而<span class='corr'>已</span>矣。或繇是以放光動地。由是而絕跡潛神。由是而靈鷲雷音。繇是而摩竭掩室。以說以默。即體即用。莫非弘揚定慧之宗。闡明止觀之法。葢藥緣病生。神因藥返。既以惺寂而治其昏動。又以定慧而復其明靜。雖千佛而不能異其因。羣聖而不能殊其致者矣。自靈山授記。霜樹潛輝。道逐緣興。燈傳迦葉。十三傳而至龍樹。二十三傳而至師子。龍樹者。法中香象。人中大龍。既以智度闡般若之宗。復用中論傳智度之旨。論度淮河。慧文穎悟。遙宗龍樹。創為心宗。以是而傳于南嶽。嶽七年方等。九旬常坐。一時圓證。以是而傳于天台。天台靈山夙聞。大蘇妙悟。以無礙智。縱辯宣揚。<span class='corr'>己</span>宗法華而為之教。更闡止觀以為之行。解行兩善。目足兼美。讚者曰。智者具八相以成道。人稱為東土小釋迦。止觀立十法以為乘。義合乎西天大佛頂。洵實德也。豈虗語哉。天台傳章安。章安傳法華。法華傳天宮。天宮則真覺大師之所承嗣者也。師從止觀悟入。淨名旁通。南印曹溪。師資道合。則此集者。乃大師還甌江時之所譔所述。以明授受之際。心宗的旨。是以一言三復。諄諄止觀。其所發明。亦可謂之詳矣。於戲。夫性以不二為宗。心以無差為旨。此禪教之所公共者也。果離教而有禪耶。離禪而有教耶。淨名曰。無離文字以說解脫。仁王曰。總持無文字。文字顯總持。合是二說。余將進之以山河及大地。一法之所印矣。然而道猶水也。傳猶流也。始則合而未離。吾將質之釋迦。同耶異耶。中則離而未合。吾將質之諸禪教。得道諸祖。同耶異耶。末則離而復合。異而歸同。吾又將質諸真覺大師之為是集矣。余謂微此集。則禪教始終而不合。微此旨。則如來心宗卒不明。然則異之者迹也。同之者本也。迷之。則執跡以忘本。悟之。則得本而略迹。本迹兼泯。禪教兩融。余又將質諸永明大師之宗鏡矣。茲因注次。序而原之。讀者請去跡以求本。則止觀之道得矣。馬僧摩正眼居士。永嘉之繼起者也。意謂微余天台雲。仍莫能盡大師止觀之旨。故不遠致書。索余注出。其用意亦可謂之勤矣。并志其所由來。庶了知是注之顛末云。</p>
<p style="margin-left:1em">皇明天啟二年歲次壬戌孟秋哉生明。天台山幽谿沙門傳天台教觀遠孫傳燈。著于楞嚴壇之東方不瞬堂。</p>
</div>No. 1242
<p class='juan'><a id='mulu2' />永嘉禪宗集註卷上</p><p class="byline">明天台山幽溪沙門　傳燈　重編并註</p>
<div class='div-other'><a id='mulu3' />
<div class='div-orig'><p><span class='corr'>永嘉禪宗集</span>。</p>
</div>
<div class='div-commentary'><p style="margin-left:1em">題目五字。應從正安。先人後法。稱為永嘉禪宗集。如天台止觀之類。舊集者。先法後人。葢倒置也。永嘉。則大師所生之地。乃以處而彰人。禪宗。則大師所說之法。乃以度無極而為旨。梵語禪那。此翻靜慮。亦云思惟修。名當六度之一。體為萬行之都。葢禪那屬定。般若屬慧。此約法相差別而言之也。即定而未嘗不慧。即慧而未嘗不定。此約體性無差而言之也。如下文明奢摩他。當定而兼言寂照。有曰。寂寂惺惺是。無記寂寂非。非定即慧乎。例毗婆舍那。當慧。優畢叉。當止觀等。莫不寂照雙融。止觀互用。正以定體融通。止即是觀。是以一部言詮。及以修法。莫不雙宗定慧。及以靜明。為見性之所宗。成佛之所主。釋迦如來四十九年究竟指歸。歸乎此也。南嶽天台。祖祖相傳。傳乎此也。真覺大師天宮悟入。悟入乎此也。南往曹溪以求印可。印可乎此也。洎歸東甌。利益道俗之所演說。演說乎此也。從茲悟入。是為圓頓上乘。異此修行。是為小乘外道。末世行人。可不崇諸。</p>
</div>
<div class='div-orig'><p>唐永嘉沙門元覺撰。</p>
</div>
<div class='div-commentary'><p style="margin-left:1em">唐者國號。高祖神堯皇帝名淵。字淑德。姓李氏。隴西成紀人。西涼武昭王暠之後。祖虎。仕西魏有功。封隴西公。父昭。於周世封唐公。淵。襲封唐公爵。隋末起兵。受恭帝禪。以土德王天下。建都長安。國號大唐。師生於太宗朝。歿於睿宗朝。為天宮之弟子。與左溪朗公東陽䇿公同師。永嘉郡名。漢稱東甌。晉改永嘉。宋元皆稱溫州。以其地多溫和故名。至今東有溫嶺。西有溫溪。皆永嘉屬境。沙門梵語。具云娑迦懣那。今略云沙門。出家之士。勤修戒定慧。息滅貪嗔癡。所謂息心達本源。故號為沙門。師字元覺。<span class='corr'>諡</span>真覺大師。姓戴氏。帆遊人。出家徧探三藏。精天台止觀圓妙法門。四威儀中。常冥禪觀。因左溪朗公激勵。遂與東陽元䇿禪師。同詣曹溪見六祖。其問答機緣。具楊文公億所述行狀。觀其逞辯機警。雖曰印可於曹溪。實悟入於天宮。故其所述法門。一依三觀。池深花大。益可知矣。師有妹。名元機。亦出家悟道。傳載傳燈錄。</p>
<p style="margin-left:1em">○釋此集文。大分為二。初總標十章。二別明十義。先釋總標十章為二。先正其集者安次訛謬。次重為編輯次第解釋。安次訛謬者。此書必是大師生前散稿。或撰述未竟之文。而魏靜士人。惜其散花滿前。乃為貫之集之。既無隋宮剪裁之巧手。復乏竇氏迴文之奇思。多以優曇。雜彼牽牛。遂使儒童受記之因。翻糅天熱報直之筆。觀者惜之。今以兩書之式。正其編次不穩。一乾竺真丹諸師造論。必以皈命三寶偈而為其首。如智論觀心論。是其例也。今反以皈命三寶偈居於第十。一不可也。一此集所宗。皆本止觀。止觀五略。以發大心為首。次則繼之以修大行。感大果。裂大網。歸大處。今以發宏誓願剏大心居於其末。二不可也。一以止觀十章勘之。則此集慕道志儀。事師儀則。皆止觀第六。二十五方便中。具五緣中之事。戒憍奢。當呵五欲。棄五葢中之事。淨三業。當行五事之一事。今皆列於首。而不明修禪大意。三不可也。又以止觀十乘往勘。則第一宜觀理境。以融其心。然後發心以廓其懷。方可加功以修止觀。今則置事理不二於第八。四不可也。三乘漸次。則在止觀十大章中。明偏圓辨權實之事。今置之於第七。五不可也。況將勸友人書不急之文。冗於集中。以貽直友之玷。俾其美玉終累纖瑕。六不可也。然此書自唐至今。歷千餘年。業<span class='corr'>已</span>刻入大藏。而為古今諸賢所尚。肆余樗朽。區區何人。敢吹毛以求疵。示瑕奪璧。取怒於按劒而起者之所諱。第因註次。筆為之留。實流通之一壅。今則退勸友人書而別置。裂發願文為二。一為皈命三寶。二為發宏誓願。其餘進退。各有攸存。不盈不虗。無欠無餘。類中天之滿月。大海之摩尼。何必入春池而競執瓦礫。入古井以挽蟾蜍。即以此質諸真覺大師。亦必於常寂光中而為之首肯也。</p>
</div>
<div class='div-orig'><p>大章分為十門。皈敬三寶第一。發宏誓願第二。親近師友第三。衣食誡警第四。淨修三業第五。三乘漸次第六。事理不二第七。簡示偏圓第八。正修止觀第九。觀心十門第十。</p>
</div>
<div class='div-commentary'><p style="margin-left:1em">皈命三寶第一者。西乾震旦。古今耆宿。凡欲造論作疏。悉先皈敬三寶。以求顯被冥加。庶無紕繆。故居第一也。第二發宏誓願者。夫行非願莫要。願非行不導。況菩薩萬行。在自他而兼利。苟無誓願。不能要制其心。故居第二也。第三親近師友者。夫道非說不明。說非師莫授。兼之師模。匠成法器。善知識者。為得道全□緣。故居第三也。衣食誡警第四者。夫衣以蔽形。食以充腹。有待之軀。所不能廢。然須遠離四邪五邪。明知八穢八淨。然後樊籠可越。涅槃可冀。故居第四也。第五淨修三業者。身口意三業。雖迺清昇之基址。亦為沉墜之階梯。苟非清淨以修持。何能軌邪而入正。故居第五也。第六三乘漸次。第七事理不二。第八簡示偏圓。第九正修止觀者。夫事非理不成。理非教不立。以由教有頓漸。是故理別偏圓。然而頓非漸不顯。漸非頓不融。始明三乘漸次之階。終悟一乘圓頓之理。然後妙解可成。妙行可立。第觀依諦顯。諦因德彰。迷三德者。三惑以之紛紜。悟三諦者。三觀由之法爾。其體本自非縱非橫。厥修由來不並不別。苟得一而失二。則圓伊之體乖。或為彼而執此。則惡叉之惑聚。又烏足以稱圓修哉。故第六第七第八第九。相繼以明教理行也。第十觀心十門者。此則重蒐理路。再闡修門。俾三德圓融之性。究竟以全彰。三觀明妙之修。終窮而畢顯。至於語其相應。皆果地微妙之證。及於妙契元源。乃大士寰中之秘。以此而結束一書之大旨。斷斷乎宜居乎後也。</p>
</div></div>
<div class='div-other'><a id='mulu4' />
<p class='h1'>○皈敬三寶第一</p>
<div class='div-orig'>
<div class="lg regular"><div class='lg-row'>稽首圓滿徧知覺　寂靜平等本真源</div>
<div class='lg-row'>相好嚴特非有無　慧明普照微塵剎</div>
</div></div>
<div class='div-commentary'><p style="margin-left:1em">梵語佛陀耶。此云覺者。此中皈命。具明三身。初圓滿徧知覺者。報身也。梵語盧舍那。此云光明徧照。迺屬般若修成智身。徧法界中無所不覺。無所不知。此身居實報莊嚴自受用土。約三諦言之。屬真諦。三觀言之。屬空觀。今欲伸明奢摩他空觀之旨。故先皈命以求加護也。次寂靜平等本真源者。法身也。梵語毗盧遮那。此云徧一切處。本來清淨。故云寂靜。生佛無殊。色心不二。故云平等。為迷悟之根本。生佛之真依。故云本真源。乃屬法身本有。論知覺徧滿。與報身不異。第讓報智以為能成。此之法身乃是所證。故天台大師明眾生理即佛。云此是圓智圓覺。諸法徧一切處。無不明了。以是而知。豈有別體。全修在性。斯之謂歟。此身居常寂光土。三諦言之。屬中道第一義諦。三觀言之。屬中觀。今欲伸明優畢叉中觀之旨。故先皈命以求冥加也。相好嚴特非有無者。應身也。梵語釋迦牟尼。此云能仁寂默。所謂千百億應身釋迦牟尼佛是也。有二種。一勝應。二劣應。勝應如華嚴千丈之身。劣應如鹿苑丈六之身。此之二應。皆以相好莊嚴。千丈則奇特。丈六則同常。然有隱劣而現勝者。華嚴是也。隱勝而現劣者。鹿苑是也。有即劣而即勝者。靈山會機。龍女所見是也。即勝而即劣。華嚴聲聞所見是也。今文所讚。既非有無。又慧明普照。正約中道法身。與報智合而為其本。悉類藥師。巍巍堂堂。淨名須彌山王。顯於大海。故曰。相好嚴特非有無。迺屬解脫。當有此身。下應三土。應實報。屬他受用身。亦稱勝應。應方便有餘土。屬勝應。應同居土。屬劣應。此亦一往。再往言之。三土之應皆有勝劣。<span class='corr'>但</span>是一身隨機。感見不同爾。三諦言之。屬俗諦。三觀言之。屬假觀。今欲伸明毗婆舍那假觀之旨。故先皈命以求冥加也。</p>
</div>
<div class='div-orig'>
<div class="lg regular"><div class='lg-row'>稽首湛然真妙覺　甚深十二修多羅</div>
<div class='lg-row'>非文非字非言詮　一音隨類皆明了</div>
</div></div>
<div class='div-commentary'><p style="margin-left:1em">梵語達摩耶。此翻為法。法有二種。一所詮即湛然真妙覺。二能詮即甚深十二修多羅。此之二種。皆有可軌之義。故俱稱法。所詮有可軌之義。即諸法之性。為法身德。能詮有可軌之義。即語言文字。能詮諸法之性。為文身句身。諸佛因地。莫不軌之以成正覺。故曰。諸佛所師。所謂法也。以法常故諸佛亦常。非文非字非言詮。此讚能詮。離文字。即是所詮。法性。即文字而離文字。淨名謂無離文字而說解脫。故一音隨類皆明了者。此讚佛說法音聲微妙。稱適人心。一音殊解。各各不同。淨名所謂佛以一音演說法。眾生隨類各得解是也。以三德言之。乃屬法身德。上之佛寶屬般若德。雖是一德。一必具三。當體清淨照明。無諸惑染。故如是三德是為所照。三諦之境上佛寶是為能照。三觀之智。全性起修。全修在性。此之謂歟。今欲伸明一心三觀妙智。故先皈命一境三諦之寶。以求冥加也。</p>
</div>
<div class='div-orig'>
<div class="lg regular"><div class='lg-row'>稽首清淨諸賢聖　十方和合應真僧</div>
<div class='lg-row'>執持禁戒無有違　振錫攜瓶利含識</div>
</div></div>
<div class='div-commentary'><p style="margin-left:1em">梵語僧伽耶。此翻和合眾。一理和。謂見諦已上。身雖各異。所證理同。二事和。謂四人<span class='corr'>已</span>上。同一說戒羯磨。然有菩薩僧。聲聞僧。自等覺<span class='corr'>已</span>還。菩薩僧也。四果<span class='corr'>已</span>還。聲聞僧也。此別相僧寶也。若一體三寶。則佛名曰覺。即上所皈之佛寶。法名不覺。即上所皈之法寶。僧名和合。即今所皈之僧寶。此之三寶。約舉一即三言之。則前佛寶中。報身為佛寶。佛名為覺。故法身為法寶。法名不覺。故應身為僧寶。僧名和合。功德和法身。處處應現往。故此佛寶中一體三寶也。第二法寶中。俗諦為法寶。性為妙假。本來具足。故真諦為佛寶。真能泯俗。無有污染。故中諦為僧寶。中能融通二邊。使和合故。此法寶中一體三寶也。第三僧寶中。華嚴以統理大眾為僧寶。是則統理。理和為佛寶。統事。事和為法寶。統事即理。統理即事為僧寶。此僧寶中。一體三寶也。今欲伸明一體之三德。一境之三諦。一觀之三觀。故先皈命以求冥加。庶幾所說契理契機也。</p>
</div></div>
<div class='div-other'><a id='mulu5' />
<p class='h1'>○發宏誓願第二</p>
<div class='div-orig'>
<div class="lg regular"><div class='lg-row'>卵生胎生及溼化　有色無色想非想</div>
<div class='lg-row'>非有非無想雜類　六道輪迴不暫停</div>
<div class='lg-row'>我今稽首歸三寶　普為眾生發道心</div>
<div class='lg-row'>羣生沉淪苦海中　願因諸佛法僧力</div>
<div class='lg-row'>慈悲方便拔諸苦　不捨宏誓濟含靈</div>
<div class='lg-row'>化力自在度無窮　恒沙眾生成正覺</div>
</div></div>
<div class='div-commentary'><p style="margin-left:1em">此十二句偈。正發四宏誓願。所謂眾生無邊誓願度。煩惱無數誓願斷。法門無量誓願學。佛道無上誓願成是也。此四誓願。依四諦境。不外慈能與樂。悲能拔苦。今文雖云四生六道。輪迴三界。不得暫停。為之皈命三寶。仗慈悲方便之力。以拔苦諦之果。然果由因克。是故欲拔苦果。先須為除苦因。即收得眾生誓度。煩惱誓斷兩願。不捨宏誓濟含靈。化力自在度無窮。恒沙眾生成正覺三句。即佛道無上誓願成一願。然欲與樂果。亦須教其先修樂因。即收得法門誓學。佛道誓成兩願。又四諦隨四教。進否不同。下文既依無作道諦。以明三種止觀。是則此願。迺依圓教無作四諦境而發也。既知此<span class='corr'>已</span>。下去所發。悉以四諦四宏而往判之。或全或闕。莫不中規中矩。又上之四宏。則己他兼盡。下去所發。則先為<span class='corr'>己</span>而後為人。亦莫非四宏中之事也。</p>
</div>
<div class='div-orig'><p>說此偈<span class='corr'>已</span>。我復稽首。皈依十方三世。一切諸佛法僧前。</p>
</div>
<div class='div-commentary'><p style="margin-left:1em">前已皈敬。今復皈依。表己慇懃。有所憑仗。葢三界苦海。惟有三寶可作舟航。自度度人。法皆具足。故下所發願。先自為。後為人。自為中。先誓勤求無上菩提。志無退轉。</p>
</div>
<div class='div-orig'><p>承三寶力。志心發願。修無上菩提。契從今生。至成正覺。中間決定。勤求不退。</p>
</div>
<div class='div-commentary'><p style="margin-left:1em">勤求不退。如釋迦先世為慈心童女。發心欲往大海採如意珠。以濟貧苦。其母愛念不與之去。臨行母抱女足。女固強去。因傷母一髮。母然後放之去。至大海地獄相現。有熱鐵輪從空而下。以燒其頭。女發願云。世間眾生。一切眾苦。皆集我頂。我皆代之受苦。發是願<span class='corr'>已</span>。鐵輪自滅。故有偈云。假使熱鐵輪。於我頂上旋。終不為此苦。退失菩提心。求道之志。當如是也。</p>
</div>
<div class='div-orig'><p>未得道前。身無橫病。壽不中夭。正命盡時。不見惡相。無諸恐怖。不生顛倒。身無痛苦。心不散亂。正慧明了。不經中陰。不入地獄。畜生餓鬼。水陸空行。天魔外道。幽冥神鬼。一切雜形。皆悉不受。</p>
</div>
<div class='div-commentary'><p style="margin-left:1em">未得道前。其位甚寬。今且以未斷見思煩惱。未出分段生死之前。不免有三界生死。六道輪迴。於六道中。惟人道中可以修菩提大道。故發願生生不經中陰。世世不入三途。與水陸空行。天魔外道。幽冥鬼神。一切雜形。皆悉不受。裴學士所謂鬼神沉幽愁之苦。鳥獸懷獝<span class='corr'>狘</span>之悲。修羅方瞋。諸天正樂。可以整心慮趣菩提。惟人道為能爾。然雖立志如此。其如受生有隔陰之昏。是以必先願無橫病。不中夭。正命盡。不惡相。無恐怖顛倒。無病苦散亂。正慧明了。庶陰境不現前。則無瞥爾隨他去事也。</p>
</div>
<div class='div-orig'><p>長得人身。聰明正直。不生惡國。不值惡王。不生邊地。不受貧苦。奴婢女形。黃門二根。黃髮黑齒。頑愚暗鈍。醜陋殘缺。盲聾瘖瘂。凡是可惡。畢竟不生。</p>
</div>
<div class='div-commentary'><p style="margin-left:1em">六道之中。人身最是難得。修行菩提。又須三業本無惡而惟善。常滅惡而生善。長得人身。聰明正直。此本無惡而惟善也。不生惡國。則不為惡之所牽也。不值惡王。則不為惡之所使也。不生邊地。無邪見之黨也。不受貧苦。無造惡之因也。奴婢女形。乃至盲聾瘖瘂。凡是可惡。畢竟不生。無惡業之報。斷出家之障也。</p>
</div>
<div class='div-orig'><p>出處中國。正信家生。常得男身。六根完具。端正香潔。無諸垢穢。</p>
</div>
<div class='div-commentary'><p style="margin-left:1em">前明本無惡。此言惟有善。經云。人身難得。中國難生。信心難發。六根難具。既端正而香潔。復無垢而清淨。然後可為出家之具。受道之器矣。</p>
</div>
<div class='div-orig'><p>志意和雅。身心安靜。不貪瞋癡。三毒永斷。不造眾惡。恒思諸善。</p>
</div>
<div class='div-commentary'><p style="margin-left:1em">此去皆言常滅惡而生善。志意和雅下五句。明常滅惡。恒思諸善一句。明常生善。</p>
</div>
<div class='div-orig'><p>不作王臣。不為使命。不願榮飾。安貧度世。</p>
</div>
<div class='div-commentary'><p style="margin-left:1em">王臣雖貴。無出家之志。故不願作。昔一士夫問祖師云。下官也好出家否。對曰。出家乃大丈夫之事。非將相之所能為。故知出家非易事也。使命能招便佞之過。亦不願作。榮飾雖美。生貪戀之心。故不願求。前言不受貧苦。今言安貧度世者。夫貧者士之常。君子固窮。正為入道之助。故能安貧而入道。小人窮斯濫矣。反為衣食之累。而無遠圖之志。古人云。克不克在乎己。可不可亦不在乎物。正此謂也。</p>
</div>
<div class='div-orig'><p>少欲知足。不長蓄積。依食供身。不行偷盜。不殺眾生。不噉魚肉。敬愛含識。如我無異。</p>
</div>
<div class='div-commentary'><p style="margin-left:1em">經云。知足之人。雖臥地上。猶為安樂。不知足者。雖處天堂。猶不稱意。學道之士。衣足蔽形。食足充腹而<span class='corr'>已</span>。葢長蓄積。則多求無厭。多求無厭。則必行偷盜。至於殺眾生。噉魚肉。夭傷物命。鮮弗從不知足中來。然而學道之士。不獨不殺不噉。兼須視物我而無異。以慈悲而攝受。既<span class='corr'>已</span>愛之。又當敬之。愛之則為我之悲田。敬之則為我之敬田。悲田普則人畜同養。敬田普則生佛等觀。斯宏曠濟之懷。以入至道之漸。</p>
</div>
<div class='div-orig'><p>性行柔軟。不求人過。不稱己善。不與物諍。怨親平等。不起分別。不生憎愛。</p>
</div>
<div class='div-commentary'><p style="margin-left:1em">性行柔軟。則常柔和善順而不卒暴。此為杜過之源。故法華云。住忍辱地。忍辱得地。則辱不能入。雖即入之。而我<span class='corr'>已</span>有其地。不致於卒暴。所謂造次必於是也。求人過者。非唯不見己過。而必掩人之善也。不見己過。則己之過日增。掩人之善。則己之善日損矣。稱己之善者。不唯自伐己善。而必覆己之惡也。自伐己善。則<span class='corr'>己</span>之善日損。掩<span class='corr'>己</span>之過。則己之過日增矣。此為杜惡之源。生善之漸。故大師致意言之。必期不與物諍。怨親平等。不起分別。不生憎愛。而惡斯斷。而善斯生也。</p>
</div>
<div class='div-orig'><p>他物不悕。自財不吝。不樂侵暴。恒懷質直。心不卒暴。常樂謙下。</p>
</div>
<div class='div-commentary'><p style="margin-left:1em">不悕他物。斷貪之本也。自財不吝。破慳之根也。不樂侵暴。絕欲之由也。恒懷質直。杜邪之漸也。心不卒暴。遠怒之因也。常樂謙下。來善之都也。果能如是。則何惡而不斷。何善而不生乎。</p>
</div>
<div class='div-orig'><p>口無惡說。身無惡行。心不諂曲。三業清淨。</p>
</div>
<div class='div-commentary'><p style="margin-left:1em">此總結。成斷惡生善之處。不出身口意三業。三業淨。則為十善功德叢林。三業染。則為十惡罪業淵藪。順之逆之由乎人。</p>
</div>
<div class='div-orig'><p>在處安隱。無諸障難。竊盜劫賊。王法牢獄。枷杖鈎鎖。刀鎗箭槊。猛獸毒蟲。墮峰溺水。火燒風飄。雷驚霹靂。樹折巖頹。堂崩棟朽。撾打怖畏。趂逐圍繞。執捉繫縛。加誣毀謗。橫枉鉤牽。凡諸難事。一切不受。</p>
</div>
<div class='div-commentary'><p style="margin-left:1em">三災八難。皆惡業之所招。既無惡業。則何難之有。雖此生之不造。慮宿對之未消。願三寶力。冥加顯被。使一切不受。庶不為行道之障也。</p>
</div>
<div class='div-orig'><p>惡鬼飛災。天行毒厲。邪魔魍魎。若河若海。崇山窮嶽。居上樹神。凡是靈祇。聞我名者。見我形者。發菩提心。悉相覆護。不相侵惱。晝夜安隱。無諸驚懼。</p>
</div>
<div class='div-commentary'><p style="margin-left:1em">上願一切不受。直遠之而<span class='corr'>已</span>。今願聞名覩形。發心擁護。又將誘之以善。誨之以道。若自若他。俱登彼岸。斯滿菩薩之僧那也。</p>
</div>
<div class='div-orig'><p>四大康健。六根清淨。不染六塵。心無亂想。不有昏滯。不生斷見。不著空有。遠離諸相。信奉能仁。不執<span class='corr'>己</span>見。悟解明了。生生修習。正慧堅固。不被魔攝。大命終時。安然快樂。捨身受身。無有怨對。一切眾生。同為善友。</p>
</div>
<div class='div-commentary'><p style="margin-left:1em">此願遠離邪魔。常歸正道。於人道中。未出家時。生生如是。處處皆然。</p>
</div>
<div class='div-orig'><p>所生之處。值佛聞法。童真出家。為僧和合。身身之服。不離袈裟。食食之器。不乖鉢盂。道心堅固。不生憍慢此大師之正願也。苟不修菩提大道則<span class='corr'>已</span>。若欲修之。非出家不可。葢出家為沙門。乃超塵之剏步。入道之初門。預三寶之正流。登六度之法艦。第所生之處。不得值佛聞法。則不知有出家之勝。苟非童真出家。又不得為清淨之僧。既出家<span class='corr'>已</span>。須為和合無諍之僧。持律清淨之士。故願身不離衣。食不離鉢。則一生戒律無虧。定慧重樓有址。兼之道心堅固。不生憍慢。堅如金剛。屈如橋梁。剛柔相濟。則無所入而不自得矣。</p>

<div class='div-orig'><p>敬重三寶。常修梵行。親近明師。隨善知識。深信正法。勤行六度。讀誦大乘。</p>
</div>
<div class='div-commentary'><p style="margin-left:1em">此及下文。皆言出家後所修之行。第一須敬重三寶。良祐福田。所依憑故。第二須常修梵行。進趣清淨。不為塵染故。第三須親近明師。隨善知識開化導達。見佛聞法故。第四須深信正法。直道而行。無邪僻故。第五須勤行六度。於六生死海。度六無極故。第六須讀誦大乘。通達圓理。能運出三界故。</p>
</div>
<div class='div-orig'><p>行道禮拜。妙味香花。音聲讚唄。燈燭臺觀。山海林泉。空中平地。世間所有。微塵<span class='corr'>已</span>上。悉持供養。合集功德。回助菩提。</p>
</div>
<div class='div-commentary'><p style="margin-left:1em">普賢菩薩十大願王。以禮敬諸佛為首。次以廣修供養。則行道禮拜種種供養。莫非其事。至以回助菩提。則第十普皆回向之事。舉其首尾。中間諸願。應亦該之。</p>
</div>
<div class='div-orig'><p>思惟了義。志樂閒靜。清素寂默。不愛喧擾。不樂羣居。常好獨處。一切無求。專心定慧。</p>
</div>
<div class='div-commentary'><p style="margin-left:1em">此為正修誓願。思惟了義。則以開解為本。志樂閒靜五句。即具五緣中閒居靜處也。一切無求。專心定慧。即正修止觀法門也。</p>
</div>
<div class='div-orig'><p>六通具足。化度眾生。隨心所願。自在無礙。萬行成就。精妙無窮。正直圓明。志成佛道。</p>
</div>
<div class='div-commentary'><p style="margin-left:1em">上種種願。皆法門誓學。六通具足。化度眾生。即眾生誓度。令正直圓明。志成佛道。即佛道誓成。煩惱誓斷。亦在其中。故知誓願雖多。舉不外乎四宏。葢若願不依四。其願則狂。總不發願。又墮於愚。與其愚也甯狂。改其狂也歸正。則菩薩之志成。六度之行修。佛果菩提。可希覬矣。</p>
</div>
<div class='div-orig'><p>願以此善根。普及十方界。上窮有頂。下及風輪。天上人間。六道諸身。一切含識。我所有功德。悉與眾生共。盡於微塵劫。不惟一眾生。隨我有善根。普皆充熏飾。</p>
</div>
<div class='div-commentary'><p style="margin-left:1em">此以發願功德。復發願之回己向他。與眾生共。正顯大師之願普。菩薩之誓成。</p>
</div>
<div class='div-orig'><p>地獄中苦惱。南無佛法僧。稱佛法僧名。願皆蒙解脫。餓鬼中苦惱。南無佛法僧。稱佛法僧名。願皆蒙解脫。畜生中苦惱。南無佛法僧。稱佛法僧名。願皆蒙解脫。天人阿修羅。恒沙諸含識。八苦相煎迫。南無佛法僧。因我此善根。普免諸纏縛。南無三世佛。南無修多羅。菩薩聲聞僧。微塵諸聖眾。不捨本慈悲。攝受羣生類。</p>
</div>
<div class='div-commentary'><p style="margin-left:1em">大師之願。本在度生。願雖立。而行未填。行雖填。而惑未盡。惑未盡。而道未成。道未成。而舟未固。以未完不固之舟。濟多人於惡海。自他俱溺。其理必然。此天台之深誡。固大師之深鑒。但眾生受苦。爾時方盛。而度生之心急。自力未暇。須仰他力。惟三寶為世舟航。為病良藥。故亟稱名以求速救。</p>
</div>
<div class='div-orig'><p>盡空諸含識。歸依佛法僧。離苦出三塗。疾得超三界。各發菩提心。晝夜行般若。生生勤精進。常如救頭然。先得菩提時。誓願相度脫。</p>
</div>
<div class='div-commentary'><p style="margin-left:1em">自願歸依三寶。以求度脫眾生。又不若願彼各各自歸三寶。其度脫者易。葢一體三寶。含生本具。因無始無明。迷而不自覺知。自不覺知。則迷佛寶。不覺本有。則迷法寶。始本離而不合。則迷僧寶。迷頭逐影。捨父逃逝。輪迴六道。無有<span class='corr'>已</span>時。故無父無家。無依無歸。今願盡空含識。各各歸依三寶。祇欲其悟本有一體三寶。為歸為依。為救為護。故曰歸依佛。不墮地獄。歸依法。不墮餓鬼。歸依僧。不墮傍生。實自他之力而等持。始本二覺而一合。方為真歸依三寶者也。</p>
</div>
<div class='div-orig'><p>我行道禮拜。我誦經念佛。我修戒定慧。南無佛法僧。普願諸眾生。悉皆成佛道。我等諸含識。堅固求菩提。頂禮佛法僧。願早成正覺。</p>
</div>
<div class='div-commentary'><p style="margin-left:1em">此中發願。寓三種回向。我行道禮拜等者。因也。悉皆成佛道者。果也。即回因向果。又我行道禮拜等。自也。普願諸眾生悉皆成佛道。他也。即回自向他。又我行道禮拜等。即事也。悉皆成佛道。即理也。即回事向理。因非果不竟。自非他不普。事非理不融。三者圓滿。菩薩行成。是故發願。畢竟獲之。又如是之願。願中有行。行願相依。不豐不孤。居正修之先。為發行之始矣。</p>
</div></div></div>
<div class='div-other'><a id='mulu6' />
<p class='h1'>○親近師友第三</p>
<div class='div-orig'><p>先觀三界。生厭離故。</p>
</div>
<div class='div-commentary'><p style="margin-left:1em">凡欲出三界之家。須生厭離之心。欲生厭離之心。須觀無安之境。如火宅喻。頭為殿兮腹為堂。背為舍兮皆無常。高而且危兮苦無央。柱根摧朽命不長。意識綱維為棟梁。諸苦所壞亦堪傷。過去行業基陛將。衰老頹毀何可當。四大和合如壁墻。<span class='corr'>圮</span>坼崩壞時分張。泥塗阤落皮膚痬。覆苫亂墜毛髮黃。椽梠差脫支節僵。周障屈曲識惆悵。雜穢充徧非潔香。鴟梟鵰鷲慢使長。烏鵲鳩鴿憍使強。蚖蛇蝮蝎瞋揚揚。蜈蚣蚰蜒恚堂堂。守宮百足癡不良。鼬狸鼷鼠無明場。諸惡蟲輩何攘。攘交橫馳走亦茫茫。屎尿臭處四倒邦。不淨流溢喻多方。蜣蜋諸蟲集其上。不淨計淨明其贓。亦有野干及狐狼。咀嚼踐踏死屍傍。貪心引物向於己。不以道理同其鄉羣狗競來相搏撮。飢羸求食心慞惶。積聚五塵不知止。有力之貪胡強梁。鬥諍攎掣啀喍吠。人之疑惑亦非良。處處魑魅魍魎鬼。利使如此生著長。夜叉惡鬼噉人肉。毒蟲之屬亦復噇。撥無善因并惡果。一齊剗卻胡桃踉。諸惡禽獸孳乳生。各自藏護深隄防。夜叉競來爭取食。惡心轉熾聲洋洋。邪見撥無善與惡。因果并破同其行。鳩槃荼鬼蹲土埵。離地一二尺遊行。縱逸嬉戲捉狗足。撲之取樂令聲喪。外道生天有如此。彌戾車見或低昂。復有諸鬼身長大。躶形黑瘦住其央。發大惡聲呼求食。眾生身見亦不祥。豎窮橫徧喻大長。復有諸鬼針細吭。腹大如山餒其腸。無想涅槃危如此。斷常二執互相妨。頭髮髼亂殊兇險。飢餓所逼業報償。諸見回轉初不定。彼此相破攻疆場。夜叉餓鬼諸惡獸。飢急四向窺牖窗。邪慧觀察執四句。恐畏諸難何可量。火宅火起四面熾。棟梁椽柱爆聲彰。摧折墮落可哀傷。墻壁崩倒豈久常。生老病死苦如是。諸子不覺喜揚揚。長者悲之設津梁。誘以三車出門外。等賜大車真法王。三乘漸次非究竟。事理不二法斯良。厭苦欣樂修三觀。乘是寶乘遊四方。</p>
</div>
<div class='div-orig'><p>次親善友。求出路故。次朝晡問訊。存禮數故。次審乖適如何。明侍養故。次問何所作為。明親承事故。次瞻仰無怠。生殷重故。次數決心要。為正修故。次隨解呈簡。為識邪正故。次驗氣力。知生熟故。次見病生疑。堪進妙藥故。委的審思。求諦當故。日夜精勤。恐緣差故。專心一行。為成業故。忘身為法。為知恩故。</p>
</div>
<div class='div-commentary'><p style="margin-left:1em">此章不出兩意。一觀三界生厭離。一親善友求出路。於親善友中。有顯是。有簡非。於顯是中。故有十三者。初親善友一句為總。餘十二句為別。以無非親善友。求出路事故也。朝晡問訊存禮數者。且言襲以人間。如子事父之常數。故日存禮數故。次審乖適如何明侍養故者。正言弟子侍師之實事。即晨昏定省。如古人問師之儀云。少病少惱不。四大調和不。種種方法。沙彌律儀。皆有成範。至於調和飲食。添退衣衾。又皆弟子所當盡心者也。次問何所作為。明親承事故者。弟子事師必有所作。奉命而行。斯無乖戾。如釋迦之事提婆。採薪及果蓏。隨時恭敬與。是其式也。次瞻仰無怠生殷重故者。前三皆瞻仰之事。若生懈怠則心不殷重。心不殷重則道心不切。何能決心要以為正修。故須守之不怠。次數決心要為正修故者。上明事師。皆為決心要。為正修而設故。明事師畢。乃繼之。此所謂心存妙法。故身心無懈倦是也。失正修者。行決心要者解。解猶有目。行猶有足。目足相假。能到涼池故。數決心要為正修而設也。今人則曰行而<span class='corr'>已</span>矣。解奚以為。何異無目而行。曰。吾善知通塞。未之許也。又曰。悟解足矣。行奚以為。何異有目無足。曰。吾<span class='corr'>已</span>登寶渚。未之可也。故華嚴有說行之誡。大論有目足之譬。寄語圓修。無墜單隻。次隨解呈簡。為識邪正故者。夫心由師決。解憑己進。一音異解。得悟隨機。苟不將己解決擇於師家。何以知吾契合於佛旨。故須將解呈師。以請料揀。正則存之。邪則去之。圓宜修。而偏宜已。庶不負出家事師之志也。次驗圓修。知生熟故者。既識邪正偏圓。又能依解造行。行之氣力復須驗之於師。所言氣力者。有氣而後有力。如種子入地。得其氣而能生力也。然而未有枝葉先必生根。故法門有五根之喻。有根而後能生力。抽莖破地。生枝布葉。開花結實。其間生耶熟耶。問諸老圃。乃能知之。學道亦然。寂有力。而為得地之氣。照有力。而有出土之功。苟寂為昏奪。照被動移。善種腐爛之不暇。又何能生五根。得五力。開七覺花。結八正果乎。故須請師驗其氣力之生熟。庶不致於焦敗也。次見病生疑。堪進妙藥故者。先<span class='corr'>已</span>請師驗其生熟。生則有病。或因病而生疑。則應治以法藥。疑則破之以生信。寂而致昏以照起之。照而生動以寂養之。葢止為伏結之初門。觀為斷惑之正要。止乃愛養心識之善資。觀為䇿發神解之妙術。正以心病雖多。不出昏動。法藥雖眾。不出止觀。下文云。寂寂多。則易生昏睡。惺惺多。則易生妄想。寂寂惺惺是。則不生昏睡。惺惺寂寂是。則不生亂想。正此謂也。次委的審思求諦當故者。上<span class='corr'>已</span>呈解驗力。請施法藥。次當自<span class='corr'>己</span>委的審思。必求所修道業。一歸於諦當。非則照而成是。是則寂以成種種成。然後生五根。成五力。破五障。入於三解脫門也。日夜精勤。恐緣差故者。上雖破非成是。又不可雜而弗精。住而弗前。入於塵勞。異路差緣。使中道而行。半途而廢。專心一行。為成業故者。凡道貴一而忌諸。心貴精而忌雜。若諸若雜。則止觀之業不成。昏動之病日長。塵勞之門何由可闢。三界之家何由可出耶。忘身為法。為知恩故者。夫塵勞之徒。身重而法輕。以無出塵之志故。學道之士。道重而身輕。以有為法之心故。知恩者。必忘身而為法。不知恩者。必忘法而重身。葢師所說法。乃佛祖之心宗。含生之妙性。清淨法身。由之以生。般若慧命因之以長。恩過生身父母。德重天命至親。故恩宜知而法宜重也。第師有多種。解行證全者上也。有解行而無果證者中也。有解而無行證者下也。苟有行而無慧解。此下之又下者也。弟子之求師也。苟不獲上中之師。則與其行也甯解。葢行在師而不預己。解在己而正在師。如弊帛裹黃金。不以帛弊棄金而不取。事師亦然。不以師之涼德而不取解也。正以澆漓之世。以解求師可必也。解行全而求師難可必也。故雪山大士。為半偈捨全身以事羅剎。帝釋天主。為佛法折慢幢而禮野干。古人為法尊師。忘身報恩如此。後世有志於大道者。宜以此為龜鑑焉。</p>
</div>
<div class='div-orig'><p>如其信力輕微。意無專志。麤行淺解。泛漾隨機。觸事則因事生心。緣無則依無息念。既非動靜之等觀。則順有無之得失。然道不浪階。隨功涉位耳。</p>
</div>
<div class='div-commentary'><p style="margin-left:1em">前文顯是。此則簡非。如其信力輕微。意無專志。非但事師無禮。亦乃學道不專。是故其生解也淺。其進行也麤。歷緣對境。則泛漾逐流。攝念觀心。則隨機起妄。機者微也。動之初也。言其生心動念。都無制伏之方。故云泛漾隨機。觸事則因事生心。緣無則依無息念者。正因麤行淺解泛漾隨機。故觸著眾事。則因事而生心。此法生。故種種心生也。緣於空無。則依無而息念。此法滅。故種種心滅也。正以心無主政。逐境隨流。生心非無住而生。息念非知幻而息。無住而生。則先能達境本空。然後依空而生心行度。知幻而息。則先能知法如幻。然後以幻而息滅諸念。所謂知幻即離。不作方便。離幻即覺。亦非漸次。乃動靜而等觀。有無而兼至。尚何是非得失。能潛踪於其間哉。末句結云。然道不浪階。隨功涉位者。此又誡其勿生上慢。無為退屈。以理即事故。而階差宛爾。事即理故。而生佛泯然。泯然故。眾生即佛也。宛爾故。非證莫階也。故能了天台六即而修也。則圓融即行布。行布即圓融之道。可挈而行之。無不中規中矩矣。</p>
</div></div>
<div class='div-other'><a id='mulu7' />
<p class='h1'>○衣食誡警第四</p>
<div class='div-orig'><p>衣食由來。長養栽種。墾土掘地。鹽煑蠶蛾。成熟施為。損傷物命。令他受死。資給自身。<span class='corr'>但</span>畏飢寒。不觀死苦。殺他活己。痛哉可傷。兼用農功。積力深厚。何獨含靈致命。亦乃信施難消。雖復出家。何德之有。</p>
</div>
<div class='div-commentary'><p style="margin-left:1em">此中先言衣食為功過之由。若以之資助色身而入道。則為功。以之恣縱四大而造業。則為過。葢衣多長養而成。故鹽煑蠶蛾。食多栽種而就。故墾土掘地。墾土掘地。則悞傷物命。鹽煑蠶蛾。則故殺眾生。故成熟施為。損傷物命。令他受死。資給自身。此言其過處。下則正寓誡警。故曰但畏飢寒。不觀死苦。殺他活己。痛哉可傷。石壁云。自慮飢寒。飽求衣食。而無慚媿。悲損含靈。教誡經云。若無慚者。與諸禽獸而無有異。又不惟此也。兼用農功。積力深厚。是則此衣此食。皆出於農夫血汗。檀越脂膏。苟無道力。何以克當。故曰何獨含靈致命。亦廼信施難消。若其如此。則雖復出家。何德之有。言及於此。豈不痛心。故毗尼母論云。受人信施。不如法用。放逸其心。廢修道業。入三途中。受重苦報。</p>
</div>
<div class='div-orig'><p>噫。夫欲出超三界。未有絕塵之行。徒為男子之身。而無丈夫之志。但以終朝擾擾。竟夜昏昏。道德未修。衣食斯費。上乖宏道。下闕利生。中負四恩。誠以為恥。故智人思之。甯有法死。不無法生。徒自癡迷。貴身賤法耳。</p>
</div>
<div class='div-commentary'><p style="margin-left:1em">上<span class='corr'>已</span>寄事誡警。今則激勵其志。故先歎噫。以為發端。然後正以其辭。而激勵之。葢凡言出家者。出三界家也。夫三界為果。塵勞為因。此所從來舊矣。今欲出此三界。非絕塵而不可。況出家乃丈夫之事。貴能割恩愛斷塵勞也。若但以塵勞擾擾而不息其妄。竟夜昏昏而不節其睡。道德未成。衣食斯費。烏足為男子之身。具丈夫之志哉。況出家之士。其所急者三。上宏佛道。下利眾生。中報四恩。苟於是而不務。而惟務財色名食睡。返而思之。誠以為恥。能如是思。乃為智人。則甯有法死。不無法生。如佛世有二沙彌。同詣覲佛。道路遠涉。既飢且渴。遇有蟲水。忘齎漉囊。一沙彌曰。甯守渴而死。不破戒以飲有蟲之水。一沙彌曰。甯破佛戒。苟全性命而得見佛。渴者死於道路。生者前往見佛。佛呵之曰。人以戒為佛。不以見為佛。汝破戒而見我。非真見我也。彼守戒而見我。真見我矣。葢佛以五分和合而為法身。彼守戒沙彌。<span class='corr'>已</span>見戒身。況為五分重樓之基址。既<span class='corr'>已</span>堅固其戒基。則定身。慧身。解脫身。解脫知見身。皆當得之。然後可稱全見佛身也。末句結云。徒自迷癡。貴身賤法者。葢言悟而生慧者。必貴法賤身。迷而墜癡者。乃貴身賤法耳。</p>
</div></div>
<div class='div-other'><a id='mulu8' />
<p class='h1'>○淨修三業第五</p>
<div class='div-orig'><p>貪瞋。邪見。意業。妄言。綺語。兩舌。惡口。口業。殺。盜。婬。身業。夫欲志求大道者。必先淨修三業。</p>
</div>
<div class='div-commentary'><p style="margin-left:1em">人生日用所有之業惟三。曰身口意。猶如大地。因倒因起。若修三品十善。以之為出世因。則因起也。以之為三品十惡。則因倒也。故出塵之士。三業不可以不修。不可以不淨。不可以不階乎至淨也。</p>
</div>
<div class='div-orig'><p>然後於四威儀中。漸次入道。乃至六根所對。隨緣了達。境智雙寂。冥乎妙旨。</p>
</div>
<div class='div-commentary'><p style="margin-left:1em">前言淨修三業為助行。此言四儀入道為正修。正修之德不出境智。智為能觀。境為所觀。此之境智。又不外乎日用之間。六根所對。故止觀明陰入處界。楞嚴備二十五門。莫非其事。然正修之方。妙在隨緣了達。境智雙寂。此下文所明事理不二。三觀一心之旨。如是圓修。方契妙旨。</p>
</div>
<div class='div-orig'><p>云何清淨身業。深自思惟。行住坐臥。四威儀中。檢攝三愆。謂殺盜婬。</p>
</div>
<div class='div-commentary'><p style="margin-left:1em">淨身業中。有別明總明。別總二文。皆有止善行善。於別明中。先殺次盜三婬。下文先言殺中止善。</p>
</div>
<div class='div-orig'><p>慈悲撫育。不傷物命。水陸空行。一切含識。命無大小。等心愛護。蠢動蜎飛。無令毀損。</p>
</div>
<div class='div-commentary'><p style="margin-left:1em">於身殺業。欲行止行二善。要先以慈悲撫育為本。次以不傷物命為行。水陸空行。此明物命所依之處廣也。一切含識。此言能依之物命眾也。命無大小。等心愛護。此舉護生之念等也。凡是蠢動蜎飛。一切無令毀損。乃止善之大者也。</p>
</div>
<div class='div-orig'><p>危難之流。殷勤拔濟。方便救度。皆令解脫。</p>
</div>
<div class='div-commentary'><p style="margin-left:1em">此明行善。謂不但不殺。兼能放生。危難之流。則所濟之境亦廣。凡是物命。不<span class='corr'>問</span>人畜。但在危難。莫不殷勤而拔濟之。方便而救度之。皆令解脫。則有二意。一因解脫。即贖其身命。却放逍遙。二果解脫。即為稱唱佛名。歸命說法。植了因種。命終生天。獲花報之樂。將來授記。得成佛之因。道人運心。志雖普廣。力有不及。量力而行。全之者上。如其不然。甯可虧於前業。不可缺於後事。葢生誰無死。徒贖命則才免於一生。死有所因。獲聞名。則終超於永死故也。</p>
</div>
<div class='div-orig'><p>於他財物。不與不取。乃至鬼神有主物。一針一草。終無故犯。</p>
</div>
<div class='div-commentary'><p style="margin-left:1em">此盜業中。止善也。於他財物。不與不取。則所制之戒廣。乃至一針一草。終無故犯。則所限之物嚴。十誦律有六種盜心。謂苦切取。謂乞憐狀。輕慢取。有現威狀。以他名字取。謂我是善知識。觝突取。謂慢罵使伏<span class='corr'>己</span>。受寄取。謂昏昧他寄附。出息取。謂以錢責人之息者。五分律有四種。謂諂心。曲心。瞋心。恐怖心。四分律有十種。謂黑暗心。謂不知因果。邪心謂不識正理。曲戾心。謂諂附。恐怖心。謂恐失之。常有盜他物心。既言常有。則不問多寡。必欲盜耳。決定取。若以力強取。不問可否。寄物取。恐怖取。謂以言恐之。如談他地獄搖撼之事而取財。見便取。謂伺其可取之便而盜之。倚託取。謂假借權勢。摩得伽論有三。強奪取。軟語取。施與還取。皆犯盜戒。</p>
</div>
<div class='div-orig'><p>貧窮乞丐。隨<span class='corr'>己</span>所有。敬心施與。令彼安隱。不求恩報。</p>
</div>
<div class='div-commentary'><p style="margin-left:1em">此盜業中。行善也。謂不但不盜。兼能布施。然世出世間。其所行施同。所用心異。貧窮乞丐。隨<span class='corr'>己</span>所有者與之。令彼安隱。則因彼悲田。成我大悲拔苦。大慈與樂之心也。敬心施與者。則能視彼悲田以等乎敬田也。又不求恩報。則心無所住。不著三有。此其所以為出世間之施也。</p>
</div>
<div class='div-orig'><p>作是思惟。過去諸佛。經無量劫。行檀布施。象馬七珍。頭目髓腦。乃至身命。捨而無恡。我今亦爾。隨有施與。歡喜供養。心無恡惜。</p>
</div>
<div class='div-commentary'><p style="margin-left:1em">石壁云。思齊上聖。久而彌堅。瑜伽云。愚夫修少時。懈怠疑<span class='corr'>已</span>久。聖經無量劫。勤苦為須臾。</p>
</div>
<div class='div-orig'><p>於諸女色。心無染著。</p>
</div>
<div class='div-commentary'><p style="margin-left:1em">於婬業中。先明止善。於諸女色。先指欲境也。心無染著。誡弗生貪也。</p>
</div>
<div class='div-orig'><p>凡夫顛倒。為欲所醉。躭荒迷亂。不知其過。如捉花莖。不悟毒蛇。</p>
</div>
<div class='div-commentary'><p style="margin-left:1em">此言愚人迷欲。因之起過。顛倒者。計不淨以為淨。如以首而為其尾也。為慾所醉者。以色而為酒。飲之不覺其醉。葢世間愚人。慾上又加之慾。躭荒迷亂。不知其過。如醉又加之酒。顛倒瞑眩。不覺其非。如捉花莖。不悟毒蛇者。喻上躭色不顧惡道。涅槃云。如妙花莖。毒蛇纏之。譬如有人性愛花色。不見花莖毒蛇過患。</p>
</div>
<div class='div-orig'><p>智人觀之。毒蛇之口。熊豹之手。猛火熱鐵。不以為喻。<span class='corr'>銅柱</span>鐵床。焦背爛腸。血肉糜潰。痛徹心髓。作如是觀。惟苦無樂。</p>
</div>
<div class='div-commentary'><p style="margin-left:1em">前明愚人之相。今明智者之觀。即以女人之口。為毒蛇之口而螫人。即以女人之手。為熊豹之手而傷命。即以女人之身。為猛火熱鐵抱之而燒人。又以女人之身。冷煖細滑之觸。以為銅柱鐵床。焦爛糜潰於其身。何以故。居因。則能敗國亡家。殞身喪命。致尫瘵虗勞等病。至果。則為地獄銅柱鐵床焦灼身體等報。能作如是觀者。則惟苦而無樂也。</p>
</div>
<div class='div-orig'><p>革囊盛糞。膿血之聚。外假香塗。內惟臭穢。不淨流溢。蟲蛆住處。鮑肆廁孔。亦所不及。</p>
</div>
<div class='div-commentary'><p style="margin-left:1em">前但假觀。此去實觀。革囊盛糞。指腸胃中之所有也。膿血之聚。指革囊中之所有也。外假香塗。藉以掩羞也。內惟臭穢。穢惡充實也。不淨流溢。彌藏彌露也。蟲蛆住處。與物同居也。鮑肆廁孔。亦所不及。極言人身之穢。雖鮑魚之肆。圊廁之孔。亦比之不及。昔一初果人。隔生中忘。婬欲熾盛。其婦不堪。家常供養一聖僧。婦以所苦訴之。僧教曰。彼欲汝時。第告之曰。須陀洹人當如是耶。婦依言道之。其人遂識宿命。厭欲心生。永絕女色。婦見久絕。復欲得之。其夫以一畫瓶。滿中盛糞。封固其口。命婦寶持。而語之曰。汝能持此而弗失。即與如故。婦欣然執之未久。失手迸流臭穢。夫問婦曰。此瓶汝昔愛否。對曰實愛。今能愛否。對曰昔所不知。故寶愛之。今<span class='corr'>已</span>見之。不復愛也。夫曰。吾昔未悟。故與汝情愛彌篤。今<span class='corr'>已</span>悟<span class='corr'>已</span>。不復愛也。</p>
</div>
<div class='div-orig'><p>智者觀之。但見髮毛爪齒。薄皮厚皮。血肉汗淚。涕唾膿脂。筋脈腦膜。黃痰白痰。肝膽骨髓。肺脾腎胃。心膏牓胱。大膓小腸。生臟熟臟。屎尿臭處。如是等物。一一非人。</p>
</div>
<div class='div-commentary'><p style="margin-left:1em">人之所以貪欲者。執有人我故也。今以此身摩頂至踵。觀之中間所有。不過三十六物。質礙歸地。潤溼歸水。暖氣歸火。動搖歸風。始則聚之以為身。終則散之以歸本。中間求之。一一非我。今者妄身。何者為是。如是觀之。畢竟無身。既無有身。則假名為人。與幻化等。男女皆幻。能所俱空。婬與淫者。畢竟何有。胡乃於虗空而搆惡業。致三途苦耶。</p>
</div>
<div class='div-orig'><p>識風鼓擊。妄生言語。詐為親友。其實怨妬。敗德障道。為過至重。應當遠離。如避怨賊。</p>
</div>
<div class='div-commentary'><p style="margin-left:1em">此釋上文。或者之疑。疑者曰。此身空虗。若其無人。何以能言語相親善耶。故釋之曰。能言語者。不過最初託一念識心。妄有緣氣於中積聚。此識與父母<span class='corr'>己</span>三之報風居於臍輪之下。如爐鞲槖鑰。鼓此識風。以擊喉舌齦齶而為語言。非徒喉舌齦齶而能語言也。若能語言。則諸死者尚有舌存。胡不言耶。相親善者。不過四大詐為親善。其實與我作諸怨妬。譬若有人。與怨家結為親友。自雖不即行殺。惟教作諸不善。使之敗德障道。以為罪魁為死因。四大亦然。相與百年。詐為親友。婬殺盜妄。靡不由之。為過至重。是故智者。應當遠離。如避怨賊。</p>
</div>
<div class='div-orig'><p>是故智者觀之。如毒蛇想。甯近毒蛇。不親女色。何以故。毒蛇殺人。一死一生。女色繫縛。百千萬劫。種種楚毒。苦痛無窮。諦察深思。難可附近。</p>
</div>
<div class='div-commentary'><p style="margin-left:1em">前因女色。而通明人身不淨。苦空無常。無我妄執成過。今則會人身之過。而的歸女色。應當以智慧觀之。猶如毒蛇。不可親近。</p>
</div>
<div class='div-orig'><p>是故智者。切檢三愆。改往修來。背惡從善。不殺不盜。放生布施。不行婬穢。常修梵行。</p>
</div>
<div class='div-commentary'><p style="margin-left:1em">前<span class='corr'>已</span>三業別明止行二善。今則總明三業。要在時時切檢三愆。惡則改之。善則行之。此亦總言止行二善也。別明中。不殺不盜不婬。止善也。放生布施梵行。行善也。然有即止善而為行善。如涅槃云。不飲酒肉。施與酒肉。不服花香。施與花香。如是施者。無分文之費。而得名為大施檀越。此佛為世間人能布施。而不能持戒。故讚戒而具大施。使人知施之勝。而莫大於戒。非謂持戒。而不必行施也。</p>
</div>
<div class='div-orig'><p>日夜精勤。行道禮拜。歸憑三寶。志求解脫。於身命財。修三堅法。</p>
</div>
<div class='div-commentary'><p style="margin-left:1em">上明止行二善。猶是人天戒善。不堅牢法。不足以為出世之因。必須日夜精勤。志求解脫。於身命財。修三堅法。此則應依止觀四種三昧。備修十大願王。方合其法。三堅之法。出本事經。一不堅財。貿易堅財。謂一切世間財物。體非堅固。聚散無常。不可久保。若能持用布施清淨梵行之人。遠求無上安樂涅槃。或求當來人天樂果。即為堅固之財。永久不壞矣。是為不堅之財。貿易堅財也。二不堅身。貿易堅身。謂父母所生之身。乃四大假合而成。危脆不實。體非堅固。生滅無常。不可久存。若能持守五戒。清淨無染。修習菩提無上之道。以證金剛不壞之身。是為以不堅身。貿易堅身也。四大者。地大。水大。火大。風大也。五戒者。不殺。不盜。不邪婬。不妄語。不飲酒也。三不堅命貿易堅命。謂人所受之命。雖壽夭不齊。皆同夢幻。體非堅固。倐忽無常。不可久保。若能了知四諦。習習正法。起越生死。以續常住不朽慧命。是為以不堅命。貿易堅命也。</p>
</div>
<div class='div-orig'><p>知身虗幻。無有自性。色即是空。誰是我者。一切諸法。但有假名。無有定實。是我身者。四大五陰。一一非我。和合亦無。內外推求。如水聚沫。浮泡陽燄。芭蕉幻化。鏡像水月。畢竟無人。無明不了。妄執為我。於非實中。橫生貪著。殺生偷盜。婬穢荒迷。竟夜終朝。矻矻造業。雖非真實。善惡報應。如影隨形。作是觀時。不以惡求。而養身命。</p>
</div>
<div class='div-commentary'><p style="margin-left:1em">此大師誡勸行人。不可以惡求而養身命。何以故。世人只為不達一切法空。以身命而為實有。是故惡求多求以養身命。不知身非實有。命不我延。何得以人間虗幻之身。造地獄真實之罪。以閻浮須臾之命。貽惡道長久之因。以五欲苟合之樂。嬰摧折色心之苦。文有法喻。合有結責。細尋可知。</p>
</div>
<div class='div-orig'><p>應自觀身。如毒蛇想。為治病故。受於四事。身著衣服。如裹癰瘡。口䬸滋味。如病服藥。節身儉口。不生奢泰。聞說少欲。深樂修行。</p>
</div>
<div class='div-commentary'><p style="margin-left:1em">此及下文。乃勸行人為治病故。應受四事。葢人身者。法身慧命之一大瘡疣也。身瘡畏寒醜。非衣服之藥而不治。口瘡畏飢饉。非飲食之藥而不治。故曰身著衣服。如裹癰瘡。既因病而設藥。弗執藥以成病。宜節身而儉口。少欲而知足。不生奢泰。深樂修行。</p>
</div>
<div class='div-orig'><p>故經云。少欲頭陀。善知止足。是人能入賢聖之道。</p>
</div>
<div class='div-commentary'><p style="margin-left:1em">引證中意。言欲修少欲知足之行。須尚頭陀抖擻之教。事具十二頭陀經。既依阿蘭若樹下塚間露地常坐不臥。則能於住處臥具而修止足也。既依常乞食一坐食次第乞。則能於飲食而修止足也。既但三衣糞掃衣不畜餘長。則能於衣服而修止足也。既依腐爛藥而治病。則能於醫藥而修止足也。此為比丘入道之行門。三乘聖賢之標幟也。</p>
</div>
<div class='div-orig'><p>何以故。惡道眾生。經無量劫。闕衣乏食。呌喚號毒。飢寒切楚。皮骨相連。我今暫闕。未足為苦。</p>
</div>
<div class='div-commentary'><p style="margin-left:1em">古德云。出家之人。三常不足。謂衣。食。睡眠。此三不足。真實為道。於是滿足。多生放逸。長而說淨。不生放逸。亦有道之士也。既頭陀而苦行。必三常之不足。人於不足之時。當念惡道之苦雖不足而常知足也。</p>
</div>
<div class='div-orig'><p>是故智者。貴法賤身。勤求至道。不顧形命。是名淨修身業。</p>
</div>
<div class='div-commentary'><p style="margin-left:1em">愚人必貴身而賤法。則身先而道後。惟形命是顧智者必貴法而賤身。則身後而道先。惟大道是求愚智不相及者如此。道不道。亦因是以判矣。</p>
</div>
<div class='div-orig'><p>云何淨修口業。深自思惟。口之四過。生死根本。增長眾惡。傾覆萬行。遞相是非。是故智者。欲㧞其源。斷除虗妄。修四實語。正直。柔軟。和合。如實。此之四語。智者所行。</p>
</div>
<div class='div-commentary'><p style="margin-left:1em">凡淨修口業。當自思惟。口之出言。有過有功。過則口四惡業。即綺語。惡口。兩舌。妄語。此之四語能遞相是非。增長過惡。傾覆萬行。成生死根本。是為過也。愚人以四惡培其根。是故生死之本日以增。智者以四實㧞其源。是故涅槃之性日以長。</p>
</div>
<div class='div-orig'><p>何以故。正直語者。能除綺語。柔軟語者。能除惡口。和合語者。能除兩舌。如實語者。能除妄語。</p>
</div>
<div class='div-commentary'><p style="margin-left:1em">行人既知口業功過。是非不同。復應須知功能除過。如藥能治病。必與病相反。口業亦然。正直與綺語反。無委曲故。柔軟與惡口反。無麤暴故。和合與兩舌反。無鬬搆故。實語與妄語反。無虗偽故。而此四語。又必相須而進。何以故。葢正直無三。則失之於剛。柔軟無三。則失之於媚。和合無三。則失之於苟。如實無三。則失之於野。正當以一為主。以三為賓。主賓合行。既善且美。</p>
</div>
<div class='div-orig'><p>正直語者有二。一稱法說。命諸聞者。信解明了。</p>
</div>
<div class='div-commentary'><p style="margin-left:1em">稱法。即依本有之事法也。法相差別。分明決擇。能令聞者信解明了。</p>
</div>
<div class='div-orig'><p>二稱理說。令諸聞者。除疑遣惑。</p>
</div>
<div class='div-commentary'><p style="margin-left:1em">理者。文也。性也。依文而析。稱性而談。能令人斷權疑。生實信。</p>
</div>
<div class='div-orig'><p>柔軟語亦二。一者安慰語。令諸聞者。歡喜親近。</p>
</div>
<div class='div-commentary'><p style="margin-left:1em">人之所以遠<span class='corr'>己</span>而不喜近者。以其有逆語而拒之也。今既安慰。故能使人歡喜親近。</p>
</div>
<div class='div-orig'><p>二者宮商清雅。令諸聞者。愛樂受習。</p>
</div>
<div class='div-commentary'><p style="margin-left:1em">宮商舉五音之二。若人語言既中五音。又能辭辯清雅。孰有聞者。不愛樂受習。然四語中。有勉然可學者。有勉學而不能成者。惟宮商清雅為難能也。以其人有南北。音有清濁。口有辯訥。氣有通塞。求其人於千一。吾不能於旦暮遇。噫。善說法者。於音聲之道亦難矣哉。</p>
</div>
<div class='div-orig'><p>和合語者亦二。一事和合。見鬬諍人。諫勸令捨。不自稱譽。卑遜敬物。</p>
</div>
<div class='div-commentary'><p style="margin-left:1em">見人鬬諍勸諫令捨。固謂之和合語矣。又不邀功伐善而自稱譽。兼之卑遜敬物。此和之至和者也。</p>
</div>
<div class='div-orig'><p>二理和合。見退菩提心人。殷勤勸進。善能分別菩提煩惱。平等一相。</p>
</div>
<div class='div-commentary'><p style="margin-left:1em">退菩提心者。以其與煩惱性互相乖角。若水火之同器。由是或菩提之水而不能滅煩惱之火。反為煩惱火之所煎沸。煩惱勝而菩提所以退也。葢他未聞圓頓。煩惱即菩提之教也。今則善能分別菩提煩惱。平等一相。相與和合為一體。則不諍而和合矣。</p>
</div>
<div class='div-orig'><p>如實語者亦二。一事實者。有則言有。無則言無。是則言是。非則言非。</p>
</div>
<div class='div-commentary'><p style="margin-left:1em">有無不逾其言。固道人之實語。是非不絕其口。豈出家之直言。當是於物理之論。不越其是非耳。</p>
</div>
<div class='div-orig'><p>二理實者。一切眾生。皆有佛性。如來涅槃。常住不變。</p>
</div>
<div class='div-commentary'><p style="margin-left:1em">理實語者。乃稱性宣說。一切眾生皆有佛性。與佛不異。則生即無生。如來涅槃。常住不變。與生無殊。則滅元不滅。</p>
</div>
<div class='div-orig'><p>是以智者。行四實語。觀彼眾生。曠劫<span class='corr'>已</span>來。為彼四過。之所顛倒。沉淪生死。難可出離。</p>
</div>
<div class='div-commentary'><p style="margin-left:1em">智者欲遷善以清修。須觀惡而知過。眾生由四顛倒以沉淪。我當循四正道以出離。</p>
</div>
<div class='div-orig'><p>我今欲拔其源。觀彼口業。唇舌牙齒。咽喉臍響。識風鼓擊。音出其中。</p>
</div>
<div class='div-commentary'><p style="margin-left:1em">欲遏其流。當拔其源。拔源乃當遡流以尋源。得源則可拔。其流可遏矣。流者。四惡語也。語由寄聲。而音聲又由唇舌牙齒等。自外而遡至於臍。臍出息風。故上擊成聲。發為言語。然而息又由識之所主。故曰識風鼓擊。是則欲息其聲。當息其息。欲息其息。當息其心。非曰總不言也。而心君持正。以司其令也。</p>
</div>
<div class='div-orig'><p>由心因緣。虗實兩別。實則利益。虗則損減。實是起善之根。虗是生惡之本。善惡根本。由口言詮。詮善之言。名為四正。詮惡之語。名為四邪。邪則就苦。正則歸樂。善是助道之緣。惡是敗德之本。</p>
</div>
<div class='div-commentary'><p style="margin-left:1em">上令遡流尋源。既得其心。苟欲拔之。先知功過。改之從之。捨四邪而歸四正。不徒為生善致樂。亦可以為助道證真。</p>
</div>
<div class='div-orig'><p>是故智者。要心扶正。實語自立。誦經念佛。觀語實相。言無所存。語默平等。是名修口業。</p>
</div>
<div class='div-commentary'><p style="margin-left:1em">前明口業止善。今又兼明口業行善。止行兼進。故能滅惡而生善也。然又須觀語實相。非有非無。語默平等。不多不少。不以夥言而致失。弗事啞法以招譏。方名口業清淨也。</p>
</div>
<div class='div-orig'><p>云何淨修意業。深自思惟。善惡之源。皆從心起。邪念因緣。能生萬惡。正觀因緣。能生萬善。</p>
</div>
<div class='div-commentary'><p style="margin-left:1em">三業因緣。意為根本。意苟有念。身口隨之。善調三業者。又當先慎意業以為其本。</p>
</div>
<div class='div-orig'><p>故經云。三界無別法。惟是一心作。當知心是萬法之根本也。</p>
</div>
<div class='div-commentary'><p style="margin-left:1em">引證中。且心作諸法。未言萬法惟心。</p>
</div>
<div class='div-orig'><p>云何邪念。無明不了。妄執為我。我見堅固。貪瞋邪見。橫計所有。生諸染著。</p>
</div>
<div class='div-commentary'><p style="margin-left:1em">種種邪念。莫不始於無明。不了五陰無我。萬法本空。由是我見堅執。人相角立。貪瞋邪見。橫計染著。起信所謂。無明不覺生三細。境界為緣長六麤是也。</p>
</div>
<div class='div-orig'><p>故經云。因有我故。便有我所。故起於斷常六十二見。</p>
</div>
<div class='div-commentary'><p style="margin-left:1em">我者。外道所計之神我也。我所者。謂五陰是神我所依之處所也。有時或計色即是我。離色是我。我大色小。色住我中。色大我小。我住色中。一陰計四餘四亦然。成二十。歷過去現在未來。成六十。加根本斷常。有六十二。</p>
</div>
<div class='div-orig'><p>見思相續。九十八使。三界生死。輪迴不息。</p>
</div>
<div class='div-commentary'><p style="margin-left:1em">上六十二見。惟得通定外道所發。今見惑八十八使。加思惑十使。則悠悠凡夫。與諸外道。皆共有之。</p>
</div>
<div class='div-orig'><p>當知邪念。眾惡之本。是故智者。制而不隨。</p>
</div>
<div class='div-commentary'><p style="margin-left:1em">眾生無始。莫不具於邪念。愚人隨而不制。所以成惑。智者制而不隨。所以成智。</p>
</div>
<div class='div-orig'><p>云何正觀。彼我無差。色心不二。</p>
</div>
<div class='div-commentary'><p style="margin-left:1em">正觀之法。先了三界惟心。萬法惟識。惟心則人<span class='corr'>己</span>一體。而誰彼誰此。惟識則依正不二。而何色何心。誰彼誰此。則彼我之分別忘。何色何心。則色心之能所絕。怨親平等。混和於法界之源。境智圓融。寂滅於真如之海。內惑不作。外境都捐。尚何惑業輪迴之有哉。</p>
</div>
<div class='div-orig'><p>菩提煩惱。本性無殊。生死涅槃。平等一照。</p>
</div>
<div class='div-commentary'><p style="margin-left:1em">生死即涅槃。煩惱即菩提。本出淨名經。天台立圓頓宗旨。本依乎此。即大師從天宮悟入。亦得乎此。上言彼我無差。色心不二。苟微此。則旨無所歸矣。是故能於此二。達本性無殊。平等一照。則心心絕待。念念圓融。三觀正修。思過半矣。</p>
</div>
<div class='div-orig'><p>故經云。離我我所。觀於平等。我及涅槃。此二皆空。</p>
</div>
<div class='div-commentary'><p style="margin-left:1em">微離我我所。則不能觀於平等。微觀於平等。則不能離我我所。言平等者。我及涅槃。二皆空耳。</p>
</div>
<div class='div-orig'><p>當知諸法。但有名字。故經云。乃至涅槃。亦但有名字。又云。文字性離。名字亦空。</p>
</div>
<div class='div-commentary'><p style="margin-left:1em">諸法但有名字。則名無實名。名無實名。則體無實體。如是則煩惱非煩惱。菩提非菩提。生死涅槃亦復如是。故涅槃云。誰有煩惱。而言毗婆舍那能破煩惱。然則誰有菩提。而言煩惱能障菩提。菩提煩惱。二性既空。則諸法涅槃。<span class='corr'>但</span>有名字。又文字性離。則名字亦空。名實俱空。故諸法平等。</p>
</div>
<div class='div-orig'><p>何以故。法不自名。假名詮法。法既非法。名亦非名。名不當法。法不當名。名法無當。一切空寂。</p>
</div>
<div class='div-commentary'><p style="margin-left:1em">肇法師云。名無召體之功。體無應名之實。無名無實。名實安在。葢世出世間之法。皆是眾生妄計假立名字。遂執之以為真實。由是緣名責相。逐影忘形。不知法既非法。名亦非名。兩皆無當。本來空寂。</p>
</div>
<div class='div-orig'><p>故經云。法無名字。言語斷故。</p>
</div>
<div class='div-commentary'><p style="margin-left:1em">假名不能詮實法。以其假實不同故也。</p>
</div>
<div class='div-orig'><p>是以妙相絕名。真名非字。何以故。無為寂滅。至極微妙。絕相離名。心言路絕。當知正觀。遡源之要也。</p>
</div>
<div class='div-commentary'><p style="margin-left:1em">妙相<span class='corr'>但</span>絕名。非無真體。真名但非字。非無真名。良以無為寂滅。至極妙微。故絕相離名。名所不能名心言路絕。思所不能到。如是正觀。方能遡源。</p>
</div>
<div class='div-orig'><p>是故智者。正觀因緣。萬惑斯遣。境智雙忘。心源淨矣。是名淨修意業。</p>
</div>
<div class='div-commentary'><p style="margin-left:1em">因緣者。所觀之事境也。即上所明彼我色心。菩提煩惱是也。正觀者。能觀之理。觀能融事以歸理。即上所明。無差不二。名實雙忘之智慧也。能如是觀萬惑不遣而自遣。境智不忘而自忘。惑遣觀忘。心源了然清淨矣。</p>
</div></div>
<div class='div-other'><a id='mulu9' />
<p class='h1'>○三乘漸次第六</p>
<div class='div-orig'><p>夫妙道沖微。理絕名相之表。至真虗寂。量越羣數之外。</p>
</div>
<div class='div-commentary'><p style="margin-left:1em">本欲明說。先言無說以標本。葢無說為所說之理。有說為能詮之教。能了無說則不妨有說。是則終日無言而熾然演說。終日說法而寂爾無聲。所謂說時默。默時說。大施門中無壅塞。</p>
</div>
<div class='div-orig'><p>而能無緣之慈。隨有機而感應。不二之旨。逐根性而區分。順物忘懷。施而不作。終日說示。不異無言。設教多途。無乖一揆。</p>
</div>
<div class='div-commentary'><p style="margin-left:1em">石壁云。不疾而速。感而遂通。故能朗然元照。鑒於未形。如來乘莫二之真心。吐不一之殊教。乖而不可異者。其惟聖人乎。又曰。順物照俗。忘懷照真。終日施為。同歸無作。</p>
</div>
<div class='div-orig'><p>是以大聖慈悲。隨機利物。統其幽致。羣籍非殊。</p>
</div>
<div class='div-commentary'><p style="margin-left:1em">慈悲利物。乃從體以起用。自無差而為差者也。幽致非殊。乃即用而即體。即差別而為無差者也。</p>
</div>
<div class='div-orig'><p>中下之流。觀諦緣而自小。高上之士。御六度而成大。</p>
</div>
<div class='div-commentary'><p style="margin-left:1em">三乘漸次渡河。天台判在通教。若約時說。乃在生熟二酥。約化儀說。乃屬於漸。約不定。則如來不思議力。一音演說。得解隨機。約秘密。則如來或為此人說四諦。或為彼人說因緣說六度等。彼此互不相知。今文正明不定。故曰中下自小。高上成大。豈非上中下乘在機。而不在佛乎。</p>
</div>
<div class='div-orig'><p>由是品類愚迷。無能自曉。或因說而悟解。故號聲聞。</p>
</div>
<div class='div-commentary'><p style="margin-left:1em">此明下智得名之所自也。謂聞四諦聲而悟道。故號聲聞。</p>
</div>
<div class='div-orig'><p>原其所修。四諦而為本行。</p>
</div>
<div class='div-commentary'><p style="margin-left:1em">此明下智修行之所本也。謂能知苦斷集慕滅修道故。</p>
</div>
<div class='div-orig'><p>觀無常而生恐。念空寂以求安。患六道之輪迴。惡三界之生死。</p>
</div>
<div class='div-commentary'><p style="margin-left:1em">此明下智趣向之本志也。生死固無常。菩薩處之而不畏。涅槃固安隱。菩薩慕之而未暇。以其有慈悲大志故也。故於六道三界。處之怡然。聲聞反是故於是。生恐惡患。尋樂求安。</p>
</div>
<div class='div-orig'><p>見苦常懷厭離。斷集恒畏其生。證滅獨契無為。修道惟論自度。</p>
</div>
<div class='div-commentary'><p style="margin-left:1em">此明下智觀四諦所以成聲聞之故。葢四諦法門。四教通用。惟觀其根性進解何如。圓教亦觀四諦。彼何以獨稱無作。以其能解生死即涅槃。煩惱即菩提等。惟此聲聞則不然。如空中本自無<span class='corr'>刺</span>。彼故見苦而常懷厭離以拔之。見集而恒畏其生以斷之。虗空亦本自無得。彼故慕滅而獨契之。修道而獨度之。此其所以為下智也。然此但言藏教爾。通教則非然。以其能解色即是空。非色滅空故也。</p>
</div>
<div class='div-orig'><p>大誓之心未普。攝化之道無施。六和之敬空然。三界之慈靡運。因乖萬行。果闕圓常。六度未修。非小何類。如是則聲聞之道也。</p>
</div>
<div class='div-commentary'><p style="margin-left:1em">大誓未普。從容與而言之也。若峻辭奪之。正當言其不普。誓既不普。攝化何施。所謂如麞獨跳。不顧後羣者也。六和敬者。石壁云。一同戒和敬。二同見和敬。三同行和敬。四身慈和敬。五口慈和敬。六意慈和敬。余曰。聲聞非無六和之敬。第歸之於空。然而<span class='corr'>己</span>六和既空。慈悲不運。若菩薩欲圓萬德之果。須順萬行之因。聲聞因行有乖。果德豈能不闕。六度曠然不修。自非小乘何類。所以判入聲聞乘也。</p>
</div>
<div class='div-orig'><p>或有不因他說。自悟非常。偶緣散而體真。故名緣覺。</p>
</div>
<div class='div-commentary'><p style="margin-left:1em">梵語辟支迦羅。此稱獨覺。亦稱緣覺。不因他說。自悟無常。單言獨覺也。偶緣散而體真。兼言緣覺也。</p>
</div>
<div class='div-orig'><p>原其所習。十二因緣。而為本行。</p>
</div>
<div class='div-commentary'><p style="margin-left:1em">十二因緣有三種。三世。一期。一念下且言其三世。</p>
</div>
<div class='div-orig'><p>觀無明而即空。達諸行而無作。二因既非其業。五果之報何酬。愛取有以無疵。老死亦何所累。</p>
</div>
<div class='div-commentary'><p style="margin-left:1em">無明與行。過去二支因也。通教緣覺。能了煩惱即空。結業無作。識。名色。六入。觸。受。現在五支果也。因既即空。果亦何得。故曰二因非業。五果何酬。愛。取。有。三支現在因也。由有現在三支之因。故感未來二支老死之果。愛取既<span class='corr'>已</span>無疵。老死故無所累。此緣覺觀因緣滅相。入道之法也。</p>
</div>
<div class='div-orig'><p>故能翛然獨脫。淨處幽居。觀物變而悟非常。覩秋零而入真道。四儀庠序。攝心慮以恬愉。性好單棲。憩閑林而自適。</p>
</div>
<div class='div-commentary'><p style="margin-left:1em">此明獨覺。謂獨宿孤峯。樂獨善寂。觀物變易。自悟無生。如國王見落花而悟道。比丘聽釧聲而證真。</p>
</div>
<div class='div-orig'><p>不欣說法。現神力以化他。無佛之世出興。作佛燈之後燄。</p>
</div>
<div class='div-commentary'><p style="margin-left:1em">初心菩薩。能說法而未能現通。緣覺獨覺。能現通而不能說法。惟佛與佛。乃兼有之。然而又有現通不現通諸緣覺獨覺。說法不說法諸緣覺獨覺。亦不得一準。</p>
</div>
<div class='div-orig'><p>身惟善寂。意翫清虗。獨宿孤峯。觀物散滅。利他不普。自益未圓。於下有勝。於上不足。兩非其類。位取中乘。如此。辟支佛道也。</p>
</div>
<div class='div-commentary'><p style="margin-left:1em">辟支取唯如鹿。亦能匡徒領眾。第利他不普耳。自益未圓。且約通教言之。辟支先侵正使。少侵習氣菩薩至果時。正習俱盡。以此二事。以定三人。今則於下有勝。於上不足。在季孟之間。故號辟支迦羅。</p>
</div>
<div class='div-orig'><p>如其根性本明。元功宿著。學非博涉。解自先知。</p>
</div>
<div class='div-commentary'><p style="margin-left:1em">此明菩薩乘。皆由宿秉。積功累德。不止一生。誠非學聚問辨而來。</p>
</div>
<div class='div-orig'><p>心無所緣。而能利物。慈悲至大。愛見之所不拘。</p>
</div>
<div class='div-commentary'><p style="margin-left:1em">石壁云。有悲無智。愛見是生。有智無悲。墮二乘地。今以忘機之智。導無緣之悲。所以為通教菩薩也。金剛三昧經云。若化眾生。不生於化。不生無化。其化大焉。</p>
</div>
<div class='div-orig'><p>終日度生。不見生之可度。</p>
</div>
<div class='div-commentary'><p style="margin-left:1em">金剛般若云。滅度一切眾生。實無眾生得滅度者。此之謂也。</p>
</div>
<div class='div-orig'><p>一異齊旨。解惑同源。人法俱空。故名菩薩。</p>
</div>
<div class='div-commentary'><p style="margin-left:1em">石壁云。一謂照真。異謂照俗。真俗雖異。妙旨不殊。解惑例然。自利。則大智為首。<span class='corr'>已</span>證二空。利他。則大悲為先。長遊六趣。悲智俱運。故號菩提薩埵焉。</p>
</div>
<div class='div-orig'><p>原其所修。六度而為正因。</p>
</div>
<div class='div-commentary'><p style="margin-left:1em">藏通菩薩。皆修六度。應以事理二種別之。今正言修理六度也。</p>
</div>
<div class='div-orig'><p>行施。則盡命傾財。</p>
</div>
<div class='div-commentary'><p style="margin-left:1em">身命財。三者俱施。如此行檀。修三堅法。</p>
</div>
<div class='div-orig'><p>持戒。則吉羅無犯。</p>
</div>
<div class='div-commentary'><p style="margin-left:1em">七聚淨戒。雖最小者。為突吉羅。而亦無犯。況其大者乎。又應云。性重譏嫌。二皆無犯。</p>
</div>
<div class='div-orig'><p>忍辱。則深明非我。割截何傷。安耐毀譽。八風不動。</p>
</div>
<div class='div-commentary'><p style="margin-left:1em">經云。我於往昔。節節支解。若有我相人相眾生相壽者相。應生瞋恨。石壁云。良由四相即空。順違無地。稱法成想。故曰深明。八風者。利衰毀譽。稱譏苦樂。</p>
</div>
<div class='div-orig'><p>精進。則勤求至道。如救頭然。自行化他。剎那之頃無間。</p>
</div>
<div class='div-commentary'><p style="margin-left:1em">精則不雜。進則不退。不雜不退。以求大道。如救頭然之急。如喪考妣之哀。二利兼行。雖剎那亦無少間。如是可謂真精進也。</p>
</div>
<div class='div-orig'><p>禪那。則身心寂怕。安般希微。住寂定以自資。運四儀而利物。</p>
</div>
<div class='div-commentary'><p style="margin-left:1em">入定之法。宜調身調息調心。入則調麤而至細。出則調細以出麤。住則三事以均調。所謂入出住百千三昧是也。梵語安那般那。此云遣來遣去。即調息之方也。謂菩薩住則修寂。定以自資。出則運四儀而利物。莫非自他兼利之事也。</p>
</div>
<div class='div-orig'><p>智慧。則了知緣起。自性無生。萬法皆如。真源至寂。</p>
</div>
<div class='div-commentary'><p style="margin-left:1em">中論云。因緣所生法。我說即是空。豈非自性無生乎。以此充擴一切。則萬法皆如。而真源至寂矣。</p>
</div>
<div class='div-orig'><p>雖知煩惱無可捨。菩提無可取。而能不證無為。度生長劫。</p>
</div>
<div class='div-commentary'><p style="margin-left:1em">前明菩薩能達假而即空。今則能從空而出假。於無可捨中。吾故捨之。無可求中。吾故求之。不證無為。度生長劫。</p>
</div>
<div class='div-orig'><p>廣修萬行。等觀羣方。下及諦緣。上該不共。</p>
</div>
<div class='div-commentary'><p style="margin-left:1em">般若有共不共。共則三人同修。即下及諦緣等觀。通理不共。則獨菩薩法。非但六度有別。亦乃道觀雙流。</p>
</div>
<div class='div-orig'><p>大誓之心普被。四攝之道通收。總三界以為家。括四生而為子。悲智雙運。福慧兩嚴。超越二乘。獨居其上。如是則大乘之道也。</p>
</div>
<div class='div-commentary'><p style="margin-left:1em">此讚菩薩其心普。其行通。其家大。其子多。而悲智雙運。福慧兩嚴。故能超越居上。以成大乘之道也。</p>
</div>
<div class='div-orig'><p>是以一真之理。逐根性以階差。取益隨機。三乘之唱備矣。</p>
</div>
<div class='div-commentary'><p style="margin-left:1em">理本無差。教隨機異。諦緣度法。唱為三乘。</p>
</div>
<div class='div-orig'><p>然而至理虗元。窮微絕妙。尚非其一。何是於三。</p>
</div>
<div class='div-commentary'><p style="margin-left:1em">此下示一而為三。三本是一。先明一本非一。令其於三忘三。忘三。則會歸於一。歸一。則一與俱忘。方契虗元絕妙之旨。</p>
</div>
<div class='div-orig'><p>不三之三而言三。不一之一而言一。</p>
</div>
<div class='div-commentary'><p style="margin-left:1em">欲使忘三。先須了其不三。欲使忘一。先須了其不一。是則不三之三則可忘。不一之一則可泯也。</p>
</div>
<div class='div-orig'><p>一三非三尚不三。三一之一亦何一。</p>
</div>
<div class='div-commentary'><p style="margin-left:1em">即一之三。則三即一。故三非三。三非三故。尚不三即三之一。則一即三故。一非一。一非一故。一何一。</p>
</div>
<div class='div-orig'><p>一不一。自非三。三不三。自非一。</p>
</div>
<div class='div-commentary'><p style="margin-left:1em">一尚不一。則三本非三。故自非三。三尚不三。則一本非一。故自非一。</p>
</div>
<div class='div-orig'><p>非一一非。三不留。非三三非。一不立。不立之一。本無三。不留之三。本無一。</p>
</div>
<div class='div-commentary'><p style="margin-left:1em">夫三因一立。一既非一。而三豈留。一因三會。三即非三。而一豈立。不立之一一既空。又何有於三。故本無三。不留之三三既無。又何有於一。故本無一。</p>
</div>
<div class='div-orig'><p>一三本無。無亦無。無無。無本。故絕妙。</p>
</div>
<div class='div-commentary'><p style="margin-left:1em">一三雖無。若存於無。無則非妙。故即此無。而亦無之。苟無其無。則無有一三之根本。方能臻於至理虗元。窮微絕妙之體。言絕妙者。絕一三有無形對之麤迹也。</p>
</div>
<div class='div-orig'><p>如是。則一何所分。三何所合。合分自於人耳。何理異於言哉。</p>
</div>
<div class='div-commentary'><p style="margin-left:1em">能如此知。則一自住一。元不分三。三自住三。三不合一。今言始從一理。而分為三乘。未合三乘。而歸於一理者。乃從三乘之機。而自分自合耳。三乘所證之理。豈為人分之果異。合之果同哉。</p>
</div>
<div class='div-orig'><p>譬夫三獸渡河。河一甯從獸合。復何獨河非獸合。亦乃獸不河分。</p>
</div>
<div class='div-commentary'><p style="margin-left:1em">涅槃經。明三獸渡河。謂象馬兔也。兔浮水面。馬才沒身。象直到底。以喻通教三人。破惑證真。淺深有異。然而獸不同。而河自合一。河之一。甯從獸而方一哉。以喻理原自一。非從人合而後一也。即獸自異。而河元不分。以喻人雖三。而理不為之三也。</p>
</div>
<div class='div-orig'><p>河尚不成三河。豈得以河而合獸。獸尚不成一獸。豈得以獸而三河。</p>
</div>
<div class='div-commentary'><p style="margin-left:1em">河祇是一。豈得以一河而合三獸。喻理本不異。豈得以理而合三乘。獸本是三。豈得以三獸而成三河。喻機本為三。豈得以三乘而為三理。</p>
</div>
<div class='div-orig'><p>河非獸而何三。獸非河而何一。</p>
</div>
<div class='div-commentary'><p style="margin-left:1em">石壁云。理不是機。自一。機不是理。恒三。</p>
</div>
<div class='div-orig'><p>一河獨包三獸。而河未曾三。三獸共履一河。而獸未甞一。</p>
</div>
<div class='div-commentary'><p style="margin-left:1em">喻一理以應三機。而理不為機以成三。三機共觀一理。而機不為理以為一。</p>
</div>
<div class='div-orig'><p>獸之非一。明其足有長短。河之不三。知其水無深淺。水無深淺。譬法之無差。足有短長。類智之有明昧。</p>
</div>
<div class='div-commentary'><p style="margin-left:1em">以法合喻。可知。</p>
</div>
<div class='div-orig'><p>如是。則法本無三。而人自三耳。</p>
</div>
<div class='div-commentary'><p style="margin-left:1em">結文亦可知。</p>
</div>
<div class='div-orig'><p>今之三乘之初。四諦最標其首。法之既以無差。四諦亦何非大。而言聲聞同觀之位。居其小者哉。</p>
</div>
<div class='div-commentary'><p style="margin-left:1em">四諦通三乘。亦通四教。十二因緣。則廣說四諦。六度。則舉道滅以該苦集。義通四教。略如前註。</p>
</div>
<div class='div-orig'><p>是知諦似於河。人之若獸。聲聞最劣。與兔為儔。雖復奔波。甯窮浪底。未能知其深極。位自居卑。何必觀諦之流。一槩同其成小。</p>
</div>
<div class='div-commentary'><p style="margin-left:1em">石壁云。下智不深。觀之自小。上根所造。甯同小哉。</p>
</div>
<div class='div-orig'><p>如其智照高明。量齊香象。則可以窮源盡際。煥然成大矣。</p>
</div>
<div class='div-commentary'><p style="margin-left:1em">智照高明。則能觀之智大。量齊香象。則所階之位優。窮源極際。則所證之理深。</p>
</div>
<div class='div-orig'><p>故知下智觀者。得聲聞果。中智觀者。得緣覺果。上智觀者。得菩薩果。明宗皎然。豈容圖度者矣。</p>
</div>
<div class='div-commentary'><p style="margin-left:1em">涅槃云。下智觀者。得聲聞菩提。乃至上上智觀。得佛菩提。今論三乘。故不言上上也。</p>
</div>
<div class='div-orig'><p>是以聲聞見苦而斷集。緣覺悟集散而觀離。菩薩了達真源。知集本無和合。三人同見四諦。證果之所差殊。</p>
</div>
<div class='div-commentary'><p style="margin-left:1em">只一四諦。三乘所觀不同。以乘三種智慧。聲聞以苦諦為先。知苦而斷集。緣覺觀集諦為先。悟集散而觀空。菩薩以滅諦為首。了達真源。集無和合。四諦同。而證果異也。</p>
</div>
<div class='div-orig'><p>良由觀有淺深。對照明其高下耳。</p>
</div>
<div class='div-commentary'><p style="margin-left:1em">以淺深之觀。對照四諦以明高下。</p>
</div>
<div class='div-orig'><p>是以下乘行下。中上之所未修。上乘行上。而修中下。中行中下。不修於上。上中下之在人。非諦令其大小耳。</p>
</div>
<div class='div-commentary'><p style="margin-left:1em">明三乘之修。有正有兼。上正修上。兼修中下。中正修中。兼修乎下。下根惟能修下。而不能修中上也。</p>
</div>
<div class='div-orig'><p>然三乘雖殊。同歸出苦之要。</p>
</div>
<div class='div-commentary'><p style="margin-left:1em">共破見思之縛。皆出分段生死。不以觀有明昧。而脫苦亦有優劣也。</p>
</div>
<div class='div-orig'><p>聲聞雖小。見愛之惑<span class='corr'>已</span><span class='corr'>祛</span>。故於三界無憂。分段之形滅矣。</p>
</div>
<div class='div-commentary'><p style="margin-left:1em">此去略明聲聞功德。兼判頓漸地位。以寓勸修之意。今此先明聲聞<span class='corr'>已</span>得斷惑出苦。</p>
</div>
<div class='div-orig'><p>三明照耀開朗。八萬之劫現前。六通縱任無為。山壁遊之直渡。時復空中行住。或坐臥之安然。泛沼則輕若鴻毛。涉地則猶如履水。九定之功滿足。十八之變隨心。</p>
</div>
<div class='div-commentary'><p style="margin-left:1em">此明功德圓滿也。三明照耀等。言三明六通悉皆具足也。九定等。言此神通由禪定之所發也。九定十八變備如法數。</p>
</div>
<div class='div-orig'><p>然三藏之佛。望六根清淨位。有齊有劣。同除四住。此處為齊。若伏無明。三藏則劣。佛尚為劣。二乘可知。</p>
</div>
<div class='div-commentary'><p style="margin-left:1em">文出法華元義。彼判四教。皆有果頭之佛。若論斷伏修證。階位天淵。所謂邊方未靜。借職則高。論爵定勳。其位實下。故約三藏果佛。與圓教七信位人。定其優劣。故曰同除四住。此處為齊。若伏無明。三藏則劣。以三藏人。不知有根本無明。況能伏斷。故此六根清淨人為劣也。昔五代錢忠懿王。讀至此不知其義。問天台韶國師。師曰。此是天台教義。當問螺溪羲寂法師。師為之釋疑竟。備言天台教藏。此方兵燹毀滅。惟海東諸國完備。王為遣使。齎幣往聘高麗日本。遺文復還。後世獲覩教觀全文。</p>
</div>
<div class='div-orig'><p>望上斷伏雖殊。於下迷悟有隔。如是則二乘何咎。而欲不修者乎。</p>
</div>
<div class='div-commentary'><p style="margin-left:1em">此寓勸修。故以望上雖殊於圓。於下猶勝於迷。以為發端。故曰。如是則二乘之法何咎。而欲不修。</p>
</div>
<div class='div-orig'><p>如來為對大根。引歸寶所。令修種智。同契圓伊。或毀或譽。抑揚當時耳。</p>
</div>
<div class='div-commentary'><p style="margin-left:1em">此釋或者之疑。疑者曰。若聲聞之行當修。何故如來於大乘經。種種呵斥以為焦敗。不成法器。故釋之曰。如來說法。見大機而為小障。令大不發故。或抑小以揚大。抑偏以譽圓。而作此說。然而聞之獲益。事匪徒然。</p>
</div>
<div class='div-orig'><p>凡夫不了。預畏被呵。甯知見愛尚存。去二乘而甚遠。</p>
</div>
<div class='div-commentary'><p style="margin-left:1em">如來說法。各有時用。見大機。則呵小以揚大。見小機。則讚小而毀妄。凡夫不了此意。未修預畏被呵。豈知二乘之法。乃瀉愛見之黃龍湯。可以為圓修助道。其若不服。守病而死。誰之過歟。</p>
</div>
<div class='div-orig'><p>雖復言其修道惑使諸所不<span class='corr'>祛</span>。非惟身口未端。亦乃心由諂曲。</p>
</div>
<div class='div-commentary'><p style="margin-left:1em">凡夫之人。徒言修道。惑使不驅。則身口何由而端。心路何由而直。</p>
</div>
<div class='div-orig'><p>見生自意。解背真詮。聖教之所不依。明師未曾承受。</p>
</div>
<div class='div-commentary'><p style="margin-left:1em">聖教不依。所以解背真詮。明師未承。所以見生自意。</p>
</div>
<div class='div-orig'><p>根緣非唯宿習。見解未預生知。而能世智辨聰。談論以之終日。時復牽於經語。曲會私情。縱邪說以誑愚人。撥因果而排罪福。</p>
</div>
<div class='div-commentary'><p style="margin-left:1em">世有一等善無宿植。解不生知。假辨聰而談論風生。援經論而傍通曲會。不過誑惑愚聾。撥無因果。</p>
</div>
<div class='div-orig'><p>順情則嬉怡生愛。違意則[怡-台+於][怡-台+諸]懷瞋。三受之狀固然。稱位乃儔菩薩<span class='note-inline'>([怡-台+於][怡-台+諸]中心不快貌)</span>。</p>
</div>
<div class='div-commentary'><p style="margin-left:1em">上既以解驗其邪正。今復以行而測其聖凡。順之則喜。逆之則瞋。居然凡夫三受。胡以菩薩自稱。</p>
</div>
<div class='div-orig'><p>初篇之非未免。過人之釁又縈。大乘之所不修。而復譏於小學。恣一時之強口。謗說之患鏗然。三途苦輪報之長劫。哀哉。吁哉。言及愴然悲酸矣。</p>
</div>
<div class='div-commentary'><p style="margin-left:1em">初篇。四重也。過人之釁又縈。言此人之釁隙繞身而多也。大既不修。又譏於小。恣強口而謗說。嬰長劫之苦輪。誠可哀哉。興言實愴。</p>
</div>
<div class='div-orig'><p>然而達性之人。對境彌加其照。忘心之士。相善不涉其懷。況乎三業之邪非。甯有歷心於塵滴。</p>
</div>
<div class='div-commentary'><p style="margin-left:1em">達性而修。對境無非心性。彌照性以成修。忘心而見。逢緣何莫真如。愈達如而忘善。邪非何有。塵滴何沾。</p>
</div>
<div class='div-orig'><p>是以鑒元之侶。淨三受於心源。滌穢之流。掃七支於身口。</p>
</div>
<div class='div-commentary'><p style="margin-left:1em">三受不淨。則元無以鑒。七支不掃。則奚以滌。所貴乎道者。惟是以為快也。</p>
</div>
<div class='div-orig'><p>無情罔侵塵業。有識無惱蜎螟。幽㵎未足比其清。飛雪無以方其素。</p>
</div>
<div class='div-commentary'><p style="margin-left:1em">能淨三受。能掃七支。無情自不犯偷盜。有情自不犯淫殺。楞嚴云。心尚不緣色香味觸。身三口四。生必無因。清素之懷。不可雲喻。</p>
</div>
<div class='div-orig'><p>養德若羽羣揚翅。望星月以窮高。棄惡若鱗眾驚鉤。投江瀛而盡底。</p>
</div>
<div class='div-commentary'><p style="margin-left:1em">石壁云。養德似鳥沖虗。彌高智路。棄惡如魚避鉤。謹慎行門。</p>
</div>
<div class='div-orig'><p>元曦慚其照遠。上界恧以緣消。</p>
</div>
<div class='div-commentary'><p style="margin-left:1em">石壁云。智照高遠。量越元曦。三有緣消。功逾上界。解行如此。無以加焉。</p>
</div>
<div class='div-orig'><p>境智合以圓虗。定慧均而等妙。桑田改而心無易。海嶽遷而志不移。</p>
</div>
<div class='div-commentary'><p style="margin-left:1em">道如在己。世間相常。山海任其變更。心志豈隨物轉。</p>
</div>
<div class='div-orig'><p>而能處憒非喧。凝神挺照。心源明淨。慧解無方。</p>
</div>
<div class='div-commentary'><p style="margin-left:1em">石壁云。極耳目於視聽。聲色所不能制者。豈不以其即萬物之自虗。故物不能累其神明也。</p>
</div>
<div class='div-orig'><p>觀法性而達真如。鑒金文而依了義。如是則一念之中。何法門而不具。</p>
</div>
<div class='div-commentary'><p style="margin-left:1em">圓修之人。內自觀性。外合了義。一念性具。何法不該。故能達修善修惡。即性善性惡。心性融通。無法不具。可謂圓頓了義之人也。</p>
</div>
<div class='div-orig'><p>如其妙慧未彰。心無準的。解非契理行闕超塵。乖法性而順常情。背圓詮而執權說。</p>
</div>
<div class='div-commentary'><p style="margin-left:1em">凡事圓修。先須開悟妙慧。如善射者。筈筈相拄。無不中的。心心相照。無不越塵。葢照性而智自明。智明而塵自越。其或不然。以無法身與般若。胡能致解脫之神效哉。</p>
</div>
<div class='div-orig'><p>如是。則次第隨機。對根源而設教矣。</p>
</div>
<div class='div-commentary'><p style="margin-left:1em">結成佛說。三乘漸教之所以。如其圓解圓行。則不須此。若解非契理。行闕超塵。乖性順情。背圓執偏。如來不得不隨機對根說三乘之教矣。</p>
</div>
<div class='div-orig'><p>是以敘其綱紀。委悉餘所未明。深淺宗途。略言其趣。三乘之學。影響知其分位耳。</p>
</div>
<div class='div-commentary'><p style="margin-left:1em">三乘法門。關繫實繁。若欲委知。須尋元文。大部今且略言綱紀。令初學知其分位耳。</p>
</div></div>
<p class='juan'>永嘉禪宗集註卷上</p>
</div><!-- end of div[@id='body'] -->
</body></html>