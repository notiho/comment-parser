<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經持驗記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu85' />歷朝金剛經持驗紀下卷</p><p class="byline">荊溪周克復重朗纂</p><p class="byline">男周石校</p><p class="byline">吳郡陳濟生皇士參</p>
<div class='div-other'><a id='mulu86' /><p>宋紹興二年。宋承信。居秀州華亭縣。患翻胃疾。數年百藥無效。忽夜夢一梵僧。謂曰。汝有宿冤。今生受此病苦。凡世間男女。風癱勞臌。盲聾瘖瘂。疾病纏身。經年累月。伏枕臥席。求死不得者。其魂多攝在陰司。考較前生今世。所作罪惡。若能奉施金剛經。或自他書寫。或畢世受持。纔舉心念。遂感陰府官曹。先放魂魄附體。次遇良醫。其病即愈。承信睡覺省悟。明旦。令妻焚香發願。許施金剛經一千卷。復志心受持。隨夢金剛神賜藥一丸。令吞之。次日病減。月餘全瘳。見者聞者。合掌讚嘆。夫眾生從無始以來。起諸無明。造諸罪業。由六根而生三毒。作千惡而感千灾。種種栽地獄根。縛冤對結。世豈有種黃連而不苦者哉。承信盡心受持。識消智長。施經千卷。罪滅福生。般若是良藥。如來是大醫王。勿當面錯過<span class='note-inline'>(出金剛證果)</span>。</p>
</div>
<div class='div-other'><a id='mulu87' /><p>宋蘇州朱進士。平生學舉子業。未聞佛法。偶遊虎丘寺。聞佛印講金剛經。至一切有為法四句。喜未曾有因欲參究全經旨義。偶午睡。夢青衣押五人。朱隨其後。行二里許。至一大街。竟入巷門內。掛青布簾人家。至厨房。桶內有湯。五人皆飲。朱亦將飲。青衣喝曰。聽佛法人不得飲。遂驚覺。乃信步行至大街。入巷果有人家。與所夢合。朱扣門入。主人具言厨房。生六犬。內有一死者。朱驚怖流汗。自謂若不聞佛法。入犬胎矣。因專持念金剛經。壽至八十九歲。八月望日。遍請諸山道友晤別。登後園樹枝上。說偈曰。八十九年朱公。兩手劈破虗空。脚踏浮雲粉碎。立化菩提樹東。遂化去。冒宗起曰。人生五濁數十年。一日十二時中。一念一動。作惡造業。剎那間不知凡幾。大約一生之中。貽數世之業。業愈多則劫愈深。朱公若一失足。犬業滿時。又不知復輪何物。語云。一失人身萬劫難。又云。此身不向今生度。更向何生度此身。朱公得聞佛法。在聞佛印講經。故如來最重為人演說<span class='note-inline'>(出金剛證果)</span>。</p>
</div>
<div class='div-other'><a id='mulu88' /><p>宋淳熈元年。楊州府承局周興。自幼日誦金剛經一卷。太守莫濠。差齎幣千餘貫。往行在壽朝貴。至瓜州渡。郁三店投宿。三與兄郁二。謀財害命。埋離店五里路旁。興因違限。妻子禁責一年矣。及太守被召。赴行在。將抵瓜州。路旁忽見蓮花一朵。令從者折之。斫之不斷。掘地四五尺。見花從死人口中出。眼猶能動。熟視之乃興也。掖歸。次日方能言。具述客店謀害。埋地十八月矣。太守問何以不死不飢。答曰。謀死被埋。昏迷如夢。見一金剛神。將蓮花插口中。沉睡至今。太守嘆曰。甞聞此經有不可思議功德。自愧禁其妻子。且念平日所理公案。豈盡無枉耶。即移牒楊州府官。釋興妻子。拘郁二弟兄成獄。奏聞。郁二郁三處死。觀此。死埋地中。口內尚生蓮花。則至心持經不亂者。其身坐蓮花臺上。又何疑哉<span class='note-inline'>(出金剛證果)</span>。</p>
</div>
<div class='div-other'><a id='mulu89' /><p>宋紹興府寄居郭承恩。將之溫州參軍任。詣天寧寺。焚香發願。挈家九口。到任之日。力行方便。設禁宰牛俟考滿回家。金書金剛經一卷。恭入佛殿供養。比三年考滿。與同僚司法元珍。買舟涉海還鄉。參軍眷屬居前艙。司法居後艙。至紹興府界。風濤大作。四面昏黑。見海內鬼神。鑿船為兩段。前艙順風抵岸。後艙沉溺海中。葢司法受賄狥私。參軍奉公執法。又承金剛力耳。報應之理。善惡既分。禍福立判。一船鑿為兩段。更為奇特。郭參軍。到任三願。誠風波中大法船也<span class='note-inline'>(出感應記)</span>。</p>
</div>
<div class='div-other'><a id='mulu90' /><p>宋范文正公。原籍四川成都。仕蘇州府尹。遂寄居焉。母亡三七。夢泣告曰。母以陽世造業。為泰山府君所羈。日夕受苦難言。吾兒素孝順。乞誦功德經一藏。救㧞母罪。幸勿遲疑。使母一入地獄。便永遠不得超生矣。去復回顧囑云。功德經。即金剛般若也。公昧旦驚哭而醒。即沐浴齋戒。躬就玄墓禪林。延僧諷經七日。至第六日夜。又夢母曰。緣兒至誠禮懺。感白衣大士降凡。持經半卷。今母不但消罪。更得生天。皆佛力也。明辰。兒入經堂。詢之自知。公候法事完滿。備䞋厚酬眾僧。因問第六日諷經。內有只持半卷者。眾俱失色。答曰。所禮經典。俱如數完。豈有只持半卷之事。旁有一僧。從容告云。昨日大眾念經。山僧倚立默看。至第十六分。倐大人至拈香。便歸廚作務。今承問。敢以直對。公即稽手下拜。僧言莫莫。忽騰空不見。緇俗無不瞻仰。公因是創設莫莫禪堂。以誌靈異。至今不泯<span class='note-inline'>(出靈山勝蹟)</span>。</p>
</div>
<div class='div-other'><a id='mulu91' /><p>宋馮侍御。日持誦金剛經三卷。至二十八歲。有他事疏奏。是夜四更。忽見兩使者追入冥府。王曰。汝壽合至七十九。官至樞府。緣汝奏劄損民。當絕祿除算。馮驚愕。告曰。某既陽壽未盡。乞賜再生。誓當畢世持經。力行陰隲。王誡諭曰。凡當權柄。可置一簿。日間作事。夜必書之。既不可書。必不可作。此延年術也。纔舉善念。惠民恤物。必增福壽。稍懷刻剝。上帝隨有嚴譴矣。馮既再生。陰德日著。壽至九十八。官拜丞相。忽一日臥疾。其第九子。方十一歲。出廳前。見牛頭馬面無數。駭問何來。鬼吏答曰。吾等特來迎接閻摩天子。子以所見白父。父笑曰。生為上柱國。死作閻摩王。是吾職也。頌曰。休將訟筆逞文華。廻禮空王樂出家。<span class='corr'>已</span>發一心歸大道。不須六賊苦攔遮。歡同妻妾終成疾。位至公卿一似花。從此晚年憑慧劒。願將名字寄丹霞。索浴更朝衣坐化。又頌曰。大洋海裏打鼓。須彌頂上聞鐘。業鏡將來燦破。翻身透出虗空。馮公以宰相為閻摩。固是正報。亦非上果。然每日三卷。金剛不能敵他事損民之一疏。吁。可畏哉<span class='note-inline'>(出金剛證果)</span>。</p>
</div>
<div class='div-other'><a id='mulu92' /><p>宋柴注。青州人。為壽春郡司理。因鞫謀命獄。一囚言。離城三十里。歇客為生。每過客攜囊重獨宿。夜分殺之。投屍於白沙河中。前後不知若干人。惟謀一老嫗不得。注問其故。囚曰。是年老嫗獨來投宿。某與兄弟見其行李不薄。至更深。遣長子推戶。久乃還云。若有人抵戶不可啟。某不信。携刀自行。及門。穴壁窺之。見紅光中一大人。與房上下等。背門而立。某驚懼失聲。幾於顛仆。天將明。門方啟。嫗理髮誦經不<span class='corr'>已</span>。問何經。曰。金剛經也。乃知昨夜神人。葢金剛云<span class='note-inline'>(出金剛靈應)</span>。</p>
</div>
<div class='div-other'><a id='mulu93' /><p>宋德祐丙子。崇政華家山。華友。常持金剛經。甚有靈驗。是歲大元軍馬至。友以避難密禱於佛。是夜金剛神賜夢云。爾前生殺人未償。其人今托生和州歷陽。姓王名二。現在軍中。爾當死其手。數不能救。趨避無益。友次日端坐。誦經不輟。近午有二人入。將友縛之。大呼王二相公。我當死汝手。一死不爭。容誦經畢。便就戮。軍問何以知我姓名。友以夢告。王二曰。既金剛神托夢。我與汝解却宿冤何如。復留衣別去。友遂誦經數卷。忽無疾坐亡。嗟夫。大數<span class='corr'>已</span>定。雖宿結之冤恨<span class='corr'>已</span>消。而莫逃一死。然得免首領。安然坐逝。豈非善神救護之功哉<span class='note-inline'>(出金剛靈應)</span>。</p>
</div>
<div class='div-other'><a id='mulu94' /><p>宋湖州城南。屠戶陸翁。年二十三歲時。見一雲水僧。稱教化有緣人。陸不領解。僧云。汝殺猪羊無數。何不改業。陸曰。承襲祖業。遽難棄捨。僧曰。不改。則後世必墮此類。觀汝宿有善根。何不受持金剛般若。及妙法蓮華經。消除惡業。言訖。忽不見。陸遂省悟。誓不宰殺。素食投師。繪像一軸。每日就佛前誦金剛經懺悔。惟願所殺眾生。蚤生淨土。未及五年。自能暗誦。年八十一歲。預知卒日。沐浴端坐作頌而化。頌曰。六十餘年專殺業。手提刀秤暗修行。今朝得赴菩提路。水裏蓮華火裏生。人生非善即惡。更無別徑。可容參半以行。我輩日甞間。自安自便。苟且依違。若以為無有大過。即此便足直入迷塗。故狠惡之人。放刀證果。為力反易而習氣薰熟。不陰不陽。似夢似醒者。一刀兩段。為力反難<span class='note-inline'>(出金剛證果)</span>。</p>
</div>
<div class='div-other'><a id='mulu95' /><p>宋荊州江陵縣。李玄宗女。十三歲時。夢一梵僧。謂曰。汝有善根。何不持念金剛經。又云。世間善男子。善女人。每日淨心能誦一卷。陽間增壽。命終。即生天界。若能究竟般若。直到涅槃彼岸。即或未達經意。死去陰府亦不能拘錄。當生富貴家。受諸勝報。玄宗女信之。遂日誦金剛經三卷。年二十四。不願有家。忽患傷寒。三日卒。冥王照勘無罪。及見女子頭上。有佛顯現。王云。此女有般若功。即放還魂。臨放時。王囑曰。汝父造業。致先減陽壽二紀。不久追來對證。因汝父好取生魚切鱠。今有魚七千餘頭。狀訴索命。歸問汝父。每夜夢落網中。晝則頭痛。此魚求報也。女還魂白父。父驚無措。遂偕女往天寧寺。齋百僧。斷除葷酒。手書金剛經四十九卷。書畢。玄宗忽夢數千青衣童子。向之拜曰。我等被君殺戮。訴冤索命。今蒙寫經功德。咸乘善力。出離苦趣。生善道矣。君既釋冤。又添遐算。後玄宗自此持誦益虔。壽至百二十歲。無疾。沐浴坐逝。十三歲女子。便能信夢中之語。一心受持。不願適人。較之壯夫耄叟。親聆法座演說。尚生疑謗。豈不相隔雲泥。乃玄宗悔過書經。不特切鱠之罪業頓消。<span class='corr'>已</span>減之原算仍還。而且冤結悉生善道。遐齡更得善終。此又孝女自度度親度物之弘力也<span class='note-inline'>(出金剛證果)</span>。</p>
</div>
<div class='div-other'><a id='mulu96' /><p>宋王廸功妻。日誦金剛經。至心向善。廸功好鷹獵。害眾生命。一日獵罷歸家。適值其妻念經。因勸廸功。同誦功德分第十五分。未及終卷。廸功竟詣廚房蒸炮飲啖。後五年。廸功中風。經年臥床。一日自見二使者。追命而卒。見閻摩王。怒責曰。汝受爵祿。何不福上增脩。却好殺害生命。減算絕祿。令獄吏驅入鑊湯。鬼吏檢簿告王。此人殺業雖重。生前曾與妻同念金剛經一分。雖片紙重如丘山。合免罪放還。王敕於鑊湯內。取一杓湯淋其背。使知警戒。因得再活。後患背疽潰爛痛楚。百藥不治。呼妻佛前代誓。不敢再傷物命。且願手書金剛。齋素受持。廸功彼夢一僧。手摩其背三匝。天明其疽即痊。彌勒尊佛曰。刀割眾生身上肉。自家面上要添肥。與你黃金千萬兩。誰肯將刀割自皮。王廸功雖有半分經之善因。不得信女為妻。能出鑊湯地獄哉<span class='note-inline'>(出金剛證果)</span>。</p>
</div>
<div class='div-other'><a id='mulu97' /><p>宋紹興九年。明州王氏。日持念金剛經。懷孕二十八月。多病羸瘦。深憂難產。偶倚門立。一異僧示之曰。汝有善根。何不印施金剛經千卷。王氏印施如數。又齋千僧。念金剛千卷。至夜三更。見金剛神以杵指王氏腹。及覺。<span class='corr'>已</span>生二男在床矣。相貌圓滿。令人欣羨。王氏遂奉齋受持不輟。年至六十一歲。無疾而卒。見二使者引見冥王。自供從幼持念金剛。經賜金床。命坐殿側。朗誦一遍。地獄辛酸之苦。一時停歇。王又問。何不念呪。答云。世間無本。敕鬼吏。於藏中取呪本付王氏。囑曰。汝至陽間。展轉流通。切勿遺墜。汝向後壽終。徑生極樂世界。不復來此處矣。王氏二七日還魂。後至九十一歲。無疾坐化。其補闕真言曰。唵。呼嚧。呼嚧。社曳。穆契莎訶。一廻向。真如實際。心心契合。二廻向。無上佛果菩提。念念圓滿。三廻向。法界一切眾生。同生淨土。悲哉世人。兩眼睛光落地。渾如大海去撈針。三寸㗋氣纔回。依舊西風過驢耳。那得如王氏持經不懈。不負真言傳授。流通至今<span class='note-inline'>(出金剛證果)</span>。</p>
</div>
<div class='div-other'><a id='mulu98' /><p>宋蔣大士。江華縣人。生熈寧甲寅二月廿七日。所居近舜祠。從幼以親炙聖容為幸。每過竭誠禮叩。既長。孝父母。睦兄弟。日誦金剛經。崇寧癸未五月。豁然頓悟。遂別父母妻子。就浪石寺立壇演法。踰年。回首至期。七日前盡蠲火食。升姹岩。趺坐而化。其徒於寺立塔。至今真身不壞。冒宗起曰。蔣大士。以孝友至性。成金剛不壞真身。較之偏空執見。成斷滅之相者遠矣<span class='note-inline'>(出湖廣通志)</span>。</p>
</div>
<div class='div-other'><a id='mulu99' /><p>宋道寧禪師者。潭州開福寺僧也。壯為道人。於崇果寺執浴。一日將濯足。偶誦金剛經。至於此章句。能生信心。以此為實。遂忘所知。忽垂足沸湯中。後祝髮蔣山。依雪竇老良禪師一年。徧歷叢林。參諸名宿。晚至白蓮。聞五祖小參。舉忠國師古佛淨瓶。趙州狗子無佛性話。頓徹法源。大觀中。潭帥席公震。請住開福。衲子景從。政和三年。十一月四日。淨髮沐浴。次日。齋罷小參。勉眾行道。辭語誠切。期初七示寂。至日酉時。跏趺逝。闍維獲舍利五色。歸藏於塔。蓮池師云。得道人。預知時至。葢娑婆緣盡。淨土緣熟。自然聖境冥現。如遠公七日。淨觀師二十七日之類。是也。世人生無實德。死欲效顰。扭揑裝點。取笑識者。甚則生身活焚。附鬼著邪。流入惡趣。尤堪憐憫。古人往生。從無活焚其軀者。願智人普以告世。救諸愚民<span class='note-inline'>(出受持果報)</span>。</p>
</div>
<div class='div-other'><a id='mulu100' /><p>宋嵩明教。游康山。托跡開光。法席主者。以其少年銳於文學。命掌書記。明教笑曰。我豈為汝一盃姜杏湯耶。去之。居杭西湖三十年。杜門不妄交。嘉祐中。撰輔教編。定祖圖。正宗記。詣闕上之。翰林王公素。權開封。復表薦於朝。仁宗下其書於中書。宰相韓公。參政歐陽公。閱其文。大為贊嘆。書賜入藏。遂名聞天下。晚居靈隱。每清旦誦金剛不輟。夜分誦觀世音名號。臨終。安坐微笑。索紙作偈曰。後夜月初明。予將獨自行。不學大梅老。猶貪鼯鼠聲<span class='note-inline'>(出金剛靈應)</span>。</p>
</div>
<div class='div-other'><a id='mulu101' /><p>宋釋清虗。立性剛決。作事多戾。忽廻心誦金剛經。無有懈怠。甞於山林持諷。有七鹿馴擾其側。聲息而去。又鄰居失火。連楹灰燼。惟虗屋飈燄飛過。略無焦灼。長安二年。遊藍田悟真寺北院。舊無井泉。遠取於㵎。運致極勞。時華嚴大師法藏。聞虗持經靈驗。乃就請祈泉。即入彌勒閣。誦金剛徹夜不息。至三日後。忽見玉女三人在閣西山腹。以刀劃地。虗熟記其處掘之。果獲甘泉。四年。少林寺坐夏。山頂有佛室。甚寬敞。人不敢到。云鬼神宅焉。有律師恃其戒行。夜往念律。見一巨人。以矛<span class='corr'>刺</span>之。狼狽下山。又有僧持火頭金剛呪者。時所推重。令賷香火。入坐持呪。俄而神出。以手握足。投之㵎下。七日不語。虗聞之曰。下趣鬼物。縱惡至此。即往彼持十一面觀音呪。夜聞堂東。有聲甚厲。又如兩牛爭鬬。佛像皆振。呪既無效。還誦金剛般若。須臾影響皆絕。自此居者無患。神龍二年。詔入內祈雨。七日雨周千里。溝澮皆盈。屋墻盡沒。其院水至即回。諸異驗不能盡述<span class='note-inline'>(出金剛靈應)</span>。</p>
</div>
<div class='div-other'><a id='mulu102' /><p>元無聞聰禪師。汝水香山人。至元元年辛巳。資福寺無礙長老。請師註解金剛經。三十二分。時有紫雲覆寺。既畢。法座庭前。連產五色靈芝數本。所註經。流通至今。聰師每分註解外。各綴頌語。開人天眼。透金剛山。宜有紫雲瑞芝之應。亦有刻經。而板中流出舍利者。皆智慧人。自結智慧果。非佛菩薩故現神通<span class='note-inline'>(出受持果報)</span>。</p>
</div>
<div class='div-other'><a id='mulu103' /><p>明永樂間。楊州如臯縣。城北三十里。有孫公廿二者。長齋建菴。晨昏莊誦金剛經三十卷。如是者四十年。時當草昧。邑瀕於海。無城郭。豺狼為害。或往來村墟。聽經聲。輒俛首去。偶颶風大作。隣屋皆蕩析。公誦經如甞。菴巋然無恙。室無扄鑰。諸檀那所施米穀錢帛。勿論僧俗。遇乏槩分給之。深得不住布施之義。逝後。鄉人立祠耑祀。二百餘年以來。每值春秋祭賽。巫祝必諷誦金剛經。以妥其神。今郵亭曰孫公舖者。其遺趾也<span class='note-inline'>(出受持果報)</span>。</p>
</div>
<div class='div-other'><a id='mulu104' /><p>明宣德間。川西鶴觀道士。陳入玄。志求長生。精思日夜。禱神授法。夜夢一人。形貌異甞。自稱執金剛神。謂玄曰。爾求長生。速往珉山。禮智融和尚。當授汝法。玄如言。往懇指示。融云。不見金剛經。一切有為法。如夢幻泡影。如露亦如電。應作如是觀乎。玄問云。既如夢幻。何謂長生。融云。若見諸相非相。即見如來。又云。即非如來。是名如來。玄於言下大悟。遂辭隱於瓦屋山。虎踞巖。不廢玄攝。日必誦金剛經。凡滿數藏。歷春秋九十有八。一日集鄰居隱者告曰。吾始求仙長生。今竟幸得佛長生矣。顧諸公得我所得。言訖。瞑目而逝。近山數百家。共建祠肖像祀玄。謂仙宗佛果。兩得之也。苕中許宦。為四川觀察。親紀其事<span class='note-inline'>(出巾馭乘續集)</span>。</p>
</div>
<div class='div-other'><a id='mulu105' /><p>明嚴江。相城皮工也。中年棄業。於佛寺擔齋飯。在路專持金剛經。併念阿彌陀佛。不絕聲。年六十餘。忽絕粒。飲水一月。乃言曰。我當以某日某時去。至期沐浴更衣。跏趺而化。焚之得舍利數合。其舌堅如金石。扣之有聲。時正德十三年事也。至柔莫如舌。心堅則舌堅。此金剛不壞之實證<span class='note-inline'>(載相城志)</span>。</p>
</div>
<div class='div-other'><a id='mulu106' /><p>明正嘉間。滇南周廷璋。號楚峰。性淳朴。歸依佛乘。生不識衡量。治家不計生產有無。而雅好施。有輒散之貧者。人與語多笑。或謔之。或至詈辱之。亦笑。每晨起。必誦金剛彌陀觀音經各一卷。時欣然自得曰。吾豈藉是為行資哉。吾不離日用。不涉貪愛。庶幾如是而<span class='corr'>已</span>。甞晝寢疾。有胡僧入室。合掌作禮。倐不見。家人憂之。謂翁且逝矣。俄而疾愈。年八十七。以清明日上塚訣辭祖考。還謂其婦唐孺人曰。彌陀迎我。觀音室利亦至矣。又明日曰。觀音食我一芋。謂我勿茹葷。齋五日可西行也。自是每食一粥一蔬。至期沐而冠。令子弟誦七寶如來名號。自誦經端坐而逝。翊日體香潔如生<span class='note-inline'>(出金剛靈應)</span>。</p>
</div>
<div class='div-other'><a id='mulu107' /><p>明嘉靖間。少保戚公繼光。為副總時。以倭亂。提兵守禦三江。素虔持金剛經。雖在行間不廢。一夕夢陣亡親兵某云。明日當令妻詣公。乞為誦金剛經一卷。以資度脫。旦日兵妻果來籲。如夢中語。公次晨齋素為誦經訖。是夜。兵妻夢夫語曰。感主帥為我誦經。但其中夾雜不用二字。功德不全。尚未得脫苦耳。兵妻明旦。復以夢籲。公大訝。因憶誦經時。夫人遺婢送茶餅至。公遙見揮手却之。口雖不言。而意中云不用也。公時以語幕客。事遂傳焉。滇徹庸禪師曰。予病中作夢。神人持一簿云。此是錄誦經雜念者罪過。余接按之。皆書誦經攙雜俗念人等姓字。并罪過也。余亦在末篇。讀<span class='corr'>已</span>凜然。又謂余曰。若一卷經。攙雜兩個念頭。試思一生所誦經。應攙雜多少念頭。忽然夢醒。汗流浹背。吁。此僧俗持經之烱戒也。屠長卿曰。通州顧少司馬養謙。為人高才倜儻。夫人先卒。廣修佛事。數年後。公有妾暴亡。經宿甦。哭不止。公問之。答曰。妾死入冥府。見夫人閉一暗室云。我在此苦不可言。急作功德救我。妾曰。夫人亡後。相公大作善事。都無益耶。夫人曰。經懺薦度。在主者齋戒至誠。乃能滅罪增福。向者沙門持誦堂上。相公飲奕室中。何益之有。公聞之亦大哭。擇聘戒德名僧。清淨嚴肅。作道場三晝夜。此長卿目覩而筆之者。飲奕且不可。況酒肉乎。近北京鷲峰寺僧濟舟。一日有青衣者訪之。告曰。我地府無常也。某老嫗受地獄苦。不得脫。生前供養老師。今托求念法華經一部。舟許之。隨於七月十五日。在佛前。跪諷法華經。至第五卷。渴甚。覓茶不得。廚有冷酒。舟飲數口。仍至佛前。念完三卷。十六日。無常復來云。老嫗承師經力。金光<span class='corr'>已</span>射至地府。正將離獄。忽五卷經中。滿地獄皆作酒氣。仍不能出。舟聞之。毛骨竦立。發願至誠。為彼補誦。然則飲酒食肉持經。適增業耳<span class='note-inline'>(出新異錄)</span>。</p>
</div>
<div class='div-other'><a id='mulu108' /><p>明嘉靖間。歸安茅鹿門傭僕馮勤。日者占其天。問一老僧。何以延年。老僧曰。若為下人。無力積德。惟拾焚字紙。併念續命經。庶免短折。勤問續命經。老僧曰。即金剛經也。乃置竹鑷竹簏兩事。日間遍歷街巷。凡穢惡字紙。悉鑷簏中。滌以香水。曝乾焚灰。包送清流。雖隻字不敢遺忽。夜歸跪念金剛經一卷回向。歲以為甞。後漸知書。通文義。鹿門禮貌之。家道豐裕。子二孫四。壽九十五。無疾化。書同文。天下通行易便。三教經典。無不賴此。作踐者。既有惡報。敬惜者。自獲福因。老僧教馮勤以延年。捨拾字念經。別無他法。道理實為真切。工夫尤為捷徑<span class='note-inline'>(出新異錄)</span>。</p>
</div>
<div class='div-other'><a id='mulu109' /><p>明顏光裕。世襲業儒。一日同鄉紳耆老。入金剛會聽經講論。至暮而歸。踴躍嘆服。欲究其旨。以赴銓未暇。後任太和縣事。忽病。夢二青衣。拘入陰府。景象晦冥。森嚴悽慘。少頃。見王。執簿吏曰。光裕陽壽<span class='corr'>已</span>盡。在生業重好殺。恣意烹炙。且好食牛犬。即有無數生靈。對執索命。王判押赴油火煎煉。牛頭又入沸鼎。祇見蓮花遮體。滾沸澄清。鬼判稟王。合掌請見。果何功德化斯罪業。令察善簿。祇有持論般若一日之功。植此金剛不壞之體。王曰。善哉。延爾壽祿還魂。普勸世人奉持。返魂<span class='corr'>已</span>經七日。自後課誦不輟。刻施金剛六千卷。官歷大參。年至七十。臨終香聞里巷。苦口囑戒子孫。世代受持最上經典。言畢而逝。顏子六十六代孫。博士伯廉記<span class='note-inline'>(出金剛靈應)</span>。</p>
</div>
<div class='div-other'><a id='mulu110' /><p>明崑山周少岳。諱之程。五十喪明。其瞳子反背碧色。晝如黑夜。自以為廢於世矣。一心歸依佛氏。以消宿諐。每日清晨。莊誦金剛經三卷。誦則高聲讚揚。客至不為禮。積十五年。忽一日烱然見物。旋見旋晦。驚疑未定。令家人視之。見左目眸子搖動。露光一髮。二月餘。碧瞳漸轉。兩眼清光盡復。比之少年。更能視遠。少岳感念金剛神力。誦經益虔。年至八十考終。其先代百十六歲翁。號壽誼者。多有隱德。太祖召見便殿。詔天下行鄉飲禮。自翁始。少岳其八世孫也。孫日隆百拜志。顧伯念曰。此余邑中近事。童年即聞之。今因集靈應。恐語焉而不詳。乃躬叩其的孫隆甫。出此授余。採入以傳信云<span class='note-inline'>(出金剛靈應)</span>。</p>
</div>
<div class='div-other'><a id='mulu111' /><p>明陳明遠。興化軍人。甞舉進士。過泗州。遊普照寺。見老僧敝衣。倚樹讀青紙書。書有光射百步許。就視則金字金剛經。係以梁朝傅大士之頌者。僧顧明遠曰。子亦樂此耶。遂以授之。明年從父鑄官海陵。忽病死。將大殮。體復溫。移刻乃蘇。自言見四卒。深目虎喙。驅之西北行。勢甚暴。所經皆廣野。塵埃撲面。如在霧中。漸逼大河。府署嚴密。三卒先入。一守明遠。須臾一僧。乘空而來。即泗州所遇授經者。府主趨出迎之。旁睨明遠。僧呼明遠前。使自懺悔。主乃詔吏放還。僧前導遊兩廡。見囚繫數百。更有禽獸諸蟲。悉能人言。與囚對辯。又坐沙門五六人。前列敗壞飲食數十甕。途中所遇。又見里中向日威勢孔灼。到此不勝狼狽諸狀。俄及前所過廣野。溪水漲甚。僧執杖端。以末授明遠。挈之行。始涉亦淺。中忽深陷。因驚呼而甦<span class='note-inline'>(出明遠再生傳)</span>。</p>
</div>
<div class='div-other'><a id='mulu112' /><p>明錢塘李時英。為南海欽州守。恒誦金剛經。隆慶丁卯。為分考官。於闈中病死三日。初見金甲神。欲鎻去見泰山府君。城隍土地咸在。土地以李誦金剛經故。堅不肯押字。金甲神怒。袖出火釘。長三尺餘。從土地頂門釘入。立見焚燒盡。俄復本形。堅執不押如故。金甲神曰。當同鎻汝往泰山。旋見數鬼。稱冤索命。呵時英前世為九江守。受賕殺人。正急怖間。憶誦金剛經。忽見呂祖師乘雲而下。鬼俱奔逝。時英伏地乞哀。呂祖曰。還我老君丹來。熟視曰。業重業重。可惜丹俱壞盡矣。汝誦金剛。可求救六祖。忽然間。六祖至。覩時英伏地。亦曰業重業重。待與五祖商量來。時英出一手。曳六祖袈裟。片片飛金光。少頃。倐異香滿鼻。聞空中五祖六祖敕曰。誦經人且放還。隨見前金甲神復至。提時英一擲。汗下如雨而甦。時英出場。即棄官歸湖南淨慈寺焚修。晨起必誦金剛。超度冤鬼。無疾終<span class='note-inline'>(出新異錄)</span>。</p>
</div>
<div class='div-other'><a id='mulu113' /><p>明萬曆初。侍中鍾公復秀。徐公遵壽。俱住京城羅家巷。奉佛念金剛經。別院淨室數間。二公聯坐誦持。鍾家有二白鵞。聞經聞念佛。輒尾二公後。作聲而行。逐之不去。昂首若聽。行止皆隨木魚聲。逾數年。二鵞並對經案立化。二公為<span class='corr'>瘞</span>於淨業寺後地。號聽經鵞塚。昔淨影老沙門慧遠。初在鄉。養一鵞。相隨聽經。及遠入京。鵞留寺中。晝夜長鳴。其徒送入京。至寺門放之。自能知遠房。入馴狎。每講經。入室伏聽。泛說他事。則鳴翔而出。合觀二案。鵞之靈慧如此。彼誦經生雜想。聞經若充耳者。誠異類不若矣<span class='note-inline'>(出新異錄)</span>。</p>
</div>
<div class='div-other'><a id='mulu114' /><p>明萬曆間。蘇州楓橋盛在德。從講師懸明。受金剛經。偶病歿。追赴冥司。則被仇鬼盛之化。告郡城隍逮對也。在德理直。得觀冥獄。釋還時。見城隍降階諭曰。我生前。荊州人。姓曹。自登神籙。我母張太君。轉世三度矣。咸女身不育。若代我懇懸明師。虔誦金剛經。月上女經各五百部。我母轉男必矣。在德再生。禮請懸明。誦滿牒告。管東溟作序紀之。彌勒偈曰。即今現在雙親。就是釋迦彌勒。若能供養得他。何用別求功德。故睒魔菩薩。割目救親。沉疴即愈。慈心童子。發願代苦。火輪立消。黃梅養母有堂。載諸方冊。蓮池師云。世間之孝三。出世之孝一。城隍<span class='corr'>已</span>登神位。猶然度母轉男。人子欲報劬勞。何不歸依大道<span class='note-inline'>(出愓若齋續集)</span>。</p>
</div>
<div class='div-other'><a id='mulu115' /><p>明王泮。山陰人。萬曆甲戌進士。其伯父。抱幼兒戲於門。兒臂帶銀鐲。忽失之。時泮父適在傍。疑為所竊。泮父不平。引神明為呪。取金剛經足踐之。泮為諸生。屢試高等。不得第。一日曉出城外。見兩白鬚翁。相語曰。大善寺前秀才王泮。應登上第。為其父褻汙金剛經。今削籍矣。泮不知何故。歸問父。父語以前事。泮大驚。懺悔於佛前。手書經一部。是年登賢書。歸欲再書一部。未訖。上春官被放。至甲戌續書完經。始得第。赤水屠隆。目擊傳其事<span class='note-inline'>(出巾馭乘續集)</span>。</p>
</div>
<div class='div-other'><a id='mulu116' /><p>明萬曆間。四明屠公隆。代推異才。知青浦縣。獄中驟有厲鬼亂獄囚。囚有因而斃者。獄吏以聞。屠為文以諭獄神曰。神在。鬼安得爾。獄有冤死者。官之罪。囚何尤。乃爇燎火庭內。密焚金剛經一部。而身坐獄。至夜分。明日問獄吏卒。鬼杳然。遂絕蹟。冒宗起曰。囚即未死之鬼。鬼即<span class='corr'>已</span>死之囚。鬼復斃囚。業中造業。且撓亂。是在動處簸弄。密焚金剛。却在不動處降伏。鬼杳然而囚無恙。幽顯俱度。非赤水那能具此卓識<span class='note-inline'>(出受持果報)</span>。</p>
</div>
<div class='div-other'><a id='mulu117' /><p>明海鹽漁戶。張元。與弟貞。撒網夜歸。至青松塘。見水面有異光。掩映星月。疑其下有蚌珠。遂沒水取焉。得石匣一枚。啟之。乃金書金剛經。光彩異甞。元置之家堂中。夜夢金甲神。語曰。汝前生為長水法師講壇作務人。因無道心。退墮至此。然夙因未泯。賜汝大法。當精進持誦。元以不識字為辭。神令開口。以金丸投之。香煖入腹。遂驚而覺。明旦啟誦。熟如久習矣。時萬曆甲申年。元叩達觀大師。具陳其事。師更勉以誦經。必回向西方。至丁丑七月。元謂親識曰。我殺業除。蓮臺現矣。無疾。端坐而化。世間具有根器之人。悟亦易入。喚亦易醒。譬之以黍作飯。火候何難。又古來得道者。多在愚鈍朴魯。而聰明伶俐者。反失之。張元兄弟。得手在不識字上<span class='note-inline'>(出巾馭乘續集)</span>。</p>
</div>
<div class='div-other'><a id='mulu118' /><p>明大司寇姜公寶丹陽縣人。在書室中。忽被二使。追入地府。一官峩冠博帶。侍衛森嚴。問姜在生所作。寶未對。旁出一官對曰。此人惡多善少。當為異類。鬼使遂携牛皮披其身。三披三不能覆。王怪之。官對曰。此人但聞金剛經題。餘無善業。姜哀懇求脫。如還陽世。終身持經。王因其悔悟。遂放回生。寶自此持齋誦經。折節緇門。講究金剛大義。與人衍說不懈。一日告諸親曰。明午我當去矣。至期。果聞天樂異香。合掌而逝。萬曆戊子。普門居士曹奉記。凡人誦經時。著一念夾雜心。著一念退惰心。便終身不能得力。姜公從墮落儆惕後。其諷持衍說。必有大過恒人者。故不特無明罪業消隕。而且預知回寂。香樂來迎。般若之靈應何如<span class='note-inline'>(出巾馭乘續集)</span>。</p>
</div>
<div class='div-other'><a id='mulu119' /><p>明萬曆間。金壇王公方麓。病篤時煩躁。其子肯堂進曰。大人平日存養功夫。正於此際得力。願澄心聽兒轉金剛經。方麓首頷頤解。命取經朗誦。聽至無我相。無人相四句。輒笑曰。煩惱本無。我相誰戀。遂合掌長逝。古德有云。至人念念定慧。臨終安得而亂。凡人念念散亂。臨終安得而定。方麓先生。宿稱有養。病篤。尚爾煩躁不免。然能一撥便轉。其從前之識力可知。至損菴公。於至尊彌留之際。毫不手忙脚亂。從容勸親聽經。其終事大孝。逈出俗情。足為人子法也。昔文忠歐陽公。易簧時。呼子弟誡曰。吾少以文章名世。力詆浮圖。邇來忽聞奧義。方將研究正果。不料賷志以歿。汝等勉旃。無蹈後悔。令老兵於近寺。借華嚴經。誦至八卷。安然坐逝。又袁公宗道。暮年深悔所學所行。無關生死。遂純提念佛往生以示人。二公可謂終悟故鄉消息者矣<span class='note-inline'>(出受持果報)</span>。</p>
</div>
<div class='div-other'><a id='mulu120' /><p>明沈濟寰。居嘉興北麗橋。開青菓店。每晨起。必持金剛經。或出外。則一袋貯經懸胸前。不曠持誦。萬曆癸巳冬。往洞庭山販橘。太湖中流。陡遇龍風。湖面昏黑。沈船漂蕩如葉。櫓楫盡失。巨浪如屋。高出於船丈餘。<span class='corr'>已</span>陷沒水底矣。呼號間。忽有巨力。提船而起。拔出波間。夾送如飛。頃刻達翁家嘴。登岸。則岸人共見有兩金甲神行水中。左右擎船而來。船中人。知為金剛拯救。共感沈德。號為青菓沈佛家。昌宗起曰。黃<span class='corr'>蘗</span>枝頭。有甚蜜菓。沈翁業菓證果。救<span class='corr'>己</span>救人。纔不是自了漢<span class='note-inline'>(出新異錄)</span>。</p>
</div>
<div class='div-other'><a id='mulu121' /><p>明萬曆間。嘉禾沈公光華。甞判兩淮鹽鐵。歸田日。偶與同郡運同吳公淞。閑坐。從容遞問日間所為。沈云。晨朝茹素。持誦金剛經。積二十年。<span class='corr'>已</span>踰二藏。吳亦漫然置之。居無何。吳忽晨起。疾馳詣沈。賀云。郎君南闈必第矣。沈問何據。吳云。夜夢神言。郡中一士夫。以持金剛經功德。其子應得雋。覺來。惟憶公當酬是夢。是秋沈公子應明。果登應天鄉薦。傳聞沈公持金剛經極䖍。行住坐臥不息。甞往返東郭季子家。塗間一心持誦。又以無四相心。修一切善法。累世積德。故子孫蟬聯科第。為禾郡冠族<span class='note-inline'>(出新異錄)</span>。</p>
</div>
<div class='div-other'><a id='mulu122' /><p>明嘉興莫晴虹。於經坊遇一晉陵人請經。口中喃喃誦金剛經。觀其面目。甚是可畏。因問公何因緣。在路誦經。其人曰。我善刀筆。久為代書。一日病死。至閻羅王所。究問生前過惡。逞辯不服。王命獄卒。帶仇對悉至。質云。諸人被你狀詞累死。更有何言。我見無可抵飾。遂高聲念金剛經。王肅然起立。愈連聲誦念不止。王即命且放回。仇對盡呼號曰。受冤幾載。無繇相報。今既追到。決放不得。王曰。彼陽數尚未。因造惡拘來。今高聲誦最上乘法。冥府如何處置。姑放回陽。彼是惡人。待其貫滿。追償汝命未晚也。以此因緣。改行從善。且懼終逢仇對。故日誦金剛經。回向以超度之耳。萬曆庚子秋九月。晴虹筆記。訟獄之害不小。刀筆之業最大。世多細事參差。片言拂戾。彼此負氣不平。幸遇好人。從中勸解。忿恨便消。或投包訟扛訟之家。便爾瞞天佈謊。希圖立准立差。因之取利。那顧原被破鈔傾家。且致訟中生訟。連歲牽纏。鬻妻賣子。不能了事。性命從此結果。悔無及矣。訟師搆禍之慘毒如是。陽法陰法。毋容輕貸。晉陵代書。倖以誦經再生。若非回心向善。即金剛經。能常作護身符耶<span class='note-inline'>(出新異錄)</span>。</p>
</div>
<div class='div-other'><a id='mulu123' /><p>明崑山鄒軏。生而朴實。未常識字。雖小本營生。好行方便。凡遇饑人殘疾。盞飯數文。樂施不吝。一日途遇化緣行者。誦金剛經。軏停腐擔聽之。牢記無我相。無人相。無眾生相。無壽者相四句。出入不忘。一日偶病。延僧誦金剛經。其胞弟軫。讀書頴敏。有文名。放僻不信鬼神。行多刻薄。是日以代兄禮懺。勉強從事。聞誦經至第十五分。心忽有悟。合掌稱讚。吾儒未甞有此。自此信心三寶。萬曆十一年十月初十。軫患時疫沉迷。不省人事。旬日餘。獨胸前未冷。突於牀上霍然而起。告家人曰。我被冥卒。押至閶門外。李作坊家為牛。身盡白色。見金甲神云。軫得聞最上乘法。大有信心。安得入此畜胎。以寶杵擊首一下而醒。軫回陽。猶覺頂門痛甚。遂與兄。日夕持齋諷經。踰十三年。軫無疾先卒。七終。軏忽謂家人曰。明午聖人迎我往西方矣。次日至午。異香騰空。沐浴更衣。端坐而逝。此案因傳聞之誤。冒宗起刻與王載生稍異。余參顧伯念靈應本定之。</p>
</div>
<div class='div-other'><a id='mulu124' /><p>明萬曆辛丑。順城門內監張愛。晚年受持金剛經。<span class='corr'>屆</span>易簀。家人囑曰。莫忘持經念頭。愛心服膺。口不能答。覩二青衣押之。曰汝當往山東投胎。其行若飛。日中<span class='corr'>已</span>到山東。見彼土山水。及受生父母。愛一心惟持經。隨押至一殿宇。心疑是東嶽。而無牛頭獄卒。殿上一人。冠平頂冠。迎愛使前曰。汝合到此地投胎。愛稱某一生持金剛經。但願往生。不願投胎。冠者曰。汝持經功少。愛云。曾聞十念成就。況某持經<span class='corr'>已</span>歷數年乎。冠者因顧兩青衣曰。且送回持經。愛死<span class='corr'>已</span>九日。心尚煖未殮。復甦遂離家住西山碧雲寺。耑誦金剛。又十一年。一日集眾云。我以持經力。今西去矣。端坐逝。佛能知羣有性。窮億劫事。不能化導無緣。張監持經願往生。卒得西去。固願力相資。亦是因緣成就<span class='note-inline'>(出新異錄)</span>。</p>
</div>
<div class='div-other'><a id='mulu125' /><p>明嘉興府。報忠坊。范氏僕。失記姓名。居士王載生幼時。見其每日肩菜擔。行市中。喃喃念誦不休。聞其蚤起營趂。必先於佛前。焚香跪誦金剛數卷始出。晚必赴金明寺佛殿。禮佛回向乃歸。途次遇生命。每減錢買放。逢丐乞病者。減口食施之。家主與之妻不願。遂聽出家。投三塔大乘禪師。薙髮為弟子。數年。辛勤作務。凡禪堂苦役。悉身任之。未甞告倦。忽一日示疾。告眾曰。我夙生以誦金剛怠慢。故罰作人奴。今限滿。當往善地受生矣。遽瞑。凡人誦經。切須齋肅焚香。專志諷持。供奉經典。必用錦袱瑤函。潔淨几案。毋得放葷酒雜處。併携入婦女房中。褻凟之罪。冥律最重。范僕因怠慢金剛。而罰作人役。必其前生猶有善根。故能畢世禮誦。以勤易怠。以虔易慢。往生善地。感應信不誣也。又每見常人忽然雷擊神誅。不惟旁觀莫知所以。即本家亦未悉其罪狀。不知皆夙業有以取之。或云。既是夙業。何不當時現報。而遺之來世。是則甲作乙受。茫無干涉。奈何。曰現報為花。來報為果。或福報未盡。業力尚遲。或現報難償。世世受罰。若白起李林甫諸人是也。知即不知。受則實受。形骸雖換。神識不改。陰府固不分甲乙彼此耳<span class='note-inline'>(出新異錄)</span>。</p>
</div>
<div class='div-other'><a id='mulu126' /><p>明萬曆辛亥間。淮北大商。胡燃。關中人。妻吳氏。挾貲數十萬。年四十。好善而無子。有僧化之曰。爾能刻金剛經施捨一藏。定產麟兒。燃慨如其言。又施棺木一藏。并掩骴骼之暴露者。如是者十餘年。功行圓滿。延僧四十九眾。建七晝夜道場。忽夢神人告曰。爾無憂子之遲也。上帝細察爾願誠否。始終無替念否。將擇福壽俱全者以昇之。越一載。姬妾連舉三子。皆聰頴。夫婦年踰七十。家道益隆。天下修善人。最怕退轉滲漏。胡公願力雖弘。上帝猶嚴體察。善行純久。自獲如意福因也<span class='note-inline'>(出巾馭乘續集)</span>。</p>
</div>
<div class='div-other'><a id='mulu127' /><p>明憲副項希憲。初名德棻。夢<span class='corr'>己</span>為辛卯鄉科。以汙兩少婢。被主科名籍神乙去。遂力行種德事。捐貲懇友高松聲。精楷金剛經。刊板歲施之。凡十餘年。夢至一所。見黃紙第八名。項姓。中字糢糊。下為原字。傍一人曰。審視。此汝天榜名次也。因易名夢原。萬曆壬子中順天鄉試廿九名。<span class='corr'>己</span>未會試第二名。共疑名次不合。迨殿試為二甲第五名。方悟合鼎甲數之。恰是第八鄉會榜紙俱白。殿榜獨黃。尤為冥定云。按冒公宗起。萬曆丙午。年十七。即信持太上感應篇。朔望莊誦無間。戊午臨場。病痬幾殆。比入闈。昏昏如夢。夜燃燭。目迷卷格不知從何處下筆。出闈沉臥竟日。不記一字。榜後。例赴學院親供。墨卷字字端楷。不似憒時筆。信神助哉。<span class='corr'>己</span>未下第。始發願增註感應篇。每註一段付梓。稿則焚之神前。因念好色損德尤甚。文人故犯者更多。特於見他色美。起心私之條下。備陳報應。以助猛省。當日佐公繕寫。則辟疆之塾師南昌羅憲嶽者。辛酉歸入泮。相別八年。戊辰新正二日。羅夜夢仙流三人。一翁蒼顏黃服。中立。二少年披紫衣。左右侍。老者出一冊左顧曰。爾讀來。左立者朗誦過。老者曰。該中。旋顧右立者曰。試詠一詩。即應聲云。貪將折桂廣寒宮。那信三千色是空。看破世間迷眼漢。榜花一到滿城紅。老翁笑而去。羅竊聽。知此為嵩少感應篇內。見他色美二句註也。醒作書寄辟疆。榜發公果中。但未解榜花二字。及閱類書云。唐大中禮部放榜。姓僻者。號榜花。今合觀項公事。始信功名予奪。皆從色關分別。可不慎哉。大抵殺盜婬三案。婬根尤為難拔。鋒刃在前。肉胸知惻。穿窬充類。自好不為。一溺慾海波中。便爾沒頂甘心。縱有紅顏白髮。恩情露水。與夫破產敗名。少衰中病。追悔無及。亦復不少。惟最易失足。魄攝魂飛。在艶冶當前。勃然難制之一刻。此一刻內。王法不及加。清議不足畏。名節不必顧。獨有因果二字。庶幾足以制之。就因果中。又止功名一途。足以奪之。不過片念忍持。遂能感孚天帝。較之半世黃卷青燈。與他途累仁積德。事半功倍如是。人非至愚。胡不痛加悔勵耶。否則獨擅風流。自稱情種。由此減祿。由此奪算。由此殺身。由此墮劫。又何苦以俄頃之歡娛。博生死之禍害乎。婬報既重。則防淫之功。與導婬之業。其報自當不輕。近如烟鬟穢史。早登鬼籙。金瓶媟編。顯受譴罰。實事彰彰。深足令人思且怖也<span class='note-inline'>(出受持果報)</span>。</p>
</div>
<div class='div-other'><a id='mulu128' /><p>明蘇郡五峰文伯仁。工於詩畵。待詔徵明之侄。偶訴逃僕詣縣。少憩民家。夢兩青衣逮之。意縣役也。隨行。至一公府。殿宇弘廠。似非人間。始懼。上有王者。呵曰。訟汝者眾。奈何。文訴平生乃學究。無罪。王笑曰。忘之矣。即令判官以一青丸摩其頂。寒沁徹心。恍悟前身為正統年間管長陵宦者。冬鑿池。殺蟄蛇百餘。俄有羣蛇攢嚙焉。王又顧一判官曰。此一人耳。那能償此無數生命。查彼多生。豈無一善。判官出書數帙。閱之。良久曰。有之矣。永樂中。彼曾向雞鳴山廊。畵羅漢二尊。又寫金剛經一部。王曰可矣。囑云。汝數未盡。亟歸寫經贖罪。度脫眾生。乃寤。五峰素不信佛。自是發願寫經念佛。寒暑不怠。馮具區載之快雪堂集。顧伯念曰。五峰寫經僅一卷耳。且在數世之前。而數世後猶賴以再生。經曰果報不可思議。如是如是<span class='note-inline'>(出金剛靈應)</span>。</p>
</div>
<div class='div-other'><a id='mulu129' /><p>明萬曆甲寅年。二月。徽庠吳奕德。隨叔闇生。讀書臨塘寺。因叩普門大師有省。發願齋素。書金剛經三十部傳施。纔書三部。五月念九日。偶浴琴溪。得暴疾。一夜氣絕。因心熱。家人不敢入棺。闇生為誦金剛經。越八日。忽復活。起捧其腰。連呼跌痛不止。徐氣定。詢之。云。我昨日浴溪中。忽見二青衣押我去。漸向幽暗處。同行罪人甚眾。冥卒各執鐵棒笞其背。惟我生前誦金剛經得不笞。漸至黑海邊。海中似人似畜。奇形怪狀。頭出頭沒。驚怖異甞。入一城。城內旁列柵欄。犯人皆在柵內。引領外望。隨見亡過弟妹。並來借銀分用。更乞金剛經一卷。曰家中為兄誦經送銀來矣。頃果至。遂分與之。二青衣促我前行。又進一小城。視城外益狼狽。刑用刀鋸。非人間所有。須臾。至閻君殿前。殿左曰四生司。右曰四死司。忽見一百八十餘人。向我索命。茫然不省。鬼判引至清水潭。以水洗胸。五臟皆見。方知是前生為將所悞殺也。仍赴殿前辨理。言陣頭悞殺。豈能償還。閻君震怒。呼取極刑。劃然地裂。有火面碧身者。從中躍出。捧一大鐺沸滾油。束我將投之。忽聞誦金剛經聲。有金光一道。照至森羅殿上。鬼判跪云。西方到。閻君出迎。見空中二巨人。舉杵入鐺。皆金蓮華沸起。我發念若得生還。即償書金剛經願。又發念三十卷外。更書一百八十卷。資度冤對。聞堂上呼兩黃幘者。送歸。所行皆異前路。漸達光明。忽行一峻嶺。兩黃幘撲我下。覺跌腰大痛而起。自是奕德全家茹素。寫施金剛。吳本如中丞記。王載生新異錄與唐宜之巾馭乘。稍殊。按優婆塞戒經云。若人以紙墨。令人書寫。若自書寫如來正典。施人誦讀。是名法施。吳奕德發願書經。即得西方救免油鐺之苦。所謂功不唐捐也。或曰。陣頭悞殺。豈能一一償還。昔禪師宿生誤傷蚯蚓。果熟時。欣然償以一命。大兵所過。玉石俱焚。慈慘一念分頭。動關生靈千萬。慎之念之<span class='note-inline'>(出巾馭乘續集)</span>。</p>
</div>
<div class='div-other'><a id='mulu130' /><p>明天台王立轂。字伯無。領萬曆丙午鄉薦。夢其父大中丞公士性諭之。有十年五死之期。<span class='corr'>已</span>而事稍驗。作紀夢詩。乃於嘉禾三寶前。誓奉長齋。受天台殺盜婬妄四戒。後任江西新淦縣令。此事都廢。戊午入覲。啟行之夕。復夢其父。儆戒叮嚀。心甚憂之。一日舟次荻港。漏下二鼓。忽有二青衣持符。攝至一處。莊嚴若帝居。同攝人數千。滿庭中。有著械者。有衣冠者。主者冕旒正坐。左右二宰官。各據案側坐。傍侍者。狀甚獰惡。主者。呼王名。厲聲叱曰。若陽算盡丙辰八月矣。延至今者。齋戒力也。爾奈何棄之。命取簿以示。見名下年月皆有註。至丙辰八月輒空。轂覽畢。叩首曰。居官勢不得不爾。主者曰。固然。奈算盡何。命驅入獄。即有獰狀鬼來。若捽縛狀。左坐宰官起立請曰。試取破戒後事稽之。須臾侍者肩兩巨簏至。皆令淦卷宗也。凡一揭一柬。并平日偶書。方寸之紙俱在。皆有氣騰上。有黑色者。青色者。赤白色者。主者命各檢一處。先檢黑與青成聚。次檢白聚赤聚。<span class='corr'>已</span>而青者漸隱。黑者縮小如箸。而赤者赫然獨盛。轂旁睨聚中。見所刻金剛般若。及好生編。社倉卷。俱在。主者覽畢。聲稍和。顧左官曰。是尚知植德者。損五官。全其軀命可乎。乃命前獰卒。抉其目置殿柱上。有光烱烱。轂念目<span class='corr'>已</span>被抉。安能復視。忽然昏暗。宮殿吏卒。皆無所睹。第覺有人拍其背曰。速去速去。少頃。一跌而寤。時<span class='corr'>已</span>雞鳴。聞家人環救聲鬨。問之。云自二更。遂魘不寤。至今手足氷冷。口齒堅合。醫曰中寒厥。灌藥凡七度矣。轂張目見燈火如<span class='corr'>刺</span>。了不可開。次日醫進明目藥。其夜夢有人。復以釘釘目。痛楚滋甚。遂却醫藥。決意乞休歸里。後日誦金剛法華經。棄家修淨業。庚申年一夕。夢觀世音以楊枝甘露點其睛。晨起禮懺。豁然見物。兩目復明。歷遊雲棲博山之門。再生又十二年。號璧如大師。冒宗起曰。此一事可為懲鑒者三。一知破戒之必蒙譴。一知植善之可續命。一知居官者片言寸動。皆為冥吏所錄。其青黑赤白之氣。不可不時時在念也<span class='note-inline'>(出回生自記)</span>。</p>
</div>
<div class='div-other'><a id='mulu131' /><p>明閬州民龍義。傭力自給。偶省親疾。見寫金剛經。義無故毀斥之。忽喑啞不能言。醫禱無驗。後又聞鄰人有念此經者。痛自責曰。我前謗經。得此啞病。今悔罪願終身敬奉。未知復能言否。自此每聞經聲。即倚壁而聽。專心月餘。一日入寺。逢一老僧。敬而禮焉。僧問何來。義指口啞。僧曰。吾為汝治之。以刀括舌下數次。便能語。因與誦經。聲同鄰人無二。再過候之不遇矣。壁有畵像甚肖焉。寺僧曰。此須菩提也。義始悟菩薩顯應。遂立誓終身捧持大乘。畵像禮拜<span class='note-inline'>(出筆乘)</span>。</p>
</div>
<div class='div-other'><a id='mulu132' /><p>明蔡槐庭。楚人。守嘉興。潔<span class='corr'>己</span>愛民。長齋奉佛。公暇惟持金剛經。署內毫無長物。公體素羸。自言為諸生時。遘危疾。貧無醫藥。與死為隣。發願盡形誦持是經。漸次痊愈。得發科甲。今以餘生作官。誓願携此經而來。亦携此經而去。故竟任。不畏強禦。視民如傷。食惟菜腐。未甞市肉。衣但布袍。未甞市絹。每以是經。併戒殺文。刊行勸化。夫士方埋頭雪案時。矢志潔<span class='corr'>己</span>愛民者有之。一行作吏。便落應酬賄賂之中。上有所需。勢不能不取之下。貪以酷濟。慾則不剛。鞭撲呼號。竭百姓售婦賣兒之錢。曾不能博當途之色喜。可泣也。可嘆也。蔡公惟署無長物。故能視民如傷。不畏強禦。良足為後人服官之法。至蒞任去任。只携金剛一卷。以視琴鶴相隨。止供娛樂者。更為實際課程<span class='note-inline'>(出新異錄)</span>。</p>
</div>
<div class='div-other'><a id='mulu133' /><p>明萬曆中。黃梅汪公可受。於舟中禮梁皇懺。至第五日。夜半有一石匣觸舟。舟人以報公。取之啟視。內有三十二分金剛經。篆法各體。目所未覩。公携至北都。戊午勒。石摩訶菴壁。每分後各繫正書一段。俱一時名筆。如黃慎軒焦弱矦董思白米友石邢子愿諸公。妙楷精鏤。備極莊嚴。士紳敲榻無虗日。碑遂漫漶。菴住僧募貲搆石。思乞名筆重刊。泰昌九月。李少宗伯騰芳。教習庶吉士。夜忽夢伽藍神云。摩訶菴有金剛經勝緣。乞公及門弟子完成。李公次日詣菴。見精石二十板。<span class='corr'>已</span>磨礱在禪室矣。時舘中三十二人。如侯蒙澤何象岡劉蓬玄陳居一姚孟甞顧九疇孔玉橫陳秋濤諸公。皆善書。公特以夢語諸公。各就石楷書一分。捐俸募名手刻完。移置壁間。復還舊觀。昔東坡䟦勾信道書金剛經曰。乙巳至今。二十八年。書經三十二人。逝者幾三之一。惟一念歸向之善。歷劫不磨。又幼子過。書金光明經。資母往生。泣告東坡曰。書經之勞微矣。敢望豐報。要當口誦而心通。手書而躬踐。乃能感孚佛祖。濟拔冥幽。此皆得書經之大義者。吾輩又不可不知也<span class='note-inline'>(出受持果報)</span>。</p>
</div>
<div class='div-other'><a id='mulu134' /><p>明萬曆間。衛輝二府文襄南元發。長洲人。素性耿直。不信釋氏。後因病。夢遊冥府。始知地獄非虗。遂留心內典。尤篤信金剛。每日早起。莊誦一過。家人伺其誦至二十分後。即為具餐。如是為常。與老友王公洪岡。同在林下。相聚即背金剛經差一字。罰銀一兩。故兩公念誦極熟。日或數十卷。長君湛持公震孟為大魁。亦甞手隸金剛勒石。有嘉定吳生者。一日臥於館室。夢入幽冥。惶怖無措。俄有人指入一小門。見殿宇嚴麗中列龍藏。旁有甲士守護。啟視梵帙莊嚴。卷卷標文元發名字。詢之云。皆文某平日所誦也。覺而述其夢於同館文先生。乃襄南之叔。方信靈異如此。自是吳與文。亦持誦不輟。吳庾生曰。天下極信心之人。必從不信心始。大抵大根器人。一撥便轉。永不退墮。如襄南是也<span class='note-inline'>(出吳庾生金剛果報馴)</span>。</p>
</div>
<div class='div-other'><a id='mulu135' /><p>明吳門朱恭靖公。家居時。有游僧乞食。斗粟一飡。是辰僧連受三齋。市人駭之。聲聞于公。公延入與語。僧善談因果。公曰。不知吾輩可免否。僧曰。冥報不擇貴賤智愚。而平施者也。公欲知身後因果。合禱於所信鬼神。祈一夢。公留僧宿。如其言。有異兆。公夙興告僧。僧曰。必持金剛經。方可釋也。公乃勤誦此經不懈。屢有靈驗。易簀前數日。告親曰。吾受金剛經益。此行翛然轉生貴戚矣。八十一翁魯川曹胤儒誌<span class='note-inline'>(出金剛靈應)</span>。</p>
</div>
<div class='div-other'><a id='mulu136' /><p>明鄧少峰。江西人。生於嘉靖<span class='corr'>己</span>酉。每逢推命者。皆謂。其少子少壽。遂發心誦金剛經。祈壽併祈子。至崇禎壬午壽終九十五歲。生十三子。三十六孫<span class='note-inline'>(出受持果報)</span>。</p>
</div>
<div class='div-other'><a id='mulu137' /><p>明萬曆間桐鄉吳君平。童年能孝。早失怙恃。舘靈隱寺韜光房。累試不第。每念親恩難報。痛泣不<span class='corr'>已</span>。有僧言人子欲報親恩。寫經為最。君平遂發心茹淡齋四十九日。<span class='corr'>刺</span>血寫金剛經一卷。兩臂胸前。共<span class='corr'>刺</span>十一刀。僧俗齊集觀血經。莫不嘆曰。先生誠心苦行。諸佛靡不鑒馨。以此而酬罔極。勝功名之顯揚萬萬也。但補闕真言未寫。君平復於胸前。<span class='corr'>刺</span>一刀書訖。夜即夢見父母在雲端謂曰。賴爾<span class='corr'>刺</span>血寫經。孝心感格。我二人超生淨土矣。爾本無子。佛又遣一善童子繼爾嗣。其年果生一男。數月後。試以葷物。閉口不食。君平亦誓畢生持齋誦經。身上刀痕。班班現在也<span class='note-inline'>(出靈隱寺紀事)</span>。</p>
</div>
<div class='div-other'><a id='mulu138' /><p>明吳縣至德鄉計仲偉。裔出舊家。幼即志超塵俗。年十二。父欲為訂姻。力辭至十七歲。擇日將娶。復避入山中。勵志苦修。信持般若金剛經。父母不得<span class='corr'>已</span>。捐聘吐親。偉乃奉親命而歸。孑然一身。築室供佛。惟諷誦大乘經三十餘年。順治壬辰。里有巨惡李禹吾。揑人命誣偉。縣令誤斷議絞。聞者冤之。方審時若聾若憒。絕不辨答一言。次日親友進監問故。曰我於彼時。竟不省在堂審事。又問夾打痛否。曰我全不知痛苦。眾視其足。毫無所傷。但隱隱有金剛二字在上。人莫不贊為誦經之力。直指李森先按蘇。母氏控冤得白。禹吾反坐斃於獄。今著有金剛解。現付梓<span class='note-inline'>(浙徐斗明記授)</span>。</p>
</div>
<div class='div-other'><a id='mulu139' /><p>明太倉高貴。居道觀巷。業褙硬襯。賣製鞋舖。天啟五年六月。壁間所褙之襯。劃然聲如裂帛。飛入半空。觀者如堵。漸次墮落。更有數片。直飄向北城外普同塔始下。僧取視之。悉為金剛經紙。葢因貴不識字。收取雜紙舊布。不分淨穢。以之作襯。為人踐履。圖利而不知造罪。故天神示儆如此。當今人奉惜字之訓。吳門社中舉行更力。然而珍惜者少。褻慢者多。溝渠糞壤之中。棄擲狼藉。不以為怪。不以為罪。稍有識人睹之。心神俱惻。家大人曾作十勸以導世。今節略其文云。一勸讀書有力之家。延師肄業有資。食報詩書倍易。如量力糾集同心。拾遺焚化。所費不多。植福更大。一勸讀書無力之家。貧賤乃士之常。攻苦希圖上進。凡遇廢文。逐日收置器中。即道途隨見。遺棄污穢。亦不容當面錯過。器滿付之烈炬。投灰清流。是謂不費功德。一勸發達縉紳之家。一介<span class='corr'>已</span>登仕籍。書香福澤<span class='corr'>已</span>綿留神惜字。須塞其源。宜捐貲收買殘書散帙。勿令誤落愚人。必遭狼戾。一勸現任服官之家。疏表啟牘既繁。呈揭文移更廣。隨處禁諭書役。不許隻字輕拋一切改抹諸稿。併考試文卷。事畢即昇炎火。母為下人竊。市敬字而更憐憫腹笥。尤為大德。一勸公門吏書之家。一管得充效力。半命亦可榮身。所掌招詳案冊。汗牛充棟。作踐終遭天譴。敬崇日積陰功。欲為身與子孫計者。所宜時刻醒惕也。一勸教授生徒之家。達以是道為卿為相。窮以是道為師為友。義理固為道脉。文字亦代聖言。門以內人。尚爾不知珍重。乃欲責之悠悠行路者乎。拭几席。抹簡器。悉應禁諭弟子。一勸釋道修行之侶。二氏設教倍尊。片楮流通加毖。經懺符錄。出自西方法寶。太上靈章。非莊肅焚香。不敢披閱捧持。乃恣供蠧殘鼠嚙。漫不經心。動稱戒行精嚴。即此懈忽<span class='corr'>已</span>甚。如行者道人。隨緣募食。不若化眾捐貲拾字。人<span class='corr'>己</span>均沾福益。一勸經坊書肆各店舖戶。覓利可以興家。積德方能裕後。每見經坊褁經。即以殘經。書肆包書。動用廢書。字紙褁物。唯南貨藥材尤甚。更有製造爆竹。糊窓覆甕。墮落污泥。省費幾何。作孽重大。一勸書刻刷印等人。衣食所由仰賴。精神亦宜護持。往往騰梓樣稿。捐棄如遺。割補差訛。踐踏無忌。印板穢地襍投。陳編久拋腐朽。藉以資生。不思愛惜。問心何忍。業報奚辭。一勸景德蜀山窰戶。置器以供世用。堅緻毋取虗文。近造磁器。內外描寫花鳥人物不<span class='corr'>已</span>。益以年號齋名。又有採錄詞賦。福壽佛字。時壺摹勒詩句更精。砂鉢刻寫心經。以為觀美。日久毀棄。永遠褻凟。可不慎哉。今觀高氏褙䞋之儆。前勸詳矣。猶未及此。益見天下為善無窮。造業亦無窮。斯家大人同善錄法戒書。所由校梓不倦。殷殷問世也。男石附記<span class='note-inline'>(出金剛靈應)</span>。</p>
</div>
<div class='div-other'><a id='mulu140' /><p>明嘉定李繩之。字受伯。給諫玉海公子也。素茹齋。虔信空王。日誦金剛經。持準提呪。不怠。崇禎辛未九月廿二日。偕友人汪仲起。遊城曲小徑。突遇一人。持巨斧至前。扼其吭。斫十數斧。方走去。<span class='corr'>已</span>而受伯故無恙。止左臂兩淺痕耳。時仲起及夾徑居人。皆驚睹之。少頃。家丁集縳其人至官。乃莊僕甘寵。負租稅百金。度不能還。而謀害之者。邑令蕭山來公方煒廷鞫時。問寵何不直劈其首。曰我是時第見蓮花數朵。不見其首。連斫不著花。只得斫其莖。不知僅傷臂也<span class='note-inline'>(出金剛靈應)</span>。</p>
</div>
<div class='div-other'><a id='mulu141' /><p>明嘉興府角里街。施嶧陽。平日與東塔寺僧有恒交契。嶧陽年六十五。雖老且病。跪誦金剛經。日必數卷為甞課。崇禎丙子。正月初八。跪誦未終卷遽卒。家人開喪受弔。<span class='corr'>已</span>三日將釘棺矣。嶧陽忽。還魂言曰。我死去以誦金剛力。不歷冥王所。竟留地藏王菩薩處。適菩薩。謂我有一卷。經未竟誦。放回急完。可來此也。嶧陽氣息奄奄。勢不能自誦。復語家人。必請有恒上人代誦。他人無益。偶恒赴別請。停一日須之。及恒至。嶧陽自掙起。聽誦終卷。舉手謝恒<span class='corr'>已</span>。笑化去<span class='note-inline'>(出新異錄)</span>。</p>
</div>
<div class='div-other'><a id='mulu142' /><p>明杭城人。張守誠。字不易。晝夜虔誦金剛經。每出入以囊貯經。懸佩胸前。崇禎壬午年。隨伴北上貿易。途遇响馬。同伴受傷。張被一箭。正中胸前經袋。不致透心。因得全命。此黃心符參軍。語舍桴菴僧慧雨者。心符。一號定通禪老。少讀三教書。寄跡於商旅仕宦者。二十餘年。晚修禪行。生平持誦金剛。屢遭大難。染危症。悉得化脫<span class='note-inline'>(出受持果報)</span>。</p>
</div>
<div class='div-other'><a id='mulu143' /><p>明蘇州衛揮使朱壽增。字叔高。持金剛經。每日無間運糧入黃河。巫言必宰牲賽河神。否則有譴責。壽增不可。但日誦經。必迴向河神而<span class='corr'>已</span>。一日大風雨。龍鬬空中。桅篷葦蓆捲盡。萬艘簸蕩不可。制壽增焚香誦經益虔須臾。風止雨霽。簡較所部。數十百艘。無一破漏者。至通州寓舍。每飯後。必酣寢一室中。一日偶不成寐。甫步出梁壞室。傾牀亦碎矣。壽增每向人說。此余誦金剛經之驗。</p>
</div>
<div class='div-other'><a id='mulu144' /><p>明唐宜之。諱時。湖州人。以明經別駕壽陽。繼輔襄國。崇禎辛巳。二月初二日。闖賊破襄陽。宜之投端禮門左井中。家人掖而出。氣絕復蘇。竊傷勦撫悞國。負痛上疏。娓娓數千言。時銀臺徐公寶摩。以字逾格。令汰之本懷未暢。致奉提究。屬余讞。余謂輔國與守疆異。應末減未幾三臺覆奏。悉為昭雪。乞從寬典。宜之隨請假還里。而襄陽於季冬五日再陷矣。葢宜之精。通般若。證不二果。舉家眷屬。皆能背誦金剛普門品。晝則各持。夜則共集佛前。善氣薰蒸。貫達幽顯。初不死於寇。繼不死於井。而終亦不死於法。則詎可思議者耶。冒宗起記<span class='note-inline'>(出受持果報)</span>。</p>
</div>
<div class='div-other'><a id='mulu145' /><p>明如皐冒起宗。字宗起。崇禎戊辰進士。童年列子衿時。輒喜誦金剛經。辛巳調補襄陽。當獻闖灰燼之餘。降兵窟穴於肘腋。驕帥嵎負於腹心。羽書日儆。夜不解帶。宗起亦自分終隕絕地。猶然纂刻金剛受持果報。乃以奄奄病骨。支撑三百六旬。瀕死者數四幸免乃解綬甫三月。襄陽復陷。當時共事者。非膏塗鋒刃。即法吏囊頭。公獨得生全歸里。豈非金剛之慈蔭哉余輯持驗紀。閱嵩少自敘。採入集中。</p>
</div>
<div class='div-other'><a id='mulu146' /><p>明江都庠生高孝纘。字子高。號申伯。乙酉。清兵破楊。史閣部殉難。子高從容服衣巾。縊死於大成殿。順治十三年。又五月。其同庠黃忠藎子。自西門夜飲歸。過學前。偶見一人從學中出。二絳紗燈前導。黃揖與語。則宛然明時巾服也。初利其燈。與偕行。既而疑清時焉得著明服。心悸之。辭別至再不許。因問黃曰。乃尊安乎。黃曰。安敘生平甚欵曲。黃既及門。詢其姓名。曰子高某也。黃憶其<span class='corr'>已</span>死。懼益甚。急欲叩扉自匿。高曰。兄毋懼也。予與乃翁為密契。今有所託。煩為傳語吾族人。黃問所托云何。曰求為吾多誦金剛經耳。言訖而去。黃因告其親族及同社。皆樂助之。為延僧誦經一藏回向焉。夫以高公大節昭著。謂宜超證人天。而猶滯冥途。資誦大乘。後得解脫。則金剛經之功德為何如丙申。余客廣陵。胥浦友人路之謙記其事以相授者。</p>
</div>
<div class='div-other'><a id='mulu147' /><p>明繡水錢永明室張氏。素誠心奉佛。日織一布。於布機中。誦金剛經十卷以為甞課。一日正織間誦至不。於一佛二佛三四五佛。而種善根。<span class='corr'>已</span>於無量千萬佛所種諸善根句。忽停梭合掌。子婦覺其有異。呼之則<span class='corr'>已</span>瞑目坐脫。曾無一日疾病。時萬曆庚申年七月初四日也。王載生曰。正織布時。一心念經。如此織布。便是織經。時時念念。只在般若之中。張氏允稱純修淨信者矣。忽焉坐脫。不沾疾苦。豈一梭一縷之所能致哉<span class='note-inline'>(出受持果報)</span>。</p>
</div>
<div class='div-other'><a id='mulu148' /><p>明劉道隆母李氏。年四十發。心長齋奉佛。不解文字。不能誦經。修整靜室一間。供奉觀音大士。及金剛經。朝夕焚香禮拜。念佛千聲為課。雖酷暑隆冬不輟也。冬天寒甚。家人以炭火置桌下。必揮使去之。捐資刻。施金剛經。聽人禮請。每遇誕日。誡子婦。母置酒席。惟禮懺一日。或三日。如此者二十有五年。將終之前一歲。用督紡所餘。延僧誦金剛經。大修功德。夢所奉大士。持素珠一串示之曰。以此授汝。珠數乃汝往生淨土之期。夢中數之。得五十三顆。不解其義。至庚子五月十三日。忽告家人曰。吾今日往西矣。可舉家大聲念佛。助我西行。子婦輩。皆坐榻前念佛。面西端坐而逝。道隆志曰。西方杳渺。愚何敢知。廼大士告期於一載之前。定而有徵。斯亦可為奉佛誦經之勸<span class='note-inline'>(出金剛靈應)</span>。</p>
</div>
<div class='div-other'><a id='mulu149' /><p>明湖州府。唐別駕時姪女。歸海寧楊雲。雲能文蚤逝。夫家零替。別駕有老妾馬氏。善繡佛。女相依為命。天啟甲子。隨至鳳陽官舍。女甞繡花鳥。別駕曰。汝既長齋。宜繡佛繡經。攝心三寶。女發願繡金剛經。未果。乙丑正月。十三日之夕。陡然昏絕。馬氏進湯水不納。遍體如氷。鼻無出息者竟夜矣。至天將曉。忽自云。我要繡。馬問故。女云。黃昏就枕時。自覺耳目口鼻。無不流血。血流遍地。身臥其中。又見從傍拯救者。都無措手處。忽金甲大神。振錫一聲。蘧然作響問我云。汝還能記繡經之願否。答曰能記。又振錫一聲。問云。汝能繡經否。答云我要繡。遂得醒。即至心。刺繡金剛經。女素羸弱。自是雖鍼工勤敏。諸病不侵。至崇禎壬申歲。始得圓滿。精巧密緻。如筆寫綾上。觀者驟難辨其為繡也。普賢廣無邊願海。彌陀有六八願門。上古諸佛先賢。皆因願力成就。然發願必須滿願。唐氏繡經未果。雖非退轉。<span class='corr'>已</span>涉因循。故昏瞶中。陡現惡相。錫聲一振。我慢頓除。從此鍼鍼相續。能從有像悟無相矣。不得春風花不開。花榮須感春風力。請參斯語<span class='note-inline'>(出巾馭乘續集)</span>。</p>
</div>
<div class='div-other'><a id='mulu150' /><p>明崇禎間譚工部貞默母。嚴太夫人。持家有法。課諸子。凜凜義方。夫貴子貴。布衣蔬食。好浮圖言。於金剛。妙法蓮華。晨夕禮誦。晚歲則持華嚴。日必一卷。能為子婦。講解大意。生平無病。忽得疾。即知垂歿。但時值壬申暑月。起更衣沐浴。禮佛曰。某一生敬佛。果有佛緣。當令遺體氣息不穢。隨跏趺端坐。合掌而逝。逝後七日。顏色含笑如生。喪次無一飛蠅。時時香氣飄拂。弔奠之眾。莫不歎異。工部自作傳紀。天下最貴者珍寶猶有視為身外之物者。只此數尺色軀。盡男婦智愚。無不加意修飾。晨夕濯水焚香。頂蘭佩[茫-亡+(姬-女)]。更金珠錦繡。極華麗以潤色之。不以為費。不以為疲。果得長留在世。庶幾不負初心。誰料一旦無常。頃刻都成臭穢。誠可嘆可悲也。必如譚母臨終。囑付數言。方為愛身榜樣。寧直閨閣女子。所當奉為法座。即鬚眉丈夫。亦宜頂禮則傚<span class='note-inline'>(出新異錄)</span>。</p>
</div>
<div class='div-other'><a id='mulu151' /><p>明秀水庠生濮可重妻王氏。子女各一。相繼痘殤。氏哭之過哀雙目成瞽。遂專心持念金剛經。凡數歲。忽誦經次。左目流水。痛割如裂。則豁然明矣。右目過數日。亦然。因誦持愈篤。夜夢佛語曰。汝本無子。以誦經故。賜汝一子。氏後果生子。因名經賜。冒宗起曰。誦經一門。懺悔一法。消除五苦。超越四生。王氏子女雙殤。自是先世罪業。菩提迴向。破瞽添丁。金經即金鍼也<span class='note-inline'>(出受持果報)</span>。</p>
</div>
<div class='div-other'><a id='mulu152' /><p>明湖州雙林鎮。沈春郊者。宦裔也。妻費氏少寡。織紡自饍。持齋四十餘年。供養三世佛像一軸。檀香大士一尊。晨昏功課。必誦金剛經一卷。持諸品呪。念佛千聲。炎寒不輟。崇禎戊寅年。其地疫癘盛行。婿張世茂接氏往居其家。止携大士偕行。佛像仍留舊居。氏每日課誦回向。注念虔切。祝願此香。直達佛所。嗣母女相依。迅速三載。辛巳春。氏所居樓。忽空中香繞數日。粉墻突現世尊三像。莊嚴精妙。畵工摹勒不及。遠邇詫傳。瞻禮日眾。或以淨巾擦之。色愈光明。乙酉春二月。氏忽告婿曰。吾欲返故居將往西方矣。入門。即灑掃焚香。參佛誦經。至第三日早。沐浴更衣端坐念佛。午刻大呼佛來。我<span class='corr'>已</span>登蓮舟。今西行矣。別眾而逝。年七十有三。迄今現像巍然。今古未有。余親覩其事。</p>
</div>
<div class='div-other'><a id='mulu153' /><p>明弘治間。嘉興府真如塔<span class='corr'>圮</span>。僉議大修。時一頭陀僧。名懷林曳。三丈長鐵鏈。募二十餘年。塔工始畢。即回首於塔中。至今肖像祀之。頭陀初為蘇州承天寺僧。飲酒茹葷。蔑視戒律。於暑月乘凉。忽覩兩冥卒。入繫其頸。則牌拘十餘人。頭陀名亦列焉。懷林許賂二卒楮錠。各若干。幸稍緩期七日。俟諸人拘齊偕往。二卒許諾。頭陀泣告徒眾。市楮錠焚之。處分待盡。或曰。真如某禪師。道行高。水路僅一日程。曷往求救。頭陀如言詣師。痛哭陳乞。禪師曰。此間塔將頹矣。汝肯誠任募化修葺。我當授汝法門。保鬼不能拘。也頭陀即對佛發願。禪師手數珠與之曰。汝七日內勿睡。但住我房轉誦金剛經中。當知此處。即為是塔。二句足矣。頭陀如言。轉誦。逾七日。兩冥卒踉蹌至禪師處。籲曰。有合死僧逃此間。求指示方便。禪師曰。渠在房中。任汝拘之。冥卒入。即驚出曰。房中止見一座寶塔。赫奕光明。目謎不能略。開禪師曰。渠誦最上乘法。又發勇猛大願。雖天龍鬼神。奈之何。汝但回覆冥君。某僧某師留之修塔。幽明功德分受。必不汝罪。兩卒不得<span class='corr'>已</span>去。頭陀遂製鐵鏈自鎻。曳於道途。不憚隆冬酷暑。叩求善信。竟得以再生餘年。完此大功德云。凡世頑狠造業者無論。多有見善欲為之人。今日待明日。今年待明年。悠悠忽忽。到老終無成就。直到眼光垂盡。喉氣欲絕之時。懊悔而歿。懷林方七日間。便能跳出人鬼關頭。因其一心怕死。求生甚迫。故能專勤諷經不寐。現光明塔。寧直冥使踉蹌無奈。即閻羅天子。亦應肅容頂禮。所謂誠能動物。不誠未有能動者也。天下善果圓熟。不問歲月多寡。只在發願勇猛。向往直前做去。毫不遲疑顧戀。隨其一念一事。自然感格佛祖帝天。此古人今人。持驗不爽之符節也<span class='note-inline'>(出新異錄)</span>。</p>
</div>
<div class='div-other'><a id='mulu154' /><p>明南嶽有大德僧楚石。博通三藏。專持金剛經為業。人有禮之。乞佛法者。無賢愚貴賤。輒大聲曰。好持金剛經去。年一百七十一歲。始化。同時有白藤和尚。無極和尚。亦專勸化持金剛經。白藤終一百三十歲。無極終一百二十四歲。俱正德間事。經云。祈壽命得壽命。祈大涅槃得大涅槃。豈誑語耶<span class='note-inline'>(出受持果報)</span>。</p>
</div>
<div class='div-other'><a id='mulu155' /><p>明嘉靖四十三年。東南郡縣大荒。蘇州洞庭山某寺。有唐白樂天所書金剛全卷。為鎮寺至寶。是年寺眾饑。主僧不得<span class='corr'>已</span>。取此經。質山塘王宦米五十石。為食。越歲。王宦呼主僧至家。願捨前米作齋僧用。以經還寺。僧歸過湖。對眾稱揚王宦大德。舟眾共求一看。纔展開時。風大作。竟揭經前數幅。飄空入雲而去。僧懊悔不<span class='corr'>已</span>。三年後。忽有一上官。聞此經名。陷主僧以他事。禁獄逼獻。經至。以非全卷不愜意。釋僧罪。仍以經還之。僧過湖。風又大作。昏黑艤舟。入一深村避風。登岸索火。詣一老漁戶家。壁間粘前所失經數幅。毫無傷損。漁戶姓姚。詢之。但云。前三年。有火光一道墮田中。驚視之。是字紙。因粘於壁。僧向經悲泣頂禮。呼護法韋䭾不休曰。非兩番神風顯異。此經必入權門。不得完壁鎮寺矣。因備述顛末。漁戶驚感。遂改業務農。又出重貲裝裹。每歲遇得經還經之日。必往寺展禮。壽八十二。無疾終。此視螺螄千里送經還。更為神異。漁戶具有夙根。故得始終最上因果。彼陷僧逼經者。冥報又不足言矣<span class='note-inline'>(出受持果報)</span>。</p>
</div>
<div class='div-other'><a id='mulu156' /><p>明廬山僧普靜。年十餘歲。便思出家。夜夢金剛神撫其背曰。爾後當成善知識。獲正果報。自此投師剃度。漸通內典。朝夕䖍念金剛經。數十年如一日。忽夢神人告曰。經非如是誦。遂說一偈曰。有相相非真。無法法亦墜。撇却舊窠臼。即<span class='corr'>已</span>了大義。師豁然醒悟。二六時中。止於晨昏朗誦一遍。默將三十二分。趺坐靜參。四十年。未嘗下榻。神復來告曰。是在箇中矣。年逾九十示寂。芳香竟夕。緇眾皆見旛幢導引。披紫袈裟。持木槵。翔空西去。冒宗起曰。佛有密度有顯度。顯度者。幢葢來臨是。密度者。使人心開目明是。然臨了到底。幢葢定來。龍華有期。靈山未散。又聞一僧。誦金剛甚虔。發願不記遍數。不限歲月。但求誦經時。返心內照。耳無聞。目無見。念無夾雜。如是一卷。即為滿願。歷誦多時。目即不別視。耳終不能無他聞。此僧哀痛自責。持誦不<span class='corr'>已</span>。一夕夢觀音大士云。汝誦經甚䖍。然耳根何能頓塞。隨以手摩僧頂。以二丸塞其耳。自後誦經。耳目別無聞見。此余中表宗彥先。聞之一講師者。大士從耳根圓通證道。故應有是因緣。此與金剛神之告普師。同一靈應<span class='note-inline'>(出受持果報)</span>。</p>
</div>
<div class='div-other'><a id='mulu157' /><p>明杭城有野僧廣澈。號通天。向金省吾中丞。丐淨地誦經念佛。時張元洲尚書。有家廟。名資福。頗淨。省吾代求得之。廣澈日則誦金剛經。夜則携燈籠。繞街念佛。省吾一夕夜歸。遇之。為書其燈籠曰。沙門廣澈。念佛通天。數年。於萬曆某年月日。回首廟中。湖廣某藩王。是夕夢一僧闖宮入曰。我杭州資福廟僧。來為王子。王視其手執燈籠。有八字瞭如。驚寤。報生世子矣。特遣尉至杭物色其事。則僧逝之夜。即王夢之。夕此所稱福因厚重。奪舍以逝者耶<span class='note-inline'>(出新異錄)</span>。</p>
</div>
<div class='div-other'><a id='mulu158' /><p>明萬曆間。楚高衲寒灰。諷經䖍肅。句字清和。聞見竦然起敬。嘗於天皇寺。以香水金末和墨。寫金剛經。至第十六分。一夕忘點燈。几上若有微光。作楷書經。直達子夜。偶腹饑思食。起憶燈燭。則眼前黑暗矣。驚呼同房僧。取火視之。字畫莊嚴。更勝平時手筆。按保寧勇禪師云。看經之法。後學須知。當淨三業。福因俱集。三業者。身口意也。一端身正坐。如對聖容。則身業淨矣。二口無雜言。斷諸嬉笑。則口業淨矣。三意不散亂。屏息萬緣。則意業淨矣<span class='note-inline'>(出受持果報)</span>。</p>
</div>
<div class='div-other'><a id='mulu159' /><p>明楚中戒僧法禪。發願往廬山建菴修行。至九江。適有西城外王西溪者。欲誦金剛經。聞僧名。即延請諷誦。期滿三年。奉經資三百兩。後誦畢。止與百金。不能建菴。且所得之財。強半布施。僅持空鉢。偶值分封藩王。舟抵九江。起夫遞送。有富室僱僧充縴夫。時眾舫遇逆風。不能前。獨僧牽挽之舟如駛。且足下騰空尺許。王見驚駭。進詢其故。僧茫然不知所對。王疑為妖。欲加刑。僧益恐怖無措。然王雖欲加刑。而心終異之。再四詰所從來。僧熟思良久。答曰。貧僧素無他術。惟在王西溪家。誦金剛經三年耳。因述前事。王嘆曰。金剛靈應。乃如是哉。遂賜銀三百兩。終其建菴之願。僧受賜後。足不復履空矣。天啟辛酉年。辭入廬山。不知所終<span class='note-inline'>(出巾馭乘續集)</span>。</p>
</div>
<div class='div-other'><a id='mulu160' /><p>明崇禎如臯縣治北。普度菴僧。周淨山。生而胎齋。不願婚娶。晨昏誦金剛經。極其誠信。時年方二十。與兄同居。兄病將革。屬以撫其幼妻及兩襁褓子。因念爪李為嫌。遂引刀絕陽。血去斗許。死而再生。兄聞之。一慟而絕。淨山躬耕養嫂姪者。凡二十年。逮兩姪皆成立有室。子母粗安。於是披剃出家。建草菴。為人講說金剛經。別有解悟。人益重之。庚辰歲會大飢。場竈鳩眾焚掠。經過其地。皆曰無驚我周師。即鄰近避兵。雉竄菴中者。悉得保全。年七十有五。端坐而化。氣絕良久。頸骨挺然不仆。懶菴居士余庚。詳紀之。冐宗起曰。為兄保孤。引嫌絕陽。如此力量。<span class='corr'>已</span>徹金剛大義。披拘拘毀形滅性。避兄離母。必謂世法中無佛法。譬如離波覓水。必無是理<span class='note-inline'>(出受持果報)</span>。</p>
</div>
<div class='div-other'><a id='mulu161' /><p>明萬曆間。歸德府城外。水晶菴。有老尼。別號獨目金剛尼。因嘗以金剛為業。失一目名此。天性淡薄。自糲食粗衣外。人有所遺。盡分贍僧尼之不給者。每開期會講。善信環集。一士子問曰。金剛經何以有三十二分。答曰。一以貫之。儒佛皆然。何得許多段落。說偈曰。佛說金剛妙出羣。一言了悟絕聲聞。有人解得金經旨。四八何須逐段分。一僧問曰。何以謂之金剛。答曰。金剛人皆有的。何須恁般問。說偈曰。金剛果信是金剛。百鍊千槌永不傷。粉碎虗空些子在。祗今惟見佛毫光。又有人曰。師通曉佛義。何以不現男身。答曰。形有男女。性無彼此。莫作差等觀。說偈曰。男女何須辨假真。觀音出現果何人。皮囊脫盡渾無用。試問男身是女身。隨問隨應。靈敏異嘗。遠邇皈依者無算。年踰七十。預示化期。鼻端有火。危坐瞑然而逝。示一偈云。茶毗一去永歸空。著處尋空便不空。我去我來仍是我。電光泡影一般同。河南僧祥光。述所見以語居士余庚者。按六祖聞無所住而生其心一句。便豁然大悟曰。此真空妙有法性。初祖之於慧可。心方紛動。嘗恐未息諸緣。纔息諸緣。又懼頓成斷滅。息諸緣是無所住。不斷滅是生其心。無住是真空。生心是妙有。六祖悟此。更復何事。獨目尼四偈。<span class='corr'>已</span>透夜半宗旨矣<span class='note-inline'>(出受持果報)</span>。</p>
</div>
<div class='div-other'><a id='mulu162' /><p>明常州尼僧慧貞。宦族之女。自幼言動不妄。願出家。父母聽之。送入楞伽菴。遂朝夕持誦金剛經。有同菴尼以穢事敗。波及貞。時適患目。因憤恚俱瞽。如是三載。誦經如故。一夜夢金剛神謂曰。汝行無虧。當還爾明。晨起。兩目忽開。歷年九十。無疾坐化。昔崔相公羣。問如會禪師曰。師以何得。師曰。見性得。師方病眼。公訊曰。既云見性。奈眼何。師曰。見性非眼。眼病何害。此尼雙瞳再朗。特明持驗不爽。若論得道。却不在有眼無眼<span class='note-inline'>(出金剛靈應)</span>。</p>
</div>
<div class='div-other'><a id='mulu163' /><p>大清金壇孝廉虞庶顏。家世忠孝。闔門奉佛。蕭然頭陀。無意當世。生平常課。日誦金剛經。禮大悲懺。丁酉冬。以仇家誣陷。逮赴金陵。眾庶莫不冤之。送者多號泣失聲。庶顏神情湛如。但嘿誦金剛經不輟。既入獄。楚毒備嘗。庶顏如入禪定。但見伍伯紛拏於前。極力掠其股脛。竟無所傷。惟有黑痕數繯。堅如頑石而<span class='corr'>已</span>。遂得昭雪。庶顏常刻觀世音經。勸人持誦免劫。既及於逮。人或疑事佛不靈。豈知精誠洞徹。竟身證金剛不壞體耶。子山修甚孝。每夜。赤身露禱北辰下。一時霜凝氷結。事解而後<span class='corr'>已</span>。使佛法無憑。則山修亦足死孝。況庶顏乎。</p>
</div>
<div class='div-other'><a id='mulu164' /><p>大清吳縣周德聞。字君升。性至孝。年逾五十。猶刲股以救親。母沒。哀毀。長齋持金剛經。至三年。欲滿若干遍。禮懺迴向。日夕勤渠。向苦目眚。殆不能視。至遍將終。豁然復明。人以為孝感。亦經力也。有念珠。於路散失數粒。時思憶之。忽於家中地上拾得。恰是故物。作還珠記。益感神力加被。課誦靡間。</p>
</div>
<div class='div-other'><a id='mulu165' /><p>大清王有義。蘇州閶門人。素行朴厚。日持金剛經。至順治庚寅。<span class='corr'>已</span>積二十二年矣。是年秋。鎮帥王燝幕賓。與義有舊。憐其貧。薦領沙船探海。實則貿易外洋諸國也。八月廿日。自老沙出口。忽望海中有白布在空搖曳。轉篷往視。乃遭風舟覆者。尚有五六人。伏抱桅木。將斃矣。救之達岸。入大洋。凡七日。行三千七百餘里。至日本界。地名長岐。脫貸買貨。至來歲二月初十纔回。發槳時。天色晴和。六七日間。約行二千里許。第八日。忽西風大作。浪如山湧。大小桅連舵盡失。後稍折去一截。漂沒五十六人。時義正坐稍上。忽若有人提入艙中。未幾風浪略平。眾編佳文席為篷。操櫓作舵。始得進口。壬辰四月十八。復過長岐。九月初一日。歸帆將近普陀。眾欲上山修懺。因東南風順未果。又行近陽山。望見山上。有白氣長數里。咸驚疑未<span class='corr'>已</span>。忽起颶風。飛擲篷木如烏鳥。猫鍊悉隨浪去。頃刻船破。溺死一百八十三人。僅活義及徐姓陳姓者三命。抱住白藤。憑浪打上小洋山。明辰偶浮到一木箱。內有火刀石二事。煙艾各一包。第三日。又浮到破釜半隻。三人欲烹水飲之。苦海味鹹不堪用。旁見山石縫中。出小泉頗清淡。漸取煑蘆根為食。數日賴以不饑。但大便閉塞。腹中脹。甚見水涯有草。葉長而大。掘之根如蘿蔔。採作羮頗美。食過。腹鳴而泄。神氣覺爽。徐云此即吾鄉杜大黃也。共拾薪起烟。望人馳救。半月後。遇張明政巡船詢知洋商。送上老沙港。三人得保餘生。義歸家。感金剛神力。早暮誦經彌篤。夫飄洋係亡命所歸。有義本分誠篤之人。何為履此危險。向非金剛救拔。不死於五十六人中。必死於一百八十三人中矣。徐陳二人。要亦有善根。故脫此大難歟。己亥義請金剛經於余。自述前事。因詳詢其顛末而筆之。</p>
</div>
<div class='div-other'><a id='mulu166' /><p>大清武林袁應和。了凡先生之後。住吳山西北麓。年六十一。持齋八載。日誦金剛經不徹。順治辛丑五月十三日子時。一陳姓家火起。西北風急。數刻延燒一百六十餘家。將至袁居。其母八旬。兀坐樓中念佛。應和亟負母下樓。心知不免。第大聲朗誦金剛寶經。時有陳見陽者。為人篤實。避火於袁居之墻角。見一片紅光。形如幃帳。從空降下。遮隔袁墻。倏爾不見。忽風轉東南。火光轟天。四面絕無火星。得免於難。應和尚長跪庭中念經甫畢。少頃人相稱賀。見陽特述所見。眾皆悚然。應和自此持誦愈堅。會稽徐斗明過杭。親見其異。述而記之如此。</p>
</div>
<p class='juan'>金剛持驗紀下卷<span class='note-inline'>(終)</span></p>
</div><!-- end of div[@id='body'] -->
</body></html>