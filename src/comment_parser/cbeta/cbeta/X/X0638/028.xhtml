<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經玄贊要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>法華經玄贊要集卷第三十一</p><p class="byline">鏡水寺沙門　栖復　集</p>
<div class='div-other'><a id='mulu38' /><p>言四土相者。經言。菩薩眾甚多。土相。長行有六。一寬狹。二相狀。三有善無惡。四人天之相。五謂食任持。六三乘眷屬<span class='corr'>已</span>下皆相攝也。此頌中科土相。以彼淨土之中菩薩。向土相中一處科也。不頌前長行佛壽及塔。或有解云。菩薩眾甚多<span class='corr'>已</span>下二頌一句。述前長行土相。六段文中。第六三乘眷屬。長行經言。有無量阿僧祇千萬億那由他諸菩薩眾。得大神通四無礙智。善能教化眾生之類。頌中菩薩三德者。經云。皆度大神通。威德力具足。闕善能教化眾生之類。聲聞三德者。聲聞菩薩無數。三明八解脫。得四無礙智。以是等為僧。述聲聞三德。闕六神通。加四無礙智。經云。其國諸眾生等三句。頌前有善無惡中。無欲化生。不頌人天相見。經云。具相莊嚴身一句。頌前人天之相中第七相好。普皆金色三十二相。頌前而自莊嚴。不頌得神通等。經云。純一變化生者。七地<span class='corr'>已</span>前報土悲增菩薩。猶有父母生。今純一變化生。即是八地<span class='corr'>已</span>上報土也。</p>
<p>經云法喜禪悅食一行等者。述前長行第四人天之相。經云。得大神通身出光明。乃至一者法喜食。二者禪悅食。所以今頌云法喜悅禪食更無餘食想。</p>
<p>言此初也者。心希也。</p>
<p>經云爾時千二百阿羅漢<span class='note-inline'>(至)</span>念者。緣前來聞說。菩薩聞是法。疑網皆<span class='corr'>已</span>除。千二百羅漢悉亦當作佛。又聞我諸弟子威德具足。其數五百皆當作佛。又眼見數人。授記自心。希望授記。未敢全准擬。所以思念也。若世尊各見授記。如餘大弟子者。即是上根鶖子。中根四人及富樓那。並是前故。言不亦快乎。<span class='corr'>已</span>得記。</p>
<p>經云是千二百等者。□現指千二百為別記。故知五百即在其中也。</p>
<p>言即千二百中等者。問題品既言五百阿羅漢。何故經云作念。即言千二百人。答此有兩解。一云。五百與千二百人各別。五百是千二百外也。二者。正義云。五百是千二百人中數也。此千二百人者。二類。一五百人在會。佛親與記。二者。餘七百人不在會。佛令傳記。若在會不會。在總說。經文有千二百人。若唯據在會。佛親與記故。題五百人。問若爾在會唯五百者。何故經云。千二百人各作是念耶。答如世眾人共所求事。一人先往。眾心亦同。此亦如是。雖不在會。亦有作念。意問餘七百人既不在會。如何得知佛與授記而。答展轉令傳。亦名得記。經許可言次第與授阿耨菩提記。世尊既言次第授記。既初富樓那。次千二百人。後五百人記。據此取五百人。向千二百中攝為正。問何故五百人中別與陳如記耶。答陳如最初出家。最初悟解。故佛別標記。</p>
<p>言此云黑光等者。正法華云黑耀。阿含經云。其身極黑。夜行乞食。時屬雲暗。有一懷姙婦。於電光中見之。謂是鬼恠。驚倒損胎。乃謂之曰。汝是何鬼耶。答曰。我是瞿曇弟子。今來乞食。女人問<span class='corr'>已</span>麤言惡罵。如來知之。勅諸比丘。從今<span class='corr'>已</span>後。不得過中食及預乞食也。</p>
<p>言此出現等者。金云。日出時成道。故言出現。是阿難弟子。</p>
<p>言周陀等者。相國云。此虵奴。有說父是奴也。本行經云虵奴。亦翻為路邊。昔有長者女。與奴私通。遂赴他國。久而有孕。垂產思歸。行至中路。即誕其子。因路邊生。如是二度。凡生二子。長子名盤陀。第二子名周利盤陀迦。即同經文周陀莎伽陀等也。兄弟相繼因路邊生。以立其稱也。二云。莎伽陀者<span class='note-inline'>(先戈反)</span>。此云小路邊。緣是弟從兄得名。未必一一皆路邊生也。</p>
<p>言娑揭<span class='note-inline'>(唐謁反)</span>。亦作竭。音呼。此翻云善來。遇佛從師立號。問何名普明。明謂光明。普即遍也。光照十方及常說法利益心遍也。經云轉次者。不同下文令傳也。</p>
<p>經云歡喜踊躍等者。嘉祥言。內心歡喜。即從座起等者。外形致敬。經云。悔過自責者。佛於過去。教我發心。令我修行。以求大果。而我顛倒。背大向小。是我一過。始從初周。爾時世尊從三昧安祥而起。告舍利弗下。如來亦同為我說開示悟入。而我等疑惑不悟。又乃至第二周亦爾。<span class='corr'>已</span>於兩遍勞擾世尊。是我等第二過。第三周中方邀世尊授記。由我鈍根故。於爾時悔過自責。亦同鶖子。我從來終日竟夜每自尅責。又云。是我等咎非世尊也。二周亦言。自鄙先心。皆亦悔責也。上來內心悔責。</p>
<p>言領解有二等者。前富樓那法領之處。五百亦同故。前言一人為首。餘亦理同。准此三周說法。階級不同。三周領文昇降亦異。初周法領。第二准喻領。第三若法若喻而為領。前久法領。此喻領也。</p>
<p>言初領昔權者。有抄科為六段。一親近善友喻。經言。世尊譬如有人至親友家醉醉而臥。二教發大願喻。經言。是時親友官事當行四句。三昏迷不覺喻。經言。其人醉臥都不覺知。四退落下垂喻。經言。起<span class='corr'>已</span>遊行到於他國。五得小涅槃喻。經言。為衣食故勤力求索甚大艱難。六自言究竟喻。經言。若少有所得便以為足。</p>
<p>言初將離險者。經言。世尊譬如有人至親友家。醉酒而臥。是時親友官事當行。以無價寶珠。繫其衣裏。與之而去。</p>
<p>言領中途方退喻者。經言。其人醉臥都不覺知。</p>
<p>言領為設化城者。經言。起<span class='corr'>已</span>遊行。到於他國。為衣食故勤力。乃至便以為足。</p>
<p>言不領第四眾倦者。前長行合中亦不合。彼云。欲明權實二道不故。正明息苦事故。所以不領也。</p>
<p>言此初也者。領初將離喻。經言。世尊譬如有人至與之而去者。友人者三根聲聞也。至親友家者十六王子舍也。若是外道。名為惡友。若遇小乘人。名為假友。今逢大乘人名親友。四智種子佛性同故。名親。如世間同姓。宗明兄弟。同姓名親。同志名友。同求菩薩修行名為友。中道大乘。名之為宗。</p>
<p>經言醉酒而臥者。古師嘉祥解云。貧人本來不醉。行則親友家。遇[戶@句]席之上有酒喫故。下頌文言。譬如貧窮人。往至親友家。其家甚大富。具設諸肴饍。問古師以何名酒。答取無相大乘教法為酒體。問何要取教為酒。答能昏亂令人迷臥。故喻於酒。經言轉更惶怖悶絕擗地故。經偈云。持空三昧瓶。以盛無相酒。今修種種行。資長於法身。又云。酒有歡適之功。喻教聞<span class='corr'>已</span>踊躍歡喜。二者。光宅疏言。貧人本來醉。至親友家方臥。非是至家方始醉臥也。此貧人本來醉。到親友家。方顯得醉。猶如一人街中行。不衝悞人。爭知他醉。至親友家。言語倒錯。方顯得醉。法中論。本來起無明名醉。到大乘親友家。聞著大乘法。內心迷教。名醉。不肯修行。名臥。臥者不行義<span class='note-inline'>(消經了)</span>。</p>
<p>言即十六王子者。即釋迦過去為王子也。</p>
<p>言有人等者。聲聞自喻<span class='corr'>己</span>身也。</p>
<p>言友同等者。問何名為友。答書云。同門曰朋。同志為友。即同一覺門名明。同一心志曰友。</p>
<p>言禮記僚友。謂官僚官人同曹司官相事曰僚。</p>
<p>言執友稱其仁者。執者。謂持也。由其志故相依持。名為友。</p>
<p>言悌者。不是兄弟。但是善事相教。名為悌。至者依聞思二慧。聞教觀理。名志義也。</p>
<p>言前以佛法為國者。解家之義。喻上說醉人從諸處。來往友家。法中論從生死中。往佛法故。</p>
<p>言時猶凡夫等者。解醉臥義時。猶凡夫煩惱未斷。無明所纏惛醉心。名醉義。常寢生死。雖遇佛法。不肯修行。是臥義。章敬云。迷教名醉。闕行名臥。臥即不行也。問若無明為醉。凡夫無明本來<span class='corr'>已</span>有。何故今始言醉。答先雖未斷。今復更起。初迷大教。新醉何妨。醉上說貧人先因喫酒。後方醉臥。法中論。大教名酒。聽聞名飲。無明迷暗名醉。更不修行名臥。</p>
<p>言是時王子此化緣息等。化也。入於涅槃也。餘處行化他界現身也。經云。是時親友官事當行。又有說教。化二乘及凡夫。名私事。教化菩薩。令入平等大乘。名官事。第二自利名私事。利他名官事。第三十方諸佛三乘佛法不謂<span class='corr'>己</span>身。名官事。十方諸佛名官人。教化眾生。名官事。官家之事。名官事也。</p>
<p>言亦如汎駃舟者。問喻上說親友。名官事當行。向諸處去。法中論。佛本無來去。何名官事當行。答疏言亦如汎駃等。駃即水疾流皃。邁者往也。舟者船也。</p>
<p>言矚凝沼等者。矚者。即眼觀見也。凝沼者。謂水池不流之水。西流者。河水元來不向西流。自是舟船向東行去。疾似見凝沼水向西流。古持云。枕上雲山者。到來峯頭。洲縣渾移却。法中論。如來常在世間。自是眾生。乘生死船。輪迴三界。妄見如來入滅。佛實不滅。意言水實不流。舟行似水去。如來常在世。心追謂涅槃。佛自住大乘。猶如凝沼水。眾生心若退。恰似速舟行。</p>
<p>言華嚴經等者<span class='note-inline'>(筮音呼平)</span>。一聞法行者。如普賢菩薩。我於寶威德上王佛國。遙聞此娑婆世界說法華經故來。此為聞法行故。或妙音從淨華宿王智佛國來。供養釋迦。及聽法華經等。二說法行者。如文殊於序品問答了。便不見至龍宮中說法去來。及至妙音現種種煩身。乃至於王後宮等。於諸世間。常樂說法。利益眾生。三不隨貪等者。眾生所行。皆與三毒相應。諸佛菩薩不然也。四欲界行者。即從淨土來生此間。為化生故。如觀音勢至等是。五色無色界者。即四禪四空等修行之人令習定。速轉進故。六義法行者。如智積問文殊師利。仁往龍宮。所化眾生。其數幾何等。成就淨慧。速觀察義理而行。七一切趣行者。即五趣中隨眾生類。現種種身故。八一切佛剎行者。遍諸國佛土。行供養故。九涅槃行者。樂行涅槃生死故。十成滿諸佛行者。一切成佛之行。皆悉圓滿故。</p>
<p>言隨應當釋者。經言。官事當行。即十中第八。一切佛剎行。第九菩薩行。或當第二說法行也。</p>
<p>言謂大菩提心者。解經無價寶珠也。問珠體為是有漏耶。答二說。一云。經言。以無價寶珠。唯取無漏本有種子。得名無價。若是有漏。何名無價。二云。唯取有漏菩提心種。名無價寶珠。問有漏之珠。何名無價。答雖是有漏。形對二乘大乘菩提心珠。亦名無價。二乘功德如一日之價。又云。漏與無漏雙取為善。問珠為是新熏。為是本有耶。答三解。初師云。一切種子皆本性有。不從熏生。如契經說。一切有情無始時來。有種種界。如惡叉聚。法爾而有。界即種子。差別異名。如是建立因果不亂。二云。一切種子周重故生。種子既是習氣異名。習氣必由熏習而有。如麻香氣華熏故生。如契經說。諸有情心染淨諸法所熏習故。三護法云。一切種子各有二類。一者本有。謂無始時來。異熟識中。法爾而引教。如初師。二者始起。謂無始來數數現行熏習。而有引教。如第二師也。問無價寶珠為取新熏。為復本有耶。答一者。唯取新熏種子義。以經言。於某年日月。以無價寶珠。繫其衣裏。得有時節日月。故知新。若唯本有。本有法爾而有。如何說繫。二者兼本有。事須先約本有而立新熏。本有若無。新熏何立。問本有種子如何說有時節。又如何說繫珠義。答得地前一大僧祗劫有漏聞熏。資彼本有。亦名某年日月。只此資時有異於前。便是繫珠。取護法為正也。取有漏菩提心為珠。正也。</p>
<p>言寶珠有三者。一水清。二如意。三吐金。吐金有三品者。一下品吐一兩金生千倍。二中品吐一兩得萬倍。三上品吐一兩得無量倍。珠體喻一乘。能出三乘。從一乘中分出聲聞乘。如珠出千倍。從一乘分出緣覺。如珠出萬倍。從一乘中分出大乘。如珠出無量倍。問能出所出一乘大乘何別。答能出是法華會上乘。所出是四十年大乘。大乘向二乘中。相對待立名。故是所出。不是能出也。金云。一乘喻珠。三乘喻所吐金也<span class='note-inline'>(如從小至配之)</span>。下品喻聲聞僧。施之德福少。中品喻緣覺。施之得福多。上品喻菩薩。施之異報無盡。二水清珠有三品。一者下品。能清少水。二者中品。能清大海。下品喻小乘教。詮理最淺。中品喻小乘教。詮理次深。上品喻大乘教。詮理最深。三者如意珠。即是此中為喻。此珠自有三品。下品雨寶滿半閻浮提。中品雨寶滿一閻浮提。上品雨寶滿四天下。下品喻佛性。在資加二位。中品喻佛性。在見道。上品喻佛性。在修道。今此所繫珠。即是見道前所得如意珠。名無價。上來水清吐金如意。今取如意珠為喻也。</p>
<p>言隨求皆滿者。即要妙觀察智平等性智生空二空根本後得智等總得也。</p>
<p>言衣謂意識等者。解經繫汝衣裏。衣謂意識。取第八識。若准疏中言。意識即合取第六識。發菩提心而在意識故。以喻衣不合取第八識。以七八二識。攝屬十二處中意處故。第八名意也。又等無間以解意。八識總名意。若言繫汝裏。今故現在。又言猶在。不告能住持種子。唯取第八。若依繫義熏習義。則取以二為門。熏習在總。即取第六識。緣分別故。可為衣表第八識。可為其衣裏。所以雙取也。第六聽聞大乘。聞熏得菩提種子。藏在賴耶識內。下經言。繫著內衣裏。者取意處也。著珠之處。不是繫義。經言。著願繫者。事須取第六。是能繫能正是繫珠義。</p>
<p>經言其人醉臥等者。其人者。三根聲聞也。醉臥者。初發大乘心。猶為煩惱惛醉纏心。名醉義也。</p>
<p>言雖臥大乘親友之舍者。解臥義也。</p>
<p>言不自覺知有菩提心珠。此解都不知義也。疏解醉并臥及不自覺知。三義各別也。</p>
<p>言唯識引經惛醉等者。疏主辨醉體。無明有二。一者恒行。二者獨行。今取何者。故引唯識論中第一義。彼論破小乘。證有第七識。金引論頌云。真義心當生。常能為障礙。俱行一切分。為不共無明。若解其人醉臥都不覺知。正合取第七識中恒行不共無明。一類染汙常無間斷。無醒覺知故。是故契經說。異生類常處長夜。無明所盲。昏醉纏心。曾無醒覺。故疏言彼以末那相應無明。名為醉體。問若耶第七識中無明常醉臥。如何言起<span class='corr'>已</span>遊行。又無醉裏繫珠義。所以疏主依論作第二解。自立義云。今以第六識中不共無明為醉體。有間斷義故。第六識通三性。今取心一念。聞教生解義邊。名為繫珠。問若第六識善心相應發心之時。名繫珠。云何得醉時繫珠。答諸抄二說。一者。約中間一念。是善心。前念無明。後念無明。兩頭不善。無明相續間雜。名醉裏珠。二者。事須兼取第七識中無明為醉體。七識與六識為諍根。生死因故。今第六識聞法之時。皆不能忘相。故名醉裏繫珠。若望第六識。起<span class='corr'>已</span>遊行也。若望第七識。說其人醉臥都不覺。故言醉裏繫珠。雙取六七二識。義方周圓。若准論意。偏取第七識。若是疏意。偏取第六識。後言遊行。據第六善。然亦還是醉中行也。真無漏智乃得名醒。疏中既言。第六不共無明。正為醉體。故知兼第七無明也。此解順疏也。</p>
<p>言在異生位等者。配位也。異生即凡夫也。化度云。第六識中無明容有間斷起。若不善無記。若起不善。即是醉時。若起善心。即起遊行。此等皆在異生故。人云。退心<span class='corr'>已</span>後。迄至靈山說法華。而復本中間爾許時。並是信脚行也。</p>
<p>言既退大心等者。問既退大心。規求何法。答喻上說規求衣食。法中論。退却大乘。求小乘也。只緣求小乘。故名遊行。三生六十劫修行。得二乘果<span class='corr'>已</span>。迴心向大。如初心始乘菩提。無事虗行。名遊行也。</p>
<p>言遂至二乘等者。解經他國也。他國自國相對不同。總有三說。一云。大乘為自國。二乘為他國。喻上說從親友舍醉臥處起。便入他國求衣食。法中說聞大乘教。名親友舍。退却大乘心入二乘中。名他國。他國者非曾生長。二乘之中不曾生長大智等。名非生長處也。</p>
<p>言昔在生死者。第三解也。生死為自國。大乘為親友舍。二乘涅槃為他國也。</p>
<p>言若發心<span class='corr'>已</span>等者。總三乘佛法名自國。生死為他國。</p>
<p>言未發心前等者。經當唱經文也。若發心<span class='corr'>已</span>後。二乘佛法為自國。生死為他國。問二乘既曾發大乘心。云何言佛法外人。答由退大心。却住生死。更未發心。是故名佛法。外人以生死為自國。二乘佛法名他國。貧人緣醉向生死中。地上臥。是凡夫[窱-(ㄆ/木)+(唚-口)]臥生死。然從醉處地上起。向他求衣食。即是從生死入二乘也。所以疏言。即此文是解上二句。經云。起以遊行到於他國。</p>
<p>言亦同涅槃者。前窮子喻品中引涅槃經有種性。未發心前生死為自國。是<span class='corr'>己</span>分故。佛法為他國。非<span class='corr'>己</span>分故。即圓此文也。</p>
<p>言或以大乘者。結前大乘名自國。二乘為他國。或大乘為父舍。小乘為他國也。</p>
<p>言勤力求索者。即前大宅品。三乘互相排覺。共馳走名。名勤力求索。三生六十劫四生百劫得無學果。名甚大艱難也。</p>
<p>言此在二乘因位者。只此五欲。便是放逸具故。說二乘有學求勤力索甚大艱難也。求斷染法也。</p>
<p>言生<span class='corr'>已</span>度想等者。解上便以為足也。</p>
<p>言此初也者。初領滅化也。經言。於後親友至如是者。親友即第十六王子也。會遇見之。即是今日靈山會上釋迦相見。再為說法華經。名見。言咄哉夫者。紀國云。咄哉者。呵其變節。嗔不修大也。丈夫者。美其發心也。凡建節成立功立事。斯可謂丈夫。汝何發弘誓。於昔辰虧大行。於今日伇伇小道。何苦如之。云何為衣食。乃至如是。如是指二乘法也。何故求食。受如是艱辛耶。一種求衣食。何不向大乘中求十信十住十行十迴向求耶。何故向二乘中作上下十六心。更求衣食。何故為衣食故。到如此下行故。被有餘涅槃牽引。白日向夜走。脚不著地。種種皆作。何為衣食。乃至如是。此意甚深也。此同滅化。經言。爾時導師知此人眾。既得止息。無復疲倦。即滅化城。語眾人言。汝等去來。寶處在近。向者大城我所化作<span class='note-inline'>(上領滅化)</span>。</p>
<p>言五欲樂者即五等者。即解經我昔欲令得安樂五欲自恣也。</p>
<p>言一自性樂者。謂五受中樂自體。二因樂者。根境識三和合生觸。觸與樂為因。故名因樂。三受斷樂者。謂受想定。四苦對治樂。即寒熱等息。同時生起。樂受俱時之慧。即此樂體。五無惱害樂。此中有四。一出離樂。即出家持戒之人。二遠離樂。即取生上色界等。三覺法樂。即是菩提。四寂靜樂。即涅槃清淨法界等。</p>
<p>言或佛果五法者。清淨法界二空真如。及四智心品。合五為樂也。</p>
<p>言或是大乘無漏等者。金云。即五分法身也。無學身語律儀。名為戒薀。無學三摩地空無相無願名定薀。無學正見正智名慧薀。無學作意相應心<span class='corr'>已</span>勝解。今勝解當勝解。於境自在之解脫名。即盡智無生智相應勝解。名解脫薀。無學盡智無生智。名解脫智見薀。</p>
<p>言我昔為令汝得等者。解經中於某年日月。以無價寶珠。諸抄不解某年日月。神智云。在十六王子二萬佛時。數數為說大乘。數處既多。不定一處。名某年日月也。</p>
<p>言責住權者。解經今故現在。示珠處。而汝不知。彰其過也。</p>
<p>言虗自憂勞者。解經云勤苦憂惱也。</p>
<p>言以求自利者。解經中以求自活也。</p>
<p>言法執不滅者。解經甚為癡也。所知無明也<span class='note-inline'>(上責住權)</span>。</p>
<p>言此令取實者。經言。汝今可以此寶貿易所須者。意交將昔日菩提心珠。易所大乘上位。明心菩提珠。亦可將分段所變易。名之為貿易也。</p>
<p>言從貝從卯者。交易物。作貿字。從貿。有人[簆-元]作。作卯字<span class='note-inline'>(於飽反)</span>。非也。疏主恐人不識。故言卯音酉。古時酉字。似今時卯字形段。所以錯寫也。古時酉字。正合作死<span class='note-inline'>(夘之象也)</span>。此正是古時貿易字。有作賈字。此是人姓。賈字<span class='note-inline'>(歌雅反)</span>又解云。貿易義有三解。一云。取十六王子時有漏菩提心。種子熏習<span class='corr'>已</span>去。資粮位。聞思二慧熏習<span class='corr'>已</span>去。易取加行位中有漏修慧。易取初地修慧。二云。將十地劣無漏珠。易取大乘上位福智大如意珠。即是捨無常色。獲得常色也。三云。將初心小寶珠。即二乘位中生空智珠。迴向大易取大乘法空後得無漏種智珠也。</p>
<p>言用初心小寶珠者。即是有漏菩提心珠也。易取上位福智大如意珠。即是登地無漏智珠也。</p>
<p>言此合初將離者。喻經言。譬如有人至親友家。醉酒而臥。是時親友官事當行。以無價寶珠。繫其衣裏。與之而去。今此合云。佛亦如是等。此段久證有新熏種子也。</p>
<p>言合領中途者。喻經言。其人醉臥。都不覺知。今合言而尋廢忘等。</p>
<p>言合領為伇化城者。前喻經言。起<span class='corr'>已</span>遊行。到於他國。為衣食故。勤力求索。甚大艱難。若少有所得。便以為足。今此合經云。既得阿羅漢道自謂等。意道三生六十劫求衣食。亦大辛苦艱難。得少許為足也。</p>
<p>言虗費等者。若約自乘。不名虗費。迴心向大迂會修行。名空費也。</p>
<p>言難等者<span class='note-inline'>(古汗反)</span>。艱甚難治也<span class='note-inline'>(持音呼)</span>。艱根也。並出釋名。物根耳。謂如物難以拔。耳是助句。有疏牙字。更勘多本。</p>
<p>言難憚也者<span class='note-inline'>(他證反)</span>。</p>
<p>言忌憚者。二乘之人。昔時求衣食。多饒忌憚。名艱難<span class='note-inline'>(去音)</span>。憚<span class='note-inline'>(誕音)</span>。</p>
<p>言此初也者。初合領滅化也。前喻經言。於後親友。會遇見之。咄哉丈夫。何謂衣食。乃至如是。今合經云。今者世尊。覺悟我等等。</p>
<p>言此合領今說實者。前喻文有三。初說創。經言。我昔欲令汝得安樂。五欲自恣。於某年日月。至今故現在。次責住權。經云。言而汝不知勤苦憂惱。以求自活甚為癡也。後領取實。經言。今可以寶貿易所須。常可如意。無所乏短。今此合意總也。經言。世尊我今乃知等。</p>
<p>言一頌標禮者。長行經言。爾時五百阿羅漢。於佛前得授記<span class='corr'>已</span>。歡喜踊躍。即從座起。到於佛前。頭面禮足。悔過自責。今今一頌。述我等聞無上等是。</p>
<p>言後一頌半自責者。長行經言。世尊我等常作是念。自謂<span class='corr'>已</span>得究竟滅度。今乃知之。如無知者等。今頌云經云今於世尊前。自悔諸過咎。</p>
<p>言初七句述初教發心喻者。長行經言。譬如有人至親友家。醉酒而臥。是時親友官事等。今頌頌云。譬如貧窮人往至親友家等。神智云。無法財故貧。無智寶窮。或無福名貧。無慧名窮。謨云。喻上怋醉而臥為默。法中當時發心。擬作取寶之因。故於之名默。又昔說言總。不言大小。二乘根性取小果。為今之漸。名之為默。</p>
<p>言後一句頌中途方退者。長行經言。其人醉臥。都不覺知。今頌中一句述。經言。時臥不覺知。</p>
<p>言二頌為設化城者。長行經言。起<span class='corr'>已</span>遊行。到於他國。為衣食故。勤力求索。甚大艱難。若少有所得。便以為足。今頌經云。是人既<span class='corr'>已</span>起等是。</p>
<p>言初頌示往修因者。長行經云。於後親友。會遇見之。咄哉丈夫。何以衣食。乃至如是。今頌經云。與珠之親友一行頌是。</p>
<p>言後頌明生歡喜者。長行經言。我昔欲令汝得安樂。五欲自恣。於某年日月。以無價寶珠等。今頌經云。貧人見此珠。甚大歡喜等。</p>
<p>言雖現未富者。通難也。問珠體是本後二智。大乘見道始得。如何今者富有諸財物。五欲而自恣。答疏言雖現。</p>
<p>言如見樹居白者。但見其烟。必知有火。但見鷺。必知有水。今但見其教。必見其理。七聖法財等。意言即得教珠。後必得智珠。有云。亦是驗有佛性。但有佛性。何愁不得。即是見白鷺鳥。表知水也。</p>
<p>言初一頌頌合初將者。前長行合經言。佛亦如是。為菩薩時。教化我等。令發一切智心。今頌經云。我等亦如是一行是。</p>
<p>言次半頌頌合領中途等者。長行經言。而尋癈忘不知不覺。今頌云。我等無智故。不覺亦不知。</p>
<p>言後半頌頌合領為設化城者。長行經言。既得阿羅漢道。自謂滅度。資生艱難。得少為足。一切智願。猶在不失。今頌經云。得少涅槃分。自足不求餘。</p>
<p>言初一頌頌合領滅化者。長行經言。今者世尊。覺悟我等。作如是言。諸比丘。汝等所作。非究竟滅。我久令汝等。種佛善根。以方便故。示涅槃相。而汝謂為實得滅度。今頌。經云。今佛覺悟我一行是。</p>
<p>言後一頌頌明生歡喜者。長行經言。世尊我今乃知實是菩薩。得授阿耨菩提記。以是因緣。甚大歡喜。今頌經云。我今從佛聞受記莊嚴事一行是。</p>
</div>
<div class='div-other'><a id='mulu39' />
<p class='h1'>○授學無學人記品</p><p>言名高之輩者。即是富樓那五百千二百人。非名高之輩。此品與記。章敬問。慶喜執日。豈非名高耶。答此之二人。其實名高。約能誘。此二尊者。是化聲聞。引實聲聞。但設所誘。不說能誘。二千即是非名高也。如前品滿慈亦爾。不合向下根收。亦是約所誘記也。亦二人慶喜執日。雖眾所知識。亦是高名。經就多人。名非高名也。</p>
<p>言釋名者。正法華云。授阿難羅云決品。彼依二聖。此約二千人。</p>
<p>言進習止滿者。戒定慧正為學體。進修習解有學義。進習正滿。名無學。解無學義。瓚云。未圓<span class='corr'>已</span>滿眾也。通此二義。為正。由定也。如何偏說定滿。不說於慧。答慧滿不必定滿。若定滿必是慧滿。故偏舉之。</p>
<p>言一異二同者。謂前品總有三類。一滿慈。二陳如。三五百。初之一人別名法明。名為一異。後之二類同名普明。名為二同。</p>
<p>言非高名之輩等者。謂此品亦有三類。一阿難。二羅睺。三二千聲聞。後之一類同名寶相。名一同。前之二人名字各異。名二異。由此不同。分為二品。</p>
<p>言心念者。經言。而作是念。向來見鶖子四大聲聞五百千二百總得授記。見賢思齊。引他況<span class='corr'>己</span>。所以中作念希望。如來授記。即總念請也。</p>
<p>經言我等所歸者。意言我若歸餘外道。此分即無也。只緣歸佛故。於此授記。亦應有分也。</p>
<p>言此述二人合等者。經言。阿難常為侍者。羅睺是佛之子。聲聞之中。最親最近。不遇我等。二人合得授記。</p>
<p>言正申請者。解經若佛授阿耨等。更不說諸道理。直顯請授記。嘉祥云。阿難請記。若不得有二種失。一者。違其本願。二者。乖於眾望。蒙佛授記。有二種益。一即遂其本願益。經言。若佛見至我願既滿。二不乖眾望益。經言。眾望亦足。裼者<span class='note-inline'>(昔同)</span>。</p>
<p>言肉袒者。不著衣名肉袒。剝脫之義也。</p>
<p>言山海慧者。路云。准經意。俱喻智。疏釋。名高如山。智深若海。不違經意。</p>
<p>言專擅者。獨也。擅者能也。</p>
<p>言此記因行者。理合先授因記。後授果記。此先即示果。後令行因也。</p>
<p>經言常立勝幡者。金云。剎上有幡。高顯殊勝。此佛國中功德殊勝。出過諸佛國土。由如剎上懸幡常高顯殊勝。又言一對五欲戒為勝幡。二對苦惱慈悲為勝幡。三對於邪論辨為勝幡也。如軍竪降幡。強立勝幡也。</p>
<p>言此一因記者。長行經言。當供養六十二億諸佛護法藏。然後得阿耨菩提等。今頌經云。我今謂說等。</p>
<p>言初半頌名者。長行經言。爾時佛告阿難。汝於來世。當得作佛。號山海慧自在通王。今頌云。號曰山海二句是。</p>
<p>言一句土相者。長行經云。其土清淨。琉璃為地。今頌云。其土清淨。</p>
<p>言一句國者。長行經言。國名常立勝幡。今頌云。名常立勝幡。</p>
<p>言半頌利益者。長行經言。教化二十千萬億恒河沙諸菩薩等。令成阿耨菩提等。今頌云。教化諸菩薩二句等。</p>
<p>言半頌讚嘆者。長行經言。阿難是山海慧自在通王佛。十方無量千萬億恒河等。諸佛如來所共讚嘆。稱其功德。今頌云。佛有大威德。名聞滿十方。</p>
<p>言二頌住壽者。長行經言。其佛壽命。無量千萬億阿僧祗劫。若人於無量千萬億劫中。算數挍計。不得知。據此報佛壽命。所以雜發意。於此生疑也。今頌云。壽命無量二頌等是。</p>
<p>言利益眾疑等者。解經如恒河沙等一頌也。長行先果記。後因記。今頌中先因記。後果記也。長行七。頌文准六。不述劫名也。</p>
<p>言眾生者。經言。爾時會中新發意菩薩等者。初發信心菩薩。頓悟凡夫少菩薩也。問列眾處不說。此從何來。若是列眾了向後來。靈山說法。聽眾不一。先來先聽。後來者後聞。亦是阿難授記。便作此疑。父敭云。是前來列眾處。萬二千人中。更有八千个學。初發大乘。名新發意菩薩。問爭解作此疑。答嘉祥云。欲發阿難往事。佛加被生疑也。</p>
<p>經云咸作是念等者。疑意言。我尚不聞文殊普賢彌勒等授爾許大人記。名高如山。智深若海。世間最高不過山。最深不過海。此佛德量過於山。壽命無量千萬阿僧祗劫。正法倍壽。像法倍正法。有何因緣而諸聲聞得如是決。就聲聞中。無學尚自不得前來記。以何因緣阿難有學得如是記。莫是世尊親情便與大人記。恐衝悞著人。不能說名字。所以總言聲聞。意在於此。世尊知諸菩薩心之所念。而告之曰。莫將阿難作見在眼者。一緣我有幻。凡得無學果者。不得親近於佛。所以阿難不證無學。二百發願。願常與佛為侍者。所以士居有學。</p>
<p>言此初也等。初說始因也。若論往行。我與阿難等。於空王佛所。同時發阿耨菩提心。言等者。彼空王佛所餘發心人。言空王佛者。乍觀經文勢。言於空王佛時。似配三大劫最初佛。若准俱舍筭。只是三大劫內。中間所逢佛。不是最初也。</p>
<p>言逆次逢者。從果向因論也。相好初逢勝觀佛。第三劫初入八地。逢燃燈佛。第二劫初初地。逢寶髻佛。最初第一劫初。初作凡夫。逢釋迦牟尼佛<span class='note-inline'>(上逆配)</span>。若順配。即劫初逢釋迦牟尼。第二逢寶髻佛。第三劫初逢燈明。相好劫初。逢勝觀佛。即毗婆尸佛也。</p>
<p>言此陳後行者。世尊道。若論往行。早時即合成佛。我與阿難。於空王佛所。同時發心。我緣精進。疾得菩提。</p>
<p>阿難多聞。猶在有學。如捔走疾者為先也。其本願下結得記。乍觀經文。言阿難常樂多聞。此意說過去同時發心。各據一行勝也。我意樂精進。速取菩提。阿難意樂多聞。願為侍法藏。所以未得成佛也。以經文勢似說精進勝多聞劣。</p>
<p>言故華嚴等者。疏主向下引華嚴經。順此處經。多聞捨無義。生死惡法名無義理故。即由多聞。能捨生死惡法無義之法也。</p>
<p>言化不定者。非是不定性。但是教化方便。名不定。</p>
<p>言然諸佛因行等者。解經中其本願如是。意言發心既等。成佛應齊。但以願力不同。故與授記。</p>
<p>言此經家敘證者。但是結集人敘出過。後唱頌文。方是因說。諸抄云。阿難事佛。有四種願。一不欲著佛衣。二不欲喫佛殘食。三不欲隨佛受別請。四二十年前不聞之教。再請佛為說也。</p>
<p>言示化為侍者。經既言。方便為侍者。信知是應化也。</p>
<p>言以足踐之者。足所履踐。因中持七支戒。果位蹈七寶華也。問羅睺既得無學果。受變易身。如何與未來為佛長子。答皆化現也。</p>
<p>經言亦為此佛者。為由與也。去呼也。</p>
<p>言佛有三子者。第一善星。第二憂婆摩那。第三羅睺。若望善星為長。羅云即小。今云長子者。若不出家。堪承的繼嗣。立長子也。</p>
<p>言此後二者。解經言。羅睺羅密行等二頌也。羅睺未出家時。極是兇猛。出家<span class='corr'>已</span>後。常於夜中眾僧眠後。盜除糞穢。而遠送之。此之密意。唯佛能知。故名為密。謨問密即不知。知即不密。如何言密行。答行行之時。人不得他意。故名密。又復佛具一切智。今佛言之。故不可例也。</p>
<p>言西方時有見者。西域記第六末說。俱尸那揭羅國。分舍利。起窣堵波。西南行二百餘里。至大邑聚落。有波羅門。豪貴巨富。敬崇三寶。接其居側。建立僧房。眾僧往來。罄心供養。其後賞迦王毀壞佛教。眾僧絕侶。而婆羅門懇惻。經行之次。一沙門尨眉晧髻。杖鍚而來。婆羅門馳往迎之。備諸供養。且以淳乳。煑粥進焉。沙門受<span class='corr'>已</span>。纔一嚌齒。便即到鉢。沈吟長息。婆羅門食訖而問曰。大德慧利隨緣。幸見臨顧。為夕不安耶。粥無味耶。沙門告曰。吾悲眾生薄祐。然談不容易。事或置疑。必欲得聞。今當略說。昔者佛在竹林精舍。我常侍從。俯清流而滌器。或臨碧澗以浴身。或以澡漱。或以器盛。嗟乎今淳乳。不及古之談水。此乃人天福減。使之然也。婆羅門曰。然則大德乃親見佛耶。沙門曰。汝豈不聞佛子羅睺羅我身是也。為護正法。未入涅槃。說是語<span class='corr'>已</span>。忽然不見。婆羅門乃以所止之處。方塗香泥洒掃。像設儀肅然。其敬如在也。</p>
<p>言柔軟者。四十年前法執剛強之心。誰人共得語。今日貪心令下意徒我授記。所以其意柔軟。</p>
<p>言清淨者。迴心向大。捨法執故。寂然清淨也。</p>
<p>言一心者。四十年前於大生疑。於小起執。今日專意修大乘行。名一心也。</p>
<p>言阿難答者。經言。唯然<span class='corr'>已</span>見。實二千人。有如是事。</p>
<p>言一名同等者。同名寶相。二千人成佛了。壽命國土眷屬一切同也。</p>
<p>言一頌標者。長行經言。爾時世尊。見學無學二千人。其意柔軟。寂然清淨。一心觀佛。今頌言。是二千聲聞。是也。</p>
<p>言一頌因者。長行經言。阿難是諸人等當供養五十世界諸佛如來。恭敬尊重。護持法藏。今頌經云。所供養諸佛。一行是也。</p>
<p>言一頌標名同者。長行經言。末後同時。於十方國。各得成佛。皆同一號。名曰寶相如來等。今頌經言。各於十方國。一頌是。</p>
<p>言一頌名土等同者。長行經言。壽命一劫。國土莊嚴。聲聞菩薩。正法像法。皆悉同等。今頌經言。皆名為寶相。一行是也。</p>
<p>言二千喜領者。如甘露見灌者。其二千人得記。由如甘露灌注身心也。</p>
</div>
<div class='div-other'><a id='mulu40' />
<p class='h1'>○法師品</p><p>言次八品等者。意取十九品。為正宗也。所以先言八品。</p>
<p>言前信解品者。意證八品為正宗。說一乘處。即是正宗。捨權取實。有授記處。即是一乘。說蓮華出水開敷。即是一乘。盡在八品中說也。從此更不說一乘。故以八品為正宗。</p>
<p>言此品又云開等者。路問云。法師品中引文證正宗者。即合取九品為正宗。何云八品。答此讚前八品開方便門。顯真實相。不是說此品之中開方便門顯真實相。且如方便品云。過去諸佛以無量無數方便等。是開方便門。究竟令得一切種智。名真實相。第二第三周准此說。</p>
<p>言逗二乘者。逗者。謨云。切云逗住止義。令二乘於大乘中住。不餘處去。名住止義也。二亦是逗易義。易却二乘心。至大乘心。如將一修繩從頭易至尾。俗言逗也。</p>
<p>言雖此品及持者。問既無說權實及授記處。便非正宗。此品及持品既有授記。何非正宗。答疏言雖此品等。微由少也。</p>
<p>言因言總記等者。路云。此品因藥王菩薩告八萬大士。擬嘆二種法師去。所以先與四眾八部授記。故名因言。世尊說正宗了。既有四眾。即令持經流行法華。兩類尼眾憂色而視如來。不肯於經。佛告云。將無謂我。不與汝授記。法師品初。<span class='corr'>已</span>授記了。若欲得別說名號國土。亦更與汝說。故名因言與說。因言總記。是第一義。更不說一乘。是等第二義。法師品中但是因言與。更不說一乘。非正宗収也。勸持品中因觀持經。與尼眾授記。更不說一乘。非正宗收。</p>
<p>言初之四品讚重等者。初二品讚法讚人。可尊可重。後持品一品。令生喜仰。</p>
<p>言次七品覺行者。安樂至不輕品。</p>
<p>言正行助行者。三說。一安樂一品是正行。餘六品是助行。二云。隨喜一品助行。餘六品是正行。三云。安樂一品是所行。餘六品是能行。能行中隨喜一品是助行。餘五品是正行也。第三解為勝也。</p>
<p>言後之八品付受等者。神力品名示相。屬累品名付屬。藥王品至普賢品。皆稟命行故。</p>
<p>言亦即三周者。不是此處。配他正宗分中三周。此流通分中自百三周道理。初四品讚重為一周。次七品學行為二周。後八品付受為三周。周即周備周圓。名周也。非同前遍義名周也。</p>
<p>言餘經流通者。如涅槃經。並無流通分。問云華嚴八十卷。但有末後頌。剎塵心念可數知等。以為流通分。金剛經言一切有為等。是流通。維摩經末後一品為流通耶。問何故問答不入解妨中。明向來意中問答者。此對一切經論多少解妨。但論當品也。然入解妨中。亦得無失也。</p>
<p>言又化大機易可者。且如華嚴經。唯為頓發大心者。所以流通久。此經化迴心類。稍難信解故。流通多也。不見前來化三根迴甚難。但是於中化迴心道理。聲聞作佛。傍人聞<span class='corr'>已</span>。難信難解也。</p>
<p>言初三品讚重等者。法師品雙讚人法。寶塔品偏讚法。提婆品偏讚人。合此三品。名為讚重。勸持品名流通。</p>
<p>言若人若法者。初一長行一頌讚人法師。後一長行一頌讚法法師。若人若法向上。俱可尊重。法上可軌。人上可摸。或可人法向上。但可軌摸解勝也。</p>
<p>言歎人者。經言。若有惡人。以不善心。於一劫中。常毀罵佛<span class='note-inline'>(云云)</span>。</p>
<p>言美法者。經言。藥王今告汝。我所說諸經。而於此經中法華最第一。</p>
<p>言勸慕者。經言。以大音聲。普告四眾。誰能於此娑婆國土。廣說妙法華經。今正是時。如來不久當入涅槃。佛欲以法華經付囑有在。語勸也。提婆品經言。爾時佛告諸菩薩及天人四眾。吾於過去無量劫中。求法華經。無有解倦。乃至以身而為床座等。身觀也。持品名持行。二萬菩薩此方持。</p>
<p>言科判四品者。意道紀國科正宗中四品。與慈恩流通中科。道理不別也。</p>
<p>言論中有七喻三平等。是正文。十無上是殘文。前九上名上殘。上殘中有文殘。若第十無上。即是前九無上之殘。其第十無上名下殘。下殘中亦有文殘義殘。然第十無上中有法力。攝諸品盡。總名下殘。故說法師品。是持力所攝。其法師品即下殘中文殘攝。</p>
<p>言法力有五等者。一證力。即是分別品中十一位人證。如經言。我說是如來壽命長遠時。六百八十萬億那由他恒河沙眾生得無生法忍。乃至一生證初地菩薩。名證力。二信力者。即是一位發心。如經言。復有八世界微塵眾生皆發。至菩提心。即發信心也。三供養力者。如經言。佛說是諸菩薩摩訶薩得大法利時。於虗空中。雨曼陀羅華。以散無量百千億眾寶樹下師子座上諸佛。四聞法力者。從分別品後。通隨喜品。盡是聞法中收。此上四段經文。在兩品經中。俱告彌勒。五讀誦持說者。即法師功德品告常精進。如經言。若有善男子善女人。受持是法華經。若讀若誦。若解說若書寫。是人當得八百眼功德千二百意功德等。</p>
<p>言修行力有七者。一持力。攝三品。謂法師品通能持。初一長行頌人法師也。安樂行品唯所持正身行正語行。意離諸惡自利行。心修諸善利他行。持品唯能持二萬菩薩此方持。四類聲聞他方持。八十萬億那由他菩薩彼此俱持。二說力。神力品示現出廣長舌上至梵世。一切毛孔放無數色光。三行苦行力。藥王菩薩過去第一生燒身。第二生臂。四教化眾生行苦行力。妙音品十八類身。乃至於王後宮。變為女身。而說是經。五護眾生諸難力<span class='corr'>已</span>流通。觀品護未發心眾生難。陀羅尼品護<span class='corr'>已</span>發心眾生難。六功德勝力。淨眼二子迴邪見之父王。得當成之佛記。嘉祥云。古叟愚而重華聖。文王邪號二子正。七護法力。謂普賢品等。</p>
<p>言持力有三者。問法師與安樂品。俱是其持。二品何別。答法師品能所持。通凡聖八部等。若是安樂行品。唯所持。唯說聖者。故二差別。又法師所持。是安樂行品所持行。故二別也。</p>
<p>言上辨等。指前正宗未說能持所持。此<span class='corr'>已</span>下正是法師品來意。</p>
<p>言可軌可持者。問何名為軌持義。答可軌。謂則令物生解。可持。謂任持不捨自體。故名為法。</p>
<p>言可習可範者。問何名為師。答疏言可習等。法上習學名師。人上可師範名師。師範義人法上有也。以彼人法俱名為師也。</p>
<p>言故涅槃者。即證法師理為師也。問夫言師者。須有言說。且如理上。既語言何名為師。答智證理時。有生解義。亦名為師。</p>
<p>言遺教者。即證教為師也。</p>
<p>言能學法者可等者。問所學之法可名為法師。能學之人何名法師。答疏言能學法等。諸大菩薩有法轉化。眾生堪可習學。故稱範也。</p>
<p>言訓匠等。匠者有彫琢之功。如玉不琢不成器。玉若得其匠彫匠琢。即成其器物。眾生身中有菩薩法寶之玉。若無人法師訓誘彫琢菩薩法寶。無由得成。又如巧匠能變金銀為種種環釧。法師亦爾。能導群物。令成菩薩。</p>
<p>言義通為勝者。破古人故。言義通為勝也。</p>
<p>言答俱名法師者。意言佛前後總名法師。然就勝而說。佛滅度後不對佛前。名法師。法師義即分明。</p>
<p>言此中多以者。問佛滅度後全名法師。更何用多。名法師之語。既言多名法師。還應少分得名弟子耶。答佛滅度後少分亦得。弟子對所持經。所持經為和尚。能持經人亦得名弟子也。上來說佛滅度後法師。以前來答中。言俱名法師。佛在佛後。二義皆取也。</p>
<p>言其現在得弟子者。即是佛在日受持經者。對佛名弟子。對餘八部。亦名法師。即是持經四眾。對天龍等餘不持經人。亦名法師也。</p>
<p>言然現得記者。即是疏解現在。法師疏有二意。一云。然現得記。亦名法師者。證法師品初四眾八部佛前得記持經。便名法師。二者。證舍利弗等是現在得記人。未迴心前但名弟子。迴心<span class='corr'>已</span>得記持經。亦名法師。</p>
<p>言又以現在等者。問現在名法師。何故經文多說佛滅度後耶。疏言。又以現在等。意言如來在日記威力。正法嚴故易持。如來滅後。像法亂真。以難持故。得法師名也。</p>
<p>言又現習學等者。攝云。影略言之。即取佛前可得記弟子名影取。八部得弟子名。滅後人為法師。影取八部。得法師名。若依此解弟子。即佛前八部。即滅後以含前義故。故取佛前習學八部等。皆名弟子。影滅後習學八。皆名弟子。滅後八部得名弟子。滅後八部得名法師。影佛前八部。合名法師。問八部何名法師。答人天有法。故名法。八部護法。故名法師。即十法行中供養攝也。問滅後經文中。不說八部。何言滅後八部名法師。答疏言等字。</p>
<p>言答雖標總稱等者。如十種色中聲香味觸。是色中之別。為色之一法。是總即將稱便為別名也。</p>
<p>言無別能等者。且法師品人法師品人法師師師可軌可持。名法師品。更無別功德能。但名法師。勸持品兼有法師向上義。又加念慧二法。攝持功能。有別功能。故別品名持品。約佛現在。法師義劣持義勝。但名持品。其法師義劣持義勝但名持品其法師品多說佛滅度後事。不對現在佛前。但名法師。不名持品。意言有總能也。而無別也。如寶塔品有證法之能。天授有無怨之別義等。今此但取人法二種。雙能利他說法。總能為名。名無別能也。</p>
<p>經言爾時世尊因藥王告八萬等。從此<span class='corr'>已</span>下唯告菩薩。不告聲聞。譬如用毒為藥。非大醫所不堪。流通分中流行法華經。事須是大菩薩也。據此經文勢。似正告藥王菩薩。因便告八萬大士。非此義也。佛意本來擬與八部授記。將八部四眾及法華經。分付與八萬菩薩。令教化所。正告八萬大士。因告藥王。問何故不告觀音勢至等。偏告藥王。答緣藥王在會。過去燒身燃臂持法華經行相。與此同。過去日月淨明德邊。第一生燒身。第二生燃臂。獲得六根清淨。得現一切色身三昧。又持品發願周旋。往返十方國土。不惜身命持法華經。由斯義故。偏告藥王。不告餘者。因說者持經之行因。便告其藥王故。名因者。因由所以也。</p>
<p>言辨中邊論等者。謂書寫。供養。施他。聽聞。披讀。受持。正開演。諷誦。思惟。修習。此十法通三乘有。一一行中皆有四行。一自作。二教他。三讚嘆。四慶慰。慶者荷。慰者慰喻。有喜即賀。有戚即慰喻也。</p>
<p>言今隨者。隨喜即讚也。</p>
<p>言舉一例者。問何故四親近行中經文。唯說隨喜。答疏言舉一例餘等。略舉讚嘆一行。例餘三行。自作勸他慶慰也。經言。聞妙法華經。若不能多。且於一偈。一偈若不能。且於一句。此所觀境也。經言。乃至一念隨喜者。乃至之中攝多念。此境少心多。心多是即多念。多念隨意者。能緣心也。</p>
<p>言由小善根等者。問何不說持多名句得成佛耶。如何。</p>
<p>句向上修善當得菩提耶。答疏言由小善根等。謨云。月邊作出<span class='note-inline'>(非尾反)</span>。切云。月未感日也。非此中義。今依日邊作<span class='note-inline'>(普佩反配同)</span>。切云。日向睹貌也。糅云。如日欲出時。明相先起。此名曙色。東方動日未出。早能破暗。況出扶桑辨日。日以喻智。雲以況悲。發心之初。不出悲智。今者有人。但聞此經一句。即有成佛之勢。景者大也。明也。雲霞始布者。如一斤雲子起。便能覆蔭草木。松生一寸。即有凌虗之用。虗生三日。即有食牛之氣。龍生七日。便合降華之能也。今取明義。肇者。治小反。初也。</p>
<p>言喜一句者。問正行故不說。唯言隨喜。答疏言隨喜一句等。意言一念隨喜。尚得菩提正行。行時成佛何惑也。</p>
<p>經言佛告藥王又如來滅度等者。明傍修行。法師隨喜者。乃至之中攝多句偈。此境多心少也。今日不說多句偈。此望佛名。不現前法師。</p>
<p>言正樂聽聞等者。舉一隨喜行。例餘眾行也。舉傍行例餘六種正行。此舉初修分隨喜行。唱久修六種正行大菩薩故。</p>
<p>言六法師者。經言。若復有人受持者。依久也。二讀。執卷。三誦。皆久也。四解說。五書寫。</p>
<p>經言乃至一偈者。乃至二字。向上互處轉。乃至一偈向上解說。乃至一偈向上書寫。<span class='corr'>已</span>上初列一五法師訖。次下乃至明供養恭敬。敬視如佛<span class='corr'>已</span>下。第六加行者。計成六種也。就第六供養行中。中有十二種者。經言。於此經卷。敬視如佛。種種供養。都標不為數也。種種者。飲食臥具湯藥。名種種也。一華。二香。三瓔珞。四末香。五塗香。六燒香。七繒。八蓋。九幡。十服。十一妓樂。十二合掌恭敬。</p>
<p>言此明初五等者。料簡六行。前五法師於經一偈及一卷。向上行供養行。</p>
<p>言於經一偈等者。問經文只言一卷向上供養一行。何故疏主更一偈耶。答能攝偈亦不相妨。供養經卷之時亦供養偈。</p>
<p>言其尊重者。尊重疏主加。</p>
<p>言前隨喜者。前唱之中隨喜。是語業。後唱供養行有十二種中。敬視如佛。是意業。合掌恭敬。是身業。此二名內財。</p>
<p>言餘是外財者。經言。種種供養<span class='corr'>已</span>下。是則供養也。</p>
<p>言十法師等者。明十法增減不同也。真諦解云。前七但得於文。後思修二慧但得於義。正開演通得文義。又初八聞慧。第九思慧。第十修慧。又前八中初三福德得。次五智慧。又十中前七是能持人。正開演是能說人。後思修二是能行人。能行但是自利。能說即利他。能持通二利。</p>
<p>言受持者。金云。從他聞曰受。自心記錄曰持。披之曰讀。闇詠稱折理曰開演。傳文曰書寫。餘易知也。</p>
<p>言此舉易等者。通妨。問既十種皆法師。何故經文但言六種耶。答疏言此舉易行等。章敬云。但是舉六例。顯餘四。不爾。絕他聽聞。豈難於開演諷誦耶。</p>
<p>言於經卷云等。問何故前五法師行。即說於經一偈。後供養行。說於經一卷。偈與卷但不離經。何故前五行。即言一偈。供養乃云一卷。豈於一偈而不供養耶。答疏言於經卷等。牒也。正答疏互影故等。意言前於一偈向上書寫受持。影取一卷向上五能書寫受持。後於一卷向上供養。影取一偈向上亦能供養。又於一偈書寫受持。影取兼能供養一卷。供養一卷之時。影取兼能受持一偈也。</p>
<p>言輕重異者。供養一卷心重。舉重處說。且一卷一偈供養。恐生輕心。故不說。一卷即重。故偏言之。若敬法者。下至一偈。亦不惜身命。如半偈捨身等。今說初學無隨心說。一偈難發供養心故。故言卷也。</p>
<p>言計位觀因者。經言。當知是人。<span class='corr'>已</span>曾供養十萬億佛。既能於法華經一偈一卷向上。必是初地<span class='corr'>已</span>上菩薩。名計位也。觀因者。過去<span class='corr'>已</span>曾供養十萬億諸佛。若論供養一佛。尚自生於淨土。況供養十萬億佛耶。計此多生供養佛。因位成就大願。不合於穢土生。合生彌勒內院及西方淨土。以悲願願度眾生。生此人間也。</p>
<p>言顯是勝因者。即是彼脩行法行人。必得作佛。</p>
<p>言深佛等者。解經言應以如來供養。而供養之。有二義。一云。以者。諸人不合供養唯佛身等文。聞子建恨不殺身。二云。應以者用也。供養佛。總以供養。此人得受。何以妙達理故。</p>
<p>言能說此經等者。聖位菩薩也。不爾。如何經言當知此人是大菩薩。</p>
<p>言或即凡夫等者。第二解也。初修十信<span class='corr'>已</span>前者。名新發意。菩薩之名通三乘有。凡夫初修及二乘人。但名菩薩。不得名大菩薩也。凡夫久修。名大菩薩。成就發心菩薩簡異二乘及初學者。故名大菩薩。今既是學大乘者。若非學大乘。何能廣分別。成就發心菩薩故。</p>
<p>言捨淨業果等者。經言。何況盡能種種供養等。持經一句。功德尚得如此。應以如來供養而供養之。何況一部盡能受持。更加種種供養者。據此持經之人。合生淨土及諸天宮。往彼處為持經故。捨此諸淨業執。生於惡世。佛滅度後。持法華經。</p>
<p>言智度論云等者。問爭知他持經之人是大菩薩。答疏言智度論等。驗之即知也。</p>
<p>言如軍敗等者。凡夫與魔戰。擗在生死地。善心若間斷。如同於悶絕。親族是諸佛。六返長觀見。妙法如鞭杖。隱軫如發心。日夜勤聽聞。如於粥飯將息得平伏。即是證菩薩。</p>
<p>言隱軫者。即時俗之教律也。</p>
<p>言般若論者。問何故聞大乘教。心生殷重。便得菩薩。答以聞法勝故。如般若論云。福不趣菩提。二能趣菩提者。天親偈。受持法及說。不空於福德。化度云。福不能獨趣菩提。兼智慧方能趣菩提。故名二能趣菩提也。若唯法華經福不趣菩提。六能趣菩提。即六法行福但感於有漏。生死畢竟不實故。不取福也。引此意者。為持及說證此經。何況盡能持等也。</p>
<p>言非大菩薩者。前經說言生此惡世。而持經故。知是大菩薩也。非如四類聲聞請他方持經。</p>
<p>言初明五可尊重者。意說於前六種法師中。有五可尊敬事也。</p>
<p>言三業順佛等者。即一說者。為使。經言竊為一人。竊者私竊。不為多人。故言一人。又不多說。乃至一句。當知是人則如來使。一句尚為使。何況於大眾中。廣為人說。諸抄問云何為一人說法。即為佛使。答若說乖正理。縱為多人。誠非佛使。不因於此致出世故。若也順正理善巧其說。雖為一人。實為佛使。能令所化至究竟菩提故。大般若五百六十七云。前所說法隨順法相。是名稱理。若諸所說。不相違法相。與法相應。能入平等。顯現義理。名巧便說。由此故知。非諸說法者皆不得名為使。如志公和尚。見都講唱經。起立合掌。雲法師講得天龍八部皆來聽受。志公却笑云。舉經一句便是佛勑。法師講。似<span class='corr'>韓</span>盧咬狗。蚤五度十度咬。無一迴著也。</p>
<p>言使者<span class='note-inline'>(上呼史音同)</span>。為者被也。說者被佛使也。然佛出世本意。為<span class='note-inline'>(去呼)</span>眾生說此一乘。今者眾生順佛之心。業順佛行<span class='note-inline'>(莖音)</span>。名為佛使<span class='note-inline'>(史音)</span>。語業順佛行。名為佛遣。身業順佛行。名為行佛事也。三業皆順使故。經中使遣事三字。並屬於佛也。下偈中言。我遣在人中。行於如來事。疏意三業即屬眾生<span class='note-inline'>(此說好)</span>。</p>
<p>言又傳佛語者。第二解也。意言傳教之人。是佛之佛人。與佛傳語也。為字<span class='note-inline'>(平音)</span>此乃與佛傳。名佛使。能用佛遣。遣交來行同於佛。名行佛事。疏中二解。皆三業順佛也。</p>
<p>言毀者罪過佛者。經言。若有惡人等者。不善心者。意業也。於一劫中。時長遠也。現於佛前。身業也。常毀罵佛。語業也。三業長時罵佛。其罪尚輕。若惡人唯用語業。暫時罵經之人。其罪甚重。</p>
<p>言惡世損多者。若有出家持此經時。若被惡人毀罵。即退心種種惡。名損多也。</p>
<p>言大集經等者。疏中從淺至深。解經中說有一比丘。不是持經人。乃是破比丘也。出佛身血罪輕。罵此破戒比丘罪即重。此法華經毀罵佛即罪輕。毀持經人罪重。今舉不持經戒上爾。況復持戒。罪不可說之也。</p>
<p>言若損害佛等者。問何故詈佛罪輕。罵持經人罪重。答疏云若損害等。<span class='corr'>已</span>下四重解。且初不損二利者。如人拳頭打樹木。拳頭自痛。樹木不痛。眾生罵佛。眾生自得罪。佛元來二利不損。緣佛自利滿足。無可毀處。又利他行毀譽不動。如須彌。毀與讚嘆。元來是一。所以毀罵佛罪輕。凡夫毀罵不肯持經。自利行失。又令他人不得聞經。利他行。所毀罵得罪重也。</p>
<p>言佛無愛憎者。二義也。佛住三念。怨親平等。雖復被毀。不妨正化故。毀之罪輕。凡夫未離愛憎。若逢毀呰。心即退悔。不能持經。經既不持。無由作佛。以斷三寶種。故罪重也。</p>
<p>言又罵佛。為難三義也。且見佛金色三十二相。天龍八部圍繞。發言罵詈。此事甚難。故說罪輕。若毀罵持經凡夫。要罵即罵。此事易故。所以重誡令其勿作。故說其罪過於罵佛也。</p>
<p>言又佛在時者。四勝劣義也。佛在時眾生根勝。有人罵佛。餘人聞之不信。知是毀謗。不退善心。但損自身。不損他人。所以罪輕。若佛滅後眾生根鈍。有人罵持經者。餘人聞<span class='corr'>已</span>。皆悉退善心。即能罵之人。自他俱損。所以得罪甚重也。</p>
<p>言大法光明者。佛為眾生說法。名大法光明。今滅菩提心。便是滅大光明也。</p>
<p>言過五無間等者。五無間逆中。不毀壞一切佛法。所以言過。此毀謗佛法。五無間中攝不得。罪過更重。此約三乘通逆說也。若大乘別逆無間業中。有謗大乘經業。若依小乘五逆。煞父等五。但大乘一逆收。設有破壞小法罪。亦可轉減。若毀大乘能弘經人。法亦隨絕。故罪重也。</p>
<p>言又佛滅後者。惡世中人不肯持經。設有持難得。所以毀者過於罵佛。</p>
<p>言讀誦佛莊嚴者。問早晚得佛莊嚴。答有二外。一者。現在持法華經。便具佛莊嚴。佛身莊嚴功德。皆在此經。能持之人。受持佛身功德。便是具佛莊嚴相好也。約此現在也。二約當來。今生持法華經。當來具三十二相八十種好。名得佛身功德莊嚴也。經言。則為如來肩所荷擔者。一平音呼。為由被也。二平音呼。為由作也。上經。</p>
<p>言勝鬘經說者。依勝鬘。去音。為由上也。經言。攝受正法善男子。堪能荷負四種重任。唯有大地。持四重擔也。四種眾生唯佛教化。餘人教化不得。發二乘心。取二乘果。發大乘心。取大乘佛果菩提。此解如來與眾生。作擔。般運四乘眾生各取自乘果。如來為眾生作擔。故言則為如來。為由與也。持法華經人。與如來擔。</p>
<p>言不但持經者。能擔四生。我未持經前。交如來作擔。般運於我。我今持經。報上如來劬勞。敢身得法華經為擔。替如來般運四乘眾生送至佛果菩提。上依勝鬘解說訖歟。</p>
<p>言亦為佛肩之所荷擔者。依當經解也。初平呼。為由被也。佛將持法華人。向佛自家肩上坐著。名則為如來肩所荷擔也。佛身在法華經教下。法華經詮二利行。法華經是能詮。二利行是所詮。二利行便是如來兩肩。如來二利行是兩肩。是所詮故在下。法華經是能詮故在上。又經是所持在下。人是能持經之人。將心緣教。印持教法。決定似向佛肩上坐。猶如父母拾子坐。向肩上著。不嫌臰也。此同勝鬘經中。去音呼。</p>
<p>言佛所重者。出所以也。問將眾生肩上荷負是意也。答疏言佛所重等。</p>
<p>言作義者。第二解也。即是為平音呼。為由為由作也。佛作擔即作如來肩所荷。眾生肩上荷擔如來。持法華經人。一能自持。二為他人說。即是二利之心。便是眾生自家兩肩二利心上。安立佛果菩提。似佛身眾生肩上坐相似。因能得果。名肩上荷擔如來。或眾生二利心是兩肩也。心是兩肩也心持法華經教。教能詮理。受持能詮教時。帶得所詮。所詮理中三身如來功德。坐在教中也。持經者心專注文義。如坐佛向肩上著相似。前解約教。二解約教。二解皆善。後說勝前。</p>
<p>言荷擔大菩提者。即佛身也。</p>
<p>言四在處應讚禮者。持經之人。人勝也。應合隨方敬禮。如見白象駞徑。無問道俗。皆悉禮象也。今向上禮者。禮其身中經也。</p>
<p>言四事供養者。房舍。飲食。臥具衣服。醫藥也。</p>
<p>言真實福田者。問羅漢之人乃名應供。前三果人上名舉債。凡夫持經。豈成真實福田耶。答持經之人與佛不殊。堪受供養。豈以小乘而相比擬。</p>
<p>經言人中上供者。上好精華飲食。名上供也。</p>
<p>經言應持天寶等者。天供養也。</p>
<p>言為撰者。亦是撰集之義也。</p>
<p>言此釋所以者。何都徵向前五唱經文。何以持經得佛功德莊嚴。何以持經得佛肩之所荷擔。乃至天上寶聚。應以奉獻。何以在處應讚禮。答緣是人歡喜說法。不要長時聽受。須臾間聞之。即得阿耨菩提。所以持經人勝故。得佛功德莊嚴。如來肩上荷負人天等種種供養也。</p>
<p>言此法華最深密等者。緣前來經文頻告藥王。又下經言。今告汝。我所說諸經。而於此經中。法華最第一。乃至不可分布妄授與人。又藥王品言。藥王以此妙法華經。付屬於汝。問此經即不付阿難。如何交他結集。得成如是我聞義也。答結集藏記持憶念即得。若教應根說教。用毒為藥。即不解。所以不付阿難也。交持此經化聲聞。故付菩薩。</p>
<p>言譬如用毒等者。涅槃經言。亦名甘露。亦名毒藥。此經亦復如是。若能受持。滅其重罪。即如甘露。毀謗即墮無間地獄。即名毒藥。雪山有草。牛喫著成乳。蛇喫成毒。如水能運舟。亦能覆舟。</p>
<p>言契真理者。問說法何故歡喜。答緣說法人言契真理故歡喜。自得果故歡喜。又合他人聞。合地得果。故歡喜也。問此唱無藥王言。何言付藥王。答下經言。佛告藥王菩薩摩訶薩。我所說經典。無量千億。<span class='corr'>已</span>說今說當說。即是付也。</p>
<p>言總敘法師者。即別對佛前。及不對佛前。故言總也。</p>
<p>言初一頌得任運智者。經言。若欲住佛道二句者。古經論言自然智。新經論云任運智。外道宗我自然故。為簡此外道故。言任運智也。</p>
<p>言自然智者。即二空真理智也。智之性故。名自然智。理性本有。不從修生。今由持經及供養任運。得名自然也。</p>
<p>言後一頌得真等者。經言。一切種智慧。即智相。此分二智。一切種智。後得智。慧之一字是根本智。此二頌經文。前行供養持經人。得自然智。明知亦得一切種智慧。若後行中明自持經及供養他持經者。得一切種智慧。明知亦得自然智也。糅云。前行自然智是根本智。後行一切種智慧是後得智。前解善。</p>
<p>言分為二智者。即一句經。分成二智也。</p>
<p>言於自然智者。但歡供養持經人。若更自受持得之何惑也。</p>
<p>言初頌佛使者。經言。若有能受持等一頌。謨云。此頌別敘師德。不述長行。長行佛使後文自有頌述也。</p>
<p>言次頌捨淨土者。長行云。當知是人。自捨清淨業報。於我滅度後。慜眾生故。生於惡世。廣演此經。今頌云。諸有能受持一頌等。</p>
<p>言後頌隨願自在者。經言。當知是人。一頌中開出也。意言十念成就。同九品以往生。持八戒齋。唯到龍華三會。若持法華經。得自在受生也。</p>
<p>言一頌重說法者。長行經云。應持天寶。而以散之。天上寶聚。應以奉獻。今頌云。應以天華香一頌。是此述長行第四段中事供養。</p>
<p>言若有戒足雖等者。問說法法師有戒。供養得福。若破戒法師。供養得福否。答疏言若有戒是等。問何不將人間寶供養。答即輕不堪用故。天上眾寶而為一聚。而供養之。顯重於經也。</p>
<p>言一頌勸敬者。述前在處應敬禮。長行經言。隨所至方。應隨向禮。一心合掌。今頌云。吾滅後惡世一頌等。</p>
<p>言一頌供養者。長行經言。所以者何。是人歡喜說法。須臾聞之。即得究竟阿耨多等。今頌云。上饌眾甘美一頌等。</p>
<p>言一頌佛使者。長行經言。若是善男子善女人。我滅度後。能竊為一人說法華經乃至一句。當知是人則如來使。如來所遣。行如來事。何況大眾中。廣為人說。今頌云。若能於後世一頌等。</p>
<p>言初二頌挍量罪者。長行經言。藥王。若有惡人。以不善心。於一劫中。現於佛前。常毀罵佛。其罪尚輕。若人以一惡言。毀呰在家出家讀誦法華經者。其罪甚重。今頌云。若於一劫中二頌等。</p>
<p>言讚佛易等者。問何故讚嘆佛利益少。讚勸持經人功德多耶。答疏言讚佛易等。讚佛易容心輕利少。若讚持經者。有怨憎故。能讚之者。稍難故心重故。利多。</p>
<p>言自他有多少等者。讚佛唯得自利功德。毀時<span class='corr'>已</span>。不滅。讚時亦不增。但是讚佛人。自家得功德也。若讚持經人二利功德多。持經者身中功德。日日增長。自利也。傍人聞經。功德增長。名利他也。</p>
<p>言此以聞法挍量者。經言。於八十億劫等者。以財供養福德劣。於須臾聞之經。經功德即是法供養也。問讚受持經。豈不增執法病耶。答依言起執。諸教共呵。假喻詮旨。眾聖同許。誰人入不由戶。故菩薩藏經言。如人入暗室。覆蔽終難見。雖有眾色像。非明不能見。諸有人內具諸明解。不聞於正法。善惡何能曉。多聞能解了。多聞不造惡。多聞捨無義。多聞得涅槃。善既增長。聞了能增長慧。慧能證清淨也。</p>
<p>言大段顯法勝等者。經言。藥王今告汝。我所說諸經。而於此經中。法華最第一。緣上句有諸字。下句便改作此字。言此經。即是指經也。大有人難此經文。問此頌文勢。乍似述法。法師如何明人法師處。說法法師耶。答因法故方顯人法師。所以疏言。顯法勝故人成可尊。</p>
<p>言初法難信解者。經言。我所說經典至難勝解者。世尊道。我四十年來所說經典。無量千萬億。<span class='corr'>已</span>說者。安圓云。今生鹿園。成道<span class='corr'>已</span>後。靈山會前。總名<span class='corr'>已</span>說。靈山會上說無量義及法華等。總經世尊長夜守護。從昔<span class='corr'>已</span>來。未曾顯說。十六王子時亦說。二萬佛時亦說。只是從昔四十年前未曾顯說。四十年前賴知不說怜。到靈山會上。便有五千之人。拂席起去。我上爾。況佛滅後也。</p>
<p>言此明由法其人者。經言。藥王當知。如來滅後等者。為字<span class='note-inline'>(去音)</span>訓與也。今既受持六種法師。總是如來真子。方得衣覆。不唯空釋迦佛。兼得他現在諸佛護念故<span class='note-inline'>(經了)</span>。</p>
<p>言柔和忍辱者。慚愧為衣服。有二義。一御捍風霜。二遮形醜。故名為衣。柔和故三業皆柔。外離麤獷。嗔拳不折。笑面惡境不役也。忍辱有二。一耐怨害忍。惡事能容。安受苦忍。忍受寒熱毀罵等境。有此御捍之義。名衣。有慚愧故。羞恥過罪。能遮形醜。名內。有忍辱故。遮毀辱之風霜。名外也。問持經之人自具柔和慚愧。何名佛以衣覆之耶。答柔和忍辱慚愧。是佛佛身上功德。功德具在經中。佛教眾生持經。得佛功德。因佛與故。亦名為與。</p>
<p>言二佛護念等者。問持經人因何得佛衣覆。又得他方佛護念耶。答疏言三有大信三歸五戒得人身果。信十善八戒得生天果。信行六種法師修行法華經得成佛果。及志願力也。志力者。誓求佛果。形枯命消。修不退轉。</p>
<p>言有善根者。善根力也。即信進念定慧也。或無貪等也。</p>
<p>言佛共宿等者。嘉祥云。一乘之理。是佛栖止之處。弘經之人亦住其中。故言共宿。又慈悲名舍者。悲心是佛住。名宿。能持經人有慈悲。與佛同住慈悲。故名共宿。或持經人與如來同住大乘教舍。故言共宿。章敬云。慈悲心即是法華經利他舍。思空勝義舍。維摩經自利舍也。</p>
<p>言佛教被心者。眾生心為頭也。教是如來手。教被於心。如手摩頭也。</p>
<p>言佛所記別者。依維摩解也。記別即攝受。攝受事須摩頭。摩頭即是受記。故攝受義。解摩頭。經言。則為如來。為為字平聲呼。訓為得也。</p>
<p>言標中有五處等者。經言。藥王在在處處等者。謂三世處處即十方。若說處若讀處。乃至住。名今說。此散席<span class='corr'>已</span>後。直至金棺掩後。總名當說。金云。從十六王子二萬佛時。至今生以前。名<span class='corr'>已</span>說。今生鹿野。後至涅槃會。名今說。當來無量百千返身更說經。名當說。於此二種三時之中。此法華經最為難信難解。</p>
<p>言令捨權以等者。問此經有何道理。獨名難信難解。答疏言令捨權以等。長者宅內唱三車出門。唯得牛車。說三不得三。說三唯得一。法華會前大小乘法。其意易信。法華會後三一<span class='corr'>已</span>會。其義難解。莫若此經。初開方便之門。後示真實之相。說昔三而為一。轉舊果為今因。彼法難排。此道難進。理難信解故。故言難信解也。</p>
<p>言無生而有生者。二乘無學諸惑巳。<span class='corr'>已</span>得無生。知苦集都盡。不能招生感果。故名無生。今令二乘捨權就實。迴心向大。更有一重變易生死。趣三大劫生。名為有生。世尊四十年來向他說。我生<span class='corr'>已</span>盡。不受後有。誰知更有生死。如似燋穀生牙。揚枯生荑。枯木生華。寒灰再煖。烏頭帶白。故難信難解。道理幽玄。繞三乘為一會。昔果為今因。迂會方證。三生六十劫。或四生一百劫修行。方得小乘。又迴心向大。經八六四二萬十千劫。至十信初心。然後經三大劫修行。方至佛果。故名難信解也。或可難信。約教理幽玄也。難解約證入真理。親得之貌。即是顯一大劫方證故。故言難解。解證入也。</p>
<p>言下勿妄宣傳等者。世尊告藥王。此經是諸佛秘要之藏。秘者秘密。如王幽印。五千在座即不說。謂之秘。三乘總統為一乘。謂之要。包真攝俗。蘊實籠權。謂之藏。譬如輪王妙寶不可以呈示於凡庶之人。謂之秘藏。含藏法身報身有為無為萬德。藏秘藏也。</p>
<p>經言不可分布妄授等者。誡令揀擇根性也。不得與鈍根人說。須是利根人智慧者求佛道。乃可為說。</p>
<p>佛言佛常自守等者。如律師瓶鉢杖等。過與童子小師。唯有三衣。隨身自持也。不妨有教空教還令聲聞緣覺唯有妙蓮華處。等皆應起七寶塔。塔成之後。不須復安舍利。但著經卷。何以故。此中以有如來全身舍利。全身舍利不是碎身指節等。</p>
<p>言十法行中等者。問十法行處。何不總說。唯說行四行也。答疏言十法行中等。四處是行。餘六法行處也。問何故處有五處。及至與十法行對勘即四處。不言經卷住處耶。答住處不是十法行。十法行中無經卷住處也。</p>
<p>言明理智二等者。解經全身舍利也。一唯法身名全。二唯報身亦名全。今法報二身雙具名全<span class='note-inline'>(上名標也)</span>。</p>
<p>言由此返照等者。返明前義也。意明今此讀誦經卷等處。即有法報二身之舍利也。理事皆攝盡也。</p>
<p>言是以佛教造等者。佛教書偈也。問所詮理既法身舍利。未審能詮教得名舍利不。答舍利有二。一者。法身舍利。二者。偈法舍利。今此引偈證法身舍利。故浴像功德云。爾時世尊為清淨慧菩薩說。舍利有二種。一者。身骨舍利。二者。法偈舍利。即說偈言。諸法從緣起。苦諦。如來說是因。集諦。彼法因緣盡。滅諦。是大沙門說。道諦。路府問今言書偈。即合書本無生滅偈。何故書諸法從生等四諦耶。答意取四諦中滅諦理。以證法身舍利。</p>
<p>言無量義者。此上浴像無量義二經。證法身名舍利也。</p>
<p>言准金光明者。最勝王經證法身舍利。喚如來智為法身。是即四智菩提名法身。化度云。雙證也。如來智即能證智。報身也。如來即法身也。</p>
<p>言由此人成法師等者。人近勝法。人成其德也。經言若人得見此塔等者。便是將心趣向。漸漸近塔。當知是人阿耨菩提。即是漸漸近十信菩薩也。</p>
<p>言見聞此經善行等者。經言藥王。若有人在家出家等者。若是入劫<span class='corr'>已</span>去。修菩薩道。依聞思修修行。是正修。所修是加行善出世善。不依三慧修行。縱得善是福分。福分善望佛果菩提。未是正修也。故名未善行菩薩道。此是聞經得入十信。依聞思修三慧修行。望佛果菩提。為正因也。</p>
<p>言故知說思等者。即是三慧名正因也。三慧中若真取聞慧。由未是正因。不名善行。兼取思修。方名善行。又云。受持餘經。不名善行。受持此經法華。方名善行。</p>
<p>言若聞是等者。經言。其有眾生求佛。至菩提者。紀國云。若見者。目[門@死]金文。為之見。若聞者。耳聽王響謂之聞。信者審教決定。解者於理通達名解。解<span class='corr'>已</span>即能受持也。</p>
<p>經言得近菩提。是初地菩薩。</p>
<p>言此喻也者。經言。藥王譬如有人者。求佛道人也。於生死中。被苦火所逼。所以稱偈。疲極道長。所以稱乏。既乏偈。所以求水。水是佛性清淨涅槃不死之甘露也。</p>
<p>言高原者。紀國云。二乘教為原。去水遠故。法華經教如下澤。以近水故。章敬云。佛法為高原。外道教為平川。此解但依地之高下。不就水之淺。不爾。平川翻為近水。疏意總望三乘佛法。名高原。出過外道教及生死之地也。如世間穿井。事須得作具。此經亦爾。欲擬穿三乘佛法高原。事須得妙慧為先。三業為作具。身業供養。口業讚嘆。意業思惟。初穿著乾土。去水甚遠。全無水勢分。次穿至濕。漸漸近水。經言。施功不<span class='corr'>已</span>。轉見濕土。二乘中間著大般若空教。名施功不<span class='corr'>已</span>。空教大乘含於空理。漸漸有佛性水之勢分。如轉見濕土。後穿到泥。泥中有水。水從泥裏得。如聞法華經教。教中有佛性水。教如泥。水如佛性。穿井若到泥。泥中必得水。若聞法華經。決定得菩提。所以經言。聞<span class='corr'>已</span>信解受持者。當知是近阿耨等<span class='note-inline'>(消經)</span>。</p>
<p>言論云喻性者。即法華論也。</p>
<p>言初地菩提者。問佛性菩提五種菩提是何菩提。答疏言初地菩提也。</p>
<p>言高原者。水出高原。所以穿之。</p>
<p>言廣平曰原者。亦洲名。在漢平縣。高而廣平曰原也。</p>
<p>言出過眾道者。外道之教名眾道。佛法出過之上。名先也。</p>
<p>言難可登陟者。即是難可昇進。說為高原也。</p>
<p>言外道之教者。即平川之內出高原。即於外道生死法中立佛法。離三界外無施化處故。如原。此不離平川也。</p>
<p>言鑿者鏨也者<span class='note-inline'>(蠶音同)</span>。亦云鏨<span class='note-inline'>(鑱去音)</span>。若取鏨音。即是能造作之具。䥫橛子。若取所穿鑿。即須鏨<span class='note-inline'>(蠶音呼)</span>。所穿鑿之孔穴。名鏨。今取所穿。為正。</p>
<p>言以妙慧為先等者。問欲擬穿鑒。用何法為先耶。答疏言以妙慧為先等。者問欲擬穿鑿用何法為先耶答疏言以妙慧為先等身業恭敬供養。口業稱讚大乘。意業思擇法義。此三業名作具。簡擇推求。即正是妙慧穿鑿之義。精進是鑿刃。刃頭利若銅鑿必得水。三業有精進。所行所悉皆成也。</p>
<p>言二利不息者。問如何二乘有二利行。答分有也。更聞般若漸行二利。論云。受持此經。得佛性水。此顯乾土。是濕土因。濕土是泥因。泥是水因。二乘有教。是空教因。空教與中道大乘為因也。</p>
<p>言空教為疎者。將大乘理智佛果菩提。名新乘。有教是空教因。名疎也。</p>
<p>言此標也等者。合說也。</p>
<p>經言菩薩亦復如是等者。即合得乏之人也。未聞者未得之。未解者未思之。未能修習者未修之。聞法華但聞小教。是人去佛道尚遠。</p>
<p>言此釋所由等者。徵前唱意。何故未思惟脩習。去菩提遠。何故思惟修習去菩提近耶。答緣一切菩薩阿耨菩提法。皆屬此經。若果若理若事。菩提涅槃一切總有。故言皆屬也。此經言開方便門者。於一乘道。隨宜說三。名開方便門。雖示真實相。雖示種種道。其實為一乘故。名示真實相。是法華經藏者。能詮也。深固幽遠者。三無數劫修得來故。言深而復遠也。</p>
<p>言無人能到者。二乘不知。菩薩不測也。</p>
<p>言而為開示者。為字<span class='note-inline'>(去音)</span>為由與也。</p>
<p>言有近正因等者。解經言皆屬此經也。謨云。一乘教理行果四法中。教行果為因□近因。教為遠因謗因也。即是大門中正門。若人天及二乘教理行果迴心向大。並與佛果菩提。為遠因傍因也。即是大門中正門若人天及二乘教理行果迴心向大並與佛果菩提為遠因傍因也即是側門小門。言五種智即性相境伴因也。</p>
<p>言由經得故等者。一乘教行也。此經攝故者。二乘教行也。二乘教行。但是經攝。不是佛果正因也。</p>
<p>言開方便門者。即攝遠因傍因。昔說二乘教理行果。</p>
<p>言顯真實相者。即攝近因正因。</p>
<p>言今說一乘等者。一切權實道理。此皆攝盡也。</p>
<p>言又深固等者。解經藏幽遠也。一切菩薩定性不定性頓悟權教。佛所藏秘也。</p>
<p>言如王齒印者。阿育經說。無憂王太子號法益。後母憎嫉。於王讒說。遂擯他國。其王將齒為印書。遂語子。若得我齒印。即真信。如無齒印。非是我書。王使齒印。以付王子。即便令出。王子去後。後母憎心猶百未阿。便伺侯王睡。單取王齒大少齊等作印。印盡令遣。排出王子眼睛將歸。王子得勅。便排眼睛。付分使人。廣說如經。齒印非餘人物。今顯法華經唯佛有也。</p>
<p>言幽遠者。入劫修因名。妙智證故名幽也。</p>
<p>言聞經驚疑新學見慢者。此科文意。總據實令別。云新學驚疑。聲聞具慢也。</p>
<p>言初聞便驚等者。菩薩聲聞總疑。於中行相各別。菩薩聞之思起疑惑。聲聞聞之起增上慢。此兩類盡是凡夫也。性於修行。名怖畏也。</p>
<p>言未入三位者。有云。未入三僧祇劫位。惑未入十住十行十迴向三賢位。惑未入大乘。各三位大乘三賢位。小五停心觀別相。今觀名三位也。中意只是未入三乘位。增上慢人未入小乘位。小菩薩未入大乘位。盡是十信<span class='corr'>已</span>前凡夫。此唱經中兩介為字。訓作也是也。</p>
<p>言此問也者。經言。藥王若有善男。至云何應說者。世尊共藥王菩薩商量。我在世。不要汝憂。我若滅度。汝將法華經。為他人說。如何交他修行。</p>
<p>言初標者。經中答云。是善男子善女人。入如來室。斯經也。</p>
<p>言此釋也者。又被藥王問言。云何名如來室。佛答藥王言。如來室者。一切眾生大慈悲心是等。</p>
<p>言恒常安處等者。解室義也。佛以慈悲心名室。佛心栖止慈悲也。</p>
<p>言維摩經云等者。對明同異。維摩以真如理為舍。智安處故。自利舍也。維摩經言。慈悲心為女。生父家。不紹父族。出嫁異性。生子紹宗。菩薩慧悲亦復如是。生無明家。棄無明族。嫁如來家。受佛護念。繼如來種也。</p>
<p>言此明於事者。即指此品此也。明於事事上說語。以覆陰眾生究竟。安處慈悲為舍。即利他舍也。</p>
<p>言前第二卷者。將法師品。與窮子喻品。辨同異也。彼信解品盡是教舍。空教大乘城。中道大乘為舍。舍在城裏。中道在空教之內故。名中外相。以對城立舍也。此品以慈心是行舍。眾生持經。事須先起慈。名入如來室。疏云。中外相形者。前慧悲外舍故。以中道為內舍。此以慈悲外利他故。形中道理名外也。</p>
<p>言心行調順堪等者。解衣義也。柔和者心行調順。忍辱者堪耐勞怨害。由忍辱故。苦逼能受。</p>
<p>言外物不假者。由安彼忍外違順境。不能動故。故言不得也。</p>
<p>言耐怨害等者。由柔和故配耐怨害。忍故配安受苦忍也。化度云。耐怨害以無嗔為體。安受苦忍以精進為體。又耐怨害忍對人境。安受苦忍對總境寒熱等。衣則能御寒熱。由三業柔和忍辱。御得毀罵之風霜。故喻如衣服。</p>
<p>言<span class='corr'>崇</span>賢善根等者。問無垢稱經。慚愧為衣服。此經何故不取。答彼是三乘人通行故。慚愧為衣服。<span class='corr'>崇</span>重賢善。拒惡法也。此經是大乘人別行也。取和忍辱。為衣服也。</p>
<p>言又柔和之體者。即慚愧故。慚愧是體。兩柔和是用。先由有慚愧。後方起柔和。後解兩法不別。</p>
<p>言安身心於空境等者。解安坐義也。經言如來座者。一切法空是。修六度時。教化說法時。而觀三事。都無所有。不見自身為能化。不見所度有情。不見中間有所說法。三事皆空。名莽然。莾然者曠蕩虗六升無礙之貌。即是二空理也。莾音摸朗反。廣大貌也。</p>
<p>言維摩以四靜慮等者。維摩經以四禪定為床。約智所依處。智所生處以四禪定為床。此經約智所緣。智所依。以法空為床。</p>
<p>言大慈悲即有者。此結前慈悲心為室。夫慈悲度眾生。事須當情觀眾生作有。然後拔苦與樂也。</p>
<p>言衣座二空觀者。柔和忍辱衣。事須不見有眾生當情觀眾生作空。方能忍得。安國云。衣是生空。座是法空。二種別也。問衣鉢如何言空。答若不觀空。怨親相立。無由起忍故。今作空觀。二忍乃成。問大慈悲有觀。衣座即空。即此皆空。慈悲寧有。答意顯有空雙運。不唯著空。若不觀有。當何度。又復小執故名空。不妄法體故名有。但除其執也。</p>
<p>言一令化人等者。世尊告藥王。汝與我依前三種觀門。流通此經。莫愁聽人。若也無聽。我於餘國。遣化人聽來。亦遣四眾聽來。亦遣天龍八部來聽。</p>
<p>言此令得見及不妄者。世尊告藥王。審知與聽。我亦數數看汝來。一則數數見我身。二則令汝向人天大眾中說法。忽有忘失句逗文字。呼喚不著。我還教汝。令得具足。逗音<span class='note-inline'>(徒鬪反)</span>逗留也。亦是住止義。竇人姓也。亦是繹義<span class='note-inline'>(亦音)</span>。尋繹之義。姓捨繩頭。繹至於繩尾呼。繹亦竇。切云。繹者理也。簡要云。繹者。謂句尋繹諸義理故。呼句為竇也。經中作逗字為正。說文。逗音又句反。亦有疏言。說文云句也。</p>
<p>言此初也者。初一頌述難信解。長行經言。爾時佛復告藥王。我所說經典。無量千萬億。<span class='corr'>已</span>說今說當說。而於其中。此法華經最為難信解。藥王此經是諸佛秘要之藏。不可分布妄受與人。今頌云。欲捨諸懈怠一行等。乍觀文勢。似聽法華經。是捨懈怠緣也。由聽法華經。方捨得懈怠。今此義也。若有人欲捨懈怠聽經去。應交莫聽餘經。事須聽法華經。問何以故。答出所以。一緣此經中說精進與懈怠人想應。二緣是經難得聞。信受者亦難。</p>
<p>言一頌半喻者。長行經言。譬如有人。渴乏須水。於彼高原。穿鑿求之。猶見乾土。知水上遠。施功不<span class='corr'>已</span>。遂漸至泥。其心決定知水必近。今頌云。如人渴須水一行半等。頌中准加燥字。餘文同。</p>
<p>言此二頌半合等。長行經言。菩薩亦復如是。若未聞未解。未能修習是法華經。當知是人去阿耨菩提上遠。若得聞解。思惟修習。必知得近阿耨菩提。今頌云。藥王當知二行半等。</p>
<p>言此初有二者。一頌半標教。長行經云。是善男子善女人。入如來室。著如來衣。坐如來座爾乃應為四眾。廣說斯經。今頌云。若人說此經一行半是。</p>
<p>言一頌釋之者。長行經言。如來室者。一切眾生大慈悲心是。如來衣者。柔和忍辱心是。如來座者。一切法空是。今頌云。大慈悲為室一行是。</p>
<p>言此初二也者。初一頌行忍者。經言。若說此經時一行是。次三頌明我在餘國。令化四眾供養聽法者。長行經言。亦遣化比丘尼等。聽其說法。今頌云。我千萬億土現淨堅固身三行是。問遣化人為聽法集眾。有何所以。答略有三意。一供養法師。二引實人。三護法師。罣礙者<span class='note-inline'>(盡音)</span>字書云。網礙也。若作卦音錯也。</p>
</div>
<div class='div-other'><a id='mulu41' />
<p class='h1'>○寶塔品</p><p>言論為除三種等者。所治之病。但是無煩惱人。是羅漢身。此身中於三種法上。而起染慢故。合名三種染慢也。法華會前未迴心不名染。是無記性。迴心<span class='corr'>已</span>去名染。此染慢體是所知障。</p>
<p>言三慢者。一信種種者。加信化城不滅。羊鹿實登。三乘五乘。有差別技。其實理乘體有異。所以藥草喻品破執乘同。然於經宗即不符順。若言實有三乘異者。如何二乘聲聞二乘總得授記成佛。故知唯取一乘。無三乘五乘差別也。</p>
<p>言二信生死涅槃者。二乘之人厭苦忻涅槃。執生死喧囂。涅槃寂靜。執此二異。定不平等。佛觀生死涅槃本來平等。若不平等。如何多寶如來<span class='corr'>已</span>出生死。却入涅槃。<span class='corr'>已</span>成得涅槃。不合却入生死。故知離世間外無別異。離苦外無別世間。喧寂不二。故言平等。</p>
<p>言三信彼此身等者。此佛不是彼佛。彼佛不是此佛。為此說身平等。多究證經來。攝總證經來。表佛身平等也。</p>
<p>言一乘平等者。下明能救之方也。如前<span class='corr'>已</span>說。即指前。但是與聲聞授記。總名<span class='corr'>已</span>說。唯有大乘。無二乘故。</p>
<p>言二為除信生死等者。有抄云。指兩佛同塔坐。釋迦現在佛。多寶入涅槃佛。二佛同塔坐。死涅槃平等。此解正是身平等。若向釋迦身說。生死涅槃平等。即似損減佛法。疏主所以指文處別。爾時佛前有七寶塔。從地涌。住在空中。證涅槃。此文是。意言若涅槃與世間別者。入涅槃<span class='corr'>已</span>不應現身。故知離世間外無別涅槃。涅槃同世間作寂世間涅槃作喧。喧寂不二故。意遣執別之心。即法執故遣彼此。是非也。今言平等故破執也。若執二別。即滯生死及二乘也。顯不信意也。</p>
<p>言三為除彼此身等者。此中兩義。初約多寶望分身。且粗依多寶佛。解身平等故。不多佛證經。多寶佛證耶。答多寶佛一身。即攝一切佛身。以法性真如同故。此佛他佛。若法身理別。不妨多寶與諸佛別。所依法性平等無二故。多寶一佛攝一切佛來時。十方佛總來。論云略者。一佛證經攝一切佛。名略。此論文不是此間解身平等文。乃是清淨國土十義中第一義也<span class='note-inline'>(上論文)</span>。</p>
<p>言又顯自他身等者。第二解。望分身解。即言分身即是釋迦佛。一佛分出十方分身佛。十方分身佛即是釋迦身平等。自他者。涅槃疏言。又顯自他身者差別故。此二句論文即第九同座。</p>
<p>言十方分身等者。疏解也。即第六義無量佛。亦攝第八多寶。下言表三身佛皆為成一大事。亦表三乘同坐一乘床也。</p>
<p>言由後二義者。即是二平等。十無上也<span class='note-inline'>(上來三平等來意)</span>。</p>
<p>言二者論云者。論家以十無上為來意。十無中第五示現清淨國土。第一寶塔名為清淨國土。第二所見清淨世界為清淨土。第三所變淨土。論為清淨國土。第二所見清淨世界為清淨土。第三所變淨土。論家意有此三。諸抄唯引變土為淨土。則引文不盡。問三種文在何處。答疏言。二者論云十無上中第五示清淨。至多寶如來塔。此塔為淨土文。二後多寶塔涌分身。至頗梨為地。證所見淨土。三從又佛變八方。至那由他國。為淨證所變土也。</p>
<p>言佛放一光者。一解。不說此方清淨。乃是東方。因佛光明。顯彼淨相。令迴心二乘忻清淨土故。速令持經故。</p>
<p>言又佛變八方等者。第二解也。淨䨱穢。令見清淨故。由前義故。故有四類聲聞。清他方持故。由後義故。屬菩薩。彼此俱持故。</p>
<p>言示佛國淨土等者。疏主解也。問何處變淨土。答有所表也。示現佛國淨。顯今法勝。不唯空向穢土說。亦於淨土佛國以施化。表法華經通淨土說。利益大故。故現淨土也。</p>
<p>言佛國由來清淨等者。意顯釋迦如來大居家。是淨土無有佛。合處居穢土者。為教化眾生。示現有穢土。無垢稱經云。舍利弗我佛土常淨若此。謂欲度斯下劣人故。示是眾惡不淨土耳。問既若教化眾生。示現居穢土。今何以變作淨土。答今變淨土者。復他如來來本土之相。故言由來清淨。故此品來也。</p>
<p>言此為義殘者。若望生死涅槃平等說。此清淨國土無上。是文殘也。若望身平等說。此清淨國土無上。即是義殘也。本來破身異。以分身佛。總釋迦一身。為顯身平等。所以召分身佛。不可交他方佛。向穢處坐。事須變清淨土。變土只為座佛。座佛方變淨土。所以變淨土。攝屬能變佛身。故向身等中收。但知坐却客佛。便是變土家事了。於中文攝屬身平等。向下顯得一分清淨國土。形對二乘。得名無上。身平等家取不著。故名義殘。問變土為復屬分身。復屬釋迦本來。答若變土只為近賓。近賓變淨土。淨土自是主人之禮。所以變土攝屬主變收。望釋迦佛身平等也。或可望生死涅槃平等說。清淨國土亦是義殘也。寶塔向上眾寶莊嚴。名清淨國土。唯是義殘。塔涌住空文。是生死涅槃平等。望此生死涅槃平等文。說清淨國土無上。即是義殘。本來執生死涅槃不平等。是病。塔涌住空。便是生死涅槃平等。塔涌住空經文。生死涅槃平等收。向下有一分清淨國土無上義。但顯法體尊高。不能破病。故名義殘也。若准第五疏藥草喻等七品。通或文義重說之故。唯望身平等。此間將清淨國土無上。對生死涅槃平等說。唯是文殘。若望身平等。無別文故。即義殘。問此既義殘。文非屬此。縱望全身不散無。何以稱殘。答清淨國土與身平等。此文是同。自望不別名義殘。彼望文別名文殘。如和上弟子同居一房。弟子望和尚房。非<span class='corr'>己</span>房。猶如義殘。若望餘僧。弟子即有房分。同用此房故。即如文殘也。如毬救。若論經文。屬他塔涌住空。破病處用也。</p>
<p>言今此品顯法可尊等者。問既言必聽。又說證經可信。如何定實。答經文聽證。雖皆總有。然多分取證經也。若言聽本國早聽了。今此到來意。從命舉會人生信。</p>
<p>言智度論云有佛等者。章敬云。智度論是龍猛菩薩造。彼論中言總意別。古師嘉祥不會論意。傳道總不說法。疏主破云。無請如何有眾。既有四眾八部相隨。必是說法度得也。論意言總不說者。不說法華經。只緣不說法華經。今日證法華。若當日兼不說餘經。餘經合總證。餘經既不證。不妨<span class='corr'>已</span>曾說餘經。說餘經時方度得眾生也。</p>
<p>言阿難傳經以同者。即十五類人也。</p>
<p>言雖傳此解等者。正破古師也。汝古師雖傳此論文。未不知是何意。故名意旨難知必若解論意。多寶無人請說者。破云。無請如何有眾。彼佛臨滅度時。告四眾曰。應造一大塔。既有人造塔。即是有眾。有眾即是說請。有說必是有情。無請如何有眾。故不可也。但是如來本願。為重此經。意勸眾人。亦應須聽。經言其佛行菩薩道時。作大誓願。若我成佛滅度之後。於十方國土。有說法華經處。我之塔庿。為聽是經故。涌現其前。為作證明讚言善哉。又言聖主世尊等。意說智論文總。古人取意別故。言難言知。非行論文言無請。下經言彼佛成道<span class='corr'>已</span>。臨滅度時。於天人大眾中。告諸比丘。我滅度後欲供養我全身者。應起一大塔。故知而有說法。不可言無。但是願證法華也。</p>
<p>言佛體所居等者。佛體者。即全身舍利也。意道有舍利名塔。塔以眾珍可成名寶也。塔以眾寶成故。名寶塔故。寶即是塔。持業。</p>
<p>言或塔如前者。即佛體所居名塔。故言如前也。寶即多寶佛名也。多寶佛之塔。故言依主。</p>
<p>言或多寶及塔二名俱舉者。一則佛名多寶也。塔又眾珍所成名多寶。多寶佛不是塔。多寶塔不是佛。二名雙舉名相違也。</p>
<p>言見音者<span class='note-inline'>(現音呼)</span>。所現即寶塔。持業也。</p>
<p>言見者又者。見音呼覩也。由塔上昇。眾人皆覩。此能見不言所見。即寶塔。持業釋。若依能見人說。即寶塔之見。依主。又若據多寶佛。說名現塔。若望大眾。說名見塔。梵云達梨舍那。此言見。</p>
<p>言依論此品者。何故不名淨土品多寶塔品耶。答疏言因塔等。塔現為因。眾人請開方便品。分身變土從因而說。言寶塔品也。</p>
<p>言答欲顯二乘者。欲顯二乘未迴心前令見穢土。所以唯穢土說。迴心<span class='corr'>已</span>名菩薩。所以居乎淨土說也。合居淨土。故現淨也。</p>
<p>言初塔涌聞法證經者。經言。爾時寶塔中。出大音聲。歎言善哉善哉。釋迦牟尼世尊。能以平等大慧。教菩薩法。佛所護念妙法華經。為大眾說。如是如是。釋迦牟尼世尊。如所說者。皆是真實。</p>
<p>言初塔涌印說等者。問為復證<span class='corr'>已</span>說了八品經。為復證未說中流通分十九品經。若言證<span class='corr'>已</span>說經文。又多寶不聞。若證未說之經。如何寶塔亦來。便言如所說者是真實。答將知八品正宗。本國早<span class='corr'>已</span>聞了。故疏主通二勢科也<span class='note-inline'>(此解長也)</span>。問佛行位<span class='corr'>已</span>滿。何要聽經。答一則菩薩行時發願。常證經聽經。今得成佛。為令一切眾生住於信地。所以涌塔聞法。證經可信。</p>
<p>言後開塔等者。經言。即時一切眾會。皆見多寶如來。於寶塔中。坐師子座。全身不散。如入禪定。又聞其言善哉善哉。釋迦牟尼佛。快說是法華經。我為聽是經故。而來至此。為令一切眾生敬信法華經。所以涌塔印也。為令一切眾生敬重法華經。所以開塔聽也。佛上如此。況是餘人。</p>
<p>言初塔為證等者。問若爾佛何不空身來。更將塔來何也。答空證理不證教。空身來得。今教理雙證。何妨與塔同來。教即如塔。理即如身。教能含理。如塔藏身。理自教生。如從塔現。</p>
<p>言支提應現者。有人解云。疏主不合道支提。應現支無舍利也。亦云制多。翻為靈庿。皆無舍利也。舊云塔婆。新云窣堵波。盡是有舍利也。答疏主取大意科。亦不妨支提通有舍利也。</p>
<p>言今此有初三者。初標有塔。二明分量。三涌住。經言。</p>
<p>爾時佛前有七寶。至從地涌出者。表出生死也。住在空中一句。表住涅槃。故言生死平等。</p>
<p>言然論解十無上中第五等者。是論主科。此一品經為九段。疏主都將論家九段科文。來向此間。先解一遍。然後散在一品經中。論家解經。亦不有不依次第處也。</p>
<p>言一一切等者。烈名總顯也。</p>
<p>言一佛土清淨者。此第一所見淨土也。論云。示現諸佛寶相境界中。種種珍寶錯莊嚴故。此示現如來依種種莊嚴也。正報即是內身。依執即是外感。</p>
<p>言二塔者。此塔即是淨土。論云。示現如來舍利住持故。</p>
<p>言解此塔現所由者。問現塔有何所由。答此寶塔品中說。多寶如來全身在此塔內。塔涌證教。塔開證理。名塔現所由也。即經言。有法華經處。我之塔廟。為聽法華經故。涌現其前。為作證明。讚言善哉。</p>
<p>言三量者。論說寶塔品中量有二種。一上下量。經言寶塔高妙五千由旬。縱廣二百五十由旬。</p>
<p>言或所見淨土者。論云。多寶塔涌。分身佛集。佛放一光。即東方五百萬億那由他恒河沙等國土諸佛。彼諸國土。皆以頗梨為地等。</p>
<p>言及十方各變量者。娑婆世界及八方各變二百萬億那由他國。皆令清淨。此二俱是如來出世無漏善根所生。有二。一內身塔。二外土相也。</p>
<p>言四略者。論云。多寶如來身一體示現。攝取一切佛法身故。問何不多佛證一佛證來耶。答論云略。若多佛總來。攝一切佛身總來。故名略。即身平等。佛身若不平等。諸佛總合自來。佛佛身既無差。一佛即同多佛。故言略也。</p>
<p>言五住持者。論云。示現諸佛如來法身自在力故。</p>
<p>言住持所由者。問此與前塔現所由何別。答前塔現所由。約佛色身舍利。在此塔中。此間約法身舍利。在此塔中。此間將塔況經卷。是法身舍利。住持了處。故言住持與前亦別也。</p>
<p>言六無量佛者。論云。示現彼此所作諸業無別故。</p>
<p>言佛集所由者。問有何所由。答示現一切佛所作事業同故。示現無量佛同為一大事因緣。所以釋迦召分身佛。同開寶塔。故名佛集所由。</p>
<p>言七遠離穢土不淨者。論云。示現一切諸佛國土。平等清淨故。即三變也。問何要變土令淨耶。答佛意示現一切國土本來清淨。佛不合居穢土也。今却復彼本來淨土相。所以變土也。問若爾何故娑婆世界高下不平。有穢。</p>
</div>
<p class='juan'>法華經玄贊要集卷第三十一</p>
</div><!-- end of div[@id='body'] -->
</body></html>