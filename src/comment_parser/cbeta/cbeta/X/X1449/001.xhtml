<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳山淨端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1449-A 湖州吳山端禪師語錄序</p><p class="byline">左朝奉大夫兵部侍郎賜紫金魚袋劉誼譔</p><p>禪師諱淨端。字明表。族姓丘氏。本貫湖州歸安人也。受業吳山解空院。得法於臨安龍華院齊嶽禪師。一參宗匠。頓悟全機。解不存玄。見量穎脫。三千法席。眾少投機。退隱本山。自號安閑和尚。誼行將赴官南方。因入山禮師。又有偈贈曰。天公不見過。祇為肚皮大。奉勸劉誼翁。為官依此做。言詠玄玅。於里中石壁間。詩頌頗多。皆如寒山拾得之流。諦寔至理。或有可觀。師以無礙辨才。中傳富於有緣法施故序。</p>
</div>
<div class='div-xu'><a id='mulu2' />
<p class='h1'>No. 1449-B</p><p>古佛應世。順行逆行。風顛浪顛。凡四登山。普化寒山拾得之流。只要當人時時省捕。不隨八風所漂。忽然一念相應。即是到家時節。禪師名淨端。字明表。歸安丘氏子。肄業吳山解空講院。始見人弄師子。發明心要。遂詣翠峯月禪師。得遊戲三昧。即以綵帛像其皮而衣之。故以為號。凡四住小糾。皆荒涼不給。人不堪其憂。而師獨得其樂。多與賢士大夫遊戲。為偈頌。有若戲謔。詳味久之。極有深旨。示寂百餘年。微言奧旨。膾炙人口。法孫比丘師皎。得其平日與士大夫詶唱。并襍著述輯一冊。開板流通。以惠後世。其志可嘉。謁余正其訛舛。義不可辭。觀者苟於語言文字外。見師子奮迅。則師皎上人。不虗刊此錄也。</p>
<p>時嘉定<span class='corr'>己</span>巳秋後五日。前住持衟場山嗣祖比丘定隆。書於鐵觀音東堂。</p>
</div>
<div class='div-xu'><a id='mulu3' />
<p class='h1'>No. 1449-C</p><p>予客代之清涼山。一夕夢一僧。蒙師子皮。自東而西。斜陽在天。光燭其面。忽然啟齒。口如血盆。牙似霜劒。夢竊自計曰。如彼者我當為之。及讀端師子語錄。驚其脫略窠臼。大用縱橫。不存軌則。果若金毛師子。跳擲露地。百獸聞風。靡不腦裂者也。嗚呼去古既遠。宗門爪牙希遘。率皆如妖狐怪狗。輭暖委靡。凡見可欲。搖尾乞憐。萬態迎合。一充其欲。閻羅老漢。叱咤其前。猶不暇顧。況顧我道哉。至於由機緣而頌古作。由頌古而評唱集。由評唱而所謂祕要者行祕要行。則後之學者。評唱不知。安知頌古。頌古不知。安知機緣。機緣不知。安知自心。自心不知。安知祖意。夫機緣者。活句耳。生殺自在。抑揚莫測。凡聖路窮。是非藥病。苟非其人。道不虗行。唯了悟自心者。即病為藥。即藥為病。即生而殺。即縱而奪。正抑乃揚。正殺乃生。以棒喝為廣長舌。以鐵丁飯木札羮為供養。臨机哮吼。天龍欣悅。狐兔魂銷。若然者。今之以祕要。自謂正傳。慢侮法道。寧不有愧於師乎。　旹萬曆壬辰仲春十三日。達觀衟人釋真可。書於五臺山叶斗之陽玅德庵自肯寮。</p>
</div>No. 1449
<p class='juan'><a id='mulu4' />湖州吳山端禪師語錄卷上</p><p class="byline">法孫比丘　師皎　重編</p>
<div class='div-other'><a id='mulu5' />
<p class='h1'>長興壽聖禪寺語錄<span class='note-inline'>(劉誼翁請師住持疏附)</span></p><p style="margin-left:1em">壽聖舊非禪剎。罕見衲僧。吳山久隱作家。還同古佛。亟干太守。願得高人。恭惟。禪師乃夙悟大乘。弗拘小節。縱橫玅用。出處不覊。勘破回頭。撞翻不托。麤言細語。皆是上機。糲食惡衣。唯修密行。慣遨遊於城市。常笑傲於林泉。瀟灑餘清。徜徉雅措。白雲虗室。七軸蓮經。皓月空潭。一聲漁父。況茲所好。豈是不佳。若也為人。何妨行化。眾心皆喜。思作禮於象王。十目具瞻。願歸依於師子。既伸䖍請。寧假謙辭。</p>
<p>師受請。拈帖云。伏承。太博士承野翁先生。請山僧住持壽聖禪剎。公文<span class='corr'>已</span>至。辭不獲免。然住持之事。勉旃向前。若教出來。紹嗣宗風。難為擔荷也。況端平生不曾行脚。徧參知識。始欲說經說論。荒廢多年。說道說禪。難為啟口。雖然如是。事無一定。官不容情。私通車馬。</p>
<p>陞堂。師云。彌勒真彌勒。分身千百億。時時示時人。時人自不識。眾中還有識者。出來。通個消息。良久云。大眾為甚麼不識。只為太近。眾生久流轉於生死。蓋乃日用而不知。未登真覺。常處夢鄉。古人道。昨夜得個夢。夢見一團空。今朝擬說夢。舉頭又見空。為當空是夢。為復夢是空。料想浮生裏。還同此夢中。此是古人一夢。山僧夜來得一夢。與古人不同。夢見土地向山僧道。來日太博士承野翁先生。與諸人入山。請和尚住持壽聖禪剎。況和尚不曾行脚。焉可住持。山僧向土地道。聽教不在多聞。參禪亦非廣走。若是真師子兒。生下便能大哮吼。土地問。如何是師子兒。豈不見。永嘉云。師子兒眾隨後。三歲便能大哮吼。若是野干逐法王。百年妖怪虗開口。也大奇也大奇。自笑吳山師子兒。數年長臥深林裏。今朝徐步出巖扉。露爪牙展毛威。雙睛晃晃迸光輝。碧眼胡僧猶不識。土地山僧焉得知。夢中被山僧拄杖子打一下。土地忽然不見。大眾。不煩久立。伏惟珍重。</p>
<p>上堂。僧問。羚羊未挂角時如何。師云。怕。進云。羚羊<span class='corr'>已</span>挂角後如何。復云。怕。進云。既是大善知識。為甚麼却怕。師云。老僧未曾見恁麼差異畜生。僧退。師云。今朝二月二。禪翁有何謂。春風觸目百華開。公子王孫日日醺醺醉。唯有殿前陳朝檜。不入時人之意。禪家流。只這是莫思慮。坦然齋後一甌茶。長連牀上伸脚睡。</p>
<p>辨才法師至。上堂。舉。龐居士頌云。十方同聚會。個個學無為。此是選佛場。心空及第歸。只是壽聖門下。還有及第也無。山僧若放一線地。個個無非金榜高名。若也把定乾坤。直教釋迦老子歷代祖師出來。也個個只是多年措大。良久云。法師尚不出。復成一偈云。古人經絡一般絲。織出華幔世所稀。莫怪老婆無好手。都緣堂上不逢機。</p>
<p>上堂云。久雨天晴好。春風萬象和。白雲本是無心物。南山飛過北山坡。急著眼絕誵訛。弄雲堂上笑呵呵。遙望太湖波浪靜。漁人盡唱太平歌。</p>
<p>新歲上堂云。新歲新春雪又濃。森羅萬象盡皆同。相逢莫認這般事。筋斗全拋示祖風。遂打筋斗。下座。</p>
</div>
<div class='div-other'><a id='mulu6' />
<p class='h1'>西余大覺禪寺語錄</p><p>上堂云。端禪老端禪老。住持落魄無煩惱。朝參僧眾數十人。夜觀一輪明月皎。勸諸人勤學道。識取衣中無價寶。山光堂上雪初晴。洗出峯巒尤更好。諸人會麼。僧問。如何是西余境。師云。七零八落。進云。如何是境中人。師云。天上無雙月。西余只一僧。進云。人境<span class='corr'>已</span>蒙師指示。祖意西來事若何。師擲下拄杖。復成一偈。山僧一生愚拙。葛藤無可得說。若問祖意西來。一日兩度展鉢。</p>
<p>祈雨上堂云。山㵎水流如鑿開。旱年祈雨為民災。不知雲從何處起。只見雨從頭上來<span class='note-inline'>(頃刻下雨)</span>。</p>
<p>宣州廣教長老至。上堂云。浮雲散盡天凝碧。春色消融山更清。我愛禪翁淡如水。時來相伴度殘齡。</p>
<p>師到華亭祇園寺。眾請升座云。本是霅川師子。却來雲間哮吼。佛法無可商量。不如打個筋斗。遂打筋斗。下座。</p>
</div>
<div class='div-other'><a id='mulu7' />
<p class='h1'>靈山孝感禪院語錄</p><p>童申公同諸官員。送師入院。拈香畢。師挪手良久。歌漁父一聲。問相公聞麼。此是太平曲。便升座。拈起拂子。目顧四眾云。三台命我住靈峯。四面森羅冉暎中。度日將何報恩德。竹連牀上演宗風。</p>
<p>上堂云。面黃頭白作禪翁。住在靈山山嶺東。心靜可觀明月照。身閑懶與世人逢。高低鬱密千千竹。近遠森羅萬萬松。衝底衝兮偃底偃。老枝枝上猛重重。根蟠怪石龍歸洞。聲徹長空虎嘯風。當年曾遇君王用。至今常有白雲封。</p>
</div>
<div class='div-other'><a id='mulu8' />
<div class='div-other'><a id='mulu9' />
<p class='h2'>西余大覺禪寺修造䟽</p><p>西余端老。打錢修造。捨也好不捨也好。更過幾年。篱[土*冊]壁倒。</p>
<p>示眾呼云。當山僧堂漏損。寮舍崩摧。經年無施主燒香。累歲少檀那羞設。恐有十方禪侶雲水高人。暫入荒山。難為駐錫。可以溪山為樂。松柏充飢。名利不干懷。飲食不為念。罷參知識。懶訪禪林。聞說教似春風。聽談禪如說夢。共居巖畔。同受寂寥。謹白。</p>
</div>
<div class='div-other'><a id='mulu10' />
<p class='h2'>入城化緣回</p><p>元豐七年。中秋上旬。忽因四大相逼。思昔日之願心。換寶殿之大柱。修僧堂之正門。箱無一寸之帛。囊無挑藥之金。不免入城乞化。徧扣豪門。莫非人人歡喜。處處相忻。盡道。承長老親自到。及拈捨五文十文。纔問求千錢百貫。一似抽筋。蓋是我福緣淺薄。莫怨他人。自知蒲繩子短。爭嫌苦井源深。不如早歸巖畔。作個閑人。觀月色之清輝。望孤鶴以為隣。誓弘般若。報佛深恩。奉勸後代兒孫。莫打此般鼓笛。聒噪他人。</p>
</div>
<div class='div-other'><a id='mulu11' />
<p class='h2'>豐年詞</p><p>莫怪野老閑言。禪宗近日有多端。第一須會五家宗派。然後熟念傳燈祖源。更談諸家語錄。鈔寫。印版。雕鐫。連曉至夜看讀。也與闍黎一般。更須廣走天下。嬴得兩腿疼酸。入到知識門下。先看古老因緣。長廊下胡喝亂喝。僧堂內聚話諠諠。料想曹谿路上。應無如許多般。更學文章四六。廣覽莊老詩篇。自視風流雅措。且要攀接官員出入。纔登寶座。拈起拄杖。敷宣道我即心即佛。舉著絕玅絕玄。那個得悟至理。到底肚裡顢頇。且是撥無因果。懵懂必落魔邊。終日業識擾擾。有甚出頭之年。馳騁陰陽術數。醫藥鍼灸相便。收拾市[廓-享+墨]行貨。一味只是要錢。更貪恩澤院舍。貴要徒弟駢駢。若也有些莊產。躳親畊墾田園。嗟夫世人無識。道他心力周全。聚徒三十五十。便言福鮮無緣。匡眾三百五百。聲譽遠動朝賢。薦舉錦衣師號。帝澤累累須宣。誰知藥山。眾不滿十。趙州禪椅。初無半邊。德山喫泥喫土。巖頭無醋無鹽。無業三詔不赴。騰騰任運隨緣。若教今日眼見。也道無福無緣。野老如斯檢點。大也陸地行船。我今別無見解。且弄師子隨緣。身毛即非線作。頭尾豈假繩牽。看時千邪走怖。動著百獸茫然。靈山只此伎倆。與人萬古流傳。</p>
</div>
<div class='div-other'><a id='mulu12' />
<p class='h2'>謝章庭臣同李八入山</p><p>紹興四年閏四月。山間林下無炎熱。清風明月冷光輝。山㵎水流流不絕。雲間白鶴唳長空。巖畔新篁露高節。此時此景正堪眠。忽覺柴門有人撥。山童出問是何人。報道庭臣與李八。向我道。聖人急召樞密首廳。呂大資相將朝帝闕。我向伊二人道。好似我師子。奮迅威猛出巖穴。哮吼一聲見太平。百獸聞知皆腦裂。奉勸公心佐聖明。莫為私讎生毒㜸。</p>
</div>
<div class='div-other'><a id='mulu13' />
<p class='h2'>打睡說</p><p>世人處身有四儀。惟我最奇。人間萬慮都遣。富貴名利都不能知。翻思釋迦老子。不知人之所宜。却令晝夜修習善法。初夜後夜。亦勿有廢。中夜誦經。以自消息。無以睡眠因緣。令一生空過。無所得也。若教老僧親見。令向靈山頂上。塊石枕頭。大家一時打睡。驀地拽起來時。要他知道睡中有這般滋味。</p>
</div>
<div class='div-other'><a id='mulu14' />
<p class='h2'>熈寧雪中觀貧</p><p>熈寧乙卯季冬節。凜凜寒風飄密雪。獸依巖谷鳥依巢。老幼貧人無處歇。苦夜長愁歲月。父母妻兒各離別。頭髮髼鬆似鬼形。肌肉乾枯如墨刷。手足皴皮剝裂。行步艱辛滴鮮血。瓶為鍋鑊艸為衣。䇿杖尫羸語嗚噎。叫聲頻誰<span class='corr'>采</span>括。往往無知將水潑。蓋謂前生不早修。致使今生衣食缺。生不生滅不滅。為報聰明與賢哲。負却青苗助役錢。餓死黃泉向誰說。</p>
</div>
<div class='div-other'><a id='mulu15' />
<p class='h2'>師一日。詣章公府相公。留齋下羊肉饅頭。與師喫了。相公言賺。師云。我向道好喫那個畜生撞著我。遂留一偈云</p><p>旱年祈得雨。高山好種田。喫菜若成佛。驢馬也生天。</p>
</div>
<div class='div-other'><a id='mulu16' />
<p class='h2'>住靈山與章相公</p><p>章敦章敦。請我看墳。我却喫素。你却喫葷。</p>
</div>
<div class='div-other'><a id='mulu17' />
<p class='h2'>章丞相誕日。師以白犬一隻。上壽</p><p>山中無羊犬當羊。頭無雙肉尾巴長。非但補勞并益髓。夜間別有好思量。</p>
</div>
<div class='div-other'><a id='mulu18' />
<p class='h2'>師到平江府。接章相公</p><p>眼昏耳聵老身孤。林下無人淚似珠。相公許我雲中雨。救取甘泉㵎底枯。</p>
</div>
<div class='div-other'><a id='mulu19' />
<p class='h2'>送平上人隨章相公之潭州</p><p>子來別我去潭州。要見溈山水牯牛。水牯原來頭角在。當途一見便回休。</p>
</div>
<div class='div-other'><a id='mulu20' />
<p class='h2'>章相公被召。以母老辭免</p><p>點鐵成金易。忠孝兩全難。仔細思量著。爭如長興靈山孝感禪院。青松林下無用老僧閑。</p>
</div>
<div class='div-other'><a id='mulu21' />
<p class='h2'>祭銀青章相公</p><p>維某年月日。謹以宇宙為器。明月為奠。祭於章公之靈曰。了本真性。上升安養。五福生臻。子孫將相。千足萬足。伏惟。尚饗。</p>
</div>
<div class='div-other'><a id='mulu22' />
<p class='h2'>悼章相公</p><p>生兮大海一漚發。死兮大海一漚淪。章公了此辭清世。一夢今經九十春。</p>
</div>
<div class='div-other'><a id='mulu23' />
<p class='h2'>章相公赴召別師</p><p>師請入方丈。茶湯罷。師云。且為愛護佛法。相公云。不興不廢愛護佛法也。師令侍者取糖與相公。送路喫糖次。師云。相公甜麼。公云。甜。師云。甜便住。相公一笑遂起。</p>
</div>
<div class='div-other'><a id='mulu24' />
<p class='h2'>師因入京。謁章相公。夫人不悅。乃留頌</p><p>天上一聲雷。老僧頭上過。幸自安閑人。何用做這箇。</p>
</div>
<div class='div-other'><a id='mulu25' />
<p class='h2'>師因章相公請供賺下餛飩</p><p>腥餛飩素餛飩。滿碗盛來渾崙吞。垃圾打從灘上過。龍宮海藏自分明。</p>
</div>
<div class='div-other'><a id='mulu26' />
<p class='h2'>退靈山</p><p>樞密樞密。聰明正直。見我老衰。教我種植。桑柘千株。松柏萬億。思量祖教。苦極苦極。辭歸林下。為報恩德。</p>
</div>
<div class='div-other'><a id='mulu27' />
<p class='h2'>武康章法禪院行化偈</p><p>破落長老著破襖。住箇破院無煩惱。借得破轎去人家。破絮肚腸慢慢討。</p>
</div>
<div class='div-other'><a id='mulu28' />
<p class='h2'>陸朝奉請赴任　<span class='note-inline'>(字蒙老)</span></p><p>正是炎炎六月天。白雲深處恣高眠。山童忽地來驚我。報言蒙老在溪邊。拏舟遠遠來相訪。問余臨別有何言。不說教不談禪。專聽政聲。如我山前水流歸滄海。清清常湛然。</p>
</div>
<div class='div-other'><a id='mulu29' />
<p class='h2'>答陸野翁入山偈　<span class='note-inline'>(野翁謁師偈附)</span></p><p style="margin-left:1em">浪生浮世雖無益。祖道龐公喜為傳。了得宗風無個事。買琴沽酒未還錢。</p>
<p>老僧兀兀山中坐。物外良朋來訪我。物外良朋忽下山。我儂依舊山中坐。</p>
</div>
<div class='div-other'><a id='mulu30' />
<p class='h2'>示虞提刑</p><p>少年天子少年臣。治國安民德最深。奉勸公心揚政化。此心便是祖師心。</p>
</div>
<div class='div-other'><a id='mulu31' />
<p class='h2'>同諸公遊衟場山</p><p>水牯年深氣力頹。登山下嶺喘如雷。野華春艸滿山秀。幽鳥聲聲教我回。</p>
</div>
<div class='div-other'><a id='mulu32' />
<p class='h2'>贈吳少卿入山</p><p>友人相訪入柴關。雲水寬閑溪㵎寒。莫道山家無可待。老松脩竹任君看。</p>
</div>
<div class='div-other'><a id='mulu33' />
<p class='h2'>別周察院</p><p>但滅心頭火。前程路坦夷。三冬無雨雪。各自著便宜。</p>
</div>
<div class='div-other'><a id='mulu34' />
<p class='h2'>宣城呂大資招遊黃蘗山</p><p>黃<span class='corr'>蘗</span>昔年裴相召。老僧今日大資留。須知此理非今古。一月分明照萬流。</p>
</div>
<div class='div-other'><a id='mulu35' />
<p class='h2'>和友人入山韻</p><p>閑來無事對山屏。古㵎寒松暢野情。是處巖華高下色。幾般幽鳥往來聲。</p>
</div>
<div class='div-other'><a id='mulu36' />
<p class='h2'>呂公求坐禪頌</p><p>呂公好坐禪。張公好學仙。徐六喻擔板。各自見一邊。</p>
</div>
<div class='div-other'><a id='mulu37' />
<p class='h2'>舒王請益</p><p>師在京師。王荊公請講禪。就大相國寺設齋。看經次。荊公入院。焚香畢。問諸方云。佛未出世時。看甚麼經。眾無語。師云。相公周孔未出世時。讀甚麼書。公云。伶俐衲僧。又云。南無觀世音。說出種種法。古今沈沒者。聲聲怨菩薩。</p>
</div>
<div class='div-other'><a id='mulu38' />
<p class='h2'>一日因蔡察院入山云。和尚道眼雖明。好去見法涌禪師。淘汰古今因緣。師以頌答之云</p><p>野老平生懵懂。模樣一似漆桶。看來孔竅全無。粥飯也解口動。出言鄙野無文。愚拙不能取奉。自知道眼不明。不會葛藤骨董。忽逢道友良朋。勸我去參法涌。我聞法涌禪師。福德王臣所重。行則隱隱轟轟。坐處千從雲擁。喫著錦衣細食。住處雕梁畫栱。野老仔細思量。也是一場[門@興]閧。</p>
</div>
<div class='div-other'><a id='mulu39' />
<p class='h2'>遊西湖</p><p>不愛禪家翁。唯談上上宗。不愛講家流。日日揮清風。却愛西湖上。鳳皇橋下水流東。</p>
</div>
<div class='div-other'><a id='mulu40' />
<p class='h2'>別丞議赴宣州呂大資請</p><p>今日宣城去。蟾光照竹扉。途中唯一衲。寒便把來披。</p>
</div>
<div class='div-other'><a id='mulu41' />
<p class='h2'>別呂大資</p><p>嶺上梅華猶未絕。岸頭柳眼綠依依。臨歧執手不忍別。爭奈春風送我歸。</p>
</div>
<div class='div-other'><a id='mulu42' />
<p class='h2'>偈答周察院</p><p>林下無人老自悲。袈裟權且當蓑衣。駱駝橋上觀明月。不為鱸魚尾更肥。</p>
</div>
<div class='div-other'><a id='mulu43' />
<p class='h2'>師在京師慧林院見圓照禪師。圓照出迓曰。村裏師子兒。便作師子勢。應聲成偈曰</p><p>村裏師子村裏弄。眉毛與眼一齊動。開著口肚裏。直儱侗。不愛人取奉。假饒弄到帝王宮。也是一場乾打閧。</p>
</div>
<div class='div-other'><a id='mulu44' />
<p class='h2'>又頌上圓照禪師</p><p>仁者樂山。智者樂水。竹月松風。常為伴侶。絕學無為真我師。白雲深處孤峯裏。</p>
</div>
<div class='div-other'><a id='mulu45' />
<p class='h2'>師入城。太守李丞議相見云。和尚既是清淨法身。何得頭白。師云。老僧有十愁。因茲頭白。遂索筆書云</p><p>第一愁。常怕黃河水決流。年年疊土如山嶽。歲歲須防布袋頭。</p>
<p>第二愁。江湖水漲寔難留。蘇湖盡是低鄉住。須防洪水沒田疇。</p>
<p>第三愁。人間穀米少人留。忽然一日飢荒後。餓倒貧人無處求。</p>
<p>第四愁。看看翰苑少文儔。國家若要才人用。詩賦通經雙淚流。</p>
<p>第五愁。臣僚代代報冤讎。子子孫孫何日了。勸君為國早回頭。</p>
<p>第六愁。近來將相寔難求。兒孫受祿黃金貴。纔聞邊用皺眉頭。</p>
<p>第七愁。人間廣闊老僧憂。近來改寺為宮觀。臺殿橋梁社稷休。</p>
<p>第八愁。國家節用最為憂。忠臣慈孝應難得。小人嬌逸逞風流。</p>
<p>第九愁。懶養爹娘要剃頭。刮削民財求度牒。還他宿債眼惆惆。</p>
<p>第十愁。林下無人雙淚流。去聖遠兮邪見近。野老因茲白了頭。</p>
</div>
<div class='div-other'><a id='mulu46' />
<p class='h2'>師觀浮生富貴貧賤。皆屬幻空。而人不悟。遂作十空警世</p><p>人生難滿百。華無十日紅。有錢不布施。死了一場空。</p>
<p>衣食皆前定。隨緣任命終。假饒彊討得。橫死一場空。</p>
<p>錢多轉不足。餘剩尚言窮。莫教時運退。懊惱一場空。</p>
<p>俗事如麻粟。妄想起重重。多貪心不足。折本一場空。</p>
<p>色身不堅固。常憂火宅中。佛經不持念。閑過一場空。</p>
<p>他事不干<span class='corr'>己</span>。聞時似耳聾。自身不會理。閑管一場空。</p>
<p>骨肉權相聚。妻兒防命終。無常一旦至。離別一場空。</p>
<p>在堂不恭敬。死了彊搥胷。寒食因遊翫。祭奠一場空。</p>
<p>富貴多豐足。前緣所種功。今生不修福。後世一場空。</p>
<p>勸君家有剩。報答四恩濃。結緣須及早。不捨一場空。</p>
</div>
<div class='div-other'><a id='mulu47' />
<p class='h2'>答玅庵主　<span class='note-inline'>(玅庵主詞附)</span></p><p style="margin-left:1em">伏覩。章法禪院。有眼未嘗逢見。數間破漏行廊。一所崩摧古殿。不堪雨雪風霜。盡是玲瓏。椽箯香罏。永絕香煙。經案更無經卷。看來一所孤村。到者須生嗟念。又無雲水高人徒弟。任他穩便門徒施利爭收。應不用心營建。莊產只用資糧。蠶熟各收絲絹。齋蔬尚沒油鹽。飯食難逢乳麫。豺狼日日成羣。施主何曾見面。十方禪客到來。怎不教他厭賤。週迴甚處安身。轉脚一時行徧。可憐端老高僧。住此非他意願。豈圖佛法流傳。可為名利留戀。却緣彊順人情。枯淡暫時吞嚥。不如及早辭歸。此處莫勞營變。山居寂寬猶常。且是門無半片。諸方多少禪林。惟此不堪舉薦。奉咨縣宰檀那。空把祖師勞練。教他幾個村僧。且自獨營獨膳。不須更作十方免見煩州括縣。聊書數句風詞。盡是寔頭相勸。</p>
<p>大宋無心野老。不會葛藤禪道。好處不肯住持。破院隨緣養老。忽同庵主入城。撞見武康尋討。野老不肯承當。庵主勸道也好。受䟽相伴入山。翻笑我受枯槁。因公送到豐詞。野老隨緣十好就。以十好偈答。</p>
<p>第一好。碧嶂重重何處討。龍迴虎轉少人知。圖畵難成非所造。</p>
<p>第二好。寂寂松門通大道。柴關不掩絕塵囂。白雲片片時時到。</p>
<p>第三好。塵埃一任風來掃。白牛隨步過巖前。一時喫盡路傍艸。</p>
<p>第四好。林裡霜猨忽然到。中宵嶺上啼一聲。天邊明月雲開照。</p>
<p>第五好。燕雀不來林下噪。時時老鶴憩高松。清唳一聲驚百鳥。</p>
<p>第六好。乾柴輭米山田稻。雖無百味及珍羞。粥飯隨緣宜進道。</p>
<p>第七好。前溪後溪明月皎。夜深靜坐念浮生。蓮經七卷聲聲了。</p>
<p>第八好。前人相見無可道。只願一年彊一年。官中苗稅供輸早。</p>
<p>第九好。門前古㵎生蘋藻。藥苗旋植四時供。守貧林下無煩惱。</p>
<p>第十好。且無蚊蚋來相惱。松風吹籟響長空。真是山僧堪養老。</p>
</div>
<div class='div-other'><a id='mulu48' />
<p class='h2'>吳山解空院建輪藏榜</p><p>夫轉輪經藏。廼彌勒大士所建也。觀末世眾生。懶墮懈怠。不能誦經坐禪。如法修行。造此良因。徧周沙界。續佛慧命。無令斷絕。當山比丘常智。竭力干求施主。共結良緣。施主入山捨財。宜志心恭敬。願來世龍華三會。與諸上善人。同會一處。旹崇寧癸未六月日老僧書。</p>
</div>
<div class='div-other'><a id='mulu49' />
<p class='h2'>師於寺側。建一小庵。乃號歸雲。每書偈詠於壁間云</p><p>老來林下養閑軀。茆屋清虗蚊蚋無。一徑松風何處起。入松穿竹兩三株。</p>
</div>
<div class='div-other'><a id='mulu50' />
<p class='h2'>睡起</p><p>石枕藤牀一榻低。覺來還自日沈西。白雲堆裏飜身轉。一曲漁歌在碧溪。</p>
</div>
<div class='div-other'><a id='mulu51' />
<p class='h2'>觀松</p><p>片雲忽起去。老鶴又高飛。惟有巖前老松樹。青青長長歲寒枝。</p>
</div>
<div class='div-other'><a id='mulu52' />
<p class='h2'>負暄</p><p>茆屋正當南。天寒好負暄。太陽勝輭火。第一且無煙。</p>
</div>
<div class='div-other'><a id='mulu53' />
<p class='h2'>戲書二十三字</p><p>誰知萬象是無常。林下閑閑人自忙。思憶高僧守孤節。慚惶。</p>
</div>
<div class='div-other'><a id='mulu54' />
<p class='h2'>老病</p><p>也不能誦經。也不能坐禪。日中噇一頓。困來伸脚眠。時至即行無繫絆。從他東海變桑田。</p>
</div>
<div class='div-other'><a id='mulu55' />
<p class='h2'>自述</p><p>自歎老一身。七十餘三歲。田不耕一坵。蠶不養一䕠。肚裏不曾飢。未寒有衣蓋。幸遇太平時。未可便辭世。</p>
</div>
<div class='div-other'><a id='mulu56' />
<p class='h2'>又述</p><p>山僧落魄隱巖居。靜坐端披古聖書。惟愛月明松竹長。不扳朱紫佩金魚。</p>
<p>瀟灑巖居畔。結茆唯一庵。清風銷暑氣。寂寞少人貪。</p>
<p>幽有鳥聲碎。禪無衲子參。齋餘林下去。華雨落毿毿。</p>
<p>睡起懶移步。日落松房陰。寥寥萬籟息。獨聞山鳥音。</p>
<p>兀兀如癡坐。方名真出家。孤猨天外去。百鳥不䘖華。</p>
<p>夜深山鳥息。唯唳鶴沖天。野老毛骨冷。聞聲不得眠。</p>
<p>罏灰湯似水。寂寞少人知。老朽不成睡。天寒夜半時。</p>
<p>眼昏難辨字。耳聵不聞聲。夜靜巖邊坐。見月不見星。</p>
<p>凡聖不同歸。佛祖不同道。灑灑落落人。應笑拈華艸。</p>
</div>
<div class='div-other'><a id='mulu57' />
<p class='h2'>山居詩</p><p>吳山古寺近溪邊。高閣虗堂景象全。林下寂寥罏火盡。未眠猶聽夜行船。</p>
<p>七歲居山今七十。山光松竹逼人寒。夜深火滅罏灰冷。紙被擁身白雪團。</p>
<p>吳山古寺寒松直。老鶴巢居最上頭。唯愛月明中夜後。一聲清唳滿山愁。</p>
<p>松竹青青古㵎深。結茆為屋號歸雲。自從參徧官僚後。野老無心見貴人。</p>
<p>自笑年衰雪滿頭。任他冬夏與春秋。林間寂寞何為樂。山鳥自鳴泉自流。</p>
<p>自覺年高無所為。詩人笑訝小人嗤。眼昏耳聵無心力。是是非非都不知。</p>
<p>老嫌俗客來相訪。獨泛孤舟溪上遊。夜宿蘆華賞明月。應無閑事挂心頭。</p>
<p>老來無事掩柴扉。林下閑閑何所為。莫道茆庵無一物。窻前片片白雲飛。</p>
<p>老朽龍鐘不下山。庵居巖谷坐林間。月華入戶時時照。幽鳥聲聲聞更閑。</p>
<p>野老欣欣任自然。齋餘無事翫林泉。門前竟日無人到。夜對喬松月在天。</p>
<p>年老醒醒神更清。夜深幽室誦蓮經。兒孫睡覺應嫌我。石版時敲四五聲。</p>
<p>老拙懶陪塵俗客。茆堂靜坐復安眠。林間莫道無看待。松竹溪山在目前。</p>
<p>無事老來心下樂。得閑坐處念頭輕。一身之外無他物。秋水澄清夜月明。</p>
<p>眼昏耳聵是何緣。此事誰能為我宣。林下無人共遊樂。困來獨倚老松眠。</p>
<p>無事老來心下樂。山中養性度殘齡。經年四遠無人到。吾門白日是黃昏。</p>
<p>巖前松竹兩三株。日炙風吹漸漸枯。葉落縱橫人不掃。清聲猶自響朝晡。</p>
<p>人事悠悠懶更攀。茆堂靜坐白雲間。夜觀明月為高燭。一道清光照萬山。</p>
<p>因觀楊柳垂青眼。始覺人間春到來。遙望南山雪消盡。寒梅猶有一枝開。</p>
<p>水澄山色暎青天。靜坐茆堂未欲眠。好翫巖頭松與月。更聞高柳一聲蟬。</p>
<p>耳聾不聽樓頭鼓。眼暗難看夜半燈。一曲漁歌聲盡後。歸雲天外自騰騰。</p>
<p>不覺日又過。寂寞庵中坐。野禽飛去不䘖華。唯有白雲來伴我。</p>
</div>
<div class='div-other'><a id='mulu58' />
<p class='h2'>和神智講師止觀三境</p>
<div class='div-other'><a id='mulu59' />
<p class='h3'>性德</p><p>思量佛祖老婆心。性德從他彊立名。嶺上寒梅帶春雪。九年面壁自勞形。</p>
</div>
<div class='div-other'><a id='mulu60' />
<p class='h3'>修德</p><p>黃金誰把水銀和。萬象森羅未是多。恁大也須從地起。更高無奈有天何。</p>
</div>
<div class='div-other'><a id='mulu61' />
<p class='h3'>化德</p><p>入海求珠深更深。摩尼眾寶與黃金。今朝為報波斯道。莫把玻璃賣與人。</p>
</div>
<div class='div-other'><a id='mulu62' />
<p class='h3'>總頌</p><p>化他修性并總別。思量盡是天邊月。大家話得是場空。各各自掃門頭雪。</p>
</div></div>
<div class='div-other'><a id='mulu63' />
<p class='h2'>聽楞嚴七處徵心。八還辨見。以此頌呈本講。本講云。汝當以禪得法</p><p>七處徵心徵不遂。懵懂阿難不瞥地。直教徵得見無心。也是泥裏洗土塊。</p>
<p>八還之教傳來久。自古宗風各分剖。假饒還到不還時。也是鰕跳不出斗。</p>
</div>
<div class='div-other'><a id='mulu64' />
<p class='h2'>別本講</p><p>彎彎曲曲似門鉤。一番拈起一番愁。不如做箇禪和子。參到無心即便休。</p>
</div>
<div class='div-other'><a id='mulu65' />
<p class='h2'>蘇幕遮</p><p>遇荒年每常見。就中今年洪水皆淹徧。父母分離無可戀。幸望豪民救取。莊家漢最堪傷。何忍見古寺禪林。飜作悲田院。日夜燒香頻禱告。黃天救護開方便。</p>
</div>
<div class='div-other'><a id='mulu66' />
<p class='h2'>牛歌</p><p>牛牛牛休休休。更莫牽犂拽耙。任從冬夏春秋。無繩無索。無準無鈎。朝來放向荒坵去。杳杳冥冥休便休。</p>
</div>
<div class='div-other'><a id='mulu67' />
<p class='h2'>木魚歌</p><p>本是深山林下木。抝屈藏形寄幽谷。被他巧匠伐將來。苦使鏤刻作眼目。懸向堂前號魚鼓。教我聲聲為眾苦。長連牀上帶刀眠。火棒時時打我肚。一等為魚甚高格。挂紅梁上居峭壁。五湖四海任遨遊。誰怕龍門點破額。</p>
</div>
<div class='div-other'><a id='mulu68' />
<p class='h2'>十二時歌</p><p>平旦寅。鵶鳥噪聲頻。眼開猶懶起。牀上更飜身。</p>
<p>日出卯。著衣洗面了。啜盡一鉢粥。直到齋時飽。</p>
<p>食時辰。猛火不著薪。一升是十合。八兩是半斤。</p>
<p>日暎未。湯瓶常滾沸。若無閑客來。便好打瞌睡。</p>
<p>晡時申。舉頭無點親。千年桃李核。覓甚舊時人。</p>
<p>日入酉。無人到門首。屋裡自優游。誰能外頭走。</p>
<p>黃昏戌。穴中老鼠出。拍手趕不去。相叫咬唧唧。</p>
<p>人定亥。不是多懈怠。脫鞋上牀眠。無可相抵待。</p>
<p>半夜子。睡得恰正美。總得一場夢。說向何人是。</p>
<p>鷄鳴丑。殘月照戶牖。樓上曉鷄鳴。天寒星轉斗。</p>
<p>禺中巳。口腹無定止。羮菜少鹽醋。常時食些子。</p>
<p>日南午。兩手挪抄肚。布褲膝頭穿。更覓何人補。</p>
</div>
<p class='juan'>湖州吳山端禪師語錄卷上</p></div>
</div><!-- end of div[@id='body'] -->
</body></html>