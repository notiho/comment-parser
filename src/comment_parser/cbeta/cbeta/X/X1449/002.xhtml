<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳山淨端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu69' />湖州吳山端禪師語錄卷下</p><p class="byline">法孫比丘　師皎　重編</p>
<div class='div-other'><a id='mulu70' />
<p class='h2'>漁父詞</p><p style="margin-left:1em">師或坐觀明月。歌漁父詞。人樂聞其聲。莫不奔驟而至。皆欣然忘歸。</p>
<p>斗轉星移天漸曉。驀然聽得鵜鶘叫。山寺鍾聲人浩浩。木魚噪。渡船過岸行官道。</p>
<p>輕舟再奔長江討。重添香餌為鈎釣。釣得錦鱗船裏跳。呵呵咲。思量天下漁家好。</p>
<p>浪靜西溪澄似練。片帆高挂乘風便。始向波心通一線。羣魚現。當頭誰敢先吞嚥。</p>
<p>閃爍錦鱗如閃電。靈光今古應無變。愛是憎非都<span class='corr'>已</span>遣。回頭轉。一輪明月升蒼弁。</p>
</div>
<div class='div-other'><a id='mulu71' />
<p class='h2'>讚淨土</p><p>七寶池中堪下釣。八功德水煙波渺。池底金沙齊布了。羨魚鳥。週迴旋遶為堦道。</p>
<p>白鶴孔雀鸚鵡噪。彌陀接引毫光照。不是修行何得到。一般好。西方淨土無煩惱。</p>
<p>一隻孤舟巡海岸。盤陀石上垂鈎線。釣得錦鱗鮮又健。堪愛羨。龍王見了將珠換。</p>
<p>釣罷歸來蓮苑看。滿堂盡是真羅漢。便爇名香三五片。焚香獻。元來佛不奪眾生願。</p>
<p style="margin-left:1em">徒弟稟師修行淨土。師云。你箇小頑兒。那生理會得。因書偈示之。</p>
<p>淨底行淨底土。美酒沽來。鱸魚作餔。困則伸脚打睡。起來自歌自舞。吳江橋下碧波中。一輪明月為喪主。</p>
</div>
<div class='div-other'><a id='mulu72' />
<p class='h2'>說易道</p><p>夫易之道。幽玄難會。問著時流。指天劃地。二儀未分之前。只言太極太始。混沌一氣。清濁纔分之後。不離乾坤巽艮震离坎兌。出來十字街頭。撞見南山張二。見我拍手呵呵。略與我說易中梗槩。天雷是我爺泄氣。大海是我娘屎囊。問他上代祖宗。却是我離鄉人。子孫不知次第。</p>
</div>
<div class='div-other'><a id='mulu73' />
<p class='h2'>哭果超法師</p><p>山僧何故也悲辛。為憶鄰間善友人。萬部蓮經猶未滿。十方緣熟<span class='corr'>已</span>分身。庭前老樹飄黃葉。雲外蟾光滿素輪。若問我師歸甚處。無邊境內<span class='corr'>已</span>棲神。</p>
</div>
<div class='div-other'><a id='mulu74' />
<p class='h2'>為超法師舉火</p><p>性空真火。性火真空。來從此來。去復其中。法師圓寂。我等難逢。若問歸何處。白雲無定踪。</p>
</div>
<div class='div-other'><a id='mulu75' />
<p class='h2'>尼僧悟道因緣</p><p>師抵鄣南。見上方超和尚。有一尼師來參。師云。待來日五更三點入來。師侵早紅粉搽面而坐。尼入見驚而遂悟。超和尚有頌附。</p>
<p style="margin-left:1em">堪笑吳山老禿奴。巧粧紅粉接師姑。茫茫宇宙人無數。那個男兒是丈夫。</p>
</div>
<div class='div-other'><a id='mulu76' />
<p class='h2'>村婆送一百光錢與師。薦丈夫往西方。求頌</p><p>婆婆惠我一百光。要薦丈夫往西方。此去西方十萬里。百錢纏裹到餘杭<span class='note-inline'>(果然托生餘杭)</span>。</p>
</div>
<div class='div-other'><a id='mulu77' />
<p class='h2'>湖州做袈裟會眾僧奔驟。以頌示之</p><p>苕溪溪上古禪房。出水荷華月照窻。莫怪衲僧行太速。袈裟引得脚頭忙。</p>
</div>
<div class='div-other'><a id='mulu78' />
<p class='h2'>聞壇下講主說禪</p><p>何山長老修長懺。壇下闍黎却說禪。兩處都緣無別事。大家只是要光錢。</p>
</div>
<div class='div-other'><a id='mulu79' />
<p class='h2'>戒壇示沙彌</p><p>登壇受具戒。第一莫疑師。摘取果子喫。莫管樹橫枝。</p>
</div>
<div class='div-other'><a id='mulu80' />
<p class='h2'>因一禪人有省示之</p><p>揭起天庭骨。露出鬼眼睛。直饒恁麼會。也是假惺惺。</p>
</div>
<div class='div-other'><a id='mulu81' />
<p class='h2'>道婆送鞋求頌</p><p><span class='corr'>已</span>知道婆能好手。雙履野人焉敢受。著却踏到趙州關。免教赤脚林下走。</p>
</div>
<div class='div-other'><a id='mulu82' />
<p class='h2'>小山請齋不赴。為果超法師示寂</p><p>隣僧盡向小山去。唯我獨從溪上來。莫笑山僧無用處。平生於義不於財。</p>
</div>
<div class='div-other'><a id='mulu83' />
<p class='h2'>去杭州見法湧禪師。不出相見。留頌</p><p>閑向南山尋老牯。山童報道睡方濃。乘興來兮乘興去。白雲千載生遺風。</p>
</div>
<div class='div-other'><a id='mulu84' />
<p class='h2'>乘舟西上</p><p>嗟見世間人。風義不長久。唯有天邊月。處處隨我。</p>
</div>
<div class='div-other'><a id='mulu85' />
<p class='h2'>登慈雲嶺</p><p>千古慈雲嶺。往來南北行。江波與湖水。極目兩分明。</p>
</div>
<div class='div-other'><a id='mulu86' />
<p class='h2'>勸世辭</p><p>我見世人癡又癡。不記熙寧八載時。如今米賤無慚愧。朝飡魚肉暮肥脂。路上骷髏無限數。人喫人時復是誰。六趣輪迴自流轉。世人各自著便宜。</p>
<p style="margin-left:3em">又。</p>
<p>野老與君憂。世間三斧頭。貪財并酒色。到老不知休。壞得人性命。乾得人骷髏。忽然四大病。牀上眼惆惆。前頭黑如漆。心行未曾修。勸君早覺悟。莫待雨淋頭。多見人念佛。口甜心裏苦。滿肚是虵兒。瞋心如猛虎。枉把藏經看。念佛是惡口。口善心不淨。念佛無感應。一照四方明。心如天寶鏡。</p>
</div>
<div class='div-other'><a id='mulu87' />
<p class='h2'>勸學</p><p>學則成聖。不學是凡。聖貴凡賤。賢在其間。春日暄暄。鳥聲[口*官][口*官]。光陰可惜。爭敢安閒。</p>
</div>
<div class='div-other'><a id='mulu88' />
<p class='h2'>詠骷髏</p><p>曠劫不能逃。輪迴多出沒。只為世間情。無緣生慧日。晨昏多不省。運用如膠漆。只這示諸人。非空亦非實。</p>
</div>
<div class='div-other'><a id='mulu89' />
<p class='h2'>長興周承事相訪</p><p>吳山長碧水長流。水轉山灣路更幽。多謝龐公遠相訪。旋燒松火薦茶甌。</p>
<p>漸覺清和四月天。一聲清磬響山川。心澄氣爽無拘束。留得高人伴夜禪。</p>
</div>
<div class='div-other'><a id='mulu90' />
<p class='h2'>謝紫梅飽潛衟人入山</p><p>自知無福又無緣。老朽茆堂白晝眠。潛衟今朝遠相訪。汝無阿堵我無禪。</p>
<p>盡道先生活計貧。高談雄辯此珠珍。信知探得無生理。甘作雲堂林下人。</p>
</div>
<div class='div-other'><a id='mulu91' />
<p class='h2'>王居士參報本政和尚</p><p>王居士用心參。曹溪滴水不須躭。碧眼胡僧難得遇。莫圖些子口喃喃。易則易難則難。霅水東流弁嶺灣。消暑樓前會處。清風明月對溪山。</p>
</div>
<div class='div-other'><a id='mulu92' />
<p class='h2'>張居士相訪</p><p>清河居士別多年。一笑相逢信有緣。莫訝老僧無別話。平常心是祖師禪。</p>
<p>崇寧癸未元宵節。浮雲散盡天邊月。一道清光照霅溪。覿面相呈無可說。</p>
</div>
<div class='div-other'><a id='mulu93' />
<p class='h2'>德清沈居士相訪</p><p>因訪瑤師跡。穿雲入小山。忽聞沈居士。雲臨到此間。月照寒松碧。霜凝翠竹斑。却觀堂上影。恨在見生顏。</p>
</div>
<div class='div-other'><a id='mulu94' />
<p class='h2'>謁報本政和尚</p><p>祖道久不明。臨濟一枝折。今日忽重榮。暎掩苕溪月。</p>
</div>
<div class='div-other'><a id='mulu95' />
<p class='h2'>贈輝長老</p><p>昔日烏龍老。今向南蕩住。坐斷臨濟禪。透出雲門路。咨示雲水客。時來須薦取。莫莾鹵。苦瓜偏甜。甜瓜偏苦。覿面相呈在半途。休說禾山解打鼓。九月九是重陽。五月五是端午。</p>
</div>
<div class='div-other'><a id='mulu96' />
<p class='h2'>徒弟常度遊方</p><p>數年林下養雛兒。今日和雲物外飛。高立老松山頂上。清唳一聲天下知。</p>
</div>
<div class='div-other'><a id='mulu97' />
<p class='h2'>師孫道月參方</p><p>秋風黃葉落。如月出山扉。照見長空無罣礙。片雲獨鶴好相依。</p>
<p>一夥兒孫勿奈何。旋收旋放出煙蘿。平原莫訝生荊棘。直向滄溟起大波。</p>
</div>
<div class='div-other'><a id='mulu98' />
<p class='h2'>師孫宗弍遊方</p><p>子今欲向山前去。且向山前問路行。山下若逢驢與馬。小枝須有一枝榮。</p>
<p>我家活計勿來由。說與兒孫不肯休。今朝放向師前去。入戶須教便出頭。</p>
</div>
<div class='div-other'><a id='mulu99' />
<p class='h2'>聞祥景休結茆庵</p><p>我愛祥景休。超然格趣別。身不與俗交。心可同明月。近聞結茅庵。何不向余說。外須基址堅。內要圓無缺。翦茅為平頭。立竹宜高節。搗練灰炭和。乾來硬似鐵。冬天常自溫。夏月無炎熱。老兒毛骨寒。居此禦風雪。莫要大工夫。弄巧翻成拙。</p>
</div>
<div class='div-other'><a id='mulu100' />
<p class='h2'>贈祥景休嗣正</p><p>熙寧季冬節。夜坐更<span class='corr'>已</span>久。月色射窻戶。松風鳴谷口。忽思祥景休。同門素為友。欲作詩相寄。苦吟不成就。磨盡半錠墨。污却一雙手。瞑目儘尋思。天寒星轉斗。茆庵裡向火。盤桓日上首。不覺天雞鳴。一句也不有。</p>
</div>
<div class='div-other'><a id='mulu101' />
<p class='h2'>開元寺證闍黎受僧職師與書</p><p>某頓首。吾門多幸。新受僧正。為居山谷。未及詣賀。此者是能純二師退於僧職。可謂脫却多年炙脂布襖蒙老著得恰好非惟當郡江淛之間。惟公清閑雅好。每見寺中。佛生之日。涅槃之忌。公尚私門不出。隨喜燒香。何期今日為於僧職。區區於車馬之前。役役向堦墀之下。同流成隊。弟子成羣。思量世間難得人也。聊書片幅。以達所懷。諒在同門。必當高照。</p>
</div>
<div class='div-other'><a id='mulu102' />
<p class='h2'>與天聖月老</p><p>前日山童。入山來報道。天聖禪師在溪頭。欲入靈山相見野老。乃命人掃開松下抝。鋤却路傍艸。汲山泉炳松燎。碾茶待於禪師。山童又來報道。禪師絕早去了。何緣如此。為冬節日近侍者相催。要目錄早了算來。住持人有許般煩惱。只此黃面老子道。若樂眾者則受眾惱。渾如此道。只在靈山住著破院。便乃篱[土*冊]壁倒。又無十方禪侶。來入室相惱。又不去諸方求討。免將門狀牛屎堆頭。謁見父老。何緣如此。蓋乃無福無緣。無禪無道。</p>
</div>
<div class='div-other'><a id='mulu103' />
<p class='h2'>智老歸平江</p><p>你住在城隍中。我住在深山裏。山深少人到。不知你儂起。你又不戀我。我又不戀你。你又無書來與我。我又無書去送你。他年白首忽相逢。始知今日淡如水。</p>
</div>
<div class='div-other'><a id='mulu104' />
<p class='h2'>呂大資求坐禪頌</p><p>大資要坐禪。山僧只愛眠。若問祖意西來。茆荒只在面前。</p>
</div>
<div class='div-other'><a id='mulu105' />
<p class='h2'>題明靜軒</p><p>性明非月照。情靜不干山。最好此山幽隱處。悠悠溪水下前灣。</p>
</div>
<div class='div-other'><a id='mulu106' />
<p class='h2'>為玅庵主題布袋和尚</p><p>老古錐畫得著。拖一脚進一脚。一個布袋。何時放却。</p>
</div>
<div class='div-other'><a id='mulu107' />
<p class='h2'>懷玅庵主</p><p>閑思老古錐。一去無消息。寂寞惟有風。巖前松與月。</p>
</div>
<div class='div-other'><a id='mulu108' />
<p class='h2'>答陸蒙老韻<span class='note-inline'>(蒙老赴官晉陵別師詩附)</span></p><p style="margin-left:1em">枕上浮生過半百。短髮毿毿霜樣白。西溪溪上舊家山。歲歲故鄉歸似客。船頭漸進古松門。云是吳筠讀書宅。煙雲半嶺見層樓。崢嶸鰲頂蓬宮窄。有人挂衲歸盤陀。棱稜瘦骨真維摩。幾年面壁舌不動。忽然拍手演漁歌。秋來滿船載明月。直鉤不釣閑黿鼉。一雨笠一煙蓑。五湖深處任風波。黃梅渡口水流急。救護心誰如老婆。</p>
<p>世上何人年一百。大家須要心明白。山堂寂寂誰為主。富貴榮華一宵客。我愛吾官清更貧。囊無金玉居無宅。溪頭相別去安眠。肚皮如海無寬窄。病僧無力効頭陀。烏兔從他兩自摩。物外良朋來相訪。高吟白雪紫芝歌。笑我臨行指天月。遺骸江海似黿鼉。忘箬笠不披蓑。浮生後浪逐前波。林下一炷罏煙遠。用薦野翁并野婆。</p>
</div>
<div class='div-other'><a id='mulu109' />
<p class='h2'>示朝散劉誼翁</p><p>聰明富貴少延年。淡泊虗心壽自延。林下寂寥甘自樂。山間幽鳥自茫然。</p>
</div>
<div class='div-other'><a id='mulu110' />
<p class='h2'>贈長興王省元四絕句</p><p>誰測先生意趣難。貧如原憲學宗顏。年年酒債將琴當。歲歲詩狂待月還。</p>
<p>縱道暫時辭霅水。惠然相訪到林間。勢來不要求榮貴。好隱吳筠舊隱山。</p>
<p>混然一氣派三才。今古誰逃日月催。耳聵不聞山鳥語。心閑惟喜老儒來。</p>
<p>呼童林下烹新茗。情別溪頭懶度杯。<span class='corr'>但</span>把詩書教諸子。主人應不見空回。</p>
</div>
<div class='div-other'><a id='mulu111' />
<p class='h2'>答丁大夫入山頌　<span class='note-inline'>(丁大夫呈師頌附)</span></p><p style="margin-left:1em">端顛端顛。高臥雲煙。看箇老牯。三十餘年。近來悄悄。或放或牽。莫教放去。侵却良田。且道鼻孔落在那邊。</p>
<p>茆堂寂寂。無火無煙。老牯放去。不記何年。牧童打睡。無繩可牽。貧無寸土。說甚良田。林下休問。那邊這邊。</p>
</div>
<div class='div-other'><a id='mulu112' />
<p class='h2'>同宜興蔣叔明遊吉祥茶山</p><p>平生聞說真山境。此日追遊喜有因。滿目高山流水在。舊來靈跡不通神。</p>
</div>
<div class='div-other'><a id='mulu113' />
<p class='h2'>題吉祥寺茶山</p><p>吉祥山水與雲連。清韻來聞二十年。知道老僧無熱惱。金沙池內不流泉。</p>
</div>
<div class='div-other'><a id='mulu114' />
<p class='h2'>同蘇饒文宿吉祥寺</p><p>孤峰峻嶺翠光寒。山勢奔湖去又蟠。今夜虎頭巖下宿。更無歸夢出林巒。</p>
<p>與公昔作長城別。一去塵埃六七年。夜靜書堂尋舊約。定將生計話林泉。</p>
</div>
<div class='div-other'><a id='mulu115' />
<p class='h2'>贈武居士為僧</p><p>憶昔丱角年。慈母正恩憐。老父心膽硬。捨我入林泉。相去百餘里。雙淚滴胸前。弱冠酧親志。蓮經誦萬千。合格為僧相。霜壇受五篇。先窮台嶺教。後學祖師禪。今年四十八。長城古寺邊。心閑無所作。萬慮<span class='corr'>已</span>茫然。忽聞武居士。捨俗取金田。苦了心頭事。可惜百年錢。</p>
</div>
<div class='div-other'><a id='mulu116' />
<p class='h2'>送陳官人之三衢</p><p>今日忽相見。俄然又相別。三衢山水清。好賞中秋月。</p>
</div>
<div class='div-other'><a id='mulu117' />
<p class='h2'>袁解元赴京</p><p>猨啼東嶺上。楊柳綠依依。一別經年去。終須帶角歸。</p>
</div>
<div class='div-other'><a id='mulu118' />
<p class='h2'>答宜興單解元韻<span class='note-inline'>(單解元入山上師偈附)</span></p><p style="margin-left:1em">松老何年老。庵中人獨知。幾回經歲月。還似始生時。</p>
<p>老松千尺老松枝。古㵎雲深誰不知。忽地一聲雷雨便。為龍須起應天時。</p>
</div>
<div class='div-other'><a id='mulu119' />
<p class='h2'>題假山石</p><p>無用無知頑石頭。天生奇巧世人求。算來世上無閑物。假使無情不自由。</p>
</div>
<div class='div-other'><a id='mulu120' />
<p class='h2'>昭亭山石盎泉</p><p>行到昭亭山頂上。下觀石盎泉如鏡。羣鷗野鳥不見飛。孤鶴自騰天外影。</p>
</div>
<div class='div-other'><a id='mulu121' />
<p class='h2'>正老赴召</p><p>臨濟兒孫大道通。霅溪溪上演宗風。一片白雲留不住。飛向皇城見帝宮。</p>
</div>
<div class='div-other'><a id='mulu122' />
<p class='h2'>中秋月</p><p>千溪萬溪水。一樣天邊月。堪笑世間人。盡道中秋別。</p>
</div>
<div class='div-other'><a id='mulu123' />
<p class='h2'>大雲寺清泉池</p><p>我來觀清泉。泉清徹見底。耳目本無人。教我如何洗。</p>
</div>
<div class='div-other'><a id='mulu124' />
<p class='h2'>弔佛川明禪師</p><p>不見慧明師。惟聞慧明道。曾經幾百年。巖前松檜老。</p>
</div>
<div class='div-other'><a id='mulu125' />
<p class='h2'>山居</p><p>莫問野老教我禪。但見山前一溪水。今古悠悠流歸滄海。無盡年多少。英雄壯士。一去無回。惟有青山常湛然。</p>
<p>不風流處却風流。占得吳山山頂頭。有人問我途中事。西指鄣南東入州。</p>
</div>
<div class='div-other'><a id='mulu126' />
<p class='h2'>松月庵</p><p>莫怪庵中無所畜。一條拄杖生涯足。東嶺蟾光散影時。捲簾獨對天然燭。</p>
</div>
<div class='div-other'><a id='mulu127' />
<p class='h2'>松風亭</p><p>松風歷歷清人耳。結搆泥亭跨流水。明月夜坐東嶺照。吹破雲霞無一縷。</p>
</div>
<div class='div-other'><a id='mulu128' />
<p class='h2'>會曇老</p><p>漁家生計好。終日泛輕舟。翦竹為竿釣。裁荷作酒甌。只知溪上樂。不識世間愁。昨夜巖隈下。蓑衣忘却收。</p>
</div>
<div class='div-other'><a id='mulu129' />
<p class='h2'>贈如老</p><p>說真說假未是真。無真無假是全身。日中喫飯夜間睡。野艸閑華幾度春。</p>
</div>
<div class='div-other'><a id='mulu130' />
<p class='h2'>送上方亮老</p><p>何故無心戀霅溪。鄣南風景白雲齊。有人若問宗門事。水自東流日自西。</p>
</div>
<div class='div-other'><a id='mulu131' />
<p class='h2'>祥符寺溪堂</p><p>開窻滿目見溪山。霅水東流下嶺灣。夜月深明漁櫂靜。白雲無事到禪關。</p>
</div>
<div class='div-other'><a id='mulu132' />
<p class='h2'>祥符別友人</p><p>共賞溪堂上。俄然又相別。爭如後夜間。獨對秋天月。</p>
</div>
<div class='div-other'><a id='mulu133' />
<p class='h2'>張行者買度牒問羊道求絹</p><p>野衲兩字上羊十六道。只此一回聒惱。為行者買禮部牒一道。更捨絹三匹。染皁千好萬好。願你子孫。年年起早。</p>
</div>
<div class='div-other'><a id='mulu134' />
<p class='h2'>元宵</p><p>昨夜看元宵。一覺睡到曉。紙被煖如春被底呵呵笑。且道山僧笑。箇甚麼。你正忙時我眠倒。</p>
</div>
<div class='div-other'><a id='mulu135' />
<p class='h2'>示世</p><p>兒童鬬百艸。處處去尋討。鬬罷各回家。狼籍教誰掃。</p>
</div>
<div class='div-other'><a id='mulu136' />
<p class='h2'>雲峯和尚相訪</p><p>三三兩兩話叢叢。師子何曾怕大蟲。任是雪山高萬丈。太陽一照竝無踪。</p>
</div>
<div class='div-other'><a id='mulu137' />
<p class='h2'>同僧遊金山張公洞</p><p>白雲忽起到龍遊。仙洞雖深敢不留。今日重歸舊巖畔。行人無不雨淋頭。</p>
</div>
<div class='div-other'><a id='mulu138' />
<p class='h2'>述懷</p><p>晦跡歸巖塢。僻居人到稀。穩眠高靜榻。䇿杖遶荊扉。遠謝名兼利。能忘是與非。松風祛暑薄。山月照螢微。烹茗滿甌雪。掬泉半濕衣。窮通雲意密。終與世人違。追憶蓮峯社。惟思華頂奇。何人肯回首。深造玅玄機。</p>
</div>
<div class='div-other'><a id='mulu139' />
<p class='h2'>謝人雪中惠麫</p><p>春雪徧巖谷。山中一物無。雪中承惠麫。更少十斤麩。</p>
</div>
<div class='div-other'><a id='mulu140' />
<p class='h2'>謝人惠炭</p><p>山中火柴頭。熏得眼淚出。雪中承惠炭。願君日勝日。</p>
</div>
<div class='div-other'><a id='mulu141' />
<p class='h2'>贈小王秀才</p><p>南山一子植於地。他日須成百尺松。若得風雲相際會。騰身漸漸見於龍。</p>
</div>
<div class='div-other'><a id='mulu142' />
<p class='h2'>茶</p><p>幽雅烹輸貢。罏煙爇瑞英。幾分雲葉細。長泛雪華輕。蟹眼增新興。清甘滌睡情。枯腸禁三盞。稍覺夢魂清。</p>
</div>
<div class='div-other'><a id='mulu143' />
<p class='h2'>寄駱道求浴缸</p><p>端老傳語駱道。我覓浴缸送老。你若捨待歡喜。不用別處尋討。</p>
</div>
<div class='div-other'><a id='mulu144' />
<p class='h2'>武居士看禪冊</p><p>野老到君家。見君看禪冊。你自著眼筋。莫被祖師嚇。</p>
</div>
<div class='div-other'><a id='mulu145' />
<p class='h2'>三教吟</p><p>儒釋道尊。三教深恩。我等慚恥。殃及兒孫。</p>
</div>
<div class='div-other'><a id='mulu146' />
<p class='h2'>尚庵主病</p><p>四虵忽擾亂。篋中弗條線。林下老古錐。去住隨他便。</p>
</div>
<div class='div-other'><a id='mulu147' />
<p class='h2'>無力打筋斗</p><p>本無明與昧。明昧只由心。日用雖無計。應須仔細尋。</p>
</div>
<div class='div-other'><a id='mulu148' />
<p class='h2'>病中示鑑二徒弟</p><p>吳山山水連天目。山色常青水常綠。山光水色共流通。祖祖燈燈相繼續。</p>
</div>
<div class='div-other'><a id='mulu149' />
<p class='h2'>示徒弟文慧辭世</p><p>千足萬足。平生不畜。纔死便埋。莫墮流俗。</p>
</div>
<div class='div-other'><a id='mulu150' />
<p class='h2'>真贊</p><p>四十七傳寫畢。露神光現幻質。從來把道說向誰。披蓑自笑維摩詰。咦。</p>
<p>樹樹有皮。人人有面。紙上傳來。兩重公案。自古至今。何如此見。好箇畫師。不傳死漢。</p>
</div></div>
<p class='juan'>湖州吳山端禪師語錄卷下</p>
<div class='div-xu'><a id='mulu151' />
<p class='h1'>No. 1449-D 西余端禪師傳</p><p class="byline">高安沙門釋德洪撰</p><p>端師子者吳興人也。始見弄師子者。發明心要。則以綵帛像其皮。時時著之。因以為號。住西余山。嗣姑蘇翠峯月禪師。西余去湖州密邇。每雪朝著綵衣入城。小兒爭譁逐之。從人乞錢。得即以散饑寒者。錢穆父赴官。淛東見之。約明日飯。端黎明獨往。避雨入道旁人家。幼婦出迎。俄其夫至。詬逐。竟為邏卒所收。穆父吏速客。見之問故。曰煩寄聲錢公本來赴齋。中塗姧情事發請自飯。穆父聞之。驚且笑顧客曰。此僧胸中無一點疑事。又嘗見持死雞疾行者。挽衣問何之。曰雞為狸害。法不可食。將棄水中。端苦求之。道路聚觀。諷曰。當得偈乃可與。端跪作祭文曰。維靈生有鷹鴉之厄。死有湯鑊之災。生時要汝報曉。死後無人收埋。奉為轉化檀越。施肚為汝作棺材。<span class='note-inline'>(一本云闍棃無可布施施肚為汝作棺材)</span>言卒携雞去。以施饑者。能誦法華經。湖人爭延之。必得錢五百。乃開帙目誦數句。即持錢地坐去。缺薄者易之而去。好歌漁父詞。月夕必歌之。達旦有狂僧。號回頭和尚。以左道鼓動流俗。士大夫亦安其妄。方對丹陽守呂公肉食。端徑至指曰。正當與麼時。如何是佛。回頭不能遽對。端捶其頭。推倒乃行。又有妖人。號不托掘。秀州城外地有佛像。建塔其上。傾城信敬。端見揕住曰。如何是佛。不托擬議。端趯之而去。章丞相子厚請升座。使俞秀老撰疏。敘其事曰。推倒回頭。趯翻不托。七軸之蓮經未誦。一聲之漁父先聞。端聽僧官宣至此。以手耶揄曰。止。乃坐引聲吟曰。本是瀟湘一釣客。自東自西自南北。大眾雜然稱善。端顧笑曰。我觀法王法。法王法如是。下座。子厚留飯。端瞋說偈曰。章惇章惇。請我看墳。我却喫素。汝却喫葷。子厚為大笑。時呂太尉吉甫亦留丹陽。三人者日過。從吉甫誦禪定功德諸般若中第一曰。惠卿修之十年。子厚獨稱。鍜可忘憂。嵆康得僊。竟作劒解。端說偈曰。章公好學僊。呂公好坐禪。徐六喻檐板。各自見一邊。聞者傳以為笑樂。元祐初。圓照禪師。自京師慧林。退歸姑蘇。見端於甘露曰。汝非端師子乎。曰是。圓照戲之曰。村裏師子耳。端應聲曰。村裏師子村裏弄。眉毛與眼一齊動。開却口肚裏。直籠侗。不愛人取奉。直饒弄到帝王宮。也是一場乾打閧。圓照粹美不悟其譏也。端客無錫欲歸湖。旦行江上。問有湖秀便船乎。篙師曰。我行常潤船也。端欣然曰。亦可。乃附船尾。高郵。秦觀少游聞其高道。請升座於廣慧。端以手自指曰。天上無雙月。人間只一僧。一堂風冷淡。千古意分明。少游首肯之。端高自稱譽。吐語奇怪逸人也。病牙久不愈。謂眾曰。明日遷化去。眾以為戲語。請說偈。端索筆大書曰。端師子太慵懶。未死牙齒先壞爛。二時伴眾赴堂。粥飯都趕不辦。如今得死是便宜。長眠百事皆不管。第一不著看官。第二不著喫粥飯。五更遂化。閱世七十二。東吳祠之。以為散聖。</p>
<p>贊曰。予竄海外。三年而還。叢林頓衰。耆年物故。無餘所至。雛道人成阡陌。皆飽食游談無根而<span class='corr'>已</span>。喟然長想如政黃牛。端師子輩。皆三十年前。少叢林者。然高風逸韻且爾。況其傳法度生者乎。因載兩士平生大槩。使後之俊流。得以覧觀焉。</p>
</div>
<div class='div-xu'><a id='mulu152' />
<p class='h1'>No. 1449-E 端禪師行業記</p><p class="byline">起服朝請郎權發遣提點淮南東路刑獄公事借紫金魚袋郡人劉燾撰并書</p><p>宋故吳山端禪師。諱淨端字明表。俗姓丘氏。吳興歸安人也。丞相舒王道德之學。出言為經。局貫九流。尤味禪悅。常見師偈頌。稱之曰。有本者如是爾。觀文呂太尉留意內典。多所論著。天下緇衲。鮮獲印可。嘗道過吳山。停舟相訪。一語相契。謫居宣城。屢書招延。館之數月。丞相章申公。神鋒高峻。一世龍門。疏請傳法靈山墳寺。奏賜命服。曲留累年。師與諸公談道之際。不可少屈。飄如浮雲去來。唯<span class='corr'>己</span>未嘗肯以名位。惜詞色也。以三公之尊重師如此。則其道行。不言可信。而其高風遺韻。流通後世。為不誣矣。始住長興壽聖時。有號回頭者。倡於嘉禾。眩惑愚俗。誑妄方熾。數州之人。施予山積。適過邑境。見師於佛殿。師擊其首。回頭罔測。頳面無語。師顧謂之曰。龍頭虵尾爾。遂慚汗而奔於呂公座。嘗遇妖人。眾咸以為神異。師一言折之。即知其妄。不復與語。後伏誅。其高鑑遠識。類皆如此。後至京師。圓照禪師。尚在惠林。師往禮焉。圓照迎謂曰。非端師子耶。師作師子勢。圓照以俚語探之。師隨繼以伽陀。圓照為笑而肯焉。申公時典機政。欲留師都城聞之。不告而返其所駐錫之地。如壽聖西余孝感章法之類。聊復爾耳。不得其意即去。人競挽之。不還顧也。師生而慕佛。六歲棄家。精於習誦。其師保暹數欲度之。非其願也。二十六歲。遂以䇿試應格。既受具戒。始從淨覺仁岳師。學天台教觀。聽首楞嚴。至七處徵心。八還辨見。以頌自跪。淨覺覽之謂曰。往矣。汝當以禪得法者。後參寶覺齊岳禪師。臨濟宗風。室中默契。即出庭下。飜身自擲。眾駭異之。後觀倡戲。至弄師子。益有警悟。故問答之際。多為奮迅之容。由是稱師端師子云。素不學詩。應聲成偈。天然自韻。咸有可觀。膾炙人口。多能道之。或以比寒山拾得。其逆知未來迎事。與人道意中語。應若合符節。亦莫得而致詰也。還乃居吳山寺。食糧不給。每乘扁舟。將行所詣。舟人告以風逆不可行。師曰。何往而順。舟人指所向。即飄颺乘興而去。足未及岸。岸上人望見爭迎拜。信施[禾*囤]載而歸。楮中無一毫之畜。有施者隨輒散之。至或窮冬解絮扶纊乞寒者。願以破絮自裹。人聞立遣衣易之。或議其乞隣為惠。似近名者。師曰。不然。吾赤露。人或見憐。若彼即凍死矣。其用意多稱是。雖其行若遊戲。自在黨蕩。無所拘關者。而誦玅灋華經。未嘗虗日。持戒嚴潔。未嘗破犯。奉親至孝。養之終身。死葬山側。恤患念貧。傳方賦藥。雖老不倦。自號安閑和尚。芒鞋笻杖。遇溪山勝處。披蓑戴笠。行歌漁父。人遽能寧熱惱者頓獲清涼。拘窘者暫成樂易。凡所至處。興盡欲返。雖積金留之。不少駐足也。名公鉅卿。舟及吳興。必首問師起居狀。自為二陶器曰。死則此埋之。素無病惱。崇寧二年十二月初五日。忽謂寺眾曰。吾緣謝<span class='corr'>已</span>。今日矣。索湯與浴。留頌辭眾。歌漁父數聲一笑。整衣趺坐而化。即以陶器。瘞於歸雲庵下。實明年正月初七日也。俗壽七十四歲。僧臘四十九年。師本受業於吳山之解空。其徒捨本逐末。犯義毀戒。至靡不為。師遊學出山久。比歸一切屏斥。葷血瓶罌。不以入門。與俗方隔。始延靈照講師。為之肄業。復得方陽居士陸懿野翁先生。先後表裏。營求香積。補苴罅漏。迄今遂為淨眾名剎。度徒弟若孫四十四人。常照宗禮宗鑑。皆以其學。傳法立眾。知名於時。予方髧髦。師一面即相歎異。比竊登科第。朝廷補外投閑備更幽患。每從師遊。必曰。我死為作碑。師入滅云久。隨世推遷。顧以此願未償為恨。宗鑑為疏始末。一夕而文就。且以詞系之。其銘曰。由禪而教。如駢羅萬象。而觸鑑斯照。則烏往而非要。由教而禪。順風恬波。而挽以過船。亦左右而逢源。如端師子。飽學乎經論。而自得乎蹄筌。蓋寶公之神悟。寒山之微言。普化之直裰。而船子之釣竿也。其可形似者。見其人矣。其不可即者。孰知其天乎。</p>
<p>覺悟教院住持。傳天台教法孫。真悟大師宗鑑。立石陽羨鈕完同弟寧模刻。</p>
</div>
<div class='div-xu'><a id='mulu153' />
<p class='h1'>No. 1449-F 宋故安閑和尚端師墓誌</p><p class="byline">朝請郎新權知江陰軍兼管勸農事賜緋魚袋林旃撰并書</p><p class="byline">朝請郎充州東路安撫司參議官賜緋魚袋林樞隷頟</p>
<div class='div-other'><a id='mulu154' /><p>吳山解空院端師子七世孫。師皎因住衟場隨侃。以其情來告曰。吾祖崇寧二年圓寂。葬金殿之後。疇昔師於是山。大開法席。廣來十方海眾。師與此山俱。名播於天下。既沒。梵唄香燈。不絕如綫。士大夫與吾徒。又來瞻敬之。徘徊上下。歎佛法不振。善陰陽宅相者。以為師之宅兆固吉。其所以弗昌。厥後向背。不應古法耳。相卒聞於縣。請更之道人施皓願出力。築亭於其前。仍祖庵舊榜曰歸雲。香火嚴奉之。先是文慧親承師授。六十年後。開視吾冢。至期。諸徒相顧曰。敢幸因此時。毋墜我祖師之命。乃以庚戌之望二十有一日。鳩工斸土。遠近奔赴。觀者如堵。甎隙不動。陶器儼然。發視其中。了無一物。四眾讙譁。歎為希有。相與悲咸流涕曰。是不可不記也。如來住世。演說四大六塵中外假合如幻。師結兔巾。解兔網。破一切我執。又說六度萬行。為<span class='corr'>己</span>為人。如鏡像像滅鏡空。破一切法執。端公禪師。蚤年觀師子戲。悟三昧。胡言漢語。正提倒擲。風驅電掃。不可致詰。奇奇怪怪。剎那萬狀。有心縱被欺瞞。有眼盡遭愚弄。幻身既沒。幻法常存。億萬劫灰變滅。生謂之散聖。死謂之尸解。如此忖度。幻法愈熾。臨濟疑著普化。大慧真贊金毛。橫塘疑則不疑。未免贊歎重贊偈曰。鏡中師子分明。是瞬目揚眉死不休。千古無人知此意。一聲漁唱月明秋。</p>
</div>
<div class='div-other'><a id='mulu155' />
<p class='h2'>三藏法師贊師真</p><p>淛右端師子。哮吼驚天門。空山時奮迅。定起復嚬呻。驚覺羣生睡。醒然知本真。何必馬駒子。踏殺天下人。</p>
</div>
<div class='div-other'><a id='mulu156' />
<p class='h2'>徑山大慧禪師贊師真</p><p>師子皮披得好。寅朝去住隨風掃。名呼章相公。侮慢圓照老。不托和尚。兩拳打番。回頭妖僧。一句罵倒。只看這幾著子。不必問他禪道。個是金毛師子兒。狐狸野干徒叫噪。</p>
</div>
<div class='div-other'><a id='mulu157' />
<p class='h2'>衟場辨真和尚贊師真</p><p>落魄街頭沒實誠。只知縱性恣無明。五家宗派難收拾。誰識渠儂繼祖燈。</p>
</div></div>
<div class='div-w'><p>安閑和尚語錄。嘉定之先。師皎和尚。施財鏤板。未圓而沒。世祖禮思念先師志心。回施衣鉢。以命工鋟梓。庶廣流通。旹端平三年丙申六月望日。</p>
</div>
</div><!-- end of div[@id='body'] -->
</body></html>