<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山禪警語</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1257-A 博山警語序</p><p>警乃醒覺之義。或云驚也。譬有賊瞰巨室。主人張燈夜坐堂皇之上。謦欬作聲。賊懼不能便。稍爾昬睡。則乘間而入。橐為之傾。故嚴城擊柝。刁斗鳴轅。卒有變而無虞。以其警俻於機先也。人有生死大患。廼萬劫不醒之長夢。況亦為賊媒。日劫家寶。不有大覺之雄痛語警醒。則終身醉夢。了無悟日。非但睡時做不得主。即白晝開眼魔語尤甚。故愽山大師乘悲願力。來作大醫王。用一味伽陀遍療狂狷業病。故有示禪病警語五章。直捷簡當。把參禪骨髓中病都說透過。其開示做工夫語最為喫緊。真是禪門一種切要新書。亦捄世之金丹九轉也。</p>
<p>夫禪也。假名無體。何有病乎。盖參禪人多起執情謬解。被心意識哄殺。不向機境上求。便向學解中討。或被古人言句礙膺。或向死水裏浸殺。或坐在無事甲裏。不是靈利心死不得。便是癡著心轉不得。故命根難斷。生滅宛然。通身都是我病。非是禪有病也。甚則成枉著魔。佛亦不可捄。此名業病。亦非禪病也。假饒死得種種心。不肯做工夫與法身理相應。不曾踏著向上關棙。坐在飯籮裡輕安自在。只箇輕安。正是禪病。故僧問古德。如何是清淨法身。德云。無量大病源。此語如栗棘蓬。吞吐誠難。</p>
<p>古人從真參實悟中病過一番來。其垂手處自不亂下針錐。要箇絕氣息。識痛痒底漢。方肯診視。是以識病乃能去病。調<span class='corr'>己</span>然後調人。可謂三折肱為良醫歟。愽山大師自來參究此道。極是融通。凡有言句。皆中肯綮。非故為高玅玄著之談。使人不知。乃平日親證實履境界。見到說到。行到用到。其義理精明。辨才無礙。所以快說禪病。如握秦宮玉鏡。照見羣僚肝膽。一毫隱諱不得。古今踞曲盝牀。稱善知識說禪者。如師之玅罕儷。然禪病最難說。說亦不能盡。何哉。病即法身之病。法身無數。病寧有極。善救法身病者。以病為玅劑。以病為家常茶飯。以病為貼肉汗衫。在善葆之而<span class='corr'>已</span>。</p>
<p>古人於病假中游戲而為佛事。盖看破法身無主。病自霍然。故洞山道老僧看時不見有病。特由妄想執著。故禪病競生。昔佛說楞嚴五蘊魔事及外道徧計。即是今人禪病中事。然著即成魔。計則名外。不著不計。亦未為病。所以云。不作勝心。名善境界。若作聖解。即受羣邪。法華云。有一導師。善知通塞險難道路。故能導彼眾人前至寶所。然則大師此書。正末世舟杭。初心徑路。豈但有益於今日。亦有補於將來。</p>
<p>決欲參禪做工夫。求大悟門。肯細觀此書。大有相為作略。能使疑情發不起處發起。病根點不破處點破。如披沙露寶。要渠自取。如開霧見天。使人不迷。截路中有出身之路。死句裏有活人之句。如圓珠走盤。不滯一語。其妙用如此。人人知此用心。可以坐睡見道。不費許多草鞋錢。直到大安樂田地。與佛祖同一鼻孔通風。有能以此自警者而警眾。復以此自愈者而愈人。亦名現在醫王。使祖師命脉流通。國脉與慧脉並固。庶不負大師垂示之方便願力云爾。是為序。</p>
<p>萬曆辛亥歲孟秋月　信州弟子劉崇慶和南題</p>
</div>
<div class='div-other'><a id='mulu2' />
<p class='h1'>博山和尚參禪警語目次</p>
<ul class="">
<li>卷上
<ul class="">
<li>示初心做工夫警語</li>

<li>評古德垂示警語</li>
</ul></li>

<li>卷下
<ul class="">
<li>評古德垂示警語</li>

<li>示疑情發不起警語</li>

<li>示疑情發得起警語</li>

<li>示禪人參公案警語</li>

<li>示參禪偈十首</li>
</ul></li>
</ul></div>No. 1257
<p class='juan'><a id='mulu3' />博山和尚參禪警語</p><p class="byline">首座　成正　集</p>
<div class='div-other'><a id='mulu4' />
<p class='h1'>示初心做工夫警語</p><p>做工夫最初要發箇破生死心堅硬。看破世界身心悉是假緣。無實主宰。若不發明本具底大理。則生死心不破。生死心既不破。無常殺鬼念念不停。却如何排遣。將此一念作箇敲門瓦子。如坐在烈火燄中求出相似。亂行一步不得。停止一步不得。別生一念不得。望別人救不得。當恁麼時。只須不顧猛火。不顧身命。不望人救。不生別念。不肯暫止。往前直奔。奔得出。是好手。</p>
<p>做工夫。貴在起疑情。何謂疑情。如生不知何來。不得不疑來處。死不知何去。不得不疑去處。生死關竅不破。則疑情頓發。結在眉睫上。放亦不下。趂亦不去。忽朝樸破疑團。生死二字是甚麼閑家具。噁。古德云。大疑大悟。小疑小悟。不疑不悟。</p>
<p>做工夫。把箇死字貼在額頭上。將血肉身心如死去一般。祇有要究明底這一念子。現前這一念子如倚天長劍。若觸其鋒者。了不可得。若淘滯磨鈍。則劒去久矣。</p>
<p>做工夫。最怕躭著靜境。使人困於枯寂。不覺不知。動境人厭。靜境多不生厭。良以行人一向處乎喧閙之場。一與靜境相應。如食飴食蜜。如人倦久喜睡。安得自知耶。</p>
<p>外道使身心斷滅。化為頑石。亦從靜境而入。良以歲久月深。枯之又枯。寂之又寂。墮於無知。與木石何異。吾人或處於靜境。祇要發明衣線下一段大事。不知在靜境始得。於大事中求其靜相了不可得。斯為得也。</p>
<p>做工夫。要中正勁挺。不近人情。苟循情應對。則工夫做不上。不但做不上。日久月深。則隨流俗阿師無疑也。</p>
<p>做工夫人。擡頭不見天。低頭不見地。看山不是山。見水不是水。行不知行。坐不知坐。千人萬人之中。不見有一人。通身內外只是一箇疑團。可謂攪渾世界疑團。不破誓不休心。此為工夫緊要。</p>
<p>何謂攪渾世界。無量劫來本具的大理。沉沉寂寂。未甞動著。要在當人抖擻精神。天旋地轉。自有波翻浪湧一段受用。</p>
<p>做工夫。不怕死不得活。只怕活不得死。果與疑情廝結在一處。動境不待遣而自遣。妄心不待淨而自淨。六根門頭自然虗豁地。點著即到。呼著即應。何愁不活耶。</p>
<p>工夫做得上。如挑千斤担子。放亦不下。如覓要緊的失物相似。若覔不著。誓不休心。其中但不可生執生著生計。執成病。著成魔。計成外。果得一心一意。如覔失物相似。則三種泮然沒交涉。所謂生心動念。即乖法體矣。</p>
<p>做工夫。舉起話頭時要歷歷明明。如猫捕鼠相似。古所謂不斬黎奴誓不休。不然則坐在鬼窟裡昏昏沉沉過了一生。有何所益。</p>
<p>猫捕鼠。睜開兩眼。四脚撑撑。只要拿鼠到口始得。縱有鷄犬在傍。亦不暇顧。參禪者亦<span class='corr'>復</span>如是。只是憤然要明此理。縱八境交錯於前。亦不暇顧。纔有別念。非但鼠。兼走却猫兒。</p>
<p>做工夫一日。要見一日工夫。若因因循循。百劫千生。未有了的日子。博山當時插一枝香。見香了便云。工夫如前。無有損益。一日幾枝香耶。一年若干許香耶。又云。光景易過。時不待人。大事未明。何日是了。由此痛惜。更多加䇿勵。</p>
<p>做工夫。不可在古人公案上卜度。妄加解釋。縱一一領略得過。與自<span class='corr'>己</span>沒交涉。殊不知古人一語一言。如大火聚。近之不得。觸之不得。何況坐臥其中耶。更於其間分大分小。論上論下。不喪身失命者幾希。</p>
<p>此事不與教乘合。故久脩習大椉業者不知不識。何況聲聞緣覺諸小椉耶。三賢十聖豈不通教。說此一事。三乘膽戰。十地魂驚。等覺菩薩說法如雲如雨。度不可思議眾生。入無生法忍。尚喚作所知愚。與道全乖。又何況其餘耶。葢此事從凡夫地。頓同佛體。人所難信。信者器。不信非器。諸行人欲入斯宗乘者。悉從信而入。信之一字。有淺有深。有邪有正。不可不辯。淺者。凡入法門。誰云不信。但信法門。非信自心。深者。諸大乘菩薩尚不具信。如華嚴疏云。見有能說法者。有所聽法眾。尚未入乎信門。如云即心即佛。誰云不信。及乎問汝是佛耶。則支梧排遣。承當不下。法華云。盡思共度量。不能測佛智。何以有盡思度量之心。盖信不具耳。</p>
<p>邪正者。自心即佛名正信。心外取法名邪信。即佛要究明自心。親履實踐到不疑之地。始名正信。如顢頇儱侗猜三枚相似。但云心即佛。實不識自心。即名邪信。</p>
<p>古人摘桃便定去。鋤地便定去。作務時亦定。豈是坐久遏捺令心不起然後為定耶。若如此。即名邪定。非禪者正意。</p>
<p>六祖云。那伽常在定。無有不定時。須徹見本體。方與此定相應。釋迦老子下兜率。降皇宮。入雪山。覩明星。開幻眾。未出此定。不然則被動境漂溺。孰名為定。</p>
<p>動境中求起處不可得。靜境中亦求起處不可得。動靜既無起處。將何為境耶。會得此意。總是一箇定體。充塞彌亘。無餘蘊也。</p>
<p>做工夫。不得沾著世法。佛法中尚沾著一點也不得。何況世法耶。若真正話頭現前。履氷不見寒。蹈火不見熱。荊棘林中橫身直過。不見有掛礙。始可在世法中橫行直撞。不然盡被境緣轉將去。欲得工夫成一片。驢年也未夢見在。</p>
<p>做工夫人。不可尋文逐句。記言記語。不但無益。與工夫作障礙。真實工夫返成緣慮。欲得心行處絕。豈可得乎。</p>
<p>做工夫。最怕比量。將心凑泊。與道轉遠。做到彌勒下生去。管取沒交涉。若是疑情頓發的漢子。畐塞虗空。不知有虗空名字。如坐在銀山鐵壁之中。祗要得箇活路。若不得箇活路。如何得安穩去。但恁麼做去。時節到來。自有箇倒斷。</p>
<p>近時有等邪師。教學者不在工夫上。又云古人未甞做工夫。此語最毒。迷悞後生。入地獄如箭射。</p>
<p>大義禪師坐禪銘云。切莫信道不須參。古聖孜孜為指南。雖然舊閣閑田地。一度嬴來得也未。若不須參究。便云得理。此是天生彌勒。自然釋迦。此輩名為可憐憫者。盖自<span class='corr'>己</span>不曾參究。或見古人一問一答便領悟去。遂將識情解將去。便誑妄於人。或得一場熱病。呌苦連天。生平解的用不著。或到臨命終時。如螃蠏入湯鍋。手忙脚亂。悔之何及。</p>
<p>黃蘗禪師云。塵勞逈脫事非常。緊把<span class='corr'>繩</span>頭做一場。不是一翻寒徹骨。爭得梅花醭鼻香。此語最親切。若將此偈時時警策。工夫自然做得上。如百里程途。行一步則少一步。不行。祗住在這裡。縱說得鄉里事業了了明明。終不到家。當得甚麼邊事。</p>
<p>做工夫。㝡要緊是箇切字。切字最有力。不切則懈怠。為懈怠生。則放逸縱意靡所不至。若用心真切。放逸懈怠何由得生。當知切之一字。不愁不到古人田地。不愁生死心不破。捨此切字。別求佛法。皆是痴狂外邊走。豈可以做工夫同日而語也。</p>
<p>切之一字。豈但離過。當下超善．惡．無記三性。一句話頭。用心甚切則不思善。用心甚切則不思惡。用心甚切則不落無記。話頭切無掉舉。話頭切無昏沉。話頭現前則不落無記。</p>
<p>切之一字。是㝡親切句。用心親切。則無間隙。故魔不能入。用心親切。不生計度有無等。則不落外道。</p>
<p>做工夫人。行不知行。坐不知坐。謂話頭現前。疑情不破。尚不知有身心。何況行坐耶。</p>
<p>做工夫。最怕思惟做詩做偈做文賦等。詩偈成則名詩僧。文賦工則稱文字僧。與參禪沒交涉。凡遇著逆順境緣。動人念處。便當覺破。提起話頭。不隨境緣轉始得。或云不打緊。這三箇字最是悞人。學者不可不審。</p>
<p>做工夫人。多怕落空。話頭現前。那得空去。只此怕落空的。便空不去。何況話頭現前耶。</p>
<p>做工夫。疑情不破。如臨深淵。如履薄氷。毫釐失念。則喪身失命。為疑情不破。則大理不明。一口氣不來。又是一生被中陰牽引。未免隨業識去。改頭換面。不覺不知。由此則疑上更添箇疑。提起話頭。不明決定要明。不破決定要破。譬如捉賊。須是見贓始得。</p>
<p>做工夫。不得將心待悟。如人行路。住在路上待到家。終不到家。只須行到家。若將心待悟。終不悟。只須逼拶令悟。若大悟時。如蓮花忽開。如大夢忽覺。良以夢不待覺。睡熟時自覺。華不得開。時節到自開。悟不待悟。因緣會合時自悟。余云因緣會合時。貴在話頭真切。逼拶令悟。非待悟耶。又悟時如披雲見天而廓落無依。天旋地轉又是一飜境界。</p>
<p>做工夫。要緊要正。要綿密。要融豁。何謂緊。人命在呼吸。大事未明。一口氣不來。前路茫茫。未知何往。不得不緊。古德云。如麻繩著水。一步緊一步。何謂正。學人須具擇法眼。三千七百祖師大有樣子。若毫釐有差。則入邪徑。經云。唯此一事實。餘二則非真。何謂綿密。眉毛與虗空廝結。針劄不入。水洒不濕。不容有毫釐間隙。若有毫釐間隙。則魔境乘隙而入。古德云。一時不在。如同死人。何謂融豁。世界濶一丈。則古鏡濶一丈。古鏡濶一丈。則火爐濶一丈。決不拘執住在一處。捉定死蛇頭。亦不繫墜在兩頭。漭漭蕩蕩。古德云。圓同太虗。無欠無餘。真到融豁處。則內不見有身心。外不見有世界。始得箇入頭。</p>
<p>緊而不正則枉用工。正而不緊則不能入。既入。須要綿密始得相應。既相應。須要融豁方為化境。</p>
<p>做工夫。著不得一絲毫別念。行住坐臥。單單只提起本參話頭。發起疑情。憤然要討箇下落。若有絲毫別念。古所謂雜毒入心。豈<span class='corr'>但</span>傷身命。此傷乎慧命。學者不可不謹。</p>
<p>余云別念。非但世間法。除究心之外。佛法中一切好事悉名別念。又豈但佛法中事。於心體上取之捨之。執之化之。悉別念矣。</p>
<p>做工夫人。多云做不上。即此做不上便做去。如人不識路。便好尋路。不可云尋不著路便休耶。如尋著路的。貴在行。直至到家乃可爾。不得站在路上不行。終無到家日子。</p>
<p>做工夫。做到無可用心處．萬仞懸崖處．水窮山盡處．羅紋結角處。如老鼠入牛角。自有倒斷也。</p>
<p>做工夫。最怕的一箇伶俐心。伶俐心為之藥忌。犯著些毫。雖真藥現前。不能救耳。若真是個參禪漢。眼如盲。耳如聾。心念纔起時。如撞著銀山鐵壁相似。如此則工夫始得相應耳。</p>
<p>工夫做得真切。將身心與器界煉得如鐵橛子相似。只待渠爆得斷。卒得折。更要撮得聚始得。</p>
<p>做工夫。不怕錯。只怕不知非。縱然行在錯處。若肯一念知非。便是成佛作祖底基本。出生死底要路。破魔網底利器也。釋迦大師於外道法一一證過。祇是不坐在窠臼裏。將知非便捨四箇字。從凡夫只到大聖地位。此意豈但出世法。在世法中有失念處。只消箇知非便捨。便做得一箇淨白底好人。</p>
<p>若抱定錯處為是。不肯知非。縱是活佛現前。救他不得。</p>
<p>做工夫。不可避喧向寂。瞑目合眼。坐在鬼窟裏作活計。古所謂黑山下坐。死水浸。濟得甚麼邊事。只須在境緣上做得去。始是得力處。一句話頭頓在眉睫上。行裏坐裏。著衣喫飯裏。迎賓待客裏。祇要明這一句話頭落處。一朝洗面時。摸著鼻孔。原來太近。便得箇省力。</p>
<p>做工夫。㝡怕認識神為佛事。或揚眉瞬目。搖頭轉腦。將謂有多少奇特。若把識神當事。做外道奴也不得。</p>
<p>做工夫。正要心行處滅。切不可將心湊泊。思惟問答機緣等。洞山云。體妙失宗。機昧終始。便不堪共語也。若大理徹時。一一三昧從自心中流出。思惟造作。何啻霄壤也。</p>
<p>工夫不怕做不上。做不上要做上。便是工夫。古德云。無門解脫之門。無意道人之意。貴在體悉箇入處。若做不上。便打退皷。縱百劫千生。其柰爾何。</p>
<p>疑情發得起。放不下。便是上路。將生死二字貼在額頭上。如猛虎趕來。若不直走到家。必喪身失命。猶可住脚耶。</p>
<p>做工夫。祇在一則公案上用心。不可一切公案上作解會。縱能解得。終是解。非悟耶。法華經云。是法非思量分別之所能到。圓覺云。以思惟心測度如來圓覺境界。如將螢火熱須彌山。終不能得。洞山云。擬將心意學玄宗。大似西行却向東。大凡穿鑿公案者。須皮下有血。識慚愧始得。</p>
<p>做工夫。提起話頭。祇是知疑情打不被。必竟無第二念。決不可向經書上引證。牽動識情。識情一動。則妄念紛馳。欲得言語道斷。心行處滅。安可得乎。</p>
<p>道不可須臾離。可離非道也。工夫不可須臾間斷。可間斷非工夫也。真正參究人。如火燒眉毛上。又如救頭然。何暇為他事動念耶。古德云。如一人與萬人敵。覿面那容眨眼。看此語做工夫最要。不可不知。</p>
<p>做工夫。自<span class='corr'>己</span>打未徹。祇可辦自<span class='corr'>己</span>事。不可教人。如人未到京城。便為他人說京城中事。非但瞞人。亦自瞞耳。</p>
<p>做工夫。曉夕不敢自怠。如慈明大師夜欲將睡。用引錐<span class='corr'>刺</span>之。又云。古人為道。不食不寢。余又何人耶。</p>
<p>古人畫一石灰圈。道理不明。脚步不出圈內。今人縱意肆情。遊蕩不覊。謂之活潑。大可笑耳。</p>
<p>工夫或得輕安。或有省發。不可便為悟也。博山當時看船子和尚沒踪跡句。一日因閱傳燈。見趙州囑僧云。三千里外逢人始得。不覺打失布袋。如放下千斤担子。自謂大悟。逮見寶方。如方木逗圓孔。始具慚愧。若悟後不見大善知識。縱得安逸。終是未了。</p>
<p>寶方勉余偈云。空拶空兮功莫大。有追有也德猶微。謗他迦葉安生理。得便宜處失便宜。此是百尺竿頭進步句。衲僧輩不可不審。余甞謂學者云。我得寶方不肯兩箇字。受用不盡。</p>
<p>做工夫。不得作道理會。但硬硬參去。始發得起疑情。若作道理會。祇是乾爆爆底。豈<span class='corr'>但</span>打不徹自<span class='corr'>己</span>事。連疑情亦發不起。如人云。器中盛底是何物。實不是彼所指底物。彼以非為是。便不能發疑。又不但不起疑。即以彼物為此物。以此物為彼物。如此謬解。若不開器親見一回。則終其身而不可辨也。</p>
<p>做工夫。不可作無事會。但憤然要明此理。若作無事會。一生祇是箇無事人。衣線下一件大事終是不了。如人覓失物相似。若覓著始了。若覓不著。便置在無事甲裏。無有覓意。縱然失物現前。亦當面錯過。盖無覔物意耳。</p>
<p>做工夫。不可作擊石火電光會。若光影門頭瞥有瞥無。濟得甚事。要得親履實踐。親見一回始得。若真真得意。如青天白日之下見親生父母相似。世間之樂事更無過者。</p>
<p>做工夫。不得向意根下卜度思惟。卜度。使工夫不得成片。不能發得起疑情。思惟卜度四箇字。障正信。障正行。兼障道眼。學者於彼如生冤家相似。乃可耳。</p>
<p>做工夫。不得向舉起處承當。若承當。正所謂瞞頇儱侗。與參究便不相應。只須發起疑情。打教徹。無承當處。亦無承當者。如空中樓閣。七通八達。不然。認賊為子。認奴作郎。古德云。莫將驢鞍橋喚作阿爺下頷。斯之謂也。</p>
<p>做工夫。不得求人說破。若說破。終是別人底。與自<span class='corr'>己</span>沒相干。如人問路到長安。但可指路。不可更問長安事。彼一一說明長安事。終是波見底。非問路者親見耶。若不力行。便求人說破。亦<span class='corr'>復</span>如是。</p>
<p>做工夫。不祇是念公案。念來念去。有甚麼交涉。念到彌勒下生時亦沒交涉。何不念阿彌陀佛。更有利益。不但教不必念。不妨一一舉起話頭。如看無字。便就無上起疑情。如看栢樹子。便就栢樹子起疑情。如看一歸何處。便就一歸何處起疑情。疑情發得起。盡十方世界是一個疑團。不知有父母底身心。通身是箇疑團。不知有十方世界。非內非外。滾成一團。只待彼如桶篐自爆。再見善知識。不待開口。則大事了畢。始撫掌大笑。回觀念公案。大似鸚鵡學語。亦何預哉。</p>
<p>做工夫。不可須臾失正念。若失了參究一念。必流入異端。忘忘不返。如人淨坐。只喜澄澄湛湛。純清絕點為佛事。此喚作失正念。墮在澄湛中。或認定一個能講能譚。能動能靜為佛事。此喚作失正念。認識神或將妄心遏捺。令妄心不起為佛事。此喚作失正念。將妄心捺妄心。如石壓草。又如剝芭蕉葉。剝一重又一重。終無了底日子。或觀想身心如虗空。不起念。如墻壁。此喚作失正念。玄沙云。便擬凝心<span class='corr'>斂</span>念。攝事歸空。即是落空亡外道。魂不散底死人。總而言之。皆失正念故。</p>
<p>做工夫。疑情發得起。更要撲得破。若撲不破時。當確實正念。發大勇猛。切中更加箇切字始得。徑山云。大丈夫漢。決欲究竟此一段大事因緣。一等打破面皮。性燥竪起脊梁骨。莫順人情。把自平昔所疑處貼在額頭上。常時一似欠人萬百貫錢。被人追索。無物可償。生怕被人耻辱。無急得急。無忙得忙。無大得大底一件事。方有趣向分。</p>
</div>
<div class='div-other'><a id='mulu5' />
<p class='h1'>評古德垂示警語</p>
<div class='div-orig'><p>趙州云。三十年不雜用心。除著衣喫飯是雜用心。</p>
</div>
<div class='div-commentary'><p>評。非不用心。不雜用心耳。所謂置之一處。無事不辦。</p>
</div>
<div class='div-orig'><p>趙州云。汝但究理坐看。三二十年若不會。截取老僧頭去。</p>
</div>
<div class='div-commentary'><p>評。趙州著甚死急。然雖如是。歲月長。討箇三二十年不異心者也難得。</p>
</div>
<div class='div-orig'><p>趙州云。老僧十八歲便解破家蕩產。又云。我當時被十二時辰使。如今使得十二時。</p>
</div>
<div class='div-commentary'><p>評。在家產上作活計。被十二時辰使。破得家產者。便使得十二時。忽有僧問。如何是家產。博山答云。卸却皮囊即向汝道。</p>
</div>
<div class='div-orig'><p>趙州云。你若一生不離叢林。不語五年十年。無人喚你作啞漢。<span class='corr'>已</span>後佛也不柰你何。</p>
</div>
<div class='div-commentary'><p>評。不語即是不雜用心。若不向衣線下究理。則太遠在。</p>
</div>
<div class='div-orig'><p>天台韶國師云。假饒答話揀辨如懸河。祇成得箇顛倒知見。若祗貴答話揀辨。有甚麼難。但恐無益於人。翻成賺悞。</p>
</div>
<div class='div-commentary'><p>評。今時人學得一肚皮。尋常問來答去。將佛法為戲具。非但無益。多成罪過。而今恣閑言閑語以當宗乘。看古人說話。面皮厚多少。</p>
</div>
<div class='div-orig'><p>國師云。諸上座從前所學揀辨．問答．記持。說道理極多。為甚麼疑心不息。聞古人方便。特地不會。祇為多虗少實。</p>
</div>
<div class='div-commentary'><p>評。揀辨．記持皆屬緣慮。生死根不斷。如何會得古人意。所以云。微言滯於心首。返為緣慮之場。實際居於目前。翻為名相之境。</p>
</div>
<div class='div-orig'><p>國師云。上座不知從脚跟下一時覷破。看是甚麼道理。有多少法門與上座作疑求解。始知從前所學底事。祇是生死根源。陰界裏活計。所以古人道。見聞不脫。如水裏月。</p>
</div>
<div class='div-commentary'><p>評。見聞緣慮。誰人不有。要有大轉變始得。若不與工夫相應。從水晶宮裡穿下過來。終沒交涉。古德云。知解入心。如油入麵。永無出期。不可不謹。</p>
</div>
<div class='div-orig'><p>紹巖禪師云。諸仁者。今日國主致請。祇圖諸仁者明心。此外別無道理。諸仁者還明心也未。莫不是語言譚笑時。凝然杜默時。參尋知識時。道伴商略時。觀山翫水時。耳目絕對時。是汝心否。如上所解。盡為魔魅所著。豈曰明心。</p>
</div>
<div class='div-commentary'><p>評。語不是。默不是。見聞不是。離見聞亦不是。作麼生會。即今禪者莫亂統好。</p>
</div>
<div class='div-orig'><p>巖云。更有一類人。離身中妄想外。別認徧十方世界。含日月。包太虗。謂是本來真心。斯亦外道所計。非明心也。</p>
</div>
<div class='div-commentary'><p>評。此喚作偏空外道。又安得身心一如。身外無餘耶。即今禪和子不曾遇人。自作主宰。多落斯見。</p>
</div>
<div class='div-orig'><p>又諸仁者要會麼。心無是者。亦無不是者。汝擬執認。其可得乎。</p>
</div>
<div class='div-commentary'><p>評。前二種是病。過在執認二字上。此段是藥。但無是非執認。病即愈矣。</p>
</div>
<div class='div-orig'><p>瑞鹿禪師云。大凡參學。未必學問話是參學。未必學揀話是參學。未必學代語是參學。未必學別語是參學。未必學捻破經論中奇特言語是參學。未必捻破祖師奇特言語是參學。若於如是等參學。任你七通八達。於佛法中倘無見處。喚作乾慧之徒。豈不聞。聦明不敵生死。乾慧豈免苦輪。</p>
</div>
<div class='div-commentary'><p>評。今時人類皆如是。正所謂拋却真金拾瓦礫。不肯真實參究。恣口頭三昧。如香巖問一答十。問十答百。豈不是通達。於佛法中。無有見處。父母未生前一句子便不柰何。今時學語之流。且道濟得甚麼邊事。</p>
</div>
<div class='div-orig'><p>瑞鹿禪師云。若也參學。應須真實參學始得。行時。行時參取。立時。立時參取。坐時。坐時參取。眠時。眠時參取。語時。語時參取。默時。默時參取。一切作務時。一切作務時參取。既向如是等時參。且道參箇甚麼人。參箇甚麼語。到這裏。須自有箇明白處始得。若不如是。喚作造次之流。則無究竟之旨。</p>
</div>
<div class='div-commentary'><p>評。要切究此參底語是甚麼語。參底人是甚麼人。若不究此語。不識此參底人。是謂空過。非參學也。</p>
</div>
<div class='div-orig'><p>芭蕉云。如人行次。忽遇前面萬丈深坑。背後野火來逼。兩畔是荊棘林。若也向前。則墮在坑壍。若也退後。則野火燒身。轉側。則被荊棘林礙。當與恁麼時。作麼生免得。若也免得。有出身之路。若免不得。墮身死漢。</p>
</div>
<div class='div-commentary'><p>評。直須不顧危亡。始得箇徹頭。稍生疑議。則喪身失命。芭蕉此語。最為工夫緊要。學者多求知解。墮在玄奧窠臼裏。不向這裏留意。是謂空過一生。</p>

<p class='juan'>博山和尚參禪警語卷之上</p></div></div>
</div><!-- end of div[@id='body'] -->
</body></html>