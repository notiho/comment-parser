<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經靈驗傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>金剛般若經靈驗傳目錄</p>
<ul class="">
<li>卷上
<ul class="">
<li>五祖大師</li>

<li>六祖大師</li>

<li>明教大師</li>

<li>中峯和尚瑞雪崖</li>

<li>一溪</li>

<li>田子中</li>

<li>亭湖神</li>

<li>蕭瑀</li>

<li>趙文若</li>

<li>趙文昌</li>

<li>張政</li>

<li>蒯武安</li>

<li>陳惠妻</li>

<li>杜之亮</li>

<li>慕容文䇿</li>

<li>王殷</li>

<li>王翰</li>

<li>張無是</li>

<li>陸懷素</li>

<li>王弘之</li>

<li>龍興寺主</li>

<li>陳哲</li>

<li>豐州烽子</li>

<li>張鎰</li>

<li>李廷光</li>

<li>陸康成</li>

<li>薛嚴</li>

<li>任自信</li>

<li>叚文昌</li>

<li>劉逸淮</li>

<li>孫咸</li>

<li>僧智燈</li>

<li>王氏</li>

<li>左營伍伯</li>

<li>宋衎</li>

<li>李虗</li>

<li>盧氏</li>

<li>王宏</li>
</ul></li>

<li>卷中
<ul class="">
<li>張嘉猷</li>

<li>陳昭</li>

<li>王忠幹</li>

<li>王偁</li>

<li>李元一</li>

<li>魚萬盈</li>

<li>于李回</li>

<li>強伯達</li>

<li>僧惟恭</li>

<li>王沔</li>

<li>張御史</li>

<li>費子玉</li>

<li>錢方義</li>

<li>巴南宰</li>

<li>元初</li>

<li>宋義倫</li>

<li>楊復恭弟</li>

<li>董進朝</li>

<li>康仲戚</li>

<li>吳可久</li>

<li>僧法正</li>

<li>沙彌道蔭</li>

<li>何老</li>

<li>勾龍義</li>

<li>趙安</li>

<li>寗勉</li>

<li>倪勤</li>

<li>高涉</li>

<li>張政</li>

<li>皇甫恂</li>

<li>蔡州行者</li>

<li>販海容</li>

<li>曹州濟陰縣精舍</li>

<li>李思一</li>

<li>李觀</li>

<li>陳文達</li>

<li>高紙</li>

<li>竇德玄</li>
</ul></li>

<li>卷下
<ul class="">
<li>李岡</li>

<li>智藏</li>

<li>李丘一</li>

<li>于昶</li>

<li>裴宣禮</li>

<li>吳思玄</li>

<li>薛少殷</li>

<li>盧弁</li>

<li>鉗耳含光</li>

<li>王陀</li>

<li>王令望</li>

<li>何澋</li>

<li>張玄素</li>

<li>田氏</li>

<li>李惟燕</li>

<li>孫明</li>

<li>三刀師</li>

<li>宋參軍</li>

<li>劉鴻漸</li>

<li>釋祖南</li>

<li>釋明勳</li>

<li>房翥</li>

<li>孤元軌</li>

<li>壽昌禪師</li>

<li>龔德莊</li>

<li>周縉</li>

<li>尼淨真</li>

<li>王氏女</li>

<li>黃婆</li>

<li>孫大玕居士</li>

<li>附錄</li>
</ul></li>
</ul><p>金剛般若經靈驗傳目錄<span class='note-inline'>(終)</span></p>
</div>No. 1634
<p class='juan'><a id='mulu2' />金剛般若經靈驗傳卷上</p>
<div class='div-other'><a id='mulu3' />
<p class='h1'>五祖大師</p><p>慧能嚴父本貫范陽。左降流于嶺南。作新州百姓。此身不幸。父又早亡。老母孤遺。移來南海。艱辛貧乏。於市賣柴。時有一客買柴。使令送至客店。客收去。慧能得錢却出門外。見一客誦經。慧能一聞經語。心即開悟。遂問客誦何經。客曰金剛經。復問。從何所來。持此經典。客云。我從蘄州黃梅縣東禪寺來。其寺是五祖忍大師在彼主化。門人一千有餘。我到彼中禮拜聽受此經。大師常勸僧俗但持金剛經。即自見性直了成佛。</p>
</div>
<div class='div-other'><a id='mulu4' />
<p class='h1'>六祖大師</p><p>次日。祖潛至碓坊。見能腰石舂米。語曰。求道之人為法忘軀。當如是乎。乃問曰米熟也未。慧能曰。米熟久矣。猶欠篩在。祖以杖擊碓三下而去。慧能即會祖意。三鼓入室。祖以袈裟遮圍不令人見。為說金剛經。至應無所住而生其心。慧能言下大悟。一切萬法不離自性。遂啟祖言。何期自性本自清淨。何期自性本不生滅。何期自性本自具足。何期自性本無動搖。何期自性能生萬法。祖知悟本性。謂慧能曰。不識本心。學法無益。若識自本心。見自本性。即名丈夫．天人師．佛<span class='note-inline'>(并出法寶壇經)</span>。</p>
</div>
<div class='div-other'><a id='mulu5' />
<p class='h1'>明教大師</p><p>嵩明教。初自洞山游康山。託迹開先法席。主者以其佳少年銳於文學。命掌書記。明教笑曰。我豈為汝一盃薑杏湯耶。因去之。居杭之西湖三十年。閉關不妄交。嘉祐中以所譔輔教編．定祖圖．正宗記詣闕上之翰林王公素。時權開封。為表薦於朝。　仁宗皇帝加嘆久之。下其書於中書宰相韓公．參政歐公。閱其文大驚。譽於朝士大夫。書竟賜入藏。明教名遂聞天下。晚移居靈隱之北永安蘭若。清旦誦金剛般若經不輟音。齋罷讀書。賓客至則清談不及世事。甞曰。客去清談少。年高白髮饒。夜分誦觀世音名號滿十萬聲則就寢。其苦硬清約之風足以追配鍾山僧遠。予甞見其手書與月禪師曰。數年來欲製紙被一飜以禦苦寒。今幸<span class='corr'>已</span>成之。想聞之大笑也。臨終安坐微笑索筆作偈曰。後夜月初明。予將獨自行。不學大梅老。猶貪鼯鼠聲。既化。火浴之。頂骨眼睛齒舌耳毫男根數珠皆不壞。如世尊言。比丘生身不壞。發無垢智光者。善根功德之力。如來知見之力。故行住坐臥須內外清淨。師得法於洞山聰禪師。而宗派圖系於德山遠公法嗣之列。誤矣<span class='note-inline'>(洪覺範林間錄)</span>。</p>
</div>
<div class='div-other'><a id='mulu6' />
<p class='h1'>中峯和尚</p><p>中峯和尚。杭州人。既投師祝髮受具。決志參究。不到古人堂奧不<span class='corr'>已</span>。時高峯和尚負仰山雪嚴左<span class='corr'>券</span>。居天目師子岩。立死關。誓不接衲。一見師大喜。授以話頭。師勵精咨決。因誦金剛經至荷擔如來阿耨多羅三藐三菩提處。恍然徹悟。自是惠辨無礙。上至君王宰輔。下至三教俊英。莫不傾誠問道。所著書及語錄若干卷。弟子則天如徧集奏入大藏。追贈普應國師之號。師形模魁碩。稍俯首則氣喘。常平目安坐。凡請求法語。以兩頭陀扛紙信筆書之<span class='note-inline'>(出山庵雜錄)</span>。</p>
</div>
<div class='div-other'><a id='mulu7' />
<p class='h1'>瑞雪崖</p><p>瑞雪崖者。黃巖人也。幼得度于秋江湛公。居新城山留慶院。持律嚴謹。日課金剛般若經。尤善瑜珈法事。赴道俗請必盡恭恪。而施利則不較厚薄。或絕無亦不經意。迨其再請赴之如初。洪武辛亥夏五月。得微疾。索湯沐浴更衣書偈。趺坐而逝。闍維火星雜毫光迸散。絕無煙燄。獲堅固子甚多。壽八十三<span class='note-inline'>(出山庵雜錄)</span>。</p>
</div>
<div class='div-other'><a id='mulu8' />
<p class='h1'>一溪</p><p>徑山耆舊。諱清泚。號一溪。壯年不守戒律。飲啖無所擇。至中年自念人生於世壽命能幾何。一旦無常殺鬼到。將何排遣。遂盡<span class='corr'>斂</span>所積衣資。就普慶寺東建觀音堂一所。修白淨業。祈生淨土。越數載。手書金剛般若經至三千大千世界處。握筆正身安坐而化。至正丁酉猫獠燒劫普慶及居民房室。獨觀音堂巋然獨存。佛說善惡報應如影響。渠不信夫<span class='note-inline'>(出山庵雜錄)</span>。</p>
</div>
<div class='div-other'><a id='mulu9' />
<p class='h1'>田子中</p><p>洪武庚戌冬。奉化田子中訪余太白同居者久。余偶言。金剛般若經閻羅王界稱為功德經。故世人薦亡者多讀之。子中誓終身受持。一日值其母諱日。發心誦此經百過以薦。晨起坐松榻上方誦至九遍。見鬼卒枷杻一老媼跪榻前。髮離披覆面。熟視之乃亡母也。子中倉卒不知所為。須臾引去。若將脫枷者。於是子中大泣。恨不即時輟經與母相勞問。余謂。此經功德之大不可云喻。若子中發心持誦即冥感陰界。俾母子兩得相見以釋其苦。嗚呼偉哉<span class='note-inline'>(出山庵雜錄)</span>。</p>
</div>
<div class='div-other'><a id='mulu10' />
<p class='h1'>亭湖神</p><p>晉楊州江畔有亭湖神。嚴峻甚惡。于時有一客僧婆羅門名曰法藏。善能持呪辟諸邪毒。竝皆有驗。別有小僧就藏學呪經於數年。學業成就。亦能降伏諸邪毒惡。故詣亭湖神廟止宿。誦呪伏神。其夜見神。遂致殞命。藏師聞弟子誦呪致死。懷忿自來。夜到神廟瞋意誦呪。神來出見。自亦致死。同寺有僧。每恒受持般若。聞師徒並亡。遂來神所。於廟夜誦金剛般若。至夜半中。聞有風聲極大。迅速之間見有一物。其形偉大壅聳驚人。奇特可畏。口齒長利。眼光如電。種種神變不可具述。經師端坐正念誦經。剎那匪懈。情無怯怕都不憂懼。神見形泰。攝諸威勢來至師前。右膝著地合掌恭敬聽經訖。師問神曰。檀越是何神靈。初來猛峻後乃容豫。神答云。弟子惡業報得如是。是此湖神。然甚信敬。經師又問。若神信敬。何意前二師竝皆打死。答云。前二師死者。為不能受持大乘經典。瞋心誦呪。見弟子來。逆前放罵。專誦惡語欲降弟子。弟子不伏。于時二僧見弟子形惡。自然怖死。亦非弟子故殺二僧。在近道俗見前二僧被殺。謂經師亦死。相率往看。且見平安容儀歡泰。時人甚恠。競共問由。具答前意。寔因般若威力聖教不虗。諸人因此發心受持般若者眾<span class='note-inline'>(出侯君素集)</span>。</p>
</div>
<div class='div-other'><a id='mulu11' />
<p class='h1'>蕭瑀</p><p>蕭瑀。梁武帝玄孫。梁王巋之子。梁滅入隋。仕至中書令。封安國公。女煬帝皇后。篤信佛法。常持金剛經。議伐高麗不合旨。上大怒。與賀若弼．高[彔*頁]同禁。欲寘於法。瑀就其所八日念金剛經七百遍。明日桎梏忽自脫。守者失色。復為著。至殿前。獨宥瑀。二人即重罰。因著般若經靈驗一十八條。乃造寶塔貯經。檀香為之。高三尺。感一鍮石像忽在庭中。奉安塔中。獲舍利百粒。貞觀十一年見普賢菩薩冉冉向西而去<span class='note-inline'>(出報應記)</span>。</p>
</div>
<div class='div-other'><a id='mulu12' />
<p class='h1'>趙文若</p><p>隋大業中雍州長安縣人趙文若。死經七日。家人大殮。將欲入棺。乃縮一脚。家人懼怕不敢入棺。文若得活。眷屬喜問所由。文若云。初有人引至王所。王問汝生存之時作何福業。文若答王。受持金剛般若經。王歎云。善哉。此福第一。汝雖福善。且將示汝其受罪之處。令一人引文若北行十步至一牆孔。令文若入。隔牆有人引手從孔中捉文若頭引出。極大辛苦得度牆外。見大地獄鑊湯苦具。罪人受苦不可具述。乃有眾多猪羊鷄鴨之屬競來從文若債命。文若云。吾不食汝身。何故見逼。諸畜生云。汝往時某處食我頭脚四肢。節節分張。人各飲噉。何諱之。文若一心念佛。深悔諸罪。不出餘言。求為修福報謝。諸畜各散。使人將文若却至王所。王付一椀釘令文若食之。并用五釘釘文若頭頂及手足。然後放迴。文若得蘇。具說此事。然患頭痛及手足。久後修福。痛漸得差。後爾<span class='corr'>已</span>來精勤誦持金剛般若。不敢遺漏寸陰。但見道俗親疎並勸受持。後因使至一驛廳上暫時偃息。於時夢見一青衣婦女急來乞命。文若驚寤。即喚驛長問曰。汝為吾欲殺生不。驛長答云。實為公欲殺一小羊。文若問云其羊作何色。答云是青牸羊。文若報云。汝急放却。吾與價值贖取放之。良由般若威力冥資感應也<span class='note-inline'>(出冥祥記)</span>。</p>
</div>
<div class='div-other'><a id='mulu13' />
<p class='h1'>趙文昌</p><p>隋開皇十一年太府寺丞趙文昌忽暴卒。唯心上微煖。家人不敢<span class='corr'>斂</span>。後復活。說云。吾初死。有人引至閻羅王所。王問曰。汝一生<span class='corr'>已</span>來作何福業。昌答云。家貧無力可營功德。唯專心持誦金剛般若經。王聞語合掌低首讚言善哉。汝既持般若。功德甚大。王即使人引文昌向經藏內取金剛般若經。文昌向西行五六里。見數十間屋甚華麗。其中經典遍滿。金軸寶帙莊飾精好。文昌合掌閉目。信手抽取一卷。開看乃是金剛般若。文昌捧至王所。令一人執卷在西。文昌東立。面經讀誦一字不遺。王大歡喜。即放昌還家。令引文昌從南門出。至門首見周武帝在門側房內。著三重鉗鎻喚昌云。汝是我本國人。暫來至此。要與汝語。文昌即拜之。帝曰汝識我否。文昌答云。臣昔宿衛陛下。武帝云。卿既是我舊臣。今還家為吾向隋皇帝說吾諸罪。並欲辨了。唯滅佛法罪重未可得免。望與吾營少功德。冀茲福祐得離地獄。昌受辭而行。及出南門。見一大糞坑中有人頭髮上出。昌問之引人。答云此是秦將白起寄禁於此。罪尤未了。昌至家得活。遂以其事上奏。帝令天下出口錢為周武帝轉金剛般若經。設大供三日。仍錄事將入於隋史<span class='note-inline'>(出太平廣記)</span>。</p>
</div>
<div class='div-other'><a id='mulu14' />
<p class='h1'>張政</p><p>張政。卭州人。唐開成三年七月十五日暴亡。初見四人來捉。行半日至大江。甚濶度。深三尺許。細看盡是膿血。便小聲念金剛經。使者色變。入城見胡僧。長八尺餘。罵使者曰。何不依帖。亂捉平人。盡皆驚拜。及領見王。僧與對坐曰。張政是某本宗弟子。被妄領來。王曰待略勘。問生色怒。王判放去。見使者四人皆著大枷。僧自領政出城。不見所渡之水。僧曰。吾是汝所宗和尚。汝識我否。我是須菩提。乃知是持經之力。再三拜禮。僧曰弟子合眼。僧以杖一擊。不覺失聲乃活。死<span class='corr'>已</span>三百。唯心上煖<span class='note-inline'>(出報應記)</span>。</p>
</div>
<div class='div-other'><a id='mulu15' />
<p class='h1'>蒯武安</p><p>隋蒯武安。蔡州人。有巨力。善弓矢。常射大蟲。會嵩山南為暴甚。往射之。漸至深山。忽有異物如野人。手開大蟲皮冐武安身上。因推落㵎下。及起<span class='corr'>已</span>為大蟲矣。惶怖震駭。莫知所為。忽聞鐘聲。知是僧居。往求救。果見一僧念金剛經。即閉目俯伏。其僧以手摩頭。忽爆作巨聲。頭<span class='corr'>已</span>破矣。武安乃從中出。即具述前事。又撫其背。隨手而開。既出全身。衣服盡在。有少大蟲毛。蓋先灸瘡之所粘也。從此遂出家。專持金剛經<span class='note-inline'>(出報應記)</span>。</p>
</div>
<div class='div-other'><a id='mulu16' />
<p class='h1'>陳惠妻</p><p>唐陳惠。妻王氏。初未嫁。表兄褚敬欲婚。王氏父母不許。敬詛曰。若不嫁我。我作鬼必相致。後歸於惠。惠為陵州仁壽尉。敬陰恚之。卒後。王夢敬。旋覺有娠。經十七月不產。王氏憂懼。乃發心持金剛經。晝夜不歇。敬永絕交。鬼胎亦銷。從此日持七遍<span class='note-inline'>(出報應記)</span>。</p>
</div>
<div class='div-other'><a id='mulu17' />
<p class='h1'>杜之亮</p><p>隋杜之亮。仁壽中為漢王諒府參軍。後諒於并州舉兵反敗。亮與僚屬皆繫獄。亮惶懼。日夜涕泣。忽夜夢一僧曰。汝但念誦金剛經。即此厄可度。至曉即取經專誠習念。及主者並引就戮。亮身在其中。唱者皆死。唯無亮姓名。主典之者皆坐罰。俄而會赦得免。顯慶中卒於黃州<span class='corr'>刺</span>史<span class='note-inline'>(出報應記)</span>。</p>
</div>
<div class='div-other'><a id='mulu18' />
<p class='h1'>慕容文䇿</p><p>慕容文䇿。隋人。常持金剛經。不喫酒肉。大業七年暴卒。三日復活云。初見二鬼把文牒追至一城門。顧極巖峻。入行四五里。見有宮殿羽衛。王當殿坐。僧道四夷不可勝數。使者入見。文䇿最在後。一一問在生作善作惡。東西令立。乃唱䇿名。問曰作何善。對曰小來持金剛經。王聞合掌歎曰。功德甚大。且放還。忽見二僧執火引䇿。即捉袈裟角。問之。僧云。緣公持經。故來相衛。可隨燭行。遂出城門。僧曰。汝知地獄處否。指一大城門曰此是也。䇿不忍看。求速去。二僧即領至道。有一橫垣塞路。僧以錫扣之即開。云可從此去。遂活<span class='note-inline'>(出報應記)</span>。</p>
</div>
<div class='div-other'><a id='mulu19' />
<p class='h1'>王殷</p><p>蜀在營卒王殷。常讀金剛經。不茹葷飲酒。為賞設庫子。前後為人誤累。合死者數四。皆非意。得免。至唐大和四年郭釗鎮蜀。郭性嚴急。小不如意皆死。王殷因呈錦纈。郭嫌其惡弱。令袒背將斃之。郭有蕃狗隨郭臥起。非使宅人逢之輙噬。忽吠聲立抱王殷之背。驅逐不去。郭異之。怒遂解<span class='note-inline'>(出酉陽雜爼)</span>。</p>
</div>
<div class='div-other'><a id='mulu20' />
<p class='h1'>王翰</p><p>唐大和五年。漢州什方縣百姓王翰。常在市日逐小利。忽暴卒。經三日却活云。冥中有十六人同被追。十五人散配他處。翰獨至一司。見一青衫少年。稱是<span class='corr'>己</span>姪。為冥官廳子。遂引見推典。又云是<span class='corr'>己</span>兄。貌皆不類。其兄語云。有冤牛一頭訴爾燒畬枉燒殺之。又曾賣竹與殺狗人作箜篌。殺狗二頭。狗亦訴爾。爾今名未注死籍。猶可以免。為作功德。翰欲為設齋及寫法華經．金光明經。皆曰不可。乃請曰持金剛經七遍與之。其兄喜曰足矣。及活。遂捨業出家<span class='note-inline'>(出酉陽雜爼)</span>。</p>
</div>
<div class='div-other'><a id='mulu21' />
<p class='h1'>張無是</p><p>唐天寶十二載冬。有司戈張無是居在布政坊。因行街。中夜鼓絕。門閉遂。趨橋下而跧。夜半忽有數十騎至橋。駐馬言。使乙至布政坊將馬一乘往取十餘人。其二人。一則無是妻。一則同曲富叟王翁。無是聞之大驚。俄而取者至云。諸人盡得。唯無是妻誦金剛經。善神護之。故不得。因唱所得人名。皆應曰唯。無是亦識王翁應聲答曰畢。俄而鼓動。無是歸家。見其妻猶誦經坐待無是。既至。妻曰。汝常不外宿。吾恐汝犯夜。故誦經不眠相待。天曉。聞南鄰哭聲。無是問之。則王翁死矣。無是大懼。因以具告其妻。妻亦大懼。因移出宅謁名僧。發誓願長齋。日則誦經四十九遍。由是得免<span class='note-inline'>(出紀聞)</span>。</p>
</div>
<div class='div-other'><a id='mulu22' />
<p class='h1'>陸懷素</p><p>唐吳郡陸懷素。貞觀二十年失火屋宇焚燒。並從煙滅。惟金剛般若波羅蜜經獨存。函及標軸亦盡。惟經字竟如故。聞者莫不驚歎。懷素即高陽許仁則妻之兄也。仁則當時目覩。常與人言之<span class='note-inline'>(出冥報記)</span>。</p>
</div>
<div class='div-other'><a id='mulu23' />
<p class='h1'>王弘之</p><p>唐王弘之。貞觀中為沁州和川令。有女適博陵崔軌。軌於和川病卒。經數十日。其家忽於夜中聞軌語。初時傾家驚恐。其後乃以為常。云。軌是女壻。雖不合於妻家立靈。然而苦無所依。但為置立也。妻從其請。朝夕置食。不許置肉。唯要素食。恒勸禮佛。又具說地獄中事云。人一生恒不免殺生及不孝。自餘之罪蓋亦小耳。又云。軌雖無罪。然大資福助。為軌數設齋供。并寫法華．金剛．觀音等經各三兩部。自茲<span class='corr'>已</span>後不即復來。王家一依其言。寫經設供。軌忽更來愧謝因云。今即取別。舉家哭而送之。軌有遺腹之子<span class='corr'>已</span>年四五六歲。軌云。此子必有名官。願善養育。自此不復來矣<span class='note-inline'>(出太平廣記)</span>。</p>
</div>
<div class='div-other'><a id='mulu24' />
<p class='h1'>龍興寺主</p><p>唐原州龍興寺。因大齋會。寺主會僧夏臘既高。是為宿德。坐麗賓頭。之下有小僧者。自外後至以無坐所。唯寺主下曠一位。小僧欲坐。寺主輙叱之。如是數次。小僧恐齋失時。竟來就坐。寺主怒甚。倚柱而坐。以掌摑之。方欲舉手。大袖為柱所壓不得下。合掌驚駭。小僧慚沮。不齋而還。房眾議。恐是小僧道德所致。寺主遂與寺眾同往禮敬。小僧惶懼自言。初無道行。不敢濫受大德禮數。逡巡走去。因問平生作何行業。于二十年唯持金剛經。眾皆讚嘆。謂是金剛護持之力。便於柱所焚香頂禮呪云。若是金剛神力。當還此衣。於是隨手而出也<span class='note-inline'>(出廣異記)</span>。</p>
</div>
<div class='div-other'><a id='mulu25' />
<p class='h1'>陳哲</p><p>唐臨安陳哲者。家住餘杭。精一練行持金剛經。廣德初武康草賊朱潭寇餘杭。哲富於財。欲搬移產避之。尋而賊至。哲謂是官軍。問賊今近遠。群賊大怒曰。何物老狗敢辱我。爭以劒<span class='corr'>刺</span>之。每下一劒則有五色圓光徑五六尺以蔽哲身。<span class='corr'>刺</span>不能中。賊驚歎。謂是聖人。莫不慚悔捨之而去<span class='note-inline'>(出廣異記)</span>。</p>
</div>
<div class='div-other'><a id='mulu26' />
<p class='h1'>豐州烽子</p><p>唐永泰初。豐州烽子暮出為党項縛入西蕃養馬。蕃王令穴肩骨貫以皮索。以馬數百蹄配之。經半歲馬息一倍。蕃王賞以羊革數百。因轉近牙帳。贊普子愛其了事。遂令執纛左右。有剩肉餘酪與之。又居半年。因與酪肉悲泣不食。贊普問之。云。有老母。頻夜夢見。贊普頗仁。聞之悵然。夜召帳中語云。蕃法嚴。無放還例。我與爾馬有力者兩匹。於某道縱爾歸。無言我也。烽子得馬極騁。俱乏死。遂晝潛夜走。數日後為<span class='corr'>刺</span>傷足倒磧中。忽風吹物窸窣過於前。因攬之裹足。有頃不復痛。試起步。走如舊。經宿方及豐州界。到家其母尚存。悲喜曰。自失爾。我唯念金剛經。寢食不廢。以祈見爾。今果其誓。因取經縫。斷亡數幅。不知其由。子因道磧中傷足事。母令解足視之。裹瘡乃數幅經也。其瘡亦愈<span class='note-inline'>(出酉陽雜爼)</span>。</p>
</div>
<div class='div-other'><a id='mulu27' />
<p class='h1'>張鎰</p><p>唐丞相張鎰。父齊丘。酷信釋氏。每旦更新衣執經於像前念金剛經十五遍。積數十年不懈。永泰初為朔方節度使。衙內有小將負罪。懼事露。乃扇動軍人數百定謀反叛。齊丘因衙退於小廳間行。忽有兵數十露刃走入。齊丘左右唯奴僕。遽奔宅門。過小廳數步。迴顧又無人。疑是鬼物將及宅。其妻女奴婢復呌呼出門云。有兩甲士身出廳屋上。時衙隊軍徤聞變。持兵亂入。至小廳前見十餘人仡然庭中。垂手張口。投兵於地。眾遂擒縛。五六人瘖不能言。餘者具首云。欲上廳。忽見二甲士長數丈。瞋目叱之。初如中惡。齊丘聞之。因斷酒肉<span class='note-inline'>(出酉陽雜爼)</span>。</p>
</div>
<div class='div-other'><a id='mulu28' />
<p class='h1'>李廷光</p><p>唐李廷光者為德州司馬。敬佛不茹葷血。常持金剛經。每念經時即有圓光在前。用心苦至則光漸大。少懷懈惰則光漸小暗。因此破礪轉加精進<span class='note-inline'>(出報應記)</span>。</p>
</div>
<div class='div-other'><a id='mulu29' />
<p class='h1'>陸康成</p><p>唐陸康成。甞任京兆府法曹。掾不避強禦。公退忽見亡故吏抱案數百紙請押。問曰。公<span class='corr'>已</span>去世。何得來。曰此幽府文簿。康成視之。但有人姓名。略無他事。吏曰。皆來年兵刃死者。問曰。得無我乎。有則檢示。吏曰有。因大駭曰。君既舊吏。得無情耶。曰故我來啟明公耳。唯金剛經可託。即失之。乃遂讀金剛經。日數十遍。明年朱泚果反。署為御史。康成叱泚曰。賊臣敢干國士。泚震怒。命數百騎環而射之。康成默念金剛經。矢無傷者。泚曰。儒以忠信為甲冑。信矣。乃舍去。康成遂入隱於終南山竟不復仕<span class='note-inline'>(出報應記)</span>。</p>
</div>
<div class='div-other'><a id='mulu30' />
<p class='h1'>薛嚴</p><p>唐薛嚴。忠州司馬。蔬食長齋。日念金剛經三十遍。至七十二將終。見幢蓋音樂來迎。其妻崔氏即御史安儼之姑也。屬纊次。見嚴隨幢蓋冉冉昇天而去。呼之不顧。一家皆聞有異香之氣<span class='note-inline'>(出報應記)</span>。</p>
</div>
<div class='div-other'><a id='mulu31' />
<p class='h1'>任自信</p><p>任自信。嘉州人。唐貞元十五年曾往湖南。常持金剛經。潔白無點。於洞庭湖中有異物如雲冐舟上。俄頃而散。舟中遂失自信。不知所在。久之乃凌波而出云。至龍宮謁龍王。四五人命昇殿念金剛經。與珠寶數十事。二僧相送出宮。一僧憑附少信至衡岳觀音臺紹真師。付之云。是汝和尚送來。令轉金剛經。至南岳訪僧。果見。云和尚滅度<span class='corr'>已</span>五六年矣<span class='note-inline'>(出報應記)</span>。</p>
</div>
<div class='div-other'><a id='mulu32' />
<p class='h1'>叚文昌</p><p>唐貞元十七年。叚文昌自蘄入蜀。應南康王韋皐辟命。洎韋之暮年為賊嬖讒構。遂攝尉靈池縣韋尋卒賊。闢知留後。文昌舊與闢不合。聞之連夜離縣至城東門。闢尋有帖不令諸縣官離縣。其夕陰風及返。出郭二里。見火兩炬夾道百步為導。初意縣吏迎候。怪其不前。高下遠近不差。欲及縣郭方滅。及門。縣吏尚未知府帖也。時文昌念金剛經<span class='corr'>已</span>五六年。數無虗日。信乎至誠必感。有感必應。向之道左右。乃經所著迹也。後闢逆節漸露。詔以袁滋為節度使。文昌從弟少從軍知左營事。懼及禍。與監軍定計。以蠟丸帛書通謀於袁。事旋發。悉為魚肉賊。為文昌知其謀於一時。文昌念經夜久不覺困寐。門戶悉閉。忽聞開戶而入。言不畏者再三。若物投案暴然有聲。驚起之際。音猶在耳。顧視左右。吏僕皆睡。俾燭樺四索。初無所見。向之門扃<span class='corr'>已</span>開闢矣。文昌受持此經十餘萬遍。徵應孔著<span class='note-inline'>(出酉陽離爼)</span>。</p>
</div>
<div class='div-other'><a id='mulu33' />
<p class='h1'>劉逸淮</p><p>唐劉逸淮在汴。時韓弘為右廂。虞矦王某為左廂。虞矦與弘相善。或謂二人取軍情。將不利與劉。劉大怒。召俱詰之。弘即劉之甥。因控地叩首大言。劉意稍解。王某年老。股戰不能自辨。劉叱令拉坐杖三十。時新造赤棒頭徑數寸。固以筋漆。立之不仆。數五六當死矣。韓意其必死。及昏造其家。怪無哭聲。又謂其不敢哭。訪兵門卒即云。大使無恙。弘素與熟。遂至臥內問之。云。我讀金剛經四十年矣。今方得力。記初被坐時。見巨手如箕。翕然遮背。因袒示韓。都無撻痕。韓舊不好釋氏。由此始與僧往來。日自寫十紙。及貴。計數百軸矣。後在中書。盛暑有諫官因事見謁。韓方洽汗寫經。諫怪問之。韓乃具道王某事<span class='note-inline'>(出因活錄)</span>。</p>
</div>
<div class='div-other'><a id='mulu34' />
<p class='h1'>孫咸</p><p>唐梁崇義在襄州未阻兵時。有小將孫咸暴卒。信宿却蘇。言至一處如王者所居。儀衛甚嚴。有吏引一僧對事。僧法號懷秀。亡<span class='corr'>已</span>經年。在生極犯戒。及入冥無善可錄。乃紿云我常囑孫咸寫法華經。勅咸被追對。初咸不省。僧固執之。經時不決。忽見沙門曰。地藏語云。若弟子招承亦自獲祐。咸乃依言。因得無事。又說對勘時見一戎王。衛者數百自外來。冥王降階齊級。升殿坐。未久乃大風卷去。又見一人被考覆罪福。此人常持金剛經。又好食肉。左邊有經數千軸。右邊積肉成山。以肉多將入重論。俄經堆中有火。一星飛向肉山。頃刻銷盡。此人遂履空而去。咸問地藏。向來外國王風吹何處。地藏王云。彼王當入無間。向來風即業風也。因引咸看地獄。及門。煙焰扇赫聲若風雷。懼不敢視。臨視鑊湯跳沫滴落左股痛入心髓。地藏令一吏送歸。不許漏洩冥事。及迴如夢。妻兒環泣<span class='corr'>已</span>一日矣。遂破家寫經。因請出家。夢中所滴處成瘡。終身不差<span class='note-inline'>(出酉陽雜爼)</span>。</p>
</div>
<div class='div-other'><a id='mulu35' />
<p class='h1'>僧智燈</p><p>唐貞元中荊州天崇寺僧智燈。常持金剛經。遇疾死。弟子啟手猶熱。不即入木。經七日却活。初見冥中若王者。以念經故合掌降階。因問訊曰。更容上人十年在世。勉出生死。又問。人間眾僧中後食薏苡仁及藥食。此大違本教。燈報云。律中有開遮條如何。云此後人加之。非佛意也。今荊州僧眾中無有飲藥者<span class='note-inline'>(出酉陽雜爼)</span>。</p>
</div>
<div class='div-other'><a id='mulu36' />
<p class='h1'>王氏</p><p>公安潺陵村百姓王從貴。妹未嫁常持金剛經。唐貞元中忽暴病卒。埋<span class='corr'>已</span>三日。其家覆墓。聞塚中呻吟。遂發視之。果有氣昇。歸數日能言。云。初至冥間。冥吏以持經功德放還。王從貴能治木。甞於公安靈化寺起造其寺。僧曙中甞見從貴說云<span class='note-inline'>(出酉陽雜爼)</span>。</p>
</div>
<div class='div-other'><a id='mulu37' />
<p class='h1'>左營伍伯</p><p>唐南康王韋皐鎮蜀時。有左營伍伯。於西山行營與同火卒學念金剛經。性頑。初一日纔得題目。其夜堡外拾薪為藩騎縛去。行百餘里乃止。天未明遂踣之於地。以髮繫橛。覆以馳罽寤其上。此人唯念經題。忽見金一鋌放光止於前。試舉首動身。所縛悉脫。遂潛起逐金鋌走。計行未得十餘里。遲明不覺<span class='corr'>已</span>至家。家在府東市。妻兒初疑其鬼。具陳來由。到家五六日。行營將方申其逃。初韋不信。以逃日與至家日不差。始免之<span class='note-inline'>(出酉陽雜爼)</span>。</p>
</div>
<div class='div-other'><a id='mulu38' />
<p class='h1'>宋衎</p><p>宋衎。江淮人。應明經舉。元和初至河陰縣。因疾病廢業為鹽鐵院書手。月錢兩千。娶妻安居。不議他業。年餘有為米綱過三門者。因不識字。請衎同去通管簿書。月給錢八千文。衎謂妻曰。今數月不得八千。苟一月而致。極為利也。妻楊氏甚賢。勸不令往曰。三門舟路頗為險惡。身或驚危。利亦何救。衎不納遂去。至其所。果遇暴風所擊。彼群船盡沒。唯衎入水捫得粟藁一束漸漂近岸。浮藁以出乃活。餘數十人皆不救。因抱藁以謝曰。吾之微命爾所賜也。誓存沒不相捨。遂抱藁疾行數里。有孤姥鬻茶之所茅舍兩間。遂詣宿焉。具以事白。姥憫之乃為設粥。及明旦於屋南曝衣。解其稾以晒。於藁中得一竹筒。開之乃金剛經也。尋以訊姥。且不知其詳。姥曰。是汝妻自汝來後。蓬頭禮念寫經誠切。故能救汝。衎感泣請歸。姥指東南一徑曰。但尋此去。校二百里。可以後日到家也。與米二升。拜謝遂發。果二日達河陰。見事媿謝。楊媛驚問曰。何以知之。盡述根本。楊氏怪之。衎乃出經。楊媛涕泣拜禮頂戴。衎曰用何以為記。曰寫時執筆者悞羅漢字空。維上無四遂。詣護國寺禪和尚處請添。和尚年老眼昏。筆點過濃。字皆昏黑。<span class='corr'>但</span>十日來不知其所在。驗之果如其說。衎更嗚咽拜其妻。每日焚香禮經於淨室。乃謂楊媛曰。河濵之姥不可忘也。遣使封茶及絹與之。使至。其居及人皆不見。詰於牧竪。曰比水漲無涯際。何有人鬻茶。復云。路亦並無。乃神化也。數歲相國鄭公絪為東都留守。乃召衎及楊媛往問其本末。并令將經來。與其男武職食。月給五千。因求其經。至今為鄭氏所尊奉。故岳州刺史丞相弘農公因覩其事。遂敘之。名曰楊媛徵驗<span class='note-inline'>(出報應記)</span>。</p>
</div>
<div class='div-other'><a id='mulu39' />
<p class='h1'>李虗</p><p>唐開元十五年有勅。天下村坊佛堂小者。並拆除功德移入側近佛寺。堂大者皆令閉封。天下不信之徒並望風毀拆。雖大屋大佛亦殘毀之。勅到豫州。新息令李虗嗜酒偓強行事違戾。方醉而州符至。仍限三日報。虗見大怒。便約胥止界內毀拆者死。於是一界並全。虗為人好殺愎戾。行必違道。當時非惜佛宇也。但以忿恨故全之。全之亦不以介意。歲餘虗病數日死。時正暑月。隔十即<span class='corr'>斂</span>。明日將殯。母與子繞棺哭之。夜久哭止。聞棺中若指爪[受-又+夕]棺聲。初疑鼠。未之悟也。斯須增甚。妻子驚走。母獨不去。命開棺。左右曰。暑月恐壞。母怒。促開之。而虗生矣。身頗瘡爛。於是浴而將養之。月餘平復。虗曰。初為兩卒拘至王前。王不見。見階前典吏乃新息吏也。亡經年矣。見虗拜問曰。長官何得來。虗曰適被錄而至。吏曰長官平生唯以殺害為心。不知罪福。今當受報。將若之何。虗聞懼。請救之。吏曰。去歲拆佛堂。長官界內獨全。此功德彌大。長官雖死亦不合此間追攝。少間王問更勿多言。但以此對。虗方憶之。頃王坐。主者引虗見王。王曰。索李明府善惡簿來。即有人持一通案。至大合抱。有二青衣童子亦隨文案。王命啟牘唱罪。階吏讀曰。專好割羊脚。吏曰合杖一百。乃割其身肉百斤。王曰可令割其肉。虗曰。去歲有勅拆佛堂毀佛像。虗界內獨存之。此功德可拆罪否。王驚曰。審有此否。吏曰無。新息吏進曰。有。福簿在天堂。可檢之。王曰。促檢殿前垣南有樓數間。吏登樓檢之。未至。有二僧來至殿前。王問師何所有。一答曰常誦金剛經。一曰常讀金剛經。王起合掌曰請法師登階。王座之後。有二高座。右金左銀。王請誦者坐金座。讀者坐銀座。坐訖開經。王合掌聽之。誦讀將畢。忽有五色雲至金座前。紫雲至銀座前。二僧乘雲飛去空中遂滅。王謂階下人曰。見二僧乎。皆生天矣。於是吏撿善簿至。唯一紙。因讀曰。去歲勅拆佛堂。新息一生獨全。合拆一生中罪。延年三十。仍生善道。言畢。罪簿軸中火出。焚燒之盡。王曰。放李明府歸。仍勅兩吏送出城南門。見夾道並高樓。大小男女羅坐樂飲笙歌。虗好絲竹見而悅之。兩吏謂曰。急過此無顧。顧當有損。虗見飲處意不能忍。行佇立觀之。店中人呼曰來。吏曰此非善處。既不相取信。可任去。虗未悟。至飲處。人皆起就座。奏絲竹。酒至。虗酧酢畢。將飲之。乃一杯糞汁也。臭穢特甚。虗不肯飲。即有牛頭獄卒出於牀下。以叉<span class='corr'>刺</span>之洞胸。虗遽連飲數杯乃出。吏引虗南入荒田小徑中。遙見一燈烔然。燈旁有大坑。昏黑不見底。二吏推墮之。遂蘇。李虗素性兇頑。不知罪福。而被酒違戾以全佛堂。明非<span class='corr'>己</span>之本心也。然猶身得生天。火焚罪簿獲福若此。非為善之報乎。與夫日夜精勤孜孜為善。既持僧律常行佛言而不離生死未之有也<span class='note-inline'>(出紀聞)</span>。</p>
</div>
<div class='div-other'><a id='mulu40' />
<p class='h1'>盧氏</p><p>唐開元中有盧氏者。寄住滑州。晝日閉坐廳事。見二黃衫人入門。盧問為誰。答曰是里正奉帖追公。盧甚愕然。問何故相追。因求帖觀。見封上作衛縣字。遂開。文字錯謬。不復似人書。怪而詰焉。吏言。奉命相追。不知何故。俄見馬<span class='corr'>已</span>備在堦下。不得<span class='corr'>已</span>上馬去。顧見其屍坐在牀上。心甚惡之。倉卒之際不知是死。又見馬出不由門。皆行墻上。乃驚愕不泣。方知必死。恨不得與母妹等別。行可數十里。至一城。城甚壯麗。問此何城。吏言乃王市。即追君所司。入城後。吏欲將盧見王。經一院過。問此何院。吏曰是御史太夫院。因問院大夫何姓名。云姓李名某。盧驚喜白吏曰。此我表兄。令吏通<span class='corr'>刺</span>。須臾便出。相見甚喜。具言平昔。延入坐語。大夫謂曰。弟之念誦功德甚多。良由金剛經是聖教之骨髓。乃深不可思議功德者也。盧初入院中。見數十人皆是衣冠。其後太半繫在網中。或無衣或露頂。盧問此悉何人。云是陽地衣冠。網中悉緣罪重。弟若能為一說法。見之者悉得昇天。遂命取高座。令盧昇座誦金剛般若波羅蜜經。網中人<span class='corr'>已</span>有出頭者。至半之後皆出地上。或褒衣大袖或乘車御雲。誦既終。往生都盡。及入謁見。王呼為法師。致敬甚厚。王云。君大不可思議。筭又不盡。歎念誦之功。尋令向吏送之迴。既至舍。見家人披頭哭泣。尸臥地上。心甚惻然。俄有一婢從庭前入堂。吏令隨上階及前。魂神忽<span class='corr'>已</span>入體。因此遂活<span class='note-inline'>(出廣異記)</span>。</p>
</div>
<div class='div-other'><a id='mulu41' />
<p class='h1'>王宏</p><p>王宏者。少以漁獵為事。唐天寶中甞放鷹逐兔走入穴。宏隨探之。得金剛般若經一卷。自此遂不獵云<span class='note-inline'>(出廣異記)</span>。</p>
</div>
<p class='juan'>金剛般若經靈驗傳卷上</p>
</div><!-- end of div[@id='body'] -->
</body></html>