<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />妙法蓮華經解卷第三之一</p><p class="byline">溫陵開元蓮寺比丘　戒環　解</p>
<div class='div-other'><a id='mulu16' />
<div class='div-orig'><p>妙法蓮華經藥草喻品第五</p>
</div>
<div class='div-commentary'><p style="margin-left:1em">△三如來述成二。</p>
<p style="margin-left:1em">初科分敘義。</p>
<p style="margin-left:1em">此品為中根述成領悟之意也。大迦葉等前雖領隨宜之權會歸之實。而未明一音密闡真知冥化之功。如彼大雲雨於一切。草木叢林隨分受潤。故佛以此喻重與述成。以顯聖人平等之慈。若天地之無私由萬物之自私也。故名藥草喻品。三乘根性譬諸草木。覺皇道化等如一雨。雨雖一味而種有差別。故根莖大小之不同。法雖一相而機有利鈍。故道果證趣之各異。此慈無不等而萬物自私也。草能治病名藥草。以喻人天善種三乘智因能遠害滅惡者。若四趣惡種生死業因。則徒為蕪穢非藥草矣。此譬三乘文兼樹木。獨以藥草名品者。為中根述成。取當機立名耳。偈云。聲聞緣覺。聞法得果。是名藥草。各得增長是也。若諸菩薩是名大樹。非當機矣。</p>
<p style="margin-left:1em">△二依文正釋六。</p>
<p style="margin-left:1em">一述成前義。</p>
</div>
<div class='div-orig'><p>爾時世尊告摩訶迦葉<span class='note-inline'>(至)</span>誠如所言。</p>
</div>
<div class='div-commentary'><p style="margin-left:1em">迦葉領悟喻說。即設大富長者之喻。歎佛隱勝現劣誘諸庸鄙。使得大法利。又於偈末感歎慈悲方便之大恩。是善說如來真實功德。</p>
<p style="margin-left:1em">△二示所未及二。</p>
<p style="margin-left:1em">初標不盡。</p>
</div>
<div class='div-orig'><p>如來復有無量無邊阿僧祇功德<span class='note-inline'>(至)</span>說不能盡。</p>
</div>
<div class='div-commentary'><p style="margin-left:1em">此明一音密闡真知冥化平等之慈。尤為無量功德。雖迦葉善說。而言未及此。故復示之也。</p>
<p style="margin-left:1em">△二釋所以二。</p>
<p style="margin-left:1em">初示一音密闡。</p>
</div>
<div class='div-orig'><p>迦葉當知<span class='note-inline'>(至)</span>其所說法皆悉到於一切智地。</p>
</div>
<div class='div-commentary'><p style="margin-left:1em">方便為權智地為實。於一切法以方便說而皆到智地。所謂密闡也。到一切智地者。契實相智境也。</p>
<p style="margin-left:1em">△二示真知冥化。</p>
</div>
<div class='div-orig'><p>如來觀知<span class='note-inline'>(至)</span>示諸眾生一切智慧。</p>
</div>
<div class='div-commentary'><p style="margin-left:1em">諸法歸趣。即一乘實相。眾心所行。即三乘性欲。佛說一切法為度一切心。不知法之歸趣難以度心。不知心之所行難以說法。今於二者通達無礙。可謂真知冥化矣。而又究明諸法以開示眾生一切智慧。欲令悟入。皆所謂無邊僧祇功德也。</p>
<p style="margin-left:1em">△三喻明所示四。</p>
<p style="margin-left:1em">一立譬之本。</p>
</div>
<div class='div-orig'><p>迦葉譬如三千大千世界<span class='note-inline'>(至)</span>若干名色各異。</p>
</div>
<div class='div-commentary'><p style="margin-left:1em">大千同為一地。而有山川谿谷之高下。譬一真境而有三界諸趣之別也。卉木同生一地而有種類名色之各異。譬一法性而有三乘大小之辨也。眾草為卉草之總名也。卉有叢。木有林。</p>
<p style="margin-left:1em">△二喻一音密闡。</p>
</div>
<div class='div-orig'><p>密雲彌布徧覆三千大千世界。一時等澍。其澤普洽。</p>
</div>
<div class='div-commentary'><p style="margin-left:1em">雲喻慈意。澤喻法雨。言密雲者。雲不密則不能等澍。慈不密則不能廣利。一雲所雨大千普洽。譬一音密闡大小均被也。</p>
<p style="margin-left:1em">△三喻真知冥化。</p>
</div>
<div class='div-orig'><p>卉木叢林及諸藥草<span class='note-inline'>(至)</span>華果敷實。</p>
</div>
<div class='div-commentary'><p style="margin-left:1em">喻真知冥化物物自遂也。根莖大小總辨草木。以明根機有異。諸樹大小總結草木以明一雨是同。夫以一雲一雨而滋眾物。稱其大小種性曾無夭閼。使為華者敷為果者實。各各自遂。則佛之真知冥化若此而<span class='corr'>已</span>。木質曰斡草質曰莖。皆依根而立。根譬種性。莖譬發心。枚葉譬所薰教理。華果譬所修行果。謂三乘種性發心熏習之不同。同是一音教澤之被。而各有所成也。</p>
<p style="margin-left:1em">△四喻作成不同。</p>
</div>
<div class='div-orig'><p>雖一地所生一雨所潤。而諸草木各有差別。</p>
</div>
<div class='div-commentary'><p style="margin-left:1em">草木皆植類。樹之一地同。潤之一雨同。而有大小之殊者。根自異也。群生亦類也。所賦一性所化一道。而有三乘之殊者。亦機自異耳。</p>
<p style="margin-left:1em">△四以法合喻四。</p>
<p style="margin-left:1em">一合立譬之本。</p>
</div>
<div class='div-orig'><p>迦葉當知<span class='note-inline'>(至)</span>如彼大雲徧覆三千大千國土。</p>
</div>
<div class='div-commentary'><p style="margin-left:1em">明佛出興廣覆群有。雲起無心喻無緣慈也。大音聲即廣長舌相之音也。天人修羅為三善道。不言三惡道。為障重非機也。</p>
<p style="margin-left:1em">△二合一音密闡。</p>
</div>
<div class='div-orig'><p>於大眾中而唱是言<span class='note-inline'>(至)</span>未涅槃者令得涅槃。</p>
</div>
<div class='div-commentary'><p style="margin-left:1em">此敘佛初坐道場唱顯化跡宣度生事。使知聖人出興之意也。超證菩提曰度。了達萬法曰解。離眾結縛曰安。究竟永寂曰涅槃。</p>
</div>
<div class='div-orig'><p>今世後世如實知之<span class='note-inline'>(至)</span>皆應到此為聽法故。</p>
</div>
<div class='div-commentary'><p style="margin-left:1em">此示正知見欲廣開悟也。今世後世如實知者。以實相智了三世事。如華嚴一念普觀無去來住也。一切知一切見者。以佛知見徹了諸法也。知道者。言<span class='corr'>已</span>先知先覺也。開道者。能以是道開覺後人也。說道者。能以是道方便演說也。如是唱者。為警群機。故召天人使令聽受。</p>
</div>
<div class='div-orig'><p>爾時無數千萬億種眾生。來至佛所而聽法。</p>
</div>
<div class='div-commentary'><p style="margin-left:1em">因召而集也。</p>
<p style="margin-left:1em">△三合真知冥化。</p>
</div>
<div class='div-orig'><p>如來於時觀是眾生<span class='note-inline'>(至)</span>皆令歡喜快得善利。</p>
</div>
<div class='div-commentary'><p style="margin-left:1em">所來之眾根性不同。佛各隨其所堪而化之。以堪人天者為說十善。堪二乘者為說諦緣。堪大乘者為說六度。以至定不定性人非人類。各隨所堪而為說法。雖根有無量而皆令利喜。是謂冥化。</p>
<p style="margin-left:1em">△四合作成不同。</p>
</div>
<div class='div-orig'><p>是諸眾生聞是法<span class='corr'>已</span><span class='note-inline'>(至)</span>具足蒙潤各得生長。</p>
</div>
<div class='div-commentary'><p style="margin-left:1em">明作成之利也。聞法安隱者。眾生汩於塵勞。二乘縛於空寂。聞是法者。足以滌塵勞解縛著。釋然物外優遊一生。此現世安隱也。後生善處即聞法之報。以道受樂即修道之果。言以道者。各隨其道受樂不同也。修十善則受人天樂。修諦緣即受二乘樂。修六度則受菩薩樂。各以其道也。離諸障礙者。惡道離業障而之人天。人天離事障而入二乘。二乘離理障而入菩薩。各遂其才也。故曰於諸法中任力所能漸得入道。如彼大雲雨於一切。</p>
</div>
<div class='div-orig'><p>如來說法一相一味<span class='note-inline'>(至)</span>所得功德不自覺知。</p>
</div>
<div class='div-commentary'><p style="margin-left:1em">疏闡化之功也。謂如來說法方便雖多。實則一相一味如一雲一雨而<span class='corr'>已</span>。解脫離滅者。指一相一味之體也。解脫相則不縛諸法。離相則不合諸塵。滅相則生死永盡。而究竟皆至一切種智無上道也。眾生聞持而所獲功利不自覺知者。一音密闡真化冥運。若天地之產百嘉。雨露之滋眾卉。自生自遂孰足以知之。</p>
</div>
<div class='div-orig'><p>所以者何<span class='note-inline'>(至)</span>而不自知上中下性。</p>
</div>
<div class='div-commentary'><p style="margin-left:1em">此明觀根逗教不怫其性故。物得自遂也。三乘種類性欲不同。故念思修得亦各不同。唯如來能知能化而彼不自知也。念何事等。謂或念人天事。乃至聲聞菩薩事也。云何念等。謂或正或邪有為無為也。以何法念等。謂或以大小頓漸。或以定慧覺觀也。以何法得謂。或以四諦得聲聞法。乃至或以六度得菩薩法也。如是念思所住各各不同。是謂住於種種之地。如來皆能如實見之。如此委曲言者。明如來知根之詳也。</p>
<p style="margin-left:1em">△五結歎迦葉。</p>
</div>
<div class='div-orig'><p>如來知是一相一味之法<span class='note-inline'>(至)</span>隨宜說法難解難知。</p>
</div>
<div class='div-commentary'><p style="margin-left:1em">牒前一相一味等文。以明隨宜說法難解難知。而歎迦葉能信受也。一相一味等即一切種智所證之法。如來雖知而觀眾生性欲不同。且將之護之。不即明說。故甚難知而迦葉能信能受。是謂希有。此牒前文。而前言究竟至於一切種智。此言究竟涅槃常寂滅相者。前依正智言。此依實相言。其揆一也。終歸於空者。自解脫離滅。究竟至於常寂滅相。則識心緣影一切蕩盡。而歸乎實相妙空非斷空也。</p>
<p style="margin-left:1em">△六以偈重申七。</p>
<p style="margin-left:1em">初頌述成前義。</p>
</div>
<div class='div-orig'><p>爾時世尊欲重此義。而說偈言。</p>
<p>破有法王。出現世間。隨眾生欲。種種說法。</p>
</div>
<div class='div-commentary'><p style="margin-left:1em">此述成迦葉前讚諸佛於法得最自在。知諸眾生種種欲樂。隨為說法之意也。眾生失真沈妄。而滯於無明生死諸有封蔀。大覺出興為說真法。以破妄有以除障滯。故號破有法王。</p>
<p style="margin-left:1em">△二頌示所未及。</p>
</div>
<div class='div-orig'><p>如來尊重<span class='note-inline'>(至)</span>令得正見。</p>
</div>
<div class='div-commentary'><p style="margin-left:1em">頌密闡冥化平等之慈也。久嘿不說者。所以待機也。葢有智則信無智則疑。而永失大利。故用以漸導之。而隨力為說。令得正見。此為密闡等慈。而迦葉言所未及。</p>
<p style="margin-left:1em">△三頌喻明四。</p>
<p style="margin-left:1em">初頌譬本。</p>
</div>
<div class='div-orig'><p>迦葉當知。譬如大雲。起於世間。遍覆一切。</p>
</div>
<div class='div-commentary'><p style="margin-left:1em">譬佛出興也。</p>
<p style="margin-left:1em">△二頌喻一音密闡。</p>
</div>
<div class='div-orig'><p>慧雲含潤<span class='note-inline'>(至)</span>率土充洽。</p>
</div>
<div class='div-commentary'><p style="margin-left:1em">大雲將雨則電曜雷震。譬如來出興放光說法。慧雲含潤日光掩蔽者。所謂慈意妙大雲滅除煩惱焰也。雲陰靉然下逮與地。親邇可以承攬。譬慈意逮下俯同萬物也。其雨普等譬法利均一。四方俱下譬不擇四生。率土充洽譬教被大千也。</p>
<p style="margin-left:1em">△三頌喻真知冥化。</p>
</div>
<div class='div-orig'><p>山川險谷<span class='note-inline'>(至)</span>藥木並茂。</p>
</div>
<div class='div-commentary'><p style="margin-left:1em">譬群機不同而不失其應也。前止言草木。此加百糓等者。草木譬三乘種性。特為入道之機。未顯在廛故加百糓等。以譬有生纖悉皆蒙潤澤也。乾地譬未霑法水者。悉皆利潤故云普洽。藥木者藥草樹木也。</p>
<p style="margin-left:1em">△四頌喻作成不同。</p>
</div>
<div class='div-orig'><p>其雲所出<span class='note-inline'>(至)</span>而各滋茂。</p>
</div>
<div class='div-commentary'><p style="margin-left:1em">△四頌法合四。</p>
<p style="margin-left:1em">初合譬本。</p>
</div>
<div class='div-orig'><p>佛亦如是。出現於世。譬如大雲。普覆一切。</p>
</div>
<div class='div-commentary'><p style="margin-left:1em">△二合一音密闡。</p>
</div>
<div class='div-orig'><p>既出於世。為諸眾生。分別演說。諸法之實。</p>
</div>
<div class='div-commentary'><p style="margin-left:1em">雖方便多門。而不離實相。</p>
</div>
<div class='div-orig'><p>大聖世尊<span class='note-inline'>(至)</span>及涅槃樂。</p>
</div>
<div class='div-commentary'><p style="margin-left:1em">頌唱顯化迹宣度生事也。皆令離苦<span class='corr'>已</span>下頌未度令度等。由其得度以至於涅槃。故離苦安隱而世出世樂無不得也。</p>
</div>
<div class='div-orig'><p>諸天人眾<span class='note-inline'>(至)</span>甘露淨法。</p>
</div>
<div class='div-commentary'><p style="margin-left:1em">頌召集人天聽法也。</p>
</div>
<div class='div-orig'><p>其法一味<span class='note-inline'>(至)</span>而作因緣。</p>
</div>
<div class='div-commentary'><p style="margin-left:1em">頌一相一味等文。常為大乘作緣者。所謂究竟至於一切種智。</p>
<p style="margin-left:1em">△三合真知冥化。</p>
</div>
<div class='div-orig'><p>我觀一切<span class='note-inline'>(至)</span>而無懈倦。</p>
</div>
<div class='div-commentary'><p style="margin-left:1em">此皆真知冥化平等之大慈也。</p>
<p style="margin-left:1em">△四合作成不同。</p>
</div>
<div class='div-orig'><p>一切眾生。聞我法者。隨力所受。住於諸地。</p>
</div>
<div class='div-commentary'><p style="margin-left:1em">諸地如下明。始於人天終於十地。</p>
</div>
<div class='div-orig'><p>或處人天。轉輪聖王。釋梵諸王。是小藥草。</p>
</div>
<div class='div-commentary'><p style="margin-left:1em">人天乘也。輪王王四天下。帝釋王忉利天。梵王王初禪天。</p>
</div>
<div class='div-orig'><p>知無漏法<span class='note-inline'>(至)</span>是中藥草。</p>
</div>
<div class='div-commentary'><p style="margin-left:1em">聲聞乘也。得無漏小果起六通三明。乃聲聞緣覺之同行。但於中利根則得緣覺證。</p>
</div>
<div class='div-orig'><p>求世尊處。我當作佛。行精進定。是上藥草。</p>
</div>
<div class='div-commentary'><p style="margin-left:1em">藏教菩薩也。此依權乘修菩薩行。雖求佛果勤行精進。而未離小乘。故為上草。</p>
</div>
<div class='div-orig'><p>又諸佛子<span class='note-inline'>(至)</span>是名小樹。</p>
</div>
<div class='div-commentary'><p style="margin-left:1em">通教菩薩也。此依方等教修菩薩行。為大乘初位。以根雖大而蔭未廣。故為小樹。</p>
</div>
<div class='div-orig'><p>安住神通<span class='note-inline'>(至)</span>名為大樹。</p>
</div>
<div class='div-commentary'><p style="margin-left:1em">圓教菩薩也。此依一乘修菩薩行。逈出三乘安住神通。轉不退輪度億千眾。則其蔭廣矣。</p>
</div>
<div class='div-orig'><p>佛平等說<span class='note-inline'>(至)</span>所稟各異。</p>
</div>
<div class='div-commentary'><p style="margin-left:1em">結上作成不同。明佛至化冥同造物。</p>
</div>
<div class='div-orig'><p>佛以此喻<span class='note-inline'>(至)</span>如海一滴。</p>
</div>
<div class='div-commentary'><p style="margin-left:1em">指上喻說雖廣。然於佛真智海中方明一滴之相耳。此結顯如來阿僧祇功德說不能盡之意。</p>
<p style="margin-left:1em">△五明隨機增進。</p>
</div>
<div class='div-orig'><p>我雨法雨<span class='note-inline'>(至)</span>漸增茂好。</p>
</div>
<div class='div-commentary'><p style="margin-left:1em">此明增進之利。下明增進之機。</p>
</div>
<div class='div-orig'><p>諸佛之法<span class='note-inline'>(至)</span>皆得道果。</p>
</div>
<div class='div-commentary'><p style="margin-left:1em">此總標。下別明。</p>
</div>
<div class='div-orig'><p>聲聞緣覺<span class='note-inline'>(至)</span>各得增長。</p>
</div>
<div class='div-commentary'><p style="margin-left:1em">此依二乘之法增進者。最後身者將證辟支佛果。不復人間受生也。</p>
</div>
<div class='div-orig'><p>若諸菩薩<span class='note-inline'>(至)</span>而得增長。</p>
</div>
<div class='div-commentary'><p style="margin-left:1em">此依方等之法增進者。</p>
</div>
<div class='div-orig'><p>復有住禪<span class='note-inline'>(至)</span>而得生長。</p>
</div>
<div class='div-commentary'><p style="margin-left:1em">此依大乘之法增進者。</p>
</div>
<div class='div-orig'><p>如是迦葉<span class='note-inline'>(至)</span>各得成實。</p>
</div>
<div class='div-commentary'><p style="margin-left:1em">總結增進隨機不同也。人華謂善根秀發者。因佛冥化各得成實。</p>
<p style="margin-left:1em">△六明諸佛道同。</p>
</div>
<div class='div-orig'><p>迦葉當知<span class='note-inline'>(至)</span>諸佛亦然。</p>
</div>
<div class='div-commentary'><p style="margin-left:1em">密闡冥化佛佛道同。</p>
<p style="margin-left:1em">△七結前開後。</p>
</div>
<div class='div-orig'><p>今為汝等<span class='note-inline'>(至)</span>悉當成佛。</p>
</div>
<div class='div-commentary'><p style="margin-left:1em">總結前說立實廢權。而開後與記之文。說最實事即立實也。皆非滅度即廢權也。修行是道悉當成佛。即開後與記文也。</p>
</div></div>
<div class='div-other'><a id='mulu17' />
<div class='div-orig'><p>妙法蓮華經授記品第六</p>
</div>
<div class='div-commentary'><p style="margin-left:1em">△四中根得記二。</p>
<p style="margin-left:1em">初略敘科義。</p>
<p style="margin-left:1em">大迦葉等領悟喻說。得佛正道。當踐佛位。故與說來果。名授記品。法華一會乃群機貞實所作<span class='corr'>已</span>辦之時。故正宗說示了無多事。直則會三乘於一致。開四見使悟入。而一一授記印其成佛。以示出與功成本願滿足之意耳。然昔淨名嘗怪彌勒授一生記。以正位中本無授記及得菩提。而法華<span class='corr'>已</span>入正位。何滯迹耶。抑有<span class='corr'>己</span>故有記。入正位者尚有<span class='corr'>己</span>乎。葢正位中雖無授記。亦不廢於授記。若華嚴性海豈非正位。而十住之初妙覺之終。屢聞記莂。如所謂清淨心所謂殊勝境界者。曷嘗無哉。淨名曰。說法不有亦不無。以因緣故諸法生。無我無造無受者。善惡之業亦不亡。正證之人固無<span class='corr'>己</span>也。然善惡之業豈有<span class='corr'>己</span>之可記。豈無<span class='corr'>己</span>之可忘哉。若世之貧富貴賤修短苦樂。昔作而今受。前召而後應。懸疎網而不漏。淪浩劫而莫遺者。其誰與記耶。今所謂記者。特以助明不亡之理。而引發行人耳。</p>
<p style="margin-left:1em">△二正依釋文三。</p>
<p style="margin-left:1em">初迦葉得記。</p>
</div>
<div class='div-orig'><p>爾時世尊說是偈<span class='corr'>已</span><span class='note-inline'>(至)</span>劫名大莊嚴。</p>
</div>
<div class='div-commentary'><p style="margin-left:1em">諸授記文皆二。十號之前為因記。後為果記。諸弟子覲佛多寡之不同。各隨其願緣也。事佛功用之不同。各隨其才力也。成佛果號之不同。各隨其因行也。大迦葉因地事日月燈佛。至佛滅後然燈續明。以紫光金塗佛形像。又於法華妙性開明。故號光明。至於國名光德劫名莊嚴。皆類其因行也。</p>
</div>
<div class='div-orig'><p>佛壽十二小劫<span class='note-inline'>(至)</span>像法亦住二十小劫。</p>
</div>
<div class='div-commentary'><p style="margin-left:1em">淨法界身本無出沒。然於未來世而出住十二劫而沒者。隨大悲願力而示現耳。正像之法各二十劫而後滅者。隨眾生機感而隆替耳。佛身法性固無加損於其間。</p>
</div>
<div class='div-orig'><p>國界嚴飾無諸穢惡<span class='note-inline'>(至)</span>散諸寶華周徧清淨。</p>
</div>
<div class='div-commentary'><p style="margin-left:1em">依報所感皆由心地。瓦礫荊棘雜心感也。便利不淨染心感也。坑坎堆阜諂心感也。諸佛無雜染諂心故。國界嚴飾無諸穢惡。唯修清淨妙行故。其土平正百寶周徧。淨名曰。隨其心淨則佛土淨。隨其心淨則一切功德淨。此其證矣。</p>
</div>
<div class='div-orig'><p>其國菩薩無量千億<span class='note-inline'>(至)</span>雖有魔及魔民皆護佛法。</p>
</div>
<div class='div-commentary'><p style="margin-left:1em">問。釋尊成佛尚煩戡剪。飲光何為獨無魔事。曰釋尊示化五濁。正與眾魔共作勞侶。若無魔事不名惡世。飲光成佛當善國土。故雖有魔皆護佛法。</p>
</div>
<div class='div-orig'><p>爾時世尊欲重宣此義。而說偈言。</p>
<p>告諸比丘<span class='note-inline'>(至)</span>其事如是。</p>
</div>
<div class='div-commentary'><p style="margin-left:1em">頌應長行可明其心。調柔言慈悲之至也。逮大神通言應化不測也。逮及也。大神通者。不為而應不慮而徧。異於小聖也。無漏後身即聲聞果體。法王之子即大心聲聞也。</p>
<p style="margin-left:1em">△二三聖請記。</p>
</div>
<div class='div-orig'><p>爾時大目犍連<span class='note-inline'>(至)</span>即共同聲而說偈言。</p>
</div>
<div class='div-commentary'><p style="margin-left:1em">法說云千二百羅漢悉亦當作佛。則與記<span class='corr'>已</span>竟。於此特授迦葉上首。則三聖之記不言可諭。而目連等心不自安。如逢王饍未敢便食。是以悚慄而請也。</p>
</div>
<div class='div-orig'><p>大雄猛世尊<span class='note-inline'>(至)</span>除熱得清涼。</p>
</div>
<div class='div-commentary'><p style="margin-left:1em">初四句讚謝法喻之賜。其次請記求益也。</p>
</div>
<div class='div-orig'><p>如從饑國來<span class='note-inline'>(至)</span>然後乃敢食。</p>
</div>
<div class='div-commentary'><p style="margin-left:1em">此設譬。下自釋。</p>
</div>
<div class='div-orig'><p>我等亦如是<span class='note-inline'>(至)</span>爾乃快安樂。</p>
</div>
<div class='div-commentary'><p style="margin-left:1em">每惟小乘過。所謂如從饑國來也。言我等作佛。所謂忽遇大王饍也。</p>
</div>
<div class='div-orig'><p>大雄猛世尊。常欲安世間。願賜我等記。如饑須教食。</p>
</div>
<div class='div-commentary'><p style="margin-left:1em">結請也。</p>
<p style="margin-left:1em">△三三聖得記又三。</p>
<p style="margin-left:1em">一善吉得記。</p>
</div>
<div class='div-orig'><p>爾時世尊知諸大弟子心之所念<span class='note-inline'>(至)</span>國名寶生。</p>
</div>
<div class='div-commentary'><p style="margin-left:1em">色心初破萬法皆空。理事還源一切真實。須菩提昔者解空無名無相。色心初破也。今證實果反號名相。理事還源也。又其生時家物忽空。今劫名有寶。國名寶生。亦其義也。那由他即姟數。</p>
</div>
<div class='div-orig'><p>其土平正<span class='note-inline'>(至)</span>度脫無量菩薩及聲聞眾。</p>
</div>
<div class='div-commentary'><p style="margin-left:1em">所舉十號明正報。劫國莊嚴明依報。華樹臺閣皆悉寶成。應劫國之名也。其佛常處虗空說法者。示因空悟解使由空證實也。</p>
</div>
<div class='div-orig'><p>爾時世尊欲重宣此義。而說偈言。</p>
<p>諸比丘眾<span class='note-inline'>(至)</span>二十小劫。</p>
</div>
<div class='div-commentary'><p style="margin-left:1em">須菩提於靈山勝集居僧之首。於般若大會解空第一。其道德功行疑若亞聖。而記果猶當供無數佛。隨佛所行而漸具大道者。為小乘但念無相不修大行。雖經多劫不成正覺。故須發菩提大心具菩薩大道。然後成佛也。人民合掌聽受佛語。言皆篤信樂善無薄俗也。</p>
<p style="margin-left:1em">△二旃延得記。</p>
</div>
<div class='div-orig'><p>爾時世尊復告諸比丘眾<span class='note-inline'>(至)</span>而說偈言。</p>
<p>諸比丘眾<span class='note-inline'>(至)</span>莊嚴其國。</p>
</div>
<div class='div-commentary'><p style="margin-left:1em">閻浮那提金紫艶無比。旃延果體金色如之。由旃延論義第一。理性精瑩。又緣過去勤掃佛地。資成嚴淨之果也。斷一切有者。理極情忘纖塵不立。言其證道精徹。非謂捨有之無也。</p>
<p style="margin-left:1em">△三目連得記。</p>
</div>
<div class='div-orig'><p>爾時世尊復告大眾<span class='note-inline'>(至)</span>像法亦住四十小劫。</p>
</div>
<div class='div-commentary'><p style="margin-left:1em">多摩羅䟦栴檀香清遠潛通。目連神通第一果德如之。西北方佛名多摩羅䟦栴檀香神通。則香喻神通明矣。一由旬四十里。目連供佛起塔高千由旬者。神通所建故也。諸因記行。皆所以䇿進聲聞開廓大心。令捨空寂廣修大行。以成就佛道也。</p>
</div>
<div class='div-orig'><p>爾時世尊欲重宣此義。而說偈言。</p>
<p>我此弟子<span class='note-inline'>(至)</span>汝等善聽。</p>
</div>
<div class='div-commentary'><p style="margin-left:1em">長表金剎者。剎具云掣多羅謂塔上覆鉢柱。為塔之表故名表剎。以金為之。其塔高千由旬則表之長可知也。目連記頌至像法亦爾之句<span class='corr'>已</span>終。從我諸弟子威德具足<span class='corr'>已</span>下。即許五百記。及開第三周說法之端。</p>
</div></div>
<p class='juan'>妙法蓮華經解卷第三之一</p>
<p class='juan'><a id='mulu18' />妙法蓮華經解卷第三之二</p><p class="byline">溫陵開元蓮寺比丘　戒環　解</p>
<div class='div-other'><a id='mulu19' />
<div class='div-orig'><p>妙法蓮華經化城喻品第七</p>
</div>
<div class='div-commentary'><p style="margin-left:1em">△三因緣說一周。被下根二。</p>
<p style="margin-left:1em">初略敘科義。</p>
<p style="margin-left:1em">化城本無而權設。以濟阻修願息之人。而進之令至寶所。喻小果非實而權設。以濟樂小求證之人。而引之令入佛慧也。謂之因緣說者。由前喻說乃至藥草。皆以法一而機異。恐下根以為終不可及。遂生懈退。於是明曩因曾化示。今緣<span class='corr'>已</span>熟勝果在近。使無退墮而遂捨化城趍寶所也。</p>
<p style="margin-left:1em">△二依科釋文二。初正說因緣六。</p>
<p style="margin-left:1em">一標本始。</p>
</div>
<div class='div-orig'><p>佛告諸比丘<span class='note-inline'>(至)</span>劫名大相。</p>
</div>
<div class='div-commentary'><p style="margin-left:1em">大通智勝者。一乘實智之果佛也。其智之體。囊括十虗為大。徹照塵劫為通。物無與等為勝。以迹言之則釋迦因地之宗師。以理推之則眾生本源之覺體也。眾生覺體本來若此但為自迷色心之內故小而不大。封滯無明之殻故礙而不通。潛伏妄識之陋故劣而不勝。夫能了色心之迷滯。破無明之封殻。則勝智現前與佛無別矣。言過無量不思議劫者。明此智體其來無始。非情塵數量所及也。</p>
</div>
<div class='div-orig'><p>諸比丘<span class='note-inline'>(至)</span>譬如三千大千世界所有地種。</p>
</div>
<div class='div-commentary'><p style="margin-left:1em">將明極多之地。設此為種。以出生餘地。</p>
</div>
<div class='div-orig'><p>假使有人磨以為墨<span class='note-inline'>(至)</span>不也世尊。</p>
</div>
<div class='div-commentary'><p style="margin-left:1em">此舉極多之地。</p>
</div>
<div class='div-orig'><p>諸比丘<span class='note-inline'>(至)</span>盡抹為塵一塵一劫。</p>
</div>
<div class='div-commentary'><p style="margin-left:1em">此數極多之劫。</p>
</div>
<div class='div-orig'><p>彼佛滅度<span class='corr'>已</span>來<span class='note-inline'>(至)</span>百千萬億阿僧祇劫。</p>
</div>
<div class='div-commentary'><p style="margin-left:1em">勝智無古無今。未始滅度。而彼佛滅度如是久遠者。對下根述情言之耳。若吾輩者失滅勝智。迷淪<span class='corr'>已</span>來不知過若干劫耶。誠不可以塵墨數也。法說明所化之因。但舉成佛<span class='corr'>已</span>來而不言劫數。喻說則舉二萬億佛所教化之事。至此則舉塵劫因緣。其對上中下根明矣。</p>
</div>
<div class='div-orig'><p>我以如來知見力故。觀彼久遠猶若今日。</p>
</div>
<div class='div-commentary'><p style="margin-left:1em">以眾生知見則迷淪妄計。故智勝之佛隔塵墨劫。以如來知見則古今一時。故觀彼久遠猶若今日。此又釋迦之大通也。</p>
</div>
<div class='div-orig'><p>爾時世尊欲重宣此義。而說偈言。</p>
<p>我念過去世<span class='note-inline'>(至)</span>通達無量劫。</p>
</div>
<div class='div-commentary'><p style="margin-left:1em">頌大通本始。及示釋迦宿智之明達也。知彼佛滅度者。所謂猶若今日也。及聲聞菩薩如見今滅度者。亦知彼眾滅度之事如今見也。佛智淨微妙通達無量劫者。頌釋迦之大通也。勑諸比丘使知者。將說宿世因緣。使信如來明見無錯謬也。</p>
<p style="margin-left:1em">△二敘昔因十二。</p>
<p style="margin-left:1em">初大通成道。</p>
</div>
<div class='div-orig'><p>佛告諸比丘<span class='note-inline'>(至)</span>而諸佛法猶不在前。</p>
</div>
<div class='div-commentary'><p style="margin-left:1em">法身慧命其來無始。則五百萬億姟劫。猶為應緣之壽不足多也。所謂佛法者。一乘實智佛知見也。上根頓悟即成佛道。下根障重必假漸修。今大通經十小劫猶不現前。乃應下根示現而<span class='corr'>已</span>。葢下根因十使煩惱惑障。失滅勝智。甚大久遠。勢須積行次第斷治。故言自一小劫至十小劫。斷盡惑障智乃現前。所以大通應機若此。故王子讚曰。為度眾生故。於無量億歲。爾乃得成佛。此應機示現明矣。</p>
</div>
<div class='div-orig'><p>爾時忉利諸天<span class='note-inline'>(至)</span>當得阿耨多羅三藐三菩提。</p>
</div>
<div class='div-commentary'><p style="margin-left:1em">敘大通將坐道場。諸天設座請佛也。或謂本坐道場佛法不現。移坐於此即得菩提。表遣迹忘緣然後契道。然下云適坐此座滿十小劫。殆非移坐即得。</p>
</div>
<div class='div-orig'><p>適坐此座時<span class='note-inline'>(至)</span>至於滅度亦復如是。</p>
</div>
<div class='div-commentary'><p style="margin-left:1em">適坐初坐也。初坐而雨華作樂。乃至滅度亦復如是。言諸天欽向之至也。</p>
</div>
<div class='div-orig'><p>諸比丘<span class='note-inline'>(至)</span>成阿耨多羅三藐三菩提。</p>
</div>
<div class='div-commentary'><p style="margin-left:1em">表十使惑盡勝智圓現成最正覺。</p>
<p style="margin-left:1em">△二王子隨佛。</p>
</div>
<div class='div-orig'><p>其佛未出家時。有十六子。其第一者名曰智積。</p>
</div>
<div class='div-commentary'><p style="margin-left:1em">諸佛應迹本為表法。燈明未出家有八子。大通未出家有十六子。皆表在纏八識。前對上根正而不邪。故唯八而<span class='corr'>已</span>。此對下根邪正兼混。故有十六。一名智積者。由智有所積故為在纏之識。若運而無積斯為大通勝智矣。燈明之子一名有意。亦有積之義。</p>
</div>
<div class='div-orig'><p>諸子各有種種珍異翫好之具<span class='note-inline'>(至)</span>繞佛畢<span class='corr'>已</span>。</p>
</div>
<div class='div-commentary'><p style="margin-left:1em">燈明之子止言領四天下。表上根唯四大為累而<span class='corr'>已</span>。智勝之子言各有種種玩好者。表下根有種種欲深心所著之積。捨珍詣佛者。以其有積則未能大通。能捨欲著乃證通智也。王子所養之母不一。故言諸母涕泣而隨。以愛難遽捨也。輪王即大通之父。於智積為祖。</p>
<p style="margin-left:1em">△三王子讚佛三。</p>
<p style="margin-left:1em">初讚滿願成道。</p>
</div>
<div class='div-orig'><p>一心合掌瞻仰世尊。以偈頌曰。</p>
<p>大威德世尊<span class='note-inline'>(至)</span>善哉吉無上。</p>
</div>
<div class='div-commentary'><p style="margin-left:1em">久乃成佛。待度生之願滿也。善吉無上。讚吉祥之道尊也。</p>
<p style="margin-left:1em">△二讚定慧功圓。</p>
</div>
<div class='div-orig'><p>世尊甚希有<span class='note-inline'>(至)</span>安住無漏法。</p>
</div>
<div class='div-commentary'><p style="margin-left:1em">安憺不亂定圓也。究竟無漏慧圓也。</p>
<p style="margin-left:1em">△三慶<span class='corr'>己</span>值遇。</p>
</div>
<div class='div-orig'><p>今者見世尊<span class='note-inline'>(至)</span>永不聞佛名。</p>
</div>
<div class='div-commentary'><p style="margin-left:1em">得善利者。將除苦盲。識苦盡道知求解脫也。盲言內無慧目。瞑言外無慧日也。苦盡道即所謂說諸盡苦道示之以涅槃。乃初心之利。</p>
</div>
<div class='div-orig'><p>今佛得最上<span class='note-inline'>(至)</span>歸命無上尊。</p>
</div>
<div class='div-commentary'><p style="margin-left:1em">結慶也。</p>
<p style="margin-left:1em">△四請轉法輪。</p>
</div>
<div class='div-orig'><p>爾時十六王子偈讚佛<span class='corr'>已</span><span class='note-inline'>(至)</span>重說偈言。</p>
</div>
<div class='div-commentary'><p style="margin-left:1em">法輪取運濟無滯也。</p>
</div>
<div class='div-orig'><p>世雄無等倫<span class='note-inline'>(至)</span>當轉無上輪。</p>
</div>
<div class='div-commentary'><p style="margin-left:1em">初四句頌德請法。從度脫於我等至眾生亦復然。即希慕法利也。從世尊知眾生至當轉無上輪。願應機而說也。所念所行言向道之機。智力福力言受道之質。宿命行業言得道之因。各有小大淺深。佛悉知見。故當應機也。</p>
<p style="margin-left:1em">△五瑞動諸天。</p>
</div>
<div class='div-orig'><p>佛告諸比丘<span class='note-inline'>(至)</span>此中云何忽生眾生。</p>
</div>
<div class='div-commentary'><p style="margin-left:1em">眾生以無明固結。感地大礙而不通。障蔽妙明。故諸佛得道皆動地放光。示飜破無明顯發智光也。其國中間幽瞑之處。即所謂鐵圍兩山黑暗之間也。其中眾生昔處幽瞑各不相見。因明乃見故疑忽生也。夫人以五蘊眾相和合有生。而封蔀無明。誠非日月威光所能照燭。及乎勝智開明。乃知眾生之相。從芒芴間忽然幻有。亦若是矣。</p>
</div>
<div class='div-orig'><p>又其國界諸天宮殿<span class='note-inline'>(至)</span>勝諸天光。</p>
</div>
<div class='div-commentary'><p style="margin-left:1em">諸天雖有常光。不及佛光。</p>
<p style="margin-left:1em">△六諸天請法五。一東方五百梵王四。</p>
<p style="margin-left:1em">初佛光感動。</p>
<p style="margin-left:1em">佛光大明感動十方。各尋光詣佛獻供請法。復有四科。</p>
</div>
<div class='div-orig'><p>爾時東方五百萬億諸國土中<span class='note-inline'>(至)</span>而說偈言。</p>
<p>我等諸宮殿<span class='note-inline'>(至)</span>徧照於十方。</p>
</div>
<div class='div-commentary'><p style="margin-left:1em">諸天有大威德者。將生則祥光先見。名大德天。</p>
<p style="margin-left:1em">△二尋光詣佛。</p>
</div>
<div class='div-orig'><p>爾時五百萬億國土<span class='note-inline'>(至)</span>請佛轉法輪。</p>
</div>
<div class='div-commentary'><p style="margin-left:1em">諸天有隨身宮殿。故云與宮殿俱。</p>
<p style="margin-left:1em">△三禮佛獻供。</p>
</div>
<div class='div-orig'><p>即時諸梵天王<span class='note-inline'>(至)</span>所獻宮殿願垂納處。</p>
</div>
<div class='div-commentary'><p style="margin-left:1em">以華散佛所以尊師。并以供樹所以重道。華如須彌山。樹高十由旬。皆佛報身之量感變也。譬龍王降雨洪注十方。豈彼水之能多。所變在龍而<span class='corr'>已</span>。</p>
</div>
<div class='div-orig'><p>時諸梵天王即於佛前。一心同聲以偈頌曰。</p>
<p>世尊甚希有<span class='note-inline'>(至)</span>唯願哀納受。</p>
</div>
<div class='div-commentary'><p style="margin-left:1em">具無量功德能救護一切。讚所蘊也。十方諸眾生普皆蒙饒葢。讚所利也。我等所從來等。陳遠慕也。我等先世福等。伸投獻也。</p>
<p style="margin-left:1em">△四請佛轉法。</p>
</div>
<div class='div-orig'><p>爾時諸梵天王偈讚佛<span class='corr'>已</span><span class='note-inline'>(至)</span>而說偈言。</p>
<p>世雄兩足尊。唯願演說法。以大慈悲力。度苦惱眾生。</p>
</div>
<div class='div-commentary'><p style="margin-left:1em">涅槃道。即脫生死輪迴之妙道也。</p>
</div>
<div class='div-orig'><p>爾時大通智勝如來嘿然許之。</p>
</div>
<div class='div-commentary'><p style="margin-left:1em">佛知時未至。受請嘿然坐。</p>
<p style="margin-left:1em">△二東南方五百梵王四。</p>
<p style="margin-left:1em">一佛光感動。</p>
</div>
<div class='div-orig'><p>又諸比丘<span class='note-inline'>(至)</span>為諸梵眾而說偈言。</p>
<p>是事何因緣<span class='note-inline'>(至)</span>度脫苦眾生。</p>
</div>
<div class='div-commentary'><p style="margin-left:1em">△二尋光詣佛。</p>
</div>
<div class='div-orig'><p>爾時五百萬億諸梵天王<span class='note-inline'>(至)</span>請佛轉法輪。</p>
</div>
<div class='div-commentary'><p style="margin-left:1em">△三禮佛獻供。</p>
</div>
<div class='div-orig'><p>時諸梵天王頭面禮佛<span class='note-inline'>(至)</span>一心同聲以偈頌曰。</p>
<p>聖主天中王<span class='note-inline'>(至)</span>今得值世尊。</p>
</div>
<div class='div-commentary'><p style="margin-left:1em">迦陵頻伽云好音鳥。其聲清和感悅。譬佛法音。此天云百八十劫空過無佛。南天云百三十劫乃得一見。上天云昔無量劫空過無佛。如此不同者。信知佛身無所不在無時不現。但隨緣所感故有延促生滅之見耳。為眾生眼者。開惡道昏迷也。為眾生父者。作世間歸趣也。</p>
<p style="margin-left:1em">△四請轉法輪。</p>
</div>
<div class='div-orig'><p>爾時諸梵天王偈讚佛<span class='corr'>已</span><span class='note-inline'>(至)</span>一心同聲而說偈言。</p>
<p>大聖轉法輪<span class='note-inline'>(至)</span>忍善者增益。</p>
</div>
<div class='div-commentary'><p style="margin-left:1em">度苦惱眾生令得大歡喜者。失真沈妄故苦。脫黏解縛故喜。得道若生天者。上或深造得道。下或獲福生天。忍善者勉力為善也。</p>
</div>
<div class='div-orig'><p>爾時大通智勝如來嘿然許之。</p>
</div>
<div class='div-commentary'><p style="margin-left:1em">△三南方五百梵王四。</p>
<p style="margin-left:1em">一佛光感動。</p>
</div>
<div class='div-orig'><p>又諸比丘南方五百萬億國土諸大梵<span class='note-inline'>(至)</span>而說偈言。</p>
<p>我等諸宮殿<span class='note-inline'>(至)</span>為佛出世間。</p>
</div>
<div class='div-commentary'><p style="margin-left:1em">△二尋光詣佛。</p>
</div>
<div class='div-orig'><p>爾時五百萬億諸梵天王與宮殿俱<span class='note-inline'>(至)</span>請佛轉法輪。</p>
</div>
<div class='div-commentary'><p style="margin-left:1em">△三禮佛獻供。</p>
</div>
<div class='div-orig'><p>時諸梵天王頭面禮佛<span class='note-inline'>(至)</span>以偈頌曰。</p>
<p>世尊甚難見<span class='note-inline'>(至)</span>惟願垂納受。</p>
</div>
<div class='div-commentary'><p style="margin-left:1em">△四請轉法輪。</p>
</div>
<div class='div-orig'><p>爾時諸梵天王偈讚佛<span class='corr'>已</span><span class='note-inline'>(至)</span>以偈頌曰。</p>
<p>惟願天人尊<span class='note-inline'>(至)</span>當演深遠音。</p>
</div>
<div class='div-commentary'><p style="margin-left:1em">鼓螺雨皆譬大法能號令警眾利澤群物。</p>
</div>
<div class='div-orig'><p>爾時大通智勝如來嘿然許之。</p>
</div>
<div class='div-commentary'><p style="margin-left:1em">△四例餘方梵天。</p>
</div>
<div class='div-orig'><p>西南方乃至下方。亦復如是。</p>
</div>
<div class='div-commentary'><p style="margin-left:1em">△五且約上方五百四。</p>
<p style="margin-left:1em">初佛光感動。</p>
</div>
<div class='div-orig'><p>爾時上方五百萬億國土諸大梵王<span class='note-inline'>(至)</span>而說偈言。</p>
<p>今以何因緣<span class='note-inline'>(至)</span>為佛出世間。</p>
</div>
<div class='div-commentary'><p style="margin-left:1em">△二尋光詣佛。</p>
</div>
<div class='div-orig'><p>爾時五百萬億諸梵天王與宮殿俱<span class='note-inline'>(至)</span>請佛轉法輪。</p>
</div>
<div class='div-commentary'><p style="margin-left:1em">△三禮佛獻供。</p>
</div>
<div class='div-orig'><p>時諸梵天王頭面禮佛遶百千帀以偈頌曰。</p>
<p>善哉見諸佛<span class='note-inline'>(至)</span>皆共成佛道。</p>
</div>
<div class='div-commentary'><p style="margin-left:1em">善哉見諸佛者。此天過無量劫乃得一見。故稱善自慶也。前謂三界為火宅者。以眾苦逼切為名。此謂三界為獄者。以業累繫滯為名。言救世勉獄讚悲願也。言普智廣度讚智力也。十方暗瞑者。無大智光明故。由無智光則三惡增長天眾轉減。不從佛聞法等者。佛法能繕性澄神。外資色力內資智慧。為善業因緣。能致樂事能生樂想。由其不聞故反之也。樂想者。厭苦想樂也。末後一偈為廣大回向。</p>
<p style="margin-left:1em">△四請轉法輪。</p>
</div>
<div class='div-orig'><p>爾時五百萬億諸梵天王偈讚佛<span class='corr'>已</span><span class='note-inline'>(至)</span>而說偈言。</p>
<p>世尊轉法輪<span class='note-inline'>(至)</span>無量劫習法。</p>
</div>
<div class='div-commentary'><p style="margin-left:1em">前言甘露門。此言甘露鼓。皆取其能除苦惱。惟門言悟入。鼓言警發。</p>
</div>
<p class='juan'>妙法蓮華經解卷第三之二</p>
<p class='juan'><a id='mulu20' />妙法蓮華經解卷第三之三</p><p class="byline">溫陵開元蓮寺比丘　戒環　解</p>
<div class='div-orig'><p class="head1">妙法蓮華經化城喻品第七之餘</p>
</div>
<div class='div-commentary'><p style="margin-left:1em">△七受請開漸。</p>
</div>
<div class='div-orig'><p>爾時大通智勝如來<span class='note-inline'>(至)</span>即時三轉十二行法輪。</p>
</div>
<div class='div-commentary'><p style="margin-left:1em">三轉者。示相轉勸修轉作證轉。令入見修無學三位也。示相者。示四諦之行相使知向方。即見道位也。勸修者。示四諦之功利使知修行。即修道位也。作證者。示我<span class='corr'>已</span>證汝亦應證。即無學位也。又三轉者。泛應三根。若下根須三。中根可二。上根唯一。若上上根則目擊道存不容聲矣。有所謂十二教法論。有所謂十二行法輪。教為能轉行為所轉。依示勸證三轉四諦。即十二教法轉也。依見修學三悟四諦。即十二行法輪也。舊謂於一轉中令聞法者。發生真聖慧眼及智明覺。三轉各四為十二行。亦不離見修無學也。</p>
</div>
<div class='div-orig'><p>若沙門婆羅門若天魔梵。及餘世間所不能轉。</p>
</div>
<div class='div-commentary'><p style="margin-left:1em">謂此等未能正證。則雖轉唯滯言詮。</p>
</div>
<div class='div-orig'><p>謂是苦是苦集是苦滅是苦滅道。</p>
</div>
<div class='div-commentary'><p style="margin-left:1em">示所轉之相即四諦法也。皆謂之苦者。四諦因苦而設。為滅苦之道故也。生老病死等八現前逼惱。曰苦。煩惱結業召致未來八苦。曰集。此通三世。謂過去集致現在苦。現在集致未來苦也。結業盡則生死八苦永盡。曰滅。治結業則修三十七道品。曰道。三十七品見淨藏淨眼文。</p>
</div>
<div class='div-orig'><p>及廣說十二因緣法<span class='note-inline'>(至)</span>生滅則老死憂悲苦惱滅。</p>
</div>
<div class='div-commentary'><p style="margin-left:1em">廣四諦說十二緣也。自無明緣行至生緣老死等。示生起相。即廣苦集二諦而說也。自無明滅至憂悲苦惱滅。示修斷相。即廣滅道二諦而說也。四諦為下根。聊陳麤相所本在跡。十二緣為中根。細觀四諦所本在心。謂性智本明妙湛精了。由妄塵瞥起俄然晦昧名無明。於無明體一念初動名行。晦昧搖動則失彼精了。粘湛發知故轉智名識。十二緣中。此三為根本。餘九為支末。相因以成三世之緣耳。智本無知由識故知。形為妄心謂之名。乃六賊之主也。性本無生由識故生。形為幻質謂之色即四陰之依也。則名色者識初托胎凝滑之相也。由凝滑而具六根名六入。根成出胎根與境交名觸。領納前境名受。有所受故受心生而受斯取之。由受取故惑業相結善惡有狀名有。由諸有結為三界之生因名生。有生則老死苦惱隨之矣。此生起之相也。將欲滅之。以何為要耶。當知彼無明者非實有體。初一心源廓然妙湛。由知見立知。妄塵瞥起。故有無明。若知見無見則智性真淨復還妙湛洞徹精了。名無明滅。則自行<span class='corr'>已</span>下莫不皆滅。葢本既不存末無所附。此修斷之相也。夫四諦十二緣名一而義多。有所謂小乘生滅四諦。則依分段生死名苦。煩惱及業名集。擇滅名滅。生空智品名道。有所謂大乘無作四諦。則依變易生死名苦。所知障名集。無住涅槃名滅。法空智品名道。或曰八諦。即合上言之。又有無量四諦。則依一乘圓頓而說。即諸苦集明第一義。外求滅道了無所得。是謂四聖諦也。十二緣亦如之。故諦緣之法雖屬二乘實通大乘。其要皆為斷生死本滅無明因。使復還本明妙性而<span class='corr'>已</span>。凡為道看教。當深明乎此。</p>
</div>
<div class='div-orig'><p>佛於天人大眾之中<span class='note-inline'>(至)</span>具八解脫。</p>
</div>
<div class='div-commentary'><p style="margin-left:1em">此於初會聞法獲葢之利根也。不受一切法者。悟諦緣空了無所著也。葢心本解脫有受故累。性本明定有著故昏。是以不受一切法故。遂於諸漏心得解脫。又得禪定三明六通。然則聖凡一體迷悟同源。人者苟能悟患累之由。達汩昏之始。果亦於法不受。則禪定解脫六通三明皆可得矣。</p>
</div>
<div class='div-orig'><p>第二第三第四說法時<span class='note-inline'>(至)</span>不可稱數。</p>
</div>
<div class='div-commentary'><p style="margin-left:1em">此於次第聞法獲葢中下之根也。利根一聞千悟。中下多聞少悟。故至於第三第四時。乃獲葢也。從是<span class='corr'>已</span>後非一席說。又有小根獲葢其數不計。</p>
<p style="margin-left:1em">△八因小請大。</p>
<p style="margin-left:1em">此正敘請說法華也。然前所請皆願轉無上輪。而大通止說諦緣之法。又待此請者。諸佛說法皆自漸之頓。藉權顯實。葢導之無漸則駭而不信。非惟教不陵節。亦欲學不躐等故也。</p>
</div>
<div class='div-orig'><p>爾時十六王子<span class='note-inline'>(至)</span>佛自證知。</p>
</div>
<div class='div-commentary'><p style="margin-left:1em">十六王子聞法獲葢。於是出家復求大乘。皆<span class='corr'>已</span>成就謂<span class='corr'>已</span>成就大志故請說大法。我等志願下自陳大志望說大法也。如來知見即所謂一大事也。</p>
</div>
<div class='div-orig'><p>爾時轉輪聖王<span class='note-inline'>(至)</span>王即聽許。</p>
</div>
<div class='div-commentary'><p style="margin-left:1em">△九受請說頓。</p>
</div>
<div class='div-orig'><p>爾時彼佛受沙彌請<span class='note-inline'>(至)</span>佛所護念。</p>
</div>
<div class='div-commentary'><p style="margin-left:1em">過二萬劫乃久嘿斯要以待機也。則二萬劫前且說方等般若之教。偈云。說六波羅蜜及諸神通事是也。釋迦現壽八十。而四十年說般若等教。大通現壽五百萬億那由他劫。則宜於二萬劫說也。</p>
</div>
<div class='div-orig'><p>說是經<span class='corr'>已</span><span class='note-inline'>(至)</span>皆共持諷誦通利。</p>
</div>
<div class='div-commentary'><p style="margin-left:1em">欣樂大法敬奉宣明。</p>
<p style="margin-left:1em">△十聞根不等。</p>
</div>
<div class='div-orig'><p>說是經時<span class='note-inline'>(至)</span>八萬四千劫。</p>
</div>
<div class='div-commentary'><p style="margin-left:1em">菩薩必信聲聞或信眾生不信。所謂上士聞道勤而行之。中士聞道若存若亡。下士聞道大笑而<span class='corr'>已</span>。未曾休廢者。所謂熾然說無間說也。</p>
<p style="margin-left:1em">△十一沙彌演妙。</p>
</div>
<div class='div-orig'><p>是時十六菩薩沙彌<span class='note-inline'>(至)</span>三菩提心。</p>
</div>
<div class='div-commentary'><p style="margin-left:1em">為疑惑之眾曲講也。十六王子表在纏八識。十六菩薩表出纏八智。然有十六者。示以八正伏八邪也。於八萬劫各度多眾者。表既得大通之道。則八萬法門無所不通故。非唯八正為妙智。雖八邪亦妙智也。非唯八正之能度。雖八邪亦能度也。所謂聖性無不通逆順皆方便。唯其如此。故各能演妙至於窮劫。各能度眾至於恒沙。不如是。不足為大通之道。</p>
<p style="margin-left:1em">△十二大通印證。</p>
</div>
<div class='div-orig'><p>大通智勝佛<span class='note-inline'>(至)</span>而供養之。</p>
</div>
<div class='div-commentary'><p style="margin-left:1em">可其所說讚其德行。使眾親附也。</p>
</div>
<div class='div-orig'><p>所以者何<span class='note-inline'>(至)</span>三菩提如來智慧。</p>
</div>
<div class='div-commentary'><p style="margin-left:1em">三乘得妙。則同歸一乘。</p>
<p style="margin-left:1em">△三示今緣五。</p>
<p style="margin-left:1em">一徵昔會今。</p>
</div>
<div class='div-orig'><p>佛告諸比丘<span class='note-inline'>(至)</span>於今不盡。</p>
</div>
<div class='div-commentary'><p style="margin-left:1em">徵昔所化會今之緣也。所化之眾常與師俱者。為化緣深故。以是得值億萬多佛。其緣未盡。今復相值。</p>
<p style="margin-left:1em">△二歷陳名迹。</p>
</div>
<div class='div-orig'><p>諸比丘我今語汝<span class='note-inline'>(至)</span>二名須彌頂。</p>
</div>
<div class='div-commentary'><p style="margin-left:1em">陳十六王子成佛名迹也。天地設位道運乎其中。聖人法之以開物成務。冐天下之道。故八方之佛各依一方而示一德。所以開物所以成務。原始要終。則天下之道無不冐矣。東方震為動。歡喜亦動也。阿閦云無動。須彌頂又無動之極也。經云。毀譽不動如須彌。此佛出應群動而其體無動。又在動國。示即動而靜也。二佛並化其德相資。故雖二名可以合釋。或曰。八卦乃中夏之書。引配竺教豈佛意耶。李長者用釋華嚴。呂觀文用釋此章。或者非之。子復蹈襲何也。曰竺夏一天下耳。壃畿所及方位所同。而卦乃天地自然之理。獨不同哉。伏羲畫之以示人。吾佛象之以設法。各默得其同耳。今經雖無八卦之文。顯有八方之象。借事明理烏乎不可。而必拘墟詆呰。非達士也。昔五百應真各解佛言。而問誰當佛意。佛言。皆非我意。眾曰。不當佛意將無得罪。佛言。雖非我意。各順正理堪為聖教。有福無罪。吾唯守此。以當或者之非。</p>
</div>
<div class='div-orig'><p>東南方二佛。一名師子音。二名師子相。</p>
</div>
<div class='div-commentary'><p style="margin-left:1em">東南巽為柔順。師子音者所說無畏。師子相者所示無畏。此佛以慈柔應物。以無畏說法。</p>
</div>
<div class='div-orig'><p>南方二佛。一名虗空住。二名常滅。</p>
</div>
<div class='div-commentary'><p style="margin-left:1em">南方离為虗明。虗空住者。體到虗以應群實也。常滅者。了一切法當體虗凝。即寂滅相。不復更滅。是謂常滅。</p>
</div>
<div class='div-orig'><p>西南方二佛。一名帝相。二名梵相。</p>
</div>
<div class='div-commentary'><p style="margin-left:1em">西南坤為資生。帝相者神出而應物。為帝梵淨也。此佛以神應物。物資以生。而其德常淨不累於物。</p>
</div>
<div class='div-orig'><p>西方二佛。一名阿彌陀。二名度一切世間苦惱。</p>
</div>
<div class='div-commentary'><p style="margin-left:1em">西方兌為毀折。阿彌陀云無量壽。世間苦惱即生死無常也。此佛於毀折之際示無量壽。則了無生死。以救度世間生死苦惱。</p>
</div>
<div class='div-orig'><p>西北方二佛一名多摩羅䟦旃檀香神通二名須彌相。</p>
</div>
<div class='div-commentary'><p style="margin-left:1em">西北乾為剛徤。多摩羅旃檀香清遠潛通以比神通。須彌相亦無動義。此佛神通應物。如乾道不息。寂然不動感而通。</p>
</div>
<div class='div-orig'><p>北方二佛。一名雲自在。二名雲自在王。</p>
</div>
<div class='div-commentary'><p style="margin-left:1em">北方坎為險陷。雲自在謂無心而利物。雲自在王又自在之至也。此佛以無緣慈覆陰。利澤險難眾生。而無心無著。如雲之自在。</p>
</div>
<div class='div-orig'><p>東北方佛名壞一切世間怖畏。</p>
</div>
<div class='div-commentary'><p style="margin-left:1em">東北艮為萬物成始成終之所。始終之理在物為成壞。在人為生死。乃世間之所怖畏也。此佛於生死畏中。以一真凝常之道。開覺群物。使達其無始無終。而入於不死不生。則世間怖畏壞滅矣。</p>
</div>
<div class='div-orig'><p>第十六我釋迦牟尼佛<span class='note-inline'>(至)</span>三菩提。</p>
</div>
<div class='div-commentary'><p style="margin-left:1em">釋迦牟尼。云能仁寂默。謂其德仁濟群類。其道寂默無為。以示化堪忍故號能仁。此繼東北方而持標者。大覺雖具成始成終之德。而其道圓應不滯方隅。無始無終。為眾德之總故也。葢自無動而出應群動。能柔能剛說是無畏。虗<span class='corr'>己</span>應物現壽運神。乃至濟險滅怖。無非釋迦隨宜之行。故歷言八方佛德。而以釋迦總之。斯乃範圍天地曲成萬物。無方無體之至德也。非成無上正道何以與此。故曰釋迦牟尼於娑婆國成阿耨菩提。</p>
<p style="margin-left:1em">△三成就所化。</p>
</div>
<div class='div-orig'><p>諸比丘等為沙彌時<span class='note-inline'>(至)</span>漸入佛道。</p>
</div>
<div class='div-commentary'><p style="margin-left:1em">明昔因今緣。使知功行<span class='corr'>已</span>深而成就之也。舉為沙彌所化。明昔因也。於今所化。明今緣也。應以是法漸入佛道。即成就之也。</p>
</div>
<div class='div-orig'><p>所以者何。如來智慧難信難解。</p>
</div>
<div class='div-commentary'><p style="margin-left:1em">釋上既曠劫蒙教。今猶漸入者。以如來智慧難信解故。然眾生莫不有如來智慧。而難解若此者。塵習自障故也。以今人觀之。幸聞正法不無宿因。安知吾徒非智勝之遺塵。非未來之弟子。然緣障尚稠道果渺邈。即曠劫蒙教。今猶漸入者也。若能勤進猶可庶幾。設復退墮。又安知未來之期。比前塵劫不復過於是數耶。然則所謂難解者。非佛智之難機自難耳。</p>
</div>
<div class='div-orig'><p>爾時所化無量恒河沙等眾生者<span class='note-inline'>(至)</span>聲聞弟子是也。</p>
</div>
<div class='div-commentary'><p style="margin-left:1em">上明蒙化之因。此指所化之人。</p>
<p style="margin-left:1em">△四廣度遺餘。</p>
</div>
<div class='div-orig'><p>我滅度後<span class='note-inline'>(至)</span>除諸如來方便說法。</p>
</div>
<div class='div-commentary'><p style="margin-left:1em">上云未來聲聞。謂曾蒙化者。此云復有弟子。言未蒙化者。其因緣展轉終當遇佛。而依一乘得度也。餘國作佛者。示滅於此而應緣於彼也。更有異名者。華嚴云。如來名迹應眾生心各各不同。於一四天下乃至十方。各各十千是也。</p>
<p style="margin-left:1em">△五結會終實。</p>
</div>
<div class='div-orig'><p>諸比丘<span class='note-inline'>(至)</span>唯一佛乘得滅度耳。</p>
</div>
<div class='div-commentary'><p style="margin-left:1em">前明始權此會終實也。涅槃時到言化緣將畢。眾又清淨言根機<span class='corr'>已</span>熟。眾清淨者。<span class='corr'>已</span>於藏教斷惑除結也。信堅固者。<span class='corr'>已</span>於通教心相體信也。了達空法謂<span class='corr'>已</span>悟般若。深入禪定謂妙造玄源。如此則諸病<span class='corr'>已</span>除醫方亦遣。故廢二權特明一實。得滅度者。得真常道果也。</p>
<p style="margin-left:1em">△四喻明權實六。</p>
<p style="margin-left:1em">一立譬本。</p>
</div>
<div class='div-orig'><p>比丘當知<span class='note-inline'>(至)</span>是人若聞則便信受。</p>
</div>
<div class='div-commentary'><p style="margin-left:1em">為樂小者權說小果。彼便信受如滯化城。</p>
<p style="margin-left:1em">△二正引喻。</p>
</div>
<div class='div-orig'><p>譬如五百由旬險難惡道。曠絕無人怖畏之處。</p>
</div>
<div class='div-commentary'><p style="margin-left:1em">譬諸生死煩惱惡道險難長遠也。五百由旬舊說尤多。今取二乘斷三界結惑。離分段生死。證有餘涅槃。是過三百由旬而至化城。然尚滯變易生死。若回心向大。進至七地斷盡習氣。是過四百由旬近於寶所。又進八地<span class='corr'>已</span>上斷盡無明。離變易生死證無餘涅槃。是過五百由旬到寶所也。曠絕無人等譬生死長遠。無真知見妄起怖畏。</p>
</div>
<div class='div-orig'><p>若有多眾。欲過此道至珍寶處。</p>
</div>
<div class='div-commentary'><p style="margin-left:1em">譬三乘求佛。</p>
<p style="margin-left:1em">△三善知方宜。</p>
</div>
<div class='div-orig'><p>有一導師聰慧明達<span class='note-inline'>(至)</span>欲過此難。</p>
</div>
<div class='div-commentary'><p style="margin-left:1em">導師指津之人。譬釋尊也。通斯進之塞斯止之。通譬斷惑塞譬起障。又善則通惡則塞。乃可無難。</p>
<p style="margin-left:1em">△四眾心懈退。</p>
</div>
<div class='div-orig'><p>所將人眾中路懈退<span class='note-inline'>(至)</span>今欲退還。</p>
</div>
<div class='div-commentary'><p style="margin-left:1em">譬二乘求道難進易退。</p>
<p style="margin-left:1em">△五設化權濟。</p>
</div>
<div class='div-orig'><p>導師多諸方便而作是念<span class='note-inline'>(至)</span>亦可得去。</p>
</div>
<div class='div-commentary'><p style="margin-left:1em">譬因二乘斷三界結惑。後息以小果而進之智地也。隨意所作即任力所能。漸得入道之義。</p>
</div>
<div class='div-orig'><p>是時疲極之眾<span class='note-inline'>(至)</span>快得安隱。</p>
</div>
<div class='div-commentary'><p style="margin-left:1em">稱願息之心故也。</p>
</div>
<div class='div-orig'><p>於是眾人前入化城。生<span class='corr'>已</span>度想生安隱想。</p>
</div>
<div class='div-commentary'><p style="margin-left:1em">樂小忘大。</p>
<p style="margin-left:1em">△六廢權立實。</p>
</div>
<div class='div-orig'><p>爾時導師知此人眾<span class='note-inline'>(至)</span>為止息耳。</p>
</div>
<div class='div-commentary'><p style="margin-left:1em">化非真有故斯須即滅。唯寶所為真。權非實有故終竟而廢。唯一乘為實。</p>
<p style="margin-left:1em">△五合顯權實五。</p>
<p style="margin-left:1em">一合引喻。</p>
</div>
<div class='div-orig'><p>諸比丘。如來亦復如是。今為汝等。作大導師。</p>
</div>
<div class='div-commentary'><p style="margin-left:1em">△二合知方宜。</p>
</div>
<div class='div-orig'><p>知諸生死煩惱惡道。險難長遠應去應度。</p>
</div>
<div class='div-commentary'><p style="margin-left:1em">△三合眾懈退。</p>
</div>
<div class='div-orig'><p>若眾生但聞一佛乘者<span class='note-inline'>(至)</span>乃可得成。</p>
</div>
<div class='div-commentary'><p style="margin-left:1em">若但聞一乘而無權濟。則厭大而不欲見佛。憚煩而憂其道遠。故須權濟也。上言惡道長遠。此言佛道長遠者。上以正見觀眾生。此以倒見觀佛道故也。佛道初不遠人本無修證。特由生死背馳復之之難。故見其長遠。惑業積障治之之難。故見其勤苦。則長遠勤苦由倒妄起。何關於道哉。苟無生死無惑業。則當體凝淨何復何治。長遠之見勤苦之功了無所施矣。昧者不知出此。而致咎佛道遂生懈退。大覺所以敘其倒見。而誘進之。</p>
<p style="margin-left:1em">△四合權濟。</p>
</div>
<div class='div-orig'><p>佛知是心怯弱下劣<span class='note-inline'>(至)</span>說二涅槃。</p>
</div>
<div class='div-commentary'><p style="margin-left:1em">中道即大小乘之中間也。二涅槃即二乘涅槃。下云二地是也。</p>
<p style="margin-left:1em">△五合廢權立實。</p>
</div>
<div class='div-orig'><p>若眾生住於二地<span class='note-inline'>(至)</span>我化作耳。</p>
</div>
<div class='div-commentary'><p style="margin-left:1em">住於二地。謂滯二乘權果而不知進。故語之佛慧。令觀察籌量而進取實果也。</p>
<p style="margin-left:1em">△六以偈重宣五。初頌昔因八。</p>
<p style="margin-left:1em">初頌大通成道。</p>
</div>
<div class='div-orig'><p>爾時世尊欲重宣此義。而說偈言。</p>
<p>大通智勝佛<span class='note-inline'>(至)</span>心皆懷踊躍。</p>
</div>
<div class='div-commentary'><p style="margin-left:1em">△二頌王子隨佛。</p>
</div>
<div class='div-orig'><p>彼佛十六子。皆與其眷屬。千萬億圍遶。俱行至佛所。</p>
</div>
<div class='div-commentary'><p style="margin-left:1em">△三頌王子讚佛請法。</p>
</div>
<div class='div-orig'><p>頭面禮佛足<span class='note-inline'>(至)</span>震動於一切。</p>
</div>
<div class='div-commentary'><p style="margin-left:1em">聖師子者。讚聖力無畏也。世尊難值<span class='corr'>已</span>下。頌出世本懷而請法。</p>
<p style="margin-left:1em">△四頌瑞動諸天請法。</p>
</div>
<div class='div-orig'><p>東方諸世界<span class='note-inline'>(至)</span>轉無上法輪。</p>
</div>
<div class='div-commentary'><p style="margin-left:1em">△五頌受請開漸。</p>
</div>
<div class='div-orig'><p>無量慧世尊<span class='note-inline'>(至)</span>汝等應當知。</p>
</div>
<div class='div-commentary'><p style="margin-left:1em">無明至老死。舉十二因緣也。皆從生緣有明無生。即無眾過患也。</p>
</div>
<div class='div-orig'><p>宣暢是法時。六百萬億姟。得盡諸苦際。皆成阿羅漢。</p>
</div>
<div class='div-commentary'><p style="margin-left:1em">頌初會聞法獲益之利根也。風俗通云。十萬曰億。十億曰兆。十兆曰京。十京曰秭。十秭曰姟。姟為總大之數。即所謂那由他也。</p>
</div>
<div class='div-orig'><p>第二說法時<span class='note-inline'>(至)</span>不能得其邊。</p>
</div>
<div class='div-commentary'><p style="margin-left:1em">頌次第獲益中下之根。</p>
<p style="margin-left:1em">△六頌因小請大。</p>
</div>
<div class='div-orig'><p>時十六王子<span class='note-inline'>(至)</span>慧眼第一淨。</p>
</div>
<div class='div-commentary'><p style="margin-left:1em">小乘慧眼未免緣影。求其第一清淨無如世尊。故願得之。</p>
<p style="margin-left:1em">△七頌受請說頓。</p>
</div>
<div class='div-orig'><p>佛知童子心<span class='note-inline'>(至)</span>如恒河沙偈。</p>
</div>
<div class='div-commentary'><p style="margin-left:1em">知童子心。即前云。深心所念佛自證知也。說六波羅蜜等。即前云。過二萬劫之事也。六波羅蜜即般若教。諸神通事即方等教。且分別實法為大乘之始而<span class='corr'>已</span>。過是<span class='corr'>已</span>後乃說法華。然有如恒沙偈者。妙法應機廣略不同。故釋迦則一期而說。燈明六十劫說。大通八千劫說。今經止於二十八品。常不輕於威音。則聞二十千萬億偈。喜見於日月淨明德。則聞八百萬億阿閦婆偈。葢各隨其緣之賖促根之廣狹故。說有豐約。其實稱性之法無所終窮。是以華嚴有三部之文。而一字法門書海墨而不盡。則恒沙之偈不為多也。</p>
<p style="margin-left:1em">△八頌沙彌演妙。</p>
</div>
<div class='div-orig'><p>彼佛說經<span class='corr'>已</span><span class='note-inline'>(至)</span>恒河沙等眾。</p>
</div>
<div class='div-commentary'><p style="margin-left:1em">△二頌今緣四。</p>
<p style="margin-left:1em">一頌徵昔會今。</p>
</div>
<div class='div-orig'><p>彼佛滅度後。是諸聞法者。在在諸佛土。常與師俱生。</p>
</div>
<div class='div-commentary'><p style="margin-left:1em">因法華緣。世世相值。</p>
<p style="margin-left:1em">△二頌陳名迹。</p>
</div>
<div class='div-orig'><p>是十六沙彌。具足行佛道。今現在十方。各得成正覺。</p>
</div>
<div class='div-commentary'><p style="margin-left:1em">△三頌成就所化。</p>
</div>
<div class='div-orig'><p>爾時聞法者<span class='note-inline'>(至)</span>引汝趣佛慧。</p>
</div>
<div class='div-commentary'><p style="margin-left:1em">明遠緣深功。而成就之也。</p>
<p style="margin-left:1em">△四頌結會終實。</p>
</div>
<div class='div-orig'><p>以是本因緣。今說法華經。令汝入佛道。慎勿懷驚懼。</p>
</div>
<div class='div-commentary'><p style="margin-left:1em">△三頌喻權實五。</p>
<p style="margin-left:1em">一頌譬本。</p>
</div>
<div class='div-orig'><p>譬如險惡道<span class='note-inline'>(至)</span>經五百由旬。</p>
</div>
<div class='div-commentary'><p style="margin-left:1em">毒獸譬生死。煩惱水草譬菩提資根。</p>
<p style="margin-left:1em">△二頌善知方宜。</p>
</div>
<div class='div-orig'><p>時有一導師。強識有智慧。明了心決定。在險濟眾難。</p>
</div>
<div class='div-commentary'><p style="margin-left:1em">△三頌眾心懈退。</p>
</div>
<div class='div-orig'><p>眾人皆疲倦。而白導師言。我等今頓乏。於此欲退還。</p>
</div>
<div class='div-commentary'><p style="margin-left:1em">△四頌設化權濟。</p>
</div>
<div class='div-orig'><p>導師作是念<span class='note-inline'>(至)</span>各可隨所樂。</p>
</div>
<div class='div-commentary'><p style="margin-left:1em">前止云化作一城。即通譬道果。此又云郭及舍宅男女等者。詳譬果中德用也。國邑有城。重城為郭。城以郭為防。果以德為輔。舍宅譬依止之德。以畢竟空寂為莊嚴。園林譬庇賴之德。以無漏法樹為周帀。浴池譬潔淨之德。以八解定水為渠流。樓閣譬超達之德。以空無相無作為重門。男女充滿。即所謂善心誠實男慈悲心為女也。然此譬二乘果德。而有似大乘之德者。乃以似量權進之耳。故總依化城為言。及乎即滅化城則此等皆滅。譬二乘之德曾無實證。終歸壞滅也。世之學者以比智知道。以似量見性。緣無實證亦若是矣。</p>
<p style="margin-left:1em">△五頌廢權立實。</p>
</div>
<div class='div-orig'><p>諸人既入城<span class='note-inline'>(至)</span>當共至寶所。</p>
</div>
<div class='div-commentary'><p style="margin-left:1em">△四頌合顯權實四。</p>
<p style="margin-left:1em">一頌合譬本。</p>
</div>
<div class='div-orig'><p>我亦復如是。為一切導師。</p>
</div>
<div class='div-commentary'><p style="margin-left:1em">△二頌合知方。</p>
</div>
<div class='div-orig'><p>見諸求道者。中路而懈廢。不能度生死。煩惱諸險道。</p>
</div>
<div class='div-commentary'><p style="margin-left:1em">△三頌合權濟。</p>
</div>
<div class='div-orig'><p>故以方便力。為息說涅槃。言汝等苦滅。所作皆<span class='corr'>已</span>辦。</p>
</div>
<div class='div-commentary'><p style="margin-left:1em">此云<span class='corr'>已</span>辦乃權進之。及其住於二地。即實說未辦。</p>
<p style="margin-left:1em">△四頌合廢權立實。</p>
</div>
<div class='div-orig'><p>既知到涅槃。皆得阿羅漢。爾乃集大眾。為說真實法。</p>
</div>
<div class='div-commentary'><p style="margin-left:1em">如科。</p>
</div>
<div class='div-orig'><p>諸佛方便力<span class='note-inline'>(至)</span>乃是真實滅。</p>
</div>
<div class='div-commentary'><p style="margin-left:1em">此令觀察籌量所得非真。勉之令趣實果也。</p>
<p style="margin-left:1em">△五頌總結。</p>
</div>
<div class='div-orig'><p>諸佛之導師。為息說涅槃。既知是息<span class='corr'>已</span>。引入於佛慧。</p>
</div>
<div class='div-commentary'><p style="margin-left:1em">總結化城一品意義也。</p>
</div></div>
<p class='juan'>妙法蓮華經解卷第三之三</p>
</div><!-- end of div[@id='body'] -->
</body></html>