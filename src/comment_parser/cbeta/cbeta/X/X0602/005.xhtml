<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />妙法蓮華經解卷第五之一</p><p class="byline">溫陵開元蓮寺比丘　戒環　解</p>
<div class='div-other'><a id='mulu31' />
<div class='div-orig'><p>妙法蓮華經安樂行品第十四</p>
</div>
<div class='div-commentary'><p style="margin-left:1em">△三持經妙行二。</p>
<p style="margin-left:1em">初標敘科義。</p>
<p style="margin-left:1em">萬行依於三業本於智悲。智以處<span class='corr'>己</span>。悲以應物。皆欲不失其正。正則安而樂。不正則危而憂。故此特依文殊正智。示正身正語正意大悲四法。名安樂行品。由前持品菩薩敬順佛意。願於惡世護持此經誓忍諸難。而大聖以謂。能忍諸難。未若必使之無難。故為說四安樂行。四行既正則一性安恬。靜與道合動與神會。其完不為物挫。雖臨危難不知其為危難也。其固不為物傾。雖對欲惡不知其為欲惡也。夫躬行是行則涉惡世而持經。入紛華以應物。無所往而不安且樂矣。是謂必使之無難也。</p>
<p style="margin-left:1em">△二依科釋文二。初文殊讚請二。</p>
<p style="margin-left:1em">初讚前。</p>
</div>
<div class='div-orig'><p>爾時文殊師利法王子菩薩<span class='note-inline'>(至)</span>護持讀說是法華經。</p>
</div>
<div class='div-commentary'><p style="margin-left:1em">讚持品事也。</p>
<p style="margin-left:1em">△二請後。</p>
</div>
<div class='div-orig'><p>世尊。菩薩摩訶薩於後惡世。云何能說是經。</p>
</div>
<div class='div-commentary'><p style="margin-left:1em">請問云何所行。乃能說是經得無諸難。此發起安樂行法也。以文殊請者。示依正智發起正行。</p>
<p style="margin-left:1em">△二佛示四法二。</p>
<p style="margin-left:1em">初總標行法。</p>
</div>
<div class='div-orig'><p>佛告文殊師初<span class='note-inline'>(至)</span>當安住四法。</p>
</div>
<div class='div-commentary'><p style="margin-left:1em">即四安樂行也。一正身行。二正語行。三正意行。四大悲行。繼三業以大悲者。三業既正則正智真淨逮得<span class='corr'>己</span>利。須起大悲廣行利他。智悲相濟。乃能於惡世演說是經得無諸難。</p>
<p style="margin-left:1em">△二別開科釋四。初正身行三。</p>
<p style="margin-left:1em">初總標二處。</p>
</div>
<div class='div-orig'><p>一者安住菩薩行處親近處。能為眾生演說是經。</p>
</div>
<div class='div-commentary'><p style="margin-left:1em">趣操之謂行。狎習之謂近。二者不違於道。是謂菩薩行處近處。此身行之要也。</p>
<p style="margin-left:1em">△二別釋二處二。初釋行處二。</p>
<p style="margin-left:1em">初事行。</p>
<p style="margin-left:1em">二處各有事行理行。非事無以涉俗。非理無以契真。理事兼通真俗不礙。然後利生弘法。觸處安樂矣。</p>
</div>
<div class='div-orig'><p>文殊師利<span class='note-inline'>(至)</span>而不卒暴心亦不驚。</p>
</div>
<div class='div-commentary'><p style="margin-left:1em">行處必住忍辱者。六度適時為用而涉難。莫尚於忍。葢趨事而動則悔吝生焉。故須忍以御之。惟能忍故於剛能柔而物不能挫。於逆能順而物不能害。於事能審而所施不暴。於微能察而所遇不驚。由是克成安樂行也。</p>
<p style="margin-left:1em">△次理行。</p>
</div>
<div class='div-orig'><p>又復於法無所行。</p>
</div>
<div class='div-commentary'><p style="margin-left:1em">法指一切行法也。雖行是法而不住相。名無所行。葢有所則有能。能所角立物我成敵。則患難生而安樂喪矣。</p>
</div>
<div class='div-orig'><p>而觀諸法如實相<span class='note-inline'>(至)</span>是名菩薩摩訶薩行處。</p>
</div>
<div class='div-commentary'><p style="margin-left:1em">自所行之法而觀諸法也。如實相即無所觀。亦不行言亦無所行也。不分別即情識都忘。是非雙泯。菩薩趣操如是而<span class='corr'>已</span>。</p>
<p style="margin-left:1em">△二釋近處二。</p>
<p style="margin-left:1em">初徵。</p>
</div>
<div class='div-orig'><p>云何名菩薩摩訶薩近處。</p>
</div>
<div class='div-commentary'><p style="margin-left:1em">△二釋文二。初事行以戒定為體又二。初戒八。</p>
<p style="margin-left:1em">初戒近權勢。</p>
</div>
<div class='div-orig'><p>菩薩摩訶薩不親近國王王子大臣官長。</p>
</div>
<div class='div-commentary'><p style="margin-left:1em">雖外護可尊。恐挾勢妨道。苟志於此。則身處山林心懸魏闕能暫安樂乎。</p>
<p style="margin-left:1em">△二戒近外道。</p>
</div>
<div class='div-orig'><p>不親近諸外道梵志<span class='note-inline'>(至)</span>及路伽耶陀逆路伽耶陀者。</p>
</div>
<div class='div-commentary'><p style="margin-left:1em">梵志即出家外道。尼犍在家外道。路伽耶此云惡論議。逆路伽此云惡問難。不親外道息異見也。不造俗文絕異端也。遠惡議難離曲辨也。</p>
<p style="margin-left:1em">△三戒近兇戲。</p>
</div>
<div class='div-orig'><p>亦不親近諸有兇戲相扠相撲<span class='note-inline'>(至)</span>種種變現之戲。</p>
</div>
<div class='div-commentary'><p style="margin-left:1em">遺教云。若種種戲論其心則亂。戲論尚亂況親近乎。相扠摛擒也。相撲抵角也。那羅延神勇捍多力。今指騰躍凶伎變現戲。即諸幻術也。</p>
<p style="margin-left:1em">△四戒近惡律。</p>
</div>
<div class='div-orig'><p>又不親近旃陀羅<span class='note-inline'>(至)</span>則為說法無所希望。</p>
</div>
<div class='div-commentary'><p style="margin-left:1em">遠惡緣也。旃陀羅此云嚴幟。謂以嚴厲自幟。如文身惡服之類。毗尼藏有善律儀惡律儀。如是人等通指權勢<span class='corr'>已</span>下。雖不親狎。或為法來即清淨為說。</p>
<p style="margin-left:1em">△五戒近小乘。</p>
</div>
<div class='div-orig'><p>又不親近求聲聞比丘<span class='note-inline'>(至)</span>無所希求。</p>
</div>
<div class='div-commentary'><p style="margin-left:1em">小乘於法未融多起議論。妨安樂行故不親近。亦不問訊。非慢之也。慎媟狎耳。</p>
<p style="margin-left:1em">△六戒近婦女。</p>
</div>
<div class='div-orig'><p>文殊師利<span class='note-inline'>(至)</span>不與小女處女寡女等共語。</p>
</div>
<div class='div-commentary'><p style="margin-left:1em">說法當忘情想。接語當避嫌疑。小女處女非賓主之敵。乃譏毀之端。</p>
<p style="margin-left:1em">△七戒近不男。</p>
</div>
<div class='div-orig'><p>亦復不近五種不男之人。以為親厚。</p>
</div>
<div class='div-commentary'><p style="margin-left:1em">既非法器。又近於染故不應親。五種猥媟不須辨析。</p>
<p style="margin-left:1em">△八潔正身心。</p>
</div>
<div class='div-orig'><p>不獨入他家。若有因緣須獨入時。但一心念佛。</p>
</div>
<div class='div-commentary'><p style="margin-left:1em">不獨入欲潔身也。但念佛欲正心也。</p>
</div>
<div class='div-orig'><p>若為女人說法<span class='note-inline'>(至)</span>況復餘事。</p>
</div>
<div class='div-commentary'><p style="margin-left:1em">容止不攝則致疑生染。</p>
</div>
<div class='div-orig'><p>不樂畜年少弟子沙彌小見。亦不樂與同師。</p>
</div>
<div class='div-commentary'><p style="margin-left:1em">易致擾惱妨安樂行。</p>
<p style="margin-left:1em">△二定。</p>
</div>
<div class='div-orig'><p>當好坐禪<span class='note-inline'>(至)</span>是名初親近處。</p>
</div>
<div class='div-commentary'><p style="margin-left:1em">△二理行以觀智為體二。</p>
<p style="margin-left:1em">初正觀。</p>
<p style="margin-left:1em">即第二近處也。初親近處以戒定為體。第二近處以觀智為體。所以融前戒定使圓契實相。乃成妙行也。</p>
</div>
<div class='div-orig'><p>復次菩薩摩訶薩<span class='note-inline'>(至)</span>不顛倒不動不退不轉。</p>
</div>
<div class='div-commentary'><p style="margin-left:1em">一切諸法當體真淨。不受一塵曰空。無動無壞離諸幻妄曰實相。菩薩觀一切法空。如其實相無所加損。故見不顛倒而心無動轉也。見不顛倒即頌所謂亦不分別諸法有無是非等也。心無動轉即頌所謂攝心不動如須彌山也。葢心法本寂相待成搖。由見顛倒則以法為有生有起。故於心有動有轉。若雲駛故月運也。能如實觀則於心不動不退。而了法不生不起。若風止則波澄也。然則心法一也。以倒心觀之則妄境紛拏。以實相觀之則真機自寂。是故修安樂行。貴如實觀。</p>
<p style="margin-left:1em">△二喻明。</p>
</div>
<div class='div-orig'><p>如虗空無所有性<span class='note-inline'>(至)</span>第二親近處。</p>
</div>
<div class='div-commentary'><p style="margin-left:1em">無所有性者。生出起滅名相等性皆無也。名相皆無則詮示不及。故語言道斷。無量無邊言如空之不可窮極也。無礙無障言如空之不可分辨也。實相如是。何言說之能及耶。則凡可說者。但是從緣而有顛倒之法。當知不從緣有不從倒生者。竟不可說也。常如是觀。乃能融前事行。以成妙行。</p>
<p style="margin-left:1em">△三以偈重宣四。</p>
<p style="margin-left:1em">初通頌二處事行。</p>
</div>
<div class='div-orig'><p>爾時世尊欲重此義。而說偈言。</p>
<p>若有菩薩<span class='note-inline'>(至)</span>及親近處。</p>
</div>
<div class='div-commentary'><p style="margin-left:1em">初標次釋。</p>
</div>
<div class='div-orig'><p>常離國王<span class='note-inline'>(至)</span>皆勿親近。</p>
</div>
<div class='div-commentary'><p style="margin-left:1em">此戒離權勢外道兇戲等。三藏學即愚法小教。破戒言無行。名字言無實。戲笑言多僻。著欲言多染。求現滅度。謂不修梵行妄希道果。皆非正人。故勿親近。</p>
</div>
<div class='div-orig'><p>若是人等<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">頌清淨說法也。能無所著。故無所畏。</p>
</div>
<div class='div-orig'><p>寡女處女<span class='note-inline'>(至)</span>皆勿親近。</p>
</div>
<div class='div-commentary'><p style="margin-left:1em">戒離婦女不男惡律也。</p>
</div>
<div class='div-orig'><p>兇險相撲。種種嬉戲。諸婬女等。盡勿親近。</p>
</div>
<div class='div-commentary'><p style="margin-left:1em">牒結前文也。</p>
</div>
<div class='div-orig'><p>莫獨屏處<span class='note-inline'>(至)</span>一心念佛。</p>
</div>
<div class='div-commentary'><p style="margin-left:1em">正身之至也。屏僻處里廛中也。乞食之法。自伏貢高發他仁善。</p>
</div>
<div class='div-orig'><p>是則名為。行處近處。以此二處。能安樂說。</p>
</div>
<div class='div-commentary'><p style="margin-left:1em">雙結也。</p>
<p style="margin-left:1em">△二別頌二處理行二。</p>
<p style="margin-left:1em">初頌行處。</p>
<p style="margin-left:1em">二處理行。長行各連事行而舉。偈文各離事行而頌。文義可辨。</p>
</div>
<div class='div-orig'><p>又復不行<span class='note-inline'>(至)</span>菩薩行處。</p>
</div>
<div class='div-commentary'><p style="margin-left:1em">頌又復於法無所行至不分別等。不行上中下法。謂於三乘法無所行也。</p>
<p style="margin-left:1em">△二頌近處二。</p>
<p style="margin-left:1em">初頌正觀。</p>
</div>
<div class='div-orig'><p>一切諸法<span class='note-inline'>(至)</span>如須彌山。</p>
</div>
<div class='div-commentary'><p style="margin-left:1em">頌觀一切法空如實相不顛倒不動轉等也。真空實相擬心即妄。若復分別有無是非皆顛倒也。</p>
<p style="margin-left:1em">△二頌喻明。</p>
</div>
<div class='div-orig'><p>觀一切法<span class='note-inline'>(至)</span>是名近處。</p>
</div>
<div class='div-commentary'><p style="margin-left:1em">頌如虗空無所有性至無礙無障等。常住一相。謂無生出動退等異也。</p>
<p style="margin-left:1em">△三結頌二處。</p>
</div>
<div class='div-orig'><p>若有比丘<span class='note-inline'>(至)</span>無有怯弱。</p>
</div>
<div class='div-commentary'><p style="margin-left:1em">深造於理故無怯弱。謂無怖畏心能安樂說也。</p>
</div>
<div class='div-orig'><p>菩薩有時<span class='note-inline'>(至)</span>無有怯弱。</p>
</div>
<div class='div-commentary'><p style="margin-left:1em">頌常樂觀如是法相。而釋無怯弱之所以。</p>
<p style="margin-left:1em">△四結頌正身行。</p>
</div>
<div class='div-orig'><p>文殊師利<span class='note-inline'>(至)</span>說法華經。</p>
</div>
<div class='div-commentary'><p style="margin-left:1em">初法即正身行也。</p>
<p style="margin-left:1em">△二正語行二。</p>
<p style="margin-left:1em">初正說長行。</p>
</div>
<div class='div-orig'><p>又文殊師利<span class='note-inline'>(至)</span>若口宣說。</p>
</div>
<div class='div-commentary'><p style="margin-left:1em">應住等者。要心住口說也。心口相應則語行正矣。</p>
</div>
<div class='div-orig'><p>若讀經時<span class='note-inline'>(至)</span>不說他人好惡長短。</p>
</div>
<div class='div-commentary'><p style="margin-left:1em">經有大小乘。人有大小機。以乘對機隨宜難解。故讀經之時易求其過。是以戒之。不慢餘師者。不依大輕小不以圓慢偏也。不說長短者。內以息業外以息諍。此語行之要也。</p>
</div>
<div class='div-orig'><p>於聲聞人亦不稱名說其過惡<span class='note-inline'>(至)</span>令得一切種智。</p>
</div>
<div class='div-commentary'><p style="margin-left:1em">說其過則令失小讚其美則令退大。亦不怨其妨道嫌其鄙劣非唯不出諸口。又亦不生於心。可謂善修安樂心也。由其善修安樂之心無所讚毀怨嫌。故能順其機而導達之。</p>
<p style="margin-left:1em">△二重以偈說二。</p>
<p style="margin-left:1em">初頌語行相。</p>
</div>
<div class='div-orig'><p>爾時世尊欲重宣此義。而說偈言。</p>
<p>菩薩常樂<span class='note-inline'>(至)</span>隨問為說。</p>
</div>
<div class='div-commentary'><p style="margin-left:1em">常樂說法無復俗論。則語行自正。淨身淨衣非好為雅潔。欲稱其心淨與說法淨耳。故曰內外俱淨。安處隨問者。虗<span class='corr'>己</span>應物如鐘待扣也。西方以香油為淨飾。</p>
</div>
<div class='div-orig'><p>若有比丘<span class='note-inline'>(至)</span>咸令歡喜。</p>
</div>
<div class='div-commentary'><p style="margin-left:1em">此依正語順機導達也。懶墮妨於勇猛。懈怠妨於精進。憂惱妨於安樂。菩薩欲依語行說法利物。故除懶墮意離諸憂惱。晝夜常說者。弘法之心無間斷也。</p>
</div>
<div class='div-orig'><p>衣服臥具<span class='note-inline'>(至)</span>安樂供養。</p>
</div>
<div class='div-commentary'><p style="margin-left:1em">所志在法不在物故。不希衣服四事供養。但念說法安樂供養。葢四事供養特為小利。說法供養乃為大利。</p>
</div>
<div class='div-orig'><p>我滅度後<span class='note-inline'>(至)</span>安住忍故。</p>
</div>
<div class='div-commentary'><p style="margin-left:1em">明語行當宗於忍也。說斯經者。內之恚惱憂愁。外之罵怖杖擯諸難自無。為能安住忍故。則忍不可不宗也。諸難自無。所謂必使之無難。</p>
<p style="margin-left:1em">△二頌結顯益。</p>
</div>
<div class='div-orig'><p>智者如是<span class='note-inline'>(至)</span>說不能盡。</p>
</div>
<div class='div-commentary'><p style="margin-left:1em">如是善修者。如上正語之行以修里。善修其心所謂修<span class='corr'>己</span>。能住安樂所謂安安。修<span class='corr'>己</span>安安聖人之徒也。為聖人之徒行聖人之道。則功與道洪。德隨物廣。何可勝窮哉。</p>
<p style="margin-left:1em">△三正意行四。</p>
<p style="margin-left:1em">一息業。</p>
</div>
<div class='div-orig'><p>又文殊師利<span class='note-inline'>(至)</span>亦勿輕罵學佛道者求其長短。</p>
</div>
<div class='div-commentary'><p style="margin-left:1em">嫉妬諂誑下至戲論諸法。皆意地微細邪行。故須正之也。法欲滅時世道交喪邪暴交作。人多嫉諂。則學佛者易見輕罵而求其長短。故戒持經者無懷嫉諂等事。乃因時制行。所以息業也。</p>
</div>
<div class='div-orig'><p>若比丘比丘尼<span class='note-inline'>(至)</span>又亦不應戲論諸法有所諍競。</p>
</div>
<div class='div-commentary'><p style="margin-left:1em">四眾有求三乘者。當隨機與進。輙勿惱之令失善利。從語其人言下皆惱之之事。顛倒分別諸法有無。名戲論諍競。皆為意業。故應息之。</p>
<p style="margin-left:1em">△二起行。</p>
</div>
<div class='div-orig'><p>當於一切眾生起大悲想<span class='note-inline'>(至)</span>於諸菩薩起大師想。</p>
</div>
<div class='div-commentary'><p style="margin-left:1em">悲想則愍其迷淪而思濟也。父想則依其法化而求怙也。師想則景其道行而思齊也。</p>
</div>
<div class='div-orig'><p>於十方諸大菩薩。常應深心恭敬禮拜。</p>
</div>
<div class='div-commentary'><p style="margin-left:1em">為其愍眾行道深心利物故。應深心敬之。</p>
</div>
<div class='div-orig'><p>於一切眾生平等說法<span class='note-inline'>(至)</span>亦不為多說。</p>
</div>
<div class='div-commentary'><p style="margin-left:1em">平等言不黨。順法言稱理。雖彼深愛當量所堪。貴不失人亦不失言。</p>
<p style="margin-left:1em">△三顯益。</p>
</div>
<div class='div-orig'><p>文殊師利<span class='note-inline'>(至)</span>說是法時無能惱亂。</p>
</div>
<div class='div-commentary'><p style="margin-left:1em">此必使無難之効也。</p>
</div>
<div class='div-orig'><p>得好同學共讀誦是經。亦得大眾而來聽受。</p>
</div>
<div class='div-commentary'><p style="margin-left:1em">行是行故。樂而得朋寬而得眾。</p>
</div>
<div class='div-orig'><p>聽<span class='corr'>已</span>能持持<span class='corr'>已</span>能誦<span class='note-inline'>(至)</span>恭敬尊重讚歎。</p>
</div>
<div class='div-commentary'><p style="margin-left:1em">因使法利展轉浸廣。則法雖欲滅而未滅。故應成就。是第三行。</p>
<p style="margin-left:1em">△四重頌三。</p>
<p style="margin-left:1em">初頌息業。</p>
</div>
<div class='div-orig'><p>爾時世尊欲重宣此義。而說偈言。</p>
<p>若欲說是經。當捨嫉恚慢。諂誑邪偽心。常修質直行。</p>
</div>
<div class='div-commentary'><p style="margin-left:1em">此意行之要也。</p>
</div>
<div class='div-orig'><p>不輕蔑於人。亦不戲論法。不令他疑悔。云汝不得佛。</p>
</div>
<div class='div-commentary'><p style="margin-left:1em">頌不惱四眾等。蔑忽也。</p>
<p style="margin-left:1em">△二頌起行。</p>
</div>
<div class='div-orig'><p>是佛子說法<span class='note-inline'>(至)</span>說法無障礙。</p>
</div>
<div class='div-commentary'><p style="margin-left:1em">忍為四行之宗。故每言之。自慈悲於一切<span class='corr'>已</span>下。頌當於一切起大悲想等。</p>
<p style="margin-left:1em">△三頌顯益。</p>
</div>
<div class='div-orig'><p>第三法如是。智者應守護。一心安樂行。無量眾所敬。</p>
</div>
<div class='div-commentary'><p style="margin-left:1em">質直柔忍慈下恭上。安行是道孰不愛敬。</p>
<p style="margin-left:1em">△四大悲行六。</p>
<p style="margin-left:1em">初起行。</p>
</div>
<div class='div-orig'><p>又文殊師利<span class='note-inline'>(至)</span>於非菩薩人中生大悲心。</p>
</div>
<div class='div-commentary'><p style="margin-left:1em">大乘修行。初皆以智正行。終皆以悲成智。故四安樂行先依正智正業。而後起大悲利生也。然或生大慈或生大悲者。慈能與樂悲能愍濟。四眾信解佛法名在家菩薩出家菩薩。闡提不信名非菩薩以能信解故生大慈而與之法樂。以闡提故生大悲而愍其迷失也。</p>
<p style="margin-left:1em">△二愍濟。</p>
</div>
<div class='div-orig'><p>應作是念<span class='note-inline'>(至)</span>令得住是法中。</p>
</div>
<div class='div-commentary'><p style="margin-left:1em">此皆愍其迷失也。隨宜說法即開三顯一之法也。不聞不知不覺言昏迷自障也。不問不信不解言顓蒙自墮也。然彼雖不問不解。而菩薩大悲誓終濟度。</p>
<p style="margin-left:1em">△三離過。</p>
</div>
<div class='div-orig'><p>文殊師利<span class='note-inline'>(至)</span>說是法時無有過失。</p>
</div>
<div class='div-commentary'><p style="margin-left:1em">第四行法回智運悲。總備前行故無過失。</p>
<p style="margin-left:1em">△四獲益。</p>
</div>
<div class='div-orig'><p>常為比丘比丘尼<span class='note-inline'>(至)</span>諸佛神力所護故。</p>
</div>
<div class='div-commentary'><p style="margin-left:1em">慈與悲大故七眾悅服。行與法勝故諸天歸向。難問必有折挫。得其衛護則正念不失。以諸佛所護故諸天不得不護。</p>
<p style="margin-left:1em">△五歎法四。</p>
<p style="margin-left:1em">初歎難遇。</p>
</div>
<div class='div-orig'><p>文殊師利<span class='note-inline'>(至)</span>何況得見受持讀誦。</p>
</div>
<div class='div-commentary'><p style="margin-left:1em">難遇如此。所以愍其不信不解為大失。</p>
<p style="margin-left:1em">△二喻難得二。</p>
<p style="margin-left:1em">初喻。</p>
</div>
<div class='div-orig'><p>文殊師利<span class='note-inline'>(至)</span>起種種兵而往討伐。</p>
</div>
<div class='div-commentary'><p style="margin-left:1em">此喻意明是經所以難聞難見者。為陰魔熾盛多怨難信不妄說故。輪王譬化身佛。諸國譬五陰境。小王譬五陰等魔。不順其命譬無明煩惱未調伏也。以威不行而起兵討伐。譬但以如來知見力無畏法。不能攝伏諸微細惑。故設三乘斷治之法。是謂起種種兵。</p>
</div>
<div class='div-orig'><p>王見兵眾戰有功者<span class='note-inline'>(至)</span>王諸眷屬必大驚怪。</p>
</div>
<div class='div-commentary'><p style="margin-left:1em">此譬三乘之眾能伏陰魔。隨功淺深獲諸法利。唯未與說一乘法也。輪王髻珠用鎮寶位。妄與則王屬驚怪。法華上乘佛佛授手。妄說則眾心驚疑。</p>
<p style="margin-left:1em">△二合。</p>
</div>
<div class='div-orig'><p>文殊師利<span class='note-inline'>(至)</span>如來賢聖諸將與之共戰。</p>
</div>
<div class='div-commentary'><p style="margin-left:1em">如輪王振威小王不順。遂起種種兵。法國土即法界真境。賢聖將指三乘眾也。</p>
</div>
<div class='div-orig'><p>其有功者心亦歡喜<span class='note-inline'>(至)</span>而不為說是法華經。</p>
</div>
<div class='div-commentary'><p style="margin-left:1em">如隨功賞賜而不與髻珠也。無漏根力即五根五力。諸法之財通指道品利用之法。涅槃城即中道止息之權果。</p>
<p style="margin-left:1em">△三喻今得二。</p>
<p style="margin-left:1em">初牒喻。</p>
</div>
<div class='div-orig'><p>文殊師利<span class='note-inline'>(至)</span>不妄與人而今與之。</p>
</div>
<div class='div-commentary'><p style="margin-left:1em">言難信珠者。賜非其宜則大驚怪。</p>
<p style="margin-left:1em">△二牒合。</p>
</div>
<div class='div-orig'><p>如來亦復如是<span class='note-inline'>(至)</span>先所未說而今說之。</p>
</div>
<div class='div-commentary'><p style="margin-left:1em">魔羅此云殺者。謂能興苦難殺人慧命也。煩惱魔為生死因。陰魔死魔為生死果。故滅之破之。即出三界也。多怨為眾魔未伏。難信為群機未淳。</p>
<p style="margin-left:1em">△四顯最勝二。</p>
<p style="margin-left:1em">初再牒。</p>
</div>
<div class='div-orig'><p>文殊師利<span class='note-inline'>(至)</span>久護明珠今乃與之。</p>
</div>
<div class='div-commentary'><p style="margin-left:1em">第一之說如頂上一珠。末後賜與如久待大功。</p>
<p style="margin-left:1em">△二結顯。</p>
</div>
<div class='div-orig'><p>文殊師利<span class='note-inline'>(至)</span>始於今日乃與汝等而敷演之。</p>
</div>
<div class='div-commentary'><p style="margin-left:1em">祕密如藏髻中。最上如在王頂。四十餘年於生死長夜守此待機。故云長夜守護。</p>
<p style="margin-left:1em">△六重頌六。</p>
<p style="margin-left:1em">初頌行本。</p>
</div>
<div class='div-orig'><p>爾時世尊欲重宣此義。而說偈言。</p>
<p>常行忍辱。哀愍一切。乃能演說。佛所讚經。</p>
</div>
<div class='div-commentary'><p style="margin-left:1em">惡世說經多怨難信。當以忍辱哀愍為本。</p>
<p style="margin-left:1em">△二頌起悲。</p>
</div>
<div class='div-orig'><p>後末世時<span class='note-inline'>(至)</span>應生慈悲。</p>
</div>
<div class='div-commentary'><p style="margin-left:1em">△三頌愍濟。</p>
</div>
<div class='div-orig'><p>斯等不聞<span class='note-inline'>(至)</span>令住其中。</p>
</div>
<div class='div-commentary'><p style="margin-left:1em">△四頌歎法三。</p>
<p style="margin-left:1em">初喻難得。</p>
</div>
<div class='div-orig'><p>譬如強力<span class='note-inline'>(至)</span>明珠賜之。</p>
</div>
<div class='div-commentary'><p style="margin-left:1em">諸皆喜賜。獨難髻珠以待大功。</p>
<p style="margin-left:1em">△二頌法合。</p>
</div>
<div class='div-orig'><p>如來亦爾<span class='note-inline'>(至)</span>明珠與之。</p>
</div>
<div class='div-commentary'><p style="margin-left:1em">△三頌最勝。</p>
</div>
<div class='div-orig'><p>此經為尊<span class='note-inline'>(至)</span>為汝等說。</p>
</div>
<div class='div-commentary'><p style="margin-left:1em">△五頌結答。</p>
</div>
<div class='div-orig'><p>我滅度後<span class='note-inline'>(至)</span>如是四法。</p>
</div>
<div class='div-commentary'><p style="margin-left:1em">結答云何能說是經之問也。</p>
<p style="margin-left:1em">△六由行得果三。</p>
<p style="margin-left:1em">初轉障樂果。</p>
<p style="margin-left:1em">能行四行故。讀持是經易克勝果。</p>
</div>
<div class='div-orig'><p>讀是經者<span class='note-inline'>(至)</span>如日之照。</p>
</div>
<div class='div-commentary'><p style="margin-left:1em">常無憂惱顏色鮮白者。轉報障滅順現衰惱也。不生貧窮卑賤醜陋。轉業障滅順生惡業也。眾生樂慕刀毒不加。轉煩惱障滅順後麤報也。智慧光明如日之照。轉無明障滅三際癡暗也。樂慕給使言常享妙樂。口則閉塞言無由發惡。如師子王言障怖永離優遊自在。</p>
<p style="margin-left:1em">△二先見妙果二。</p>
<p style="margin-left:1em">初標。</p>
</div>
<div class='div-orig'><p>若於夢中。但見妙事。</p>
</div>
<div class='div-commentary'><p style="margin-left:1em">持經之人四行功成。當克妙果。<span class='corr'>已</span>定於未形之分。故先於夢中見之。以行純障淨故。無復雜想。但見妙事下舉妙事。</p>
<p style="margin-left:1em">△二釋四。</p>
<p style="margin-left:1em">初見佛說法。</p>
</div>
<div class='div-orig'><p>見諸如來<span class='note-inline'>(至)</span>演說諸法。</p>
</div>
<div class='div-commentary'><p style="margin-left:1em">行純心淨無襍想故。於自他境不離法行故。見佛說法見<span class='corr'>已</span>亦然。</p>
<p style="margin-left:1em">△二蒙佛授記。</p>
</div>
<div class='div-orig'><p>佛為四眾<span class='note-inline'>(至)</span>合掌聽法。</p>
</div>
<div class='div-commentary'><p style="margin-left:1em">△三修證實相。</p>
</div>
<div class='div-orig'><p>又見自身<span class='note-inline'>(至)</span>見十方佛。</p>
<p>諸佛身金色。百福相莊嚴。聞法為人說。常有是好夢。</p>
</div>
<div class='div-commentary'><p style="margin-left:1em">重諷見十方佛之事。以結前起後也。</p>
<p style="margin-left:1em">△四圓成佛道。</p>
</div>
<div class='div-orig'><p>又夢作國王<span class='note-inline'>(至)</span>如煙盡燈滅。</p>
</div>
<div class='div-commentary'><p style="margin-left:1em">此歷見修進成佛始終之行也。諸皆由行得果之先見。是相現前當克是果矣。然皆依夢說者。欲令行人觀一切法空無所有。但以因緣從顛倒生。自雖見佛聞法乃至圓成佛道。皆為夢事了不可得。無有常住亦無起滅。常觀是相。然後於一切處。得真安樂行也。</p>
<p style="margin-left:1em">△三結顯前文。</p>
</div>
<div class='div-orig'><p>若後惡世中。說是第一法。是人得大利。如上諸功德。</p>
</div></div>
<p class='juan'>妙法蓮華經解卷第五之一</p>
<p class='juan'><a id='mulu32' />妙法蓮華經解卷第五之二</p><p class="byline">溫陵開元蓮寺比丘　戒環　解</p>
<div class='div-other'><a id='mulu33' />
<div class='div-orig'><p>妙法蓮華經從地涌出品第十五</p>
</div>
<div class='div-commentary'><p style="margin-left:1em">△四顯迹勸持二。</p>
<p style="margin-left:1em">初略敘科名。</p>
<p style="margin-left:1em">此顯妙法智力所化之迹也。娑婆下界有六萬恒沙菩薩。從無數劫修佛智慧。悉是釋尊所化。常樂靜處勤行精進故。不依人天而住下方空中。以示常樂深智無有障礙也。今為顯此妙迹示作遺模。兼將發起壽量祕說故。從地涌出因以名品。</p>
<p style="margin-left:1em">△二依科解文三。初敘發起二。</p>
<p style="margin-left:1em">初他方請持。</p>
</div>
<div class='div-orig'><p>爾時他方國土<span class='note-inline'>(至)</span>當於此土而廣說之。</p>
</div>
<div class='div-commentary'><p style="margin-left:1em">此法集之眾。欲從他方來此持經。</p>
<p style="margin-left:1em">△二如來不許。</p>
</div>
<div class='div-orig'><p>爾時佛告諸菩薩<span class='note-inline'>(至)</span>護持讀誦廣說此經。</p>
</div>
<div class='div-commentary'><p style="margin-left:1em">佛止之者。非有違拒。為將顯迹顯法故也。顯迹者顯佛所化示彼來儀。顯法者此固圓足無待於外。</p>
<p style="margin-left:1em">△二正顯迹六。初來儀顯妙二。</p>
<p style="margin-left:1em">初來儀。</p>
</div>
<div class='div-orig'><p>佛說是時<span class='note-inline'>(至)</span>同時涌出。</p>
</div>
<div class='div-commentary'><p style="margin-left:1em">深智現前大千不礙。</p>
</div>
<div class='div-orig'><p>是諸菩薩身皆金色<span class='note-inline'>(至)</span>此界虗空中住。</p>
</div>
<div class='div-commentary'><p style="margin-left:1em">在此娑婆界下方空中住。以示常樂深智無有障礙也。</p>
</div>
<div class='div-orig'><p>是諸菩薩聞釋迦牟尼佛所說音聲。從下發來。</p>
</div>
<div class='div-commentary'><p style="margin-left:1em">此以真說彼以心聞。文殊所謂心聞洞十方。</p>
<p style="margin-left:1em">△二顯妙三。</p>
<p style="margin-left:1em">初一多互陳。</p>
</div>
<div class='div-orig'><p>一一菩薩<span class='note-inline'>(至)</span>乃至千萬億那由他分之一。</p>
</div>
<div class='div-commentary'><p style="margin-left:1em">此指沙數自多反少。</p>
</div>
<div class='div-orig'><p>況復千萬億那由他眷屬<span class='note-inline'>(至)</span>三二一弟子者。</p>
</div>
<div class='div-commentary'><p style="margin-left:1em">此指姟數自多反少。</p>
</div>
<div class='div-orig'><p>況復單<span class='corr'>己</span>樂遠離行<span class='note-inline'>(至)</span>算數譬喻所不能知。</p>
</div>
<div class='div-commentary'><p style="margin-left:1em">此指單數自少反多。偈云。單<span class='corr'>己</span>無眷屬其數轉過上。乍而觀之。六萬河沙多於單<span class='corr'>己</span>。詳而觀之。單<span class='corr'>己</span>之數轉過河沙。然則一<span class='corr'>己</span>非寡沙眾非多。法法本體離諸數量。多寡之限特人情妄立耳。此眾來儀所以遣情顯妙也。</p>
<p style="margin-left:1em">△二延促互現。</p>
</div>
<div class='div-orig'><p>是諸菩薩從地出<span class='corr'>已</span><span class='note-inline'>(至)</span>令諸大眾謂如半日。</p>
</div>
<div class='div-commentary'><p style="margin-left:1em">聖人神智方便法門。能延一日以為一劫。能促一劫以為一日。葢道無遷變情有頃久。猶如夢人不移一時而夢歷多歲。則頃久之情初無定也。故聖人對機示現延促而本無延促。所言菩薩讚佛經劫。則於促示延耳。又令大眾謂如半日。則於延現促耳。所以然者。將欲顯發宣示諸佛智慧自在神通之力。使忘延促之情。而深證實相故也。華嚴云。一念普觀無量劫。無去無來亦無住。如是了知三世事。超諸方便成十力。夫能一念普觀無去來住。則了斯延促皆方便耳。</p>
<p style="margin-left:1em">△三通礙互用。</p>
</div>
<div class='div-orig'><p>爾時四眾亦以佛神力故<span class='note-inline'>(至)</span>國土虗空。</p>
</div>
<div class='div-commentary'><p style="margin-left:1em">四眾肉眼礙而非通。而能見無量國土者。假佛通力故也。夫於眾一多互陳。於時延促互現。於見通礙互用者。以明物量無窮時無止分。無常而警發常情。使去其倒心限意。依無礙智圓融妙達。繇是進契壽量祕說。而得入佛慧。成就佛身故也。是故此品事法雖為顯迹勸持。又為壽量引發也。</p>
<p style="margin-left:1em">△二眾首問訊。</p>
</div>
<div class='div-orig'><p>是菩薩眾中有四導師<span class='note-inline'>(至)</span>而說偈言。</p>
<p>世尊安樂<span class='note-inline'>(至)</span>生疲勞耶。</p>
</div>
<div class='div-commentary'><p style="margin-left:1em">問居堪忍與民同患之事也。</p>
<p style="margin-left:1em">△三釋尊敘告。</p>
</div>
<div class='div-orig'><p>爾時世尊於菩薩大眾中<span class='note-inline'>(至)</span>入於佛慧。</p>
</div>
<div class='div-commentary'><p style="margin-left:1em">言世世受化。正顯壽量本門所化。言亦於過去種善。則兼明智勝會中所化。以化緣深故。始見始聞即皆信受。</p>
<p style="margin-left:1em">△四聞風隨喜。</p>
</div>
<div class='div-orig'><p>爾時諸大菩薩而說偈言。</p>
<p>善哉善哉<span class='note-inline'>(至)</span>我等隨喜。</p>
<p>於時世尊讚歎<span class='note-inline'>(至)</span>發隨喜心。</p>
</div>
<div class='div-commentary'><p style="margin-left:1em">△五時眾疑問二。</p>
<p style="margin-left:1em">初此眾疑問三。</p>
<p style="margin-left:1em">初示疑。</p>
</div>
<div class='div-orig'><p>爾時彌勒菩薩<span class='note-inline'>(至)</span>問訊如來。</p>
</div>
<div class='div-commentary'><p style="margin-left:1em">彌勒道同大覺智無不照。以補處示疑。欲利當來之機耳。故後偈云。願佛為未來演說令開解。</p>
<p style="margin-left:1em">△二請問二。</p>
<p style="margin-left:1em">初總問。</p>
</div>
<div class='div-orig'><p>時彌勒菩薩摩訶薩<span class='note-inline'>(至)</span>以偈問曰。</p>
<p>無量千萬億<span class='note-inline'>(至)</span>以何因緣集。</p>
</div>
<div class='div-commentary'><p style="margin-left:1em">總問何來何集。</p>
<p style="margin-left:1em">△二詳問二。</p>
<p style="margin-left:1em">初問何來。</p>
</div>
<div class='div-orig'><p>巨身大神通<span class='note-inline'>(至)</span>為從何所來。</p>
</div>
<div class='div-commentary'><p style="margin-left:1em">容儀挺特智力異常故聳動眾問。下問來儀。</p>
</div>
<div class='div-orig'><p>一一諸菩薩<span class='note-inline'>(至)</span>億萬分之一。</p>
</div>
<div class='div-commentary'><p style="margin-left:1em">此頌沙數自多反少。</p>
</div>
<div class='div-orig'><p>千萬那由他<span class='note-inline'>(至)</span>乃至三二一。</p>
</div>
<div class='div-commentary'><p style="margin-left:1em">此頌姟數自多反少。</p>
</div>
<div class='div-orig'><p>單<span class='corr'>己</span>無眷屬。樂於獨處者。俱來至佛所。其數轉過上。</p>
</div>
<div class='div-commentary'><p style="margin-left:1em">此頌單數自少反多。</p>
</div>
<div class='div-orig'><p>如是諸大眾<span class='note-inline'>(至)</span>修習何佛道。</p>
</div>
<div class='div-commentary'><p style="margin-left:1em">見其頗多疑。非一世一佛所化。故詳問之。</p>
</div>
<div class='div-orig'><p>如是諸菩薩<span class='note-inline'>(至)</span>國土之名號。</p>
</div>
<div class='div-commentary'><p style="margin-left:1em">結問何來也。</p>
<p style="margin-left:1em">△二問何集。</p>
</div>
<div class='div-orig'><p>我常遊諸國<span class='note-inline'>(至)</span>願說其因緣。</p>
</div>
<div class='div-commentary'><p style="margin-left:1em">△三請決。</p>
</div>
<div class='div-orig'><p>今此之大會<span class='note-inline'>(至)</span>唯願決眾疑。</p>
</div>
<div class='div-commentary'><p style="margin-left:1em">△二他眾疑問。</p>
</div>
<div class='div-orig'><p>爾時釋迦牟尼分身諸佛<span class='note-inline'>(至)</span>汝等自當因是得聞。</p>
</div>
<div class='div-commentary'><p style="margin-left:1em">各白其佛白分身也。</p>
<p style="margin-left:1em">△六釋尊顯答三。</p>
<p style="margin-left:1em">初開許。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>諸佛威猛大勢之力。</p>
</div>
<div class='div-commentary'><p style="margin-left:1em">彌勒姓也。號阿逸多。此云無能勝。大事者。智慧神通奮迅威猛所化多眾之事也。將欲宣示先令被精進鎧等者。戒使勇銳諦聽無以趣深而生疑退也。下云。我於娑婆得菩提<span class='corr'>已</span>。教化成就如是多眾。即總宣示。廣在後文也。宣示諸佛智慧。即壽量偈云。我智力如是慧光照無量是也。諸佛自在神通。即方便現涅槃而實不滅度是也。師子奮迅之力。即常說法教化無數億眾生是也。威猛大勢之力。即令顛倒眾生雖近而不見是也。此宣釋迦化跡。而言諸佛者。佛佛道同故。</p>
</div>
<div class='div-orig'><p>爾時世尊欲重宣此義。而說偈言。</p>
<p>當精進一心<span class='note-inline'>(至)</span>汝等一心聽。</p>
</div>
<div class='div-commentary'><p style="margin-left:1em">出信力者勉今發信。住忍善者戒令勿退。即令被進鎧發堅固意也。</p>
<p style="margin-left:1em">△二正答。</p>
</div>
<div class='div-orig'><p>爾時世尊說此偈<span class='corr'>已</span><span class='note-inline'>(至)</span>調伏其心令發道意。</p>
</div>
<div class='div-commentary'><p style="margin-left:1em">答誰說法教化。從誰初發心。</p>
</div>
<div class='div-orig'><p>此諸菩薩皆於是娑婆世界之下。此界虗空中住。</p>
</div>
<div class='div-commentary'><p style="margin-left:1em">答願說所從國土名號。</p>
</div>
<div class='div-orig'><p>於諸經典讀誦通利。思惟分別正憶念。</p>
</div>
<div class='div-commentary'><p style="margin-left:1em">稱其德也。於諸經典能讀以取其理。誦以通其義。思惟以精之。正念以持之。則其德足稱矣。</p>
</div>
<div class='div-orig'><p>阿逸多<span class='note-inline'>(至)</span>一心精進求無上慧。</p>
</div>
<div class='div-commentary'><p style="margin-left:1em">釋所以住下方空中之意。</p>
<p style="margin-left:1em">△三頌答。</p>
</div>
<div class='div-orig'><p>爾時世尊欲重宣此義。而說偈言。</p>
<p>阿逸汝當知<span class='note-inline'>(至)</span>令發大道心。</p>
</div>
<div class='div-commentary'><p style="margin-left:1em">頌答誰為教化。從誰發心。</p>
</div>
<div class='div-orig'><p>此等是我子<span class='note-inline'>(至)</span>學習我道法。</p>
</div>
<div class='div-commentary'><p style="margin-left:1em">頌答受持誰經修習何道。</p>
</div>
<div class='div-orig'><p>晝夜常精進。為求佛道故。在娑婆世界。下方空中住。</p>
</div>
<div class='div-commentary'><p style="margin-left:1em">頌答願說所從國土名號。</p>
</div>
<div class='div-orig'><p>志念力堅固。常勤求智慧。說種種妙法。其心無所畏。</p>
</div>
<div class='div-commentary'><p style="margin-left:1em">頌德也。</p>
</div>
<div class='div-orig'><p>我於伽耶城<span class='note-inline'>(至)</span>悉當得成佛。</p>
</div>
<div class='div-commentary'><p style="margin-left:1em">答本末因緣也。意若近跡實指遠因。摩竭陀國西南。度尼連河至伽耶城。又數里至菩提山。有畢鉢羅樹。佛坐其下成道。</p>
</div>
<div class='div-orig'><p>我今說實語。汝等一心信。我從久遠來。教化是等眾。</p>
</div>
<div class='div-commentary'><p style="margin-left:1em">結答也。</p>
<p style="margin-left:1em">△三執迹生疑五。</p>
<p style="margin-left:1em">初敘疑。</p>
</div>
<div class='div-orig'><p>爾時彌勒菩薩摩訶薩<span class='note-inline'>(至)</span>令住阿耨多羅三藐三菩提。</p>
</div>
<div class='div-commentary'><p style="margin-left:1em">迷壽量遠因。故有此疑。</p>
</div>
<div class='div-orig'><p>即白佛言<span class='note-inline'>(至)</span>如此之事世所難信。</p>
</div>
<div class='div-commentary'><p style="margin-left:1em">執伽耶近迹。故有此難。</p>
<p style="margin-left:1em">△二設喻。</p>
</div>
<div class='div-orig'><p>譬如有人色美髮黑<span class='note-inline'>(至)</span>是事難信。</p>
</div>
<div class='div-commentary'><p style="margin-left:1em">父少譬釋尊闡化之近。子老譬涌出成德之久。化近迹久理不相當。必言二十五及百歲者。取其少猶未壯老<span class='corr'>已</span>過耆。益見相違也。</p>
<p style="margin-left:1em">△三合顯。</p>
</div>
<div class='div-orig'><p>佛亦如是<span class='note-inline'>(至)</span>乃能作此大功德事。</p>
</div>
<div class='div-commentary'><p style="margin-left:1em">得佛未久合父少也。而此大眾至甚為希有合子老也。今日世尊至能作大事合相違也。善入出住者。於無量三昧或入或出或住。妙用自在。</p>
<p style="margin-left:1em">△四請決。</p>
</div>
<div class='div-orig'><p>我等雖復信佛隨宜所說<span class='note-inline'>(至)</span>亦不生疑。</p>
</div>
<div class='div-commentary'><p style="margin-left:1em">△五偈諷四。</p>
<p style="margin-left:1em">初頌敘疑。</p>
</div>
<div class='div-orig'><p>爾時彌勒菩薩欲重宣此義。而說偈言。</p>
<p>佛昔從釋種<span class='note-inline'>(至)</span>如實分別說。</p>
</div>
<div class='div-commentary'><p style="margin-left:1em">執近迹疑遠緣。而致問也。</p>
<p style="margin-left:1em">△二頌設喻。</p>
</div>
<div class='div-orig'><p>譬如少壯人<span class='note-inline'>(至)</span>舉世所不信。</p>
</div>
<div class='div-commentary'><p style="margin-left:1em">所謂寂場少父。寂光老兒。</p>
<p style="margin-left:1em">△三頌合顯。</p>
</div>
<div class='div-orig'><p>世尊亦如是<span class='note-inline'>(至)</span>於下空中住。</p>
</div>
<div class='div-commentary'><p style="margin-left:1em">從志固無怯<span class='corr'>已</span>下。皆頌老成之德。</p>
<p style="margin-left:1em">△四頌請決。</p>
</div>
<div class='div-orig'><p>我等從佛聞<span class='note-inline'>(至)</span>而住不退地。</p>
</div></div>
<div class='div-other'><a id='mulu34' />
<div class='div-orig'><p>妙法蓮華經如來壽量品第十六</p>
</div>
<div class='div-commentary'><p style="margin-left:1em">△五顯本勸持二。</p>
<p style="margin-left:1em">初略釋科名。</p>
<p style="margin-left:1em">前品顯迹而滯者迷本。故情疑久近見起生滅。欲契如實本際難矣。故此顯本釋其疑滯。使知如來本無生滅。伽耶之化特為機。所受之命稱性無量。故曰如來壽量品。文云。如來如實知見三界之相。無有生死退出。亦無在世滅度。後云。其有菩薩聞說壽量即能信受。願於未來長壽度生。至坐道場說壽亦爾。意明本迹一如世相常住。稱性之壽人皆有之。苟能正信順受。不以生滅心行而自夭閼。則三界之相可如實知。遂能現壽量以存存。示生滅而化化。智力神用與如來等矣。故曰顯本勸持。</p>
<p style="margin-left:1em">△二依文正釋三。初敘發起二。</p>
<p style="margin-left:1em">初告眾發信。</p>
</div>
<div class='div-orig'><p>爾時佛告諸菩薩<span class='note-inline'>(至)</span>汝等當信解如來誠諦之語。</p>
</div>
<div class='div-commentary'><p style="margin-left:1em">以壽量之本趣深難信。故再三發之。心實曰誠。言當曰諦。</p>
<p style="margin-left:1em">△二深信勤請。</p>
</div>
<div class='div-orig'><p>是時菩薩大眾彌勒為首<span class='note-inline'>(至)</span>我等當信受佛語。</p>
</div>
<div class='div-commentary'><p style="margin-left:1em">△二正顯本三。初正說壽量三。</p>
<p style="margin-left:1em">初正說。</p>
</div>
<div class='div-orig'><p>爾時世尊<span class='note-inline'>(至)</span>如來祕密神通之力。</p>
</div>
<div class='div-commentary'><p style="margin-left:1em">應量非量現滅不滅。天人莫測。是謂祕密神力。</p>
</div>
<div class='div-orig'><p>一切世間天人<span class='note-inline'>(至)</span>無量無邊百千萬億那由他劫。</p>
</div>
<div class='div-commentary'><p style="margin-left:1em">但見其迹本實無量。</p>
<p style="margin-left:1em">△二喻明。</p>
</div>
<div class='div-orig'><p>譬如五百千萬億那由他阿僧祇<span class='note-inline'>(至)</span>知其數不。</p>
</div>
<div class='div-commentary'><p style="margin-left:1em">並如智勝塵墨之喻。</p>
</div>
<div class='div-orig'><p>彌勒菩薩等<span class='note-inline'>(至)</span>百千萬億那由他阿僧祇劫。</p>
</div>
<div class='div-commentary'><p style="margin-left:1em">正明佛壽無量也。諸佛壽量悉皆無量。眾生壽量亦復如是。但迷真智故妄逐生死。如一墮地獄至無數劫。豈非無量壽耶。苟不迷墮則與佛無別矣。</p>
<p style="margin-left:1em">△三顯常。</p>
</div>
<div class='div-orig'><p>自從是來<span class='note-inline'>(至)</span>導利眾生。</p>
</div>
<div class='div-commentary'><p style="margin-left:1em">自從是來。謂從塵劫成佛<span class='corr'>已</span>來言常在此。又在餘處。則不唯身相常住。亦顯國土常住也。是知娑婆及萬億國無非淨土。同一法界未常壞滅。其有壞滅皆別業妄見也。</p>
<p style="margin-left:1em">△二釋疑顯本三。初徵古釋疑二。</p>
<p style="margin-left:1em">初徵受記入滅。</p>
</div>
<div class='div-orig'><p>諸善男子<span class='note-inline'>(至)</span>如是皆以方便分別。</p>
</div>
<div class='div-commentary'><p style="margin-left:1em">既曰成佛之久常在利生。而中間自說於然燈佛所得法受記等事。疑若近迹。又復現言當入涅槃。疑非常在。此皆隨機方便之說耳。</p>
<p style="margin-left:1em">△二徵隨應異迹。</p>
</div>
<div class='div-orig'><p>諸善男子<span class='note-inline'>(至)</span>能令眾生發歡喜心。</p>
</div>
<div class='div-commentary'><p style="margin-left:1em">信等諸根。謂信根智根等也。觀利根即現長年說大法。觀鈍根即現劣應示涅槃。所以名字有不同。年紀有大小。說法有種種。皆為隨機利導發其善心耳。</p>
<p style="margin-left:1em">△二徵今釋疑二。</p>
<p style="margin-left:1em">初徵本迹。</p>
</div>
<div class='div-orig'><p>諸善男子<span class='note-inline'>(至)</span>令入佛道作如是說。</p>
</div>
<div class='div-commentary'><p style="margin-left:1em">迹少出家本久成佛。</p>
<p style="margin-left:1em">△二徵教說。</p>
</div>
<div class='div-orig'><p>諸善男子<span class='note-inline'>(至)</span>諸所言說皆實不虗。</p>
</div>
<div class='div-commentary'><p style="margin-left:1em">所演經典說雖異同。理無不實也。<span class='corr'>己</span>謂釋迦。他謂諸佛。說見於言。示見於行。</p>
</div>
<div class='div-orig'><p>所以者何<span class='note-inline'>(至)</span>所作佛事未曾暫廢。</p>
</div>
<div class='div-commentary'><p style="margin-left:1em">釋上理無不實而說有異同也。三界萬法不容擬心。以眾生妄見則種種紛紜。以如來實見則一切真寂。無有生死乃至滅度者。不以生滅相見也。不如三界見於三界者。不以往來相見也。既明見無滯則宜無異說。特以眾生性欲行想之心種種不同故。說示教化之迹亦種種不同也。所作佛事。指說示不同之事。</p>
<p style="margin-left:1em">△三結顯。</p>
</div>
<div class='div-orig'><p>如是我成佛<span class='corr'>已</span>來甚大久遠<span class='note-inline'>(至)</span>常住不滅。</p>
</div>
<div class='div-commentary'><p style="margin-left:1em">△三明權顯本四。</p>
<p style="margin-left:1em">初唱滅善權。</p>
</div>
<div class='div-orig'><p>諸善男子<span class='note-inline'>(至)</span>如來以是方便教化眾生。</p>
</div>
<div class='div-commentary'><p style="margin-left:1em">敘唱滅意也。</p>
</div>
<div class='div-orig'><p>所以者何<span class='note-inline'>(至)</span>是故如來以方便說。</p>
</div>
<div class='div-commentary'><p style="margin-left:1em">釋唱滅意也。貧窮下賤言乏功德財。憶想妄見為生死網。即見惑思惑也。</p>
<p style="margin-left:1em">△二深慈警䇿。</p>
</div>
<div class='div-orig'><p>比丘當知<span class='note-inline'>(至)</span>而言滅度。</p>
</div>
<div class='div-commentary'><p style="margin-left:1em">言難值遇乃警之令渴仰種善也。</p>
</div>
<div class='div-orig'><p>又善男子。諸佛如來法皆如是為度眾生皆實不虗。</p>
</div>
<div class='div-commentary'><p style="margin-left:1em">明諸佛利生善權皆如是也。</p>
<p style="margin-left:1em">△三喻明權意八。</p>
<p style="margin-left:1em">初立譬之本。</p>
</div>
<div class='div-orig'><p>譬如良醫智慧聰達<span class='note-inline'>(至)</span>若十二十乃至百數。</p>
</div>
<div class='div-commentary'><p style="margin-left:1em">佛如醫師。教如醫方。理如妙藥。種種性欲行想分別。是謂眾病。佛能以若干緣喻。隨其所宜發藥而蠲除之。是謂良醫善治也。火宅之子對三乘言。故數止三十。良醫之子對眾生言。故兼至百數。</p>
<p style="margin-left:1em">△二喻背覺合塵。</p>
</div>
<div class='div-orig'><p>以有事緣遠至餘國<span class='note-inline'>(至)</span>藥發悶亂宛轉於地。</p>
</div>
<div class='div-commentary'><p style="margin-left:1em">醫師遠適而諸子飲毒。猶宅主近出而其家失火也。飲他毒藥喻隨順邪法。宛轉於地喻輪墮諸趣。</p>
<p style="margin-left:1em">△三喻佛慈垂化。</p>
</div>
<div class='div-orig'><p>是時其父還來歸家<span class='note-inline'>(至)</span>無復眾患。</p>
</div>
<div class='div-commentary'><p style="margin-left:1em">三界之家佛所舊化故云來歸。彼中邪毒深者失其良心。淺者雖或未失。亦為惡習所障。未能親造覺體。故云遙見。願賜壽命即冀不夭閼於橫邪也。發藥除苦即令其斷惑而證真也。依諸佛經濟之方。求聖賢斷治之藥。顯性空之真色。示戒定之五香。品乳酪之五味。無不具足也。擣者折剛為柔。篩者化麤入細。和合令服則無矯拂之失。色味香美則無瞑眩之毒。聖人病人之病憂人之憂。調御之德葢見於此。</p>
<p style="margin-left:1em">△四喻化有易難。</p>
</div>
<div class='div-orig'><p>其諸子中不失心者<span class='note-inline'>(至)</span>而謂不美。</p>
</div>
<div class='div-commentary'><p style="margin-left:1em">△五喻權巧示滅。</p>
</div>
<div class='div-orig'><p>父作是念<span class='note-inline'>(至)</span>遣使還告汝父<span class='corr'>已</span>死。</p>
</div>
<div class='div-commentary'><p style="margin-left:1em">留藥喻遺教。去國喻示滅。</p>
<p style="margin-left:1em">△六喻感悟從化。</p>
</div>
<div class='div-orig'><p>是時諸子聞父背喪<span class='note-inline'>(至)</span>即取服之毒病皆愈。</p>
</div>
<div class='div-commentary'><p style="margin-left:1em">人情常忽於所賴。常感於去思。</p>
<p style="margin-left:1em">△七喻障盡見佛。</p>
</div>
<div class='div-orig'><p>其父聞子悉<span class='corr'>已</span>得差。尋便來歸咸使見之。</p>
</div>
<div class='div-commentary'><p style="margin-left:1em">水澄月現亦何去來。</p>
<p style="margin-left:1em">△八覈審誕信。</p>
</div>
<div class='div-orig'><p>諸善男子於意云何<span class='note-inline'>(至)</span>不也世尊。</p>
</div>
<div class='div-commentary'><p style="margin-left:1em">△四以法合顯。</p>
</div>
<div class='div-orig'><p>佛言我亦如是<span class='note-inline'>(至)</span>亦無有能如法說我虗妄過者。</p>
</div>
<div class='div-commentary'><p style="margin-left:1em">導迷貴權於法無過。</p>
<p style="margin-left:1em">△三以偈宣二。初頌正說顯本二。</p>
<p style="margin-left:1em">初頌壽量無量。</p>
</div>
<div class='div-orig'><p>爾時世尊欲重宣此義。而說偈言。</p>
<p>自我得佛來。所經諸劫數。無量百千萬。億載阿僧祇。</p>
</div>
<div class='div-commentary'><p style="margin-left:1em">△二頌真化常住。</p>
</div>
<div class='div-orig'><p>常說法教化。無數億眾生。令入於佛道。爾來無量劫。</p>
</div>
<div class='div-commentary'><p style="margin-left:1em">△二頌明權顯本五。</p>
<p style="margin-left:1em">初頌唱滅善權。</p>
</div>
<div class='div-orig'><p>為度眾生故。方便現涅槃。而實不滅度。常住此說法。</p>
</div>
<div class='div-commentary'><p style="margin-left:1em">此總舉善權。下詳述權意。</p>
</div>
<div class='div-orig'><p>我常住於此<span class='note-inline'>(至)</span>現有滅不滅。</p>
</div>
<div class='div-commentary'><p style="margin-left:1em">雖近不見所以伏憍恣也。令生渴仰所以發厭怠也。</p>
</div>
<div class='div-orig'><p>餘國有眾生<span class='note-inline'>(至)</span>但謂我滅度。</p>
</div>
<div class='div-commentary'><p style="margin-left:1em">敬信之心如聲。說法之慈如響。聲有彼此響無生滅。但應於彼如此。不聞故謂之滅耳。葢聖人雖有權應之迹。實無權應之心。如響而<span class='corr'>已</span>。</p>
<p style="margin-left:1em">△二頌隱顯常化五。</p>
<p style="margin-left:1em">初頌隱顯之意。</p>
</div>
<div class='div-orig'><p>我見諸眾生<span class='note-inline'>(至)</span>乃出為說法。</p>
</div>
<div class='div-commentary'><p style="margin-left:1em">饑然後甘食。渴然後甘飲。</p>
<p style="margin-left:1em">△二頌所依淨土。</p>
</div>
<div class='div-orig'><p>神通力如是。於阿僧祇劫。常在靈鷲山。及餘諸住處。</p>
</div>
<div class='div-commentary'><p style="margin-left:1em">△三頌即壞而存。</p>
</div>
<div class='div-orig'><p>眾生見劫盡<span class='note-inline'>(至)</span>散佛及大眾。</p>
</div>
<div class='div-commentary'><p style="margin-left:1em">大火所燒此土安隱。其何土耶。即實報淨土亦曰性土也。言常在靈山則不離娑婆化土。而能不壞者報化一土爾。依妄業所現故有成與壞。依實報所現故無成與壞。成壞之相楞嚴所謂別業妄見。譬如目眚妄見燈影。彼非眚人雖同不見。所以眾生見燒而我常安隱也。自我求之。所謂性土不離自性。所謂靈山不離<span class='corr'>己</span>靈。非形非器故劫火莫燒。亘古亘今故常在不滅。達斯妙旨則壽量淨土竿事皆備於我。而不疑於佛矣。</p>
<p style="margin-left:1em">△四頌隨緣感變。</p>
</div>
<div class='div-orig'><p>我淨土不毀。而眾見燒盡。憂怖諸苦惱。如是悉充滿。</p>
</div>
<div class='div-commentary'><p style="margin-left:1em">所謂別業妄見。</p>
</div>
<div class='div-orig'><p>是諸罪眾生<span class='note-inline'>(至)</span>為說佛難值。</p>
</div>
<div class='div-commentary'><p style="margin-left:1em">以罪業背佛。即惡緣同感者。以修德見我。則善業同感者。由其或背或見故。佛或說壽量或說難值。但應彼緣曾無定迹。</p>
<p style="margin-left:1em">△五頌結上勸信。</p>
</div>
<div class='div-orig'><p>我智力如是<span class='note-inline'>(至)</span>佛語實不虗。</p>
</div>
<div class='div-commentary'><p style="margin-left:1em">智照無量壽命無數。乃久修淨業之實報。非虗說示也。</p>
<p style="margin-left:1em">△三頌喻明。</p>
</div>
<div class='div-orig'><p>如醫善方便。為治狂子故。實在而言死。無能說虗妄。</p>
</div>
<div class='div-commentary'><p style="margin-left:1em">△四頌合顯。</p>
</div>
<div class='div-orig'><p>我亦為世父<span class='note-inline'>(至)</span>墮於惡道中。</p>
</div>
<div class='div-commentary'><p style="margin-left:1em">苦患即妄纏惡業。顛倒即妄見生死。</p>
</div>
<div class='div-orig'><p>我常知眾生。行道不行道。隨所應可度。為說種種法。</p>
</div>
<div class='div-commentary'><p style="margin-left:1em">頌是故如來以方便說。</p>
<p style="margin-left:1em">△五總結前義。</p>
</div>
<div class='div-orig'><p>每自作是意。以何令眾生。得入無上慧。速成就佛身。</p>
</div>
<div class='div-commentary'><p style="margin-left:1em">每思方便利導群機故。或說壽量以發其慧。或現涅槃以感其情。皆欲速成故也。</p>
</div></div>
<p class='juan'>妙法蓮華經解卷第五之二</p>
<p class='juan'><a id='mulu35' />妙法蓮華經解卷第五之三</p><p class="byline">溫陵開元蓮寺比丘　戒環　解</p>
<div class='div-other'><a id='mulu36' />
<div class='div-orig'><p>妙法蓮華經分別功德品第十七</p>
</div>
<div class='div-commentary'><p style="margin-left:1em">△六聞法獲益二。</p>
<p style="margin-left:1em">初略敘科名。</p>
<p style="margin-left:1em">時會欽聞壽量祕說。而造道證性淺深不同。佛為隨根稱揚之。故曰分別功德。文五。</p>
<p style="margin-left:1em">△二依科隨釋五。</p>
<p style="margin-left:1em">初經家標敘。</p>
</div>
<div class='div-orig'><p>爾時大會聞佛說壽命劫數<span class='note-inline'>(至)</span>得大饒益。</p>
</div>
<div class='div-commentary'><p style="margin-left:1em">得大饒益如下所說。</p>
<p style="margin-left:1em">△二如來分別三。</p>
<p style="margin-left:1em">初入道功德。</p>
</div>
<div class='div-orig'><p>於時世尊告彌勒菩薩<span class='note-inline'>(至)</span>得無生法忍。</p>
</div>
<div class='div-commentary'><p style="margin-left:1em">因聞壽量了無生滅。以無生法忍可成行。而無了無忍名為法忍。忍者行之成名。</p>
</div>
<div class='div-orig'><p>復有千倍菩薩摩訶薩。得聞持陀羅尼門。</p>
</div>
<div class='div-commentary'><p style="margin-left:1em">一聞千悟得大總持。諸餘總持自此而出。故謂之門。如圓覺陀羅尼門流出一切。</p>
</div>
<div class='div-orig'><p>復有一世界微塵數菩薩摩訶薩。得樂說無礙辨才。</p>
</div>
<div class='div-commentary'><p style="margin-left:1em">造道自得左右逢原。故能樂說無礙。即四無礙辨之總也。四辨。一法。二義。三詞。四樂說。</p>
</div>
<div class='div-orig'><p>復有一世界<span class='note-inline'>(至)</span>得百千萬億無量旋陀羅尼。</p>
</div>
<div class='div-commentary'><p style="margin-left:1em">於一切法反本還源。方便利生逆順自在。名百千萬億無量旋陀羅尼。</p>
</div>
<div class='div-orig'><p>復有三千大千世界<span class='note-inline'>(至)</span>能轉不退法輪。</p>
</div>
<div class='div-commentary'><p style="margin-left:1em">入正位說正法。逈超二乘無復退轉。</p>
</div>
<div class='div-orig'><p>復有二千中國土<span class='note-inline'>(至)</span>能轉清淨法輪。</p>
</div>
<div class='div-commentary'><p style="margin-left:1em">即言辭相寂一乘妙法也。從聞持陀羅尼至此。皆地上菩薩之德。十地論云。得陀羅尼菩薩在五地。</p>
<p style="margin-left:1em">△二得果功德。</p>
</div>
<div class='div-orig'><p>復有小千國土微塵數菩薩<span class='note-inline'>(至)</span>三藐三菩提。</p>
</div>
<div class='div-commentary'><p style="margin-left:1em">此約隨根得果遠近也。八生等者。以超入聖位。如初生佛家之生。非出沒生死之生也。初言八生謂超入四地。取妙覺之位有八。故曰餘各八生在當得成佛道。次言四生謂超入八地。取妙覺之位有四。三生二生謂九地十地。一生即超入等覺。取妙覺一間耳。故曰餘有一生在當成一切智也。如來壽量即本覺不壞之實相。悟是實相則無不了達。故會眾聞說隨根各證。</p>
<p style="margin-left:1em">△三發心功德。</p>
</div>
<div class='div-orig'><p>復有八世界微塵數眾生<span class='note-inline'>(至)</span>三菩提心。</p>
</div>
<div class='div-commentary'><p style="margin-left:1em">聞實報理發正因心也。先舉入道得果之菩薩。後舉隨喜發心之眾生。乃事之序。而舊以此文合在初列。又廣配十信十住等位文理互違。今不必配。問壽量之法一也。古今之性同也。昔者眾生一聞遂得法忍。菩薩深達遂成佛道。而數比沙塵今幾何也。曰今之聞者以大千計之真若沙塵。果亦深達則得忍成佛不讓在昔。唯其不能深信深達耳。</p>
<p style="margin-left:1em">△三妙瑞助顯。</p>
</div>
<div class='div-orig'><p>佛說是諸菩薩摩訶薩<span class='note-inline'>(至)</span>歌無量頌讚歎諸佛。</p>
</div>
<div class='div-commentary'><p style="margin-left:1em">諸瑞皆從空雨徧於九方。乃助顯壽量法利。如空無邊不可得而思議也。故彌勒讚曰世尊說壽量不可思議法。多有所饒益如虗空無邊。言九方者除下方非法會所。菩薩執幡上至梵天。言其滿空供養讚歎也。</p>
<p style="margin-left:1em">△四彌勒偈讚四。</p>
<p style="margin-left:1em">初頌敘讚法利。</p>
</div>
<div class='div-orig'><p>爾時彌勒菩薩從座而起<span class='note-inline'>(至)</span>而說偈言。</p>
<p>佛說希有法<span class='note-inline'>(至)</span>歡喜充徧身。</p>
</div>
<div class='div-commentary'><p style="margin-left:1em">△二頌別功德三。</p>
<p style="margin-left:1em">初頌入道功德。</p>
</div>
<div class='div-orig'><p>或住不退地<span class='note-inline'>(至)</span>清淨之法輪。</p>
</div>
<div class='div-commentary'><p style="margin-left:1em">△二頌得果功德。</p>
</div>
<div class='div-orig'><p>復有小千界<span class='note-inline'>(至)</span>當成一切智。</p>
</div>
<div class='div-commentary'><p style="margin-left:1em">隨數謂隨四三二數也。</p>
</div>
<div class='div-orig'><p>如是等眾生。聞佛壽長遠。得無量無漏。清淨之果報。</p>
</div>
<div class='div-commentary'><p style="margin-left:1em">稱實報法故。無漏清淨。</p>
<p style="margin-left:1em">△三頌發心功德。</p>
</div>
<div class='div-orig'><p>復有八世界。微塵數眾生。聞佛說壽命。皆發無上心。</p>
</div>
<div class='div-commentary'><p style="margin-left:1em">△三頌妙瑞助顯。</p>
</div>
<div class='div-orig'><p>世尊說無量<span class='note-inline'>(至)</span>歌詠諸如來。</p>
</div>
<div class='div-commentary'><p style="margin-left:1em">由其法利如空無邊。故感瑞亦爾。</p>
<p style="margin-left:1em">△四頌結讚所顯。</p>
</div>
<div class='div-orig'><p>如是種種事<span class='note-inline'>(至)</span>以助無上心。</p>
</div>
<div class='div-commentary'><p style="margin-left:1em">結讚妙瑞所顯之意。由十方諸天聞佛壽量廣獲饒益故各具善根。雨諸妙瑞以自表助無上道心也。</p>
<p style="margin-left:1em">△五校量後益五。初生信益二。</p>
<p style="margin-left:1em">初宣揚信福。</p>
</div>
<div class='div-orig'><p>爾時佛告彌勒菩薩摩訶薩<span class='note-inline'>(至)</span>所得功德無有限量。</p>
</div>
<div class='div-commentary'><p style="margin-left:1em">解壽量說。即得不壞體證真常用。故功無限量。</p>
</div>
<div class='div-orig'><p>若有善男子善女人<span class='note-inline'>(至)</span>乃至筭數譬喻所不能知。</p>
</div>
<div class='div-commentary'><p style="margin-left:1em">如來壽量乃智力慧光久修所得。能一念信則為<span class='corr'>已</span>具般若智因。故五度深功莫比。</p>
</div>
<div class='div-orig'><p>若善男子善女人有<span class='note-inline'>(至)</span>無有是處。</p>
</div>
<div class='div-commentary'><p style="margin-left:1em"><span class='corr'>已</span>具正因故。有進無退。</p>
<p style="margin-left:1em">△二重頌信福五。</p>
<p style="margin-left:1em">初標頌五度。</p>
</div>
<div class='div-orig'><p>爾時世尊欲重宣此義。而說偈言。</p>
<p>若人求佛慧。於八十萬億。那由他劫數。行五波羅蜜。</p>
</div>
<div class='div-commentary'><p style="margin-left:1em">△二別頌五度六。</p>
<p style="margin-left:1em">初施。</p>
</div>
<div class='div-orig'><p>於是諸劫中<span class='note-inline'>(至)</span>以迴向佛道。</p>
</div>
<div class='div-commentary'><p style="margin-left:1em">△二戒。</p>
</div>
<div class='div-orig'><p>若復持禁戒。清淨無缺漏。求於無上道。諸佛之所歎。</p>
</div>
<div class='div-commentary'><p style="margin-left:1em">△三忍。</p>
</div>
<div class='div-orig'><p>若復行忍辱<span class='note-inline'>(至)</span>如是悉能忍。</p>
</div>
<div class='div-commentary'><p style="margin-left:1em">△四進。</p>
</div>
<div class='div-orig'><p>若復勤精進。志念常堅固。於無量億劫。一心不懈息。</p>
</div>
<div class='div-commentary'><p style="margin-left:1em">△五禪。</p>
</div>
<div class='div-orig'><p>又於無數劫<span class='note-inline'>(至)</span>盡諸禪定際。</p>
</div>
<div class='div-commentary'><p style="margin-left:1em">一心福即禪波羅蜜也。一切智即心之極造。禪定際即道之極造。</p>
<p style="margin-left:1em">△六結。</p>
</div>
<div class='div-orig'><p>是人於百千。萬億劫數中。行此諸功德。如上之所說。</p>
</div>
<div class='div-commentary'><p style="margin-left:1em">△三頌校信福。</p>
</div>
<div class='div-orig'><p>有善男女等<span class='note-inline'>(至)</span>其福為如此。</p>
</div>
<div class='div-commentary'><p style="margin-left:1em">一念之信福過五度。然當悉無疑悔福乃如此。正法華云。當棄捐猶豫。諸著思想事。信樂大法義。其福為若斯。</p>
<p style="margin-left:1em">△四上士必信。</p>
</div>
<div class='div-orig'><p>其有諸菩薩<span class='note-inline'>(至)</span>說壽亦如是。</p>
</div>
<div class='div-commentary'><p style="margin-left:1em">菩薩行道經無量劫。則智力慧光<span class='corr'>已</span>幾實報。故聞斯信之。而於未來願得是報。至坐道場願說是道。葢深悟稱性壽量。人皆有之故。願不夭䟦而䟦及如來也。</p>
<p style="margin-left:1em">△五通結不疑。</p>
</div>
<div class='div-orig'><p>若有深心者<span class='note-inline'>(至)</span>於此無有疑。</p>
</div>
<div class='div-commentary'><p style="margin-left:1em">深心則志固。清淨則智明。質直則無偽。多聞則博識。總持則貫通。隨義則不滯。有是全才盡智。可於壽量無疑也。</p>
<p style="margin-left:1em">△二解趣益。</p>
</div>
<div class='div-orig'><p>又阿逸多<span class='note-inline'>(至)</span>能起如來無上之慧。</p>
</div>
<div class='div-commentary'><p style="margin-left:1em">壽量之說趣在斷生滅見顯真常體。苟能明解。則起無上慧等同如來。故功無限量。</p>
<p style="margin-left:1em">△三廣持益。</p>
</div>
<div class='div-orig'><p>何況廣聞是經若教人聞<span class='note-inline'>(至)</span>能生一切種智。</p>
</div>
<div class='div-commentary'><p style="margin-left:1em">聞佛壽命則斷生滅見顯真常體。能起上慧而<span class='corr'>已</span>。廣聞是經則具四知見盡一乘道。故能生種智也。然世之聞持不計。而果能起上慧生種智者誰耶。是亦遇王饍而不飡。得衣珠而醉臥耳。惜哉。</p>
<p style="margin-left:1em">△四深信解相。</p>
</div>
<div class='div-orig'><p>阿逸多<span class='note-inline'>(至)</span>共大菩薩諸聲聞眾圍繞說法。</p>
</div>
<div class='div-commentary'><p style="margin-left:1em">生滅見盡。則真常之相觸目宛然。</p>
</div>
<div class='div-orig'><p>又見此娑婆世界<span class='note-inline'>(至)</span>其菩薩眾咸處其中。</p>
</div>
<div class='div-commentary'><p style="margin-left:1em">穢淨情忘。則勝妙之境舉步皆是。</p>
</div>
<div class='div-orig'><p>若有能如是觀者。當知是為深信解相。</p>
</div>
<div class='div-commentary'><p style="margin-left:1em">身土實相本自一如。生滅穢淨皆出情見。故見盡情忘。則真常之相勝妙之境觸處現前。非深信解壽量祕說。莫預於此。</p>
<p style="margin-left:1em">△五廣顯妙功五。</p>
<p style="margin-left:1em">初如親戴佛。</p>
</div>
<div class='div-orig'><p>又復如來滅後<span class='note-inline'>(至)</span>斯人則為頂戴如來。</p>
</div>
<div class='div-commentary'><p style="margin-left:1em">上明一品之利。此明一經之利。故但能隨喜而功<span class='corr'>已</span>侔上。故曰<span class='corr'>已</span>為深信解相。若正心讀持功又過上。故曰則為頂戴如來。云頂戴者。謂得此中全身。而無以上之也。</p>
<p style="margin-left:1em">△二為供佛僧。</p>
</div>
<div class='div-orig'><p>阿逸多是善男子善女人<span class='note-inline'>(至)</span>作是供養<span class='corr'>已</span>。</p>
</div>
<div class='div-commentary'><p style="margin-left:1em">諸供養中法供養勝故也。上顯隨喜功。次顯書持功。</p>
</div>
<div class='div-orig'><p>阿逸多<span class='note-inline'>(至)</span>以此現前供養於我及比丘僧。</p>
</div>
<div class='div-commentary'><p style="margin-left:1em">殿堂三十有二以安四方僧。稱八正道也。西天寶多羅樹其高七仞。諸皆縱舉過量之事。以顯法供養勝。</p>
<p style="margin-left:1em">△三牒前結勝。</p>
</div>
<div class='div-orig'><p>是故我說<span class='note-inline'>(至)</span>及造僧坊供養眾僧。</p>
</div>
<div class='div-commentary'><p style="margin-left:1em">△四理行相濟四。</p>
<p style="margin-left:1em">初兼行諸度。</p>
</div>
<div class='div-orig'><p>況復有人能持是經<span class='note-inline'>(至)</span>疾至一切種智。</p>
</div>
<div class='div-commentary'><p style="margin-left:1em">△二復能供養。</p>
</div>
<div class='div-orig'><p>若人讀誦受持是經<span class='note-inline'>(至)</span>讚歎菩薩功德。</p>
</div>
<div class='div-commentary'><p style="margin-left:1em">△三備具眾善。</p>
</div>
<div class='div-orig'><p>又為他人種種因緣<span class='note-inline'>(至)</span>利根智慧善答問難。</p>
</div>
<div class='div-commentary'><p style="margin-left:1em">前言行五波羅蜜不及一念信解。又云不須復起塔寺。非廢於行也。姑離事顯理。使人深造不滯於迹而<span class='corr'>已</span>。若理既深造非行不修。如舟無楫終何以濟。故須理行相濟然後其德為最勝也。世之空談名理便廢行實。諸度不修一善無取。安為癡兀化為闡底者。宜三復於斯。</p>
<p style="margin-left:1em">△四結顯前相。</p>
</div>
<div class='div-orig'><p>阿逸多<span class='note-inline'>(至)</span>一切天人皆應供養如佛之塔。</p>
</div>
<div class='div-commentary'><p style="margin-left:1em"><span class='corr'>已</span>趣道場言<span class='corr'>已</span>得真趣登證有期。近坐道樹言<span class='corr'>已</span>幾於道成佛不遠。故所在之處當尊重之。</p>
<p style="margin-left:1em">△五以偈重宣四。</p>
<p style="margin-left:1em">初總頌勝福。</p>
</div>
<div class='div-orig'><p>爾時世尊欲重宣此義。而說偈言。</p>
<p>若我滅度後。能奉持此經。斯人福無量。如上之所說。</p>
</div>
<div class='div-commentary'><p style="margin-left:1em">△二頌為供佛僧。</p>
</div>
<div class='div-orig'><p>是則為具足<span class='note-inline'>(至)</span>具足諸供養。</p>
</div>
<div class='div-commentary'><p style="margin-left:1em">上頌供佛。次頌供僧。</p>
</div>
<div class='div-orig'><p>若能持此經<span class='note-inline'>(至)</span>種種皆嚴好。</p>
</div>
<div class='div-commentary'><p style="margin-left:1em">△三頌理行相濟三。</p>
<p style="margin-left:1em">初引持經之福。</p>
</div>
<div class='div-orig'><p>若有信解心<span class='note-inline'>(至)</span>其福亦如是。</p>
</div>
<div class='div-commentary'><p style="margin-left:1em">須曼薝蔔多伽三華最香。以此薰油。</p>
<p style="margin-left:1em">△二頌兼行諸度。</p>
</div>
<div class='div-orig'><p>況復持此經。兼布施持戒。忍辱樂禪定。不嗔不惡口。</p>
</div>
<div class='div-commentary'><p style="margin-left:1em">△三頌備具眾善。</p>
</div>
<div class='div-orig'><p>恭敬於塔廟<span class='note-inline'>(至)</span>隨順為解說。</p>
</div>
<div class='div-commentary'><p style="margin-left:1em">△四頌結顯之文。</p>
</div>
<div class='div-orig'><p>若能行是行<span class='note-inline'>(至)</span>經行及坐臥。</p>
</div>
<div class='div-commentary'><p style="margin-left:1em">佛子住此即佛受用等者。所在之處則為有佛之意也。夫敬持經之人如佛者。所謂若有能持則持佛身。又決有成佛之期故也。此為分別功德品故偏明持經勝德。或以此地其中之語。為指妙法奧域。文勢不然。</p>
</div></div>
<p class='juan'>妙法蓮華經解卷第五之三</p>
</div><!-- end of div[@id='body'] -->
</body></html>