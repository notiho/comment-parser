<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu46' />妙法蓮華經解卷第七之一</p><p class="byline">溫陵開元蓮寺比丘　戒環　解</p>
<div class='div-other'><a id='mulu47' />
<div class='div-orig'><p>妙法蓮華經妙音菩薩品第二十四</p>
</div>
<div class='div-commentary'><p style="margin-left:1em">△四妙行流通二。</p>
<p style="margin-left:1em">初標敘科名。</p>
<p style="margin-left:1em">妙音者深體妙法。能以妙音隨應演說。而流通是道者也。名雖妙音實彰妙行。觀其往昔植因。於雲雷音王佛所獻樂奉鉢。蘄在妙音說法妙行隨應。故報生宿智佛國。果能有是神力。今使學者體其妙行。而隨應說法闡揚斯道。故說妙音品為妙行流通。夫體妙音則不滯言詮。能隨應則不局心迹。不滯不局所以為妙行也。繼此復有圓行常行。而次前苦行說者。將欲以行成德必精心苦志然後造妙。造妙然後能圓。能圓然後真契普賢常行。<span class='corr'>已</span>如前解。</p>
<p style="margin-left:1em">△二釋其文義九。</p>
<p style="margin-left:1em">初釋尊光召。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>諸佛世界。</p>
</div>
<div class='div-commentary'><p style="margin-left:1em">開會及召分身。但放眉間毫相。今召妙音乃兼放肉髻光者。肉髻為無見頂相。為最上果光。葢將宣示妙圓之行乃極果行相。故以極果之光召現也。佛有九十七種大人相。肉髻頂其一。</p>
</div>
<div class='div-orig'><p>過是數<span class='corr'>已</span>有世界<span class='note-inline'>(至)</span>徧照其國。</p>
</div>
<div class='div-commentary'><p style="margin-left:1em">華嚴與菩薩所從來國表所行之行。本所事佛表所證之果。淨光莊嚴即依智之行也。淨華宿智即依行之智也。智行互嚴因果合體。妙音妙行依此示現。</p>
<p style="margin-left:1em">△二妙音玄應七。</p>
<p style="margin-left:1em">初經家敘德。</p>
</div>
<div class='div-orig'><p>爾時一切淨光莊嚴國中<span class='note-inline'>(至)</span>諸大三昧。</p>
</div>
<div class='div-commentary'><p style="margin-left:1em">植德供佛成就深智。言福慧兩足。三昧此云正定。圓覺云。三昧正受者。謂正定中受用之法簡異邪受。非謂梵語三昧此云正受也。故寶積云三昧及正受。妙幢相者。摧邪表正而不住相也。法華三昧深入一乘證諸實相。淨德三昧眾德真淨物莫能染。宿王戲者本智自在無所滯著。無緣則照而常寂。智印參合萬法。解一切語言謂了皆真說。集一切功德謂萬德圓備。清淨三昧纖塵不立。神通遊戲變現自在。慧炬以能破癡暗。莊嚴王以總攝妙行。淨光明者得妙智明。淨藏者得法眼藏。不共謂二乘不及。日旋則大千圓照。得如是等河沙三昧。謂交徹融攝重重無盡。皆妙音所具也。由具此故能成妙行流通妙法。</p>
<p style="margin-left:1em">△二妙音發迹二。</p>
<p style="margin-left:1em">初白彼佛。</p>
</div>
<div class='div-orig'><p>釋迦牟尼佛光照其身<span class='note-inline'>(至)</span>藥上菩薩。</p>
</div>
<div class='div-commentary'><p style="margin-left:1em">此皆靈山法眾。</p>
</div>
<div class='div-orig'><p>爾時淨華宿王智佛<span class='note-inline'>(至)</span>如來功德智慧莊嚴。</p>
</div>
<div class='div-commentary'><p style="margin-left:1em">娑婆佛身乃隱勝現劣。比光嚴勝身。在分別心遂生劣想。如來正見本絕異同。故宿王以彼此異迹為告。而妙音以如來三德而答。示無劣想也。三德皆稱如來者。謂今我所往其力用其神變其莊嚴。皆假如來之德。皆出如實之道。則於一切法無不如矣。何復勝劣之異哉。是以現種種形說種種法。而於神通智慧無所損減。為如故也。</p>
<p style="margin-left:1em">△二現此瑞。</p>
</div>
<div class='div-orig'><p>於是妙音菩薩不起於座<span class='note-inline'>(至)</span>甄叔迦寶以為其臺。</p>
</div>
<div class='div-commentary'><p style="margin-left:1em">將與八萬菩薩俱共發來。故先現此瑞。甄叔迦此云鸚鵡寶。赤如其觜故。</p>
<p style="margin-left:1em">△三文殊問瑞。</p>
</div>
<div class='div-orig'><p>爾時文殊師法王子<span class='note-inline'>(至)</span>甄叔迦寶以為其臺。</p>
</div>
<div class='div-commentary'><p style="margin-left:1em">此皆行境依智示現。故假文殊智體而問。</p>
<p style="margin-left:1em">△四釋尊垂答。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>亦欲供養聽法華經。</p>
</div>
<div class='div-commentary'><p style="margin-left:1em">△五文殊願見。</p>
</div>
<div class='div-orig'><p>文殊師利白佛言<span class='note-inline'>(至)</span>彼菩薩來令我得見。</p>
</div>
<div class='div-commentary'><p style="margin-left:1em">請問之辭皆為機發。</p>
<p style="margin-left:1em">△六多寶為現。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>欲見汝身。</p>
</div>
<div class='div-commentary'><p style="margin-left:1em">文殊願世尊以神通力為現妙音。而世尊反命多寶者。多寶以神通願力在處證經。欲假其神通願力故也。</p>
<p style="margin-left:1em">△七妙音來覲。</p>
</div>
<div class='div-orig'><p>於時妙音菩薩於彼國沒<span class='note-inline'>(至)</span>百千天樂不鼓自鳴。</p>
</div>
<div class='div-commentary'><p style="margin-left:1em">與八萬四千菩薩俱來者。示妙行隨應廣化塵勞也。蓮華徧雨天樂自鳴。表妙行隨處示現妙音離於作意。</p>
</div>
<div class='div-orig'><p>是菩薩目<span class='note-inline'>(至)</span>如那羅延堅固之身。</p>
</div>
<div class='div-commentary'><p style="margin-left:1em">此言其四萬二千由旬之相好也。和合猶聚集也。肇法師云。那羅延天力士名。端正殊妙志力雄猛。</p>
</div>
<div class='div-orig'><p>入七寶臺上昇虗空<span class='note-inline'>(至)</span>頭面禮足奉上瓔珞。</p>
</div>
<div class='div-commentary'><p style="margin-left:1em">示以法寶莊嚴法身。</p>
</div>
<div class='div-orig'><p>而白佛言<span class='note-inline'>(至)</span>眾生能降伏諸魔怨不。</p>
</div>
<div class='div-commentary'><p style="margin-left:1em">問示居堪忍事也。貪恚癡慢等皆堪忍難度之事。五情言五欲。諸魔言五陰。</p>
</div>
<div class='div-orig'><p>久滅度多寶如來<span class='note-inline'>(至)</span>堪忍久住不。</p>
</div>
<div class='div-commentary'><p style="margin-left:1em">上皆宿王傳問之辭。</p>
</div>
<div class='div-orig'><p>世尊。我今欲見多寶佛身<span class='note-inline'>(至)</span>故來至此。</p>
</div>
<div class='div-commentary'><p style="margin-left:1em">寶塔高遠仗佛求見。表尊敬耳。佛於囑累品。從法座起時<span class='corr'>已</span>出塔。故云多寶佛塔還可如故。舊謂二佛至此尚同座。而妙音能見釋迦不見多寶。徒搆疑難。</p>
<p style="margin-left:1em">△三華德問因。</p>
</div>
<div class='div-orig'><p>爾時華德菩薩白佛言<span class='note-inline'>(至)</span>有是神力。</p>
</div>
<div class='div-commentary'><p style="margin-left:1em">華德即妙莊嚴王後身。欲助揚妙因故發此問。</p>
<p style="margin-left:1em">△四釋尊答示五。</p>
<p style="margin-left:1em">初敘往因。</p>
</div>
<div class='div-orig'><p>佛告華德菩薩<span class='note-inline'>(至)</span>劫名喜見。</p>
</div>
<div class='div-commentary'><p style="margin-left:1em">佛名雲雷音者。一音利潤開覺群動也。國名現一切世間。若根身器界皆能隨應也。劫名依上而立。由利潤隨應故時眾喜見。</p>
</div>
<div class='div-orig'><p>妙音菩薩於萬二千歲<span class='note-inline'>(至)</span>有是神力。</p>
</div>
<div class='div-commentary'><p style="margin-left:1em">樂宣法皆。鉢為應器。樂獻十萬種伎者。示欲廣宣妙法也。鉢奉八萬四千者。示欲應化塵勞也。故今果有妙音隨應之神。</p>
<p style="margin-left:1em">△二顯今迹。</p>
</div>
<div class='div-orig'><p>華德於汝意云何<span class='note-inline'>(至)</span>今此妙音菩薩摩訶薩是。</p>
</div>
<div class='div-commentary'><p style="margin-left:1em">△三明德本。</p>
</div>
<div class='div-orig'><p>華德是妙音菩薩<span class='note-inline'>(至)</span>百千萬億那由他佛。</p>
</div>
<div class='div-commentary'><p style="margin-left:1em">△四明應化二。</p>
<p style="margin-left:1em">初總舉。</p>
</div>
<div class='div-orig'><p>華德汝但見妙音菩薩<span class='note-inline'>(至)</span>說是經典。</p>
</div>
<div class='div-commentary'><p style="margin-left:1em">△二別明二。</p>
<p style="margin-left:1em">初略敘。</p>
<p style="margin-left:1em">妙音觀音應化應化皆能現十界。身自天人獄鬼畜修羅名六凡。聲聞辟支菩薩佛名四聖。是為十界。</p>
<p style="margin-left:1em">△二隨釋。二初應六凡眾八。</p>
<p style="margin-left:1em">初應諸天眾。</p>
</div>
<div class='div-orig'><p>或現梵王身<span class='note-inline'>(至)</span>或現毗沙門天王身。</p>
</div>
<div class='div-commentary'><p style="margin-left:1em">△二應王臣士庶。</p>
</div>
<div class='div-orig'><p>或現轉輪聖王身<span class='note-inline'>(至)</span>或現婆羅門身。</p>
</div>
<div class='div-commentary'><p style="margin-left:1em">△三應入道四眾。</p>
</div>
<div class='div-orig'><p>或現比丘比丘尼優婆塞優婆夷身。</p>
</div>
<div class='div-commentary'><p style="margin-left:1em">△四應主婦童真。</p>
</div>
<div class='div-orig'><p>或現長者居士婦女身<span class='note-inline'>(至)</span>或現童男童女身。</p>
</div>
<div class='div-commentary'><p style="margin-left:1em">△五應八部類。</p>
</div>
<div class='div-orig'><p>或現天龍夜叉<span class='note-inline'>(至)</span>而說是經。</p>
</div>
<div class='div-commentary'><p style="margin-left:1em">△六應三惡趣。</p>
</div>
<div class='div-orig'><p>諸有地獄餓鬼畜生及眾難處。皆能救濟。</p>
</div>
<div class='div-commentary'><p style="margin-left:1em">諸應皆言現身說經。獨於惡趣不言者。惡趣方沈幽昏無由聞經。但以神力救濟而<span class='corr'>已</span>。</p>
<p style="margin-left:1em">△七應宮禁等。</p>
</div>
<div class='div-orig'><p>乃至於王後宮變為女身。而說是經。</p>
</div>
<div class='div-commentary'><p style="margin-left:1em">△八牒前廣顯。</p>
</div>
<div class='div-orig'><p>華德是妙音菩薩<span class='note-inline'>(至)</span>亦復如是。</p>
</div>
<div class='div-commentary'><p style="margin-left:1em">此有三節。初牒在此娑婆救濟。二牒神變智照之功。三牒此方如是十方亦然。是謂廣顯也。言種種變化而神智無損者。前所謂得如來三德能一切如故也。言智慧明照者。方便開導也。各得所知者。隨類各解也。</p>
<p style="margin-left:1em">△二應四聖位。</p>
</div>
<div class='div-orig'><p>若應以聲聞形得度者<span class='note-inline'>(至)</span>示現滅度。</p>
</div>
<div class='div-commentary'><p style="margin-left:1em">△五總結答。</p>
</div>
<div class='div-orig'><p>華德妙音菩薩摩訶薩<span class='note-inline'>(至)</span>其事如是。</p>
</div>
<div class='div-commentary'><p style="margin-left:1em">△五請問三昧。</p>
</div>
<div class='div-orig'><p>爾時華德菩薩白佛言<span class='note-inline'>(至)</span>度脫眾生。</p>
</div>
<div class='div-commentary'><p style="margin-left:1em">△六佛答所問。</p>
</div>
<div class='div-orig'><p>佛告華德菩薩<span class='note-inline'>(至)</span>能如是饒益無量眾生。</p>
</div>
<div class='div-commentary'><p style="margin-left:1em">如淨摩尼隨方現色。妙行流通期至於此。</p>
<p style="margin-left:1em">△七大根同證。</p>
</div>
<div class='div-orig'><p>說是妙音菩薩品時<span class='note-inline'>(至)</span>亦得三昧及陀羅尼。</p>
</div>
<div class='div-commentary'><p style="margin-left:1em">及解一切語言陀羅尼也。諸菩薩皆具體而微者。故因說是品皆得發明。</p>
<p style="margin-left:1em">△八妙音還歸。</p>
</div>
<div class='div-orig'><p>爾時妙音菩薩摩訶薩<span class='note-inline'>(至)</span>作百千萬億種種伎樂。</p>
</div>
<div class='div-commentary'><p style="margin-left:1em">於彼發來所經亦爾。示來往經行不離是道。</p>
</div>
<div class='div-orig'><p>既到本國<span class='note-inline'>(至)</span>得現一切色身三昧。</p>
</div>
<div class='div-commentary'><p style="margin-left:1em">菩薩舉措自他兼利。</p>
<p style="margin-left:1em">△九聞品成行。</p>
</div>
<div class='div-orig'><p>說是妙音菩薩來往品時<span class='note-inline'>(至)</span>華德菩薩得法華三昧。</p>
</div>
<div class='div-commentary'><p style="margin-left:1em">無生法忍者。證妙法之體。法華三昧者。得實相之用。此所謂以妙行成實相之德。</p>
</div></div>
<div class='div-other'><a id='mulu48' />
<div class='div-orig'><p>妙法蓮華經觀世音菩薩普門品第二十五</p>
</div>
<div class='div-commentary'><p style="margin-left:1em">△五圓行流通二。</p>
<p style="margin-left:1em">初略敘科儀。</p>
<p style="margin-left:1em">單發為聲。雜比為音。於世間眾苦襍聲齊觀並救。號觀世音妙圓之行。自一心出應無不徧。號曰普門。此繼前品說者。妙音現形說法救濟眾難。與觀音無異。但略而未普妙而未圓。觀音不離是行。而能觀其音聲隨響而答。大千圓應無去來相。所謂自在之業普門示現則進於妙音。其實二聖一道相為始終耳。故後頌觀音之德而兼云妙音。是知二聖一道也。即妙音之行而演為普門。是知相為始終也。夫欲體前之法須兼二行。從妙而普有始有終然後圓備。故繼妙音說普門品。為圓行流通。文殊於華嚴會終現法化<span class='corr'>已</span>。南歷人間說普照法界修多羅門。所以圓彰前法體用。善財歷百城<span class='corr'>已</span>到普門國。成就阿僧祇法門。遂能於諸有中普現其身。斯皆以行成德使圓而普也。觀彼設法次序名義。與此宛同。</p>
<p style="margin-left:1em">△二依科正解十。</p>
<p style="margin-left:1em">初無盡發問。</p>
</div>
<div class='div-orig'><p>爾時無盡意菩薩<span class='note-inline'>(至)</span>以何因緣名觀世音。</p>
</div>
<div class='div-commentary'><p style="margin-left:1em">將顯普門而因無盡意發起者。表普門圓行應現無盡也。若愚讚云。世界無邊塵擾擾。眾生無數業茫茫。愛河無底浪滔滔。是故我名無盡意。觀音之行亦若是矣。</p>
<p style="margin-left:1em">△二佛答名緣二。</p>
<p style="margin-left:1em">初答總相。</p>
<p style="margin-left:1em">從此至受持名字。名十四無畏功德。</p>
</div>
<div class='div-orig'><p>佛告無盡意菩薩<span class='note-inline'>(至)</span>皆得解脫。</p>
</div>
<div class='div-commentary'><p style="margin-left:1em">此於眾苦襍聲齊觀並救也。於音言觀者。以觀智應物之謂。觀即真觀淨觀智慧慈悲是也。觀觀之體聞聞之性。本無苦樂。眾生不能返聞。循聲流轉故受諸苦惱。觀音不隨聲塵妄起知見故一切解脫。而令苦眾生持其名。蒙其觀者亦得解脫。實真淨慈悲觀力加被故也。昔琳法師稱名七日而免難於唐。孫敬德誦經千徧而全生於魏。即脫諸苦惱之驗也。</p>
<p style="margin-left:1em">△二答別相三。初脫外業五。</p>
<p style="margin-left:1em">初脫三災。</p>
</div>
<div class='div-orig'><p>若有持是觀世音菩薩名者<span class='note-inline'>(至)</span>名觀世音。</p>
</div>
<div class='div-commentary'><p style="margin-left:1em">楞嚴明十四無畏功德。一者由我不自觀音以觀觀者。令苦眾生觀其音聲即得解脫。夫不自觀音以觀觀者。即離塵復性之真觀也。離塵復性則諸妄自脫。故能令苦眾生蒙我真觀即得解脫。二者知見旋復則火不能燒。三者觀聽旋復則水不能溺。葢見覺屬火聞聽屬水。知見旋則離火塵。聞聽旋則離水塵。幻塵既離真性斯復。所以無能燒溺也。能旋見聽則煩惱之火貪愛之水皆無能燒溺矣。四者滅妄斷殺則鬼不能害。皆由離塵復性之觀力加被也。昔于相國問黑風漂墮之義於紫玉。玉呼名諷之。公悖然變色。玉曰。便是黑風漂墮。則凡不能離塵循聲流轉。一念漂墮皆如是也。</p>
<p style="margin-left:1em">△二脫刑戮。</p>
</div>
<div class='div-orig'><p>若復有人臨當被害<span class='note-inline'>(至)</span>而得解脫。</p>
</div>
<div class='div-commentary'><p style="margin-left:1em">此由菩薩以六根消復。同於聲聽之力。加之以同聲聽無復形礙。故使刀兵猶割水吹光。性無損動。</p>
<p style="margin-left:1em">△三脫鬼害。</p>
</div>
<div class='div-orig'><p>若三千大千國土滿中夜叉<span class='note-inline'>(至)</span>況復加害。</p>
</div>
<div class='div-commentary'><p style="margin-left:1em">此假聞熏精明之力。爍諸癡暗故鬼不能視。斷滅妄想心無殺害。故害不能加。</p>
<p style="margin-left:1em">△四脫囚繫。</p>
</div>
<div class='div-orig'><p>設復有人若有罪若無罪<span class='note-inline'>(至)</span>皆悉斷壞即得解脫。</p>
</div>
<div class='div-commentary'><p style="margin-left:1em">此由音性圓消離諸塵妄之力加之。塵妄既離則身相不有。故枷鎻自脫。</p>
<p style="margin-left:1em">△五脫怨賊。</p>
</div>
<div class='div-orig'><p>若三千大千國土滿中怨賊<span class='note-inline'>(至)</span>稱其名故即得解脫。</p>
</div>
<div class='div-commentary'><p style="margin-left:1em">此由滅音圓聞徧生慈力加之。葢因聞兩立則物我成敵。滅音圓聞則內外無待。故能徧慈而却敵也。</p>
</div>
<div class='div-orig'><p>無盡意。觀世音菩薩摩訶薩威神之力巍巍如是。</p>
</div>
<div class='div-commentary'><p style="margin-left:1em">結外業也。</p>
<p style="margin-left:1em">△二脫內業三。</p>
<p style="margin-left:1em">初婬。</p>
</div>
<div class='div-orig'><p>若有眾生多於婬欲<span class='note-inline'>(至)</span>便得離慾。</p>
</div>
<div class='div-commentary'><p style="margin-left:1em">此由熏聞離塵色所不劫之力加之。葢眾生以欲習合塵故為色劫。一蒙妙力則欲愛乾枯根境而不偶。雖有妖色不能劫動。故便得離慾。</p>
<p style="margin-left:1em">△二恚。</p>
</div>
<div class='div-orig'><p>若多嗔恚。常念恭敬觀世音菩薩。便得離嗔。</p>
</div>
<div class='div-commentary'><p style="margin-left:1em">此由根境圓融無能所對之力加之。葢嗔由違情而起對境而生。圓融則無違無對。則不嗔矣。</p>
<p style="margin-left:1em">△三癡。</p>
</div>
<div class='div-orig'><p>若多愚癡。常念恭敬觀世音菩薩。便得離癡。</p>
</div>
<div class='div-commentary'><p style="margin-left:1em">此由消塵旋明朗徹無礙之力加之。以癡由妄塵所蔽無明所覆。消塵則無蔽朗徹則無覆。故能旋復真明永離癡暗也。內業有十。而壞滅法身唯婬怒癡為甚。故舉三以兼餘。上皆依楞嚴漸說。自頓言之。三毒水泡元無自性。知觀觀者豈不便離。</p>
</div>
<div class='div-orig'><p>無盡意觀世音菩薩<span class='note-inline'>(至)</span>是故眾生常應心念。</p>
</div>
<div class='div-commentary'><p style="margin-left:1em">結內業也。</p>
<p style="margin-left:1em">△三示福應。</p>
</div>
<div class='div-orig'><p>若有女人設欲求男<span class='note-inline'>(至)</span>無盡意觀世音菩薩有如是力。</p>
</div>
<div class='div-commentary'><p style="margin-left:1em">融形涉世徧事諸佛。為法王子之力加之。即生男。圓通合界承順如來。受領法門之力加之。即生女。</p>
</div>
<div class='div-orig'><p>若有眾生<span class='note-inline'>(至)</span>於百千萬億劫不可窮盡。</p>
</div>
<div class='div-commentary'><p style="margin-left:1em">此第十四無畏功德也。楞嚴云。此大千界現住世間有六十二億恒河沙菩薩。修法垂範方便利生。持名供養得無量福。而持觀音名其福齊等。葢由觀音得真圓通。一多平等彼我無二故也。</p>
</div>
<div class='div-orig'><p>無盡意<span class='note-inline'>(至)</span>得如是無量無邊福德之利。</p>
</div>
<div class='div-commentary'><p style="margin-left:1em">總結十四無畏之福。</p>
<p style="margin-left:1em">△三問現形說法。</p>
</div>
<div class='div-orig'><p>無盡意菩薩白佛言<span class='note-inline'>(至)</span>其事云何。</p>
</div>
<div class='div-commentary'><p style="margin-left:1em">△四佛答所現二。</p>
<p style="margin-left:1em">初且略敘。</p>
<p style="margin-left:1em">即三十二應也。觀音於楞嚴會上自說。我昔供養觀音如來。授我如幻聞熏聞修金剛三昧。與佛如來同慈力故。令我身成三十二應入諸國土。始自佛身終至人非人等。為三十二。皆以無作妙力自在成就。</p>
<p style="margin-left:1em">△二正科釋二。</p>
<p style="margin-left:1em">初現四聖。</p>
</div>
<div class='div-orig'><p>佛告無盡意菩薩<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">但舉三聖者。妙音品開菩薩位。此則合在佛位。應讀為膺。當其根而應之也。</p>
<p style="margin-left:1em">△二現六凡眾三。</p>
<p style="margin-left:1em">初現天。</p>
</div>
<div class='div-orig'><p>應以梵王身得度者<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">梵王為初禪天主。帝釋為忉利天主。自在天居欲界頂。大自在天居色界頂。天大將軍統領鬼神。四天王統領世界。毗沙門居北方為最尊。初二從顯舉。以梵釋常隨佛故。次四從總舉。謂欲界之總。色界之總。鬼神之總。世界之總也。</p>
<p style="margin-left:1em">△二現人三。</p>
<p style="margin-left:1em">初現王臣士庶。</p>
</div>
<div class='div-orig'><p>應以小王身得度者<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">妙音品先言輪王。次言小王。乃總別兼舉。此從總舉。合依正法華言輪王。輪王統四天下。小王治一邦國。長者族姓推尊。居士清節養素。宰官判斷邦邑。婆羅門術數攝衛。</p>
<p style="margin-left:1em">△二現入道四眾。</p>
</div>
<div class='div-orig'><p>應以比丘比丘尼<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">前二出家持大戒。後二出家持五戒。</p>
<p style="margin-left:1em">△三現主婦童真。</p>
</div>
<div class='div-orig'><p>應以長者居士<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">△三現神。</p>
</div>
<div class='div-orig'><p>應以天龍夜叉<span class='note-inline'>(至)</span>而為說法。</p>
</div>
<div class='div-commentary'><p style="margin-left:1em">手執金剛護佛法者。六凡止舉天人神三類者。舉得度者而<span class='corr'>已</span>。若地獄鬼畜方沈幽昏未應得度。則漸滅其苦。於頌見之。</p>
<p style="margin-left:1em">△三結所現。</p>
</div>
<div class='div-orig'><p>無盡意是觀世音菩薩<span class='note-inline'>(至)</span>度脫眾生。</p>
</div>
<div class='div-commentary'><p style="margin-left:1em">△五勸興供養。</p>
</div>
<div class='div-orig'><p>是故汝等<span class='note-inline'>(至)</span>皆號之為施無畏者。</p>
</div>
<div class='div-commentary'><p style="margin-left:1em">△六無盡興供。</p>
</div>
<div class='div-orig'><p>無盡意菩薩白佛言<span class='note-inline'>(至)</span>受此法施珍寶纓珞。</p>
</div>
<div class='div-commentary'><p style="margin-left:1em">妙音供養釋迦特奉纓珞。無盡供養觀音亦奉纓珞。皆表法寶莊嚴。故曰法施。</p>
</div>
<div class='div-orig'><p>時觀世音菩薩不肯受之<span class='note-inline'>(至)</span>一分奉多寶佛塔。</p>
</div>
<div class='div-commentary'><p style="margin-left:1em">普門性中本無施受。但為物故施愍物故受也。分奉二尊者。示為四眾莊嚴福聚也。</p>
<p style="margin-left:1em">△七總結前文。</p>
</div>
<div class='div-orig'><p>無盡意觀世音菩薩<span class='note-inline'>(至)</span>遊於娑婆世界。</p>
</div>
<div class='div-commentary'><p style="margin-left:1em">結答云何遊此之問。</p>
<p style="margin-left:1em">△八以偈重頌二。</p>
<p style="margin-left:1em">初無盡重聞。</p>
</div>
<div class='div-orig'><p>爾時無盡意菩薩以偈問曰。</p>
<p>世尊妙相具。我今重問彼。佛子何因緣。名為觀世音。</p>
</div>
<div class='div-commentary'><p style="margin-left:1em">△二釋尊偈答二。</p>
<p style="margin-left:1em">初總敘。</p>
</div>
<div class='div-orig'><p>具足妙相尊<span class='note-inline'>(至)</span>能滅諸有苦。</p>
</div>
<div class='div-commentary'><p style="margin-left:1em">△二別答八。初頌脫外業五。</p>
<p style="margin-left:1em">初頌三災。</p>
</div>
<div class='div-orig'><p>假使興害意<span class='note-inline'>(至)</span>波浪不能沒。</p>
</div>
<div class='div-commentary'><p style="margin-left:1em">於水言漂。浪則兼風災。自此至電雹消散。皆頌外業。在長行為十四無畏。而頌文事相不同。又加傍頌者。十四無畏特舉大略。實具一切功德故也。次傍頌險難。</p>
</div>
<div class='div-orig'><p>或在須彌峯<span class='note-inline'>(至)</span>不能損一毛。</p>
</div>
<div class='div-commentary'><p style="margin-left:1em">言峻利之極尚不能損。況其小難。</p>
<p style="margin-left:1em">△二頌怨賊。</p>
</div>
<div class='div-orig'><p>或值怨賊遶。各執刀加害。念彼觀音力。咸即起慈心。</p>
</div>
<div class='div-commentary'><p style="margin-left:1em">△三頌刑戮。</p>
</div>
<div class='div-orig'><p>或遭王難苦。臨刑欲壽終。念彼觀音力。刀尋段段壞。</p>
</div>
<div class='div-commentary'><p style="margin-left:1em">△四頌囚繫。</p>
</div>
<div class='div-orig'><p>或因禁枷鎻。手足被杻械。念彼觀音力。釋然得解脫。</p>
</div>
<div class='div-commentary'><p style="margin-left:1em">次傍頌詛毒。</p>
</div>
<div class='div-orig'><p>呪詛諸毒藥。所欲害身者。念彼觀音力。還著於本人。</p>
</div>
<div class='div-commentary'><p style="margin-left:1em">具正念者橫逆莫加。出爾反爾自貽伊戚。</p>
<p style="margin-left:1em">△五頌鬼害。</p>
</div>
<div class='div-orig'><p>或遇惡羅剎。毒龍諸鬼等。念彼觀音力。時悉不敢害。</p>
</div>
<div class='div-commentary'><p style="margin-left:1em">次傍頌蛇獸。</p>
</div>
<div class='div-orig'><p>若惡獸圍遶<span class='note-inline'>(至)</span>尋聲自回去。</p>
</div>
<div class='div-commentary'><p style="margin-left:1em">信謂兕無所投角兵無所投刃也。次傍頌災變。</p>
</div>
<div class='div-orig'><p>雲雷鼓掣電。降雹澍大雨。念彼觀音力。應時得消散。</p>
</div>
<div class='div-commentary'><p style="margin-left:1em">雷電調適為常。鼓掣為變。陰包陽則為凝雹。陰過陽則為大雨。是皆災變故欲其消散也。</p>
<p style="margin-left:1em">△二頌脫內業。</p>
</div>
<div class='div-orig'><p>眾生被困厄。無量苦逼身。觀音妙智力。能救世間苦。</p>
</div>
<div class='div-commentary'><p style="margin-left:1em">眾生由無妙智力故。為欲恚癡之所困逼。</p>
<p style="margin-left:1em">△三頌現形說法。</p>
</div>
<div class='div-orig'><p>具足神通力<span class='note-inline'>(至)</span>以漸悉令滅。</p>
</div>
<div class='div-commentary'><p style="margin-left:1em">智方便即所謂有慧方便也。雖三惡趣方沈幽昏未應得度。亦與漸滅其苦。</p>
<p style="margin-left:1em">△四結顯觀智。</p>
</div>
<div class='div-orig'><p>真觀清淨觀。廣大智慧觀。悲觀及慈觀。常願常瞻仰。</p>
</div>
<div class='div-commentary'><p style="margin-left:1em">其所以觀音脫苦能施無畏現形度生。皆五觀之力。故此結顯也。真以息妄。淨以治染。智以破惑。悲以拔苦。慈以與樂。以是五觀加被群迷故。妄染惑苦應念息滅。所以常願仰而依之。然性本圓澄。因迷起妄。惑染既生故觀智繁設。苟無妄染則真淨不立矣。葢以真息妄等事。皆聖人不得<span class='corr'>已</span>也。故楞嚴曰。言妄顯諸真妄真同二妄。</p>
<p style="margin-left:1em">△五重歎觀智。</p>
</div>
<div class='div-orig'><p>無垢清淨光。慧日破諸暗。能伏災風火。普明照世間。</p>
</div>
<div class='div-commentary'><p style="margin-left:1em">無垢慧日歎觀智之體。伏災普照歎觀智之用。伏災言脫苦。普照言現形。</p>
<p style="margin-left:1em">△六總歎說法。</p>
</div>
<div class='div-orig'><p>悲體戒雷震。慈意妙大雲。澍甘露法雨。滅除煩惱燄。</p>
</div>
<div class='div-commentary'><p style="margin-left:1em">戒教戒也。法身無體以悲為體。故教戒所行如雷作動。聖人無意以慈為意。故利澤之興如雲潤覆。</p>
</div>
<div class='div-orig'><p>諍訟經官處。怖畏軍陣中。念彼觀音力。眾怨悉退散。</p>
</div>
<div class='div-commentary'><p style="margin-left:1em">此亦傍頌施無畏德。</p>
<p style="margin-left:1em">△七頌名勸念。</p>
</div>
<div class='div-orig'><p>妙音觀世音<span class='note-inline'>(至)</span>念念勿生疑。</p>
</div>
<div class='div-commentary'><p style="margin-left:1em">觀音之行不異妙音。由能從妙而普故兼二號。以說法不滯為妙音。尋聲救苦為觀音。音性無著為梵音。應不失時為潮音。此所以勝世間音也。具是眾德故須常念不間不疑。則觀行智力無不相應矣。</p>
<p style="margin-left:1em">△八頌德勸歸。</p>
</div>
<div class='div-orig'><p>觀世音淨聖<span class='note-inline'>(至)</span>是故應頂禮。</p>
</div>
<div class='div-commentary'><p style="margin-left:1em">觀聽反入離諸塵妄。是謂淨聖。乘彼正念假之福力。是謂依怙。具一切德則隨所求而應之。不止十四無畏也。慈視眾生則擇可度而度之。不止三十二應也。其福聚如海利澤不窮。故應歸命。</p>
<p style="margin-left:1em">△九持地讚顯。</p>
</div>
<div class='div-orig'><p>爾時持地菩薩<span class='note-inline'>(至)</span>當知是人功德不少。</p>
</div>
<div class='div-commentary'><p style="margin-left:1em">持地菩薩昔遇毗舍浮佛。教之平持心地則一切皆平。是能以妙法內平自心。使外患自平。不能為害者也。故聞此品深讚其功。意顯自在之業普門之行。實為心地法門。聞持之人苟能以是平持心地。則外患自平不能為害。可以於諸怖畏能施無畏。由是自在之業普門之行遂為<span class='corr'>己</span>有。故曰若有聞者當知是人功德不少。觀音之號或曰觀世音。或曰觀自在。其行或曰普門。或曰圓通者。依悲觀慈觀應物之德言之。故號觀世音。依真觀淨觀照心之功言之。故號觀自在。自一心而出應無不徧則謂之普門。自萬物而反照無不融則謂之圓通。其實一而<span class='corr'>已</span>。故或以自在為號。或以自在名業。以自在為號。言心得自在。如心經稱觀自在菩薩是也。以自在名業。言行得自在。如楞嚴無作妙力是也。然諸法行無非示使平持心地。故此終以持地讚顯。</p>
<p style="margin-left:1em">△十聞品成行。</p>
</div>
<div class='div-orig'><p>佛說是普門品時<span class='note-inline'>(至)</span>三菩提心。</p>
</div>
<div class='div-commentary'><p style="margin-left:1em">無等等者。無等即物無與等。等者俱物為等。既物無與等而能與物為等。此如來最上德也。觀音體此以成普門行。隨類應化與物為等。故聞其風者皆能發如是心。此所謂以圓行成最上之德。</p>
</div></div>
<p class='juan'>妙法蓮華經解卷第七之一</p>
<p class='juan'><a id='mulu49' />妙法蓮華經解卷第七之二</p><p class="byline">溫陵開元蓮寺比丘　戒環　解</p>
<div class='div-other'><a id='mulu50' />
<div class='div-orig'><p>妙法蓮華經陀羅尼品第二十六</p>
</div>
<div class='div-commentary'><p style="margin-left:1em">△六弘護流通二。</p>
<p style="margin-left:1em">初且略敘科。</p>
<p style="margin-left:1em">前品從妙而圓。既備成德。然無以守衛。恐魔事或作妄沮成功。故二聖二天十神說陀羅尼呪。誓以駈辟魔障消除衰患。故名陀羅尼品。而為弘護流通也。然成德之行既妙而圓。烏有魔事耶。楞嚴曰。本覺妙明昧為頑空。一切魔鬼皆依空昧。明能破暗。故一人發真彼皆消殞。況彼群邪戀此塵勞。恐其隳裂。於三昧時僉來惱亂。是為奢摩他中微細魔事。故須防衛。茲實流通之助也。陀羅尼此云總持。即念慧妙力諸佛密語。有一字多字無字之異。能以一字總無量法持無量義。摧邪立正殄惡生善。皆能總而持之之謂也。其體名陀羅尼。其用名呪。呪祝也。以是法而祝之。使從所祈也。呪或諸佛密語。出於心術妙用冥加之功。不可得而思議。或鬼神王名。呼其王則妖魅竄伏。以密語神名不應翻譯。故或謂之真言。</p>
<p style="margin-left:1em">△二依文正釋七。</p>
<p style="margin-left:1em">初藥王問福。</p>
</div>
<div class='div-orig'><p>爾時藥王菩薩即從座起<span class='note-inline'>(至)</span>如說修行功德甚多。</p>
</div>
<div class='div-commentary'><p style="margin-left:1em">藥王即喜見後身。苦行持經志存弘護。故發起此品。然持經功德前品屢明。如法師品比功不過供十萬億佛隨喜品比功不過施諸外物及得少果而<span class='corr'>已</span>。至此比功則勝供八百萬億河沙佛者。明持行益深獲功益勝也。將伸弘護先問得福者。使後世知其持行益深獲功益勝。而遞為弘護耳。</p>
<p style="margin-left:1em">△二藥王說呪。</p>
</div>
<div class='div-orig'><p>爾時藥王菩薩白佛言<span class='note-inline'>(至)</span>即說呪曰。</p>
<p class="dharani">安爾<span class='note-inline'>(一)</span><span class='note-inline'>(至)</span>阿磨若<span class='note-inline'>(荏者反)</span>那多夜<span class='note-inline'>(四十三)</span></p>
<p>世尊是陀羅尼神呪<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">由彼諸佛所授故也。次釋尊印讚。</p>
</div>
<div class='div-orig'><p>時釋迦牟尼<span class='note-inline'>(至)</span>於諸眾生多所饒益。</p>
</div>
<div class='div-commentary'><p style="margin-left:1em">△三勇施說呪。</p>
</div>
<div class='div-orig'><p>爾時勇施菩薩白佛言<span class='note-inline'>(至)</span>而說呪曰。</p>
<p class="dharani">痤<span class='note-inline'>(誓螺反)</span>隷<span class='note-inline'>(一)</span><span class='note-inline'>(至)</span>涅梨墀婆底<span class='note-inline'>(三十)</span></p>
<p>世尊是陀羅尼神呪<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">妙音欲詣娑婆禮覲釋迦及見藥王勇施。當知勇施乃此會上首。故特說呪諸佛亦皆隨喜者。亦隨喜擁護也。富單那熱病鬼。吉蔗起屍鬼。鳩槃茶可畏鬼。伺窺察也。</p>
<p style="margin-left:1em">△四毗沙天說呪。</p>
</div>
<div class='div-orig'><p>爾時毗沙門天王<span class='note-inline'>(至)</span>即說呪曰。</p>
<p class="dharani">阿梨<span class='note-inline'>(一)</span><span class='note-inline'>(至)</span>拘那履<span class='note-inline'>(六)</span></p>
<p>世尊以是神呪<span class='note-inline'>(至)</span>令百由旬內無諸衰患。</p>
</div>
<div class='div-commentary'><p style="margin-left:1em">△五持國天說呪。</p>
</div>
<div class='div-orig'><p>爾時持國天王<span class='note-inline'>(至)</span>即說呪曰。</p>
<p class="dharani">阿伽禰<span class='note-inline'>(一)</span><span class='note-inline'>(至)</span>浮樓莎抳<span class='note-inline'>(入)</span>頞底<span class='note-inline'>(九)</span></p>
<p>世尊是陀羅尼神呪<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">毗沙北方天王力護佛法。持國東方天王為四方首。</p>
<p style="margin-left:1em">△六十神說呪。</p>
</div>
<div class='div-orig'><p>爾時有羅剎女等<span class='note-inline'>(至)</span>而說呪曰。</p>
<p class="dharani">伊提履<span class='note-inline'>(一)</span><span class='note-inline'>(至)</span>㝹醯<span class='note-inline'>(十九)</span></p>
<p>寧上我頭上莫惱於法師<span class='note-inline'>(至)</span>亦復莫惱。</p>
</div>
<div class='div-commentary'><p style="margin-left:1em">害人之鬼無甚於羅剎女鬼子母。亦誓護持則餘神可知。此呪皆鬼神之名。毗陀羅等即食精氣為殃害鬼。若一日等皆熱病鬼。若男形等皆魑魅類。</p>
</div>
<div class='div-orig'><p>即於佛前而說偈言。</p>
<p>若不順我呪<span class='note-inline'>(至)</span>當獲如是殃。</p>
<p>諸羅剎女說此偈<span class='corr'>已</span>白佛言<span class='note-inline'>(至)</span>消眾毒樂。</p>
</div>
<div class='div-commentary'><p style="margin-left:1em">此偈所以勑呪使嚴警也。阿梨樹枝墮地自成七片。弑父母破僧為三逆。壓油多殺虫命。弄斗躡秤或為雷霆震殺。皆重罪也。調達曾於佛會。將五百比丘散去為破和合僧。次釋尊印讚。</p>
</div>
<div class='div-orig'><p>佛告諸羅剎女<span class='note-inline'>(至)</span>應當擁護如是法師。</p>
</div>
<div class='div-commentary'><p style="margin-left:1em">△七聞品成行。</p>
</div>
<div class='div-orig'><p>說是陀羅尼品時。六萬八千人得無生法忍。</p>
</div>
<div class='div-commentary'><p style="margin-left:1em">因總持妙力。得忍成行也。</p>
</div></div>
<div class='div-other'><a id='mulu51' />
<div class='div-orig'><p>妙法蓮華經妙莊嚴王本事品第二十七</p>
</div>
<div class='div-commentary'><p style="margin-left:1em">△七轉邪流通二。</p>
<p style="margin-left:1em">初且略敘科。</p>
<p style="margin-left:1em">妙圓之行既獲弘護。又說轉邪者。弘護所以衛外。轉邪所以正內。外衛內正乃可安於妙圓。而進於普賢常行故也。天台云。昔四比丘結契山林精持妙法。以餒乏故一人分衛。見王威仗忽生愛著。壽終。因是俗念感生為王。號妙莊嚴。其三友得道欲救其失。以其邪著非愛緣無能感動。於是一為端麗婦。二作聰明兒。托生設化。轉其邪心令歸正覺。以致法華會上為華德菩薩。今敘其本事。欲使行人以道自衛。外防見魔內絕惡覺。消息邪緣入佛知見。故為轉邪流通。此實諸佛究竟進修最後垂範也。楞嚴法會將終。說過去佛覺明分析微細魔事。使行人諸識心垢洗除諸魔褫魄。直至菩提無諸乏少。於大涅槃不生迷悶。其意同此。</p>
<p style="margin-left:1em">△二依文正釋四。初敘本事二十五。</p>
<p style="margin-left:1em">初化導之佛。</p>
</div>
<div class='div-orig'><p>爾時佛告諸大眾<span class='note-inline'>(至)</span>劫名喜見。</p>
</div>
<div class='div-commentary'><p style="margin-left:1em">△二父子之名。</p>
</div>
<div class='div-orig'><p>彼佛法中有王名妙莊嚴<span class='note-inline'>(至)</span>二名淨眼。</p>
</div>
<div class='div-commentary'><p style="margin-left:1em">淨德者雖示染身其德本淨。淨藏者妙理之所蘊。淨眼者妙智之所顯。皆其德所具也。以具妙淨理智故能轉邪而為華德。</p>
<p style="margin-left:1em">△三二子之德。</p>
</div>
<div class='div-orig'><p>是二子有大神力福德智慧<span class='note-inline'>(至)</span>皆悉明了通達。</p>
</div>
<div class='div-commentary'><p style="margin-left:1em">方便非六度之數。而通濟六度。慈悲喜捨名四無量心。大乘行法以四心為體。六度為用。道品為助。乃成佛果。而二子皆悉明了通達。三十七品者。身受心法為四念處。斷惡生善為四正勤。欲勤心觀為四神足。信進念定慧為五根。五根伏魔外為五力。念擇覺喜輕安定捨為七覺支。見思語業命進念定為八正道也。念以觀法。勤以進修。足以趣證。根能不拔。力能不屈。覺能決了。正能總攝。皆相因而設也。心性如大地。念處如種子。正勤如種植。神足如抽芽。五根如根。五力如莖。七覺如華。八正如果。二子悉具所謂具體者也。</p>
</div>
<div class='div-orig'><p>又得菩薩淨三昧<span class='note-inline'>(至)</span>於此三昧亦悉通達。</p>
</div>
<div class='div-commentary'><p style="margin-left:1em">淨三昧者。淨藏淨眼之所本也。日星宿表本智別智之照用也。淨光能現眾像。淨色不為形礙。淨照照了萬法。長莊嚴非素法身。大威德藏具大神用。</p>
<p style="margin-left:1em">△四宿王說經。</p>
</div>
<div class='div-orig'><p>爾時彼佛<span class='note-inline'>(至)</span>愍念眾生故說是法華經。</p>
</div>
<div class='div-commentary'><p style="margin-left:1em">△五二子勸母。</p>
</div>
<div class='div-orig'><p>時淨藏淨眼二子到其所<span class='note-inline'>(至)</span>宜應聽受。</p>
</div>
<div class='div-commentary'><p style="margin-left:1em">△六母遣化父。</p>
</div>
<div class='div-orig'><p>母告子言<span class='note-inline'>(至)</span>汝等應往白父與共俱去。</p>
</div>
<div class='div-commentary'><p style="margin-left:1em">△七二子生悔。</p>
</div>
<div class='div-orig'><p>淨藏淨眼<span class='note-inline'>(至)</span>而生此邪見家。</p>
</div>
<div class='div-commentary'><p style="margin-left:1em">△八淨德再勉。</p>
</div>
<div class='div-orig'><p>母告子言<span class='note-inline'>(至)</span>或聽我等往至佛所。</p>
</div>
<div class='div-commentary'><p style="margin-left:1em">△九二子現變。</p>
</div>
<div class='div-orig'><p>於是二子念其父故<span class='note-inline'>(至)</span>令其父王心淨信解。</p>
</div>
<div class='div-commentary'><p style="margin-left:1em">得果人能現十八變。即此類也。</p>
<p style="margin-left:1em">△十父發淨信。</p>
</div>
<div class='div-orig'><p>時父見子神力如是<span class='note-inline'>(至)</span>可共俱往。</p>
</div>
<div class='div-commentary'><p style="margin-left:1em">△十一子喜報母。</p>
</div>
<div class='div-orig'><p>於是二子從空中下到其母所<span class='note-inline'>(至)</span>三菩提心。</p>
</div>
<div class='div-commentary'><p style="margin-left:1em">△十二子請出家。</p>
</div>
<div class='div-orig'><p>我等為父<span class='corr'>已</span>作佛事<span class='note-inline'>(至)</span>以偈白母。</p>
<p>願母放我等<span class='note-inline'>(至)</span>願聽我出家。</p>
</div>
<div class='div-commentary'><p style="margin-left:1em">△十三母即聽許。</p>
</div>
<div class='div-orig'><p>母即告言。聽汝出家。所以者何。佛難值故。</p>
</div>
<div class='div-commentary'><p style="margin-left:1em">△十四勸親覲佛。</p>
</div>
<div class='div-orig'><p>於是二子白父母言<span class='note-inline'>(至)</span>諸佛難值時亦難遇。</p>
</div>
<div class='div-commentary'><p style="margin-left:1em">阿含云。妙高山下海中有一眼之龜一孔之木。龜得木孔可濟沈溺。然其木流遶須彌三千年乃一相值。且以一眼趍一孔為至難。喻佛法難值如此。葢眾生偏見自溺而聖人且不世出故也。</p>
<p style="margin-left:1em">△十五敘合宮德。</p>
</div>
<div class='div-orig'><p>彼時妙莊嚴王後宮<span class='note-inline'>(至)</span>能知諸佛祕密之藏。</p>
</div>
<div class='div-commentary'><p style="margin-left:1em">此敘合宮有德易為勸化也。後宮之德根機純利。淨眼之德妙達實相。淨藏之德善能接濟。夫人之德深知法要。王及後宮為當機。淨藏淨眼為能教。機教相契所以易化也。集三昧者。諸佛會要三乘指歸也。故得是三昧則能知祕藏。</p>
<p style="margin-left:1em">△十六合宮從化。</p>
</div>
<div class='div-orig'><p>二子如是以方便力<span class='note-inline'>(至)</span>遶佛三匝却住一面。</p>
</div>
<div class='div-commentary'><p style="margin-left:1em">△十七佛為說法。</p>
</div>
<div class='div-orig'><p>爾時彼佛為王說法示教利喜。王大歡悅。</p>
</div>
<div class='div-commentary'><p style="margin-left:1em">△十八捨愛迴心。</p>
</div>
<div class='div-orig'><p>爾時妙莊嚴王<span class='note-inline'>(至)</span>以散佛上。</p>
</div>
<div class='div-commentary'><p style="margin-left:1em">△十九佛力示現。</p>
</div>
<div class='div-orig'><p>於虗空中化成四柱寶臺<span class='note-inline'>(至)</span>放大光明。</p>
</div>
<div class='div-commentary'><p style="margin-left:1em">所施珠纓化成法空之座。柔忍之衣。寶覺之體。乃佛力示現以發其正念也。</p>
<p style="margin-left:1em">△二十邪心頓絕。</p>
</div>
<div class='div-orig'><p>爾時妙莊嚴王作是念<span class='note-inline'>(至)</span>成就第一微妙之色。</p>
</div>
<div class='div-commentary'><p style="margin-left:1em">時王一覩勝相。頓覺世間幻惑之色無可愛樂。故深讚佛身微妙之色。此則邪心拼絕正念現前。故得授記。</p>
<p style="margin-left:1em">△二十一佛與授記。</p>
</div>
<div class='div-orig'><p>時雲雷音宿王華智佛<span class='note-inline'>(至)</span>其國平正功德如是。</p>
</div>
<div class='div-commentary'><p style="margin-left:1em">佛號取廣蔭群生。國名取破諸邪暗。劫名取超諸貴高。皆符其因行。以一念淨信風化臣妾使皆得法利。即廣蔭行破邪行也。由是捨王位得佛位。即超諸貴高也。</p>
<p style="margin-left:1em">△二十二捨國得道。</p>
</div>
<div class='div-orig'><p>其王即時以國付弟<span class='note-inline'>(至)</span>得一切淨功德莊嚴三昧。</p>
</div>
<div class='div-commentary'><p style="margin-left:1em">於八萬四千歲修法華行。所以淨治塵勞也。過是<span class='corr'>已</span>後。謂塵勞既淨則三昧現前。遂轉邪見染莊嚴。為功德莊嚴也。</p>
<p style="margin-left:1em">△二十三感善知識。</p>
</div>
<div class='div-orig'><p>即昇虗空高七多羅樹<span class='note-inline'>(至)</span>饒益我故來生我家。</p>
</div>
<div class='div-commentary'><p style="margin-left:1em">二子神變即現十八變事。宿世善根即四人結契事。</p>
<p style="margin-left:1em">△二十四宿王印證。</p>
</div>
<div class='div-orig'><p>爾時雲雷音宿王華智佛<span class='note-inline'>(至)</span>三菩提心。</p>
</div>
<div class='div-commentary'><p style="margin-left:1em">印證前言之當也。</p>
</div>
<div class='div-orig'><p>大王汝見此二子不<span class='note-inline'>(至)</span>令住正見。</p>
</div>
<div class='div-commentary'><p style="margin-left:1em">為陳二子轉邪遠因也。言歷事恒沙多佛愍念邪見眾生。則不獨今日轉妙嚴之邪耳。</p>
<p style="margin-left:1em">△二十五妙嚴讚謝。</p>
</div>
<div class='div-orig'><p>妙莊嚴王即從虗空中下<span class='note-inline'>(至)</span>唇色赤好如頻婆果。</p>
</div>
<div class='div-commentary'><p style="margin-left:1em">歷讚相好妙德者。深悟昔所愛著皆幻惑也。功德智慧讚福智二嚴。</p>
</div>
<div class='div-orig'><p>爾時妙莊嚴王<span class='note-inline'>(至)</span>說是語<span class='corr'>已</span>禮佛而去。</p>
</div>
<div class='div-commentary'><p style="margin-left:1em">前讚福報。此讚法化也。言具足成就等者以<span class='corr'>己</span>一聞正法遂能轉邪。一得三昧遂能神變。是如來之法能具足成就不可思議妙功德也。言教戒所行安隱快善者。喜蒙法化慶所成就也。不隨心不生邪。皆法化教戒之力。故讚而謝之。</p>
<p style="margin-left:1em">△二示今緣。</p>
</div>
<div class='div-orig'><p>佛告大眾<span class='note-inline'>(至)</span>今藥王菩薩藥上菩薩是。</p>
</div>
<div class='div-commentary'><p style="margin-left:1em">△三讚二子德。</p>
</div>
<div class='div-orig'><p>是藥王藥上菩薩<span class='note-inline'>(至)</span>一切世間諸天人民亦應禮拜。</p>
</div>
<div class='div-commentary'><p style="margin-left:1em">△四聞品成行。</p>
</div>
<div class='div-orig'><p>佛說妙莊嚴王本事品時<span class='note-inline'>(至)</span>得法眼淨。</p>
</div>
<div class='div-commentary'><p style="margin-left:1em">塵謂邪見垢謂邪染。外遠見塵內離垢染。則法眼圓明絕諸瑕翳矣。此以正力助成德行也。</p>
</div></div>
<div class='div-other'><a id='mulu52' />
<div class='div-orig'><p>妙法蓮華經普賢菩薩勸發品第二十八</p>
</div>
<div class='div-commentary'><p style="margin-left:1em">△八常行流通二。</p>
<p style="margin-left:1em">初略敘科名。</p>
<p style="margin-left:1em">窮妙法之始終。然後盡出興大事。合諸佛之智行。然後見如來全身。是經之作。始於文殊問答。終於普賢勸發。二十八品條理一貫。乃所以窮始終合智行大事因緣於是乎畢。如來法身於是乎全也。葢智能發覺所以作始。行能成德所以成終。而中間事法無非智行互相資發也。華經最初因門以文殊發信。以開進修之序。最後果門以普賢結法。以示果後之行。今經意義㳷然同矣。普賢者德無不徧曰普。佑上利下曰賢。即徧具妙德。上佑佛化下利群物之號也。勸發者勉進義也。前雖開佛知見明因地心。顯佛本跡成果地覺。洎明妙圓之行猶是等覺行相。若坐於此而不進。則有虧妙覺成德。未極向上之道。故復勉而進之。庶德無不徧而佑上利下。以成果後常行。以盡妙覺之道。故名普賢勸發。而為常行流通也。華嚴至十一地。佛功德海一切滿足。然後說普賢常行。名善入世間三昧與萬法相應不二真實法門。即此意也。所謂常行者。泯覺觀無作任。冥物我同染淨。一切平常恬然自在。此妙覺向上之事。遮那平道之教。乃所謂平實者也。然須詳斯經依佛知見海順流而入。滿足一切佛功德海。然後逆流而出乃可蹈此。哀今之人望涯逐塊。以世俗愚陋之見。而擬妙覺平實之行。於諸教門專事呵毀。縱脫不修確守無時。枉受輪轉。楞嚴所謂譬如平人妄稱帝王自取誅滅。可不慎哉。使學佛者皆如逐塊之流。呵教執俗棄智絕行。直謂無修。則妙法始終復何所明。大事因緣亦幾乎息矣。然則始於佛之知見。終於普賢常行。極而示之存乎教。備而證之存乎人。達者宜盡心焉。</p>
<p style="margin-left:1em">△二依科略釋四。初普賢勸發八。</p>
<p style="margin-left:1em">初來儀軌範。</p>
</div>
<div class='div-orig'><p>爾時普賢菩薩<span class='note-inline'>(至)</span>從東方來。</p>
</div>
<div class='div-commentary'><p style="margin-left:1em">普賢統事法界圓具萬行。即事而真。其應身無乎不在。且於法會之終。示從東方來者。東方震帝之所出也。以法會至此。因地智圓果地覺滿。十一地妙圓之行備。則進修之功<span class='corr'>已</span>盡。妙覺之體<span class='corr'>已</span>成。於是依無功用行出震利物。故示從東來。華嚴過十一地說佛海功德既終。即說如來出現利世間行。即此意也。以不離常行無為應物。故曰自在神通。以德無不徧名無不聞。故曰威德名聞。與無邊菩薩俱來者。示萬行圓攝無盡也。</p>
</div>
<div class='div-orig'><p>所經諸國普皆震動<span class='note-inline'>(至)</span>種種伎樂。</p>
</div>
<div class='div-commentary'><p style="margin-left:1em">妙音來儀亦雨蓮華作伎樂。皆所以彰顯妙行宣流法音也。</p>
</div>
<div class='div-orig'><p>又與無數諸天龍<span class='note-inline'>(至)</span>右遶七匝。</p>
</div>
<div class='div-commentary'><p style="margin-left:1em">△二請問顯法。</p>
</div>
<div class='div-orig'><p>白佛言世尊<span class='note-inline'>(至)</span>云何能得是法華經。</p>
</div>
<div class='div-commentary'><p style="margin-left:1em">寶威德上王者。利行自在之號也。普賢既具自在威德。又言從寶威德上王佛國來者。明其示現葢體諸佛自在利行。普賢心聞能洞十方故曰遙聞。得者得之以成德行也。前之所問唯修持讀說而<span class='corr'>已</span>。獨此問云何能得是經。欲人人自得也。</p>
<p style="margin-left:1em">△三示普賢行。</p>
</div>
<div class='div-orig'><p>佛告普賢菩薩<span class='note-inline'>(至)</span>於如來滅後必得是經。</p>
</div>
<div class='div-commentary'><p style="margin-left:1em">為佛護念謂道契佛心。植眾德本謂福慧兩辦。入正定聚即體佛妙體也。發救生心即行佛妙行也。四法成就乃能真得是經。以成普賢常行。</p>
<p style="margin-left:1em">△四發行流通。</p>
</div>
<div class='div-orig'><p>爾時普賢菩薩白佛言<span class='note-inline'>(至)</span>皆不得便。</p>
</div>
<div class='div-commentary'><p style="margin-left:1em">普賢常行無復<span class='corr'>己</span>利純是利他故。自此皆則流通法化。護持經人無別行相。毗舍闍惱害鬼。韋陀羅厭禱鬼。</p>
</div>
<div class='div-orig'><p>是人若行若立讀誦此經<span class='note-inline'>(至)</span>還令通利。</p>
</div>
<div class='div-commentary'><p style="margin-left:1em">普賢乘象表行儀庠序也。言若行若立若坐者。示於四威儀中念念常見普賢妙行。</p>
</div>
<div class='div-orig'><p>爾時受持讀誦法華經者<span class='note-inline'>(至)</span>得如是等陀羅尼。</p>
</div>
<div class='div-commentary'><p style="margin-left:1em">由此經故。真見普賢常行之體。於一切法返本還源。名旋陀羅尼。既能旋末返本即復旋體入用。於一塵一法一切時處。方便利生逆順自在。名百千萬億旋陀羅尼。此即普賢徧一切處之行也。前旋為轉物。所謂旋假入空。後旋為應物。所謂旋空入假。轉物為體應物為用。若未能轉物而遽然應物。則為物所轉矣。然則二旋異用而相需也。法音方便即隨應說法之行。</p>
<p style="margin-left:1em">△五說呪護持。</p>
</div>
<div class='div-orig'><p>世尊若後世<span class='note-inline'>(至)</span>而說呪曰。</p>
<p class="dharani">阿檀地<span class='note-inline'>(遲賣反)</span><span class='note-inline'>(一)</span><span class='note-inline'>(至)</span>辛阿毗吉利地帝<span class='note-inline'>(二十)</span></p>
</div>
<div class='div-commentary'><p style="margin-left:1em">利智修觀凡以三七日為期以求感應。故滿三七日普質即現。楞嚴云。縱彼障深未得見我。我與其人暗中摩頂擁護安慰。古今修觀屢有瑞應。亦屢有不應者。或不精誠或非利智故也。楞嚴云。欲坐道場先持淨戒淨衣清心。若本戒師及同會中一不清淨。如是道場終不成就。圓覺云。鈍根未成者。常當勤心懺。諸障若消滅。佛境便現前。</p>
<p style="margin-left:1em">△六自述願力。</p>
</div>
<div class='div-orig'><p>世尊若有菩薩<span class='note-inline'>(至)</span>皆是普賢威神之力。</p>
</div>
<div class='div-commentary'><p style="margin-left:1em">後世聞呪持經。皆藉普賢流通願力也。</p>
<p style="margin-left:1em">△七勸正憶念。</p>
</div>
<div class='div-orig'><p>若有受持讀誦<span class='note-inline'>(至)</span>為諸如來手摩其頭。</p>
</div>
<div class='div-commentary'><p style="margin-left:1em">持經要行在正憶念。葢憶不正則雜想變亂。念不正則邪習汩擾。欲成深行難矣。故普賢於此特明正憶念行。而下文再三言之。憶念既正則所行無非普賢妙行。故為如來摩頂印證。</p>
</div>
<div class='div-orig'><p>若但書寫<span class='note-inline'>(至)</span>解其義趣如說修行。</p>
</div>
<div class='div-commentary'><p style="margin-left:1em">持經五功書寫為下。若但書寫即生忉利況具五功。又正憶念其福倍勝。如下所明。</p>
</div>
<div class='div-orig'><p>若有人受持讀誦<span class='note-inline'>(至)</span>正憶念如說修行。</p>
</div>
<div class='div-commentary'><p style="margin-left:1em">此牒上文明倍勝之福也。忉利乃第二天所共唯天人。兜率即第四天所共乃菩薩。倍勝可知矣。授手提接義也。內宮天女皆以化生無有淫欲。</p>
<p style="margin-left:1em">△八總結流通。</p>
</div>
<div class='div-orig'><p>世尊我今以神通力故<span class='note-inline'>(至)</span>使不斷絕。</p>
</div>
<div class='div-commentary'><p style="margin-left:1em">△二釋尊助揚四。</p>
<p style="margin-left:1em">初嘉讚普賢。</p>
</div>
<div class='div-orig'><p>爾時釋迦牟尼佛讚言<span class='note-inline'>(至)</span>普賢菩薩名者。</p>
</div>
<div class='div-commentary'><p style="margin-left:1em">△二助揚正福四。</p>
<p style="margin-left:1em">初冥證妙利。</p>
</div>
<div class='div-orig'><p>普賢若有受持讀誦<span class='note-inline'>(至)</span>釋迦牟尼佛衣之所覆。</p>
</div>
<div class='div-commentary'><p style="margin-left:1em">此助宣正憶念福。以成普賢前說也。則見釋迦如從口聞等者。謂能正憶念則即是經而見佛。不滯於名相。即是法而造妙。不異於親聞也。是為供佛謂能作佛事。為佛所讚謂深契佛心。摩頂言得果有期。衣覆言成柔忍行。皆由憶念之正故。冥證若此。</p>
<p style="margin-left:1em">△二自具妙樂。</p>
</div>
<div class='div-orig'><p>如是之人不復貪著世樂<span class='note-inline'>(至)</span>能修普賢之行。</p>
</div>
<div class='div-commentary'><p style="margin-left:1em">此皆正憶念力也。有正憶念自然具足安樂行法。而三毒妬慢所不能惱。真能修普賢行。當知正憶念力實妙行真要。所以普賢再三言之。釋尊又復助揚。意使後世知普賢所以勸發成行不在多術。唯正憶念足矣。行人識之。</p>
<p style="margin-left:1em">△三當成妙果。</p>
</div>
<div class='div-orig'><p>普賢若如來滅後<span class='note-inline'>(至)</span>師子法座上。</p>
</div>
<div class='div-commentary'><p style="margin-left:1em"><span class='corr'>已</span>得正因故。</p>
<p style="margin-left:1em">△四得清淨生。</p>
</div>
<div class='div-orig'><p>普賢若於後世<span class='note-inline'>(至)</span>亦於現世得其福報。</p>
</div>
<div class='div-commentary'><p style="margin-left:1em">憶念既正。趣操自高所願自遂。</p>
<p style="margin-left:1em">△三明讚毀業。</p>
</div>
<div class='div-orig'><p>若有人輕毀之言<span class='note-inline'>(至)</span>諸惡重病。</p>
</div>
<div class='div-commentary'><p style="margin-left:1em">報應之理出乎性命之微。葢由性生心由命制業。心以內感業以外召。各從其類毫末不忒。意報應之於心業。猶萬形之於模範焉。吉凶美惡類自為範莫不相肖。是以毀持經之正見則世世無眼。供養讚歎則得現果報。出其過惡則得惡疾。輕笑之者則獲醜狀。若手脚之繚曲乖戾。眼目之角擘倒視。皆醜狀也。又加之臭惡瘡膿鼓喘重病。凡皆心之模範。以類自召故也。世之艱窮醜陋癃殘百疾者。不無宿因。昧者雖覩其然。莫知其所以然。故或不覺愆失而行將自及。為可悲者。此佛所以助揚普賢利行而因言報應之端。使人以類推之。知自防閑庶無愆失之患。葢亦利行之緒餘也。易道彰往察來明得失之報。因貳以濟民行。其意同此。</p>
<p style="margin-left:1em">△四結勸崇尚。</p>
</div>
<div class='div-orig'><p>是故普賢。若見受持是經典者。當起遠迎。當如敬佛。</p>
</div>
<div class='div-commentary'><p style="margin-left:1em">毋召毀業也。</p>
<p style="margin-left:1em">△三聞品成行。</p>
</div>
<div class='div-orig'><p>說是普賢勸發品時<span class='note-inline'>(至)</span>具普賢道。</p>
</div>
<div class='div-commentary'><p style="margin-left:1em">萬億旋陀羅尼即徧一切處之行也。普賢道即徧一切處之體也。說普賢品無量菩薩皆得是行。剎塵菩薩皆具是體者。妙法終談智行體用一切圓備。故聞品成行若此其至。即所謂以常行成不德之德。是乃法華實相之極證也。自藥王品進至於此。為以行契智常然大用之門。華嚴法終善財復見文殊普賢。為以行契智果法大用常然之門。其意同此。彼經云。善財遊百城<span class='corr'>已</span>。到普門國見文殊。文殊告言。若於一善生住著。於少功德以為足。不能善巧發行願。不能究了諸法門。善財因是成就阿僧祇法門。即見普賢。普賢告言。我於塵劫行菩薩道求一切智。得究竟平等法身。復得無上色身。入一切剎徧一切處。隨機應現。善財因是具足普賢諸願行海。與普賢等與諸佛等。此皆最後勸發使得萬億旋陀羅尼及具普賢道也。</p>
<p style="margin-left:1em">△四總結法會。</p>
</div>
<div class='div-orig'><p>佛說是經時<span class='note-inline'>(至)</span>受持佛語作禮而去。</p>
</div></div>
<p class='juan'>妙法蓮華經解卷第七之二<span class='note-inline'>(終)</span></p>
</div><!-- end of div[@id='body'] -->
</body></html>