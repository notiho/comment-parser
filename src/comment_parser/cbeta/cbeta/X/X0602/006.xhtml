<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />妙法蓮華經解卷第六之一</p><p class="byline">溫陵開元蓮寺比丘　戒環　解</p>
<div class='div-other'><a id='mulu38' />
<div class='div-orig'><p>妙法蓮華經隨喜功德品第十八</p>
</div>
<div class='div-commentary'><p style="margin-left:1em">△七廣顯持功二。</p>
<p style="margin-left:1em">初略標科敘。</p>
<p style="margin-left:1em">前品分別聞說壽量功德。自此至法師不輕三品。廣顯聞持正宗功德。隨功淺深有暫持圓持精持之序。次第廣顯自暫持始也。言隨喜者。謂未能一心聽讀如說修行。但隨其所聞喜為人說。隨其所教喜須臾聞。亦獲勝福。故為暫持功德。</p>
<p style="margin-left:1em">△二依文正釋三。初暫持功德三。</p>
<p style="margin-left:1em">初彌勒請問。</p>
</div>
<div class='div-orig'><p>爾時彌勒菩薩摩訶薩白佛言<span class='note-inline'>(至)</span>而說偈言。</p>
<p>世尊滅度後。其有聞是經。若能隨喜者。為得幾所福。</p>
</div>
<div class='div-commentary'><p style="margin-left:1em">△二釋尊垂答三。初明隨喜福四。</p>
<p style="margin-left:1em">初自聞喜說。</p>
</div>
<div class='div-orig'><p>爾時佛告彌勒菩薩摩訶薩<span class='note-inline'>(至)</span>隨力演說。</p>
</div>
<div class='div-commentary'><p style="margin-left:1em">△二展轉聞教。</p>
</div>
<div class='div-orig'><p>是諸人等聞<span class='corr'>已</span>隨喜<span class='note-inline'>(至)</span>如是展轉至第五十。</p>
</div>
<div class='div-commentary'><p style="margin-left:1em">法會初聞從師親授。其福最勝。隨喜轉教則法師。漸遠至第五十。言又甚遠而福亦無量。如下所校。</p>
<p style="margin-left:1em">△三校最後福五。</p>
<p style="margin-left:1em">初標敘。</p>
</div>
<div class='div-orig'><p>阿逸多其第五十<span class='note-inline'>(至)</span>汝當善聽。</p>
</div>
<div class='div-commentary'><p style="margin-left:1em">△二舉財施。</p>
</div>
<div class='div-orig'><p>若四百萬億阿僧祇世界<span class='note-inline'>(至)</span>七寶所成宮殿樓閣等。</p>
</div>
<div class='div-commentary'><p style="margin-left:1em">僧祇世界生類不窮。而能以寶物等施。其福多矣。天人鬼畜分為六趣。胎卵濕化總為四生。而形想等類預焉。自胎卵至非無想。通該三界十種異生。</p>
<p style="margin-left:1em">△三舉法施。</p>
</div>
<div class='div-orig'><p>是大施主<span class='note-inline'>(至)</span>於深禪定皆得自在具八解脫。</p>
</div>
<div class='div-commentary'><p style="margin-left:1em">既以財施。復以法施令得聖果。則其福倍多。</p>
<p style="margin-left:1em">△四徵明。</p>
</div>
<div class='div-orig'><p>於汝意云何<span class='note-inline'>(至)</span>何況令得阿羅漢果。</p>
</div>
<div class='div-commentary'><p style="margin-left:1em">△五正校。</p>
</div>
<div class='div-orig'><p>佛告彌勒<span class='note-inline'>(至)</span>筭數譬喻所不能知。</p>
</div>
<div class='div-commentary'><p style="margin-left:1em">財施外物道果小乘。故逈不可及。</p>
<p style="margin-left:1em">△四校最初福。</p>
</div>
<div class='div-orig'><p>阿逸多如是第五十人<span class='note-inline'>(至)</span>不可得比。</p>
</div>
<div class='div-commentary'><p style="margin-left:1em">△二明隨喜報三。</p>
<p style="margin-left:1em">初專聞報。</p>
</div>
<div class='div-orig'><p>又阿逸多若人為是經故<span class='note-inline'>(至)</span>及乘天宮。</p>
</div>
<div class='div-commentary'><p style="margin-left:1em">轉身謂後身也。上妙車輿即人中勝報。及乘天宮即天中勝報。故偈云。後生天人中。</p>
<p style="margin-left:1em">△二分座報。</p>
</div>
<div class='div-orig'><p>若復有人於講法處坐<span class='note-inline'>(至)</span>若轉輪聖王所坐之處。</p>
</div>
<div class='div-commentary'><p style="margin-left:1em">分座勸人則為法心廣。故報又勝前。</p>
<p style="margin-left:1em">△三轉教報三。</p>
<p style="margin-left:1em">一生處報。</p>
</div>
<div class='div-orig'><p>阿逸多若復有人<span class='note-inline'>(至)</span>共生一處。</p>
</div>
<div class='div-commentary'><p style="margin-left:1em">語人轉教利倍廣故報倍勝也。十地論說。得陀羅尼菩薩居五地。</p>
<p style="margin-left:1em">△二六根報。</p>
</div>
<div class='div-orig'><p>利根智慧百千萬世<span class='note-inline'>(至)</span>無有一切不可喜相。</p>
</div>
<div class='div-commentary'><p style="margin-left:1em">瘖言不成音。瘂則塞矣。下垂上褰皆唇之惡相。唇瘡曰胗。口戾曰咼。黧亦墨也。黎水之黑墨火之黑。匾㔸謂平薄。曲戾謂不端。窊即陷而曲也。一切者通言六根無惡。</p>
</div>
<div class='div-orig'><p>唇舌牙齒悉皆嚴好<span class='note-inline'>(至)</span>人相具足。</p>
</div>
<div class='div-commentary'><p style="margin-left:1em">△三生善報。</p>
</div>
<div class='div-orig'><p>世世所生見佛聞法信受教誨。</p>
</div>
<div class='div-commentary'><p style="margin-left:1em">由轉教善生生不窮。</p>
<p style="margin-left:1em">△三以劣顯勝。</p>
</div>
<div class='div-orig'><p>阿逸多汝且觀是<span class='note-inline'>(至)</span>如說修行。</p>
</div>
<div class='div-commentary'><p style="margin-left:1em">勸人往聽即隨喜之事。一心修行即圓持之事。隨喜之功既爾。圓持之功可知。</p>
<p style="margin-left:1em">△三以偈重宣三。初頌隨喜福四。</p>
<p style="margin-left:1em">初頌自聞喜說。</p>
</div>
<div class='div-orig'><p>爾時世尊欲重宣此義。而說偈言。</p>
<p>若人於法會。得聞是經典。乃至於一偈。隨喜為他說。</p>
</div>
<div class='div-commentary'><p style="margin-left:1em">△二頌展轉聞教。</p>
</div>
<div class='div-orig'><p>如是展轉教。至於第五十。</p>
</div>
<div class='div-commentary'><p style="margin-left:1em">△三頌最後福四。</p>
<p style="margin-left:1em">初頌標敘。</p>
</div>
<div class='div-orig'><p>最後人獲福。今當分別之。</p>
</div>
<div class='div-commentary'><p style="margin-left:1em">△二頌財施。</p>
</div>
<div class='div-orig'><p>如有大施主。供給無量眾。具滿八十歲。隨意之所欲。</p>
</div>
<div class='div-commentary'><p style="margin-left:1em">△三頌法施。</p>
</div>
<div class='div-orig'><p>見彼衰老相<span class='note-inline'>(至)</span>三明八解脫。</p>
</div>
<div class='div-commentary'><p style="margin-left:1em">△四頌正校。</p>
</div>
<div class='div-orig'><p>最後第五十。聞一偈隨喜。是人福勝彼。不可為譬喻。</p>
</div>
<div class='div-commentary'><p style="margin-left:1em">△四頌最初福。</p>
</div>
<div class='div-orig'><p>如是展轉聞。其福尚無量。何況於法會。初聞隨喜者。</p>
</div>
<div class='div-commentary'><p style="margin-left:1em">△二頌隨喜報三。</p>
<p style="margin-left:1em">初頌轉教報。</p>
</div>
<div class='div-orig'><p>若有勸一人<span class='note-inline'>(至)</span>常從其口出。</p>
</div>
<div class='div-commentary'><p style="margin-left:1em">即六根善報也。多說口報者。以展轉教誘由口業起。</p>
<p style="margin-left:1em">△二頌專聞報。</p>
</div>
<div class='div-orig'><p>若故詣僧坊<span class='note-inline'>(至)</span>及乘天宮殿。</p>
</div>
<div class='div-commentary'><p style="margin-left:1em">故詣專於引聽。</p>
<p style="margin-left:1em">△三頌分座報。</p>
</div>
<div class='div-orig'><p>若於講法處。勸人坐聽經。是福因緣得。釋梵轉輪座。</p>
</div>
<div class='div-commentary'><p style="margin-left:1em">△三頌以劣顯勝。</p>
</div>
<div class='div-orig'><p>何況一心聽。解說其義趣。如說而修行。其福不可限。</p>
</div>
<div class='div-commentary'><p style="margin-left:1em">一心修行福見次品。</p>
</div></div>
<div class='div-other'><a id='mulu39' />
<div class='div-orig'><p>妙法蓮華經法師功德品第十九</p>
</div>
<div class='div-commentary'><p style="margin-left:1em">△二圓持功德二。</p>
<p style="margin-left:1em">初敘意分科。</p>
<p style="margin-left:1em">前品隨喜暫持。在五種法師方得其一。未能一心聽讀如說修行。則功未圓也。雖獲根智具足而未及六千之報。則德未圓也。此品行人五種功備。六千德圓堪為模範。故命品謂之法師。而為圓持功德。前法師品依持經人以彰圓記。此法師品依持經人以彰圓德。名同義別。故加功德字別焉。</p>
<p style="margin-left:1em">△二依科釋文二。</p>
<p style="margin-left:1em">初總標。</p>
</div>
<div class='div-orig'><p>爾時佛告常精進菩薩摩訶薩<span class='note-inline'>(至)</span>皆令清淨。</p>
</div>
<div class='div-commentary'><p style="margin-left:1em">持法華者。開佛知見則見聞覺知無非真覺。證諸實相則色香味觸無非真法。以真覺對真法則萬象徹照大千一視。故圓持功成即得六根清淨功德。自非精心不雜進道不倦未易能致。故告常精進菩薩也。數有千二八百者。眾生世界依器世界而立。以織妄為界故有四方。身相遷流故有三世。惟世與界二者相涉。三世四方宛轉十二。依十二數流變三疊成千二百。圓持功成每根各全其用。故有千二功德。然復於中尅定優劣。以眼見前傍而不及後。鼻息出入闕於中交。身合能覺離不知觸。皆三分闕一。故唯八百功德。此乃權依世論數量。以顯妙用大略而<span class='corr'>已</span>。使由常眼對色而開佛知見。常耳聞聲而得其實相。則眾塵不隔十方廓然。萬象莫逃大千圓照。則千二八百之功無足論矣。如經云。父母所生眼悉見三千界。何復三分之闕八百之劣耶。故知此體本絕數量也。</p>
<p style="margin-left:1em">△二別釋六。初眼根二。</p>
<p style="margin-left:1em">初標敘。</p>
</div>
<div class='div-orig'><p>是善男子善女人<span class='note-inline'>(至)</span>悉見悉知。</p>
</div>
<div class='div-commentary'><p style="margin-left:1em">父母所生即人人本具者。清淨肉眼即眾塵不隔者。眾塵不隔則正智現前。故大千內外一切色像悉見悉知。所謂應眼時如千日萬象不能逃影質者此也。問。理則然矣。事若之何。曰六湛圓明本所功德現量如是。但隨所證耳。夫小羅漢見小千。大羅漢見大千。辟支見百佛世界。菩薩見百千佛界。如來見微塵國土。非獨果體也。阿那律陀不離父母生身。而能觀大千猶如掌內。則其中一切烏乎不見。葢塵消覺淨冥極則一。夫何理然而事不然哉。楞嚴曰。逆彼業流得循圓通。與不圓根曰劫相倍。即不可狥於業流以不圓根。而疑經之說也。誠知眼力如是則下之五根不假詳喻。</p>
<p style="margin-left:1em">△二重宣四。</p>
<p style="margin-left:1em">初勅聽。</p>
</div>
<div class='div-orig'><p>爾時世尊欲重宣此義。而說偈言。</p>
<p>若於大眾中。以無所畏心。說是法華經。汝聽其功德。</p>
</div>
<div class='div-commentary'><p style="margin-left:1em">△二頌德。</p>
</div>
<div class='div-orig'><p>是人得八百。功德殊勝眼。以是莊嚴故。其目甚清淨。</p>
</div>
<div class='div-commentary'><p style="margin-left:1em">△三頌功。</p>
</div>
<div class='div-orig'><p>父母所生眼<span class='note-inline'>(至)</span>一切皆悉見。</p>
</div>
<div class='div-commentary'><p style="margin-left:1em">彌樓此云光明。即七金山之一也。清淨肉眼有生皆具。凡能開佛知見證諸實相。則大千一切莫不歷然。此其現量也。以迹明之。人人知見若離前塵本無限礙。且日月之高太虗之遠。不知其幾千萬里。苟無所蔽目能見之。而意之。所緣其疾俛仰之間。再撫四海之外。非假賢智凡人能之。則六根之用廣大靈通。固如是也。</p>
<p style="margin-left:1em">△四結顯。</p>
</div>
<div class='div-orig'><p>雖未得天眼。肉眼力如是。</p>
</div>
<div class='div-commentary'><p style="margin-left:1em">△二耳根四。</p>
<p style="margin-left:1em">初標德。</p>
</div>
<div class='div-orig'><p>復次常精進<span class='note-inline'>(至)</span>得千二百耳功德。</p>
</div>
<div class='div-commentary'><p style="margin-left:1em">△二敘功二。</p>
<p style="margin-left:1em">初總舉。</p>
</div>
<div class='div-orig'><p>以是清淨耳<span class='note-inline'>(至)</span>其中內外種種語言音聲。</p>
</div>
<div class='div-commentary'><p style="margin-left:1em">六湛實相在眼圓照。在耳圓通。</p>
<p style="margin-left:1em">△二別明七。</p>
<p style="margin-left:1em">初雜類。</p>
</div>
<div class='div-orig'><p>象聲馬聲<span class='note-inline'>(至)</span>笑聲語聲。</p>
</div>
<div class='div-commentary'><p style="margin-left:1em">△二六對。</p>
</div>
<div class='div-orig'><p>男聲女聲<span class='note-inline'>(至)</span>喜聲不喜聲。</p>
</div>
<div class='div-commentary'><p style="margin-left:1em">循道合理名法。無道無義名非法。</p>
<p style="margin-left:1em">△三八部。</p>
</div>
<div class='div-orig'><p>天聲龍聲<span class='note-inline'>(至)</span>摩睺羅伽聲。</p>
</div>
<div class='div-commentary'><p style="margin-left:1em">△四三災。</p>
</div>
<div class='div-orig'><p>火聲水聲風聲。</p>
</div>
<div class='div-commentary'><p style="margin-left:1em">△五三惡。</p>
</div>
<div class='div-orig'><p>地獄聲畜生聲餓鬼聲。</p>
</div>
<div class='div-commentary'><p style="margin-left:1em">△六二眾。</p>
</div>
<div class='div-orig'><p>比丘聲比丘尼聲。</p>
</div>
<div class='div-commentary'><p style="margin-left:1em">△七四聖。</p>
</div>
<div class='div-orig'><p>聲聞聲辟支佛聲菩薩聲佛聲。</p>
</div>
<div class='div-commentary'><p style="margin-left:1em">△三結勝。</p>
</div>
<div class='div-orig'><p>以要言之<span class='note-inline'>(至)</span>而不壞耳根。</p>
</div>
<div class='div-commentary'><p style="margin-left:1em">信謂應耳時如幽谷。大小音聲無不足也。不壞耳根者。雖分別種種。而耳根於中本相如故。無壞無雜。此耳之實相也。</p>
<p style="margin-left:1em">△四重頌三。</p>
<p style="margin-left:1em">初頌德。</p>
</div>
<div class='div-orig'><p>爾時世尊重宣此義。而說偈言。</p>
<p>父母所生耳。清淨無濁穢。</p>
</div>
<div class='div-commentary'><p style="margin-left:1em">言父母所生。明人人本具不假他求。清淨無穢。即眾塵不隔無壞無雜者。</p>
<p style="margin-left:1em">△二敘功。</p>
</div>
<div class='div-orig'><p>以此常耳聞<span class='note-inline'>(至)</span>悉皆得聞之。</p>
</div>
<div class='div-commentary'><p style="margin-left:1em">頌雜類六對至二眾四聖七科也。聽而不著為與響等。故能清淨也。命命即共命。</p>
<p style="margin-left:1em">△三結勝。</p>
</div>
<div class='div-orig'><p>三千大千界<span class='note-inline'>(至)</span>功德<span class='corr'>已</span>如是。</p>
</div>
<div class='div-commentary'><p style="margin-left:1em">△三鼻根三。</p>
<p style="margin-left:1em">初標德。</p>
</div>
<div class='div-orig'><p>復次常精進<span class='note-inline'>(至)</span>成就八百鼻功德。</p>
</div>
<div class='div-commentary'><p style="margin-left:1em">△二敘功三。</p>
<p style="margin-left:1em">初總舉。</p>
</div>
<div class='div-orig'><p>以是清淨鼻根<span class='note-inline'>(至)</span>上下內外種種諸香。</p>
</div>
<div class='div-commentary'><p style="margin-left:1em">清淨言眾塵不隔湛圓。故大千俱聞。</p>
<p style="margin-left:1em">△二別明三。初人聞香二。</p>
<p style="margin-left:1em">初妙。</p>
</div>
<div class='div-orig'><p>須曼那華香闍提華香<span class='note-inline'>(至)</span>於此間住悉能分別。</p>
</div>
<div class='div-commentary'><p style="margin-left:1em">須曼那此云善稱意。薝蔔此云黃花。小而香。波羅羅云薰華。多摩羅䟦云賢無垢香。多伽羅木香也。</p>
<p style="margin-left:1em">△二麤。</p>
</div>
<div class='div-orig'><p>又復別知眾生之香<span class='note-inline'>(至)</span>悉皆得聞分別不錯。</p>
</div>
<div class='div-commentary'><p style="margin-left:1em">△二天上香二。</p>
<p style="margin-left:1em">初外香。</p>
</div>
<div class='div-orig'><p>持是經者雖住於此<span class='note-inline'>(至)</span>無不聞知。</p>
</div>
<div class='div-commentary'><p style="margin-left:1em">波利質多羅即帝釋員生樹。拘鞞陀羅云大遊戲地樹。</p>
<p style="margin-left:1em">△二身香。</p>
</div>
<div class='div-orig'><p>又聞諸天身香<span class='note-inline'>(至)</span>并聞諸天所燒之香。</p>
</div>
<div class='div-commentary'><p style="margin-left:1em">△三四聖香。</p>
</div>
<div class='div-orig'><p>及聲聞香辟支佛香<span class='note-inline'>(至)</span>知其所在。</p>
</div>
<div class='div-commentary'><p style="margin-left:1em">△三結勝。</p>
</div>
<div class='div-orig'><p>雖聞此香<span class='note-inline'>(至)</span>憶念不謬。</p>
</div>
<div class='div-commentary'><p style="margin-left:1em">不壞不錯言無壞無雜也。華嚴鬻香長者善能別知天人龍鬼所有諸香。治諸病香斷諸惡香。乃至一切菩薩差別地位香悉皆了達。得調和香法門。表於善惡薰習之法一切通達。而調治和融以成萬德法身香也。今鼻根功德能知天上人間諸香。乃至菩薩諸佛身香。亦表持法華者能通達異習。和融眾妙而證萬德法身之香歟。</p>
<p style="margin-left:1em">△三重頌四。</p>
<p style="margin-left:1em">初總頌。</p>
</div>
<div class='div-orig'><p>爾時世尊欲重宣此義。而說偈言。</p>
<p>是人鼻清淨。於此世界中。若香若臭物。種種悉聞知。</p>
</div>
<div class='div-commentary'><p style="margin-left:1em">△二別明二。</p>
<p style="margin-left:1em">初人間香。</p>
</div>
<div class='div-orig'><p>須曼那闍提<span class='note-inline'>(至)</span>聞香知其身。</p>
</div>
<div class='div-commentary'><p style="margin-left:1em">輪王七寶女寶居一。</p>
<p style="margin-left:1em">△二天上香。</p>
</div>
<div class='div-orig'><p>諸天若行坐<span class='note-inline'>(至)</span>悉知其所在。</p>
</div>
<div class='div-commentary'><p style="margin-left:1em">△三廣明三。</p>
<p style="margin-left:1em">初廣人間香。</p>
</div>
<div class='div-orig'><p>諸山深嶮處<span class='note-inline'>(至)</span>出處及所在。</p>
</div>
<div class='div-commentary'><p style="margin-left:1em">△二廣天上香。</p>
</div>
<div class='div-orig'><p>天上諸華等<span class='note-inline'>(至)</span>聞香悉能知。</p>
</div>
<div class='div-commentary'><p style="margin-left:1em">所觀遠達曰觀。如所謂諸臺樓觀也。如是展轉上者。自六欲天而上也。梵世即初禪。光音二禪。徧淨三禪。有頂即色界頂也。</p>
<p style="margin-left:1em">△三廣四聖香。</p>
</div>
<div class='div-orig'><p>諸比丘眾等<span class='note-inline'>(至)</span>聞香悉能知。</p>
</div>
<div class='div-commentary'><p style="margin-left:1em">比丘兼聲聞辟支也。在在方謂十方所在。</p>
<p style="margin-left:1em">△四結頌。</p>
</div>
<div class='div-orig'><p>雖未得菩薩。無漏法生鼻。而是持經者。先得此鼻相。</p>
</div>
<div class='div-commentary'><p style="margin-left:1em">菩薩離分段身則六根皆依無漏法生。故鼻身意皆言無漏。</p>
<p style="margin-left:1em">△四舌根三。</p>
<p style="margin-left:1em">初總標。</p>
</div>
<div class='div-orig'><p>復次常精進<span class='note-inline'>(至)</span>得千二百舌功德。</p>
</div>
<div class='div-commentary'><p style="margin-left:1em">△二別明二。</p>
<p style="margin-left:1em">初辨味。</p>
</div>
<div class='div-orig'><p>若好若醜<span class='note-inline'>(至)</span>如天甘露無不美者。</p>
</div>
<div class='div-commentary'><p style="margin-left:1em">好醜苦澁皆屬妄塵。於此無染得清淨舌。則苦澁美惡皆成法味。</p>
<p style="margin-left:1em">△二說法二。</p>
<p style="margin-left:1em">初能說。</p>
</div>
<div class='div-orig'><p>若以舌根<span class='note-inline'>(至)</span>皆令歡喜快樂。</p>
</div>
<div class='div-commentary'><p style="margin-left:1em">△二感致四。</p>
<p style="margin-left:1em">初諸天。</p>
</div>
<div class='div-orig'><p>又諸天子天女<span class='note-inline'>(至)</span>皆悉來聽。</p>
</div>
<div class='div-commentary'><p style="margin-left:1em">△二八部。</p>
</div>
<div class='div-orig'><p>及諸龍龍女<span class='note-inline'>(至)</span>為聽法故皆來親近恭敬供養。</p>
</div>
<div class='div-commentary'><p style="margin-left:1em">△三五眾。</p>
</div>
<div class='div-orig'><p>及比丘比丘尼<span class='note-inline'>(至)</span>盡其形壽隨侍供養。</p>
</div>
<div class='div-commentary'><p style="margin-left:1em">四輪王生時。各有金銀銅鐵之輪。現於空中。自有七寶。曰輪寶象寶馬寶珠寶女寶藏寶兵寶。又有千子端正勇徤。</p>
<p style="margin-left:1em">△四四聖。</p>
</div>
<div class='div-orig'><p>又諸聲聞辟支佛<span class='note-inline'>(至)</span>又能出於深妙法音。</p>
</div>
<div class='div-commentary'><p style="margin-left:1em">△三重頌二。</p>
<p style="margin-left:1em">初頌辨味。</p>
</div>
<div class='div-orig'><p>爾是世尊欲重宣此義。而說偈言。</p>
<p>是人舌根淨。終不受惡味。其有所食噉。悉皆成甘露。</p>
</div>
<div class='div-commentary'><p style="margin-left:1em">好醜苦澁皆為法味。</p>
<p style="margin-left:1em">△二頌說法二。</p>
<p style="margin-left:1em">初頌能說。</p>
</div>
<div class='div-orig'><p>以深淨妙聲<span class='note-inline'>(至)</span>設諸上供養。</p>
</div>
<div class='div-commentary'><p style="margin-left:1em">△二頌感致。</p>
</div>
<div class='div-orig'><p>諸天龍夜叉<span class='note-inline'>(至)</span>或時為現身。</p>
</div>
<div class='div-commentary'><p style="margin-left:1em">△五身根三。</p>
<p style="margin-left:1em">初總標。</p>
</div>
<div class='div-orig'><p>復次常精進<span class='note-inline'>(至)</span>得八百身功德。</p>
</div>
<div class='div-commentary'><p style="margin-left:1em">△二別明二。</p>
<p style="margin-left:1em">初瑩淨。</p>
</div>
<div class='div-orig'><p>得清淨身如淨瑠璃。眾生喜見。</p>
</div>
<div class='div-commentary'><p style="margin-left:1em">於是體中能如瑠璃不容纖翳。則孰不喜見。</p>
<p style="margin-left:1em">△二應現三。</p>
<p style="margin-left:1em">初生死報應。</p>
</div>
<div class='div-orig'><p>其身淨故<span class='note-inline'>(至)</span>善處惡處悉於中現。</p>
</div>
<div class='div-commentary'><p style="margin-left:1em">淨言不為情塵染蔽也。不以情塵自蔽。則當體無所不現。</p>
<p style="margin-left:1em">△二三界形色。</p>
</div>
<div class='div-orig'><p>及鐵圍山大鐵園山<span class='note-inline'>(至)</span>所有及眾生悉於中現。</p>
</div>
<div class='div-commentary'><p style="margin-left:1em">△三四聖體用。</p>
</div>
<div class='div-orig'><p>若聲聞辟支佛菩薩諸佛說法。皆於身中現其色像。</p>
</div>
<div class='div-commentary'><p style="margin-left:1em">楞嚴云。浮塵幻化虗妄稱相。妙覺明體常自瑩然。含吐十方循業發現。故得是體者無所不現。雖然理則明矣。孰能證耶。昔者。阿難大眾蒙佛開示。身心蕩然得無罣礙。各各自知心徧十方含容萬有。反觀父母所生之身。如太虗一塵巨海一漚。起滅無從了然不礙。此其證也。</p>
<p style="margin-left:1em">△三重頌三。</p>
<p style="margin-left:1em">初頌瑩淨。</p>
</div>
<div class='div-orig'><p>爾時世尊欲重宣此義。而說偈言。</p>
<p>若持法華者。其身甚清淨。如彼淨瑠璃。眾生皆喜見。</p>
</div>
<div class='div-commentary'><p style="margin-left:1em">△二頌應現四。</p>
<p style="margin-left:1em">初頌總相。</p>
</div>
<div class='div-orig'><p>又如淨明鏡<span class='note-inline'>(至)</span>餘人所不見。</p>
</div>
<div class='div-commentary'><p style="margin-left:1em">常自瑩然含吐十方。餘人不見為非<span class='corr'>己</span>智分。</p>
<p style="margin-left:1em">△二頌生死報應。</p>
</div>
<div class='div-orig'><p>三千世界中<span class='note-inline'>(至)</span>皆於身中現。</p>
</div>
<div class='div-commentary'><p style="margin-left:1em">△三頌三界形色。</p>
</div>
<div class='div-orig'><p>諸天等宮殿<span class='note-inline'>(至)</span>皆於身中現。</p>
</div>
<div class='div-commentary'><p style="margin-left:1em">△四頌四聖體用。</p>
</div>
<div class='div-orig'><p>諸佛及聲聞。佛子菩薩等。若獨若在眾。說法悉皆現。</p>
</div>
<div class='div-commentary'><p style="margin-left:1em">△三頌結前。</p>
</div>
<div class='div-orig'><p>雖未得無漏。法性之妙身。以清淨常體。一切於中現。</p>
</div>
<div class='div-commentary'><p style="margin-left:1em">無漏性身離於分段而常體不離分段。唯清淨故能現一切。嘗觀毗盧十法界圖。見其相而不明其義。誦法華身根功德。聞其義而不達其相。今以二法合明。則妙相深義觸處昭然矣。</p>
<p style="margin-left:1em">△六意根四。</p>
<p style="margin-left:1em">初總標。</p>
</div>
<div class='div-orig'><p>復次常精進<span class='note-inline'>(至)</span>得千二百意功德。</p>
</div>
<div class='div-commentary'><p style="margin-left:1em">△二別明三。</p>
<p style="margin-left:1em">初深達。</p>
</div>
<div class='div-orig'><p>以是清淨意根<span class='note-inline'>(至)</span>通達無量無邊之義。</p>
</div>
<div class='div-commentary'><p style="margin-left:1em">聞一句而達無量義。葢無量之義不出一句。</p>
<p style="margin-left:1em">△二圓說。</p>
</div>
<div class='div-orig'><p>解是義<span class='corr'>已</span>能演說一句一偈<span class='note-inline'>(至)</span>皆順正法。</p>
</div>
<div class='div-commentary'><p style="margin-left:1em">或一月一際一歲而演一句偈。由意根精了達無量義也。九旬談妙葢得諸此。西天歲分三際。謂雨際熱際塞際。四月即一際也。證意實相則諸所說法無非實相。故不相違背。雖說俗事亦順正法。</p>
<p style="margin-left:1em">△三知機。</p>
</div>
<div class='div-orig'><p>三千大千世界<span class='note-inline'>(至)</span>皆悉知之。</p>
</div>
<div class='div-commentary'><p style="margin-left:1em">由意清淨故他心通也。所行即循常心也。動作即感變心也。戲論即分別心也。</p>
<p style="margin-left:1em">△三結顯。</p>
</div>
<div class='div-orig'><p>雖未得無漏智慧<span class='note-inline'>(至)</span>亦是先佛經中所說。</p>
</div>
<div class='div-commentary'><p style="margin-left:1em">為得意根清淨。實相與佛同體故。</p>
<p style="margin-left:1em">△四重頌三。</p>
<p style="margin-left:1em">初頌總標。</p>
</div>
<div class='div-orig'><p>爾時世尊欲重宣此義。而說偈言。</p>
<p>是人意清淨。明利無濁穢。以此妙意根。知上中下法。</p>
</div>
<div class='div-commentary'><p style="margin-left:1em">上中下即三乘法。</p>
<p style="margin-left:1em">△二頌別明三。</p>
<p style="margin-left:1em">初頌深達。</p>
</div>
<div class='div-orig'><p>乃至聞一偈。通達無量義。</p>
</div>
<div class='div-commentary'><p style="margin-left:1em">△二頌圓說。</p>
</div>
<div class='div-orig'><p>次第如法說。月四月至歲。</p>
</div>
<div class='div-commentary'><p style="margin-left:1em">即一月四月乃至一歲。</p>
<p style="margin-left:1em">△三頌知機。</p>
</div>
<div class='div-orig'><p>是世界內外<span class='note-inline'>(至)</span>一切皆悉知。</p>
</div>
<div class='div-commentary'><p style="margin-left:1em">△三頌結顯。</p>
</div>
<div class='div-orig'><p>十方無數佛<span class='note-inline'>(至)</span>於眾無所畏。</p>
</div>
<div class='div-commentary'><p style="margin-left:1em">頌淨意運用冥契實相也。</p>
</div>
<div class='div-orig'><p>持法華經者。意根淨若斯。雖未得無漏。先有如是相。</p>
</div>
<div class='div-commentary'><p style="margin-left:1em">結顯根勝也。</p>
</div>
<div class='div-orig'><p>是人持此經<span class='note-inline'>(至)</span>持法華經故。</p>
</div>
<div class='div-commentary'><p style="margin-left:1em">結顯經勝也。此經純談諸法實相開佛知見。故於六根功德一一發明。儻能脫去情塵。以清淨根照清淨境。遂見山林周帀禽獸鳴呼。醭鼻沾唇殊形異意。無非實相無非妙法。即一身而圓證。徧六處而常彰。本不欠虧曾無窒礙。經文方便駢旁開示。行人應須充擴悟入也。</p>
</div></div>
<p class='juan'>妙法蓮華經解卷第六之一</p>
<p class='juan'><a id='mulu40' />妙法蓮華經解卷第六之二</p><p class="byline">溫陵開元蓮寺比丘　戒環　解</p>
<div class='div-other'><a id='mulu41' />
<div class='div-orig'><p>妙法蓮華經常不輕菩薩品第二十</p>
</div>
<div class='div-commentary'><p style="margin-left:1em">△三精持廣利二。</p>
<p style="margin-left:1em">初略敘標舉。</p>
<p style="margin-left:1em">常不輕者。釋迦前身威音王時。精持妙法廣施利導之迹也。以佛性義徧記四眾。於善則拜逢恚不怒。一切見敬故號不輕。不專讀誦以持無相經。確忍罵辱以持無我行。無相無我所謂精持也。於萬億歲廣說是經。化萬億眾令住正道。使上慢者信伏隨從。使畢罪者還得道果。所謂廣利也。葢前之持經具五種功雖圓而未精。前之蒙利獲六千德雖勝而未廣。以有人法之緣影存焉。必靳造於無相無我之妙。其於讀誦不知所專不知所忘。其於四眾不知所敬不知所慢。使妙行徧彰億眾自化。敬慢之心罪福之迹。凡所謂人法緣影者。皆㳷然於正徧正等之域。然後為精廣。茲實持經之盡道也。故勸持之文終於此品。</p>
<p style="margin-left:1em">△二依文正釋五。</p>
<p style="margin-left:1em">初牒前持毀。</p>
</div>
<div class='div-orig'><p>爾時佛告得大勢菩薩<span class='note-inline'>(至)</span>眼耳鼻舌身意清淨。</p>
</div>
<div class='div-commentary'><p style="margin-left:1em">謗毀之罪。如喻品末與法師品說。聞持之禮如法師功德品說。將顯精持先舉此者。所以警眾使知持毀之報不謬。而深信精持廣利也。得大勢。即大勢至也。</p>
<p style="margin-left:1em">△二精持遠因六。</p>
<p style="margin-left:1em">初所師之佛。</p>
</div>
<div class='div-orig'><p>得大勢乃往古昔<span class='note-inline'>(至)</span>國名大成。</p>
</div>
<div class='div-commentary'><p style="margin-left:1em">緜歷往古事千億佛。無相無我精持廣利。非具法力大勢難勝其任。故告得大勢菩薩也。威音王者。以大音聲普徧世界。為諸法王說法無畏也。故不輕既得其道。即能於眾說法心無所畏。劫名離衰。謂世道交興。國名大成。言正化無缺。</p>
</div>
<div class='div-orig'><p>其威音王佛<span class='note-inline'>(至)</span>說應六羅蜜法究竟佛慧。</p>
</div>
<div class='div-commentary'><p style="margin-left:1em">此敘威音亦說三乘也。因阿耨菩提者。因無上道為說六度。使由是而趣證菩提究竟佛慧。</p>
</div>
<div class='div-orig'><p>得大勢是威音王佛<span class='note-inline'>(至)</span>皆同一號。</p>
</div>
<div class='div-commentary'><p style="margin-left:1em">亦如初後燈明二萬皆同一號。為道同故。所敘多佛。明釋迦往因之曠遠也。</p>
<p style="margin-left:1em">△二發迹之時。</p>
</div>
<div class='div-orig'><p>最初威音王如來既<span class='corr'>已</span>滅度<span class='note-inline'>(至)</span>名常不輕。</p>
</div>
<div class='div-commentary'><p style="margin-left:1em">△三釋名彰行四。</p>
<p style="margin-left:1em">初平等行。</p>
</div>
<div class='div-orig'><p>得大勢以何因緣名常不輕<span class='note-inline'>(至)</span>當得作佛。</p>
</div>
<div class='div-commentary'><p style="margin-left:1em">此以佛性義徧記四眾也。四眾容行不等。而不輕以佛性等之。故皆悉禮拜深敬。以謂皆行菩薩道皆當作佛。葢眾生佛性本自圓成。世間業行皆順正法。凡能觀一切行皆菩薩道。知一切人皆當作佛。夫何輕慢之有。</p>
<p style="margin-left:1em">△二無相行。</p>
</div>
<div class='div-orig'><p>而是比丘不專讀誦經典<span class='note-inline'>(至)</span>汝等皆當作佛。</p>
</div>
<div class='div-commentary'><p style="margin-left:1em">此持無相經行無相行也。</p>
<p style="margin-left:1em">△三無我行。</p>
</div>
<div class='div-orig'><p>四眾之中有生瞋恚心不淨者<span class='note-inline'>(至)</span>汝等皆當作佛。</p>
</div>
<div class='div-commentary'><p style="margin-left:1em">歷年罵詈不生瞋恚。是真無我也。眾生癡迷不能自信。故以記為妄授。菩薩大悲不捨救度。故避走之際猶切示之。</p>
<p style="margin-left:1em">△四雙約名行。</p>
</div>
<div class='div-orig'><p>以其常作是語故<span class='note-inline'>(至)</span>號之為常不輕。</p>
</div>
<div class='div-commentary'><p style="margin-left:1em">△四聞持。</p>
</div>
<div class='div-orig'><p>是比丘臨欲終時<span class='note-inline'>(至)</span>廣為人說是法華經。</p>
</div>
<div class='div-commentary'><p style="margin-left:1em">始則不專讀誦而終能聞持多偈。增億萬壽廣為人說者。由其無相無我緣影俱亡故。神智真明慧命不夭。而冥契若此也。威音雖滅法音不滅。故先所說經可以具聞。然於空中聞者。示使忘能所絕影像。然後能具此法。故得二十千萬億偈也。以能所忘影像絕故。即得六根清淨功德也。前舉六根功德。方明所證之法。今舉不輕。乃示能證之人。</p>
<p style="margin-left:1em">△五利導。</p>
</div>
<div class='div-orig'><p>於時增上慢四眾<span class='note-inline'>(至)</span>三菩提。</p>
</div>
<div class='div-commentary'><p style="margin-left:1em">四眾見聞信伏隨從。所謂妙行徧彰億眾自化也。大神通力即具聞益壽是也。樂說辨力即億歲廣說是也。大善寂力即六根清淨真常功德是也。</p>
<p style="margin-left:1em">△六積德。</p>
</div>
<div class='div-orig'><p>命終之後<span class='note-inline'>(至)</span>功德成就當得作佛。</p>
</div>
<div class='div-commentary'><p style="margin-left:1em">引威音王日月燈雲自在。意明不輕積德致道。宣布法華源流之遠也。要使說是經則如威音王得大無畏。明是道則如日月燈相繼無窮。布是利則如雲自在潤覆無極。凡精持廣利期造乎此。</p>
<p style="margin-left:1em">△三顯示今緣二。</p>
<p style="margin-left:1em">初不輕。</p>
</div>
<div class='div-orig'><p>得大勢於意云何<span class='note-inline'>(至)</span>疾得阿耨多羅三藐三菩提。</p>
</div>
<div class='div-commentary'><p style="margin-left:1em">此明精持成<span class='corr'>己</span>之道。以致今日其道愈光。</p>
</div>
<div class='div-orig'><p>得大勢彼特四眾<span class='note-inline'>(至)</span>教化阿耨多羅三藐三菩提。</p>
</div>
<div class='div-commentary'><p style="margin-left:1em">此明廣利成人之德。雖歷惡緣其利不失。</p>
<p style="margin-left:1em">△二眾會。</p>
</div>
<div class='div-orig'><p>得大勢於汝意云何<span class='note-inline'>(至)</span>不退轉者是。</p>
</div>
<div class='div-commentary'><p style="margin-left:1em">此文漏闕句義不分。合依正法華云師子月等五百比丘比丘尼。又加優婆夷。乃成四眾。正法華云。五百清信士五百清信女。</p>
<p style="margin-left:1em">△四結顯勸持。</p>
</div>
<div class='div-orig'><p>得大勢當知<span class='note-inline'>(至)</span>常應受持讀誦解說書寫是經。</p>
</div>
<div class='div-commentary'><p style="margin-left:1em">結顯廣利勸令精持也。</p>
<p style="margin-left:1em">△五以偈重宣三。</p>
<p style="margin-left:1em">初頌精持遠因。</p>
</div>
<div class='div-orig'><p>爾時世尊欲重宣此義。而說偈言。</p>
<p>過去有佛<span class='note-inline'>(至)</span>疾成佛道。</p>
</div>
<div class='div-commentary'><p style="margin-left:1em">將導者。後曰將前曰導。言威音以神智妙力。前後導達群生。使趨於道也。計著於法。謂拘墟束教迷佛性義也。其罪畢<span class='corr'>己</span>等者。謂慢眾畢是罪<span class='corr'>已</span>。復遇不輕臨終聞經而教化成就也。不輕命終值無數佛。即日月燈雲自在等。</p>
<p style="margin-left:1em">△二頌顯示今緣。</p>
</div>
<div class='div-orig'><p>彼時不輕<span class='note-inline'>(至)</span>聽法者是。</p>
</div>
<div class='div-commentary'><p style="margin-left:1em">△三頌結顯勸持。</p>
</div>
<div class='div-orig'><p>我於前世<span class='note-inline'>(至)</span>如是經典。</p>
</div>
<div class='div-commentary'><p style="margin-left:1em">結顯廣利也。令住涅槃。謂令得真常道果也。</p>
</div>
<div class='div-orig'><p>億億萬劫<span class='note-inline'>(至)</span>疾成佛道。</p>
</div>
<div class='div-commentary'><p style="margin-left:1em">勸令精持也。以億劫乃聞億劫乃說。故當生難值想而深信精持。以成就佛道也。顯妙勸持文終於此。</p>
<p style="margin-left:1em">△三流通分二。</p>
<p style="margin-left:1em">初敘義分科。</p>
<p style="margin-left:1em">自神力品發起囑累品付授。其餘六品全體前法。示現行境流通此道。名以行契智常然大用之門。葢藥王妙音觀音妙嚴化迹。皆現實相行境以契前智境。而終於普賢常行。故名常然大用。</p>
</div></div>
<div class='div-other'><a id='mulu42' />
<div class='div-orig'><p>妙法蓮華經如來神力品第二十一</p>
</div>
<div class='div-commentary'><p style="margin-left:1em">△二依科別釋八。初發起流通二。</p>
<p style="margin-left:1em">初敘義。</p>
<p style="margin-left:1em">正宗既終。意將傳付利澤萬世。是以菩薩伸請。如來即現神力嘉讚經德。以發起群心使廣流布。故名如來神力品。而為發起流通也。</p>
<p style="margin-left:1em">△二釋文四。</p>
<p style="margin-left:1em">初菩薩伸請。</p>
</div>
<div class='div-orig'><p>爾時千世界微塵等菩薩摩訶薩<span class='note-inline'>(至)</span>而供養之。</p>
</div>
<div class='div-commentary'><p style="margin-left:1em">即涌出品佛所化眾。於前顯迹勸持。於此伸請流通也。廣說即利他。受持即自利。</p>
<p style="margin-left:1em">△二神力嘉讚二。初神力顯勝六。</p>
<p style="margin-left:1em">初現舌放光。</p>
</div>
<div class='div-orig'><p>爾時世尊於文殊師利等<span class='note-inline'>(至)</span>皆悉徧照十方世界。</p>
</div>
<div class='div-commentary'><p style="margin-left:1em">出廣長舌上至梵世者。現辨說之神力也。放無量光徧照十方者。現智照之神力也。將讚經德先現神力。始自出舌放光。以至震動諸天通達佛土。終乃結云。若以如是神力。於億萬劫說此經德。猶不能盡者。極顯斯經勝妙也。如來神力乃法界體中無作妙用。華嚴云。幻師之幻法能現種種事。修羅變作身齊等須彌山。龍王瞬息雨悅澤徧天下。彼具貪嗔癡神力尚如是。何況法界慧具足自在力。然則舌至梵世光徧十方。特法界慧中一微用耳。舊住菩薩即在此娑婆下方住者。梵世即初禪天。</p>
</div>
<div class='div-orig'><p>眾寶樹下師子座上<span class='note-inline'>(至)</span>然後還攝舌相。</p>
</div>
<div class='div-commentary'><p style="margin-left:1em">此釋迦分身諸佛亦以同道助發。</p>
<p style="margin-left:1em">△二現聲震動。</p>
</div>
<div class='div-orig'><p>一時謦欬俱共彈指<span class='note-inline'>(至)</span>地皆六種震動。</p>
</div>
<div class='div-commentary'><p style="margin-left:1em">於數寸之舌現至梵世。一會之頃現百千歲。又一謦欬彈指而其聲能徧十方震大地。皆顯神力勝妙也。</p>
<p style="margin-left:1em">△三假彼通力。</p>
</div>
<div class='div-orig'><p>其中眾生天龍夜叉<span class='note-inline'>(至)</span>皆大歡喜得未曾有。</p>
</div>
<div class='div-commentary'><p style="margin-left:1em">十方異界眾生礙心。而能見此娑婆佛事。乃因佛神力假彼通力。葢顯勝妙也。</p>
<p style="margin-left:1em">△四諸天歸依。</p>
</div>
<div class='div-orig'><p>即時諸天於虗空中高聲唱言<span class='note-inline'>(至)</span>皆共遙散娑婆世界。</p>
</div>
<div class='div-commentary'><p style="margin-left:1em">此皆神力或使。</p>
<p style="margin-left:1em">△五合異達礙。</p>
</div>
<div class='div-orig'><p>所散諸物從十方來<span class='note-inline'>(至)</span>如一佛土。</p>
</div>
<div class='div-commentary'><p style="margin-left:1em">此又神力變現。</p>
<p style="margin-left:1em">△六結顯經德。</p>
</div>
<div class='div-orig'><p>爾時佛告上行等菩薩大眾<span class='note-inline'>(至)</span>說此經功德猶不能盡。</p>
</div>
<div class='div-commentary'><p style="margin-left:1em">上行即涌出眾首也。舌相之廣身光之遠。一謦欬一彈指。而能動六震感諸天。以至合異達礙。則神力可謂至大。而不能說盡經德者。如來一切深妙功德盡萃此經。不可勝窮故也。</p>
<p style="margin-left:1em">△二嘉讚祕妙。</p>
</div>
<div class='div-orig'><p>以要言之<span class='note-inline'>(至)</span>皆於此經宣示顯說。</p>
</div>
<div class='div-commentary'><p style="margin-left:1em">所有之法即道場所得者。自在神力即稱性示現者。祕要之藏即法之不可示者。甚深之事即心之不可傳者。皆於此經盡之。所以功莫盡說也。</p>
<p style="margin-left:1em">△三正發流通。</p>
</div>
<div class='div-orig'><p>是故汝等<span class='note-inline'>(至)</span>諸佛於此而般涅槃。</p>
</div>
<div class='div-commentary'><p style="margin-left:1em">當知是處<span class='corr'>已</span>下。明諸佛修證。始終不離此法。故所在之處皆應欽奉。</p>
<p style="margin-left:1em">△四以偈重宣三。</p>
<p style="margin-left:1em">初頌神力顯勝。</p>
</div>
<div class='div-orig'><p>爾時世尊欲重宣此義。而說偈言。</p>
<p>諸佛救世者<span class='note-inline'>(至)</span>地皆六種動。</p>
</div>
<div class='div-commentary'><p style="margin-left:1em">頌現舌放光現聲震動。</p>
</div>
<div class='div-orig'><p>以佛滅度後<span class='note-inline'>(至)</span>不可得邊際。</p>
</div>
<div class='div-commentary'><p style="margin-left:1em">頌結顯經德。</p>
<p style="margin-left:1em">△二頌嘉讚祕妙。</p>
</div>
<div class='div-orig'><p>能持是經者<span class='note-inline'>(至)</span>教化諸菩薩。</p>
</div>
<div class='div-commentary'><p style="margin-left:1em">成佛之道。分身之理。教化之法。皆不離此。</p>
<p style="margin-left:1em">△三頌正發流通。</p>
</div>
<div class='div-orig'><p>能持是經者<span class='note-inline'>(至)</span>亦令得歡喜。</p>
</div>
<div class='div-commentary'><p style="margin-left:1em">道得其傳稱佛心故。</p>
</div>
<div class='div-orig'><p>諸佛坐道場<span class='note-inline'>(至)</span>一切無障礙。</p>
</div>
<div class='div-commentary'><p style="margin-left:1em">能持是經。則一切徹了左右逢原。復何障礙。</p>
</div>
<div class='div-orig'><p>於如來滅後<span class='note-inline'>(至)</span>畢竟住一乘。</p>
</div>
<div class='div-commentary'><p style="margin-left:1em">上皆讚發流通之德也。下結勸。</p>
</div>
<div class='div-orig'><p>是故有智者<span class='note-inline'>(至)</span>決定無有疑。</p>
</div></div>
<div class='div-other'><a id='mulu43' />
<div class='div-orig'><p>妙法蓮華經囑累品第二十二</p>
</div>
<div class='div-commentary'><p style="margin-left:1em">△二付授流通二。</p>
<p style="margin-left:1em">初標敘。</p>
<p style="margin-left:1em">以言托之曰囑。以法系之曰累。欲使傳續妙法利達無窮。故曰囑累而為付授流通也。然法會未終遽說囑累者。此經以智立體以行成德。前之開佛知見明一大事。立體之法既備。故說囑累以明佛佛授手之要止此而<span class='corr'>已</span>。後之以行成德者。唯體前法推而行之。更無別法。既無別法則於此囑累宜矣。華嚴有三十九品。敷列修進至等覺位終。如來出現品纔三十七。遂即囑累流通。而後說普賢常行及善財南遊二品。亦以前法既備。後唯躡前以成行德。更無別法故也。又前彰智境。所以簡情顯解。後示行境。欲其解終趨行故於此辨焉。所謂行境者。無復簡顯無復情解。唯全體運用之而<span class='corr'>已</span>。觀曰若不洞明前解。無以躡成後行。又須忘絕前解然後能入行境。是故行由解成行起解絕。則後之行境非言所及非解所到。亦非囑累所能相授矣。學者當進乎此。闍那笈多後翻此經。移囑累置卷末。失華嚴之旨矣。</p>
<p style="margin-left:1em">△二釋文六。</p>
<p style="margin-left:1em">初世尊囑累。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>令一切眾生普得聞知。</p>
</div>
<div class='div-commentary'><p style="margin-left:1em">再三摩頂示諄勤也。首楞嚴等諸祕密教謂之佛頂。表無上法。諸佛授記付囑皆摩其頂。表授無上法也。無量菩薩。即從地涌出者。</p>
<p style="margin-left:1em">△二示流通行。</p>
</div>
<div class='div-orig'><p>所以者何<span class='note-inline'>(至)</span>示教利喜。</p>
</div>
<div class='div-commentary'><p style="margin-left:1em">所以令其廣宣此法者。使學如來三行與諸眾生施大法利也。一大慈悲行平等滋濟。二無慳吝行竭內外財。三無所畏行不憚煩難。如是乃能與諸眾生三種智慧。佛智離二乘見。如來智離菩薩見。自然智離諸證取。不由他悟。通唯一乘實智也。但隨德用異稱耳。信如來智慧。謂能信種智趣向一乘者。當為說是經。令得佛慧而不滯二乘也。餘深妙法指權漸教也。亦曰深妙者。是法皆為一佛乘故。</p>
<p style="margin-left:1em">△三結勸成行。</p>
</div>
<div class='div-orig'><p>汝等若能如是。則為<span class='corr'>已</span>報諸佛之恩。</p>
</div>
<div class='div-commentary'><p style="margin-left:1em">乃所謂將此深心奉塵剎也。</p>
<p style="margin-left:1em">△四時眾稟命。</p>
</div>
<div class='div-orig'><p>時諸菩薩摩訶薩<span class='note-inline'>(至)</span>願不有慮。</p>
</div>
<div class='div-commentary'><p style="margin-left:1em">佛三囑以示勤。眾三反以示敬。</p>
<p style="margin-left:1em">△五遣化留塔。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>多寶佛塔還可如故。</p>
</div>
<div class='div-commentary'><p style="margin-left:1em">令分身各還者。示法得其傳化身遂隱。留寶塔如故者。以後說未周。尚須圓證。</p>
<p style="margin-left:1em">△六眾得法喜。</p>
</div>
<div class='div-orig'><p>說是語時<span class='note-inline'>(至)</span>聞佛所說皆大歡喜。</p>
</div>
<div class='div-commentary'><p style="margin-left:1em">一喜遣化達隱顯之道。二喜留塔得復聞之法。</p>
</div></div>
<p class='juan'>妙法蓮華經解卷第六之二</p>
<p class='juan'><a id='mulu44' />妙法蓮華經解卷第六之三</p><p class="byline">溫陵開元蓮寺比丘　戒環　解</p>
<div class='div-other'><a id='mulu45' />
<div class='div-orig'><p>妙法蓮華經藥王菩薩本事品第二十三</p>
</div>
<div class='div-commentary'><p style="margin-left:1em">△三苦行流通二。</p>
<p style="margin-left:1em">初標敘。</p>
<p style="margin-left:1em">藥王昔為喜見菩薩。精苦為法燒身然臂。其於釋迦法中受持是經。一切天人無如之者。今示其本因。使人跂慕共尊此道。故名藥王本事。而為苦行流通。即宿王請問難行苦行是也。竊觀此經以智立體以行成德。前之智境所以遣情顯解。後之行境欲其解終趍行。如藥王之燒身。妙音之隨應。觀音之普門。妙嚴之轉邪。普賢之勸發。皆示實相行境。使人忘情絕解隨行悟入。故說是藥王品時。八萬菩薩得解一切語言。則以苦行成圓通之德也。說妙音品時。華德菩薩得法華三昧。則以妙行成實相之德也。說普門品時。八萬之眾發無等等心。則以圓行成最上之德也。及說陀羅尼品。則六萬八千人得無生法忍。說莊嚴王品。則八萬四千人得法眼淨。此又以神力正力助成德行。乃至說勸發品時。沙數菩薩得旋陀羅尼。塵數菩薩具普賢道。則以常行成不德之德也。夫能底此則法華妙行至矣盡矣。故終會焉。然始於苦行終於常行者。將欲以行成德非精心苦志無以深造。故必精苦而後造妙。造妙而後能圓。能圓而後真契普賢常行。亦教之序也。</p>
<p style="margin-left:1em">△二釋文十二。</p>
<p style="margin-left:1em">初宿王發問。</p>
</div>
<div class='div-orig'><p>爾時宿王華菩薩<span class='note-inline'>(至)</span>及此聲聞眾聞皆歡喜。</p>
</div>
<div class='div-commentary'><p style="margin-left:1em">此品因宿王華發起者。為明宿世弘經自在之因。</p>
<p style="margin-left:1em">△二佛示往因三。</p>
<p style="margin-left:1em">初所師之佛。</p>
</div>
<div class='div-orig'><p>爾時佛告宿王華菩薩<span class='note-inline'>(至)</span>七十二恒河沙大聲聞眾。</p>
</div>
<div class='div-commentary'><p style="margin-left:1em">智慧真光幽明並燭不為物累。故號日月淨明德。眷屬法侶三乘體具。</p>
</div>
<div class='div-orig'><p>佛壽四萬二千劫<span class='note-inline'>(至)</span>以為供養。</p>
</div>
<div class='div-commentary'><p style="margin-left:1em">女有五障及四趣皆難報。樹去臺一箭道。言其蔭廣也。</p>
</div>
<div class='div-orig'><p>爾時彼佛為一切眾生<span class='note-inline'>(至)</span>說法華經。</p>
</div>
<div class='div-commentary'><p style="margin-left:1em">藥王尊經自此始。</p>
<p style="margin-left:1em">△二因經得道。</p>
</div>
<div class='div-orig'><p>是一切眾生喜見菩薩<span class='note-inline'>(至)</span>得現一切色身三昧。</p>
</div>
<div class='div-commentary'><p style="margin-left:1em">精進一心滿萬二千歲。而後得現一切色身者。一切色身不離根塵中現。所言滿萬二千歲。即依根塵十二處圓融互照。至於功行滿足之時也。圓融互照得其實相。則知根根塵塵一切色法咸一實相所現。由是以一實相融一切根塵。於一根塵現一切色法。交徹融攝重重無盡。是名滿萬二千歲。得現一切色身三昧。此即深證實相行境也。華嚴多舉過量劫數直明。以無限智悲修如是行。曾無限量之心。此經過量之數。凡皆如之。</p>
<p style="margin-left:1em">△三苦行遵奉三。</p>
<p style="margin-left:1em">初神力供養。</p>
</div>
<div class='div-orig'><p>得此三昧<span class='corr'>己</span>心大歡喜<span class='note-inline'>(至)</span>以供養佛。</p>
</div>
<div class='div-commentary'><p style="margin-left:1em">此三昧香非人間比。所以六銖價直娑婆也。二十四銖為一兩。六銖言少分耳。</p>
<p style="margin-left:1em">△二然身供養。</p>
</div>
<div class='div-orig'><p>作是供養<span class='corr'>已</span>從三昧起<span class='note-inline'>(至)</span>作是語<span class='corr'>已</span>而各默然。</p>
</div>
<div class='div-commentary'><p style="margin-left:1em">神力所化不過外財。財不及法。故復然身作法供養。薰陸乳香也。兜樓婆草香。畢力迦丁香。膠香松香也。即服諸香。又飲華油滿千二百歲。表以妙德妙行淨治根塵也。香油外塗。表內外俱淨也。寶衣纏身灌諸香油。以神力然身光明徧照等。表被忍辱衣資妙行力。以智慧火爍滅幻緣。顯發真光照明法界。此皆顯示法力行境。所以諸佛讚言。是真精進真法供養也。彼華香繒幡之勝特外物耳。國城妻子之重特愛緣耳。非法供養故皆不及。夫為法不顧其身。非特佛氏也。至人得道皆能外形骸忘死生。或喪之若遺土。或喜之如決疣。若楊雄不羨久生。孔聖甘於夕死。凡以達本知當恃有不亡者存。而蘄脫乎塵垢患累故也。而大聖又能固之以悲願濟之以神力。故燒身然臂曾無憂吝。世俗或駭其所為在。至人觀之。與遺土決疣一而<span class='corr'>已</span>。亦以妙覺圓照離於身見得蘊空故。乃能如是。若識見未亡諸蘊違礙。不達法行空慕其迹。是徒增業苦為妄作之凶矣。十住斷結經云。過去有女名提謂。孤寡多難。或告之曰。今身之厄由前世之罪。欲滅前罪莫若捨身。有道人辨才曰。先身罪業隨逐精神不與身合。徒自燒身。何於苦惱欲求善報。故律制燒身然指悉皆得罪。而大乘或聽許者。以大乘之人法行備故。非妄作故。</p>
</div>
<div class='div-orig'><p>其身火然千二百歲。過是以後其身乃盡。</p>
</div>
<div class='div-commentary'><p style="margin-left:1em">直使六根六塵一切洞徹。故千二百歲其身乃盡。</p>
<p style="margin-left:1em">△三後身供養四。</p>
<p style="margin-left:1em">初生處。</p>
</div>
<div class='div-orig'><p>一切眾生喜見菩薩<span class='note-inline'>(至)</span>忽然化生。</p>
</div>
<div class='div-commentary'><p style="margin-left:1em">三昧功成不為身累。生死去來猶如夜旦。</p>
</div>
<div class='div-orig'><p>即為其父而說偈言。</p>
<p>大王今當知<span class='note-inline'>(至)</span>為求無上慧。</p>
</div>
<div class='div-commentary'><p style="margin-left:1em">敘前緣也。</p>
</div>
<div class='div-orig'><p>說是偈<span class='corr'>已</span><span class='note-inline'>(至)</span>我今當還供養此佛。</p>
</div>
<div class='div-commentary'><p style="margin-left:1em">先供佛<span class='corr'>已</span>謂然身之後也。於然身之後得陀羅尼及聞萬億偈。乃依法性身而得。依法性土而聞也。由依性土而聞故。有八百萬億等偈。葢亦稱性而說也。初聞經之後得現身三昧者。由證得法身故。應物現形無非妙體也。然身之後得語言總持者。由離諸相見故。圓通眾音無非真說也。體無非妙則森羅萬象皆一切色身。說無非真則雀噪鵶鳴皆語言三昧。非深證行境超情離見者。何以與此。甄迦羅等即俱舍論六十大數中。第十六十八二十之數。</p>
<p style="margin-left:1em">△二再覲。</p>
</div>
<div class='div-orig'><p>白<span class='corr'>已</span>即坐七寶之臺<span class='note-inline'>(至)</span>合十指爪以偈讚佛。</p>
<p>容顏甚奇妙。光明照十方。我適曾供養。今復還親覲。</p>
</div>
<div class='div-commentary'><p style="margin-left:1em">敘往昔然身之緣也。</p>
</div>
<div class='div-orig'><p>爾時一切眾生喜見菩薩<span class='note-inline'>(至)</span>世尊猶故在世。</p>
</div>
<div class='div-commentary'><p style="margin-left:1em">師資道合知其將化。故發此問。</p>
</div>
<div class='div-orig'><p>爾時日月淨明德佛告一切眾生喜見菩薩<span class='note-inline'>(至)</span>於夜後分入於涅槃。</p>
</div>
<div class='div-commentary'><p style="margin-left:1em">佛法通指三乘菩提法。別指大乘菩薩弟子言法眾。三千寶界言化境。寶樹給侍言所御。勑以舍利起塔者。戒定餘勳欲霑無際故也。若干者。不定之數。意任其緣力耳。</p>
<p style="margin-left:1em">△三供涅槃。</p>
</div>
<div class='div-orig'><p>爾時一切眾生喜見菩薩<span class='note-inline'>(至)</span>垂諸幡葢懸眾寶鈴。</p>
</div>
<div class='div-commentary'><p style="margin-left:1em">現滅不滅聖意所知。而悲感戀慕者。示與眾生同一悲仰耳。須彌四海剡部居南。言海此岸。即南岸出美栴檀。積之為[卄/積]以奉闍維。示誠敬也。佛說火化之法。在<span class='corr'>己</span>則顯三昧之力播熏練之功。故化火自焚舍利迸透。在人則掩臭腐之穢免螻蟻之食。使其魄不滯其神清升。而此方以臥淤膿於荒郊。埋腐骸於朽壞為是。且以火化為不忍。方其穴地負土全體而坑之。為可忍耶。二皆出於不得<span class='corr'>已</span>耳。達者觀之。一等歸盡則臥淤埋腐。不若火化之愈矣自道觀之。沈之可也露之可也。衣薪而棄諸溝中。袞文而納諸石擲無不可者。奚足為焚瘞之競。</p>
<p style="margin-left:1em">△四供舍利。</p>
</div>
<div class='div-orig'><p>爾時一切眾生喜見菩薩<span class='note-inline'>(至)</span>一切色身三昧。</p>
</div>
<div class='div-commentary'><p style="margin-left:1em">昔之然身為離相見。今復然臂為除法執。故令小乘離諸見執發正道心。根境圓融故。皆得住現身三昧也。昔之求佛滿萬二千歲。今之然臂復七倍其久者。言益以無限智悲行菩薩大行。如其智悲有限。何足以化無數無量之人。</p>
</div>
<div class='div-orig'><p>爾時諸菩薩<span class='note-inline'>(至)</span>而今燒臂身不具足。</p>
</div>
<div class='div-commentary'><p style="margin-left:1em">愛見未忘故哀其不足。此初心菩薩而<span class='corr'>已</span>。</p>
</div>
<div class='div-orig'><p>於時一切眾生喜見菩薩<span class='note-inline'>(至)</span>福德智慧淳厚所致。</p>
</div>
<div class='div-commentary'><p style="margin-left:1em">臂之於手為辟。能役眾指而我無所役。則兩臂表我執法執根本也。我執能生煩惱續諸生死。法執能生所知礙正知見。捨一存一則為二乘。故捨兩臂必當得佛。還復如故者。若果得佛即無所捨矣。此非淺薄所能。故稱淳厚。</p>
</div>
<div class='div-orig'><p>當爾之時<span class='note-inline'>(至)</span>一切人天得未曾有。</p>
</div>
<div class='div-commentary'><p style="margin-left:1em">以非常之事感非常之瑞。人天因是得大法利也。上皆敘往因。</p>
<p style="margin-left:1em">△三結指今緣。</p>
</div>
<div class='div-orig'><p>佛告宿王華菩薩<span class='note-inline'>(至)</span>無量百千萬億那由他數。</p>
</div>
<div class='div-commentary'><p style="margin-left:1em">此結答若干難行苦行之問。</p>
<p style="margin-left:1em">△四勸睎法行。</p>
</div>
<div class='div-orig'><p>宿王華若有發心<span class='note-inline'>(至)</span>而供養者。</p>
</div>
<div class='div-commentary'><p style="margin-left:1em">手足之指譬微細執著。能障菩提故。欲得菩提者。雖未能頓捨。且欲微而損之。亦勝有為之福。故曰能然一指勝諸供養。夫聖人言行動必有法。非徒教末代然手足以求福也。苟不明此。殘形焚穢竟何益耶。故藥王將欲然身。且以法行淨治根塵。使功行滿足。然後以神通力化火自焚。其光能照河沙佛界。後人欲晞其迹。如斯可矣。</p>
<p style="margin-left:1em">△五廣令尊奉。</p>
</div>
<div class='div-orig'><p>若復有人<span class='note-inline'>(至)</span>其福最多。</p>
</div>
<div class='div-commentary'><p style="margin-left:1em">七寶供養其福有限。一偈超悟非限量福。</p>
<p style="margin-left:1em">△六廣顯勝德十。</p>
<p style="margin-left:1em">初深大。</p>
</div>
<div class='div-orig'><p>宿王華譬如一切川流江河<span class='note-inline'>(至)</span>最為深大。</p>
</div>
<div class='div-commentary'><p style="margin-left:1em">川流江河<span class='corr'>已</span>異於溝港。而海為深大。如來所說<span class='corr'>已</span>異於小乘。而此為第一。</p>
<p style="margin-left:1em">△二最上。</p>
</div>
<div class='div-orig'><p>又如土山黑山<span class='note-inline'>(至)</span>於諸經中最為其上。</p>
</div>
<div class='div-commentary'><p style="margin-left:1em">環須彌之外有土山黑山。而堅大不及鐵圍。大海之內有十寶山。而貴高不及須彌。土山黑山譬人乘天乘之經。鐵山寶山譬二乘菩薩乘之經。須彌則譬一乘之經。故曰最上。</p>
<p style="margin-left:1em">△三照明。</p>
</div>
<div class='div-orig'><p>又如眾星之中<span class='note-inline'>(至)</span>最為照明。</p>
</div>
<div class='div-commentary'><p style="margin-left:1em">諸經設法為破昏冥。然微茫漸顯如星之照。此經頓悟陰翳俱盡。圓融廓徹如月之明。</p>
<p style="margin-left:1em">△四除暗。</p>
</div>
<div class='div-orig'><p>又如日天子能除諸暗<span class='note-inline'>(至)</span>能破一切不善之闇。</p>
</div>
<div class='div-commentary'><p style="margin-left:1em">日光出時不與冥合。人得正智諸闇自除。</p>
<p style="margin-left:1em">△五最尊。</p>
</div>
<div class='div-orig'><p>又如諸小王中<span class='note-inline'>(至)</span>於諸經中最為其尊。</p>
</div>
<div class='div-commentary'><p style="margin-left:1em">前言最上明部分。此言最尊明威德。</p>
<p style="margin-left:1em">△六統攝。</p>
</div>
<div class='div-orig'><p>又如帝釋<span class='note-inline'>(至)</span>諸經中王。</p>
</div>
<div class='div-commentary'><p style="margin-left:1em">三乘之教隨機稱尊不能相攝。此經會三歸一為諸經之正統。</p>
<p style="margin-left:1em">△七作怙。</p>
</div>
<div class='div-orig'><p>又如大梵天王<span class='note-inline'>(至)</span>及發菩薩心者之父。</p>
</div>
<div class='div-commentary'><p style="margin-left:1em">大梵即娑婆界主。父言為之依怙。</p>
<p style="margin-left:1em">△八乘勝。</p>
</div>
<div class='div-orig'><p>又如一切凡夫人中<span class='note-inline'>(至)</span>亦為第一。</p>
</div>
<div class='div-commentary'><p style="margin-left:1em">四果未離凡位而支佛為第一。以根利故。眾生未離凡夫而因經為第一。以乘勝故。</p>
<p style="margin-left:1em">△九增進。</p>
</div>
<div class='div-orig'><p>一切聲聞辟支佛中<span class='note-inline'>(至)</span>最為第一。</p>
</div>
<div class='div-commentary'><p style="margin-left:1em">前於凡夫推第一。此於三乘推第一。後於佛位推第一。乃增進顯勝也。</p>
<p style="margin-left:1em">△十圓顯。</p>
</div>
<div class='div-orig'><p>如佛為諸法王。此經亦復如是。諸經中王。</p>
</div>
<div class='div-commentary'><p style="margin-left:1em">總而舉之。以圓顯勝德也。然顯經勝德只此可盡。而必引諸義者。明妙法隨機在處皆勝故也。</p>
<p style="margin-left:1em">△七廣顯勝功三。</p>
<p style="margin-left:1em">初總標。</p>
</div>
<div class='div-orig'><p>宿王華此經能救<span class='note-inline'>(至)</span>充滿其願。</p>
</div>
<div class='div-commentary'><p style="margin-left:1em">△二喻明。</p>
</div>
<div class='div-orig'><p>如清涼池<span class='note-inline'>(至)</span>如炬除暗。</p>
</div>
<div class='div-commentary'><p style="margin-left:1em">燈能發明未能除暗。</p>
<p style="margin-left:1em">△三合顯。</p>
</div>
<div class='div-orig'><p>此法華經亦復如是<span class='note-inline'>(至)</span>能解一切生死之縛。</p>
</div>
<div class='div-commentary'><p style="margin-left:1em">眾生眾苦病痛縛著。皆因迷妄。能開佛知見則一切皆離。</p>
<p style="margin-left:1em">△八廣顯勝益五。</p>
<p style="margin-left:1em">初書持益。</p>
</div>
<div class='div-orig'><p>若人得聞此法華經<span class='note-inline'>(至)</span>籌量多少不得其邊。</p>
</div>
<div class='div-commentary'><p style="margin-left:1em">△二供養益。</p>
</div>
<div class='div-orig'><p>若書是經卷<span class='note-inline'>(至)</span>所得功德亦復無量。</p>
</div>
<div class='div-commentary'><p style="margin-left:1em">薝蔔<span class='corr'>已</span>下皆華名。以此熏作香油。</p>
<p style="margin-left:1em">△三聞品益。</p>
</div>
<div class='div-orig'><p>宿王華若有人聞<span class='note-inline'>(至)</span>盡是女身後不復受。</p>
</div>
<div class='div-commentary'><p style="margin-left:1em">為正因故功德無邊。女人能持可盡障漏。</p>
<p style="margin-left:1em">△四勤修益。</p>
</div>
<div class='div-orig'><p>若如來滅後後五百歲中<span class='note-inline'>(至)</span>諸垢所惱。</p>
</div>
<div class='div-commentary'><p style="margin-left:1em">大集經云。佛滅後初五百歲解脫堅固。第二五百歲禪定堅固。第三多聞堅固。第四福德堅固。第五鬬諍堅固。即後五百歲也。鬬諍堅固則善根難得。故雖女人可致勝福。此就劣顯勝意兼男也。貪瞋癡為根本煩惱。憍嫉等垢為隨煩惱。既生安養。所依者淨業。所會者善人。故無垢惱也。</p>
</div>
<div class='div-orig'><p>得菩薩神通無生法忍<span class='note-inline'>(至)</span>千佛共說不能令盡。</p>
</div>
<div class='div-commentary'><p style="margin-left:1em">心法俱寂而能照用。名菩薩神通無生法忍。心寂根淨故能見多佛。華嚴十地菩薩功圓智滿心境交徹。能見多百佛至多百千億那由他佛。其意同此。非有為福故不能焚漂。稱實相德故說不能盡。</p>
</div>
<div class='div-orig'><p>汝今<span class='corr'>已</span>能破諸魔賊壞生死軍。諸餘怨敵皆悉摧滅。</p>
</div>
<div class='div-commentary'><p style="margin-left:1em">讚其所得法忍妙力也。諸魔賊即五陰煩惱等。生死軍即無明六識等。賊言侵害。軍言攻擊。餘怨即隨情對境之惑業。以得是忍故皆悉摧滅。</p>
</div>
<div class='div-orig'><p>善男子百千諸佛<span class='note-inline'>(至)</span>無有與汝等者。</p>
</div>
<div class='div-commentary'><p style="margin-left:1em">上皆諸佛遙讚之言。</p>
</div>
<div class='div-orig'><p>宿王華。此菩薩成就如是功德智慧之力。</p>
</div>
<div class='div-commentary'><p style="margin-left:1em">結勤修益也。</p>
<p style="margin-left:1em">△五隨喜益。</p>
</div>
<div class='div-orig'><p>若有人聞<span class='note-inline'>(至)</span>所得功德如上所說。</p>
</div>
<div class='div-commentary'><p style="margin-left:1em">一稱經名則蓮華出口。一能隨喜則法香在身。善種不亡功成自著。如上者指隨喜品。</p>
<p style="margin-left:1em">△九結顯流布。</p>
</div>
<div class='div-orig'><p>是故宿王華<span class='note-inline'>(至)</span>病即消滅不老不死。</p>
</div>
<div class='div-commentary'><p style="margin-left:1em">真知見力却癡愛病。是為良藥也。癡愛病除則生死緣斷頓證真常。何復老死。如般若智照能空五蘊度苦厄無老死。是也。</p>
<p style="margin-left:1em">△十令敬持人。</p>
</div>
<div class='div-orig'><p>宿王華汝若見有<span class='note-inline'>(至)</span>應當如是生恭敬心。</p>
</div>
<div class='div-commentary'><p style="margin-left:1em">散華作念等。令生心如佛想也。取草者。佛成道時取吉祥草為座。</p>
<p style="margin-left:1em">△十一聞品成行。</p>
</div>
<div class='div-orig'><p>說是藥王菩薩本事品持<span class='note-inline'>(至)</span>語言陀羅尼。</p>
</div>
<div class='div-commentary'><p style="margin-left:1em">喜見聞經即得現身三昧。及然身之後即得語言總持。為證得法身離諸相見。而洞契妙圓故也。及其然臂則聲聞得住現身三昧。今說本事則菩薩得解語言總持者。葢由悟其然身然臂之事。亦能離諸見執洞契妙圓。此所謂以苦行成圓通之德也。然皆得三昧又得總持者。現身三昧隨類分形。語言總持隨類說法。二者葢常相需而皆由妙法所證。故說妙音品時。諸菩薩眾亦得是三昧及陀羅尼。</p>
<p style="margin-left:1em">△十二多寶結讚。</p>
</div>
<div class='div-orig'><p>多寶如來於寶塔中<span class='note-inline'>(至)</span>利益無量一切眾生。</p>
</div>
<div class='div-commentary'><p style="margin-left:1em">非宿曾成就聞持自在之德。不能發起是利。</p>
</div></div>
<p class='juan'>妙法蓮華經解卷第六之三</p>
</div><!-- end of div[@id='body'] -->
</body></html>