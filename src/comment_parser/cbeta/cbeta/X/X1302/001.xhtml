<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>焭絕老人天奇直註雪竇顯和尚頌古</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1302-A 焭絕老人頌古直注序</p><p>禪宗頌古有四家焉。天童雪竇投子丹霞是<span class='corr'>已</span>。而寔嗣響於汾陽。夫古者。古德悟心之機緣也。頌者。鼓發心機使之宣流也。故其義或直敷其事。或引類況旨。或興惑發悟。以心源為本。成聲為節。而合契所修為要。然非機輪圓轉。不昧現前。起後得智之親境。不能作也。昔人以雪竇天童。比之孔門游夏。擬為頌聖。有以也哉。顧諸古在燈錄。以燈錄行一為頌本。則以頌重。蓋其所激揚當時主賓玄要。皆形於頌也。胡得不尋而繹之。窺禪道之幽微乎。釋頌者。自栢山大隱圓通覺海二集外。不啻數十家。質野者旨近。支離者意疎。若佛果萬松林泉諸尊宿。<span class='corr'>采</span>經傳之蘊。滙諸家之長。纂修成集。稱四家評唱。佐四頌之盛。略該五宗之微言。而大隱覺海等集弗克並踪矣。今去古益遠。受道之緣豈能盡同。且所謂頌古。<span class='corr'>已</span>遶路之禪。挾緣之智矣。須不援餘論直抉靈源。庶古德悟心機緣。鼓發宣流。而乃可以契禪道幽微於無際。此煢絕老人之頌古直註所由作也。老人退休林阿。明窓碧篆無所施其婆心。因取頌古直揭大意。淨剗群疑。標題結案不費辭飭。廼為斯注。校諸評唱。實謂過之。雖然此猶以注稱也。其體非注。如以注則曲中理玅。如疏注者不少矣。故雖注而尚直。此猶以直稱也。其趣非直。如以直則了無餘致。如世語者不少矣。故雖直而尚古。況其間釋事寔。必目擊意曉。而不牽陳言枝蔓之繁。明理體。必親證現行。而不落陰界離微之窟。解語句。必投機展事。而不墮實法與人之過。顯照用。必玅叶同時。而不溺留情轉位之偏。至如別提眼目。若明鏡之孤懸。潛通血脉。如金針之暗度。如斯類例未易枚舉。洵禪關之樞鈕。後學之指南也。惜是書出正嘉間。藂林秘護。至有名字不聞。今越百有餘年。遺珠復還。埋光再耀。寔菩曇自禪師力也。禪師證寶鏡三昧。以入世智。化瓦礫成寶坊。又以護法愍俗之慈。傳斯頌注。余與禪師為同學。而遊相好。頃遺書慰存。且索言以弁其首。余因得詳煢絕著書之概。而復徧告諸禪林學士。夫寶鏡三昧。傳自洞上。而光炤五宗。今禪林學士。有不欲證寶鏡者乎。務先究四家之頌古。有不究頌古者乎。務先習焭絕之直注。由直注而明頌古。頌古明而寶鏡證。始不負禪師之教也。吾將觀鏡光炤耀叢林於無窮哉。</p>
<p>順治辛卯夏台山後學受登槃譚撰</p>
</div>
<div class='div-xu'><a id='mulu2' />
<p class='h1'>No. 1302-B 焭絕直註四家頌古敘</p><p>道本無差。因修有異。宇博人浩。心殊見冗。非乎大智大德。惡能圓通圓濟者哉。盖先德見其學者沉機滯境。所以行慈運悲。借主借賓。就問就答。排乎古而例乎今。指通指塞。為頌為拈。發乎智而拔乎愚。有體無用。必喪孤危。有用無體。全是虗詐。體用雙全。陷於平寔。體用雙超。執乎尊貴。有功無位。名之外紹。有位無功。名之內紹。功位雙具。正偏兼到。功位兩絕。獨明向上。計略齊施。言中有響。理事通行。句裡呈機。以機奪機。就身打劫。以權占權。劈筈奪窩。見執破執。是名拈情。就計遮計。是名盖覆。前露後拂。獅子迷踪。聖出凡超。丹鳳冲霄。言思路窮。名為絕待。貼體無私。名無意路。不犯思議。直下承當。不立玄玅。當陽直指。意絕邊疆。信手拈來法無彼此。一律平懷。達境即心。就路還家。純真絕相大功一色。純真兩絕正位一色。理事渾然今時一色。三色高超。始名本分家風。三色隨宜。故名入鄽垂手。滯有者心之不忘。滯無者守空失旨。百般方便總名善巧。破差別之紊執。明真寔之本源。私欲一申。公正自昧。天理一明。群機自絕。棄萬川之異流。獨游大海。出十界之貪欲。焭飛高漢。直註者。直指靈機。免墮疊疊之貫花。當機者。當央直領。咸達雄雄之本玅。方知此理非修非證。豈淪機境之中。了明斯道。本成本現。昺踰堦級之外。不假功用。了然自契。余因幼小小。期胡跪請而絕示。倘乎略有所通。誓願刊而普及。不違先盟。以補今虧。聊將管見。權接斷途之橋。莫嫌草藥。微消沉疴之疾。請乎大德大仁。莫令斷絕。啟乎重刊重示。遠接後來。合十海嶽酬願故述。</p>
<p>時弘治歲次戊申太簇月上元吉旦</p>
<p style="margin-left:9em">洪都隆興沙門本瑞述</p>
</div>
<div class='div-other'><a id='mulu3' />No. 1302
<p class='juan'><a id='mulu4' />焭絕老人天奇直註雪竇顯和尚頌古上</p><p class="byline">金臺興隆沙門道霖編集</p><p class="byline">古杭菩曇禪寺淨深重梓</p><p>梁武帝問達磨大師。如何是聖諦第一義<span class='note-inline'>(撥却真俗直問中道。呈解驗王)</span>。磨云廓然無聖<span class='note-inline'>(杳無一法。何安聖諦。一拈二截)</span>帝云對朕者誰<span class='note-inline'>(不領其旨。逐句返追)</span>。磨云不識<span class='note-inline'>(當頭一截。不容對待)</span>。帝不契<span class='note-inline'>(權實不投)</span>。渡江至魏○<span class='note-inline'>(主意拈情。旨明向上)</span>帝問志公<span class='note-inline'>(敘因)</span>。公云陛下還識此人否<span class='note-inline'>(就機一提權實並行)</span>。帝云不識<span class='note-inline'>(實供)</span>。公云此是觀音大士傳佛心印<span class='note-inline'>(隔身指註。就裏塗糊)</span>。帝悔遂遣使取<span class='note-inline'>(不識當機所以外逐)</span>。公云莫道陛下發使去取。闔國人去他亦不回<span class='note-inline'>(見不領旨。點他外奔)</span>。○<span class='note-inline'>(主意急處一提。旨明句裏藏鋒)</span>總結<span class='note-inline'>(二師不遇知音。武帝頭頭蹉過)</span>。</p>
<p style="margin-left:1em">聖諦廓然<span class='note-inline'>(拈前公案)</span>。何當辨的<span class='note-inline'>(這箇廓然有何所辨)</span>。對朕者誰。還云不識<span class='note-inline'>(既見其蹉。不免一截)</span>。因茲暗渡江。豈免生荊棘<span class='note-inline'>(只因不契。干戈徧界。)</span>闔國人追不再來。千古萬古空相憶<span class='note-inline'>(當時粗心。過後却悔)</span>。休相憶。清風匝地有何極<span class='note-inline'>(一段清風普天匝地。更有其誰而又却悔)</span>。師顧視左右云。這裏還有祖師麼<span class='note-inline'>(雪竇見人外奔。所以當央直示)</span>。自云。有<span class='note-inline'>(鈎錐在手。照用同時)</span>。喚來與老僧洗脚<span class='note-inline'>(見不領旨所以點罰。似恁般人只堪洗脚)</span>。</p>
<p>趙州示眾云<span class='note-inline'>(垂釣為人)</span>。至道無難。唯嫌揀擇<span class='note-inline'>(人人本分。何有取捨)</span>。纔有語言。是揀擇。是明白<span class='note-inline'>(令人着限。辨別是何)</span>。老僧不在明白裏。是你諸人還護惜也無<span class='note-inline'>(明白是大功。護惜是揀擇。我尚不住大功。且道你還揀擇麼)</span>。僧云。既不在明白裏。護惜箇什麼<span class='note-inline'>(不住大功何有揀擇)</span>。州云我亦不知<span class='note-inline'>(言思無路故呈不知)</span>。僧云。和尚既不知。為什麼道不在明白裏<span class='note-inline'>(只知惺細不知失見)</span>。州云。問事即得。禮拜了退<span class='note-inline'>(向上非言。不可犯忤)</span>○<span class='note-inline'>(主意垂釣為人。旨明大功不宰)</span>總結<span class='note-inline'>(不落階級)</span>。</p>
<p style="margin-left:1em">至道無難<span class='note-inline'>(拈案)</span>。言端語端<span class='note-inline'>(註無委曲)</span>。一有多種<span class='note-inline'>(放則全體發用。一即一切)</span>。二無兩般<span class='note-inline'>(收則全用歸體。一切即一)</span>。天際日上月下。檻前山深水寒<span class='note-inline'>(恐滯兩邊妄生分別。所以直指全無揀擇)</span>。髑髏識盡喜何立<span class='note-inline'>(喜識若盡方無揀擇)</span>。枯木龍吟消未乾<span class='note-inline'>(若存喜識盡墮大功。舉倒比註)</span>。難難<span class='note-inline'>(不落凡聖極難分訴)</span>。揀擇明白君自看<span class='note-inline'>(莫靠他人。應自着眼)</span>。</p>
<p>馬祖不安。院主問。和尚近日尊候如何<span class='note-inline'>(仁義之問)</span>。祖云。日面佛。月面佛<span class='note-inline'>(養子之心)</span>○<span class='note-inline'>(主意直下明宗。旨明無有意路)</span>總結<span class='note-inline'>(問以人情。答以直指)</span>。</p>
<p style="margin-left:1em">日面佛。月面佛。五帝三皇是何物<span class='note-inline'>(若會日面月面。便會五帝三皇。舉一例〔請〕)</span>。二十年來曾苦辛。為君幾下蒼龍窟<span class='note-inline'>(雪竇新他用功之難如龍穴取珠。使盡心機方到此地)</span>。屈堪述。明眼衲僧莫輕忽<span class='note-inline'>(恐有高流笑耻故言其屈。又怕未及之者故言堪述。末後雙收二字。總言不得輕忽)</span>。</p>
<p>德山到溈山。挾複子於法堂上從東過西從西過東。顧視云。無無。便出<span class='note-inline'>(特來呈機校勘諸方。自誇見高無與等者)</span>。師著語云。勘破了也<span class='note-inline'>(當頭一點。不必馳騁)</span>。德山至門首却云不得草草。便具威儀再入相見<span class='note-inline'>(既到諸方豈可愴忙)</span>。溈山坐次<span class='note-inline'>(候看來諸)</span>。德山提起坐具云和尚<span class='note-inline'>(大用親呈)</span>。溈山擬取拂子<span class='note-inline'>(將在謀而不在勇)</span>。德山便喝。拂袖而出<span class='note-inline'>(不受籠罩。截皆來機)</span>。師著語云勘破了也<span class='note-inline'>(不過如此不須賣弄。一點二拈)</span>。德山背却法堂著鞋便行<span class='note-inline'>(意有自許。不過此理)</span>。溈山至晚問首座。適來新到在什麼處<span class='note-inline'>(雙關而問)</span>。座云當時背却法堂著鞋去了<span class='note-inline'>(實供)</span>。山云此子<span class='corr'>已</span>後向孤峰頂上盤結草庵呵佛罵祖去在<span class='note-inline'>(如此孤危。佛祖不容)</span>。師著語云。雪上加霜<span class='note-inline'>(他又如此行。你又如此說他)</span>○<span class='note-inline'>(主意呈機相勘。旨明大用現前)</span>總結<span class='note-inline'>(主賓互驗)</span>。</p>
<p style="margin-left:1em">一勘破。二勘雪上加霜。曾險墮<span class='note-inline'>(拈前着語。呈他手眼)</span>。飛騎將軍入虜庭。再得完全能幾箇<span class='note-inline'>(再入相見。如李廣遭陷還能跳出)</span>。急走過。不放過。孤峰頂上草裏坐<span class='note-inline'>(直饒不留踪跡。也點靜沉死水)</span>。咄<span class='note-inline'>(恐陷後人坐在孤危。故責令出須當稟命)</span>。</p>
<p>雪峰示眾云。盡大地撮來如粟米大拋向面前。漆桶不會<span class='note-inline'>(情與無情一切無別。盡情吐出你又不會)</span>。打皷普請看<span class='note-inline'>(今特聚眾。大家着眼)</span>○<span class='note-inline'>(主意垂釣為人。旨明攝用歸體)</span>。總結<span class='note-inline'>(老婆心切)</span>。</p>
<p style="margin-left:1em">牛頭沒。馬頭回。曹溪鏡裏絕塵埃<span class='note-inline'>(會得上句。靈山少室盡古盡今。一切無漏)</span>。打皷看來君不見。百花春至為誰開<span class='note-inline'>(使盡其情因何不會。且道萬別千差畢竟是誰)</span>。</p>
<p>雲門大師垂語云。十五日<span class='corr'>已</span>前不問汝<span class='note-inline'>(借明空劫。<span class='corr'>已</span>絕問答)</span>。十五日<span class='corr'>已</span>後道將一句來<span class='note-inline'>(既居日用。一切任意)</span>。自代云。日日是好日<span class='note-inline'>(恐成兩截故又雙牧。這邊那邊使無縫罅)</span>○<span class='note-inline'>(主意垂釣旨明藏鋒)</span>。總結<span class='note-inline'>(老婆心切)</span>。</p>
<p style="margin-left:1em">去却一。拈得七。上下四維無等匹<span class='note-inline'>(會得上句。四方八面了無有二)</span>。徐行踏斷流水聲。縱觀寫出飛禽迹<span class='note-inline'>(若能了法不二。明中自然踏斷。暗中自然獨露)</span>。草茸茸。烟羃羃<span class='note-inline'>(一律平懷。了無彼此)</span>。空生巖畔花狼藉<span class='note-inline'>(恐墮大功故舉例破)</span>。彈指堪悲舜若多<span class='note-inline'>(恐墮無功復舉例破)</span>。莫動著。動著三十棒<span class='note-inline'>(今行法令莫犯二病)</span>。</p>
<p>僧問法眼。如何是佛<span class='note-inline'>(請益)</span>。眼云汝是慧超<span class='note-inline'>(當頭一提)</span>○<span class='note-inline'>(主意急處一提。旨明就窩打兔)</span>。總結<span class='note-inline'>(箭鋒相拄)</span>。</p>
<p style="margin-left:1em">江國春風吹不起<span class='note-inline'>(盡國人呼。未曾着意)</span>。鷓鴣啼在深花裏<span class='note-inline'>(今日請益。平常一提)</span>。三級浪高魚化龍<span class='note-inline'>(慧超悟處。聞雷而化)</span>。癡人猶戽夜塘水<span class='note-inline'>(無智之人逐語生情。如乎深夜戽水取魚)</span>。</p>
<p>翠巖示眾云。一夏<span class='corr'>已</span>來為兄弟說話。<span class='corr'>看翠</span>巖眉毛在麼<span class='note-inline'>(探竿在手)</span>。保福云。作賊人心虗<span class='note-inline'>(就身打劫)</span>。長慶云生也<span class='note-inline'>(䶗粗齧細)</span>。雲門云。關<span class='note-inline'>(一點一拈)</span>○<span class='note-inline'>(主意垂釣。旨明藏鋒)</span>。總結<span class='note-inline'>(作家唱和)</span>。</p>
<p style="margin-left:1em">翠巖示徒。千古無對<span class='note-inline'>(美他句中不露鋒骨)</span>。關字相酬。失錢遭罪<span class='note-inline'>(只知截人。不知自放)</span>。潦倒保福。抑揚難得<span class='note-inline'>(擒縱殺活。自然恰好)</span>。嘮嘮翠巖。分明是賊<span class='note-inline'>(句中藏刃。暗取人頭)</span>。白圭無玷。誰辨真假<span class='note-inline'>(句無稜角。誠然難辨)</span>。長慶相諳。眉毛生也<span class='note-inline'>(獨許知音。善拈善點)</span>。</p>
<p>僧問趙州。如何是趙州<span class='note-inline'>(借事藏鋒)</span>。州云東門南門西門北門<span class='note-inline'>(以機遣機)</span>○<span class='note-inline'>(主意藏鋒。旨明絕待)</span>。總結<span class='note-inline'>(劈筈奪窩)</span>。</p>
<p style="margin-left:1em">句裏呈機劈面來<span class='note-inline'>(問中雙關。當頭不讓)</span>。爍迦羅眼絕纖埃<span class='note-inline'>(答處就機。人境雙奪)</span>。東南西北門相對。無限輪鎚擊不開<span class='note-inline'>(理事混然。神劍難分)</span>。</p>
<p>睦州問僧近離甚麼處<span class='note-inline'>(探竿)</span>。僧便喝<span class='note-inline'>(大用親呈)</span>。州云老僧被汝一喝<span class='note-inline'>(輸<span class='corr'>己</span>陷人)</span>。僧又喝<span class='note-inline'>(有用無照)</span>。州云三喝四喝後作麼生<span class='note-inline'>(是也喝。不是也喝。喝後如何)</span>。僧無對<span class='note-inline'>(果失其照)</span>。州便打云。這掠虗頭<span class='corr'>漢</span><span class='note-inline'>(大用生擒)</span>○<span class='note-inline'>(主意陷虎之機。旨明大用全提)</span>。總結<span class='note-inline'>(權衡在手)</span>。</p>
<p style="margin-left:1em">兩喝與三喝。作者知機變<span class='note-inline'>(只解行喝。不知機變。打草驚蛇。戒後強為)</span>。若謂騎虎頭。二俱成瞎漢<span class='note-inline'>(若將此喝只作擒縱。非便賓瞎亦乃主瞎)</span>。誰瞎漢。拈來天下與人看<span class='note-inline'>(或是賓瞎或是主瞎。或是賓主一時瞎。果然明得。不可自專。直須驗<span class='corr'>過</span>始得)</span>。</p>
<p>黃蘗示眾云。汝等諸人盡是噇酒糟漢。與麼行脚何處有今日<span class='note-inline'>(迷名滯相如酒所困。如此行持何年得醒)</span>。還知大唐國裏無禪師麼<span class='note-inline'>(人境俱奪。意要直領)</span>。僧云。只如諸方匡徒領眾。又作麼生<span class='note-inline'>(既無佛法。何用開堂)</span>。蘗云。不道無禪。只是無師<span class='note-inline'>(既是無師。盡是杜撰)</span>○<span class='note-inline'>(主意搜短為長。旨明垂釣為人)</span>。總結<span class='note-inline'>(權衡在手)</span>。</p>
<p style="margin-left:1em">凜凜孤風不自誇。端居寰海定龍蛇<span class='note-inline'>(本有權衡豈是強勉)</span>。大中天子曾輕觸。三度親遭弄爪牙<span class='note-inline'>(聖主不讓。豈容禪客)</span>。</p>
<p>僧問洞山如何是佛<span class='note-inline'>(請益)</span>。山云麻三斤<span class='note-inline'>(平實)</span>○<span class='note-inline'>(主意拈轉話頭。旨明無有意路)</span>。總結<span class='note-inline'>(問以劫外。答以今時)</span>。</p>
<p style="margin-left:1em">金烏急。玉兔速。善應何曾有輕觸<span class='note-inline'>(洞山雪竇徹底為人)</span>。展事投機見洞山。跛鼈盲龜入空谷<span class='note-inline'>(只云事上鑽研。正如跛鼈盲龜撞入空谷。何年得出)</span>。花簇簇。錦簇簇。南地竹兮北地木<span class='note-inline'>(平實相通。舉例令看)</span>。因思長慶陸大夫。解道合笑不合哭<span class='note-inline'>(你若只在事上。正好拍手大笑)</span>。咦<span class='note-inline'>(此之一笑。是賞是罰。是事是理。請着眼看)</span>。</p>
<p>僧問巴陵。如何是提婆宗<span class='note-inline'>(請益辨主)</span>。陵云銀椀裏盛雪<span class='note-inline'>(當央直指)</span>○<span class='note-inline'>(主意明宗。旨明絕待)</span>。總結<span class='note-inline'>(問偏答正)</span>。</p>
<p style="margin-left:1em">老新開。端的別解道。銀椀裏盛雪<span class='note-inline'>(句不立玄。故乃讚歎)</span>。九十六箇應自知。不知却問天邊月<span class='note-inline'>(諸人自知負墮則可。如有不知更問明眼人始得)</span>。提婆宗。提婆宗。赤幡之下起清風<span class='note-inline'>(雪竇盡力提持。若然會得。便解返擲)</span>。</p>
<p>僧問雲門。如何是一代時教<span class='note-inline'>(請益)</span>。門云對一說<span class='note-inline'>(當央直指)</span>○<span class='note-inline'>(主意明宗。旨明絕待)</span>。總結<span class='note-inline'>(當頭直指)</span>。</p>
<p style="margin-left:1em">對一說。太孤絕<span class='note-inline'>(句絕其比)</span>。無也鐵椎重下楔<span class='note-inline'>(問無孔竅。答絕方隅)</span>。閻浮樹下笑呵呵。昨夜驪龍拗解折<span class='note-inline'>(雪竇大笑。諸方任是英靈也插觜不得)</span>。別別<span class='note-inline'>(不同諸方。要人着眼)</span>。韶陽老人得一橛<span class='note-inline'>(只有湛水之波。而無滔天之浪)</span>。</p>
<p>僧問雲門。不是目前機。亦非目前事時如何<span class='note-inline'>(悟非世理。特呈解問)</span>。門云倒一說<span class='note-inline'>(就機一點)</span>○<span class='note-inline'>(主意見機而作。旨明就身打劫)</span>。總結<span class='note-inline'>(以楔出楔)</span>。</p>
<p style="margin-left:1em">倒一說。分一節<span class='note-inline'>(分明放過。把手同行)</span>。同死同生為君決<span class='note-inline'>(或明或暗。隨分令出)</span>。八萬四千非鳳毛<span class='note-inline'>(人雖眾多。無一英俊)</span>。三十三人入虎穴<span class='note-inline'>(大手宗師方能為作)</span>。別別<span class='note-inline'>(故意提起令人着眼)</span>。擾擾匇匇水裏月<span class='note-inline'>(影影灼灼如水中月。戒其學者情見未忘)</span>。</p>
<p>僧問鏡清。學人啐。請師啄<span class='note-inline'>(借事藏鋒)</span>。清云還得活也無<span class='note-inline'>(以機驗機)</span>。僧云若不活遭人恠笑<span class='note-inline'>(若只在殼豈不被笑)</span>。清云也是草裏漢<span class='note-inline'>(雖不住死。又在其活。故乃鏡清一點一拈)</span>○<span class='note-inline'>(主意拈情。旨明爪牙)</span>。總結<span class='note-inline'>(權衡在手)</span>。</p>
<p style="margin-left:1em">古佛有家風。對揚遭貶剝<span class='note-inline'>(主賓相交。今古皆然)</span>。子母不相知。是誰同啐啄<span class='note-inline'>(啐啄未忘。機境交加。子母雙忘。對待何有)</span>。啄<span class='note-inline'>(主之追處)</span>覺<span class='note-inline'>(賓之呈處)</span>猶在殻<span class='note-inline'>(云死存活)</span>。重遭撲<span class='note-inline'>(身困於活。又遭其點)</span>。天下衲僧徒名邈<span class='note-inline'>(其僧活潑潑地尚遭其點。天下衲僧徒勞向此名摸)</span>。</p>
<p>僧問香林。如何是祖師西來意<span class='note-inline'>(請益)</span>。林云坐久成勞<span class='note-inline'>(平實直指)</span>○<span class='note-inline'>(主意明宗。旨明絕待)</span>。總結<span class='note-inline'>(信手拈來)</span>。</p>
<p style="margin-left:1em">一箇兩箇千萬箇。脫却籠頭卸却䭾<span class='note-inline'>(天下衲僧皆如。香林心不立玄。偏不附物。自然輕快)</span>。左轉隨後來。紫胡要打劉鐵磨<span class='note-inline'>(盡情說了。你再立玄附物。似紫胡打劉鐵磨一般)</span>。</p>
<p>肅宗帝問忠國師。百年後所須何物<span class='note-inline'>(仁義之問)</span>。師云與老僧作箇無縫塔<span class='note-inline'>(有縫今時。無縫實際)</span>。帝曰請師塔樣<span class='note-inline'>(就機一拶)</span>。師良久<span class='note-inline'>(全身直示)</span>。會麼<span class='note-inline'>(恐失復追)</span>。帝曰不會<span class='note-inline'>(實供)</span>。師云吾有付法弟子躭源却諳此事。請詔問之<span class='note-inline'>(一囑二薦)</span>。師遷化後。帝詔躭源問此意如何。源云。相之南。譚之北<span class='note-inline'>(雖不存意。暗拈二邊)</span>。中有黃金充一國<span class='note-inline'>(盡力傍通)</span>。無影樹下合同船。琉璃殿上無知識<span class='note-inline'>(註上良久。不墮偏方。不居正位)</span>○<span class='note-inline'>(主意當央直示。旨明不落階級)</span>。總結<span class='note-inline'>(一呈一註)</span>。</p>
<p style="margin-left:1em">無縫塔。見還難<span class='note-inline'>(實際不受。何有其見)</span>。澄潭不許蒼龍蟠<span class='note-inline'>(國師躭源皆是死水。不恐逐生情。故乃拈之)</span>。層落落。影團團。千古萬古與人看<span class='note-inline'>(非但此時。今古榜樣)</span>。</p>
<p>俱胝和尚凡有所問。只竪一指<span class='note-inline'>(當央直示)</span>○<span class='note-inline'>(主意覿面相呈。旨明大用現前)</span>。總結<span class='note-inline'>(一切即一)</span>。</p>
<p style="margin-left:1em">對揚深愛老俱胝。宇宙空來更有誰<span class='note-inline'>(一生不改)</span>。曾向滄溟下浮木。夜濤相共接盲龜<span class='note-inline'>(戒勉後來不求大悟。若學俱胝只去竪指。但接盲龜。此點有體無用之輩)</span>。</p>
<p>龍牙問翠微。如何是祖師西來意<span class='note-inline'>(請益)</span>。微云與我過禪板來<span class='note-inline'>(名裏呈機)</span>。牙取禪板與微<span class='note-inline'>(半醉半醒。不知蹉過)</span>。微接得便打<span class='note-inline'>(大用全提)</span>。牙云。打即任打。要且無祖師西來意<span class='note-inline'>(空受痛棒。不領大旨。強作主宰。反言無意)</span>。又問臨濟。如何是祖師西來意。濟云與我過蒲團來。牙取蒲團與濟。濟接得蒲團便打。牙云。打即任打。要且無祖師西來意<span class='note-inline'>(行德同前)</span>○<span class='note-inline'>(主意明宗。旨明大用)</span>。總結<span class='note-inline'>(正令全提)</span>。</p>
<p style="margin-left:1em">龍牙山裏龍無眼。死水何曾振古風<span class='note-inline'>(言他鑽入死水。不能活處行機。蒲團禪板在自手中。反與人打)</span>。禪板蒲團不能用。只應分付與盧公<span class='note-inline'>(雪竇自言。若道無有祖意。當時直要打出祖意)</span>。</p>
<p>師拈云。這老漢也未勦絕。復成頌曰<span class='note-inline'>(恐逐境奔。故再呈頌)</span>。</p>
<p style="margin-left:1em">盧公付了亦何憑。坐倚休將繼祖燈<span class='note-inline'>(撥去玄妙。意要直領)</span>。堪對暮雲歸未合。遠山無限碧層層<span class='note-inline'>(恐墮孤危。故指平實)</span>。</p>
<p>僧問智門。蓮花未出水時如何<span class='note-inline'>(問是借事用明空劫)</span>。門云蓮花<span class='note-inline'>(直截明宗)</span>。僧云出水後如何<span class='note-inline'>(用明今時)</span>。門云荷葉<span class='note-inline'>(同前)</span>○<span class='note-inline'>(主意當央直指。旨明無有意路)</span>。總結<span class='note-inline'>(問有彼此。答無是非)</span>。</p>
<p style="margin-left:1em">蓮花荷葉報君知。出水如何未出時<span class='note-inline'>(出水何如。未出何如。若乃見得。方知不在兩頭)</span>。江北江南問王老。一狐疑了一狐疑<span class='note-inline'>(若不領旨。只去出水未出上問。轉生其疑。何時得了)</span>。</p>
<p>雪峰示眾云。南山有條鼈鼻蛇。汝等諸人切須好看<span class='note-inline'>(人多困於孤危。故教明其平實)</span>。長慶云。今日堂中大有人喪身失命<span class='note-inline'>(喪其法身。失其慧命。莫道究用。連本<span class='corr'>已</span>失。故曰大有)</span>。僧舉似玄沙。沙云須是稜兄始得<span class='note-inline'>(見放無收。搦人顯<span class='corr'>己</span>)</span>。雖然如此。我即不然<span class='note-inline'>(意在等問)</span>。僧云和尚作麼生<span class='note-inline'>(就機一拶)</span>。沙云用南山作麼<span class='note-inline'>(恐逐其言。故乃拈之)</span>。雲門以拄杖攛向雪峰面前作怕勢<span class='note-inline'>(一呼一遣。權實並行)</span>○<span class='note-inline'>(主意垂釣為人。旨明作家相見)</span>。總結<span class='note-inline'>(父子唱和)</span>。</p>
<p style="margin-left:1em">象骨巖高人不到。到者須是弄蛇手<span class='note-inline'>(機峻無敵。若萬仞崖。須是作者方無阻隔)</span>。稜師備師不奈何。喪身失命有多少<span class='note-inline'>(慶放沙收。總不當機)</span>。韶陽知。重撥草。南北東西無處討<span class='note-inline'>(用得當央故難得也)</span>。忽然突出拄杖頭。拋對雪峰大張口。大張口兮同閃電。剔起眉毛還不見<span class='note-inline'>(須然大用全彰。箇裏了無踪跡)</span>。如今藏一乳峰前。來者一一看方便<span class='note-inline'>(於今盡在此處。各人應須着眼)</span>。師高聲喝云。看脚下<span class='note-inline'>(拽回鼻孔。大用急提)</span>。</p>
<p>保福長慶遊山<span class='note-inline'>(日用生涯)</span>。福以手指云。這裏便是妙峰頂<span class='note-inline'>(此為絕頂。以驗同道)</span>。慶云。是則是。可惜許<span class='note-inline'>(若執於此。盡困中途)</span>。師著語云。今日共這漢遊山。圖箇什麼<span class='note-inline'>(一个說是。一个不是。我於同行。圖个什麼。點他二家總是無端)</span>。復云。百千年後不道無。只是少<span class='note-inline'>(是是大功。不是是無功。二者總是階級。向後不道無人過此。要至此地二者皆少)</span>。後舉似鏡清。清云若不是孫公。便見髑髏遍野<span class='note-inline'>(若不具眼看破。便被他裁)</span>○<span class='note-inline'>(主意呈機探㧞。旨明遞相酬唱)</span>。總結<span class='note-inline'>(總是心倖)</span>。</p>
<p style="margin-left:1em">妙峰孤頂草離離<span class='note-inline'>(直饒妙絕今古。二人總是葛藤)</span>。拈得分明付與誰<span class='note-inline'>(指示分明。你却與誰)</span>。不是孫公辯端的。髑髏著地幾人知<span class='note-inline'>(拈前公案)</span>。</p>
<p>劉鐵磨到溈山。山云老牸牛汝來也<span class='note-inline'>(點他動落今時)</span>。磨云。來日臺山大會齋。和尚還去麼<span class='note-inline'>(隔身反點靜沉死水)</span>。山放身臥<span class='note-inline'>(截斷兩頭)</span>。磨便出<span class='note-inline'>(回互不犯)</span>○<span class='note-inline'>(主意見機而作。旨明作家相見)</span>。總結<span class='note-inline'>(心倖)</span>。</p>
<p style="margin-left:1em">曾騎鐵馬入重城<span class='note-inline'>(磨之不懼。慣便如將)</span>。勅下傳聞六國清<span class='note-inline'>(山如帝令。天下太平)</span>。猶握金鞭問歸客<span class='note-inline'>(磨之反問你還去否)</span>。夜深誰共御街行<span class='note-inline'>(末後二人不坐正偏。故曰誰共)</span>。</p>
<p>蓮花峰庵主拈拄杖示眾云。古人到這裏。為甚不肯住<span class='note-inline'>(透得本地。因何不住)</span>。眾無語<span class='note-inline'>(不知落處)</span>。自代云為他途路不得力<span class='note-inline'>(執於大功。盡未到家)</span>。復云畢竟如何<span class='note-inline'>(徵前審後)</span>。自云楖栗橫擔不顧人。直<span class='corr'>入</span>千峰萬峰去<span class='note-inline'>(直須絕跡。莫執大功)</span>○<span class='note-inline'>(主意垂釣為人。旨明大功不宰)</span>。總結<span class='note-inline'>(轉功就位)</span>。</p>
<p style="margin-left:1em">眼裏塵沙耳裏土。千峰萬峰不肯住<span class='note-inline'>(菴主轉功就位。雪竇轉位就功。故曰不住)</span>。落花流水太茫茫。剔起眉毛何處去<span class='note-inline'>(塵塵獨露。剎剎全彰。無古無今。更向何去)</span>。</p>
<p>僧問百丈。如何是奇特事<span class='note-inline'>(辨主)</span>。丈云獨坐大雄峰<span class='note-inline'>(全身擔荷)</span>。僧禮拜<span class='note-inline'>(一謝具眼。二點獨尊)</span>。丈便打<span class='note-inline'>(正令雙截)</span>○<span class='note-inline'>(主意呈機。旨明大用)</span>。總結<span class='note-inline'>(權衡在手)</span>。</p>
<p style="margin-left:1em">祖域交馳天馬駒<span class='note-inline'>(法中自在。如駒絕絆)</span>。化門舒卷不同途<span class='note-inline'>(擒縱殺活。豈定一機)</span>。電光石火存機變。堪笑人來捋虎鬚<span class='note-inline'>(僧須具見。不料其力。丈機迅速。善敢當鋒)</span>。</p>
<p>僧問雲門。樹凋葉落時如何<span class='note-inline'>(借事呈解)</span>。門云體露金風<span class='note-inline'>(就機一點。拈他大功)</span>○<span class='note-inline'>(主意見機而作。旨明就身打劫)</span>。總結<span class='note-inline'>(以見遣見)</span>。</p>
<p style="margin-left:1em">問既有宗。答亦攸同<span class='note-inline'>(主賓相符)</span>。三句可辨<span class='note-inline'>(一句具三。皎然明白)</span>。一鏃遼空<span class='note-inline'>(三句外看。射空無敵)</span>。大野兮凉飈颯颯。長天兮疎雨濛濛<span class='note-inline'>(恐滯竿頭故示剎塵)</span>。君不見<span class='note-inline'>(令人着眼)</span>。少林久坐未歸客。靜依熊耳一叢叢<span class='note-inline'>(恐落平實故指面壁。且道是樹凋葉落。是體露金風)</span>。</p>
<p>南泉參百丈惟政和尚。丈問從上諸聖還有不為人說底法麼<span class='note-inline'>(探㧞)</span>。泉云有<span class='note-inline'>(供自見處)</span>。丈云作麼生是不為人說底法<span class='note-inline'>(以見驗見)</span>。泉云。不是心。不是佛。不是物<span class='note-inline'>(只知供欵。不知失見)</span>。丈云說了也<span class='note-inline'>(點不疾流)</span>。泉云。某只與麼。和尚作麼生<span class='note-inline'>(見自失節。返追他用)</span>。丈云。我又不是善知識。爭知有說不說<span class='note-inline'>(須乃推惡離<span class='corr'>己</span>。亦註非言可及)</span>。泉云某甲不會<span class='note-inline'>(見機嚴密。更探其的)</span>。丈云太煞與汝說了<span class='note-inline'>(先<span class='corr'>已</span>盡情。何必重問)</span>○<span class='note-inline'>(主意深竿在手。旨明就身打劫)</span>。總結<span class='note-inline'>(乾出其身)</span>。</p>
<p style="margin-left:1em">祖佛從來不為人。衲僧今古競頭走<span class='note-inline'>(本無一法。妄生取捨)</span>。明鏡當臺列象殊<span class='note-inline'>(丈如明鏡。絲毫不昧)</span>。一一面南看北斗<span class='note-inline'>(一一着眼。是說不說)</span>。半柄垂。無處討<span class='note-inline'>(當面直註。何又更尋)</span>。拈得鼻孔失却口<span class='note-inline'>(若逐其句。顧前失後。顧後失前)</span>。</p>
<p>僧問大隋。劫火洞然。大千俱壞。未審這箇壞不壞<span class='note-inline'>(引教請益)</span>。隋云壞<span class='note-inline'>(直指明宗)</span>。僧云與麼則隨他去<span class='note-inline'>(迷宗逐句)</span>。隋云隨他去<span class='note-inline'>(同前)</span>○<span class='note-inline'>(主意明宗。旨明絕待)</span>。總結<span class='note-inline'>(隨流得妙)</span>。</p>
<p style="margin-left:1em">劫火光中立問端。衲僧猶滯兩重關<span class='note-inline'>(壞與不壞。問處兩關)</span>。可憐一句隨他語。萬里區區獨往還<span class='note-inline'>(當時不識。後過投子點破。復徃大隋。雪竇點他兩處蹉過)</span>。</p>
<p>僧問趙州。承聞和尚親見南泉是否<span class='note-inline'>(驗主)</span>。州云鎮州出大蘿蔔頭<span class='note-inline'>(直下明宗)</span>○<span class='note-inline'>(主意直指。旨明絕待)</span>。總結<span class='note-inline'>(平常無生)</span>。</p>
<p style="margin-left:1em">鎮州出大蘿蔔。天下衲僧取則<span class='note-inline'>(天下衲僧取此為極)</span>。只知自古自今。爭辯鵠白烏黑<span class='note-inline'>(須然今古無差。爭奈難分黑白)</span>。賊賊。衲僧鼻孔曾拈得<span class='note-inline'>(言這老賊善換人眼)</span>。</p>
<p>麻谷持鍚到章敬。遶床三匝。振錫一下。卓然而立<span class='note-inline'>(呈機校勘)</span>。敬云是是<span class='note-inline'>(照用同時)</span>。師著語云錯<span class='note-inline'>(恐陷其是。故乃拈之)</span>。谷又到南泉。繞床三匝。振錫一下。卓然而立。泉云不是不是<span class='note-inline'>(照用同時)</span>。師著語云錯<span class='note-inline'>(恐陷不是。故乃拈之)</span>。谷云。章敬道是。和尚為甚道不是<span class='note-inline'>(逐句雙疑)</span>。泉云。章敬是。是汝不是。此是風力所轉。終成敗壞<span class='note-inline'>(過在於汝。非干師事。情逐於境。豈不喪真)</span>○<span class='note-inline'>(主意辨驗。旨明拈情)</span>。總結<span class='note-inline'>(權衡在手)</span>。</p>
<p style="margin-left:1em">此錯彼錯。切忌拈却。四海浪平。百川潮落<span class='note-inline'>(便得兩錯。是非皆絕)</span>。古䇿風高十二門。門門有路空蕭索<span class='note-inline'>(杖上清風。高超一切)</span>。非蕭索。作者好求無病藥<span class='note-inline'>(前拈大功。今拈無功。任是作者亦當治無)</span>。</p>
<p>定上座問臨濟。如何是佛法大意<span class='note-inline'>(請益)</span>。濟下禪床擒住一掌便托開<span class='note-inline'>(全提大用)</span>。定佇立<span class='note-inline'>(情絕其路)</span>。傍僧云。定上座何不禮拜<span class='note-inline'>(見失傍提)</span>。定方禮拜。忽然大悟<span class='note-inline'>(因此達彼)</span>○<span class='note-inline'>(主意直指。旨明大用)</span>。總結<span class='note-inline'>(正令全提)</span>。</p>
<p style="margin-left:1em">斷際全機繼後踪<span class='note-inline'>(黃蘗全機。臨濟紹之)</span>。持來何必在從容<span class='note-inline'>(當央分付。何必又疑)</span>。巨靈擡手無多子。分破華山千萬重<span class='note-inline'>(定公疑。高如山。臨濟一掌粉碎)</span>。</p>
<p>陳操尚書看資福。福見畫一圓相<span class='note-inline'>(暗機為驗)</span>。操云弟子恁麼來。早是不著便。何更畫一圓相<span class='note-inline'>(退<span class='corr'>己</span>點人)</span>。福便掩却門<span class='note-inline'>(因便一截)</span>。師云陳操只具一隻眼<span class='note-inline'>(點他見前失後)</span>○<span class='note-inline'>(主意探干。旨明大用)</span>。總結<span class='note-inline'>(權衡在手)</span>。</p>
<p style="margin-left:1em">團團珠繞<span class='note-inline'>(福之圓相)</span>玉珊珊<span class='note-inline'>(操之言鋒)</span>。馬載驢䭾上鐵船。分付海山無事客<span class='note-inline'>(船裝馬載。只當尋常)</span>。釣鰲時下一圈攣<span class='note-inline'>(不用多端。一機足矣)</span>。師復云。天下衲僧跳不出<span class='note-inline'>(須言無事。天下禪流幾人能出有無之殼)</span>。</p>
<p>仰山問僧近離甚處<span class='note-inline'>(探㧞藏鋒)</span>。僧云廬山<span class='note-inline'>(實供)</span>。山云曾到五老峰麼<span class='note-inline'>(撥轉別驗)</span>。僧云不曾<span class='note-inline'>(同前)</span>。山云闍黎不曾遊山<span class='note-inline'>(點他不達)</span>。雲門云。皆為慈悲之故。有落草之談<span class='note-inline'>(言不行捧。只打葛藤)</span>○<span class='note-inline'>(主意探干。旨明平懷)</span>。總結<span class='note-inline'>(就事藏鋒)</span>。</p>
<p style="margin-left:1em">出草入草。誰解尋討<span class='note-inline'>(門出山入。誰生分別)</span>。白雲重重。紅日杲杲<span class='note-inline'>(平懷拈出。免生異見)</span>。左顧無暇。右盻<span class='corr'>已</span>老<span class='note-inline'>(註上之機皆無縫罅)</span>。君不見。寒山子。行太早。十年歸不得。忘却來時道<span class='note-inline'>(迷名失旨。舉例故點)</span>。</p>
<p>文殊問無著。近離甚處<span class='note-inline'>(平常藏鋒)</span>。著云南方。殊云南方佛法如何拄持<span class='note-inline'>(入就一追)</span>。著云。末法比丘少奉戒律<span class='note-inline'>(前後具實)</span>。殊云多少眾<span class='note-inline'>(細搜其見)</span>。著云或三百或五百<span class='note-inline'>(依舊逐句)</span>。著問。此間佛法如何住持<span class='note-inline'>(返問)</span>。殊云。凡聖同居。龍蛇混雜<span class='note-inline'>(照用同時)</span>。著云多少眾<span class='note-inline'>(兩處如常)</span>。殊云。前三三。後三三<span class='note-inline'>(當央直截)</span>○<span class='note-inline'>(主意探㧞。旨明直指)</span>。總結<span class='note-inline'>(老婆心切)</span>。</p>
<p style="margin-left:1em">千峰盤屈色如藍。誰謂文殊是對談<span class='note-inline'>(遍界全彰。誰說對談)</span>。堪笑清凉多少眾。前三三與後三三<span class='note-inline'>(欲識二三。盡在此笑)</span>。</p>
<p>長沙一日遊山歸至門首。首座云。和尚什麼處來<span class='note-inline'>(因事辯主)</span>。沙云遊山來<span class='note-inline'>(就事呈解)</span>。座云到什麼處來<span class='note-inline'>(細辯來源)</span>。沙云。始隨芳草去。又逐落花回<span class='note-inline'>(句甚英美)</span>。座云大似春意<span class='note-inline'>(點逐今時)</span>。沙云。也勝秋露滴芙蕖<span class='note-inline'>(拈他死水)</span>。師云。謝答話<span class='note-inline'>(一个今時。一个劫外。雙點雙拈)</span>○<span class='note-inline'>(主意探竿。旨明絕待)</span>。總結<span class='note-inline'>(作家相見)</span>。</p>
<p style="margin-left:1em">大地絕纖埃。何人眼不開<span class='note-inline'>(若達平常。無事不了)</span>。始隨芳草去。又逐落花回<span class='note-inline'>(拈前公案)</span>。羸鶴翹寒木。狂猿嘯古臺<span class='note-inline'>(雪竇呈機)</span>。長沙無限意<span class='note-inline'>(拈起令看)</span>。咄<span class='note-inline'>(恐落平實。舉令一截)</span>。</p>
<p>盤山垂語云。三界無法。何處求心<span class='note-inline'>(上句奪境。下句奪人。意在直領。豈可商量)</span>○<span class='note-inline'>(主意直下明宗。旨明心法不二)</span>。總結<span class='note-inline'>(垂釣為人)</span>。</p>
<p style="margin-left:1em">三界無法。何處求心。白雲為葢。流泉作琴<span class='note-inline'>(上拈公案。下呈其機)</span>。一曲兩曲無人會。雨過夜塘秋水深<span class='note-inline'>(盡情吐露。不領大旨。如秋凉水。豈水嘆也)</span>。</p>
<p>風穴郢州衙內上堂云。祖師心印狀似鐵牛之機<span class='note-inline'>(搖撼不動。亦無疑罅)</span>。去即印住<span class='note-inline'>(不令逐境)</span>。住即印破<span class='note-inline'>(不令立玄)</span>。只如不去不住。印即是不印即是<span class='note-inline'>(不住二邊。正當恁麼。又作麼生)</span>。盧陂長老出問。某有鐵牛之機。請師不搭印<span class='note-inline'>(識句拈情)</span>。穴云。慣釣鯨鯢沉巨浸。却嗟蛙步[馬*展]泥沙<span class='note-inline'>(慣釣巨鯢。豈怕青蛙)</span>。陂佇思<span class='note-inline'>(失情)</span>。穴喝云長老何不進語<span class='note-inline'>(你道不搭。因何無路)</span>。陂後議<span class='note-inline'>(進退無門)</span>。穴打一拂子云。還記得話頭麼<span class='note-inline'>(提前逼後)</span>。陂擬開口<span class='note-inline'>(左右絕路)</span>。穴又打<span class='note-inline'>(當央直截)</span>。牧主云。佛法與王法一般<span class='note-inline'>(傍觀者哂)</span>。穴云見箇什麼<span class='note-inline'>(審他見處)</span>。主云。當斷不斷。反招其亂<span class='note-inline'>(合行不行。合止不止)</span>。穴下座<span class='note-inline'>(非只盧陂。亦有風穴。故就拂迹)</span>○<span class='note-inline'>(主意大用全提。旨明攙旗奪皷)</span>。總結<span class='note-inline'>(權衡在手)</span>。</p>
<p style="margin-left:1em">擒得盧陂跨鐵牛。三玄戈甲未輕酬。楚王城畔朝宗水。喝下曾令却倒流<span class='note-inline'>(一喝中具三玄三要。莫道盧陂。任是長江一喝倒流)</span>。</p>
<p>僧問雲門。如何是清淨法身<span class='note-inline'>(請益)</span>。門云花藥欄<span class='note-inline'>(平實一指)</span>。僧云便與麼去時如何<span class='note-inline'>(直領如何)</span>。門云金毛獅子<span class='note-inline'>(當央一點)</span>○<span class='note-inline'>(主意拽回鼻孔。旨明無有意路)</span>。總結<span class='note-inline'>(權衡在手)</span>。</p>
<p style="margin-left:1em">花藥欄。莫瞞盰<span class='note-inline'>(要人仔細)</span>。星在秤兮不在盤<span class='note-inline'>(意在花藥闌上。不在法身。如秤在斤兩上。不在定盤星上)</span>。便與麼。太無端<span class='note-inline'>(先執法智同後執平實。總非本分故曰無端)</span>。金毛獅子大家看<span class='note-inline'>(人人皆有此等二病。便是英才也須着眼)</span>。</p>
<p>陸亘大夫語南泉云。肇法師道。天地同根。萬物一體。也甚奇恠<span class='note-inline'>(只見句奇。不知自昧)</span>。泉指花云。大夫。時人見此一株花。如夢相似<span class='note-inline'>(當央直截。點他錯認)</span>○<span class='note-inline'>(主意拈轉話頭。旨明直下明宗)</span>。總結<span class='note-inline'>(法窟爪牙)</span>。</p>
<p style="margin-left:1em">聞見覺知非一一。山河不在鏡中觀<span class='note-inline'>(根塵境對偶。識生其中。恐成心境。故曰不在)</span>。霜天月落夜將半。誰共澄潭照影寒<span class='note-inline'>(物我雙絕。天地何有。杳無一念。故曰誰共)</span>。</p>
<p>趙州問投子。大死底人却活時如何<span class='note-inline'>(呈機驗主)</span>。子云不許夜行。投明須到<span class='note-inline'>(<span class='corr'>已</span>見來情。故乃拈之)</span>○<span class='note-inline'>(主意探竿。旨明拈情)</span>。總結<span class='note-inline'>(是精識精)</span>。</p>
<p style="margin-left:1em">活中有眼還同死。藥忌何須鑑作家<span class='note-inline'>(甦後同絕只可自知。何必驗人)</span>。古佛尚言曾未到。不知誰解撒塵沙<span class='note-inline'>(<span class='corr'>已</span>到之人又言未到。誰能過此別說奇特)</span>。</p>
<p>龐居士辭藥山。山命十禪客相送至門首。士指空中雪云。好雪片片。不落別處<span class='note-inline'>(全機為驗。一切無過)</span>。全禪客云。落在甚處<span class='note-inline'>(只知驗人。不知失<span class='corr'>己</span>)</span>。士打一掌<span class='note-inline'>(當央直指)</span>。全云。居士也不得草草<span class='note-inline'>(半點半拈)</span>。士云。汝恁麼稱禪客。閻羅老子未放你在<span class='note-inline'>(點他情見)</span>。全云居士作麼生<span class='note-inline'>(果不識機)</span>。士打云。眼見如盲。口說如啞<span class='note-inline'>(正令一截。註上逐句)</span>。師別初問處。握雪便打<span class='note-inline'>(一起便截。免得葛藤)</span>○<span class='note-inline'>(主意探竿。旨明大用)</span>。總結<span class='note-inline'>(權衡在手)</span>。</p>
<p style="margin-left:1em">雪團打。雪團打。龐老機關沒可把<span class='note-inline'>(開口便打。他縱機峻不能插手)</span>。天上人間不自知。眼裏耳裏絕瀟洒<span class='note-inline'>(內心外境。通是一真)</span>。瀟洒絕。碧眼胡僧難辨別<span class='note-inline'>(一真若空。言思無路)</span>。</p>
<p>僧問洞山。寒暑到來如何迴避<span class='note-inline'>(就偏問正)</span>。山云。何不向無寒暑處去<span class='note-inline'>(就偏指正)</span>。僧云如何是無寒暑處<span class='note-inline'>(就正問正)</span>。山云。寒時寒殺闍黎。熱時熱殺闍黎<span class='note-inline'>(見逐其正。復指其偏)</span>○<span class='note-inline'>(主意正偏互換。旨明左右無拘)</span>。總結<span class='note-inline'>(不住二邊)</span>。</p>
<p style="margin-left:1em">垂手還同萬仞崖<span class='note-inline'>(垂手不居正位。萬仞不住偏方)</span>。正偏何必在安排<span class='note-inline'>(隨緣應用。自然恰好)</span>。琉璃古殿照明月。忍俊韓獹空上堦<span class='note-inline'>(不領大旨。只逐其句。舉例點罰)</span>。</p>
<p>禾山垂語云。習學謂之聞<span class='note-inline'>(出口入耳)</span>。絕學謂之鄰<span class='note-inline'>(沉空滯寂)</span>。過此二者是為真過<span class='note-inline'>(不落有無。方明本分)</span>。僧云如何是真過<span class='note-inline'>(因便一追)</span>。山云解打鼓<span class='note-inline'>(恐滯一見故指平實)</span>。僧云如何是真諦<span class='note-inline'>(非一切法)</span>。山云解打鼓。僧云。即心即佛即不問。如何是非心非佛<span class='note-inline'>(拈一放一)</span>。山云解打鼓。僧云向上人來如何接<span class='note-inline'>(尊貴中人如何提携)</span>。山云解打鼓○<span class='note-inline'>(主意拈轉話頭。旨明無有意路)</span>。總結<span class='note-inline'>(直下明宗)</span>。</p>
<p style="margin-left:1em">一拽石。二搬土。撥機須是千鈞弩。象骨老師曾輥毬<span class='note-inline'>(三處須是太用皆在孤危。舉例令看)</span>。爭似禾山解打鼓<span class='note-inline'>(不似禾山用得平實)</span>。報君知。莫莽鹵。甜者甜兮苦者苦<span class='note-inline'>(告報諸方不得瞞盰。孤危平實須要兩段。分明則可)</span>。</p>
<p>僧問趙州。萬法歸一。一歸何處<span class='note-inline'>(編僻)</span>。州云。我在青州作領布衫重七斤<span class='note-inline'>(當央直指)</span>○<span class='note-inline'>(主意明宗。旨明絕待)</span>。總結<span class='note-inline'>(信手拈來)</span>。</p>
<p style="margin-left:1em">編辟曾挨老古錐。七斤衫重幾人知<span class='note-inline'>(問是編僻。答處絕情)</span>。如今拋擲西湖裏。下載清風付與誰<span class='note-inline'>(編僻之問。平實之家答。徹底掀翻。名曰下載)</span>。</p>
<p>鏡清問僧門外什麼聲<span class='note-inline'>(探竿)</span>。僧云雨滴聲<span class='note-inline'>(實供)</span>。清云。眾生顛倒。迷<span class='corr'>己</span>逐物<span class='note-inline'>(點逐其句)</span>。僧云和尚作麼生<span class='note-inline'>(迷<span class='corr'>己</span>反追)</span>。清云。洎不迷<span class='corr'>己</span><span class='note-inline'>(合得不迷)</span>。僧云洎不迷<span class='corr'>己</span>意旨如何<span class='note-inline'>(展轉生疑)</span>。清云出身猶可易。脫體道應難<span class='note-inline'>(逐句則易。撒手則難)</span>○<span class='note-inline'>(主意遇物明宗。旨明句裏呈機)</span>。總結<span class='note-inline'>(權衡在手)</span>。</p>
<p style="margin-left:1em">虗堂雨滴聲。作者難酬對<span class='note-inline'>(若作雨聲。逐物迷<span class='corr'>己</span>。不作雨聲。又無摸[打-丁+索]。故曰難酬)</span>。若謂曾入流。依前還不會<span class='note-inline'>(若作入流忘所。依舊迷<span class='corr'>己</span>逐物)</span>。會不會。南山北山轉霶霈<span class='note-inline'>(雙舉令看南山北山。且道是雨聲是入流)</span>。</p>
<p>僧問雲門。如何是法身<span class='note-inline'>(請益)</span>。門云六不收<span class='note-inline'>(當央直指)</span>○<span class='note-inline'>(主意明宗。旨明絕待)</span>。總結<span class='note-inline'>(信手拈來)</span>。</p>
<p style="margin-left:1em">一二三。四五六。碧眼胡僧數不足<span class='note-inline'>(葢無意路。佛祖難言)</span>。少林謾道付神光<span class='note-inline'>(不須言付)</span>。卷衣又說歸天竺<span class='note-inline'>(不必言歸)</span>。天竺茫茫無處尋。夜來却對乳峰宿<span class='note-inline'>(且道不在諸方。你看乳峰誰宿)</span>。</p>
<p>王太傅入招慶煎茶。朗上座與明昭把銚。朗翻却茶銚<span class='note-inline'>(責來頻煩)</span>。太傅見問。上座。茶爐下是什麼<span class='note-inline'>(就事一追)</span>。朗云捧爐神<span class='note-inline'>(只知呈機。不知失智)</span>。傅云。既是捧爐神。為什麼翻却茶銚<span class='note-inline'>(一點二探)</span>。朗云。仕官千日。失在一朝<span class='note-inline'>(點他失事罷職)</span>。傅拂袖便去<span class='note-inline'>(責他搜短)</span>。昭云。朗上座喫却招慶飯。却去江外野榸<span class='note-inline'>(不行本分。獨忤他人)</span>。朗云上座作麼生<span class='note-inline'>(反追其見)</span>。昭云非人得其便<span class='note-inline'>(如此下語。反惹人恠)</span>。師云。當時踏倒茶爐<span class='note-inline'>(如此行令。誰敢當鋒)</span>○<span class='note-inline'>(主意違宗失旨。旨明惹火燒身)</span>。總結<span class='note-inline'>(不守本分)</span>。</p>
<p style="margin-left:1em">來問若成風<span class='note-inline'>(太傅之巧)</span>。應機非善巧<span class='note-inline'>(朗之迷宗)</span>。可悲獨眼龍。曾未呈牙爪<span class='note-inline'>(滿瓶不響)</span>。牙爪開。生雲雷。逆水之波經幾迴<span class='note-inline'>(雪老自誇。踏爐之機無敢當堵)</span>。</p>
<p>三聖問雪峰。透網金鱗未審以何為食<span class='note-inline'>(借事呈解。出過凡聖以何為道)</span>。峰云待汝出網來即向汝道<span class='note-inline'>(就見一陷。反追求趣)</span>。聖云。一千五百人善知識。話頭也不識<span class='note-inline'>(法窟爪牙。當央一點)</span>。峰云老僧住持事繁<span class='note-inline'>(不辨賢愚。退<span class='corr'>已</span>一陷)</span>○<span class='note-inline'>(主意互換。旨明心倖)</span>。總結<span class='note-inline'>(作家相見)</span>。</p>
<p style="margin-left:1em">透網金鱗。休云滯水<span class='note-inline'>(出過佛祖。無不自在)</span>。搖乾蕩坤。振鬣擺尾。千尺鯨噴洪浪飛。一聲雷震清飈起<span class='note-inline'>(三聖如鯨變化。雪峰如雷相送)</span>。清飈起天上。人間知幾幾<span class='note-inline'>(二人之妙。世非有比)</span>。</p>
<p>僧問雲門。如何是塵塵三昧<span class='note-inline'>(請益)</span>。門云。鉢裏飯。桶裏水<span class='note-inline'>(函葢相應)</span>○<span class='note-inline'>(主意直下明宗。旨明無有意路)</span>。總結<span class='note-inline'>(信手拈來)</span>。</p>
<p style="margin-left:1em">鉢裏飯。桶裏水。多口阿師難下嘴<span class='note-inline'>(註上之奇。通身是口不能分訴)</span>。北斗南星位不殊<span class='note-inline'>(一一當然。悉無動轉)</span>。白浪滔天平地起<span class='note-inline'>(悉滯定量。所以又破。忽乃顛拈倒用。你却又作麼生)</span>。擬不擬。止不止。箇箇無裩長者子<span class='note-inline'>(欲行不能行。欲止不能止。又如無裩小女。更去人前馳騁)</span>。</p>

<p class='juan'>焭絕老人天奇直註雪竇和尚頌古上</p></div>
</div><!-- end of div[@id='body'] -->
</body></html>