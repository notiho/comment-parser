<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>焭絕老人天奇直註雪竇顯和尚頌古</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />焭絕老人天奇直註雪竇顯和尚頌古下</p><p class="byline">金臺慈仁沙門性福編集</p><p class="byline">古杭菩曇禪寺淨深重梓</p><p>雪峰住庵。二僧來拜。峰見。兩手托門放身出云。是什麼<span class='note-inline'>(當央直示。恐蹉再提)</span>。僧云是什麼<span class='note-inline'>(失見悞問)</span>。峰低頭歸庵<span class='note-inline'>(全提向上)</span>。僧到巖頭。頭問什麼處來<span class='note-inline'>(就事藏峰)</span>。僧云嶺南來<span class='note-inline'>(具實)</span>。頭云曾到雪峰麼<span class='note-inline'>(不見來歷。所以再勘)</span>。僧云曾到<span class='note-inline'>(同前)</span>。頭云有何言句<span class='note-inline'>(細辨來源)</span>。僧舉前話<span class='note-inline'>(依舊不達)</span>。他道什麼<span class='note-inline'>(審其始終)</span>。僧云他無語低頭歸庵<span class='note-inline'>(只知供欵。不知着賊)</span>。頭云噫<span class='note-inline'>(嘆峰不遇知音。點僧當面蹉過)</span>。我當初悔不向他道末後句。若向他道。天下人不柰雪老何<span class='note-inline'>(隔身傍註)</span>。僧至夏末再舉前話請益<span class='note-inline'>(始終未決)</span>。頭云何不早問<span class='note-inline'>(賊打不妨)</span>。僧云未敢容易<span class='note-inline'>(實供)</span>。頭云。雪峰與我同條生。不與我同條死<span class='note-inline'>(隔身點罰)</span>。要識末後句。只這是<span class='note-inline'>(竭力提持)</span>○<span class='note-inline'>(主意當央直示。旨明句裏藏機)</span>。總結<span class='note-inline'>(不遇知音)</span>。</p>
<p style="margin-left:1em">末後句。為君說<span class='note-inline'>(舉前引後)</span>。明暗雙雙底時節<span class='note-inline'>(雪老低頭。岩頭批判。內外不失其機。句中理事通融。故曰雙雙)</span>。同條生也共相知<span class='note-inline'>(相知明同)</span>。不同條死還殊絕<span class='note-inline'>(殊絕暗異)</span>。還殊絕。黃頭碧眼須甄別<span class='note-inline'>(暗中既異。不得粗心。任是佛祖。也要辨別)</span>。南北東西歸去來。夜深同看千巖雪<span class='note-inline'>(夜是暗。雪是明。正當此時。四海咸來。你看誰明誰暗)</span>。</p>
<p>僧問趙州。久響石橋。到來只見略彴<span class='note-inline'>(借事驗主。眇視趙州)</span>。州云。汝只見略彴。不見石橋<span class='note-inline'>(就見反追。深識來風)</span>。僧云如何是石橋<span class='note-inline'>(就機驗機)</span>。州云度驢度馬<span class='note-inline'>(當央直指)</span>○<span class='note-inline'>(主意主賓互換。旨明無有意路)</span>。總結<span class='note-inline'>(心倖)</span>。</p>
<p style="margin-left:1em">孤危不立道方高<span class='note-inline'>(諸方孤危。此老平實)</span>。入海還須釣巨鰲<span class='note-inline'>(大海不釣其蝦。大智不為小德)</span>。堪笑同時灌溪老。解云劈箭也徒勞<span class='note-inline'>(用處一般。爭奈尖新)</span>。</p>
<p>馬祖與百丈行。見野鴨飛過。祖云是什麼<span class='note-inline'>(就物明宗)</span>。丈云野鴨子<span class='note-inline'>(實供)</span>。祖云什麼處去也<span class='note-inline'>(前之<span class='corr'>已</span>蹉。後之復提)</span>。丈云飛過去也<span class='note-inline'>(依舊不達)</span>。祖扭丈鼻。丈作痛聲。祖云何曾飛去<span class='note-inline'>(大用急提)</span>○<span class='note-inline'>(主意隨緣令人。旨明就事明宗)</span>。總結<span class='note-inline'>(老婆心切)</span>。</p>
<p style="margin-left:1em">野鴨子。知何許<span class='note-inline'>(審其下落)</span>。馬祖見來相共語<span class='note-inline'>(遇物令歸。免陷偏方)</span>。話盡山雲海月情。依前不會還飛去<span class='note-inline'>(盡情兩次。依舊不會)</span>。欲飛去。却把住<span class='note-inline'>(恐逐外物。故扭其鼻)</span>。道道<span class='note-inline'>(活處垂釣)</span>。</p>
<p>雲門問僧。近離甚處<span class='note-inline'>(常理)</span>。僧云西禪<span class='note-inline'>(同上)</span>。門云西禪有何言句<span class='note-inline'>(探竿)</span>。僧展兩手<span class='note-inline'>(呈機驗主)</span>。門打一掌<span class='note-inline'>(一截二驗)</span>。僧云某有話在<span class='note-inline'>(一拈二辨)</span>。門展兩手<span class='note-inline'>(劈筈奪窩)</span>。僧無語<span class='note-inline'>(伎倆<span class='corr'>已</span>盡)</span>。門便打<span class='note-inline'>(正令全提)</span>○<span class='note-inline'>(主意就身打劫。旨明全提正令)</span>。總結<span class='note-inline'>(權衡在手)</span>。</p>
<p style="margin-left:1em">虎頭虎尾一時收<span class='note-inline'>(前後兩打)</span>。凜凜威風四百州<span class='note-inline'>(正令一行。十方坐斷)</span>。却問不知何太險<span class='note-inline'>(只知展手奪機。不知有險)</span>。師云放過一著<span class='note-inline'>(雪竇不[怡-台+(廿/?)]。點他二人不顧前後)</span>。</p>
<p>道吾與漸源一家弔慰。源拍棺云。生耶死耶<span class='note-inline'>(就事請益)</span>。吾云。生耶不道。死耶不道<span class='note-inline'>(就機直指)</span>。源云為甚不道<span class='note-inline'>(可惜錯會)</span>。吾云不道不道<span class='note-inline'>(始終不改)</span>。回至中途。源云。快與某道。不道打和尚去<span class='note-inline'>(自昧反怪)</span>。吾云。打即任打。道即不道<span class='note-inline'>(盡心盡力。無能分解)</span>。源便打<span class='note-inline'>(瞎打屈受)</span>。道吾遷化。源至石霜舉前話。霜云。生耶不道。死耶不道<span class='note-inline'>(當央直提)</span>。源云為甚不道<span class='note-inline'>(似見不見。故又復追)</span>。霜云不道不道<span class='note-inline'>(要他直領。所以不那)</span>。源方有省<span class='note-inline'>(始見全提)</span>。一日將鍬於法堂上東邊過西西邊過東<span class='note-inline'>(呈機求註)</span>。霜云作什麼<span class='note-inline'>(探竿在手)</span>。源云覔先師靈骨<span class='note-inline'>(影草隨身)</span>。霜云。洪波浩渺。白浪滔天。覔什麼先師靈骨<span class='note-inline'>(恐執孤危。以活拈死)</span>。師著語云。蒼天蒼天<span class='note-inline'>(一截二拈)</span>。源云正好著力<span class='note-inline'>(正好用心)</span>。霜云。一物也無。著什麼力<span class='note-inline'>(恐執平實。以死拈活)</span>。源持鍬便行<span class='note-inline'>(截斷二邊。獨明向上)</span>。太原孚云。先師靈骨猶在<span class='note-inline'>(不立一法。正□靈骨)</span>○<span class='note-inline'>(主意以機呈機。旨明就窩打免)</span>。總結<span class='note-inline'>(不落堦級)</span>。</p>
<p style="margin-left:1em">兔馬有角<span class='note-inline'>(劫外徹於今時)</span>。牛羊無角<span class='note-inline'>(今時徹於劫外)</span>。絕毫絕氂<span class='note-inline'>(不容一法)</span>。如山如嶽<span class='note-inline'>(全機獨露四句。只明道吾答處)</span>。黃金靈骨今猶在。白浪滔天何處著<span class='note-inline'>(石霜太原一並拈出)</span>。無處著<span class='note-inline'>(恐後滯無。故拈令看)</span>。隻履西歸曾失却<span class='note-inline'>(達磨葬於熊耳。葱嶺獨露。且問諸人是生耶是死耶)</span>。</p>
<p>良禪客問欽山。一鏃破三關時如何<span class='note-inline'>(借事呈解)</span>。山云放出關中主看<span class='note-inline'>(就見拶見)</span>。良云與麼則知過必改<span class='note-inline'>(以見首見)</span>。山云更待何時<span class='note-inline'>(見首就逼)</span>。良云好箭放不著所在。便出<span class='note-inline'>(一拈二點)</span>。山云闍黎且來<span class='note-inline'>(見其勉強。不免招回)</span>。良回首<span class='note-inline'>(失其主張)</span>。山云。一鏃破三關且止<span class='note-inline'>(不用誇功)</span>。試與欽山發箭看<span class='note-inline'>(我作其主。你是射看)</span>。良擬議<span class='note-inline'>(情封於物現成不知)</span>。山打七棒云。且聽這漢疑三十年<span class='note-inline'>(法窟爪牙)</span>○<span class='note-inline'>(主意見機而作。旨明攙旗奪鼓)</span>。總結<span class='note-inline'>(權衡在手)</span>。</p>
<p style="margin-left:1em">與君放出關中主。放箭之徒莫莾鹵<span class='note-inline'>(山乃風行草偃。良公太煞粗心)</span>。取箇眼兮耳必聾。捨個耳兮目雙瞽<span class='note-inline'>(見沉取捨。放失來機)</span>。可憐一鏃破三關<span class='note-inline'>(空擔虗名)</span>。的的分明箭後路<span class='note-inline'>(現成空缺。嘆其無眼)</span>。君不見。玄沙有言兮。大丈夫。先天為心祖<span class='note-inline'>(要識主中之主。須明空劫<span class='corr'>已</span>前。方能不落。心鏡聖凡)</span>。</p>
<p>僧問趙州。至道無難。唯嫌揀擇。如何是不揀擇<span class='note-inline'>(心倖辯主)</span>。州云。天上天下唯我獨尊<span class='note-inline'>(全身指註)</span>。僧云此又是揀擇<span class='note-inline'>(逐句反追)</span>。州。云田庫奴<span class='note-inline'>(當央一點)</span>。什麼處是揀擇<span class='note-inline'>(急處一提)</span>。僧無語<span class='note-inline'>(情封於物)</span>○<span class='note-inline'>(主意句裏呈機。旨明盡力提持)</span>。總結<span class='note-inline'>(權衡在手)</span>。</p>
<p style="margin-left:1em">似海之深。如山之固<span class='note-inline'>(幽深如海。堅固如山)</span>。蚊蝱弄空裏猛風。螻蟻撼於鐵柱<span class='note-inline'>(州如猛風鐵柱。僧如蚊蝱螻蟻)</span>。揀兮擇兮。當軒布皷<span class='note-inline'>(末後急提。如鼓當央)</span>。</p>
<p>僧問趙州。至道無難。唯嫌揀擇。是時人窠窟否<span class='note-inline'>(心倖驗主)</span>。州云。曾有人問我。直得五年分訴不下<span class='note-inline'>(隔身點罰)</span>○<span class='note-inline'>(主意拈情。旨明爪牙)</span>。總結<span class='note-inline'>(言思無路)</span>。</p>
<p style="margin-left:1em">象王嚬呻。獅子哮吼<span class='note-inline'>(自在無畏)</span>。無味之談。塞斷人口<span class='note-inline'>(註十絕待)</span>。南北東西。烏飛免走<span class='note-inline'>(雪竇呈機)</span>。</p>
<p>僧問趙州。至道無難。唯嫌揀擇。纔有語言是揀擇。和尚如何為人<span class='note-inline'>(心倖驗主)</span>。州云。何不引盡此語<span class='note-inline'>(就身套他)</span>。僧云某只念到這裏<span class='note-inline'>(輸<span class='corr'>己</span>陷人)</span>。州云。只這至道無難。唯嫌揀擇<span class='note-inline'>(以見遣見)</span>○<span class='note-inline'>(主意紅綿套索。旨明法窟爪牙)</span>。總結<span class='note-inline'>(權衡在手)</span>。</p>
<p style="margin-left:1em">水洒不著。風吹不入<span class='note-inline'>(一切不到)</span>。虎步龍行<span class='note-inline'>(州之全威)</span>。鬼號神泣<span class='note-inline'>(僧之悲愁)</span>。頭長三尺知是誰。相對無言獨足立<span class='note-inline'>(舉古例今。傍通大用)</span>。</p>
<p>雲門以拄杖示眾云。拄杖子化為龍。吞却乾坤去了。山河大地什麼處得來<span class='note-inline'>(契理於心。外相何有)</span>○<span class='note-inline'>(主意理非外物。旨明垂釣為人)</span>。總結<span class='note-inline'>(心境不二)</span>。</p>
<p style="margin-left:1em">拄杖子。吞乾坤。徒說桃花浪奔<span class='note-inline'>(法本是心何必言悟。杖本是龍何必言化)</span>。燒尾者不在拏雲<span class='corr'>㸕</span>霧<span class='note-inline'>(不須誇化)</span>。曝腮者何必喪膽忘魂<span class='note-inline'>(不須言點)</span>。拈了也<span class='note-inline'>(拈了二邊)</span>。聞不聞<span class='note-inline'>(知不知也)</span>。直須洒洒落落<span class='note-inline'>(不住化點自然乾淨)</span>。休更紛紛紜紜<span class='note-inline'>(若逐化點便遭困苦)</span>。七十二棒且輕恕<span class='note-inline'>(執語可恕)</span>。一百五十難放君<span class='note-inline'>(若又迷悶。更加倍打)</span>。師驀拈拄杖下座。大眾一時走散<span class='note-inline'>(雪竇全提大用。大眾當機辜負)</span>。</p>
<p>風穴垂語云。若立一塵家國興盛<span class='note-inline'>(纖塵不立一性圓明)</span>。不立一塵家國喪亡<span class='note-inline'>(機盡情忘杳無依倚)</span>。師拈拄杖云。還有同生同死底衲僧麼<span class='note-inline'>(未有得者。我與你立)</span>○<span class='note-inline'>(主意垂釣。旨明無住)</span>。總結<span class='note-inline'>(大功不宰)</span>。</p>
<p style="margin-left:1em">野老從教不展眉。且圖家國立雄基<span class='note-inline'>(去妄明真)</span>。謀臣猛將今何在。萬里清風只自知<span class='note-inline'>(獨得無共)</span>。</p>
<p>雲門垂語云。乾坤之內。宇宙之間<span class='note-inline'>(明其依報)</span>。中有一寶。秘在形山<span class='note-inline'>(寶隱在身)</span>。拈燈籠來佛殿裏。將三門來燈籠上<span class='note-inline'>(恐乃情解。今故直指)</span>○<span class='note-inline'>(主意明宗。旨明拈情)</span>。總結<span class='note-inline'>(破權顯實)</span>。</p>
<p style="margin-left:1em">看看。古岸何人把釣竿<span class='note-inline'>(急看是誰)</span>。雲冉冉。水漫漫<span class='note-inline'>(先指其人恐執本體。今示平實)</span>。明月蘆花君自看<span class='note-inline'>(明月非蘆花。形山非六寶。應須着眼自看)</span>。</p>
<p>南泉一日兩堂爭猫。泉提起猫云。道得即不斬<span class='note-inline'>(全機垂釣)</span>。眾無對<span class='note-inline'>(不妨截斷)</span>。泉斬猫為兩段<span class='note-inline'>(凡聖不存)</span>○<span class='note-inline'>(主意直下明宗。旨明正令全提)</span>。總結<span class='note-inline'>(截斷是非)</span>。</p>
<p style="margin-left:1em">兩堂俱是杜禪和。撥動烟塵不奈何<span class='note-inline'>(有名無實)</span>。賴得南泉能舉令。一刀兩段任偏頗<span class='note-inline'>(正令一截)</span>。</p>
<p>南泉舉問趙州<span class='note-inline'>(疏通前旨)</span>。州脫鞋戴出<span class='note-inline'>(親呈大用)</span>。泉云子在救得猫兒<span class='note-inline'>(出身賞德)</span>○<span class='note-inline'>(主意垂釣。旨明大用)</span>。總結<span class='note-inline'>(父子唱和)</span>。</p>
<p style="margin-left:1em">公案圓來問趙州。長安城裏任閒遊<span class='note-inline'>(美德無拘)</span>。草鞋頭戴無人會。歸到家山即便休<span class='note-inline'>(合心便罷)</span>。</p>
<p>外道問佛。不問有言。不問無言<span class='note-inline'>(雙截驗主)</span>。世尊良久<span class='note-inline'>(當央直示)</span>。外道讚歎云。世尊大慈。開我迷雲。令我得入<span class='note-inline'>(有無如雲。良久如日。故呈其悟)</span>。外道去後。阿難問佛。外道有何所證而言得入<span class='note-inline'>(决疑故審)</span>。佛云。如世良馬。見鞭而行<span class='note-inline'>(外道之俊如馬見鞭)</span>○<span class='note-inline'>(主意就機一指。旨明當央直示)</span>。總結<span class='note-inline'>(見兔放鷹)</span>。</p>
<p style="margin-left:1em">機輪曾未轉。轉必兩頭走<span class='note-inline'>(一迷本心便逐兩頭)</span>。明鏡忽當臺。當下分妍醜<span class='note-inline'>(良久如鏡。有無自分)</span>。妍醜分兮迷雲開。慈門何處生塵埃<span class='note-inline'>(有無一分。佛慈自見)</span>。因思良馬窺鞭影。千里追風喚得回<span class='note-inline'>(因思外道之俊。故示阿難之慈)</span>。喚得回。鳴指三下<span class='note-inline'>(責前戒後。免隋大功)</span>。</p>
<p>僧問大龍。色身敗壞。如何是堅固法身<span class='note-inline'>(去妄明真)</span>。龍云。山花開似錦。㵎水湛如藍<span class='note-inline'>(當央直指)</span>○<span class='note-inline'>(主意拈轉話頭。旨明平實絕待)</span>。總結<span class='note-inline'>(問正答偏)</span>。</p>
<p style="margin-left:1em">問曾不知。答還不會<span class='note-inline'>(問以劫外。不知劫外。答以今時。不會今時)</span>。月冷風高。古巖寒檜<span class='note-inline'>(雪老自呈)</span>。堪笑路逢達道人。不將語默對<span class='note-inline'>(不犯動靜。當央直指)</span>。手把白玉鞭。驪珠盡擊碎<span class='note-inline'>(法身如珠。答處如鞭)</span>。不擊碎。增瑕<span class='corr'>纇</span><span class='note-inline'>(若不打破。便執為奇)</span>。國有憲章。三千條罪<span class='note-inline'>(違法損身。執功失位)</span>。</p>
<p>雲門垂語云。古佛與露柱相交。是第幾機<span class='note-inline'>(佛喻性。柱喻形。性形相交。且道是誰)</span>。自代云。南山起雲。北山下雨<span class='note-inline'>(當央直指)</span>○<span class='note-inline'>(主意垂釣。旨明絕待)</span>。總結<span class='note-inline'>(不存玄解)</span>。</p>
<p style="margin-left:1em">南山雲。北山雨。四七二三面相覩<span class='note-inline'>(會得上機。佛祖皆見)</span>。新羅國裏曾上堂。大唐國裏未打皷<span class='note-inline'>(新羅明格外。大唐明本地。只要活潑。不可定樁)</span>。苦中樂。樂中苦。誰道黃金如糞土<span class='note-inline'>(苦樂須混。金糞兩辨。休把古佛而為露柱)</span>。</p>
<p>岩頭問僧什麼處來<span class='note-inline'>(常情)</span>。僧云西京來<span class='note-inline'>(亦同)</span>。頭云黃巢過後收得劍麼<span class='note-inline'>(就事藏鋒)</span>。僧云收得<span class='note-inline'>(逐句妄答)</span>。岩引頸近前云㘞<span class='note-inline'>(一呈二驗)</span>。僧云師頭落也<span class='note-inline'>(只見他落。不知自落)</span>。頭大笑<span class='note-inline'>(點他昧<span class='corr'>己</span>。反責他人)</span>。僧到雪峰。峰問什麼處來。僧云岩頭<span class='note-inline'>(問答同前)</span>。峰云有何言句<span class='note-inline'>(審其來由)</span>。僧舉前話。峰打三十趂出<span class='note-inline'>(光前絕後)</span>○<span class='note-inline'>(主意就事明宗。旨明大用現前)</span>。總結<span class='note-inline'>(藏鋒陷虎)</span>。</p>
<p style="margin-left:1em">黃巢過後曾收劍。大笑還應作者知<span class='note-inline'>(此劍此笑。作者方知)</span>。三十山藤且輕恕<span class='note-inline'>(峰處喫打。又且可恕)</span>。得便宜是落便宜<span class='note-inline'>(引頸大笑。只道得了便宜。不知全失便宜)</span>。</p>
<p>梁武帝請傅大士講經。士於座上揮案一下下座<span class='note-inline'>(大用全提)</span>。帝愕然<span class='note-inline'>(驚怖)</span>。志公問。陛下還會麼<span class='note-inline'>(見蹉急提)</span>。帝云不會<span class='note-inline'>(具供)</span>。公云大士講經竟<span class='note-inline'>(不免註上)</span>○<span class='note-inline'>(主意當央直指。旨明大用全彰)</span>。總結<span class='note-inline'>(正令絕待)</span>。</p>
<p style="margin-left:1em">不向雙林寄此身。却來梁土惹埃塵<span class='note-inline'>(言不守分却來講經)</span>。當時不得志公老。也是恓恓去國人<span class='note-inline'>(不是志公扶持。亦同達摩出國)</span>。</p>
<p>仰山問三聖汝名什麼<span class='note-inline'>(探竿)</span>。聖云慧寂<span class='note-inline'>(劈筈奪窩)</span>。山云慧寂是我<span class='note-inline'>(收機反驗)</span>。聖云我名慧然<span class='note-inline'>(一呈二收)</span>。仰山大笑<span class='note-inline'>(一呈二賞)</span>○<span class='note-inline'>(主意收放交互。旨明就身打劫)</span>。總結<span class='note-inline'>(作家相見)</span>。</p>
<p style="margin-left:1em">雙收雙放若為宗<span class='note-inline'>(擒縱殺活。二俱作家)</span>。騎虎由來要絕功<span class='note-inline'>(善如騎虎。各各無傷)</span>。笑罷不知何處去<span class='note-inline'>(杳無踪跡)</span>。只應千古動悲風<span class='note-inline'>(如此之才。可為榜樣)</span>。</p>
<p>南泉歸宗麻谷去拜忠國師。泉於地上畫一圓相云。道得即去<span class='note-inline'>(暗機為驗)</span>。宗坐於圓相<span class='note-inline'>(坐皆報化。當央直示)</span>。谷作女拜<span class='note-inline'>(曲為今時。大用親呈)</span>。泉云。與麼則不去<span class='note-inline'>(既具如此。何往他希)</span>。宗云是何心倖<span class='note-inline'>(一點一拈。前後相違)</span>○<span class='note-inline'>(主意探竿。旨明大用)</span>。總結<span class='note-inline'>(作家相見)</span>。</p>
<p style="margin-left:1em">由基箭射猿。遶樹何太直<span class='note-inline'>(問如猿。答如箭。二人並中其的)</span>。千箇與萬箇。是誰曾中的<span class='note-inline'>(作者須多。不如二老)</span>。相呼相喚歸去來。曹溪路上休登陟<span class='note-inline'>(盡古盡今。不過如此)</span>。復云。曹溪路坦平。為甚休登陟<span class='note-inline'>(雪老垂釣)</span>。</p>
<p>百丈問溈山。併却咽喉唇吻作麼生道<span class='note-inline'>(鎻口探㧞)</span>。山云却請和尚道<span class='note-inline'>(以見拶見)</span>。丈云。不辭向汝道。<span class='corr'>已</span>後喪我兒孫<span class='note-inline'>(一推二拈)</span>○<span class='note-inline'>(主意探㧞。旨明返擲)</span>。總結<span class='note-inline'>(以機遣機)</span>。</p>
<p style="margin-left:1em">却請和尚道。虎頭生角出荒草<span class='note-inline'>(不逐言句。如虎出草)</span>。十洲春盡花凋殘<span class='note-inline'>(百年一春。須奇非比)</span>。珊瑚樹林日杲杲<span class='note-inline'>(山奪師機。還問於師。如珊瑚樹奪日之光。返照於日)</span>。</p>
<p>百丈問五峰。併却咽喉唇吻作麼生道。峰云和尚也須併却<span class='note-inline'>(以見截見)</span>。丈云無人處斫額望汝<span class='note-inline'>(一賞一罰)</span>○<span class='note-inline'>(主意探㧞。旨明直截)</span>。總結<span class='note-inline'>(劈筈奪窩)</span>。</p>
<p style="margin-left:1em">和尚也併却。龍蛇陣上看謀略<span class='note-inline'>(如臨大陣。以將殺將)</span>。令人長憶李將軍。萬里天邊飛一鶚<span class='note-inline'>(問如飛鶚。答如神箭。言不放空)</span>。</p>
<p>百丈問雲巗。併却咽喉唇吻作麼生道。岩云和尚有也未<span class='note-inline'>(逐句違令)</span>。丈云喪我兒孫<span class='note-inline'>(當頭一點)</span>○<span class='note-inline'>(主意探㧞。旨明失互)</span>。總結<span class='note-inline'>(見不離位)</span>。</p>
<p style="margin-left:1em">和尚也有未。金毛獅子不踞地<span class='note-inline'>(只知逐句。不能返擲)</span>。兩兩三三舊路行。大雄山下空彈指<span class='note-inline'>(見不超羣。彈指空嘆)</span>。</p>
<p>僧問馬祖。離四句。絕百非<span class='note-inline'>(有句．無句．非有非無句．非非有非非無句。四句一離。百非自絕)</span>。請師直指西來意<span class='note-inline'>(心倖驗主)</span>。祖云。我今日勞倦不能為汝說<span class='note-inline'>(全機直指。不妨葢覆)</span>。問取智藏去<span class='note-inline'>(推惡去<span class='corr'>己</span>)</span>。僧問藏。藏云何不問和尚<span class='note-inline'>(照用同時)</span>。僧云和尚教來問<span class='note-inline'>(具供)</span>。藏云。我今日頭痛不能為汝說。問取海兄去<span class='note-inline'>(非父不生其子)</span>。僧問海。海云我到這裏不會<span class='note-inline'>(只知盡法。不管無民)</span>。僧舉馬祖。祖云。藏頭白。海頭黑<span class='note-inline'>(當央直示)</span>○<span class='note-inline'>(主意直指。旨明絕待)</span>。總結<span class='note-inline'>(權衡在手)</span>。</p>
<p style="margin-left:1em">藏頭白。海頭黑。明眼衲僧會不得<span class='note-inline'>(句中無味)</span>。馬駒踏殺天下人。臨濟未是白拈賊<span class='note-inline'>(不留踪跡。臨濟未及)</span>。離四句。絕百非。天上人間只我知<span class='note-inline'>(離句絕非。何有共知)</span>。</p>
<p>金牛和尚每至齋時。自將飯桶僧堂前作舞。呵呵大笑云。菩薩子喫飯來<span class='note-inline'>(大用全提)</span>。師云。雖然如此。金牛不是好心<span class='note-inline'>(恐落機境辜負金牛。故乃拈之)</span>。僧問長慶。古人道。菩薩子喫飯來。意旨如何<span class='note-inline'>(疑問)</span>。慶云。大似因齋慶讚<span class='note-inline'>(照用同時)</span>○<span class='note-inline'>(主意垂釣。旨明大川)</span>。總結<span class='note-inline'>(作家唱和)</span>。</p>
<p style="margin-left:1em">白雲影裏笑呵呵。兩手持來分付他<span class='note-inline'>(當央分付)</span>。若是金毛獅子子。三千里外見誵訛<span class='note-inline'>(未舉先知)</span>。</p>
<p>僧問大光。長慶道。因齋慶讚。是如何<span class='note-inline'>(請决其疑)</span>。光作舞<span class='note-inline'>(大用親呈)</span>。僧拜<span class='note-inline'>(投他知見)</span>。光云見箇什麼便拜<span class='note-inline'>(審他見處)</span>。僧作舞<span class='note-inline'>(果逐機境)</span>。光云這野狐精<span class='note-inline'>(一點二拈)</span>○<span class='note-inline'>(主意拈情。旨明大用)</span>。總結<span class='note-inline'>(權衡在手)</span>。</p>
<p style="margin-left:1em">前箭猶輕後箭深<span class='note-inline'>(作舞是前箭。野狐是後箭)</span>。誰云黃葉是黃金<span class='note-inline'>(執葉失金。執功失位)</span>。曹溪波浪如相似。無限平人被陸沉<span class='note-inline'>(若在情識。誠陷天真)</span>。</p>
<p>鹽官一日喚侍者。與我過犀牛扇子來<span class='note-inline'>(言中有響)</span>。者云扇子破也<span class='note-inline'>(見供)</span>。官云。扇子既破。還我犀牛兒來<span class='note-inline'>(法空追人)</span>。者無對<span class='note-inline'>(忙然失所)</span>。投子云。不辭將出。恐頭角不全<span class='note-inline'>(有性無相。故曰不全)</span>。師云。我要不全底頭角<span class='note-inline'>(我正要性)</span>。石霜云。若還和尚即無也<span class='note-inline'>(與你我無)</span>。師云。犀牛兒猶在<span class='note-inline'>(知在莫昧)</span>。資福畫一圓相。於中書一牛字<span class='note-inline'>(大用全彰)</span>。師云。適來為甚不將出<span class='note-inline'>(恠不應時)</span>。保福云。和尚年尊。別請人好<span class='note-inline'>(顛懂難侍)</span>。師云。可惜勞而無功<span class='note-inline'>(反恩為讐)</span>○<span class='note-inline'>(主意就事明宗。旨明句裏呈機)</span>。總結<span class='note-inline'>(作家唱和)</span>。</p>
<p style="margin-left:1em">犀牛扇子用多時。問著元來總不知<span class='note-inline'>(凡聖皆具。自昧絕知)</span>。無限<span class='note-inline'>(諸老)</span>清風<span class='note-inline'>(扇子)</span>與頭角<span class='note-inline'>(犀牛)</span>。盡同雲雨去難追<span class='note-inline'>(如雲若雨。一去難追)</span>。復云。若要清風再復頭角重生。今請禪客各下一語。問云。扇子既破。還我犀牛兒來<span class='note-inline'>(垂釣)</span>。僧出云。大眾參堂去<span class='note-inline'>(拈前截後)</span>。師喝云。拋鈎釣鯤鯨。釣得箇蝦<span class='corr'>䗫</span>。便下座<span class='note-inline'>(法窟爪牙。末後拂迹)</span>。</p>
<p>世尊一日陞座<span class='note-inline'>(當央直示)</span>。文殊白槌云<span class='note-inline'>(大用驚眾)</span>。諦觀法王法。法王法如是<span class='note-inline'>(盡情註解)</span>。世尊下座<span class='note-inline'>(見殊漏泄。不免拂迹)</span>○<span class='note-inline'>(主意直示。旨明大用)</span>。總結<span class='note-inline'>(師資唱和)</span>。</p>
<p style="margin-left:1em">列聖叢中作者知<span class='note-inline'>(唯佛與佛乃能知之)</span>。法王法令不如斯<span class='note-inline'>(若是作者。未舉先知)</span>。會中若有仙陀客。何必文殊下一槌<span class='note-inline'>(於今若有英靈。何用白槌頌古)</span>。</p>
<p>僧從定州到烏臼。臼云定州法道何似這裏<span class='note-inline'>(探竿)</span>。僧云不別<span class='note-inline'>(影草)</span>。臼云若不別。更轉彼中去。便打<span class='note-inline'>(一拈二截)</span>。僧云。棒頭有眼。不得草草打人<span class='note-inline'>(一點二拈)</span>。臼云。今日打著一箇。又打三下<span class='note-inline'>(據令而拈)</span>。僧便出<span class='note-inline'>(見機嚴峻。不免回互)</span>。臼云屈棒元來有人喫在<span class='note-inline'>(一呼二點)</span>。僧轉云。爭奈杓柄在和尚手裏<span class='note-inline'>(一尊二遣)</span>。臼云。汝要。山僧與汝<span class='note-inline'>(紅綿套索)</span>。僧奪臼棒打臼三下<span class='note-inline'>(以令行令)</span>。臼云屈棒屈棒<span class='note-inline'>(輸<span class='corr'>己</span>陷人)</span>。僧云有人喫在<span class='note-inline'>(就見一遣)</span>。臼云草草打著箇漢<span class='note-inline'>(見俊深賞)</span>。僧禮拜<span class='note-inline'>(點他自誇)</span>。臼云却與麼去<span class='note-inline'>(拈他劣見)</span>。僧大笑<span class='note-inline'>(深賞作家)</span>而出。臼云。消得與麼。消得與麼<span class='note-inline'>(拈他不消如此賣弄)</span>○<span class='note-inline'>(主意主賓互換。旨明作家相見)</span>。總結<span class='note-inline'>(皆有權衡)</span>。</p>
<p style="margin-left:1em">呼則易。遣則難<span class='note-inline'>(縱而能奪。收而能放。二俱作家。所以深賞)</span>。互換機鋒仔細看<span class='note-inline'>(更令後人可看其妙)</span>。劫石固來猶可壞。滄溟深處亦須乾<span class='note-inline'>(劫石尚壞。滄海可乾。此行難得)</span>。烏臼老。烏臼老。幾何般<span class='note-inline'>(能放能收。忽賓忽主)</span>。與他杓柄太無端<span class='note-inline'>(佛祖權衝。善及平分)</span>。</p>
<p>丹霞問僧甚處來。僧云山下來<span class='note-inline'>(問答皆實)</span>。霞云喫飯了也未<span class='note-inline'>(未辨再審)</span>。僧云喫了<span class='note-inline'>(具供)</span>。霞云。將飯與汝喫底人。還具眼麼<span class='note-inline'>(須是審他十分爪牙)</span>。僧無語<span class='note-inline'>(忙然絕所)</span>。長慶問保福。將飯與人喫。報恩有分。因甚不具眼<span class='note-inline'>(借機驗機)</span>。福云。施者受者。二俱瞎漢<span class='note-inline'>(雙截雙拈)</span>。慶云。盡其機來。還成瞎否<span class='note-inline'>(盡令而行。又作麼生)</span>。福云道我瞎得麼<span class='note-inline'>(盡情說了我還瞎否。現成公案可惜錯認)</span>○<span class='note-inline'>(主意探竿在手。旨明欺瞞做賊)</span>。總結<span class='note-inline'>(二勝二負)</span>。</p>
<p style="margin-left:1em">盡機不成瞎。按牛頭喫草<span class='note-inline'>(責他情見。有陷後人)</span>。四七二三諸祖師。寶器持來成過咎<span class='note-inline'>(一切佛祖皆是直指。不以本分豈不壞法)</span>。過咎深。無處尋。天上人間被陸沉<span class='note-inline'>(既昧大旨。無不遭陷)</span>。</p>
<p>僧問雲門。如何是超佛越祖之談<span class='note-inline'>(請益)</span>。門云餬餅<span class='note-inline'>(當央直指)</span>○<span class='note-inline'>(主意拈轉話頭。旨明無有意路)</span>。總結<span class='note-inline'>(直下明宗)</span>。</p>
<p style="margin-left:1em">超談禪客問偏多。縫罅披離見也麼<span class='note-inline'>(只知要超佛祖。不知打作兩截)</span>。餬餅[祝/土]來猶不住。至今天下有誵訛<span class='note-inline'>(當縫一[祝/土]。又不渾淪。故曰誵訛)</span>。</p>
<p>古有十六開士隨僧沐浴。忽悟水因<span class='note-inline'>(觸水而悟)</span>。諸禪德。作麼生會。他妙觸宣明。成佛子住<span class='note-inline'>(令人着眼。身境俱絕。一道清孤。各住佛地)</span>。也須七穿八穴始得<span class='note-inline'>(若住清孤墮於大功。直須撒手始無拘繫)</span>○<span class='note-inline'>(主意引教破情。旨明就路還家)</span>。總結<span class='note-inline'>(大功不宰)</span>。</p>
<p style="margin-left:1em">了事衲僧消一箇。長連床上展脚臥<span class='note-inline'>(大了底人只消一个。何必用多)</span>。夢中曾說悟圓通。香水洗來驀面唾<span class='note-inline'>(若執我悟圓通。依舊作夢。似這般人只好驀臉唾)</span>。</p>
<p>僧問投子。一切聲是佛聲<span class='note-inline'>(心倖)</span>。子云是<span class='note-inline'>(陷虎之機)</span>。僧云和尚莫[尸@豕]沸碗鳴聲<span class='note-inline'>(自屎不臭。一點一拈)</span>。子便打<span class='note-inline'>(正令全提)</span>。又問。粗言及細語。皆歸第一義<span class='note-inline'>(只知驗人不知人驗)</span>。子云是<span class='note-inline'>(賣身套他)</span>。僧云喚和尚作頭驢得麼<span class='note-inline'>(同前)</span>。子便打<span class='note-inline'>(同前)</span>○<span class='note-inline'>(主意輸<span class='corr'>己</span>陷人。旨明大用全提)</span>。總結<span class='note-inline'>(權衡在手)</span>。</p>
<p style="margin-left:1em">投子投子。機輪無阻<span class='note-inline'>(應用甚活)</span>。放一得二。同彼同此<span class='note-inline'>(一个是字。前後無空)</span>。可憐無限弄潮人。畢竟還落潮中死<span class='note-inline'>(僧陷投子反被子打。如弄潮人還死潮中)</span>。忽然活。百川倒流閙聒聒<span class='note-inline'>(雪老出脫這僧若然得活。投子十分太險)</span>。</p>
<p>僧問趙州和尚。初生孩子。還具六識也無<span class='note-inline'>(請益)</span>。州云急水上打毬子<span class='note-inline'>(水急不存。一物喻上)</span>。復問投子。急水上打毬子意旨如何<span class='note-inline'>(沉疑再决)</span>。子云念念不停流<span class='note-inline'>(雙註前法)</span>○<span class='note-inline'>(主意正案傍提。旨明句裏呈機)</span>。總結<span class='note-inline'>(入就藏鋒)</span>。</p>
<p style="margin-left:1em">六識無功伸一問<span class='note-inline'>(六根渾然故曰無功)</span>。作家相共辯來端<span class='note-inline'>(趙州投子二俱作家)</span>。茫茫急水打毬子。落處不停誰解看<span class='note-inline'>(不存一物誰人解看)</span>。</p>
<p>僧問藥山。平田淺草塵鹿成羣。如何射得塵中主<span class='note-inline'>(借事驗主)</span>。山云看箭<span class='note-inline'>(以見用見)</span>。僧放身便倒<span class='note-inline'>(見機而作)</span>。山云侍者拖出<span class='note-inline'>(以見遣見)</span>。僧便走<span class='note-inline'>(逐句行機)</span>。山云弄泥團漢有什麼限<span class='note-inline'>(法窟爪牙。據欵結案)</span>。師拈云。三步雖活。五步須死<span class='note-inline'>(前不構村。後不迭店。終不勦絕)</span>○<span class='note-inline'>(主意見機而作。旨明攙旗奪皷)</span>。總結<span class='note-inline'>(權衡在手)</span>。</p>
<p style="margin-left:1em">塵中塵。君看取<span class='note-inline'>(令人着眼)</span>。下一箭。走三步<span class='note-inline'>(未出綣繢)</span>。五步若活。成羣趂虎<span class='note-inline'>(若解番身。誰敢當鋒)</span>。正眼從來付獵人<span class='note-inline'>(大手宗師須還藥山)</span>。師高聲云。看箭<span class='note-inline'>(末後垂釣)</span>。</p>
<p>維摩詰問文殊師利。何等是菩薩入不二法門<span class='note-inline'>(探竿)</span>。殊云。如我意者。於一切法無言無說<span class='note-inline'>(言語不通)</span>。無示無識<span class='note-inline'>(示識不及)</span>。離諸問答<span class='note-inline'>(問答皆離)</span>。是為入不二法門<span class='note-inline'>(以無遣有。一切掃蕩)</span>。於是文殊問維摩。我等各自說<span class='corr'>已</span><span class='note-inline'>(三十二士各說法<span class='corr'>已</span>)</span>。仁者當說。何等是菩薩入不二法門<span class='note-inline'>(返請其佳)</span>。師曰。維摩道什麼<span class='note-inline'>(恐逐良久。急處一提)</span>。復云。勘破了也<span class='note-inline'>(點破默然。拈其不露)</span>○<span class='note-inline'>(主意探竿。旨明向上)</span>。總結<span class='note-inline'>(遞相演揚)</span>。</p>
<p style="margin-left:1em">咄<span class='note-inline'>(大用全提)</span>。這維摩老<span class='note-inline'>(盡力一提)</span>。悲生空懊惱<span class='note-inline'>(雪老深嘆。不遇知音)</span>。臥疾毗耶離。全身太枯槁<span class='note-inline'>(示其微疾。不存一見)</span>。七佛祖師來。一室且頻掃<span class='note-inline'>(除去所有。接待文殊)</span>。請問不二門。當時便靠倒<span class='note-inline'>(眾皆有言。當央默示)</span>。不靠倒。金毛獅子無處討<span class='note-inline'>(非是靠倒。佛祖到此亦不能言)</span>。</p>
<p>僧到桐峰庵主處便問。者裏忽逢大虫。又作麼生<span class='note-inline'>(借事藏鋒)</span>。主作虎聲<span class='note-inline'>(以機示機)</span>。僧作怕勢<span class='note-inline'>(就見行見)</span>。主大笑<span class='note-inline'>(賞其知音)</span>。僧云這老賊<span class='note-inline'>(拈上之見)</span>。主云爭奈老僧何<span class='note-inline'>(一誇二驗)</span>。僧休去<span class='note-inline'>(推惡離<span class='corr'>己</span>)</span>。師云。是則是。兩箇惡賊只解掩耳偷鈴<span class='note-inline'>(點他解放不解收)</span>○<span class='note-inline'>(主意見機而作。旨明遇物明宗)</span>。總結<span class='note-inline'>(隨緣應用)</span>。</p>
<p style="margin-left:1em">見之不取。思之千里<span class='note-inline'>(不行正令。只打葛藤)</span>。好箇斑斑。爪牙未俻<span class='note-inline'>(二俱雛兒)</span>。君不見。大雄山下忽相逢。落落聲光皆振地<span class='note-inline'>(師資作家。舉例令看)</span>。大丈夫。見也無。收虎尾兮捋虎鬚<span class='note-inline'>(拈起令看。如此擒縱始是作家)</span>。</p>
<p>雲門垂語云。人人盡有光明在。看時不見暗昏昏。作麼生是諸人光明<span class='note-inline'>(皆有靈光。因何不見)</span>。自代云。厨庫三門<span class='note-inline'>(恐陷竿頭。故示剎塵)</span>。又云。好事不如無<span class='note-inline'>(恐執平常。復再拈之)</span>○<span class='note-inline'>(主意當央直指。旨明不落二邊)</span>。總結<span class='note-inline'>(老婆心切)</span>。</p>
<p style="margin-left:1em">自照列孤明。為君通一線<span class='note-inline'>(是境皆顯。我又重示)</span>。花謝樹無影。看時誰不見<span class='note-inline'>(以無拈有。恐執大功)</span>。見不見。倒騎牛兮入佛殿<span class='note-inline'>(以有拈無。恐執大功)</span>。</p>
<p>雲門示眾云。藥病相治。盡大地是藥。那箇是自<span class='corr'>己</span><span class='note-inline'>(若作藥病。那是自<span class='corr'>己</span>)</span>○<span class='note-inline'>(主意破惑。旨明垂釣)</span>。總結<span class='note-inline'>(拈情)</span>。</p>
<p style="margin-left:1em">盡大地是藥。古今何大錯<span class='note-inline'>(古今作藥。古今大錯)</span>。閉門不造車。通途自寥廓<span class='note-inline'>(妄生穿鑿終是死見。若不穿鑿自然開豁)</span>。錯錯<span class='note-inline'>(此乃拈無)</span>。鼻孔遼天亦穿却<span class='note-inline'>(不落有無亦非作家。何故。不解入[厂@(邱-丘+(田/坴))]垂手)</span>。</p>
<p>玄沙示眾云。諸方老宿盡道利生接物。忽有三種病人來。作麼生接<span class='note-inline'>(迷<span class='corr'>己</span>逐物。顛倒難接)</span>。患盲者。拈槌竪拂他又不見<span class='note-inline'>(對面親呈。空示如瞎)</span>。患聾者。語言三昧他又不聞<span class='note-inline'>(開示顯揚。空說如聾)</span>。患啞者。教他說又說不得<span class='note-inline'>(風月盈懷。空具如啞)</span>。且道作麼生接<span class='note-inline'>(審眾如何)</span>。若接此人不得。佛法無有靈驗<span class='note-inline'>(非干佛法。自無手段)</span>。僧請益雲門。門云汝禮拜著<span class='note-inline'>(風行草偃)</span>。僧禮拜起<span class='note-inline'>(所旨不辨)</span>。門以拄杖挃<span class='note-inline'>(當央直呈)</span>。僧退後<span class='note-inline'>(依然不辨)</span>。門云汝不患盲<span class='note-inline'>(當頭直點)</span>。復喚近前來<span class='note-inline'>(急處一提)</span>。僧近前<span class='note-inline'>(聽旨不辨)</span>。門云汝不患聾<span class='note-inline'>(當頭直點)</span>。乃云還會麼<span class='note-inline'>(急處一提)</span>。僧云不會<span class='note-inline'>(直供)</span>。門云汝不患啞<span class='note-inline'>(當頭一點)</span>。其僧於此有省<span class='note-inline'>(方達全機。非說可及)</span>○<span class='note-inline'>(主意垂釣為人。旨明當央直示)</span>。總結<span class='note-inline'>(權衡在手)</span>。</p>
<p style="margin-left:1em">盲聾瘖啞。杳絕機宜<span class='note-inline'>(向上一着。根境不到)</span>。天上天下<span class='note-inline'>(該羅六道)</span>。堪笑堪悲<span class='note-inline'>(笑他盲者不盲。悲他不啞却啞)</span>。離朱不辯正色<span class='note-inline'>(百步能見秋毫。於此正是瞎漢)</span>。師曠豈識玄絲<span class='note-inline'>(隔山聞蟻。爭聞於此。正是聾人)</span>。爭如獨坐虗窓下。葉落花開自有時<span class='note-inline'>(理本自然豈消安排。雪老自誇高超二子)</span>。復云還會麼<span class='note-inline'>(我<span class='corr'>已</span>說了你還會麼)</span>。無孔鐵鎚<span class='note-inline'>(你既不會。何異鐵鎚)</span>。</p>
<p>雲岩問道吾。大悲菩薩用許多手眼作麼<span class='note-inline'>(疑經之言)</span>。吾云如人夜中背手摸枕子<span class='note-inline'>(手上無眼。深夜識枕)</span>。岩云我會也<span class='note-inline'>(悟理非根)</span>。吾云汝作麼生會<span class='note-inline'>(審他見處)</span>。岩云徧身是手眼<span class='note-inline'>(渾然一理更無有雜)</span>。吾云。道即太煞道。只道得八成<span class='note-inline'>(悟則甚的。又在大功)</span>。岩云師兄作麼生<span class='note-inline'>(恐有不諦。故求深進)</span>。吾云通身是手眼<span class='note-inline'>(就機一拈。以見遣見)</span>○<span class='note-inline'>(主意隔身傍註。旨明渾然不二)</span>。總結<span class='note-inline'>(老婆心切)</span>。</p>
<p style="margin-left:1em">徧身是。通身是。拈來猶教十萬里<span class='note-inline'>(此言諸方妄認。及至臨時無踐)</span>。展翅鵬騰六合雲。摶風鼓蕩四溟水<span class='note-inline'>(道吾提處。如金翅鳥劈海取龍)</span>。是何埃塏兮忽生。那箇毫釐兮未止<span class='note-inline'>(雲岩悟處。似埃忽生如毫未止)</span>。君不見。網珠垂範影重重<span class='note-inline'>(周遍含容一多無礙。自然之道豈用造作)</span>。棒頭手眼從何起<span class='note-inline'>(即今棒喝。你看却從何處發現)</span>。咄。</p>
<p>僧問智門。如何是般若體<span class='note-inline'>(請益)</span>。門云蚌含明月<span class='note-inline'>(當央直指)</span>。僧云如何是般若用。門云兔子懷胎<span class='note-inline'>(問答同前)</span>○<span class='note-inline'>(主意明宗。旨是絕待)</span>。總結<span class='note-inline'>(坐斷兩頭)</span>。</p>
<p style="margin-left:1em">一片虗癡絕謂情<span class='note-inline'>(體絕言思)</span>。人天從此見空生<span class='note-inline'>(舉例令看。莫守孤危。免執大功。於此註破)</span>。蚌含玄兔深深意。曾與禪家作戰爭<span class='note-inline'>(空生又困孤危。不知智門平實)</span>。</p>
<p>楞嚴經云。吾不見時。何不見吾不見之處<span class='note-inline'>(我不見物。何不見我不見物處)</span>。若見不見。自然非彼不見之相<span class='note-inline'>(見我不見物處。此見非對物有。見非物有。離物存見)</span>。若不見吾不見之地。自然非物。云何非汝<span class='note-inline'>(見我不見之地。自然無見。見問無跡。不汝而誰)</span>○<span class='note-inline'>(主意直明向上。旨明雙離物見)</span>。總結<span class='note-inline'>(人境俱奪)</span>。</p>
<p style="margin-left:1em">全象全牛翳不殊<span class='note-inline'>(全象全見象有。全牛全見牛無。有無之見皆是眼中之翳)</span>。從來作者共名摸<span class='note-inline'>(古今之人未出有無)</span>。如今要見黃頭老。剎剎塵塵在半途<span class='note-inline'>(不住有無。剎塵見佛亦是今時。故曰半途)</span>。</p>
<p>長慶云。寧說阿羅漢有三毒<span class='note-inline'>(出三界。了分段之生死。貪真嗔妄。貪嗔不了曰痴)</span>。不說如來有二種語<span class='note-inline'>(一切諸法無非直指)</span>。不道如來無語。只是如來無二種語<span class='note-inline'>(不道無有指示。只是無別指示)</span>。保福云。作麼生是如來語<span class='note-inline'>(深見其情故又探之)</span>。慶云聾人爭得聞<span class='note-inline'>(點他不曉)</span>。福云情知你向第二門頭道<span class='note-inline'>(看透心肝。說出骨髓)</span>。慶云作麼生是如來語<span class='note-inline'>(屈<span class='corr'>己</span>從人)</span>。福云喫茶去<span class='note-inline'>(當央一截。法窟爪牙)</span>○<span class='note-inline'>(主意深竿在手。旨明一遞一刮)</span>。總結<span class='note-inline'>(作家相見)</span>。</p>
<p style="margin-left:1em">頭兮第一第二。臥龍不鑑止水<span class='note-inline'>(第一第二皆是死水)</span>。無處有月波澄<span class='note-inline'>(有月無龍名之死水)</span>。有處無風浪起<span class='note-inline'>(有龍無月名之活水。若是活人不逐死句)</span>。稜禪客。稜禪客。三月禹門遭點額<span class='note-inline'>(長慶任是作家。也遭保福一點)</span>。</p>
<p>趙州示眾三轉語○<span class='note-inline'>(主意舉妄明真。旨明了性非要)</span>。總結<span class='note-inline'>(不落二邊)</span>。</p>
<p style="margin-left:1em">泥經不度水。神光照天地<span class='note-inline'>(上標下柱)</span>。立雪如未休。何人不雕偽<span class='note-inline'>(光未見祖妄生穿鑿。見祖方悟心非外得)</span>。金佛不度爐。人來訪紫胡<span class='note-inline'>(同前)</span>。牌中數箇字。清風何處無<span class='note-inline'>(前示其體。今示其用。若然會得。天下橫行)</span>。木佛不度火。常思破竈墮<span class='note-inline'>(同前)</span>。杖子忽擊著。方知辜負我<span class='note-inline'>(一體一用皆是今時。忽然脫落本來尊貴)</span>。</p>
<p>金剛經云。若為人輕賤。是人先世罪業應墮惡道。以今世人輕賤故<span class='note-inline'>(迷<span class='corr'>己</span>從緣。十界皆為輕賤)</span>。先世罪業則為消滅<span class='note-inline'>(忽悟天真。何事不畢)</span>○<span class='note-inline'>(主意舉權明實。旨明幻盡覺圓)</span>。總結<span class='note-inline'>(直下明宗)</span>。</p>
<p style="margin-left:1em">明珠在掌。有功者賞<span class='note-inline'>(人人具有。忽悟名賞)</span>。胡漢不來。全無伎倆<span class='note-inline'>(達性得珠。對緣應現。機絕功忘。凡聖不通)</span>。伎倆既無。波旬失途。瞿曇瞿曇。識我也無<span class='note-inline'>(莫道波旬佛祖不見)</span>。復云。勘破了也<span class='note-inline'>(點執尊貴。意在垂手)</span>。</p>
<p>天平依和尚參西院常云。莫道會佛法。覔箇舉話頭人也無<span class='note-inline'>(誇他有禪。所以馳騁)</span>。一日院見召云從依<span class='note-inline'>(照用並行)</span>。平舉頭<span class='note-inline'>(忙然失所)</span>。院云錯<span class='note-inline'>(鈎錐在手)</span>。平行三兩步<span class='note-inline'>(十分猶豫)</span>。院云錯<span class='note-inline'>(法窟爪牙)</span>。平近前<span class='note-inline'>(依舊不達)</span>。院云適來這兩錯。是西院錯上座錯<span class='note-inline'>(深入虎穴)</span>。平云從依錯<span class='note-inline'>(可惜逐句)</span>。院云錯<span class='note-inline'>(太煞威嚴)</span>。平休去<span class='note-inline'>(強作主宰)</span>。院云且在這裏過夏。共上座商量這兩錯<span class='note-inline'>(仁義之慈)</span>。平當時便行<span class='note-inline'>(只知不受籠罩。不知穿却鼻孔)</span>。後住院謂眾云。我當初行脚時。被業風吹到思明長老處。連下兩錯。更留我過夏。共我商量。我不道恁麼時錯。發足南方去時。早錯了也<span class='note-inline'>(訴前之短。呈今之長)</span>○<span class='note-inline'>(主意拽回鼻孔。旨明直下明宗)</span>。總結<span class='note-inline'>(老婆心切)</span>。</p>
<p style="margin-left:1em">禪家流。愛輕薄<span class='note-inline'>(打草驚蛇)</span>。滿肚參來用不著<span class='note-inline'>(天平自誇飽參。西院點破無用)</span>。堪悲堪笑天平老。却謂當初悔行脚<span class='note-inline'>(悲他無言。笑他空會)</span>。錯錯。西院清風頓銷鑠<span class='note-inline'>(會得這兩錯。二老家風一時氷消瓦解)</span>。復云。忽有箇衲僧出云。錯<span class='note-inline'>(起前徵後)</span>。雪竇錯何似天平錯<span class='note-inline'>(鈎垂四海)</span>。</p>
<p>肅宗帝問忠國師。如何是十身調御<span class='note-inline'>(請益)</span>。師云。檀越踏毗盧頂上行<span class='note-inline'>(梵謂毗盧。此云法身)</span>。帝云不會<span class='note-inline'>(直供)</span>。師云。莫認自<span class='corr'>己</span>清淨法身<span class='note-inline'>(一拈二註)</span>○<span class='note-inline'>(主意拈情。旨明向上)</span>。總結<span class='note-inline'>(老婆心切)</span>。</p>
<p style="margin-left:1em">一國之師亦強名<span class='note-inline'>(法身不認。何存國師)</span>。南陽獨許振佳聲<span class='note-inline'>(天下少並)</span>。大唐扶得真天子。曾踏毗盧頂上行<span class='note-inline'>(扶持聖主。不執法身)</span>。鐵鎚擊碎黃金骨。天地之間更何物<span class='note-inline'>(法身一絕。更有什麼)</span>。三千剎海夜澄澄。不知誰入蒼龍窟<span class='note-inline'>(須然絕點純清。不知誰能到此)</span>。</p>
<p>僧問巴陵。如何是吹毛劒<span class='note-inline'>(借事藏鋒)</span>。陵云。珊瑚枝枝撑著月<span class='note-inline'>(當央直指)</span>○<span class='note-inline'>(主意拈轉話頭。旨明直截言思)</span>。總結<span class='note-inline'>(信手拈來)</span>。</p>
<p style="margin-left:1em">要平不平<span class='note-inline'>(有體無用如弱者受強之欺凌。僧問在實際。巴陵答處將用分付。如路㧞劍相助。免受強者之辱。故曰要平不平)</span>。大巧若扡<span class='note-inline'>(須是兩手分付。幾箇全身擔荷。撫琴與聾。豈不成拙)</span>。或指或掌。倚天照雪<span class='note-inline'>(若然會得。隨緣泛應。得大自在。無不鋒利)</span>。大冶兮磨礱不下。良工兮拂拭未歇<span class='note-inline'>(此劒天生。本非造作。良工大冶徒勞拂拭)</span>。別別<span class='note-inline'>(既非造作。必不同諸。高着眼看。是何道理)</span>。珊瑚枝枝撑著月<span class='note-inline'>(盡情吐露。切忌商量)</span>。</p>

<p class='juan'>焭絕老人天奇直註雪竇顯和尚頌古下<span class='note-inline'>(終)</span></p></div>
</div><!-- end of div[@id='body'] -->
</body></html>