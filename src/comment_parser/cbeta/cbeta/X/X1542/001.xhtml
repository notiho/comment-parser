<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀音經持驗記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1542-A 觀世音持驗紀序</p><p>觀音大士。佛法之廣大教化主也。過去<span class='corr'>已</span>成正法明如來。逆來示菩薩相。立大願。不度盡眾生。誓不成佛。菩薩云者。言覺有情也。菩薩摩訶薩者。言大覺有情也。稱觀世音者。謂觀世間。眾生稱名。悉蒙救㧞離苦。從他機而立名也。又稱觀自在者。謂一身現千手眼。隨類應化。圓融無礙。從自行而立名也。楞嚴云。由我觀聽圓明。故觀音名。徧十方界。能以眼根作耳根佛事。故名觀世音自在無礙。此菩薩具十四無畏．三十二應．諸神通種種。左右彌陀。則為極樂之親臣。顯化娑婆。則為世尊之良弼。楊枝一滴。遍灑大千世界。尤與我東土眾生最有緣。凡至心持其名號及經呪等。隨獲感應。不獨慈雲偏覆南海一隅而<span class='corr'>已</span>。雖然。眾生當苦難時。輒呼菩薩求救。須思救苦救難之前。有大慈大悲四字在。菩薩不救度眾生。何名菩薩。然不具大慈悲。將視眾生苦難。如秦越人肥瘠。漠焉無關。何肯圖救。眾生徒口菩薩之號。而不能心菩薩之心。則不慈不悲。<span class='corr'>己</span>先不能自救。況欲感菩薩之慈悲。救其苦難。有是理乎。故人無傾險好殺心。則<span class='corr'>己</span>之刀山滅矣。人無慘毒心。則<span class='corr'>己</span>之湯火消矣。人無不忠不孝及淫貪不廉貞心。則<span class='corr'>己</span>之地獄枯竭矣。人無慳悋嫉妬心。則餓鬼之火息。無傲狠驕慢心。則修羅之惡調。無頑悍不靈心。則畜生之途遠矣。大悲呪云。唯除不善。除不至誠。則誦持之需善與誠可知。篤哉。唐別駕之言也。曰。凡䖍奉觀音者。其人必深信因果。生平不與惡事為緣。所以惡報可滅。吾恐世之人。徒知求救苦難。而不求諸慈悲之心。一有不驗。遂曰。大士弗<span class='corr'>予</span>應。是豈大士之感應。果虗而無徵也哉。故編成。而書此意。以為之序。庶使世人誦持觀音共聞之。</p>
<p style="margin-left:1em">順治<span class='corr'>己</span>亥夏杪。荊溪淨業弟子周克復齋沐譔</p>
</div>
<div class='div-xu'><a id='mulu2' />
<p class='h1'>No. 1542-B 勸流通觀音持驗引</p><p>經典所在。流通即屬善緣。福報無量。故語云。能以大乘法傳一人者。當十善。傳十人者。當百善。傳大貴人．大豪傑．大力量者。當千善。重刊廣布者。當萬善。況淨土法門。超出生死輪迴。永不退轉。直至成佛而後<span class='corr'>已</span>。是勸一人修淨土。乃成就一眾生作佛也。凡作佛者。必度無量眾生。彼所度之眾生。皆由我而始。其福報。信不可窮盡。故欲勸一切見者聞者。廣大其心。以佛之心為心。使人人知之。而盡生淨土。龍舒所言。自宜諦信不誣。至法華．華嚴二經。尤佛說妙法中之最上乘。觀音大士。普度世間。無剎不現。往賢感通事跡。歷祀昭然。各為纂集。以勸進修。斯誠鈴鐸方來。津梁末路之最方便門也。戊戌秋。予輯金剛持驗。<span class='corr'>已</span>有流通小引。敬懇同人。茲刻淨土．法華．華嚴．觀音持驗諸紀。搜採載籍。徵信古今。頗殫心手之微勞。用志皈依於不朽。<span class='corr'>但</span>拙刻板在吳門。未能廣傳他省。既並生莊嚴佛土之中。安可缺法事流通之勝。復告當世善信。獲見諸本。不吝廣為刻施。或仍原本。或易新編。其見聞所及。有關持驗者。尤冀續緝於後。一句讚揚。即是一句<span class='corr'>護</span>持善根。一念鼓動。即是一念消弭罪業。於以續佛慧命。自利利他。所謂<span class='corr'>護</span>法諸神。既<span class='corr'>護</span>法寶。自<span class='corr'>護</span>弘法載寶之人。斷斷不爽。昔賢為劈窠圖。勸人念佛。後以他人念佛。多生淨土。乃歸功施圖之人。亦得生淨土。法施功德。不可思議如是。願與同人共最之。</p>
<p style="margin-left:6em">同善道人　周克復　敬懇</p>
</div>
<div class='div-other'><a id='mulu3' />
<p class='h1'>觀世音經呪持驗紀目錄</p>
<ul class="">
<li>持驗序一首</li>

<li>勸引一首</li>

<li>持驗紀題標</li>

<li>經呪
<ul class="">
<li>大悲陀羅尼</li>

<li>白衣大悲五印心陀羅尼</li>
</ul></li>
</ul>
<ul class="">
<li>禮觀音文</li>

<li>辨訛語三則</li>
</ul>
<ul class="">
<li>持驗紀題標上
<ul class="">
<li>晉釋竺法義</li>

<li>晉釋竺法紀</li>

<li>晉釋開達</li>

<li>晉釋慧䖍</li>

<li>晉釋法洪</li>

<li>晉釋法智</li>

<li>晉釋道泰</li>

<li>晉釋洪滿</li>

<li>晉竺長舒</li>

<li>晉王珉</li>

<li>晉呂竦</li>

<li>晉寶傳</li>

<li>晉劉度</li>

<li>晉徐榮</li>

<li>晉張崇</li>

<li>晉南宮子敖</li>

<li>晉富平令欒荀</li>

<li>晉潘道秀</li>

<li>晉梁州司馬郭宣</li>

<li>秦尚書徐義</li>

<li>秦畢覽</li>

<li>宋文帝</li>

<li>宋釋求那䟦陀羅</li>

<li>宋釋曇無竭</li>

<li>宋釋竺惠慶</li>

<li>宋釋道冏</li>

<li>宋釋曇和</li>

<li>宋釋曇頴</li>

<li>宋孫道德</li>

<li>宋太守王球</li>

<li>宋開府王玄謨</li>

<li>宋張興</li>

<li>宋朝請卞悅之</li>

<li>宋張暢</li>

<li>宋參軍伏萬壽</li>

<li>宋車母</li>

<li>齊彭子喬</li>

<li>隊主李儒俊</li>

<li>吳人陸暉</li>

<li><span class="corr">滎</span>陽高荀</li>

<li>史雋</li>

<li>魏釋道集</li>

<li>魏盧景裕</li>

<li>東魏孫敬德</li>

<li>北周釋慧恭</li>

<li>隋揚州僧</li>

<li>唐文宗</li>

<li>唐釋玄奘</li>

<li>唐釋萬迴</li>

<li>唐釋僧伽</li>

<li>唐釋慧日</li>

<li>唐釋自覺</li>

<li>唐釋道憲</li>

<li>唐釋智益</li>

<li>唐中書令岑文本</li>

<li>唐徐善才</li>

<li>唐大理丞董雄</li>

<li>唐杜智楷</li>

<li>唐許儼</li>

<li>唐長沙尉成珪</li>

<li>唐司戶王琦</li>

<li>唐衡陽士人</li>

<li>唐軍典鄭鄰</li>

<li>唐歐陽璨</li>

<li>唐司倉孟知儉</li>

<li>唐李昕</li>

<li>唐桃林令朝光祚</li>

<li>唐馬郎婦</li>

<li>唐張氏</li>

<li>南唐李後主</li>
</ul></li>

<li>觀音持驗紀題標下
<ul class="">
<li>宋釋遵式</li>

<li>宋范文正公</li>

<li>宋司獄張慶</li>

<li>宋翟楫</li>

<li>宋興化尉俞集</li>

<li>宋宰相史浩</li>

<li>宋楊亮</li>

<li>宋賴省幹家童女</li>

<li>宋張孝純</li>

<li>宋李郡君</li>

<li>宋觀音縣君吳氏</li>

<li>宋董母李氏</li>

<li>宋王氏女</li>

<li>宋鄭氏</li>

<li>宋倭使等</li>

<li>元僧惠恭</li>

<li>元學士張蓬山</li>

<li>元王玉</li>

<li>元陶氏</li>

<li>明成祖</li>

<li>明僧法程</li>

<li>明僧垂髻</li>

<li>明吳璋</li>

<li>明周廷璋</li>

<li>明劉谷賢</li>

<li>明林翁</li>

<li>明沈見泉祖</li>

<li>明進士王應吉</li>

<li>明新淦令王立轂</li>

<li>明尚書陸五臺</li>

<li>明徐明甫</li>

<li>明知事焦甲</li>

<li>明吳奕德</li>

<li>明包憑</li>

<li>明尚寶嚴徵</li>

<li>明邑令韓弘儒</li>

<li>明孝子彭有源</li>

<li>明刑科李清</li>

<li>明山東癱子</li>

<li>明龍子翬妻蕭氏</li>

<li>明劉道隆母</li>

<li>明朱德貞</li>

<li>大清釋行仁</li>

<li>大清程伯鱗</li>

<li>大清孝廉虞庶顏</li>

<li>大清梁元徵</li>

<li>大清劉某</li>

<li>大清揚璜</li>
</ul></li>
</ul></div>No. 1542
<p class='juan'><a id='mulu4' />觀世音持驗紀上</p>
<div class='div-other'><a id='mulu5' />
<div class='div-other'><a id='mulu6' />
<p class='h2'>晉始寧山沙門竺法義</p><p>精研眾典。弟子受業常百餘人。咸安二年。感心氣疾。療治不效。積月困殆。義病中常至心存念觀世音。忽夢一人為之破腹。出腸胃洗淨。還納之。寤而病愈。宋尚書令傅亮為紀其事。常云。吾先君與義公遊處。每聞說觀音神異。聽者無不肅然信仰。<span class='note-inline'>(出太平廣記)</span></p>
</div>
<div class='div-other'><a id='mulu7' />
<p class='h2'>晉沙門竺法純</p><p>住持山陰顯義寺。元興中。鼎新寺殿。至他邑買材木。舟經太湖。日暮暴風。波浪如山。純船小水入。危在瞬息。乃一意誦觀世音經。以祈靈祐。俄有大船泛流至前。因共扳舷而上。眾甫度盡。回視向小舟。<span class='corr'>已</span>覆沒矣。大舟隨波鼓蕩。頃刻達岸。時<span class='corr'>已</span>入夜。行旅久絕。何得此舟。信是菩薩神力所致。<span class='note-inline'>(出法苑珠林)</span></p>
</div>
<div class='div-other'><a id='mulu8' />
<p class='h2'>晉釋開達</p><p>隆安二年。歲大饑。羗胡日殺人而食。害者不可勝計。達時適登壟採甘草。為羗所執。置一柵中。先在柵十餘人。皆為所噉。達自被執。便默誦觀音經不懈。明日當見殺。及晨。忽有一虎。突逼群羗。奮怒號吼。羗咸駭怖遁走。虎乃嚙柵木成一缺。可容人過。便去。達初見虎嚙柵。謂必見害。既柵穿不入。心疑其異。遂從缺中逃出。夜行晝伏。竟得脫免。<span class='note-inline'>(出法苑珠林)</span></p>
</div>
<div class='div-other'><a id='mulu9' />
<p class='h2'>晉釋慧䖍</p><p>少出家。戒行精確。義熈中。住山陰嘉祥寺。苦身率眾念佛。後寢疾。屬想樂邦。誠祈大士。北寺有尼淨嚴。篤行宿著。夜夢大士從西郭門入。輝光照映。幢幡華蓋。七寶莊嚴。尼驚異作禮問。菩薩何往。答曰。往嘉祥迎䖍公耳。是日䖍神色如常。侍者皆聞異香。泊然而化。<span class='note-inline'>(出雲棲徃生集)</span></p>
</div>
<div class='div-other'><a id='mulu10' />
<p class='h2'>晉沙門法洪</p><p>住瓦官寺。義熈十二年。時官禁鎔鑄。洪前發心鑄丈六金像。不得<span class='corr'>已</span>私鑄竟。像猶在模。所司知覺。收洪禁械。洪至心念觀音。每日百遍。忽夢所鑄金像往獄中。以手摩洪頂曰。汝無慮。厄即解矣。其像胸前。方一尺許。銅色猶如<span class='corr'>焦</span>沸狀。旬日有赦。洪得釋。像即破模自現。<span class='note-inline'>(出辨正論)</span></p>
</div>
<div class='div-other'><a id='mulu11' />
<p class='h2'>晉釋法智</p><p>初未出家。甞獨行大澤中。忽遇猛火延燒。四面俱至。自知必死。惟禮誦觀世音名號。俄而火過。澤中草無遺莖。惟智容身處。火不燒及。後為姚興將。從征索虜。偶失馬陷虜圍中。乃隱溝邊荊棘叢中。復念觀世音。心甚勤至。既而虜至。搜覔輒無見者。於是得免。遂矢志捨俗為僧焉。<span class='note-inline'>(出冥祥記)</span></p>
</div>
<div class='div-other'><a id='mulu12' />
<p class='h2'>晉常山釋道泰</p><p>義熈中甞夢人告曰。爾壽終四十二矣。泰寤而懼。至是年遇病。自分必盡。悉以衣鉢之資分施作福。一友謂曰。吾聞供養六十二億菩薩。與一稱觀世音。福同無異。君何不至心歸依。必可增壽。泰感悟。遂䖍誦四日夜。專精不絕。忽所坐帷下。有光明從戶外而入。見觀音遙立。足趺間金色朗然。泰亟褰帷叩禮。<span class='corr'>已</span>不復見。驚喜流汗。便覺體輕。所患頓愈。果獲延年。<span class='note-inline'>(出觀音感應)</span></p>
</div>
<div class='div-other'><a id='mulu13' />
<p class='h2'>晉沙門洪滿</p><p>初在俗時。因染時疾。雙脚<span class='corr'>攣</span>躄。自念<span class='corr'>已</span>成廢人。唯旦夕誦念觀音求度。忽見一僧。執淨瓶前立。滿問曰。師從何來。僧答曰。以汝常相懇。故來耳。汝足患可脫。吾為療之。滿如言求治。但覺膝上如㧞去數寸釘。遂愈。<span class='note-inline'>(出善餘堂筆乘)</span></p>
</div>
<div class='div-other'><a id='mulu14' />
<p class='h2'>晉竺長舒</p><p>本天竺人。專誦觀音經為業。後居吳中。邑遭迴祿。比隣棟宇。相接皆焚。長舒家正屬下風。火勢猛烈。長舒一心念觀世音。倐忽風迴火滅。合邑驚異。時有惡少年。訝其靈異。俟風急夜。束薪放火。欲燒燬之。凡四投皆滅。少年始心折其神力。至明叩頭謝過。舒云。我何神力。恒誦觀音經不懈。每有難輒免耳。<span class='note-inline'>(出辨正論)</span></p>
</div>
<div class='div-other'><a id='mulu15' />
<p class='h2'>晉瑯琊王珉</p><p>無子。妻甞懇禱觀世音。以求嗣。後珉路行。逢一胡僧。甚敬之。僧曰。我死當為汝子。未幾僧亡。珉妻果有孕。及生。甫能言。即解西域梵音。聰頴過人。器度不凡。即晉尚書王洪明也。小名阿練。敘前生時事。歷歷分明。<span class='note-inline'>(出辨正論)</span></p>
</div>
<div class='div-other'><a id='mulu16' />
<p class='h2'>晉呂竦</p><p>字茂高。兖州人。寓居始豐縣。縣南有溪。流急岸峭。迴曲如縈。又多大石。白日行者。猶懷危懼。竦父甞行溪中。去家十餘里。日向暮。大風雨。晦<span class='corr'>暝</span>不復知東西。自分覆溺。唯歸心觀世音。誦念不息。須臾有火光到岸。如人握炬。前後去船十餘步。照見溪中了了。遂得歸家。竦每向人稱述菩薩靈異如此。<span class='note-inline'>(出法苑珠林)</span></p>
</div>
<div class='div-other'><a id='mulu17' />
<p class='h2'>晉竇傳</p><p>河內人。永和中。并州<span class='corr'>刺</span>史高昌．冀州刺史呂護。各擁部曲不睦。傳為昌所任用。護遣騎襲擊。被執。同伴七人。共繫一獄。鎻械甚嚴。剋日將殺之。沙門支道山。時在護營中。先與傳相識。聞其被禁。往候之。傳謂山曰。今命在頃刻。能相救乎。山曰。若能至心念觀世音。必有感應。傳遂專心默念。凡三晝夜。鎻械忽自解。傳念同伴桎梏。何忍獨去。復懇菩薩神力普濟。當令俱免。言畢。餘人皆以次解脫。遂乘夜啟戶而出。巡驚莫有覺者。踰城行十餘里。天明。共隱一林中。須臾追者四出。搜覓殆遍。惟傳等所隱畝許地。竟無至者。遂得免難。眾還鄉里。咸敬信奉法。道山後過江。為謝敷具說其事。<span class='note-inline'>(出真傳拾遺)</span></p>
</div>
<div class='div-other'><a id='mulu18' />
<p class='h2'>晉劉度</p><p>平原聊城人。同邑千餘家。並供奉觀音大士。歲時誦經禮拜。值虜主木末。時此縣屢有逋逃。末大怒。將屠其城。眾並憂懼。度乃潔誠率眾。叩禱觀音前。未幾。末方治事。忽見一物從空中下。繞其所居屋柱。驚視。乃觀音經一卷也。命取讀之。末大歡喜。用省刑戮。於是一城悉得免害。<span class='note-inline'>(出冥祥記)</span></p>
</div>
<div class='div-other'><a id='mulu19' />
<p class='h2'>晉徐榮</p><p>瑯琊人。甞至東陽。還<span class='corr'>經</span>定山。舟人不習水道。誤墮洄洑中。垂欲沉沒。榮無再計。唯急呼觀世音。頃間。如有數十人齊力引船。踴出洄洑。沿江而下。但天色<span class='corr'>已</span><span class='corr'>暝</span>。雨驟風狂。白浪掀天。不知所向。榮置生死於度外。一心誦經不輟。忽望見山頭火光透亮。趨之。逕得達岸。既至即不復見。明旦問浦中人。昨夜山上是何火。眾愕然曰。風雨如此。豈有火耶。乃知為佛力冥祐也。榮後為會稽督護。謝敷甞聞其說。時與榮同船者沙門支道蘊。亦為<span class='corr'>傅</span>亮具述之。與榮所說同。<span class='note-inline'>(出法苑珠林)</span></p>
</div>
<div class='div-other'><a id='mulu20' />
<p class='h2'>晉張崇</p><p>京兆杜陵人。年少奉法。太元中。苻堅既敗。長安百姓望風驚竄。崇時歸晉。為鎮<span class='corr'>戍</span>所拘。指為游寇。崇與同輩五人。手足扭械。埋土坑中。各相去二十步。明日將殺之。崇料必死。唯潔心念觀世音。夜中械忽自破。因得脫走。路經一寺。復稱觀世音名。至心禮拜。取一石祝云。今欲過江東訴晉帝。理此冤。以救妻子。心愿獲遂。此石當分為二。崇甫拜。石即分裂。至京師。發白虎樽。具列冤狀。帝乃加宥。<span class='corr'>已</span>為人所略賣者。詔皆贖為編戶。<span class='note-inline'>(出法苑珠林)</span></p>
</div>
<div class='div-other'><a id='mulu21' />
<p class='h2'>晉南宮子敖</p><p>始平人。戍新平城。為狒狒虜兒長樂公所破。合城數千人皆被戮。子敖知不可免。但誠心念觀世音。及加害。群刃交下。不能傷。時長樂公親自臨刑。驚問之。子敖亦不知所以。因問。汝有何能。子敖聊且答曰。能作馬鞍。遂得原釋。自後造小像。貯以香函。晨昏焚香頂禮焉。<span class='note-inline'>(出冥祥記)</span></p>
</div>
<div class='div-other'><a id='mulu22' />
<p class='h2'>晉富平令欒荀</p><p>少奉佛法。甞從征盧循。值小失利。戰舫遭火殆盡。賊眾交逼。正在中江。風浪駭異。荀惶懼。自分必死。誦念觀世音名號。忽見江中有一人挺然孤立。腰與水齊。荀心知祈念有感。乃躍水就之。身既浮湧。足如履地。<span class='corr'>已</span>而大軍遣船接應敗者。遂得濟。<span class='note-inline'>(出冥祥記)</span></p>
</div>
<div class='div-other'><a id='mulu23' />
<p class='h2'>晉吳郡潘道秀</p><p>年二十餘。從軍北征。戰敗。被掠異域。經賣數處作奴。欲歸不得。素信佛法。危難中恒持念觀世音。每於夢寐。輒見菩薩在前。後乘隙南奔。至窮山中。迷不知道。空<span class='corr'>際</span>忽現真形。如今行像。指示歸路。潘作禮竟。倐失所在。遂得還本國。後精進彌篤。年六十令終。<span class='note-inline'>(出冥祥記)</span></p>
</div>
<div class='div-other'><a id='mulu24' />
<p class='h2'>晉太原郭宣</p><p>義熈四年。為梁州<span class='corr'>刺</span>史楊思平司馬。楊以事害范元之等下獄。宣亦同被桎梏。唯一心歸向觀世音。晝夜敬念菩薩名號。一夕將眠時。忽覩菩薩現形。光明照獄。因叩頭懇禱。久之乃沒。未幾。宣獨蒙恩赦。乃繪所見慈容。併立精舍。供養終其身。<span class='note-inline'>(出觀音感應)</span></p>
</div>
<div class='div-other'><a id='mulu25' />
<p class='h2'>秦徐義</p><p>高陸人。少信法。為符堅尚書。堅末。兵革蜂起。賊獲義。將加害。乃埋其兩足。編髮於樹。義夜中專念觀世音。有頃。夢一人謂曰。今事亟矣。尚暇眠耶。義驚覺。見守防者並疲而寢。乃試自奮動。手．髮忽解。足亦得脫。亟遁去。行百餘步。隱叢草中。追者馳至。火炬星陳。竟無見者。天明賊散。歸投鄴寺。乃免。<span class='note-inline'>(出冥祥記)</span></p>
</div>
<div class='div-other'><a id='mulu26' />
<p class='h2'>秦畢覧</p><p>東平人。素崇事觀音。後隨慕容垂北征。沒虜。單騎奔竄。虜追將及。覧至誠持念菩薩名號。卒得脫免。因入深山。迷惑失道。又專心歸向。中夜見一僧。法服持錫。示以途徑。乃得還家。<span class='note-inline'>(出冥祥記)</span></p>
</div></div>
<div class='div-other'><a id='mulu27' />
<div class='div-other'><a id='mulu28' />
<p class='h2'>宋文帝</p><p>御膳烹雞子。忽聞鼎中群呼觀世音菩薩。悽愴之甚。監宰以聞帝。遣驗之。果然。嘆曰。吾不知佛道神力乃能若是。敕自今不得用雞子。<span class='note-inline'>(出感應篇傳)</span></p>
</div>
<div class='div-other'><a id='mulu29' />
<p class='h2'>宋釋求那䟦陀羅</p><p>罽賓國王族也。深入三藏。博通大乘。元<span class='corr'>嘉</span>中東遊。居金陵祇園寺。南譙王義宣等。咸師事之。王集義學沙門七百餘。欲講華嚴經。師以未通華言。深懷媿歎。因朝夕禮懺。䖍禱觀音。以求冥應。忽夜夢神人執劒。持一人首為易之。豁然便覺。自後華言無不通曉。遂講說至十數遍。聽者傾服。文帝甞問師曰。朕欲持戒不殺。而身主國政。不獲從願。奈何。師曰。帝王所修。與匹夫異。匹夫身賤名微。須苦志克<span class='corr'>己</span>。帝王以四海為家。萬民為子。出一嘉言。則士庶咸悅。布一善政。則人神以和。刑不夭命。役不勞力。則風雨時。寒暑調。百穀茂。如<span class='corr'>此</span>持齋。齋亦大矣。如此不殺。戒亦至矣。安在減一時之膳。全一物之命。而後為弘濟耶。帝撫几稱善。敕有司供養。舉國宗奉焉。<span class='note-inline'>(出高僧傳)</span></p>
</div>
<div class='div-other'><a id='mulu30' />
<p class='h2'>宋元嘉初黃龍沙門曇無竭</p><p>誦觀世音經。淨修苦行。與徒屬二十五人。遠朝佛國。備經艱險。將達天竺舍衛。路逢山象一群。竭誦經稱名歸命。有獅子從林出。群象奔逸。又有野牛。鳴吼而至。將欲加害。竭復歸命如初。忽見大鷲飛來。牛亦驚走。<span class='note-inline'>(出法苑珠林)</span></p>
</div>
<div class='div-other'><a id='mulu31' />
<p class='h2'>宋沙門竺惠慶</p><p>廣陵人。經行修明。元嘉十二年。荊揚大水。惠慶將入廬山。船至江而暴風忽起。同旅<span class='corr'>已</span>得依浦。唯惠慶船飄颺江心。風急浪湧。勢必淪覆。惠慶正心誠誦觀世音經。洲際之人。望見其舫。迎颷截流。如有數十人牽挽及岸。全舟獲濟。<span class='note-inline'>(出法苑珠林)</span></p>
</div>
<div class='div-other'><a id='mulu32' />
<p class='h2'>宋釋道冏</p><p>扶風人。為師道懿病。同侶四人。入河南霍山採鍾乳。探穴數里。遇一深流。橫木而過。冏先渡。餘皆溺死。炬火又滅。冏默誦普門品。憑誠乞濟。又存念觀音。忽見光如螢火。頃之明照一穴。遂得路而出。元嘉十九年。臨川王鎮廣陵。請冏供養。九月。作十日觀音齋。至九日。夜四更。眾僧皆睡。冏起禮拜。將欲坐禪。忽見四壁有無數沙門。悉現半身。內一佛。螺髻了了分明。有偉人手握長刀。貌極雄異。捻香授冏。謂曰。汝可受香。以覆護主人。倐忽而隱。後又作普賢齋。有二僧來禮佛。出門飛空而去。眾皆驚異。<span class='note-inline'>(出法苑珠林)</span></p>
</div>
<div class='div-other'><a id='mulu33' />
<p class='h2'>宋慧和沙門者</p><p>京師眾造寺僧。元嘉之難。和猶為白衣。屬劉胡部下。胡常遣將士數十人作諜。和亦預焉。行至鵲渚。值臺軍西上。諜眾逃散。和竄至新林。以褶袴易野老弊衣。作田夫狀。提籃負擔而行。時諸遊軍。捕諜甚嚴。視和形色。疑而問之。和答稍謬。被<span class='corr'>擒</span>發斬。和自散走。便力誦觀世音經。至將斬時。祈懇彌至。既而軍人揮刃屢跌。三舉三折。軍主驚而釋之。和於是出家。遂成精業。<span class='note-inline'>(出法苑珠林)</span></p>
</div>
<div class='div-other'><a id='mulu34' />
<p class='h2'>宋長<span class='corr'>干</span>寺釋曇頴</p><p>會稽人。少出家。嚴持戒行。誦經十餘萬言。宣唱明朗。天然獨絕。常患癬疾。積治不除。室供觀音像。晨夕禮拜。求愈此疾。一日。忽見有蛇<span class='corr'>上</span>屋。一鼠墜地。涎沫遍身。狀如<span class='corr'>已</span>死。頴候鼠活。即取竹刮除涎沫。因聞蛇所吞鼠。能療瘡疾。遂以涎傅癬。鼠尋活。信宿之間。瘡疾頓盡。方悟蛇之與鼠。乃是誠祈所致。後名傳遐邇。國君供養。<span class='note-inline'>(出高僧傳)</span></p>
</div>
<div class='div-other'><a id='mulu35' />
<p class='h2'>宋益州孫道德</p><p>素為奉道祭酒。年踰五十。未有子。居近精舍。景平中。有僧謂曰。能至心禮誦觀世音經。子可冀也。孫從之。一日得異夢。婦果有孕。產男。<span class='note-inline'>(出冥祥記)</span></p>
</div>
<div class='div-other'><a id='mulu36' />
<p class='h2'>宋王球</p><p>字叔達。太原人。為涪陵太守。元嘉元年。以在郡失守。繫獄。防鎻堅固。球素皈釋。居官愛民。至獄。見百餘人並多饑餓。每食。皆分給之。日自持齋。至心念觀世音。夜夢昇高座。見沙門以經一卷與之。題名光明接行品。併諸菩薩名。球受披讀。忘第一菩薩名。第二觀世音。第三大勢至。又見一車輪。沙門曰。此五道門也。既覺。鎻皆斷脫。球心知神力。彌增專志。因自釘治其鎻。經三日。而被原宥。<span class='note-inline'>(出法苑珠林)</span></p>
</div>
<div class='div-other'><a id='mulu37' />
<p class='h2'>宋王玄謨</p><p>太原人。元嘉中。北征失律。蕭斌欲誅之。沈慶之諫曰。佛貍<span class='note-inline'>(魏世祖小字)</span>威震天下。豈玄謨所能當。且殺戰將。徒自弱耳。乃止。初玄謨將見殺。夢人告曰。能誦觀世音普門品．大悲呪千遍。可免。既覺。誦之不輟。忽報停刑。後官至開府。<span class='note-inline'>(出法華感通)</span></p>
</div>
<div class='div-other'><a id='mulu38' />
<p class='h2'>宋張興</p><p>新興人。平居信佛。甞從沙門曇翼．僧融受八戒。後為劫盜所誣引。興逃避。執其妻繫獄。既而縣禁失火。出囚於外。會融．翼同行過囚邊。妻號呼曰。闍黎何以救我。融曰。貧道無力可救。願爾勤念觀世音。庶獲免耳。妻便晝夜祈念。經十許日。忽夜夢一沙門。以足踢之曰。咄咄可起。妻即驚起。桎梏俱解。<span class='corr'>但</span>時戶猶閉。防驚殊嚴。不得出。慮有覺者。乃還帶鎻械而眠。又夢沙門喚曰。戶<span class='corr'>已</span>開矣。妻覺而馳出。守卒並熟寐。無知者。昏黑中行數里。忽遇一人。妻驚懼躃仆於地。及相訊。乃其夫也。相扶悲喜。亟投僧翼所藏匿。遂得免。此元嘉初年事。<span class='note-inline'>(出觀音感應)</span></p>
</div>
<div class='div-other'><a id='mulu39' />
<p class='h2'>宋卞悅之</p><p>濟陰人。作朝請。年五十未有子。婦為娶妾。復積載不孕。祈求繼嗣。發願誦觀音經千遍。其數垂竟。妾即有娠。遂生男。時元嘉十四年。<span class='note-inline'>(出冥祥記)</span></p>
</div>
<div class='div-other'><a id='mulu40' />
<p class='h2'>宋張暢</p><p>常奉持觀音。南譙王之搆逆也。暢不從。王欲殺之。夜夢觀音曰。汝不可害暢。遂不敢殺。及王敗。暢繫獄。誦觀世音經千遍。鎻寸寸斷。獄司易之。復斷。吏白而釋之。<span class='note-inline'>(出談藪)</span></p>
</div>
<div class='div-other'><a id='mulu41' />
<p class='h2'>宋伏萬壽</p><p>平昌人。元嘉十九年。在廣陵為衛府參軍。乞假還州。四更初涉江。長波安流。至中而風起如箭。時尚昏黑。不知所向。萬壽奉法。唯一心歸命觀世音。念不絕口。倐爾與船中人同覩北岸有光。狀如村火。迴船趨之。未旦而至。問彼岸人。皆云更盡無燃火者。方知佛力焉。<span class='note-inline'>(出法苑珠林)</span></p>
</div>
<div class='div-other'><a id='mulu42' />
<p class='h2'>宋車母者</p><p>其子遭廬陵王青泥之難。為虜所得。陷賊營中。母在家素奉佛。因燃燈七盞於佛前。夜專心念觀世音。願子得脫。如是經年。其子乘隙南奔。晝伏夜行。隻身迷向。每見火光七道在前。疑為<span class='corr'>村</span>落。欲趨投之。終不可至。如是七日夜。不覺到家。見其母猶伏佛前回向。七燈煌煌。始悟前因。知是佛力。母子重逢。皈依畢命。<span class='note-inline'>(出宣驗記)</span></p>
</div>
<div class='div-other'><a id='mulu43' />
<p class='h2'>齊彭子喬</p><p>益陽人。少出家。還俗仍日誦觀世音經。建元元年。任本郡主簿。以罪被繫。太守沈文龍必欲殺之。防械甚嚴。子喬憂懼無䇿。唯至誠誦經。至百餘遍。疲而晝寢。有湘西縣吏杜道榮。亦同繫獄。乍寐乍寤。忽見雙白鶴飛集子喬身畔。雙足<span class='corr'>已</span>脫械外。驚起視之。子喬亦寤。榮乃告以所見。子喬知佛庇。此難必解。尚慮獄家疑其欲叛。仍取械着焉。經五日蒙釋。<span class='note-inline'>(出法苑珠林)</span></p>
</div>
<div class='div-other'><a id='mulu44' />
<p class='h2'>隊主李儒俊</p><p>鎮虎牢。為魏虜所圍。危急欲降。夜踰城而出。見賊縱橫並臥。儒俊乃一心稱觀世音。便過賊營。有賊隨來。儒俊匿入草木叢中。賊眾奄至。儒俊怖甚。惟急念觀音經。忽得馬馳去。<span class='note-inline'>(出辨正論)</span></p>
</div>
<div class='div-other'><a id='mulu45' />
<p class='h2'>吳人陸暉</p><p>繫獄分死。乃令家人造觀音像。祈禱免死。臨刑連易三刀。其刀皆折。官問之。答云。恐是觀音慈力。及看法像。項上有三刀痕。因奏宥之。<span class='note-inline'>(出宣驗記)</span></p>
</div>
<div class='div-other'><a id='mulu46' />
<p class='h2'><span class='corr'>滎</span>陽高荀</p><p>年<span class='corr'>已</span>五十。為殺人。鏁頓地牢。同禁人勸以努力共念觀世音。荀云。我罪至重。何由能免。同禁再三勸之。始發心。誓捨惡行善。專念觀世音。若得倖脫。願造五層浮圖。捨身作奴。供養眾僧。旬日夕用心誠切。鉗鏁自解。監司驚異。語荀云。若佛憐汝。斬應不死。臨刑之日。舉刀刃斷。上聞原免。<span class='note-inline'>(出宣驗記)</span></p>
</div>
<div class='div-other'><a id='mulu47' />
<p class='h2'>史雋</p><p>文學過人。奉道慢佛。常語人云。佛是胡神。不足事也。每見尊像。輒輕誚之。後雙足病攣。不能下榻。醫．禱俱無效驗。友人趙文謂曰。此病非慈悲大力不能救。試發心造觀音像。祈之必應。雋以病急。如言鑄像。像成。忽夢觀音降其室。果得差。雋由此悔過信法。<span class='note-inline'>(出宣驗記)</span></p>
</div>
<div class='div-other'><a id='mulu48' />
<p class='h2'>魏沙門道集</p><p>行壽陽西山。為賊所獲。縛之於樹。將殺之。集念觀世音。守死不輟。及引刀。屢斫皆無傷損。賊怖走。集因得脫。又沙門法禪。山行逢賊。惟念觀音。賊挽弓射之。箭不能傷。遂投弓於地歸誠焉。<span class='note-inline'>(出觀音感應)</span></p>
</div>
<div class='div-other'><a id='mulu49' />
<p class='h2'>魏盧景裕節閔</p><p>初為國子博士。坐累。繫晉陽獄。至心誦法華普門品。餘力亦誦全經。俄而枷鎻自脫。主者以聞於朝。特見原宥。<span class='note-inline'>(出法華感通)</span></p>
</div>
<div class='div-other'><a id='mulu50' />
<p class='h2'>東魏孫敬德</p><p>天平中。定州募士。奉釋教。甞造觀音像。自加禮敬。後為劫賊所引。不勝拷楚。忽夢一沙門。令誦救苦觀世音千遍。臨刑誦念數滿。刀自折為兩段。膚頸不傷。三易其刀皆然。所司以狀奏聞。丞相高歡表請免死。及歸家。見觀音像項有刀痕者三焉。<span class='note-inline'>(出〔宣祥〕記)</span></p>
</div>
<div class='div-other'><a id='mulu51' />
<p class='h2'>北周益州招提寺釋慧恭</p><p>與同學僧慧<span class='corr'>遠</span>結契。後遊荊揚。訪道而歸。契潤三十年。夜話次。遠語如流。師默無所對。遠曰。可不誦一經乎。師曰。惟誦法華普門品一卷。當為誦之。<span class='corr'>但</span>至心聽。乃結壇升高座。始發聲唱經題。覺有香氣。久之聞天樂振空。雨花零亂。經<span class='corr'>已</span>方歇。遠敬禮謝之。<span class='note-inline'>(出法華感通)</span></p>
</div></div>
<div class='div-other'><a id='mulu52' />
<div class='div-other'><a id='mulu53' /><p>隋開皇初。有揚州僧。逸其名。誦通涅槃。自矜其業。岐州東山沙彌。誦觀世音經。二人俱暴死。至冥府。王處沙彌金座。甚敬之。處涅槃僧銀座。禮稍弛。僧不平。問沙彌住處。既甦。從南至岐。訪得沙彌。詢其事。沙彌云。每啟觀音經。必衣淨衣。燒名香。呪願畢乃誦。從不敢怠。僧謝曰。吾罪深矣。所誦涅槃。威儀不整。身心未淨。此冥王禮貌<span class='corr'>崇</span>減所由分也。<span class='note-inline'>(出法苑珠林)</span></p>
</div>
<div class='div-other'><a id='mulu54' />
<p class='h2'>唐文宗</p><p>嗜蛤蜊。東南沿海頻年入貢。民不勝苦。一日。御庖獲一巨蛤。刀劈不開。扣之乃張。中有觀音梵相。帝愕然。命以金飾檀香盒貯焉。後問惟正禪師。師曰。物無虗應。乃啟陛下信心。以節用愛人耳。經云。應以菩薩身得度者。即現菩薩身而為說法。帝曰。見菩薩身矣。未聞說法。師曰。陛下信否。帝曰。焉敢不信。師曰。如此陛下聞其說法竟。帝大悅悟。永戒食蛤。因詔天下寺院各立觀音像。則洛伽所從來矣。<span class='note-inline'>(出觀音感應)</span></p>
</div>
<div class='div-other'><a id='mulu55' />
<p class='h2'>唐沙門玄奘</p><p>姓陳。偃師縣人。幼聰慧。有操行。武德初。奉旨往西域取經。行至罽賓國。道路險阻。不可過。奘計無所出。乃鏁空房而坐。至夕開門。見一老僧。遍體瘡痍膿血。獨坐榻上。莫知所自來。奘乃禮拜懇求。僧口授多心經一卷。令奘誦之。遂得山川平易。道路開闢。虎豹藏形。魔鬼潛跡。至佛國取經六百餘部而歸。其多心經至今傳之。初。奘將往西域。靈巖寺有松一株。奘立於庭。以手摩其枝曰。吾西去求佛教。汝可西指。若吾歸。即東迴。使吾弟子知之。及去。其枝年年西向。約長數丈。一年忽轉東。弟子曰。教主歸矣。乃西迎之。奘果還。至今謂此松為摩頂松。<span class='note-inline'>(出唐新語)</span></p>
</div>
<div class='div-other'><a id='mulu56' />
<p class='h2'>唐萬回師</p><p>閿鄉人。俗姓張。初。母祈於觀音像而娠回。回生而愚。八．九歲始能言。父母亦以豚犬畜之。年長。父令耕田。回直耕。去數十里不轉。遇溝坑乃止。口但連稱平等。其父怒擊之。回曰。彼此總耕。何須異相。回兄遠戍安西。音問久絕。父母謂其死矣。日夕憂泣。回痛父母。跪而言曰。今為兄憂泣無益。計兄所需者衣服．糗糧。請速備焉。我將候之。一日辰起。告親前往。晚即返家。曰。兄甚平安。有書省父母。視之。果兄迹也。一家異之。弘農抵安西。葢萬餘里。以其萬里一日而回。故號曰萬回。先是玄奘向佛國取經。見佛龕題柱曰。菩薩萬回。謫向閿鄉布化。奘馳驛至閿訪萬回。師禮之。施三衣．瓶鉢而去。<span class='note-inline'>(出高僧傳)</span></p>
</div>
<div class='div-other'><a id='mulu57' />
<p class='h2'>唐僧伽大師</p><p>西域人。姓何。龍朔初。來遊此土。於泗州臨淮縣信義坊。乞地立標。將創伽藍。標下掘得古香積寺銘記。并金像一軀。上有普照王佛字。遂建寺焉。景龍二年。中宗遣使迎師入內。尊為國師。尋出。居薦福寺。常獨處一室。其頂有穴。恒以絮塞之。夜則去絮。香從頂出。芳馥非常。至曉香還入頂。師常濯足。人取其水飲之。痼疾皆愈。一日。帝於內殿語師曰。京<span class='corr'>畿</span>數月無雨。願慈悲解朕憂。師乃將瓶水泛灑空中。俄頃陰雲驟起。甘雨大降。<span class='corr'>帝</span>甚喜。詔賜所修寺額。師請以普照王為名。帝欲避天后廟諱。乃改普光王寺。仍御筆書額賜焉。景龍四年三月二日。於長安薦福寺。端坐而終。帝即令於寺中造塔。漆身供養。俄起大風。穢氣徧滿長安。帝問故。近臣奏曰。僧伽大師化緣在臨淮。想欲歸彼處。故現此變。帝默然心許。其穢頓息。頃刻間奇香郁烈。即以其年五月。送至臨淮。今塔現存。後中宗問萬回曰。僧伽大師何人。萬回曰。乃觀音化身也。如普門品云應以比丘．比丘尼等身得度者。即皆現之而為說法是也。師初至長安。萬回禮謁甚恭。師拍其首曰。小子何故久留。可行矣。及師還化後。不數月。萬回亦卒。師化跡甚多。具載本傳。<span class='note-inline'>(出記聞錄)</span></p>
</div>
<div class='div-other'><a id='mulu58' />
<p class='h2'>唐釋慧日</p><p>泛海舶達天竺。參訪知識。咨捷徑法要。至犍䭾羅國。東北大山有觀音像。師乃七日叩頭斷食。畢命為期。至七日夜。忽見觀音現紫金身。坐寶蓮花。垂手摩頂曰。汝欲傳法。自利利他。惟念西方極樂世界阿彌陀佛。勝過諸行。言<span class='corr'>已</span>忽滅。師回長安。因普勸念佛焉。<span class='note-inline'>(出丁蓮侶菂商)</span></p>
</div>
<div class='div-other'><a id='mulu59' />
<p class='h2'>唐釋自覺</p><p>住真州。常發願。願因觀音得見阿彌陀佛。於是鑄觀音像。高四十九尺。既成。至心祝願。夜三更。忽有金光二道。見佛自光中而下。觀音．勢至左右隨之。佛垂手摩覺頂曰。守願勿易。利物為先。寶池生處。孰不如願。後十一年七月望夕。見一人形如天王。現身雲間。謂覺曰。安養之期至矣。遂於觀音像前。趺坐而化。<span class='note-inline'>(出徃生集)</span></p>
</div>
<div class='div-other'><a id='mulu60' />
<p class='h2'>唐聖善寺僧道憲</p><p>開元中。住持江州大雲寺。法侶稱之。時<span class='corr'>刺</span>史元某。欲畵觀世音七軸。以憲練行委之。憲令畵工齋戒運筆。諸綵色悉以乳頭香代膠。備極莊嚴。元深嘉之。事畢。往預寧斫木排。造文殊堂。排成將還。忽然墮水。江流湍急。同行欲拯不及。憲墮水之際。便思念觀世音。見水底有異光。所畵七菩薩俱在前。謂憲曰。爾但念南無阿彌陀佛。此厄即解。頃出水上。衣履不濕。今大雲寺七菩薩像現在。兼畵落水事。以誌其異。<span class='note-inline'>(出廣異記)</span></p>
</div>
<div class='div-other'><a id='mulu61' />
<p class='h2'>唐釋智益</p><p>長沙人。姓吳。甞為征蠻卒。性好漁獵。因得一白龜。烹而食之。遂遍身患瘡。悉皆潰爛。眉．鬚．手足指墮落無餘。號呼未即死。行乞於安南市中。有一僧見而哀之。謂曰。汝可回心念觀音大悲呪。吾當口授。若能精進。必獲善報。卒依言受之。一心念誦。自是瘡痍漸復。手指皆生。既平愈。遂削髮為僧。於伏波將軍故宅。建立精舍住持焉。<span class='note-inline'>(出太平廣記)</span></p>
</div>
<div class='div-other'><a id='mulu62' />
<p class='h2'>唐岑文本</p><p>字景仁。棘陽人。少信佛。誦普門品。甞乘舟往吳江。中流舟覆。人俱溺死。文本亦沒水中。俄聞有人云。能誦普門品。水難應免。如是者三。遂浮水面。須臾抵岸。一日於家設齋。一僧後去。謂曰。天下方亂。君以善緣。幸不及難。終逢太平。致富貴。言訖不見。及徹齋。復於椀得舍利二粒。後仕唐。為中書令。<span class='note-inline'>(出法華感通)</span></p>
</div>
<div class='div-other'><a id='mulu63' />
<p class='h2'>唐武德中醴泉人徐善才</p><p>常齋戒誦觀世音經。逾數千遍。曾往京城延興寺。修營功德。歸時道逢胡賊。將所掠漢人。併向洪崖殺之。善才知不免。唯疾念觀音經。當殺時。了不自覺。至夜方知身在深㵎樹枝上。去崖三百餘尺。以手摩頂。覺微痛而無傷。漸下樹。循㵎南行約數十里。天曉。去賊<span class='corr'>已</span>遠。得路還家。琬法師甞說其事。<span class='note-inline'>(出法苑珠林)</span></p>
</div>
<div class='div-other'><a id='mulu64' />
<p class='h2'>唐貞觀中河南董雄</p><p>為大理丞。坐李仙童事。上震怒。使侍御韋悰。鞫問甚急。大理李敬玄．司直王忻等數十人同繫獄。雄專念普門品。日誦三十遍。夜亦不息。枷鎻忽自解。驚告守者。其夜監察御史張守一直宿。親視。甚怪之。更鎻嚴封而去。雄仍誦經。五更鎻復解。落地有聲。而封題如故。臺中內外聞者奇之。事平。同室囚俱獲免。<span class='note-inline'>(出法苑珠林)</span></p>
</div>
<div class='div-other'><a id='mulu65' />
<p class='h2'>唐杜智楷</p><p>濟陰人。少好釋典。不仕不娶。被僧衣。隱居太山。以讀誦為事。貞觀二十一年。自山中還。忽患疾垂死。以袈裟覆體。昏然如夢。見婦女十數人。屢來相擾。智楷端然不動。漸逼近前。言欲共執智楷去擲北㵎裏。有攬着袈裟者。忽齊聲念佛。退後懺悔。請為造阿彌陀佛。誦觀音菩薩三十餘遍。少間。遂覺體上大汗而愈。<span class='note-inline'>(出法苑珠林)</span></p>
</div>
<div class='div-other'><a id='mulu66' />
<p class='h2'>唐麟德中京師永興坊許儼</p><p>取魚為業。後患疾。冥然苦死。身赤如火。痛踰炭灸。自云。<span class='corr'>但</span>見火車來燒身。冥官責其取魚業重。遣現生受罪。<span class='corr'>已</span>經數日。乍生乍死。親戚勸作功德。遂造觀音像兩軀。供養懺悔。仍令合家茹素。未幾。病遂差。<span class='note-inline'>(出法苑珠林)</span></p>
</div>
<div class='div-other'><a id='mulu67' />
<p class='h2'>唐成珪</p><p>天寶初。為長沙尉部。送河南橋木。始至揚州。遭風水。遺失甚眾。州司謂其盜賣。拷掠難堪。妄承破用。州司轉帖潭府。時班景倩為潭府嚴察之吏也。遣校楊覲。至揚執珪。覲欲婪賄。非刑逼勒。以鏁枷附於船梁。四面釘塞。唯開小孔通食。珪意若至潭府必死。發揚州日。便矢心念救苦觀世音菩薩。恒一日一食。或不食。但飲水清齋。經十餘日。至滁口。心口念誦懇至。枷鏁忽然自開。乃伺夜深。舟人盡臥。拔除所釘。出艙呼覲曰。汝如我何。覲驚起問。何得至此。珪曰。我寧葬江魚腹中。豈甘死汝輩手耶。即跳入水。初至江底。遇一浮木。抱之得浮水面。憑浪送入蘆灘。天明投村落中。居民送至滁州。官寮悉為驚嘆。代具行李途費。勸珪入京。於御史臺申枉。覲既失珪。一時潰散。因此亦出家焉。<span class='note-inline'>(出集異記)</span></p>
</div>
<div class='div-other'><a id='mulu68' />
<p class='h2'>唐王琦</p><p>大原人。居滎陽。自童孺不茹葷血。大曆初。為衢州司戶。性喜持誦觀音經。由少及長。數患重病。諷經無不差愈。又誦時每有異類奇形之鬼。來相觸惱。以琦心正。不能干犯。自致消滅。<span class='note-inline'>(出廣異記)</span></p>
</div>
<div class='div-other'><a id='mulu69' />
<p class='h2'>唐衡陽一士人</p><p>年高無子。祈嗣靡所不至。忽遇老僧。持白衣觀音經授之。曰。佛說此經有能授持。隨心所願。獲福無量。若欲求子。即生智慧之男。有白衣重包之異。於是夫婦竭誠誦滿一藏。數年遂生三子。果有白衣重包。衡陽太守親覩其事。重為印施。亦以祈<span class='corr'>嗣</span>。不逾年生一子。<span class='note-inline'>(出白衣經紀驗)</span></p>
</div>
<div class='div-other'><a id='mulu70' />
<p class='h2'>唐饒州軍典鄭鄰</p><p>死至陰府。王按籍。知是誤追。乃放還。語之曰。汝還人間。勉力為善。汝見人殺生。<span class='corr'>但</span>念阿彌陀佛與觀世音菩薩。彼得受生。汝亦得福。<span class='note-inline'>(出龍舒淨土文引觀音感應)</span></p>
</div>
<div class='div-other'><a id='mulu71' />
<p class='h2'>唐歐陽璨</p><p>徐州人。素持諷觀音大悲神呪。家在州南五十里。偶夏月入城。薄暮方歸。是夕天色暝晦。約行二十里。雷雨大澍。路之半有山林夾道。密陰䆳谷。向多猛獸。璨心悸不<span class='corr'>已</span>。既達山路。雨勢彌盛。俄見巨物出於前。長丈餘。色白。首足都不可辨。相去纔十餘步。同行不離。璨懼甚。欲持大悲呪。假菩薩力以禦之。然口噤不能發聲。但存心默念。數遍後。方能朗誦。誦之不輟。怪忽隱滅。雨亦稍息。遂得至家。<span class='note-inline'>(出玉堂閑話)</span></p>
</div>
<div class='div-other'><a id='mulu72' />
<p class='h2'>唐孟知儉</p><p>并州人。少時病忽亡。見衙府如常。時不知其死。逢故人為吏。謂曰。因何得來。具告知。始知所至為冥途。吏為撿籍曰。君平生無福果。何以得還。知儉曰。我一生誦多心經及觀音經。雖不記數。約三．四萬遍。吏果撿獲之。為白冥主放還。吏問。欲知爾前程乎。遂以簿示之。上載知儉合運出身。為曹州參軍。轉鄧州司倉。即掩却不許看。引入一黑坑。遂活。不知運是何事。尋有敕募運糧。因選授曹州參軍。轉鄧州司倉。去任。又選晉州判司。未至而卒。<span class='note-inline'>(出朝野僉載)</span></p>
</div>
<div class='div-other'><a id='mulu73' />
<p class='h2'>唐李昕</p><p>善持千手千眼呪。有人患瘧。昕呪之。其鬼見形。謂人曰。我本欲大困辱君。為懼李十四郎。不敢復來矣。十四郎即昕也。昕家在東郡。客遊河南。其妹染疾。死數日。回生云。初被數人引入墓間。中一人云。此李十四郎妹。今從河南還。將至家。彼善人也。如聞吾等取其妹。必以神呪窘我等。不如早送還之。女活。昕亦到舍。<span class='note-inline'>(出廣異記)</span></p>
</div>
<div class='div-other'><a id='mulu74' />
<p class='h2'>唐桃林令韓光祚</p><p>携家之官。途經華山廟。下車謁焉。入廟而愛妾暴死。令巫請於神。巫言。三郎欲取汝妾。既請。且免。至縣終當取之。光祚到任。乃召金工。為妾鑄金為觀世音像。求免此難。五日。妾復暴卒。半日方甦。云。適華山府君備車騎來迎。出門。有一僧金色。遮其前。車騎畏。不敢過。因之散去。光祚由是益信內教。<span class='note-inline'>(出記聞)</span></p>
</div>
<div class='div-other'><a id='mulu75' />
<p class='h2'>唐馬郎婦者</p><p>出<span class='corr'>陝</span>右。先是此地俗習騎射。不知有三寶名。元和十二年。忽有美女。挈籃鬻魚。人競欲娶之。女曰。有一夕能誦普門品者。則吾歸之。黎明能誦者二十餘輩。復授以金剛般若。能誦猶十人。乃更授法華全經。期以三日通徹。獨馬氏子能之。乃具禮迎歸。入門。女稱疾。求止別房。須臾便死。體即爛壞。遂瘞焉。數日。有紫衣老僧至葬所。命啟視。惟黃金鎻子骨而<span class='corr'>已</span>。謂眾曰。此觀音大士。憫汝輩障重。故垂方便示現。以化汝耳。言訖。飛空而去。<span class='note-inline'>(見宋潛溪像贊序)</span></p>
</div>
<div class='div-other'><a id='mulu76' />
<p class='h2'>唐陳玄範妻張氏</p><p>精心奉佛。恒願自造觀音像。終身供養。力不能從。專心日久。忽有觀世音金像。光彩輝煌。長五尺許。現於高座。眾歎其精感所致。<span class='note-inline'>(出辨正論)</span></p>
</div></div>
<div class='div-other'><a id='mulu77' />
<div class='div-other'><a id='mulu78' />
<p class='h2'>南唐李後主</p><p>手書金字心經一卷。賜宮人喬氏。後入宋太宗禁中。聞後主薨。自內庭出經。捨相國寺。以資薦度。且自書於後云。故李<span class='corr'>後</span>主宮人喬氏。伏遇國主百日。謹捨昔時賜妾所書般若心經一卷在相國寺西塔院。伏願彌勒尊前。持一花而見佛。云云。其後江南僧持歸故國。置天禧寺塔相輪中。寺後大火。相輪自火中墮落。而經不損。<span class='note-inline'>(出默記)</span></p>
</div></div>
<p class='juan'>觀世音持驗紀上</p>
</div><!-- end of div[@id='body'] -->
</body></html>