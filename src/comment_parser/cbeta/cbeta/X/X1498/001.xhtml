<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1498
<p class='juan'><a id='mulu1' />法界聖凡水陸大齋普利道場性相通論卷第一</p><p class="byline">淨業行人　咫觀　鄭應房</p>
<div class='div-jing'>
<div class="lg regular"><div class='lg-row'>稽首十方三寶尊　悉是光明遍照者</div>
<div class='lg-row'>於此娑婆現華藏　層層身剎交光輝</div>
<div class='lg-row'>敢祈同以大威神　加被凡愚成聖智</div>
<div class='lg-row'>不離一真顯事理　聖凡無礙總清凉</div>
</div></div>
<div class='div-other'><a id='mulu2' /><p style="margin-left:1em;text-indent:-1em">總論曰。本然一心。隨緣成相。眾生苦繫。諸佛現身。度無所度。依然平等。所謂真法界也。一真之中。光明清淨。華嚴海會。供養雲興。一切時處。輝華常在。小機不信。自隔真[糸-八]。若大心者。即一道場。包十法界。十方十世。無盡重重。一念心中。圓圓頓現。凝然不散。何去何從。標出阿難。施食緣起。標出淨住。懺悔緣起。標出梁武。水陸緣起。萬法本閒。用之悉應。既無其始。亦無其終。妙極天然。非常非斷。深深一味。普益羣靈。梁武以降。行法有人。志磐以後。書卷可考。蓮師酌之。大略仍古。洪師演之。多半宜今。手眼雖殊。心期不異。雞園壇墠。新啟東方。建佛法幢。為眾生導。慨念　國家。深仁厚澤。德及無邊。柰此羣黎。業感互殊。致生種種。五乘之教。並皆弛廢。七趣堅毒。忽然橫流。餘困未舒。陰靈莫慰。每思自奮。裨補　皇圖。善法雖多。無如水陸。輙依空鏡。深剖微塵。無曲無難。直心抒寫。執事者少。神志乃清。白詞不多。心口無偽。一真法界。不遠能通。諸品覺靈。平心來赴。涓埃有濟。名相不空。即此華嚴。指歸極樂。治心為本。用法乃靈。後之君子。莫或造次。</p>
</div>
<div class='div-other'><a id='mulu3' />
<p class='h1'>目</p>
<ul class="">
<li>卷一
<ul class="">
<li>總論</li>

<li>目</li>

<li>壇圖</li>

<li>綱要</li>

<li>文稿</li>
</ul></li>

<li>卷二
<ul class="">
<li>結界</li>

<li>遣使</li>

<li>建旛</li>
</ul></li>

<li>卷三
<ul class="">
<li>請聖</li>

<li>浴上堂</li>
</ul></li>

<li>卷四
<ul class="">
<li>供上堂</li>

<li>請赦</li>
</ul></li>

<li>卷五
<ul class="">
<li>請下堂</li>

<li>浴下堂</li>

<li>歸戒</li>
</ul></li>

<li>卷六
<ul class="">
<li>誦光明偈</li>

<li>供下堂</li>
</ul></li>

<li>卷七
<ul class="">
<li>親祝</li>
</ul></li>

<li>卷八
<ul class="">
<li>通供上下堂</li>

<li>結願</li>

<li>送聖</li>
</ul></li>
</ul><p style="margin-left:1em">論曰。此水陸大略節次。其餘小目。隨文自知。嗚呼。法相玲瓏。天然不隔。水晶樓閣。品品虗通。惟一堅密身。一一塵中現。流轉不返。名曰眾生。居五道而長鮮。以法身不受染也。若說以佛度生。不外一心之妙。道場法事。即是自修。必有人焉。了心成佛。乃可宏闡威靈。令法界含生。一念回光。還同本得。更何暇酬應齋主。張皇事儀。繁述觀門。虗諷經懺。亡其性而存其相哉。觀夫眾生事相。多隔真機。大略相同。付之一歎。今之所酌。近於略也。然一片光輝。周旋法界。知音若遇。必有得手之機。苦海波濤。從此一息。無邊法樂。非自非他。幸各虗心。深求實濟。可也。今之論本。精要者仍舊文<span class='note-inline'>(謂志磐蓮池洪源三大師)</span>。補正者兼新義。具如後文。觀者察之。</p>

<ul class="">
<li>卷九
<ul class="">
<li>像式并讚</li>
</ul></li>
</ul></div>
<div class='div-other'><a id='mulu4' /><div><img src='../images/X74p0824_01.gif' alt='X74p0824_01.gif' /></div>
<div><img src='../images/X74p0825_01.gif' alt='X74p0825_01.gif' /></div>
<p>第一方壇。就人間房屋所宜。</p>
<p style="margin-left:1em">然亦須壇外四面。能圍繞經行。</p>
<p>第二圓壇。是酌古準今所立。</p>
<p style="margin-left:1em">於兩門分上下。其制精通明辨。則頗可行。但須另建壇屋矣。</p>
<p>此後再立一大圓壇圖。以事必心安。量無涯涘。故稱吾性而圖之也。</p>
<p style="margin-left:1em">此遇心力並到時。頗可建。花嚴樓閣。彈指門開。莫作難易想。</p>
<div><img src='../images/X74p0825_02.gif' alt='X74p0825_02.gif' /></div>
<p style="margin-left:1em">論曰。此以十柱成一亭。每柱左右各一席。席皆微偏向內。兩席之間。一門一階。廢其七。用其三。柱各一旛。兩柱間各一燈。旛之背一鏡。鏡在柱內。旛在柱外。中之五席<span class='note-inline'>(一二三及二十四二十五)</span>。左右皆燈。背面皆鏡。十燈十燈。十鏡十鏡。以表無盡重重之義也。亭徑三丈。圍九丈。階去地七尺。亭之簷。高於階一丈四尺。兩柱相去九尺。柱外至簷五尺。此五尺中。除內尺五為席之外半。除外尺五為亭畔倚闌。中餘二尺。以備外繞經行也。中階唯真靈出入行之。主表出入。由左右階。左右柵門。香燈司鎖。餘人不得入。</p>
</div>
<div class='div-other'><a id='mulu5' /><p style="margin-left:1em;text-indent:-1em">綱要曰。咫觀既集水陸諸書而論之。成八卷矣。客有讀而疑之者。問難蜂起。一一答之。</p>
<p style="margin-left:1em">問。一念普觀無量劫。無去無來亦無住。如是了知三世事。超諸方便成十力。今之論本。化上堂十席為十一席。於佛僧外。增標淨土聖賢。其實淨土乃花嚴無量門中之一耳。徒生增減。豈合普心。答。此正普心也。為十方眾生。歷劫以來。泛信三寶。未識專門。幸苦飄零。不得解脫。今以一佛土引其趨向。一入全真。佛佛皆現。正是賢行。豈憂不普。且十與十一。何增減之有。經云花藏世界所有塵。一一塵中見法界。寶光現佛如雲集。此是如來剎自在。</p>
<p style="margin-left:1em">問。發起正發起。熏修極熏修。故梁懺之功。無苦不救。一切道場之所宗敬。今乃另製法輪懺。豈能通感乎。答。梁懺雖佳。而世之禮者。多成故套。心性尚隔。事境豈通。今以真懺責之主法一人。若無其人。徒事外壇。亦無力也。且三寶之戒定慧。全顯現於經律論之中。與之熏習。觸發靈因。呼而拜之。正是歸命於諸佛之師也。夫身心大苦。唯一緣生。若能敬一心濃。懺之立應。體通生佛。此任可肩。未易責之流俗也。積劫之苦。三毒為根。而癡尤難破。念此含靈。皆我眷屬。能不求真光明以破其闇乎。花嚴云。譬如有人。仁慈孝友。遭逢世難。父母妻子。兄弟姊妹。并皆散失。忽於曠野道路之間。而相值遇。瞻奉撫對。情無厭足。願行法者。深體此意。一切含靈。悉皆赴感。悉皆知歸。不可空誦古人浩博悠久艱苦卓絕之願。而勉強跪拜以塞責。孤負此道場內外人天也。</p>
<p style="margin-left:1em">問。施戒忍進及禪定。智慧方便神通等。如是一切皆自在。此是花嚴三昧力。故水陸道場。以七處九會而為定相。今乃略之。何耶。答。捨偽依真。花嚴乃現耳。七處九會。議本賢宗。長者<span class='corr'>已</span>廣為十處十會。今之論本。處會皆十。第一處。一念心中。諸佛眾生。朗然無滯。純一性境也。第二處。外壇也。第三處。遣使壇也。第四處。淨道上虗空樓閣也。第五處。浴壇也。第六處。內壇也。第七處。淨土壇也。第八處。施食壇也。第九處。花嚴壇也。第十處。送聖遍往十方也。法性如虗空。諸佛於中住。無去亦無住。處處皆見佛。今以一念心中生佛齊觀。為第一會。十方預誦經律論呪七千二百餘卷。法寶光明。交羅暎帶。為第二會。外壇頂禮法輪寶懺。於眾生心中。吐法光音。為第三會。穢跡金剛。十大明王。天龍八部。證明結界。為第四會。聖觀自在坐道場中。放眉間光。為第五會。十方毗盧遮那如來。環坐道場。放眉間光。為第六會。請上堂時。供浴及齋。祈求恩赦。為第七會。主法坐說三歸菩薩戒。為一切含靈。開佛境界。為第八會。十方凡聖。同侍道場。暢行齋法。為第九會。送聖<span class='corr'>已</span>畢。重復示現瑜伽施食儀軌。度生無極。為第十會。</p>
<p style="margin-left:1em">問。廣博嚴麗。皆同虗空。不相障礙。亦無雜亂。古之內壇。止五日。施食亦止五日。各有其節。今何一律以七。答。十方國土海。無量無邊佛。咸於一念中。各各現神通。既七日壇場。何妨七日內外有事。先外灑淨。後內結界。非雜亂也。</p>
<p style="margin-left:1em">問。勝法微妙音。譬喻字相應。無量佛神力。咸來入我身。外壇十二部經。本當勤誦。今皆不然。但奉法輪一懺。不亦淺乎。且先時誦經。雖曰良法。然光明星散。豈合規模。答。君誤矣。本非誦經。是檢藏也。檢藏事不行。乃代以誦經。而律論皆閣起矣。且十二部者。重頌本事等也。今以藥師金剛等十二種為十二部。誤中誤也。今之論本。以七千二百餘卷誦於先。法輪寶懺點綴於後。猶為將來檢藏之引焉。字字發光。何憂不聚。摩耶不云乎。彼妙光明入我身時。我身形量。雖不踰本。然其實<span class='corr'>已</span>超諸世間。所以者何。我身爾時。量同虗空。悉能容受十方菩薩受生莊嚴諸宮殿故。如此四天下菩薩受生。我為其母。三千大千世界。百億四天下。閻浮提中。悉亦如是。然我此身。本來無二。非一處住。非多處住。</p>
<p style="margin-left:1em">問。如來咸放大光明。一一光中無量佛。今不日日正演瑜伽。唯以第七日敷陳其事。前之六日。神志稍略。答。水陸道場。本是齋法。合六道作人天。同侍食於三寶也。施食乃大齋中支流之一。專心根源。支流宜殺。其第七日必多為宣衍者。以送聖後重圓一會。示度生無<span class='corr'>己</span>之心也。其有內壇受益未深。或可於新增進。金剛般若。兩周說法。法花記畢。更演涅槃。經云。若有眾生。得見菩薩修菩提行。若信若疑。菩薩皆以世出世間種種方便而攝取之。以為眷屬。令於阿耨多羅三藐三菩提。得不退轉。是此意也。</p>
<p style="margin-left:1em">問。眾生形相各不同。行業音聲亦無量。如是一切皆能現。海印三昧威神力。今之畫軸。既約其數。又盡變四惡趣作人天形。其有說乎。答。佛入眾生。則全乎眾生。眾生入佛。則全乎佛。佛形同人天。人天之形。方得受人天之供。必坐惡趣身於道場。恐無此理也。經云。一切方所。一切族類。我皆以方便示同其形。可知凡聖交接。氣味必孚。豈可滯殻迷封。不回故轍。法數之減。非好為奇。吾見卷軸太多。則挂起時。多互相掩蔽。今定以一席一軸。乃為安平。且使一一軸中。以勝劣之色。表厥尊卑。而於上堂十一席。一一威嚴。重重顯露。非敢略也。既助觀力。必使勿誤其初因。觀者神圓。聖凡同住矣。</p>
<p style="margin-left:1em">問。若佛菩薩等。不出於世間。無有一眾生。而能得安樂。釋迦本師也。於眾生最親。一概託之毗盧。未免疎隔。果爾毗盧能利五種根。何以圓唱所被機宜。唯是上上根菩薩凡夫外道。而上根且絕分也。答。根有生熟。教有抑揚。法有偏全。事有通局。今之道場。勝中之勝。豈於我佛。不能混法報化三身而為一。且汝不聞乎。於一佛身上。化為無量佛。雷音徧眾剎。演法深如海。</p>
<p style="margin-left:1em">問。世間所見法。<span class='corr'>但</span>以心為主。隨解取眾相。顛倒不如實。何以於浴聖時。而生男女二相分別之見乎。答。聖有二。一聖身聖。如三寶是。二凡身聖。如示作金剛天及八部上首是。今之上堂。明明二種聖人。同臨法會。浴之一事。眾生所需。如燈之照眼。食之美口。皆凡夫情量所必求。而上以供聖則為孝。何得絕凡情而言供聖也。時彼會中。一切眾生。因見如來。苦滅障除。堪受聖法。故威儀非可混蒙虗設。不壞世間相。乃滿大悲心。</p>
<p style="margin-left:1em">問。一切法門無盡海。同會一法道場中。今之飯僧不以飯。何也。答。飯僧非常之大舉。一之不易。何況於三。七日中。精神或不能貫注無漏也。今以錢代飯。用表此心。比之草草一餐。安詳十倍。經云。佛身一切相。悉現無量佛。佛身如是。佛事亦然。以解脫心。供阿羅漢。不必更生繫著之想也。</p>
<p style="margin-left:1em">且汝未問者。尚可踵而說之。不敢苟同。非曰好異也。一主法自<span class='corr'>己</span>發心異。必使如來量同。二不立齋主之案異。必使眾生心同。三正度人名不嫌其多異。必使解脫境同。四主表飲食淡薄異。必使感應理同。五表白不必板派異。必使大願體同。六執事不必過多異。必使清淨念同。七外壇不必二十四人異。必使敬信心同。八內壇事多夜行異。必使六根用同。九內壇樂器增減異。必使晝夜音同。十布施不矜多財異。必使求度因同。主法必自發心。悲度無極。方與一切如來。同其心體。若以白金聘至。與泛泛道場何別。恐少感格也。齋無其主。一切眾生。全主全賓。虗設一墊於主法旁。請上下堂。臨時選一人以隨叩。只要有心人。若立位安人。主賓分立。則行法反有不入神者也。第二十四席正度之機。千百同牌。十牌同位。不必以多金為美。或反致所度寥寥。必使一切人皆能勉力。以度其親。方為無憾。彼不信入。則無如何。一動念。<span class='corr'>已</span>入此法界矣。蓋每名百錢而<span class='corr'>已</span>。來者既易。行之不難。多請如來法住也。上下堂精美之供。出以享大眾。主表持呪。不可食之。另作平淡。粗粗取足。以精心通感為急也。表白太熟則專。專其利。則利物淺矣。不限生熟。臨時取知文少過之人用之。儀不求美觀也。多列執事。分費計耳。能二十四人作外壇固佳。不然。十二位亦足矣。十二人亦不妨空三五人。位必十二。以便送聖分駐二十四盤耳。西一至六。二十四席至十三席盤。東六至一。十二席至一席盤。盤借位一時暫駐。令一切人天展敬也。三四五更。冬夜足以集事。日出後鎖柵門。聽人於柵外拜觀。則動靜皆成法界也。鼓鈸繁瑣。不如金玉隨風。佐以雙鈴。疎密得所也。既不多索齋主金。則驕氣一除。敬心朗現。三寶放光也。</p>
<p style="margin-left:1em">前客再問。儀節能預知乎。答。何不可。法師發此心<span class='corr'>已</span>。前二日。詢內壇外壇。事集乎。乃靜居一室。為法界眾生。行實相懺悔。前一日。法師親視牌軸。遍安之。不行禮。午後。內壇鳴小鐘鼓。誦金光懺文一遍。第一日。三更。外壇灑淨。四更。內壇結界。五更。遣使樹旛。第二日四更。請上堂。五更奉浴。第三日。四更。供上堂。五更。請赦。是日午刻。通齋內外僧皆以錢代飯。第四日。三更。請下堂。四更。奉浴。五更。說戒。第五日。四更。誦信心銘。五更。供下堂。是日午刻。齋僧。如上法。第六日。四更。主法親祝上下堂。洞宣情懇。巳時。行放生。未時。給牲糧。第七日。五更。普供上下堂。巳時。結願。午時。齋僧如上法。未時。迎至外壇。申時送聖。戌時。大眾行瑜伽施食。亥時畢。後一日。主法接見外壇人天。示以法界無始終義焉補論曰。所奉者。三寶眾生之神明也。神之所依者。旛牌畫軸。皆主法之心光也。但約成數十字。該總別二相作一牌。則十牌皆無異。唯第二十四。牌牌更換百千名。則牌牌異。二十五部席。有別則異。前之二十三。不可或異。此心安理得之境也<span class='note-inline'>(可以請時所稱字樣。為牌之式)</span>。牌皆上畫寶葢。下畫蓮華。中用黃紙。下堂則紅紙。使亦紅紙<span class='note-inline'>(使十牌一位。合天行地行地府為一)</span>。第四席。不稱台賢而稱二華。捨人就法。用通他剎。十一二十四二十五不通。普中專心。總中別相<span class='note-inline'>(書使赦使。文不相沿。供上堂。供下堂。結同一願。各有義)</span>。請與三供。稱名錯綜。正陪二席。總同別異。所以寫法界之靈心也。五菜五果。熟作一碗。碟供鮮花果香塗法小食。誠能通化。何必太煩也。除三供外。七日早粥中飯。香燈供之。不出生也。外壇灑淨。亦繞內壇一帀。以示交互重重法界也。寶懺以從容展敬為佳。不可促然。第七日巳時必拜滿。誦行願品以結之<span class='note-inline'>(誦華嚴者。來同誦。華嚴亦巳時畢)</span>。再接以佛。則念佛人同入念之矣。浴時焚紙[緞-几+(巨-匚)]。每席十束。供時。前二無。後一有。以備送也<span class='note-inline'>(共五百分)</span>。五色用三。或兼青黑。濶三尺。長九寸。累紙疊為卷。以上好紅紙銀箔。作條篐之。卷時。誦治衣真言。至誠能化以為供也。淨道不用仙橋之名。奉聖不用過街仙之曲。使眾生無惑志也。一牌一獻疏。十疏一束。加紙[緞-几+(巨-匚)]再篐之。佐以寶<span class='note-inline'>(此乃紙元寶。供時所用。乃經卷法寶)</span>。第二十五席。不用盤。事畢後。化於柵內可也。缸及矗燈。皆二十四。內壇門外。通用布篷覆之。襯以油紙。下施欄木。柵內則木篷無漏。三淨道旁。分立提燈提爐提旛之架。主法灑淨及浴上下堂。亦皆用之。內壇淨水杯。大者一。小者十。分大及小。以待種種用也。內壇唯中一間懸四燈。四長旛。一瑠璃。一歡門。四蒲墪。二琉璃照。圓壇。則燈鏡旛花眾矣。供牒六。香花塗寶食果也。二杯。茗飯也。一碗。菜也。一爐二臺。金錢紙緞不以襯。同相之衣料。異相之衣形。分寄於紙緞。及畫軸。不必製衣葢瓔珞冠裳衣帶甲冑等。聖凡古今。男女主伴。文武僧俗異甚。不易刻舟求之也。浴時獻衣帛。必插通花三枝。束束如是。花皆小紅<span class='note-inline'>(千枝乃足)</span>。又奉請奉浴奉供。及供使供判。亦用此花<span class='note-inline'>(乃更須千枝)</span>。陪席位。可於後一日斟酌安置。若大悲力足之道場。可取正度之極要者。追錄陪席牌上。日日香熏之。有水陸則以陪。必有真靈暢達也。請官二十牌。舊稱符官。今稱使者<span class='note-inline'>(分上下堂。使各十牌)</span>。判官二十牌。赦官十牌。總別齊書而同式。以十表無盡者矣。紙像紙馬。一切不用。施食壇對面。供面然大士及寒林軸。左右各明一慈愍燈。外壇前備布篷。缸備蘆席。盤備油紙。晴則可省。齋僧代飯以錢。三十六為一齋。十二為一䞋。以表四十八願意。宜齋之日。午正。僧服一人。於門外施之。上堂本可日中奉供。恐氣太敞。不如夜之神靜也。下堂不午後食。既受菩薩戒。視同佛子。不忍以惡道待之也。晝夜六時。然香鳴磬。勿參錯<span class='note-inline'>(供則免寅。送則免申)</span>。內壇用意旨。外壇貼榜文。獻疏則如牌之數。放生錢。牲糧錢。以萬為始。加至十百倍。亦無礙也。其齋僧。放生牲糧錢。皆置普供上。鳴磬。香燈一拜。取出。付柵外。齋正門。放生牲糧出左右門。所放之生。置柵外。主法於柵內說三歸柵內二人代受之。凡經藏不恃匇匇七日。預日選十方有心人。各處看誦。書明經據。寄壇回向。當知此會。不限方隅。行布圓融。同一無礙。合天行地行地府於一位。請下堂方得玲瓏。於彼乎。於此乎。鬼神通之。赦疏。十方外加一中央。即本世界主也。</p>
</div>
<div class='div-other'><a id='mulu6' />
<p class='h1'>文稿</p>
<div class='div-other'><a id='mulu7' />
<p class='h2'>意旨</p><p style="margin-left:1em">花嚴法界。娑婆剎土。一四天下。南贍部洲。東土雞園。水陸內壇。奉佛修因。菩薩比丘某甲。謹以意旨。上達內壇三寶。一切聖神。無量真靈座下。伏以清淨本然。無非解脫。妙明真際。全具威靈。本交參涉入而圓通。豈明暗色空之偏倚。其奈忽焉不覺。亡失真如。迷茫於理事成顯隱奪之十門。顛倒於總別同異成壞之六相。得麤遺妙。認影迷頭。浩渺劫波。沿洄生死。無邊劇苦。致足哀矣。縱觀四惡趣中。無量眾生。展轉淪胥。靡有底定。雖或暫寄人天。逢緣受報。帶苦造業。不久還沈。縱有修行。多無正見。邪師黨伴。煽惑迷茫。錯入魔機。終淪生死。或有久修大力。尊特神天。結習牢強。不知還返。或有聰明美秀。富貴吉祥。貪此小甘。悉歸大苦。莫不感恩懷怨。引毒招殃。誤事傷生。背第一義。更有忘失本願。逐境迷心。退入小乘。甘趨魔外。甚至現菩薩相。懷夜叉心。破法破僧。非魔非佛。如斯不幸。含識何依。嗟羣類之可憐。對真宗而不識。乃宏正教。爰啟真壇。統水陸虗空而度脫無邊。合仙儒佛子而銷鎔一際。盡與多生新眷屬。同來大會普光明。法味滋神。妙音開悟。既從容而變化。遂環衛以周旋。乘此一真。冥通法界。龍藏光輝。深銜寶願網。花嚴剎海。圓現彌陀身。冀得手之有機。願度生而無礙。佛恩靈捷。滿我心期。式展精誠。乞求加被。年月日。比丘某甲具。</p>
</div>
<div class='div-other'><a id='mulu8' />
<p class='h2'>榜文</p><p style="margin-left:1em"><span class='note-inline'>(前加水陸榜文四字)</span>蓋聞一真流露。具眾生諸佛之因。萬法圓常。表解脫慈悲之用。羣機所在。法會乃興。今有華嚴法界。娑婆剎土。一四天下。南贍部洲。東土雞園。菩薩比丘某甲等。為啟建道場。聖凡普利事。今據奉佛修因四眾弟子等。為祈心願。熏沐焚香。肅恭歸命。十方常住。無量三寶。水陸大會。幽顯聖凡。同展慈光。證明微悃。伏以<span class='note-inline'>(內伸誠意。不出一百字)</span>。以今某年某月某日為始。敬依真際。開建壇場。至某日圓滿。於中。參酌儀軌。一心奉請。十方法界。四聖六凡。萬德萬靈。光降法會。憑仗四眾。先期預日。諷誦龍藏。大小諸部。經律論呪無量靈文。七千二百八十卷<span class='note-inline'>(多者亦攝其中)</span>。頂禮法輪寶懺。并行施食放生齋僧念佛諸品法事。修設山茶時果淨齋。二十餘席。并普供大席。金銀緞匹。隨席滿分。以上合集功德。共伸回向。佛法僧寶。天龍鬼神。次復普熏。遍周沙界。怨親等益。恩有咸資。深償我願。滿足而無虗。盡攝他方。兼通而並濟。仰冀三尊永鑒。萬聖垂光。宏開度利之門。大慶無遮之會。身身離障。剎剎融空。長承慧日之照臨。同被法雲之覆護。本壇據此四眾來詞。合行榜示。須至榜者<span class='note-inline'>(後加幽顯咸知四字)</span>。年月日榜。</p>
</div>
<div class='div-other'><a id='mulu9' />
<p class='h2'>獻疏</p><p style="margin-left:1em">葢聞真源不隔。寶性圓涵。合眾生諸佛之心。現一極無邊之妙。深深齊現。密密咸昭。今此華嚴法界。娑婆剎土。一四天下。南贍部洲。東土雞園。啟建道場。聖凡普利。圓成法會。具疏陳聞。竊因奉佛修齋。四眾弟子等。為祈心願。熏沐焚香。肅恭歸命。十方常住。無量三寶。水陸大會。幽顯聖凡。同展慈光。證明微悃。伏以。<span class='note-inline'>(內申誠意。不出一百字)</span>以今某年某月某日為始。開建道場。至某日圓滿。於中。參酌儀軌。一心奉請。十方法界。四聖六凡。萬德萬靈。光降法會。憑仗四眾。先期預日。諷誦龍藏。大小諸部。經律論呪。無量靈文。七千二百八十卷。頂禮法輪寶懺。並行施食放生。齋僧念佛。諸品法事。修設山茶時果淨齋。二十餘席。並普供大席。金銀緞匹。隨席滿分。以上合集功德。共伸回向。佛法僧寶。天龍鬼神。次復普熏。徧周沙界。冤親等益。恩有咸資。靈因滿足。齊開寶潤之光明。勝會浺瀜。大慶法筵之成就。三尊鏡照。列聖珠聯。靜含水月而非空。妙現燈雲而不滯。境心交徹。身剎玲瓏。廓清羅縠之餘昏。徧淨塵毛之細障。式垂歆響。永護含靈。年月日。奉佛修齋四眾弟子疏。</p>
</div>
<div class='div-other'><a id='mulu10' />
<p class='h2'>請書</p><p style="margin-left:1em">花嚴法界。娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。聖凡普利事。恭伸情悃。伏以。<span class='note-inline'>(內伸誠意不出一百字)</span>於今某年某月某日為始。於某日圓滿。參酌儀軌。一心奉請。盡虗空遍法界。十方常住一切諸佛。并諸眷屬。盡虗空徧法界。十方常住一切尊法。并諸眷屬。盡虗空徧法界。十方常住一切賢聖僧。并諸眷屬。十方法界。傳持正法。十宗諸祖師僧。并諸眷屬。安樂世界。主伴重重。九品蓮花。清淨海眾。諸上善人。并諸眷屬。華嚴海會。十方來集。深入法界諸神上首。諸天上首。秘密顯現。無量真靈。并諸眷屬。十方剎海。深入法界。一切禪仙。娑婆震旦。南北仙宗。雞園妙會。入理真仙。并諸眷屬。十方剎土。深入法界。為民立極。一切通儒。并諸眷屬。十方法界。諸大明王。光明會上。二十諸天。并諸眷屬。十方法界。護法護國。諸大神王。并諸眷屬。發揚水陸。流通至教。製像立法。諸大士眾。并諸眷屬。惟願。不違本誓。府應羣機。光臨法會。年月日。奉佛修因四眾弟子等。具書奉請<span class='note-inline'>(以上上堂)</span>　華嚴法界娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。聖凡普利事。恭伸情悃。伏以。<span class='note-inline'>(內伸誠意。不出一百字)</span>於今某年某月某日為始。於某日圓滿。參酌儀軌。一心奉請。十方法界。諸凡夫天。并諸眷屬。十方法界。諸凡夫仙。并諸眷屬。十方法界。住凡夫地。龍神雜部。上極天宮。下窮冥界。文武主伴。并諸眷屬。十方法界。金銀銅鐵。諸轉輪王。并諸眷屬。十方法界。種種諸根。一切人眾。并諸眷屬。十方法界。四趣所攝。諸阿修羅。并諸眷屬。十方法界。勝劣精靈。無量非人。并諸眷屬。十方法界。高下九種。有無財食。諸鬼神眾。滯魄游魂。并諸眷屬。十方法界。依地依水。依火依風。依木依空。巨細旁生。并諸眷屬。十方法界。無間有間。寒熱遊增。總別地獄。受苦眾生。并諸眷屬。十方法界。六道生死。中有之身。并諸眷屬。圓滿道場。上下八方。稱心量處。奉職諸神。并諸眷屬。一真法界。應現當機。受度之靈。并諸眷屬。<span class='note-inline'>(以下列所薦人名。一名勿漏)</span>最極有緣。依戀道場。陪位之靈。并諸眷屬。惟願不迷本性。速赴靈機。光降法會。年月日。奉佛修齋四眾弟子等。具書奉請。</p>
</div>
<div class='div-other'><a id='mulu11' />
<p class='h2'>請使牒</p><p style="margin-left:1em">華嚴法界。娑婆剎土。一四天下。南贍部洲。東土雞園。奉行法事。比丘某甲。為建水陸道場。聖凡普利事。於某年某月某日開啟道場。至某日圓滿。仰勞使者。即持請書。奉請。<span class='note-inline'>(上堂則云。盡虗空遍法界三寶聖眾。乃至諸大士等。下堂則云。盡虗空遍法界。六道七趣勝劣諸倫。乃至當機受度之靈。某甲某甲某甲某甲等)</span>降臨道場為此具牒。須至牒者　右牒。<span class='note-inline'>(上堂則云空行。下堂則云天行地行地府)</span>捷疾持符使者。準此。年月日比丘某甲。具牒奉行。</p>
</div>
<div class='div-other'><a id='mulu12' />
<p class='h2'>赦疏</p><p style="margin-left:1em">花嚴法界。娑婆剎土。一四天下。南贍部洲。東土雞園。奉佛修齋。四眾弟子等。并諸眷屬。為建水陸道場。乞恩普赦事。一心上奏<span class='note-inline'>(梵則云。妙莊嚴宮梵王尊天。釋則云。忉利天宮帝釋尊天)</span>玉陛下。恭伸情懇。伏為。<span class='note-inline'>(內伸誠意。不出一百字)</span>以今某年某月某日。開啟道場。於某日圓滿。於中。十法界勝劣諸倫。等心奉請。同赴道場法會。瑠璃影事。不隔纖毫。瓔珞光嚴。齊涵妙相。融十方虗空樓閣之雲。地皆微動。品無量清淨醍醐之味。天亦長春。深尋雜趣之本原。不外此清涼果海。融入如來之妙定。全消夫隔別枝歧。況天王多花嚴菩薩寄位之身。而眾生皆我佛世尊獨一之子。既大悲之神用。不遺於一夫。而盛德之威權。可總其全量。是用上叩天門。鴻恩肆赦。下行地府。鳳詔分頒。俾千萬泥犁三惡道之倫。成百億金師一毛端之相。天上人間雙解脫。金鎖開而鐵鎖齊開。寒冰熱火盡銷鎔。法輪轉而食輪將轉。方以一味菩提。速發其圓種。何堪小乘律相。挫抑其真因。伏乞天慈。深體佛意。風行雷動。奉命者無頃刻之羈留。吐月流雲。含識者悟根塵之消落。奉佛修因四眾弟子等。不勝激切屏營之至。謹具疏以聞。年月日。修齋乞恩佛弟子等。誠惶誠恐。稽首頓首具疏。</p>
</div>
<div class='div-other'><a id='mulu13' />
<p class='h2'>赦使牒</p><p style="margin-left:1em">花嚴法界。娑婆剎土。一四天下。南贍部洲。東土雞園。菩薩比丘某甲。今因奉佛修齋四眾弟子等。并諸眷屬。為建水陸道場。普利聖凡事。於某年某月某日。開啟道場。某日圓滿。今當乞恩普赦。仰勞使者。即持赦疏。迅速上奏。此界他方。妙莊嚴宮大梵天王。忉利天宮帝釋尊天。諸闕下。四眾等。不勝感激之至。為此具牒。須至牒者　右牒。此界他方梵釋諸天捷疾持符使者。準此。年月日。比丘某甲。具牒奉行。</p>
</div>
<div class='div-other'><a id='mulu14' />
<p class='h2'>判牒</p><p style="margin-left:1em">華嚴法界。娑婆剎土。一四天下。南贍部洲。東土雞園。奉佛修齋。四眾弟子等。為水陸道場。功德圓滿事。某等以今年某月某日。開啟道場。行諸法事。於某日圓滿。於中。憑仗十方人力。先期預日。披覽諷誦。龍藏大小乘。經律論呪。七千二百八十卷。頂禮法輪寶懺。并行施食放生。齋僧念佛。諸品法事。修設山茶時果淨齋。二十餘席。並普供大席。金銀紙緞。隨席滿分。以上合集功德。用伸回向<span class='note-inline'>(功德司則云。或有應經主司照驗之處。神道設教。能補生人辦事之缺。今持具牒。伏乞照驗。文寶司則云。所有上下堂疏文寶緞等儀。敢冀神聰。如法處分。以成圓滿功德。具慰心期)</span>。不勝感激之至。為此具牒。須至牒者　右牒<span class='note-inline'>(三界功德司。上下堂文寶司)</span>。判官準此。年月日。奉佛修齋四眾弟子等。具牒告聞。</p>
</div>
<div class='div-other'><a id='mulu15' />
<p class='h2'>請書籤</p><p style="margin-left:1em">盡虗空遍法界。三寶聖眾。乃至大士等。娑婆震旦。東土雞園。奉佛修齋。四眾弟子等具　盡虗空遍法界。六道七趣。勝劣諸倫。乃至當機受度某甲某甲之靈　娑婆震旦。東土雞園。奉佛修齋。四眾弟子等具。</p>
</div>
<div class='div-other'><a id='mulu16' />
<p class='h2'>使者牒籤</p><p style="margin-left:1em">某某使者準此　比丘某甲具。</p>
</div>
<div class='div-other'><a id='mulu17' />
<p class='h2'>赦疏籤</p><p style="margin-left:1em"><span class='note-inline'>(他方則云十方。此界則云娑婆)</span>妙莊嚴宮大梵天王玉陛下</p>
<p style="margin-left:1em">奉佛修齋四眾弟子等具<span class='note-inline'>(釋則改云。忉利天宮帝釋尊天。玉陛下)</span>。</p>
</div>
<div class='div-other'><a id='mulu18' />
<p class='h2'>判官牒籤</p><p style="margin-left:1em">某某判官準此　奉佛修齋。四眾弟子等具。</p>
</div></div>
<p class='juan'>法界聖凡水陸大齋普利道場性相通論卷第一</p>
</div><!-- end of div[@id='body'] -->
</body></html>