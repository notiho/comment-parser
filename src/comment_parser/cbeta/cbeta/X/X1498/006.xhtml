<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu29' />法界聖凡水陸大齋普利道場性相通論卷第六</p><p class="byline">淨業行人　咫觀　鄭應房</p>
<div class='div-other'><a id='mulu30' />
<p class='h1'>誦金光明經偈文<span class='note-inline'>(供下堂)</span></p><p style="margin-left:1em">第五日四更五更</p>
<p style="margin-left:1em;text-indent:-1em"><span class='note-inline'>(主法入表白云)</span>至心歸命。十方法界。佛法僧寶<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主表跪誦光明偈文一遍)</span>。</p>
<p style="margin-left:1em">光明偈</p>

<div class="lg regular"><div class='lg-row'>現在十方界　常住兩足尊　願以大悲心</div>
<div class='lg-row'>哀愍憶念我　眾生無歸依　亦無有救護</div>
<div class='lg-row'>為如是等類　能作大歸依　我先所作罪</div>
<div class='lg-row'>極重諸惡業　今對十力前　至心皆懺悔</div>
<div class='lg-row'>我不信諸佛　亦不敬尊親　不務修眾善</div>
<div class='lg-row'>常造諸惡業　或自恃尊高　種姓及財位</div>
<div class='lg-row'>盛年行放逸　常造諸惡業　心恒起邪念</div>
<div class='lg-row'>口陳於惡言　不見於罪過　常造諸惡業</div>
<div class='lg-row'>恒作愚夫行　無明暗覆心　隨順不善友</div>
<div class='lg-row'>常造諸惡業　或因諸戲樂　或復懷憂惱</div>
<div class='lg-row'>為貪嗔所纏　故我造諸惡　親近不善人</div>
<div class='lg-row'>及由慳嫉意　貧窮行諂誑　故我造諸惡</div>
<div class='lg-row'>雖不樂眾過　由有怖畏故　及不得自在</div>
<div class='lg-row'>故我造諸惡　或為躁動心　或因瞋恚恨</div>
<div class='lg-row'>及以饑渴惱　故我造諸惡　由飲食衣服</div>
<div class='lg-row'>及貪愛女人　煩惱火所燒　故我造諸惡</div>
<div class='lg-row'>於佛法僧眾　不生恭敬心　作如是眾罪</div>
<div class='lg-row'>我今悉懺悔　於獨覺菩薩　亦無恭敬心</div>
<div class='lg-row'>作如是眾罪　我今悉懺悔　無知謗正法</div>
<div class='lg-row'>不孝於父母　作如是眾罪　我今悉懺悔</div>
<div class='lg-row'>由愚癡憍慢　及以貪瞋力　作如是眾罪</div>
<div class='lg-row'>我今悉懺悔　我於十方界　供養無數佛</div>
<div class='lg-row'>當願㧞眾生　令離諸苦難　願一切有情</div>
<div class='lg-row'>皆令住十地　福智圓滿<span class='corr'>已</span>　成佛導羣迷</div>
<div class='lg-row'>我為諸眾生　苦行百千劫　以大智慧力</div>
<div class='lg-row'>皆令出苦海　我為諸含識　演說甚深經</div>
<div class='lg-row'>最勝金光明　能除諸惡業　若人百千劫</div>
<div class='lg-row'>造諸極重罪　暫時能發露　眾惡盡消除</div>
<div class='lg-row'>依此金光明　作如是懺悔　由斯能速盡</div>
<div class='lg-row'>一切諸苦業　勝定百千種　不思議總持</div>
<div class='lg-row'>根力覺道支　修習常無倦　我當至十地</div>
<div class='lg-row'>具足珍寶處　圓滿佛功德　濟度生死流</div>
<div class='lg-row'>我於諸佛海　甚深功德藏　妙智難思議</div>
<div class='lg-row'>皆令得具足　唯願十方佛　觀察護念我</div>
<div class='lg-row'>皆以大悲心　哀受我懺悔　我於多劫中</div>
<div class='lg-row'>所造諸惡業　由斯生苦惱　哀愍願消除</div>
<div class='lg-row'>我造諸惡業　常生憂怖心　於四威儀中</div>
<div class='lg-row'>曾無歡樂想　諸佛具大悲　能除眾生怖</div>
<div class='lg-row'>願受我懺悔　令得離憂苦　我有煩惱障</div>
<div class='lg-row'>及以諸報業　願以大悲水　洗濯令清淨</div>
<div class='lg-row'>我先作諸罪　及現造惡業　至心皆發露</div>
<div class='lg-row'>咸願得蠲除　未來諸惡業　防護令不起</div>
<div class='lg-row'>設令有違者　終不敢覆藏　身三語四種</div>
<div class='lg-row'>意業復有三　繫縛諸有情　無始恒相續</div>
<div class='lg-row'>由斯三種行　造作十惡業　如是眾多罪</div>
<div class='lg-row'>我今皆懺悔　我造諸惡業　苦報當自受</div>
<div class='lg-row'>今於諸佛前　至誠皆懺悔　於此贍部洲</div>
<div class='lg-row'>及他方世界　所有諸善業　今我皆隨喜</div>
<div class='lg-row'>願離十惡業　修行十善道　安住十地中</div>
<div class='lg-row'>常見十方佛　我以身語意　所修福智業</div>
<div class='lg-row'>願以此善根　速成無上慧</div>
</div>
<div class="lg regular"><div class='lg-row'>我今親對十力前　發露眾多苦難事</div>
<div class='lg-row'>凡愚迷惑三有難　恒造極重惡業難</div>
<div class='lg-row'>我所積集欲邪難　常起貪愛流轉難</div>
<div class='lg-row'>於此世間耽著難　一切愚夫煩惱難</div>
<div class='lg-row'>狂心散動顛倒難　及以親近惡友難</div>
<div class='lg-row'>於生死中貪染難　瞋癡暗鈍造罪難</div>
<div class='lg-row'>生八無暇惡處難　未曾積集功德難</div>
<div class='lg-row'>我今皆於最勝前　懺悔無邊罪惡業</div>
<div class='lg-row'>我今歸依諸善逝　我禮德海無上尊</div>
<div class='lg-row'>如大金山照十方　唯願慈悲衷攝受</div>
<div class='lg-row'>身色金光淨無垢　目如清淨紺瑠璃</div>
<div class='lg-row'>吉祥威德名稱尊　大悲慧日除眾闇</div>
<div class='lg-row'>佛日光明常普徧　善淨無垢離諸塵</div>
<div class='lg-row'>牟尼月照極清涼　能除眾生煩惱熱</div>
<div class='lg-row'>三十二相徧莊嚴　八十隨好皆圓滿</div>
<div class='lg-row'>福德難思無與等　如日流光照世間</div>
<div class='lg-row'>色如瑠璃淨無垢　猶如滿月處虗空</div>
<div class='lg-row'>妙玻瓈網映金軀　種種光明以嚴飾</div>
<div class='lg-row'>於生死苦暴流內　老病憂愁水所漂</div>
<div class='lg-row'>如是苦海難堪忍　佛日舒光令永竭</div>
<div class='lg-row'>我今稽首一切智　三千世界希有尊</div>
<div class='lg-row'>光明晃耀紫金身　種種妙好皆嚴飾</div>
<div class='lg-row'>如大海水量難知　大地微塵不可數</div>
<div class='lg-row'>如妙高山叵稱量　亦如虗空無有際</div>
<div class='lg-row'>諸佛功德亦如是　一切有情不能知</div>
<div class='lg-row'>於無量劫諦思惟　無有能知德海岸</div>
<div class='lg-row'>盡此大地諸山嶽　析如微塵能算知</div>
<div class='lg-row'>毛端滴海尚可量　佛之功德無能數</div>
<div class='lg-row'>一切有情皆共讚　世尊名稱諸功德</div>
<div class='lg-row'>清淨相好妙莊嚴　不可稱量知分齊</div>
<div class='lg-row'>我之所有眾善業　願得速成無上尊</div>
<div class='lg-row'>廣說正法利羣生　悉令解脫於眾苦</div>
<div class='lg-row'>降伏大力魔軍眾　當轉無上正法輪</div>
<div class='lg-row'>久住劫數難思議　充足眾生甘露味</div>
<div class='lg-row'>猶如過去諸最勝　六波羅蜜皆圓滿</div>
<div class='lg-row'>滅諸貪欲及瞋癡　降伏煩惱除眾苦</div>
<div class='lg-row'>願我常得宿命智　能憶過去百千生</div>
<div class='lg-row'>亦常憶念牟尼尊　得聞諸佛甚深法</div>
<div class='lg-row'>願我以斯諸善業　奉事無邊最勝尊</div>
<div class='lg-row'>遠離一切不善因　恒得修行真妙法</div>
<div class='lg-row'>一切世界諸眾生　悉皆離苦得安樂</div>
<div class='lg-row'>所有諸根不具足　令彼身相皆圓滿</div>
<div class='lg-row'>若有眾生遭病苦　身形羸瘦無所依</div>
<div class='lg-row'>咸令病苦得消除　諸根色力皆充滿</div>
<div class='lg-row'>若犯王法當刑戮　眾苦逼迫生憂惱</div>
<div class='lg-row'>彼受如斯極苦時　無有歸依能救護</div>
<div class='lg-row'>若受鞭杖枷鎖繫　種種苦具切其身</div>
<div class='lg-row'>無量百千憂惱時　逼迫身心無暫樂</div>
<div class='lg-row'>皆令得免於繫縛　及以鞭杖苦楚事</div>
<div class='lg-row'>將臨刑者得命全　眾苦皆令永除盡</div>
<div class='lg-row'>若有眾生饑渴逼　令得種種殊勝味</div>
<div class='lg-row'>盲者得視聾者聞　跛者能行瘂能語</div>
<div class='lg-row'>貧窮眾生獲寶藏　倉庫盈溢無所乏</div>
<div class='lg-row'>皆令得受上妙樂　無一眾生受苦惱</div>
<div class='lg-row'>一切人天皆樂見　容儀溫雅甚端嚴</div>
<div class='lg-row'>悉皆現受無量樂　受用豐饒福德具</div>
<div class='lg-row'>隨彼眾生念妓樂　眾妙音聲皆現前</div>
<div class='lg-row'>念水即現清涼池　金色蓮華泛其上</div>
<div class='lg-row'>隨彼眾生心所念　飲食衣服及牀敷</div>
<div class='lg-row'>金銀珍寶妙瑠璃　瓔珞莊嚴皆具足</div>
<div class='lg-row'>勿令眾生聞惡響　亦復不見有相違</div>
<div class='lg-row'>所受容貌悉端嚴　各各慈心皆愛樂</div>
<div class='lg-row'>世間資生諸樂具　隨心念時皆滿足</div>
<div class='lg-row'>所得珍財無悋惜　分布施與諸眾生</div>
<div class='lg-row'>燒香末香及塗香　眾妙雜華非一色</div>
<div class='lg-row'>每日三時從樹墮　隨心受用生歡喜</div>
<div class='lg-row'>普願眾生咸供養　十方一切最勝尊</div>
<div class='lg-row'>三乘清淨妙法門　菩薩獨覺聲聞眾</div>
<div class='lg-row'>常願勿處於卑賤　不墮無暇八難中</div>
<div class='lg-row'>生在有暇人中尊　恒得親承十方佛</div>
<div class='lg-row'>願得常生富貴家　財寶倉庫皆盈滿</div>
<div class='lg-row'>顏貌名稱無與等　壽命延長經劫數</div>
<div class='lg-row'>悉願女人變為男　勇健聰明多智慧</div>
<div class='lg-row'>一切常行菩薩道　勤修六度到彼岸</div>
<div class='lg-row'>常見十方無量佛　寶王樹下而安處</div>
<div class='lg-row'>處妙瑠璃師子座　恒得親承轉法輪</div>
<div class='lg-row'>若於過去及現在　輪迴三有造諸業</div>
<div class='lg-row'>能招可厭不善趣　願得消滅永無餘</div>
<div class='lg-row'>一切眾生於有海　生死罥網堅牢縛</div>
<div class='lg-row'>願以智劒為斷除　離苦速證菩提處</div>
<div class='lg-row'>眾生於此贍部內　或於他方世界中</div>
<div class='lg-row'>所作種種勝福因　我今皆悉生隨喜</div>
<div class='lg-row'>以此隨喜福德事　及身語意造眾善</div>
<div class='lg-row'>願此勝業常增長　速證無上大菩提</div>
<div class='lg-row'>所有禮讚佛功德　深心清淨無瑕穢</div>
<div class='lg-row'>迴向發願福無邊　當超惡趣六十劫</div>
<div class='lg-row'>若有男子及女人　婆羅門等諸勝族</div>
<div class='lg-row'>合掌一心讚歎佛　生生常憶宿世事</div>
<div class='lg-row'>諸根清淨身圓滿　殊勝功德皆成就</div>
<div class='lg-row'>願於未來所生處　常得人天共瞻仰</div>
<div class='lg-row'>非於一佛十佛所　修諸善根今得聞</div>
<div class='lg-row'>百千佛所種善根　方得聞斯懺悔法</div>
</div><p style="margin-left:1em;text-indent:-1em"><span class='note-inline'>(接華嚴偈云)</span>願常面見諸如來。及諸佛子眾圍繞。於彼皆興廣大供。盡未來劫無疲厭<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有然香真言。謹當宣誦<span class='note-inline'>(且拈香且誦)</span>。</p>
<p class="dharani" style="margin-left:1em;text-indent:-1em">唵　什伐囉　多末尼　阿鉢囉句吒　蘇破囉尼毗迦知　虎[合*牛]<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。香雲充塞道<span class='corr'>場</span>。六道羣靈。熏聞開悟)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有灑淨真言。謹當宣誦。</p>
<p class="dharani" style="margin-left:1em;text-indent:-1em">唵　伐什囉　賒咩耶　吽癹　悉哩摩呬　薩訶<span class='note-inline'>(鳴磬。振鈴　二表灑座席。周遍)</span></p>
<p style="margin-left:1em;text-indent:-1em"><span class='note-inline'>(法師想。水所到處。几席光明。坐者清淨)</span>。</p>
<p style="margin-left:1em;text-indent:-1em"><span class='note-inline'>(正表云)</span>茲當奉供。水陸內壇。下堂十四席。有意敷宣。三寶光中。希垂朗鑒<span class='note-inline'>(俱跪。正表宣意旨。畢。鳴磬。振鈴)</span>○<span class='note-inline'>(此時將一切諸品之供。列好。主法巡視之)</span>。</p>
<p style="margin-left:1em;text-indent:-1em"><span class='note-inline'>(助表云)</span>歸命十方三寶眾。願垂神力為冥熏。我今具食誦真言。遍彼六凡咸受供。夫一切諸法。體是真如。非色非空。故能妙現。是以大周沙界。小極微塵。過現未來。剎那一念。於一真上。性相圓明。無一妙而不具者也。洪惟我世尊毗盧遮那如來。盡法界源底。混法報化三身而為一。於一切眾生。悉滿所求。而自身未嘗動。是故大小往來之情量<span class='corr'>已</span>破。任運施為。無不可也。故遣化身。宣說施食法門。俾於一心。持誦無量威德自在光明勝妙力陀羅尼。加持一切。出生無量。周遍法界。普興供養。今我奉宣此呪。加持法食。成大功能。仰憑法眾。同聲持誦<span class='note-inline'>(敲大魚同念二十一徧)</span>。</p>
<p class="dharani" style="margin-left:1em;text-indent:-1em">曩謨薩縛怛他孽多　縛路枳帝　唵　三䟦羅三䟦羅　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。一一食中。出生甘露上味。一切餚膳。微妙六塵。彌滿法界。皆成妙供。一時奉獻。十四席中。一一各得稱心之物。以為享用。無有絲毫欠缼。及不如意事)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有施甘露真言。謹當宣誦<span class='note-inline'>(鳴大魚。同誦七遍)</span>。</p>
<p class="dharani" style="margin-left:1em;text-indent:-1em">南無素嚕婆耶　怛他揭多耶　怛你也他　素嚕素嚕　鉢囉素嚕　鉢囉素嚕　莎訶<span class='note-inline'>(鳴磬振鈴。表白灑水於供品上)</span></p>
<p style="margin-left:1em;text-indent:-1em"><span class='note-inline'>(法師想。此水既承呪力。化為甘露。遂使諸品。潔淨香美。更能出生種種香味色聲。妙觸妙法。無邊供具。一一稱心。咸發道意)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今奉揚七如來聖號。一一名號。有大功能。聞其名者。於一切法中。捨麤入妙。捐諸細累。得諸如來禪悅之食。乃至往生極樂國土。當知此諸如來。一稱其名。即現全身。於眾生前。作諸利益。</p>
<p style="margin-left:1em">南無多寶如來<span class='note-inline'>(三稱)</span>。南無寶勝如來<span class='note-inline'>(三稱)</span>。南無妙色聲如來<span class='note-inline'>(三稱)</span>。南無廣博身如來<span class='note-inline'>(三稱)</span>。南無離怖畏如來<span class='note-inline'>(三稱)</span>。南無甘露王如來<span class='note-inline'>(三稱)</span>。南無阿彌陀如來<span class='note-inline'>(三稱)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現諸天。日月星宮。主佐將吏。天童女等。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現諸仙。天地水仙。人鬼法仙。男女仙班。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現龍神。八部勝流。主臣男女。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現輪王。金銀銅鐵。隨身七寶。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現人倫。主臣文武。貴賤賢愚。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現修羅。四趣所銜。種種勝劣。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現非人。勝劣諸通。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現冥塗。通塞貧富。別別鬼倫。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現旁生。依憑空風。地火水木。一切諸倫。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現苦倫。乍卸泥犁。粗成樂受。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現中有。七七日內。未受定形。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現道場。上下八方。鬼神執事。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現當機。某甲某甲。受度之靈。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。一真法界。映現內壇。依戀道場。適居陪位。一切真靈。各及眷屬。惟願現人天身。作佛子眾。受法施食。為菩提因。盡未來際。行菩薩道<span class='note-inline'>(鳴磬振鈴)</span>○<span class='note-inline'>(此時一切陳列。種種具足無虧)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻供養真言。謹當宣誦。</p>
<p class="dharani" style="margin-left:1em;text-indent:-1em">唵　誐誐曩　三婆縛　縛日囉斛<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(助表云)</span>願因秘密。不思議熏。悉使微餚。轉成妙供。普施眾席。陪位當機。一切稱心。清涼受用。</p>
<p style="margin-left:1em;text-indent:-1em"><span class='note-inline'>(正表云)</span>慧燈散夜月之輝。定水湛秋空之色。華嚴萬行。果滿一乘。入此室者。唯聞諸佛功德之香。作是觀者。不著禪悅法喜之味。莫不十門融洽。六位回環。超心量以無遮。總根塵而入妙。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻香真言。謹當宣誦<span class='note-inline'>(凡獻皆於普供席舉之。表敬耳)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　杜婆　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。香雲遍滿眾靈之前)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻華真言。謹當宣誦。</p>
<p class="dharani" style="margin-left:1em;text-indent:-1em">唵　薩婆怛他揭多　補瑟波　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。華雲遍滿眾靈之前)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻燈真言。謹當宣誦。</p>
<p class="dharani" style="margin-left:1em;text-indent:-1em">唵　薩婆怛他揭多　你婆　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。燈雲遍滿眾靈之前)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻食獻衣真言。謹當宣誦。</p>
<p class="dharani" style="margin-left:1em;text-indent:-1em">唵　薩婆怛他揭多　阿弩怛囉婆　日嚕跛摩　三摩地　婆鉢那跛那　部折那　薩網那　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。種種衣服。飲食茶果。如雲周遍。普云一切真靈之前)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻寶真言。謹當宣誦。</p>
<p class="dharani" style="margin-left:1em;text-indent:-1em">唵　薩婆怛他揭多　摩訶跛折嚕　嗢婆摩怛那波羅蜜多　布闍瞑伽　三慕達囉　窣癹囉拏三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。一切寶色光雲。遍至一切真靈之前)</span>。</p>
<p style="margin-left:1em">論曰。法不可取以為供也。而供不可以無法。以法為供。是何法耶。而奉之於上堂。再奉之於下堂。一似真有可取攜而相贈者。法固如是乎。果如是。法亦尋常。而何足取以供也。世人喪心而行法。夫喪心則喪法。何所持而云行法乎哉。不知法而修供者比丘矣。故於此痛鍼之。若不自絕於法外。且停車馬。早息身心。當有意外好消息。</p>
<p style="margin-left:1em;text-indent:-1em"><span class='note-inline'>(主法云)</span>一切皆空。故能現有。萬法皆妙。何者為麤。離語言文字而亦非。即色香味觸而即是。汝等如是。諸佛亦然。位分上下。全寫心光。脈轉聖凡。常居本際。誰施誰受。難議難思。既萬變之皆恒。故一真而無妄。</p>
<p style="margin-left:1em;text-indent:-1em"><span class='note-inline'>(主法二表。凝神作禪定印)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有法供養真言。謹當宣誦。</p>
<p style="margin-left:1em;text-indent:-1em"><span class='note-inline'>(法師禪定印。二表持呪。第三遍畢。法師乃舒手。振鈴以結之)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　悟呬耶　摩訶鉢哩鉢底　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(主法云)</span>現前異相。本自同真。達諸法性相無邊。即一念思惟如理。虗心若谷。聞法如雷。冰至春而片片皆消。葉逢秋而番番盡落。根塵何在。但一真心。不受他欺。乃圓<span class='corr'>己</span>力。故當心融妙法。令我等所供不虗也<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(法師想。三施並運。滿足羣心。世法菩提。全無異相。皆蒙法喜。解脫清涼)</span>。</p>
<p style="margin-left:1em;text-indent:-1em"><span class='note-inline'>(表白舉)</span>往生呪三遍。</p>
<p style="margin-left:1em;text-indent:-1em"><span class='note-inline'>(法師同唱)</span>無邊剎海海涵空。海空遍現蓮華宮。蓮宮周遍遍空海。空海獨露彌陀容。南無華嚴安樂世界。光明遍照。阿彌陀佛。</p>
<p style="margin-left:1em;text-indent:-1em"><span class='note-inline'>(先正表。次助表。次法師。繞誦云)</span>阿彌陀佛。阿彌陀佛<span class='note-inline'>(滿一百八徧。畢。立定。唱云)</span>。彼佛眾會咸清淨。我時於勝蓮華生。親覩如來無量光。現前授我菩提記<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(法師云)</span>如斯方便。每飯不忘。親見彌陀。去佛不遠。不假方便。自得心開。此謂以念佛心。入無生忍。生死劇苦。萬語難窮。四字洪名。破苦能遍。諸佛子眾。聽佛音聲。自他佛緣。心心擁護。自然十方諸佛。護汝身心。令汝善根。日夜增長<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法跪白云)</span>上來水陸道場。下堂法事一周。所有功德。悉以迴向一切眾生。願一切眾生。早發圓根。早聞妙法。身心潔白。晝夜光明。冤對消亡。眷屬隨順。神通迅速。法脈安詳。有願皆從。所作悉辦。飛生極樂。快覩彌陀。凡一念信心向佛者。皆無苦屈。直達康莊。凡一生起行修行者。全秉中鋒。不落邊際。凡一事發機衛道者。真善知識現其前。不遭魔外。凡一緣偶然入理者。佛威神力護其命。必獲圓成。我為眾生。引絲絲而入扣。眾生因我。融法法而化光。苟有所求。我願善權方便而滿之。以速其修。苟有所見。我皆慈悲正直而闢之。以歸於正。軌範羣靈。同佛知見。各現緣起。皆令還源。於無緣上先結普緣。於弱緣上為生勝緣。於隱緣上為示顯緣。於苦緣上為轉樂緣。疎者引入於密緣。偽者頓折以真緣。一切時。一切處。一切財。一切法。我皆與之周旋而無猜疑。我皆與之警䇿而無痕迹。我皆與之作伴侶而彼不知。但生歡喜。我皆與之作規矩而彼不越。久成自然。我皆給事。我皆安慰。習氣不挫。我以剛柔二境而轉移之。愛根難㧞。我以逆順二機而振落之。凡於正法生一敬心。或於邪修生一愛心。或於天神作一供養。或於魔外作一歸依。不明心地。匇匇往來。空負好心。多沈惡報。我今以此供養諸佛法僧無量聖賢之力。頓具靈根。悉能圓應。於如是如是之眾生眾生。初事中事後事。難中夢中定中。示作熟緣。善巧說法。悉達難言之隱。勇施無畏之恩。醍醐入心。甘露灌頂。天衣適體。寶鏡當空。必祈佛法僧寶。天仙龍神。體眾生心。成今日願。所念眾生。咸令得度。喜隨悲赴。妄盡真窮。一報終時。決生淨土。其有眾生。願與我同年同月同日同時生淨土者。必獲如願。必獲如願。空明鏡裏。妙出娑婆。慈愍光中。圓成法界<span class='note-inline'>(鳴磬。振鈴。問訊。退　是日午刻齋僧。以錢代飯。如前法)</span>。</p>
</div>
<p class='juan'>法界聖凡水陸大齋普利道場性相通論卷第六</p>
</div><!-- end of div[@id='body'] -->
</body></html>