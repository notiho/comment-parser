<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />法界聖凡水陸大齋普利道場性相通論卷第四</p><p class="byline">淨業行人　咫觀　鄭應房</p>
<div class='div-other'><a id='mulu25' />
<p class='h1'>供上堂<span class='note-inline'>(連普席供)</span></p><p style="margin-left:1em">第三日四更<span class='note-inline'>(預辦十一席供品。及一普席供品。皆一爐二燈。十茶十飯。一大菜。一塗。一香。一華。一果。一法寶。一小食。六品。紙寶紙緞具十。普席亦如之。大菜十。盤中法寶。小卷為之也)</span>。</p>
<p style="margin-left:1em;text-indent:-1em"><span class='note-inline'>(主法執爐。請云)</span>至心歸命。十方法界。佛法僧寶<span class='note-inline'>(一拜。鳴磬。振鈴)</span>○<span class='note-inline'>(此時將一切供具齊列。主法巡視之)</span>。</p>
<p style="margin-left:1em;text-indent:-1em"><span class='note-inline'>(正表云)</span>食即此食。心即此心。不言諸法常融。本自六塵互徧。是則出醍醐之上味。流栴檀之清芬。舒七寶之泠泠。散四華之灼灼。涵光明之臺殿。現殊勝之輦輿。仙樂鳴空。笙笛之音閒作。天衣無縫。珠瓔之飾下垂。以念念具足不虧。故彼彼莊嚴無盡。惟茲道場之內。燦然事儀之多。是以淨水明燈。懸幡揚葢。金磬之聲振幽谷。梵唄之響薄層霄。悉入此宗。原非他物。至若了目前之法妙。觀世間之相常。鵲噪鴉鳴。總是深談般若。水光山色。無非全露遮那。亘古今不昧<span class='corr'>己</span>靈。極依正皆成法供。茲則運一心之微供。持最上之密言。庶憑助顯之功。用表等熏之意。我今持誦。無量威德。自在光明勝妙力陀羅尼。加持法食。悉令周徧<span class='note-inline'>(鳴大魚。大眾同誦二十一徧)</span>。</p>
<p class="dharani" style="margin-left:1em;text-indent:-1em">曩謨薩縛怛他孽跢　縛路枳帝　唵　三䟦囉三䟦囉　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(助表云)</span>經言。若欲供養三寶。應以香華飲食。加持二十一徧。則成天餚膳上味。奉獻三寶。即為滿足檀波羅蜜。</p>
<p style="margin-left:1em;text-indent:-1em"><span class='note-inline'>(二表以水散灑食上。一一皆徧)</span>。</p>
<p style="margin-left:1em;text-indent:-1em"><span class='note-inline'>(法師想此淨食。出生種種甘露上味。諸天餚膳。一切寶色供養之具。六塵互徧。周帀圓融。深知依正莊嚴。一切諸法。妙觀觀之。皆成法供。如是普獻。三寶天仙。一切聖賢。無不充足)</span>。</p>
<p style="margin-left:1em;text-indent:-1em"><span class='note-inline'>(助表云)</span>聖非食住。緣與心依。此心融時食亦融。於法等者食亦等。入三際而常在。包十虗而恒周。是為同一覺源。畢竟俱名法界。切念十方眾生。為好心故。為求道故。以內身外財。於法界中。秉真實心。而為施捨。或遇外道惡人。庸流雜鬼。暗明盜受。引入岐趨。眾生不知。作福田想。以茲多劫。不出輪回。今某等。普代十方一切眾生。捨妄還真。專誠供養。宏開嘉會。上奉慈尊。敢輸檀越之忱。用效純陀之供。</p>
<p style="margin-left:1em;text-indent:-1em"><span class='note-inline'>(正表同念)</span>大慈愍物。宏誓在懷。為度有情。示受此食。<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。清淨莊嚴。毗盧遮那。映現十方。蓮華剎海。重重無盡。盡虗空遍法界。三世一切。十身靈相。諸佛世尊。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。大方廣佛。華嚴尊經。文殊本智。映現十方。一乘共教。及不共教。大小乘教。人天乘教。依正說法。空塵出經。律論呪願。權實妙門。重重無盡。盡虗空遍法界。三世一切。正法輪海。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬振鈴一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華藏莊嚴世界海中。普賢行相。映現十方。圓頓一乘。中漸大乘。羊鹿小乘。位位具足。聖賢開士。麟覺聲聞。重重無盡。盡虗空遍法界。三世一切。僧伽耶寶。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。重重無盡。盡虗空遍法界。三世一切。十宗諸祖。大善知識。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華藏中央。大蓮華中。十三塵剎。安樂國土。三輩九品。依教往生。阿惟越致。一生補處。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。入佛知見。三世一切。妙嚴世主。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。入佛知見。三世一切了事仙人。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。理事冥通。心無障礙。三世一切極品儒宗。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。三世一切諸大明王。天神將等。大善女天。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。華嚴性海。映現十方。三世一切種種道場。秘密守護。大神王眾。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(主法云)</span>一心奉供。水陸本宗。普利聖凡。善修法度。三世一切大善知識。各及眷屬。惟願不違本誓。哀愍有情。此日今時。受茲供養<span class='note-inline'>(鳴磬。振鈴。一拜)</span>○<span class='note-inline'>(此時一切陳列。種種具足無虧)</span>。</p>
<p style="margin-left:1em">論曰。或疑人天入小乘。何煩瑣述。答。此道場。統六道。以人天形。合十界入如來會。故於人天。未可略也。或疑僧不禮天。今之一一拜請拜供。遂以權法為常。壞於教相。不可也。答。天地君親。或不禮者。是彼敬有相僧。龍仙神聖或可禮者。是我敬勝義僧也。夫十地菩薩。寄位者其常。極品如來。隨類者亦化。恢恢法界。等利含生。約分上下住尊卑。不必華鬚生節目。一切輪海。對法應機。泥痕迹者。決定非器也。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻供養真言。謹當宣誦。</p>
<p class="dharani" style="margin-left:1em;text-indent:-1em">唵　誐誐曩　三婆<span class='corr'>縛</span>　縛資囉　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想一切聖賢。受此供養。咸生隨喜。同垂護念)</span>○<span class='note-inline'>(六供牒。香一。華一。果一。塗一。小食一。法寶一)</span>。</p>
<p style="margin-left:1em;text-indent:-1em"><span class='note-inline'>(助表云)</span>願因秘密。不思議熏。悉使微餚。轉成妙法。奉諸聖賢。無不遍周。眾等歸依。虔誠作禮<span class='note-inline'>(鳴磬。振鈴。一拜)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻香真言。謹當宣誦<span class='note-inline'>(獻香普供席。乃誦呪)</span>○<span class='note-inline'>(凡獻者。特於普席上。以兩手舉之。表敬耳)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　杜婆　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想香雲遍各聖賢之前)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻華真言。謹當宣誦<span class='note-inline'>(獻華普供席。乃誦呪)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　補瑟波　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想華雲遍各聖賢之前)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻燈真言。謹當宣誦<span class='note-inline'>(獻燈於普供席。乃誦呪。方壇無位位小燈。換燭即是也)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　儞婆　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想燈雲滿各聖賢之前)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有獻食獻衣真言。謹當宣誦<span class='note-inline'>(獻飯獻紙緞。於普供席上乃誦呪)</span>○<span class='note-inline'>(緞惟普席十分。分供皆如是。通供時。乃位位皆有)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　阿弩怛囉婆　日嚕跛摩　三摩地　婆鉢那跛那　部折那　薩網那　布闍瞑伽　三慕達囉　窣癹囉拏　三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想種種衣服飲食茶果。如雲周遍。皆滿現於一切聖賢之前)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有獻寶真言。謹當宣誦<span class='note-inline'>(獻金銀元寶各一分。緞在左。錢寶在右也。又獻法寶各一)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　摩訶跛折嚕　嗢婆摩怛那波羅蜜多　布闍瞑伽　三慕達囉　窣癹囉拏三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想寶色光雲。徧滿一切聖賢之前)</span>○<span class='note-inline'>(此法寶一小盤。共六小盤也)</span>。</p>
<p style="margin-left:1em;text-indent:-1em"><span class='note-inline'>(主法云)</span>興曠濟懷。發大悲志。不以法供。焉寫心期。若謂取如來勝妙之經。為眾生開示其義。不輕初學。但以一乘。試思見見之時。法法何狀。情量之破也未盡。法界之證也未圓。必一念之相當。自羣言之并廢。乃能細語麤言。皆歸第一。無情有性。悉作如來。將體佛之心為心。敢以法之量為量。真妙供養。即正菩提。</p>
<p style="margin-left:1em;text-indent:-1em"><span class='note-inline'>(主法二表。對三寶前。凝神作禪定印。少停)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有法供養真言。謹當宣誦。</p>
<p style="margin-left:1em;text-indent:-1em"><span class='note-inline'>(法師仍禪定印。二表同說呪。第三徧畢。法師乃舒兩手。振鈴以結之)</span>。</p>
<p class="dharani" style="margin-left:1em;text-indent:-1em">唵　薩婆怛他揭多　悟呬耶　摩訶鉢哩鉢底　波羅蜜多　布闍瞑伽　三慕達囉　窣癹囉拏三末曳　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想前所奉供。無非法供。乃至一切六塵。聖凡影事。勝劣諸修。齊成法供。非一非多。皆是我心。法不離心。心以為供。作此想時。十方聖賢。悉皆歡喜)</span>。</p>
<p style="margin-left:1em;text-indent:-1em"><span class='note-inline'>(主法云)</span>宏惟我佛。心以為宗。惟一堅密身。一一塵中現本從法報。化迹乃興。眾生之所見不同。法會之相傳各異。其實唯此一事實。餘二則非真也。<span class='corr'>但</span>一一機宜。皆趨正覺。故權實教典。無一非華嚴眷屬之經。若空若塵。全銜妙偈。是聲是耳。皆演圓音。名句文。固法之所借以表乎。律論呪。即經之能事而推矣。法無一字。故是真宗。心無一物。故是真供。今為利生而宏法。是故設會而為齋。將啟百千萬億眾入佛之機。先敷香華燈塗果表法之供。茲蒙慈德。冥享多儀。既開曠濟之懷。必遂生平之志。惟祈諸聖。同運悲心。冀安坐於道場。待圓成夫法事<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表跪讀意旨。助表跪讀疏畢)</span>。</p>
<p style="margin-left:1em;text-indent:-1em"><span class='note-inline'>(主法跪白云)</span>上來水陸道場。上堂法事一周。所有功德。悉以迴向一切眾生。願一切眾生。早發圓根。早聞妙法。身心潔白。晝夜光明。冤對消亡。眷屬隨順。神通迅速。法脉安詳。有願皆從。所作悉辦。飛生極樂。快覩彌陀。凡一念信心向佛者。皆無苦屈。直達康莊。凡一生起行修行者。全秉中鋒。不落邊際。凡一事發機衛道者。真善知識現其前。不遭魔外。凡一緣偶然入理者。佛威神力護其命。必獲圓成。我為眾生。引絲絲而入扣。眾生因我。融法法而化光。苟有所求。我願善權方便而滿之。以速其修。苟有所見。我皆慈悲正直而闢之。以歸於正。軌範羣靈。同佛知見。各現緣起。皆令還源。於無緣上先結普緣。於弱緣上為生勝緣。於隱緣上為示顯緣。於苦緣上為轉樂緣。疎者引入於密緣。偽者頓折以真緣。一切時。一切處。一切財。一切法。我皆與之周旋。而無猜疑。我皆與之警䇿。而無痕迹。我皆與之作伴侶。而彼不知。但生歡喜。我皆與之作規矩。而彼不越。久成自然。我皆給事。我皆安慰。習氣不挫。我以剛柔二境而轉移之。愛根難拔。我以逆順二機而振落之。凡於正法生一敬心。或於邪修生一愛心。或於天神作一供養。或於魔外作一歸依。不明心地。匇匇往來。空負好心。多沈惡報。我今以此供養諸佛法僧無量聖賢之力。頓具靈根。悉能圓應。於如是如是之眾生眾生。初事中事後事。難中夢中定中。示作熟緣。善巧說法。悉達難言之隱。勇施無畏之恩。醍醐入心。甘露灌頂。天衣適體。寶鏡當空。必祈佛法僧寶。天仙龍神。體眾生心。成今日願。所念眾生。咸令得度。喜隨非赴。妄盡真窮。一報終時。決生淨土。其有眾生。願與我同年同月同日同時生淨土者。必獲如願。必獲如願。空明鏡裏。妙出娑婆。慈愍光中。圓成法界<span class='note-inline'>(鳴磬。振鈴。退)</span>。</p>
</div>
<div class='div-other'><a id='mulu26' />
<p class='h1'>請赦</p><p><span class='note-inline'>(使壇仍在舊位。六供無差。立十牌。共一位)</span>。</p>
<p style="margin-left:1em">第三日五更</p>
<p style="margin-left:1em;text-indent:-1em"><span class='note-inline'>(主法到使壇。正表執爐云)</span>至心歸命。十方法界。諸佛法僧。<span class='note-inline'>(眾和)</span>常住三寶<span class='note-inline'>(不拜。但問訊。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(助表執爐云)</span>法從心起。誠借香通。其氣馨。故能達於十虗。一丸燒。而<span class='corr'>已</span>該乎眾妙。天眼見之為金色。佛頂以之為葢雲。頃刻騰霄。須臾通界。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有然香達信真言。謹當宣誦。</p>
<p class="dharani" style="margin-left:1em;text-indent:-1em">唵　什伐㗚　多摩你　阿鉢囉句吒　蘇破囉你毗迦知　虎[合*牛]<span class='note-inline'>(焚香。鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想此香雲。徧一切剎。諸大天宮。普及法界。聖心歡喜。眾生苦停)</span>。</p>
<p style="margin-left:1em;text-indent:-1em"><span class='note-inline'>(正表以小杯淨水置几上。合掌云)</span>天中甘露。第一清涼。界外醍醐。無邊潤澤。加持密語。用灑真壇。增几席之清光。辟方隅之雜氣。更無垢膩。能及神明。沈沈乎心鏡圓涵。穆穆乎靈珠四映。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有灑淨真言。謹當宣誦。</p>
<p style="margin-left:1em;text-indent:-1em"><span class='note-inline'>(正表灑淨一周。且灑且念。云)</span>。</p>
<p class="dharani" style="margin-left:1em;text-indent:-1em">唵　伐什囉　賒咩耶　吽癹　悉哩摩呬　娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想水所到處。即成結界。清淨光嚴)</span>。</p>
<p style="margin-left:1em;text-indent:-1em"><span class='note-inline'>(正表云)</span>會啟無遮。集十方之凡聖。威靈有赫。滅九界之愆尤。既大滌乎一人之心腹腎腸。即總脫夫三有之禁繫枷鎖。無相之拘既釋。有形之累必除。惟一佛之當尊。自諸天之必應。內壇功行。全仗乎心光。外事周圓。必資乎神力。</p>
<p style="margin-left:1em;text-indent:-1em"><span class='note-inline'>(助表同念)</span>叩帝閽以發號。罄法界以施恩。仗此威神。通乎塵剎。</p>
<p style="margin-left:1em;text-indent:-1em"><span class='note-inline'>(主表執爐同請云)</span>一心奉請。神通如意。妙德難量。此界他方。梵釋諸天。捷疾持符使者。并諸眷屬。惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有召請真言。謹當宣誦。</p>
<p class="dharani" style="margin-left:1em;text-indent:-1em">唵　步布哩　迦哩哆哩　怛他誐多耶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。使者各與百千眷屬從空而來。依位而立)</span>。</p>
<p style="margin-left:1em;text-indent:-1em"><span class='note-inline'>(正表云)</span>天上旌旗。雲中環珮。爚爚乎月燈照耀。燦燦兮星幢往來。請駐光儀。將宣欵曲。恭惟使者。威從神化。健法天行。府觀乎微塵百億山河。遍歷乎無量三千世界。身口無礙。心鏡同圓。今則眾苦將伸。奇恩欲沛。不假使人之妙用。誰通法脉之靈因。奉召尊神。來臨壇墠。聰明而一。感應何難<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>神非有嗜。食亦為天。從眾類之所需。奉聖神則為孝。一食全該乎四食。羣心妙現於此心。秘密加持。出生無盡。我今持誦。無量威德自在光明勝妙力陀羅尼。令此法食。圓滿周遍。</p>
<p class="dharani" style="margin-left:1em;text-indent:-1em">曩謨薩縛怛他<span class='note-inline'>(引)</span><span class='note-inline'>(一)</span>　孽跢縛路<span class='note-inline'>(引)</span>枳帝<span class='note-inline'>(二)</span>　唵<span class='note-inline'>(三)</span>　三鉢囉三鉢囉吽<span class='note-inline'>(引)</span><span class='note-inline'>(四)</span>○<span class='note-inline'>(大眾同誦十四遍。鳴磬。振鈴。正表灑淨水於食上)</span></p>
<p style="margin-left:1em;text-indent:-1em"><span class='note-inline'>(法師想。此食出生種種妙供。一時奉上。無不周遍)</span>。</p>
<p style="margin-left:1em;text-indent:-1em"><span class='note-inline'>(正表獻食白云)</span>初澄性水。乍爇心香。然光明智慧之燈。奉禪悅酥酡之味。妙華齊放。真果常圓。修法供以表肫誠。望尊神之垂歆饗。我佛如來。有獻供養真言。謹當宣誦。</p>
<p class="dharani" style="margin-left:1em;text-indent:-1em">唵　誐誐曩　三婆縛　縛日囉吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想此供事充足現前。諸神降饗。莫不歡喜)</span>。</p>
<p style="margin-left:1em;text-indent:-1em"><span class='note-inline'>(主法振鈴少停。白云)</span>法界寬平。原無限量。心光特達。誰是拘攣。因眾生無始。錯認乎有身。遂大苦難窮。交參而逼<span class='corr'>已</span>。嗟哉入夢。喚之不聞。謂有罪報以限之。遂見重重地獄。謂有主宰以臨之。遂成卷卷刑書。且地統於天。神尊夫帝一世界初禪之主。四天上忉利之君。慈愍心中。深知而莫救。光明界內。照見而難淆。葢事理䢒逪而愈堅。故緣會稍疏而不應。今則秉一心之鏡。上承佛光。持眾妙之珠。齊宣法力。寫下界祈求之懇切。籲上天恩赦之彌綸。俞允可知。征途莫畏。其中靈機妙用。非人所能。旋乾轉坤。維神之力。總一切泥犁而並破。統十方關格而齊開。有屈皆伸。無幽不照。奉恩綸之吉利。鳳噦鸞吟。仗法會之威神。龍降虎伏。那有阿旁之害。全施周道之安。行菩薩行者。固以此為快心。作如來使者。必從茲而得意。空平心量。天上人間。安樂機緣。慈雲法雨。請於今日。徧達緘封。即法相之如如。必天行之穆穆。所有微意。具在疏文。別命披宣。試垂<span class='corr'>采</span>聽。<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表宣梵疏。助表宣釋疏。正表宣牒)</span>。</p>
<p style="margin-left:1em;text-indent:-1em"><span class='note-inline'>(助表云)</span>恭惟使者。心同佛心。用周神用。既飛身於九地。堪並轡於層霄。原不待乘舟過日月之前。直可使曳履步星辰之上。入浮幢王剎。似映瑠璃屏風。涵妙寶天居。如挂真珠瓔珞。感而遂應變則能通。聲先融五色之雲。消息應重輪之月。幸無廢職。必善為詞。事有煩勞。理當攀送。我佛如來。有奉送真言。謹當宣誦。</p>
<p class="dharani" style="margin-left:1em;text-indent:-1em">唵　摩訝羅　穆羯叉　目<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(正表云)</span>歸依佛。歸依法。歸依僧。歸依佛法僧三寶<span class='corr'>已</span>竟。上來遣使<span class='corr'>已</span>畢。煉疏化財。用助使者雲程。徧周沙界。和南聖眾<span class='note-inline'>(鳴磬振鈴)</span>○<span class='note-inline'>(焚疏牒牌位。紙寶紙緞畢)</span>。</p>
<p style="margin-left:1em;text-indent:-1em"><span class='note-inline'>(法師想使者受命即行。十方世界。無不通達。同訊)</span>。</p>
<p style="margin-left:1em;text-indent:-1em"><span class='note-inline'>(主法還內壇。主法拈香表白鳴磬。主法三拜)</span>。</p>
<p style="margin-left:1em;text-indent:-1em"><span class='note-inline'>(表白云)</span>遣使事圓。無限良因。恩周沙界。和南聖眾<span class='note-inline'>(問訊出壇)</span>。</p>
<p style="margin-left:1em">論曰。文以助行法者之神明。啟天人之感應。通如來之氣脉。開法會之靈機。儀軌中。或以請書乞赦。二使同文。可謂數見不鮮。見聞難暢。人作之而法<span class='corr'>已</span>死。神聽之而應豈靈。是故類於此者。往往另作矩章。備芻蕘之一得。非云立異。不敢混同也。有益羣生。敢逃罪我。然知其必無罪我者。人之欲善。誰不如我。既順眾生之願。天且不違矣。而況於人乎。況於鬼神乎。</p>
<p style="margin-left:1em;text-indent:-1em"><span class='note-inline'>(是日午刻齋僧。若心思專用力於道場。則省事辦之。但以三十六文為齋。以十二文為䞋。門首行之。輕而易舉)</span>。</p>
</div>
<p class='juan'>法界聖凡水陸大齋普利道場性相通論卷第四</p>
</div><!-- end of div[@id='body'] -->
</body></html>