<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />法界聖凡水陸大齋普利道場性相通論卷第五</p><p class="byline">淨業行人　咫觀　鄭應房</p>
<div class='div-other'><a id='mulu28' />
<p class='h1'>請下堂　奉浴　說戒</p><p style="margin-left:1em"><span class='note-inline'>(凡時太長者。可於香燈寮。小食小坐)</span>。</p>
<p style="margin-left:1em">第四日三更四更五更。</p>
<p style="margin-left:1em;text-indent:-1em"><span class='note-inline'>(法師入壇。四眾中一人隨入。主法執爐。正表云)</span>至心歸命。十方法界。佛法僧寶<span class='note-inline'>(一拜。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>謂之香。則萬法之都名。舉其體。即一心之全量。若燒一丸。具足眾氣。不離當處。周遍十方。布香雲無盡之光。集法界含靈之眾。一聞號召。無或遲回。冀各飭其有徒。咸不愆而赴會。我佛如來。有然香達信真言。謹當宣誦<span class='note-inline'>(焚香誦云)</span>。</p>
<p class="dharani" style="margin-left:1em;text-indent:-1em">唵　室伐㗚　多末尼　阿鉢囉句吒　蘇破囉尼毗迦知　虎[合*牛]<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。香雲如海。承佛威力。遍至法界六道群生之前。冥熏神識。咸令覺知。發歡喜心。來趨此會)</span>。</p>
<p style="margin-left:1em;text-indent:-1em"><span class='note-inline'>(助表云)</span>觀此一水。出必有源。從自心阿耨達池。流通不<span class='corr'>已</span>。入本性薩婆若海。深廣無涯。至於注法器以盈盈。誦真言而脉脉。清斯几席。潔彼根塵。一一坐處光明臺。番番來者智慧聚。勝冰壺之濯魄。同燈鏡之涵輝。依位而居。本來不動。我佛如來。有灑淨真言。謹當宣誦。</p>
<p class="dharani" style="margin-left:1em;text-indent:-1em">唵　什伐囉　賒咩耶　吽癹　悉哩摩呬　娑訶</p>
<p style="margin-left:1em;text-indent:-1em"><span class='note-inline'>(二表誦此。且行且灑。四方上下及淨道。並散華於淨道上)</span>。</p>
<p style="margin-left:1em;text-indent:-1em"><span class='note-inline'>(法師想。水所至處。即成結界。嚴淨廣博。光華燦然。及想淨道。如光明雲。出生樓閣。映帶分明。重重顯現)</span>。</p>
<p style="margin-left:1em;text-indent:-1em"><span class='note-inline'>(正表云)</span>伏以聖凡靡閒。情智妄分。要惟不失其常。則能妙得其體。至若根塵對起。物我交傾。所受之因不同。受報之果各別。其秉質也。或妍或醜。其嬰苦也。有重有輕。栖栖乎水陸空行。續續乎死生中有。如斯不了。畢竟何歸。是宜會悲敬之兩田。熏成雨露。抑亦統冤親之二相。化作煙雲。今則嘉會齊開。良時<span class='corr'>已</span>到。無邊賢聖。既雲集於道場。護法神王。盡星羅於几席。十方如來共一手。接引羣生。三乘妙法無兩機。唯此一事。威靈所攝。清涼涵月愛之輝。運量全該。周帀泯天衣之縫。以此離怖畏。出網羅。去火湯。登衽席。卸鱗甲羽毛之異相。現人間天上之全身。休息塵勞。歸依法界。位位皆成佛子。心心全作寶王。速寄生安樂之蓮。好圓證菩提之果。</p>
<p style="margin-left:1em;text-indent:-1em"><span class='note-inline'>(助表同念)</span>惟願佛光照燭。法寶提攜。才聞召請之言。盡攝威儀而至<span class='note-inline'>(鳴磬。振鈴)</span>○<span class='note-inline'>(此時法師案。移而向西。二表案。一面西。一面東。上下不背)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。一真法界。映現十方。重重無盡。三世一切諸凡夫天。若空若色。雲居地居。日月星宮。四王所統。天將天官。天童天女。各及眷屬。惟願不違本性。現人天身。此日今時。來趨法會<span class='note-inline'>(鳴磬。振鈴。轉身向外一問訊)</span>。</p>
<p style="margin-left:1em;text-indent:-1em"><span class='note-inline'>(法師想。無量諸天。光明清淨。眷屬圍繞。從空而來。住淨道樓閣之中。寶性安詳。咸生歡喜。二表散華於此席小旛前淨道之上)</span>。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。一真法界。映現十方。重重無盡。三世一切。諸凡夫仙。天仙法仙。地仙水仙。人仙鬼仙。仙師仙徒。仙童仙女。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。一真法界。映現十方。重重無盡。三世一切。住凡夫地。龍部樂部。夜叉羅剎。鳩盤茶部。金翅鳥部蠎部疑神。若主若臣。若男若女。上極天宮。下窮地際。神通諸倫。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。一真法界。映現十方。重重無盡。三世一切。金銀銅鐵。諸轉輪王。輪寶女寶。馬寶象寶。將軍主藏。如意寶珠。侍從諸倫。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初。法師隨機運想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。一真法界。映現十方。美惡聲容。高低心量。中邊住處。圓缺諸根。重重無盡。三世一切。主臣文武。男女老幼。或修或否。或正或邪。諸凡夫人。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em">論曰。或問云。人何嘗來應乎。不變化者。人之常也。變而能應。復有幾乎。吾聞趙顏見。畫上畵一美人甚好。顧盼久之。畫工之笑其癡。紿之曰。君知其名乎。百日喚真真。則自畫中出而為人。顏如其言。果出而為人。既生子矣。因友議其妖。美人攜子入畫。畫中遂有二人。儀徵歲荒。城外一僧寺斷炊。僧敲魚念佛不綴。縣令耳中便聞魚聲。久而疑其何來。尋聲至寺。遂布施焉。善妙女追師海上。祝曰。我心若誠。箱即自到。投箱於海。風鼓其波。箱躍上師舟。女即自誓。隨師護法。投身入海。頃刻化為龍。護舟海行。至外國。顯靈護法。古有孝子。夫婦同入林。禱曰。有木可雕二老像。木即自動。一木果動。遂取雕之。像甚靈。有僧募緣。至一門首。主人曰。師能擊土中鐘有聲。我即施。擊之。應手鏗然。一女子有所思。凝神便往。遂為其人生一子。而自<span class='corr'>己</span>未嘗離母。二童子夾水各行。甲持刀向乙曰。吾殺汝。乙即首落。甲即刀赤。官訊無情實。戽水令乾。泥上有履跡。如甲之足。而甲初未涉。衣履不濕。明皇幸蜀。見一太守生祠。詢其名。知此人深受國恩。新反向賊。命侍衛以千牛刀斷像首。此人千里外。頭即無故墮地。一孝廉赴京試。路寓僧舍。夜未明。僧祭其祖。孝廉魂遊其間。登其座食其二棗。唄聲在耳。忽驚醒。口有棗味。起視僧供。實缺二棗。孝子母。因有人到。不能自呼其子。急而齩指。子即心痛自歸。一尺之鏡。現千里影。鏡不加大。影不加小。道場玲瓏。法界無外。結之以顯無遮。非以結而為遮也。且一切法事。縱橫利益。心無情量。則來會者。亦貫徹三心。非思量分別之所能到。然乎。答。總是總。別是別。離此二途。另道一句來。</p>
<p style="margin-left:1em;text-indent:-1em"><span class='note-inline'>(法師向外立。助表云)</span>一心奉請。一真法界。映現十方。重重無盡。三世一切。天攝人攝。鬼畜所攝。卵胎濕化。諸阿修羅。主臣男女。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。正表云)</span>一心奉請。一真法界。映現十方。重重無盡。三世一切。勝劣諸通。種種非人。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。助表云)</span>一心奉請。一真法界。映現十方。重重無盡。三世一切。財食多寡。九品異同。橫死輕生。游魂滯魄。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。正表云)</span>一心奉請。一真法界。映現十方。重重無盡。三世一切。依地依水。依火依風。依木依空。巨細旁生。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。一真法界。映現十方。重重無盡。三世一切。有閒無閒。正寄遊增。一十八獄。三十六獄。一百八獄。諸獨孤獄。諸苦眾生。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。正表云)</span>一心奉請。一真法界。映現十方。重重無盡。三世一切。捨報受報。七七日內。七死七生。中有之身。各及眷屬。惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。主法隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。助表云)</span>一心奉請。一真法界。映現今時。圓滿道場。上下八方。稱心量處。重重無盡。三世一切。壇廟園林。山水橋道。鄉城井市。大小諸神。主日主夜。值事值方。為主為佐。若男若女。奉職諸靈。各及眷屬。惟願不違本性。現人天身。此日今時。來趨法會○<span class='note-inline'>(鳴磬振鈴。問訊。同初位。主法隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。正表云)</span>一心奉請。一真法界。映現當機。某甲。某甲。受度之靈。各及眷屬。</p>
<p style="margin-left:1em;text-indent:-1em"><span class='note-inline'>(二表次第讀人名。勿錯勿落)</span>惟願不違本性。現人天身。此日今時。來趨法會○<span class='note-inline'>(鳴磬。振鈴。問訊。同初位。主法隨機運想。二表散華。同初位)</span>。</p>
<p style="margin-left:1em;text-indent:-1em"><span class='note-inline'>(法師向外立。助表云)</span>一心奉請。一真法界。映現道場。依戀真宗。未蒙解脫。與善知識。宿有妙緣。證道未滿。本願常存。諸品真靈。各及眷屬。</p>
<p style="margin-left:1em;text-indent:-1em"><span class='note-inline'>(二表次第誦名。勿錯勿落)</span>惟願不違本性。現人天身。此曰今時。來趨法會○<span class='note-inline'>(鳴磬。振鈴。問訊。同初位。法師隨機運想。二表散華。同初位)</span>。</p>
<p style="margin-left:1em">論曰。此二位。以人多為妙。陪位亦同正度。面面齊平。方成法界。勿草率也。</p>
<p style="margin-left:1em;text-indent:-1em"><span class='note-inline'>(正表云)</span>上來召請。下堂凡聖。列位神靈。無<span class='corr'>央</span>數眾。或幽或顯。各不相知。匪仗密言。何能畢集。我佛如來。有召請真言。謹當宣誦。</p>
<p class="dharani" style="margin-left:1em;text-indent:-1em">唵　什伐囉　俱胝　阿揭吒　尾揭吒　娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。此七趣中有當機陪位。一切諸露。或有根劣未諳法則。却住一面。未入淨道樓閣之中。或有鈍根未復人形。難親法侶。承斯呪力盡復人天身。上昇樓閣)</span>。</p>
<p style="margin-left:1em;text-indent:-1em"><span class='note-inline'>(助表云)</span>願因秘密。來集道場。法侶真誠。親身問訊。</p>
<p style="margin-left:1em;text-indent:-1em"><span class='note-inline'>(主法向上。白云)</span>三寶恩靈。親垂拯濟。為度羣品。現坐道場。既諸天有大赦之文。豈下地無出身之路。惟恐眾生根鈍。識猶困而未舒。眾生孽深。機現前而不赴。須憑偈呪。大顯神威。必盡換空中之鉤鎖索鈴。方來歆會上之燈塗果樂。仰勞大眾。同助圓音。我佛威光。一時全現<span class='note-inline'>(大眾鳴魚。同誦偈呪)</span>。</p>
<p style="margin-left:1em">論曰。鉤鎖索鈴。度生之四寶也。而為世間之四物所拘。則不能入佛法門。故須脫換。</p>
<p>若人欲了知。三世一切佛。應觀法界性。一切惟心造。</p>
<p class="dharani" style="margin-left:1em"><span class='note-inline'>(三遍)</span>唵　伽羅帝耶　娑訶<span class='note-inline'>(四十九遍)</span>○<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。苦難眾生。聞此音聲。悉皆感悟。猶如斷索。一振而開地獄鉤鎖。紛紛脫落。諸地獄門。豁然自開。其中苦事。一切不現。音聲飛入。咸復本心。互相告報。來趨法會。七趣苦倫。亦復如是。冥熏顯益。同遊道場)</span>。</p>
<p style="margin-left:1em;text-indent:-1em"><span class='note-inline'>(正表云)</span>亘古亘今。際天際地。<span class='corr'>已</span>悉行於號召。曾不棄於幺微。故凡居有性之倫。盡優入無遮之會。至於奇殃堅毒。邁越尋常。雖令自便於此時。猶或未通於前路。趺足於嶮巇之地。縻身於幽暗之鄉。若此多根。何由善達。再憑秘密之力。顯示光明之幢。將徹照於昏衢。冀無失措。俾安行於直道。迅速知歸。惟爾陰靈。悟茲方便。我佛如來。有開道路真言。謹當宣誦。</p>
<p class="dharani" style="margin-left:1em;text-indent:-1em">唵　鉢那弭矃　婆伽縛帝　慕賀野　慕賀野　惹孽慕賀矃　娑縛訶<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。三途惡趣。劇苦眾生。惡業所障。迷失道路者。承此呪力。障礙全除。咸能履蹈坦途。欣然起會也)</span>。</p>
<p style="margin-left:1em;text-indent:-1em"><span class='note-inline'>(助表云)</span>六凡類多。極顯迷而俱至。三尊威重。諒畏愛之兼懷。非憑方便。慰悅眾心。恐或逡巡。<span class='corr'>卻</span>退一面。及宣密語。以被前機。冀頓忘驚怖之情。俾咸獲安詳而住。我佛如來。有離怖畏真言。謹當宣誦。</p>
<p class="dharani" style="margin-left:1em;text-indent:-1em">唵　怛你也他　伐帝陀矃　陀囉枳　俱盧度盧銘　莎訶<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。七趣中劣弱眾生。雖至法會。惡業為之隱障。內心虗怯。今承呪力。即得身心安泰。無所畏怯)</span>。</p>
<p style="margin-left:1em;text-indent:-1em"><span class='note-inline'>(正表云)</span>光明法事。圓滿道場。霑一塵一滴之恩。有徹始徹終之益。故入會者。悉現作人天之相。而受供者。必同其體貌之安。利根者。心境<span class='corr'>已</span>融。障重者。形神未改。再興方便。請悟真常。但勿執滯其因緣。便得銷鎔夫眾報。空華水月。倐死倐生。鏡影珠光。為男為女。今當瞻仰三寶。諦想真言。破身命二見之崎嶇。自耳目六根之通利。我佛如來。有開咽喉真言。謹當宣誦。</p>
<p class="dharani" style="margin-left:1em;text-indent:-1em">唵　吉利　鳩摩唎　咻[口*留]咻[口*留]　[口*叉][口*留][口*叉][口*留]　莎訶<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。七趣眾生。形容乖異者。承此呪力。悉皆圓滿通利。身心無障。堪受妙供)</span>。</p>
<p style="margin-left:1em;text-indent:-1em"><span class='note-inline'>(助表云)</span>不於其中起分別。是故此處最吉祥。諸法本空。豈有我人之相。此心無黨。何分恩怨之情。由不了外境之非他。故妄認此身之為<span class='corr'>己</span>。於是更相爾汝。各立封疆。因意地之稍違。及言詞之靡順。悻然變色。遽興非理之嗔。忽爾生冤。遂起無根之謗。其有處豪貴而輕孤寡。恃長上而虐卑微。侵鄰翁之地。以廣新居。奪市人之財。以充<span class='corr'>己</span>帑。妄肆鞭笞之酷。濫加獄訟之冤。怙勢陵人。瞞心昧義。甘血肉而資口腹。罔念傷生。興呪詛以干鬼神。豈逃論對。於是更相責報。無有<span class='corr'>已</span>時。皆緣釁起於一端。遂使禍延於多劫。今則三尊普會。六趣咸臻。將同稟於真修。必先袪於宿憾。忍心一發。辱境何存。念冤讐本我姻親。視男女皆我父母。全消結限。各起深歡。袂屬裾聯。直取菩提之路。心開意解。咸登解脫之場。無或誤於良時。宜自求於多益。我佛如來。有解冤結真言。謹當宣誦。</p>
<p class="dharani" style="margin-left:1em;text-indent:-1em">唵　三多囉　佉多莎訶<span class='note-inline'>(大眾鳴魚。同念四十九遍。畢。鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。六道羣生。無始以來。常積冤結。今因呪力。咸起歡心。一時消釋。轉相親愛)</span>。</p>
<p style="margin-left:1em;text-indent:-1em"><span class='note-inline'>(正表云)</span>六趣之身不同。並多濁惡。三途之報最苦。咸背清涼。法筵雖遇。垢習猶存。不教洗滌夫身心。何得從容而解脫。性水寬涵。自全身之光潔。慧風披拂。可即念以開明。無或疑回。必應前進<span class='note-inline'>(鳴磬。振鈴。一問訊)</span>。</p>
<p><span class='note-inline'>(列架奉浴。如上堂式。從容引導。奉至浴壇。安架案上。鳴引磬。問訊)</span>。</p>
<p style="margin-left:1em;text-indent:-1em"><span class='note-inline'>(正表云)</span>湢室宏開。極十方而齊入。溫泉滿注。本一脈之周流。葢隨所念而顯功德寶池。亦任所之而為涅槃雲海。泠然一水。宛爾三熏。盡亡業累之相關。豈生煩惑。即此根塵之現在。不礙真如。請悟徹夫水因。試宣明乎妙觸。我佛如來。有沐浴真言。謹當宣誦。</p>
<p style="margin-left:1em;text-indent:-1em"><span class='note-inline'>(二表散華於浴池盆。誦云)</span>。</p>
<p class="dharani" style="margin-left:1em;text-indent:-1em">唵　底沙底沙　僧伽莎訶<span class='note-inline'>(鳴磬。振鈴。灑淨)</span></p>
<p style="margin-left:1em;text-indent:-1em"><span class='note-inline'>(法師想。此之浴池。七寶所成。寬廣嚴淨。無量羣靈。入中沐浴)</span>○<span class='note-inline'>(放鉤。垂帳。別燒一炷香)</span>。</p>
<p style="margin-left:1em;text-indent:-1em"><span class='note-inline'>(法師等。蒲團上小坐。候香過二寸。二表先鳴引磬云)</span>我佛如來。有治衣真言。謹當宣誦。</p>
<p class="dharani" style="margin-left:1em;text-indent:-1em">唵　㫊暮伽　[寧*立][多*也]　縛塞室隸　主魯主魯　娑縛訶<span class='note-inline'>(鳴磬。振鈴。燒紙緞一百四十分。呪畢。鳴引磬。向上問訊)</span></p>
<p style="margin-left:1em;text-indent:-1em"><span class='note-inline'>(主法起立。問訊。正表乃白云)</span>入室而悟圓通。聖哉一水。澡身而獲清淨。美矣諸根。由親承佛力之加。俾悉返人形之正。同然一會。泯彼千差。將親近於法筵。故莊嚴乎盛服。天衣泯縫。寶性流光。從此從容法席。何慚凡聖之同堂。即請趨赴前途。同入光明之一際<span class='note-inline'>(鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(法師想。七趣含靈。皆承法力。化作人天形相。顏貌端正。衣服莊嚴。整頓威儀。將趨法會。浺瀜退讓。盡無爭心)</span>。</p>
<p style="margin-left:1em">論曰。治衣真言。實為最要。既以奉之下堂。故先於上堂補錄之。良以凡聖同靈。悉仗真言而待用。以紙代帛。以帛代衣。妙用天然。何虗何實。故得長短裁量而悉稱。一多自在而無拘。十彩交參。五銖並貴。得此而福慧之光愈足。失此而供養之心未圓也。至於上下堂。皆分兩池。似乎於上堂中。反多此痕迹。然細思之。亦不為多。我心未安。何得謬稱安心竟。必使毫髮無憾。自然覓心了不可得也。</p>
<p style="margin-left:1em">論主頌曰。春光漸欲透蓬廬。竹樹洽然點太虗。一幅畫圖天不夜。夕陽明月挂燈初。</p>
<p style="margin-left:1em;text-indent:-1em"><span class='note-inline'>(引架至淨道。如上堂式)</span>○<span class='note-inline'>(須用大黑牌。上書六道羣生受度亡靈。立此牌前。依位勿亂。參禮三寶)</span>。</p>
<p style="margin-left:1em;text-indent:-1em"><span class='note-inline'>(正表高聲讀牌一遍　鳴大磬三聲。振鈴一次)</span>。</p>
<p style="margin-left:1em;text-indent:-1em"><span class='note-inline'>(正表云)</span>咨爾六凡。同然一會。孰分彼此。何閒冤親。以能承法力之提持。故得體施懷之平等。將趨盛席。必習真儀。淨相對之根塵。秉無作之歸戒。當由正轍。可蹈大方。宜端列於後先。將竦聞於戒飭。</p>
<p style="margin-left:1em;text-indent:-1em"><span class='note-inline'>(法師想。六道羣生。序云立淨道上。猶如雲海)</span>。</p>
<p style="margin-left:1em;text-indent:-1em"><span class='note-inline'>(助表云)</span>維爾羣靈。將歸三寶。身儀必肅。心口當清。淨罪惑因。了真空義。根塵寂爾。性相泠然。</p>
<p style="margin-left:1em;text-indent:-1em"><span class='note-inline'>(正表云)</span>我今奉為法界。六道一切羣生。普令清淨六根三業。佛有真言。謹當宣誦。</p>
<p class="dharani" style="margin-left:1em;text-indent:-1em">唵　薩網婆縛　薩婆達麼　薩網婆縛　述摩含<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。六道羣生。三業六根。各獲清淨。無有一毫染礙)</span>。</p>
<p style="margin-left:1em;text-indent:-1em"><span class='note-inline'>(正表云)</span>羣靈無始劫。六道長飄零。今日以何緣。法中蒙解脫。將親三寶眾。虔爇爐中香。一點表真誠。慈悲為攝受。我今為六道一切羣生。然香達信。佛有真言。謹當宣誦。</p>
<p class="dharani" style="margin-left:1em;text-indent:-1em">唵　什伐㗚　多末尼　阿鉢囉句吒　蘇破囉尼毗迦知　虎[合*牛]<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。香雲如海。普熏三寶聖賢之前。為六道眾生。通達信心。無不周遍)</span>○<span class='note-inline'>(此時主表案。皆轉而向上)</span>。</p>
<p style="margin-left:1em;text-indent:-1em"><span class='note-inline'>(主表迴身向內。二表云)</span>羣靈在列。三業無塵。入一乘門。投三寶地。發清淨念。起宿世根。將欲歸依。先行奉請。</p>
<p style="margin-left:1em;text-indent:-1em"><span class='note-inline'>(正表云)</span>至心歸命請。盡虗空遍法界。十方三世佛陀耶。</p>
<p style="margin-left:1em;text-indent:-1em"><span class='note-inline'>(助表云)</span>井諸眷屬。</p>
<p style="margin-left:1em;text-indent:-1em"><span class='note-inline'>(正表云)</span>至心歸命請。盡虗空遍法界。十方三世達磨耶。</p>
<p style="margin-left:1em;text-indent:-1em"><span class='note-inline'>(助表云)</span>并諸眷屬。</p>
<p style="margin-left:1em;text-indent:-1em"><span class='note-inline'>(正表云)</span>至心歸命請。盡虗空遍法界。十方三世僧伽耶。</p>
<p style="margin-left:1em;text-indent:-1em"><span class='note-inline'>(助表云)</span>并諸眷屬。</p>
<p style="margin-left:1em;text-indent:-1em"><span class='note-inline'>(正表云)</span>我今為六道羣生。召請三寶。佛有真言。謹當宣誦。</p>
<p class="dharani" style="margin-left:1em;text-indent:-1em">南無三滿多　母陀喃　唵　烏佐鉢囉諦　賀多諦　薩縛達多　孽多　俱舍冐地　唵　娑哩野沒哩　布羅迦也　莎訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。三寶聖賢。雲集座前。證明作法)</span>。</p>
<p style="margin-left:1em;text-indent:-1em"><span class='note-inline'>(助表云)</span>法界六道。一切羣靈。當機受度。陪位之倫。各住壇前。少待。法師登座。傳宣光明戒法。必使汝等。入佛法流。參預座席。</p>
<p style="margin-left:1em;text-indent:-1em"><span class='note-inline'>(二表同高聲云)</span>菩提妙光遍莊嚴。隨所住處常安樂<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(立座向外。敷凡置尺。法師拈香升座。二表侍立。法師鳴尺云)</span>一心不動。萬法本閒。方寸靈臺。三寶具足。心光明處。則為佛矣。知離為法。成就佛輪。和合為僧。宏敷法用。以解脫心。行解脫行。至解脫處。不離一心。而有三寶。故曰。自歸於佛。自歸於法。自歸於僧也。自性不歸。無所歸處。雖然。汝等於平等光中。忽然不覺而有自<span class='corr'>己</span>。始從三細。引生六麤。所謂業相轉相現相。智相相續相執。取相計名字相。起業相業繫苦相。隨流入麤。焉知本妙。特以此一心威光。終不自滅。故於法界中。應機而現佛法僧寶。現此名相三寶者。將以引出心中一體三寶而<span class='corr'>已</span>。三寶顯現。非外非中。三寶融通。非他非自。三寶常住。非滅非生。三寶圓涵。非三非一。見此者。悟此者。修此者。證此者。<span class='corr'>坦</span>然正宗。遠離魔外。汝等既以因緣。得赴道場。當知汝等心中三寶還為汝等說法。</p>
<p style="margin-left:1em;text-indent:-1em"><span class='note-inline'>(法師鳴尺云)</span>我今為汝等。奉行歸依。俾宿世善根之人。由此成熟。都未發心之人。於此植基。汝等當知。三寶名字。超越人天。歸依之心。直至等覺。是新伊字。非舊藥方。趨十善者之所不能知。習不動者之所不能行。今為汝等。仗三寶光明。行此勝事。葢以汝等本具一體三寶。是能感之因。諸佛現證一體三寶。是能應之緣。唯感應之道交。故解脫之機顯矣。汝當肅靜。閉目澄神。隨我所言。三尊現在。</p>
<p style="margin-left:1em;text-indent:-1em"><span class='note-inline'>(法師鳴尺云)</span>我弟子某甲。從於今生。直至佛身。歸衣佛。歸依法。歸依僧<span class='note-inline'>(三遍○每句眾和)</span>。</p>
<p style="margin-left:1em;text-indent:-1em"><span class='note-inline'>(法師鳴尺云)</span>上來授汝三歸<span class='corr'>已</span>竟。更加三結。令法圓滿。</p>
<p style="margin-left:1em;text-indent:-1em"><span class='note-inline'>(法師鳴尺云)</span>我弟子某甲。歸依佛竟。歸依法竟。歸依僧竟。<span class='note-inline'>(三遍○每句眾和)</span>。</p>
<p style="margin-left:1em;text-indent:-1em"><span class='note-inline'>(法師鳴尺云)</span>汝等既<span class='corr'>已</span>歸依三寶。為佛弟子。應當發明菩薩心地。以為成佛之本。然心鏡空明。本無一物。從心現相。全相是心。將欲寶性光明。開三學之始。必使靈臺清淨。無一點之污。故入壇場。先當懺悔。華言悔過。佛語懺摩。華梵雙彰。名懺悔也。自悔<span class='corr'>己</span>愆。乞三寶忍受。故有懺悔之名矣。清淨壇場。全從心現。心無形相。罪福皆空。即汝一心。是懺罪之處也。理表正觀。事兼助行。正助交映。法不偏枯。以一真心。投誠改過。是懺悔之法也。至懺悔之位。下起六凡。上至等覺。心光未滿。即是愆尤。應對佛前。披陳愧謝。即此懺悔。義攝無邊。不煩廣說矣。我今為汝等。依大乘經懺悔之法。恭行懺悔。汝等各宜淨身口意。於念念中。得見普賢菩薩。及十方佛。切當至心。隨我所說。</p>
<p style="margin-left:1em;text-indent:-1em"><span class='note-inline'>(法師唱云)</span>往昔所造諸惡業。皆由無始<span class='corr'>貪</span>嗔癡。從身語意之所生。一切我今皆懺悔<span class='note-inline'>(三遍○每句眾和)</span>。</p>
<p style="margin-left:1em;text-indent:-1em"><span class='note-inline'>(法師鳴尺云)</span>一切眾生。本來平等。幻熏成種。各各互殊。或如來種。或緣覺種。或聲聞種。或不定種。乃至外道闡提種性。今入洪爐。咸歸一火。瓶盤釵釧。悉是金也。況十方如來。齊坐道場。萬聖千靈。慈光共護。慧因所熏。成就最上。種種放下。圓現一真。觀諸如來。十方世界。真靈位業。性相玲瓏。如鏡中燈。如燈中鏡。真心涵現。任色任空。凡聖有無。泠然顯現。無復可說。是菩提心。汝等能發此菩提心否。<span class='note-inline'>(眾答。<span class='corr'>已</span>發)</span>發此心時。十方諸佛。為汝歡喜。是成佛本。度眾生因。歷劫多生。終無變滅。然大方廣佛華嚴經云。利發心時。便成正覺。豈以漸圓。鈍置汝乎。三寶現前。為汝作證。</p>
<p style="margin-left:1em;text-indent:-1em"><span class='note-inline'>(法師鳴尺云)</span>雖然。實處皆空。頭頭是道。事能顯理。法法皆心。從一門現無量門。即一位涵一切位。要以誓願。免落空亡。起行填之。大悲量滿。發菩提心者。無自畫也。當隨我語。對佛披陳。</p>
<p style="margin-left:1em;text-indent:-1em"><span class='note-inline'>(法師唱云)</span>眾生無邊誓願度。煩惱無盡誓願斷。法門無量誓願學。佛道無上誓願成<span class='note-inline'>(三遍○每句眾和)</span>。</p>
<p style="margin-left:1em;text-indent:-1em"><span class='note-inline'>(法師鳴尺云)</span>既發勝心。堪膺妙戒。扼六度之要。開萬行之原。眾病咸醫。諸苦盡脫。戒者止也。止惡行善。止麤行妙。故無惡不斷。無善不修。無生不度。戒名三聚。此之謂也。戒以光明為體。仍以光明為用。用不離體而體常圓。體不離用而用恒淨。汝心有戒。吾為顯之。奉行羯磨。諦聽作法。</p>
<p style="margin-left:1em;text-indent:-1em"><span class='note-inline'>(法師鳴尺云)</span>汝佛子諦聽。汝等今於我所。乞受一切菩薩學處。一切菩薩淨戒。所謂攝律儀戒。攝善法戒。饒益有情戒。此諸學處。此諸淨戒。過去一切菩薩。<span class='corr'>已</span>受<span class='corr'>已</span>學<span class='corr'>已</span>解。<span class='corr'>已</span>行<span class='corr'>已</span>成。未來一切菩薩。當受當學當解。當行當成。現在一切菩薩。今受今學今解。今行今成。當來作佛。汝等從今生至佛身。於其中間。不得犯。能持否。<span class='note-inline'>(眾答能持)</span>此是第一番羯磨<span class='corr'>已</span>成。十方世界。妙善戒法。由心業力。悉皆震動。</p>
<p style="margin-left:1em;text-indent:-1em"><span class='note-inline'>(法師鳴尺云)</span>汝等云云。至能持否。<span class='note-inline'>(眾答能持)</span>此是第二番羯磨<span class='corr'>已</span>成。十方世界。妙善戒法。於虗空中。如雲如葢。覆汝頂上。</p>
<p style="margin-left:1em;text-indent:-1em"><span class='note-inline'>(法師鳴尺云)</span>汝等云云。至能持否。<span class='note-inline'>(眾答能持)</span>此是第三番羯磨<span class='corr'>已</span>成。十方世界。妙善戒法。從汝頂上。流入身心。充滿正報。永為佛種。</p>
<p style="margin-left:1em;text-indent:-1em"><span class='note-inline'>(法師鳴尺云)</span>上來為汝等。三宣羯磨。傳授戒法。作法<span class='corr'>已</span>成。是名得戒。</p>
<p style="margin-left:1em;text-indent:-1em"><span class='note-inline'>(法師鳴尺云)</span>汝等佛子。依憑三寶。發無作戒。親聞羯磨。結成善業。宜應自此。堅固護持。於一切時。勿令有犯。寧有戒死。不無戒生。今當更為汝等。重宣梵網經。菩薩心地品中。十重波羅夷。以彰持犯之相。切須善學。敬心奉持。</p>
<p style="margin-left:1em;text-indent:-1em"><span class='note-inline'>(法師鳴尺云)</span>佛言。佛子。若自殺。教人殺。方便殺。讚歎殺。見作隨喜。乃至呪殺。殺因。殺緣。殺法。殺業。乃至一切有命者。不得故殺。是菩薩。應起常住慈悲心。孝順心。方便救護一切眾生。而反自恣心快意殺生者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自盜。教人盜。方便盜。呪盜。盜因。盜緣。盜法。盜業。乃至鬼神有主物。劫賊物。一切財物。一鍼一草。不得故盜。而菩薩應生佛性孝順心。慈悲心。常助一切人生福生樂。而反更盜人財物者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自婬。教人婬。乃至一切女人。不得故婬。婬因。婬緣。婬法。婬業。乃至畜生女。諸天鬼神女。及非道行婬。而菩薩應生孝順心。救度一切眾生。淨法與人。而反更起一切人婬。不擇畜生。乃至母女姊妹。六親行婬。無慈悲心者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自妄語。教人妄語。方便妄語。妄語因。妄語緣。妄語法。妄語業。乃至不見言見。見言不見。身心妄語。而菩薩常生正語正見。亦生一切眾生正語正見。而反更起一切眾生邪語邪見邪業者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自酤酒。教人酤酒。酤酒因。酤酒緣。酤酒法。酤酒業。一切酒不得酤。是酒。起罪因緣。而菩薩應生一切眾生明達之慧。而反更生一切眾生顛倒之心者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。口自說在家出家菩薩。比丘比丘尼罪過。教人說罪過。罪過因。罪過緣。罪過法。罪過業。而菩薩聞外道惡人。及二乘惡人。說佛法中非法非律。常生慈心。教化是惡人輩。令生大乘正信。而菩薩反更自說佛法中罪過者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自讚<span class='corr'>己</span>毀他。亦教人讚<span class='corr'>己</span>毀他。毀他因。毀他緣。毀他法。毀他業。而菩薩應代一切眾生受加毀辱。惡事向自<span class='corr'>己</span>。好事與他人。若自揚<span class='corr'>己</span>德。隱他人好事。令他人受毀者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自慳。教人慳。慳因。慳緣。慳法。慳業。而菩薩見一切貧窮人來乞者。隨前人所需。盡皆施與。而菩薩以惡心嗔心。乃至不施一錢一鍼一草。有求法者。不為說一句一偈一微塵許法。而反更罵辱者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自嗔。教人嗔。嗔因。嗔緣。嗔法。嗔業。而菩薩應生一切眾生善根無爭之事。常生慈悲心。孝順心。而反更於一切眾生中。乃至於非眾生中。以惡心辱罵。加以手打。及以刀杖。意猶不息。前人求悔。善言懺謝。猶嗔不止者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>若佛子。自謗三寶。教人謗三寶。謗因。謗緣。謗法。謗業。而菩薩見外道及以惡人。一言謗佛音聲。如三百矛刺心。況口自謗。不生信心孝順心。而反更助惡人邪見人謗者。是菩薩波羅夷罪。</p>
<p style="margin-left:1em;text-indent:-1em"><span class='note-inline'>(法師鳴尺云)</span>上來特為汝等。宣說十重戒相。應當奉持。如是用心。是為善行菩薩之道<span class='note-inline'>(下座。問訊。鳴磬。撤位)</span>。</p>
<p style="margin-left:1em;text-indent:-1em"><span class='note-inline'>(正表云)</span>法界六道一切羣靈。既獲淨戒。當須敬禮。現坐道場。三寶聖眾。方可前進。參預法席。我今稱揚三寶洪名。冀承威力。用為加被。</p>
<p style="margin-left:1em">南無現坐道場毗盧遮那佛　南無本師釋迦牟尼佛　南無垂光接引阿彌陀佛　南無當來下生彌勒尊佛</p>
<p style="margin-left:1em">南無大方廣佛華嚴經　南無妙法蓮華經　南無大佛頂首棱嚴經　南無金光明最勝王經　南無孔雀明王經</p>
<p style="margin-left:1em">南無文殊師利菩薩　南無普賢菩薩　南無地藏菩薩　南無觀世音菩薩　南無大勢至菩薩<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。六道羣生。既蒙三寶清淨光明。照其神識。恭敬作禮。次第序入。各依牌軸。齊立席前。猶未敢坐)</span>。</p>
<p style="margin-left:1em;text-indent:-1em"><span class='note-inline'>(正表云)</span>既稟律儀。斯為佛子。爰即六凡之質。獲承三寶之光。一處傾誠。俱時作禮。大欣此遇。慰滿於懷。將肅入於道場。更密資乎法力。我佛如來。有登壇真言。謹當宣誦。</p>
<p class="dharani" style="margin-left:1em;text-indent:-1em">唵　弭補攞　鉢頭摩　暮伽　跛囉縒囉　跛囉弭含覩　矩嚕嚕　莎縛訶<span class='note-inline'>(鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。一一含靈。精神不動。將依次就座)</span>。</p>
<p style="margin-left:1em;text-indent:-1em"><span class='note-inline'>(助表云)</span>芥子納須彌之山。毫端現寶王之剎。是謂不思議事。何關有所著心。唯大眾之善來。借良緣而入會。咸依位次。各攝威儀。我心空時諸法空。千品萬類皆微妙。我佛如來。有相應座真言。謹當宣誦。</p>
<p class="dharani" style="margin-left:1em;text-indent:-1em">唵　㰤暮伽　鉢頭摩　遜那隷　䭾囉䭾囉抳　漫拏隸　吽</p>
<p style="margin-left:1em;text-indent:-1em"><span class='note-inline'>(法師想。新來法子。承佛法力。各有稱身美座。重重無盡。於此廣博內壇。咸依次第。安然而坐)</span>。</p>
<p style="margin-left:1em;text-indent:-1em"><span class='note-inline'>(主法唱云)</span>種種不思議。願光涵眾生。百千萬億多。菩薩定中相。功德威神力。從一心地生。一切滿心期。全現如來藏。聞法而入位。侍坐於佛前。願以供養心。畢生求擁護。所作皆成辦。眷屬同往生飛身徧十方。方便救眾苦。</p>
<p style="margin-left:1em;text-indent:-1em"><span class='note-inline'>(法師又云)</span>汝等佛子。於光明中。現佛因緣。超然解脫。或發正慧。或證通明。或神力無邊。或精進不二。從今至佛。於其中間。念三寶恩。當勤擁護<span class='note-inline'>(鳴磬。振鈴。問訊。出)</span>。</p>
</div>
<p class='juan'>法界聖凡水陸大齋普利道場性相通論卷第五</p>
</div><!-- end of div[@id='body'] -->
</body></html>