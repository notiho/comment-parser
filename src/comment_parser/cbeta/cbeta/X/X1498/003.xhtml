<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />法界聖凡水陸大齋普利道場性相通論卷第三</p><p class="byline">淨業行人　咫觀　鄭應房</p>
<div class='div-other'><a id='mulu23' />
<p class='h1'>請聖　浴聖</p><p style="margin-left:1em"><span class='note-inline'>(浴有壇。扶旛架而徃。兩人護一架。先一人領路。次燈。次旛。次爐。次表白。次架。次主法。行至壇前。案上供旛架。設六供。浴畢。扶架還淨道。再安位也。壇前後二浴池。池外垂帳。有鈎鬚。池盛溫水。以潮腦鬱金栴檀末和之。池中再安一盆。盛熱水。亦以三物和之。盆中白巾十條。盆外青巾十條。兩池皆如是。巾長尺餘。盆徑數寸。池徑一尺餘。池以木為之。形正方。有飛來椅。帳另有架。罩於池外。每池一大几閣之。其淨道。用新布三匹為之。在內壇階下柵內。兩頭橫木縛定。橫木兩頭有柱。埋於地。旛架置布上。恐不穩。布下以几承之。使勿搖動。陪位無燈盤奉送之儀。而不妨有旛迎奉浴之事。為其中一類有緣。從此光明熏煉成熟。必不可少也)</span>。</p>
<p style="margin-left:1em">第二日四更。五更。</p>
<p style="margin-left:1em">論曰。浴池分二。判男女也。身有光明<span class='note-inline'>(諸天男女。初生即伶俐。光明覆身。不露形也。自徃衣樹取衣。彼此相見。儀表具足。如此勝妙。不及三寶萬分之一)</span>。體無障礙。悲心示現。有威有儀。合凡聖之通途。作古今之令則。固如是矣。丹霞劈佛。南泉斬貓。既入大同。何妨破見。然奇特非奇特。而平常亦非平常也。噫。知者幾人。</p>
<p style="margin-left:1em;text-indent:-1em"><span class='note-inline'>(法師入。表白同聲唱云)</span>至心歸命。十方法界。佛法僧寶。<span class='note-inline'>(一拜。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(正表執爐述偈曰)</span>妙香起處無所起。本來無物即真空。太虗周遍成香雲。不離真空現妙假。非有非空雙絕待。全遮全照不言中<span class='note-inline'>(不言中極佳)</span>。惟憑一念信心香。如法殷勤成供養。</p>
<p style="margin-left:1em">論曰。三觀甚鮮。而不宜多用。屢見之。則佛華委矣。即此留一二則。亦必蕩盡言語中之煙火氣。當知宗是教之宗。教是宗之教。勿使留一絲氣味。方能感格真靈矣。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有然香真言。謹當宣誦。</p>
<p class="dharani" style="margin-left:1em;text-indent:-1em">唵　室伐㗚　多末泥　阿鉢囉句吒　蘇破囉尼毗迦知　虎[合*牛]<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想香雲遍滿十方佛剎。一切聖賢。咸共護念)</span>。</p>
<p style="margin-left:1em">論曰。此處着人用心。真有死活之別。不止巧拙而<span class='corr'>已</span>。嗚呼。知音若遇。忍死待之。</p>
<p style="margin-left:1em;text-indent:-1em"><span class='note-inline'>(正表云)</span>觀心融法水。一念淨諸塵。依正悉光嚴。十方無障礙。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有灑淨真言。謹當宣誦。</p>
<p class="dharani" style="margin-left:1em;text-indent:-1em">唵　什伐囉　賒咩耶　[合*牛]癹　悉哩摩呬　娑訶<span class='note-inline'>(鳴磬振鈴)</span></p>
<p><span class='note-inline'>(表白散華淨道上。復以水灑淨道。法師想水所到處。即成結界。廣博嚴淨。出生光明樓閣雲。重重無盡)</span>。</p>
<p style="margin-left:1em;text-indent:-1em"><span class='note-inline'>(正表云)</span>稽首十方無上覺。空塵卷軸法音聲。菩薩羅漢祖師僧。淨土蓮華九品眾。世主仙儒通法界。明王八部聖威靈。天女神王入佛流。大士慈光同降監。</p>
<p style="margin-left:1em;text-indent:-1em"><span class='note-inline'>(正表云)</span>伏以非如非異。是為以佛眼觀。何聖何凡。此則與法界一。境與智寂。體兼用冥。函與葢以相成。水共波而不別。至若隨時啟教。為實施權。雖示現乎多門。皆發明乎此事。是以低頭合掌。酌水獻華。帝網中一一珠銜。佛鏡中層層燈現。本來無作。不妨有為。權實聖賢。空塵法脉。燦然星羅於法界。純乎雲集於淨邦。如此天然。悉成海會。不於其中起分別。是故此處最吉祥。冀凝睟以端居。即興慈而克享。</p>
<p style="margin-left:1em;text-indent:-1em"><span class='note-inline'>(助表同念)</span>施心乍啟。覺慧全通。恭事奉迎。願求早降<span class='note-inline'>(鳴磬。振鈴)</span>○<span class='note-inline'>(此時法師表白案。皆移而向外)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。清淨莊嚴。毗盧遮那。映現十方。蓮華剎海。重重無盡。盡虗空遍法界。三世一切。十身靈相。諸佛世尊。各及眷屬。<span class='note-inline'>(法師移步向中間。隨坐具一拜。施者一人隨後拜。四眾雖多。酌派一人拜。須誠潔者)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(法師想。十方諸佛。各乘蓮座。雲集而來。逼塞虗空。無少空處。應由乎感。感出於心。心心映現。非是別有)</span><span class='note-inline'>(每請一位。表白即散華於此一位小旛淨道前)</span>。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。大方廣佛。華嚴尊經。文殊本智。映現十方。一乘共教。及不共教。<span class='note-inline'>(共教即同。異教即別。不用別字。故改稱共不共)</span>大小乘教。人天乘教。依正說法。空塵出經。律論呪願。權實妙門。重重無盡。盡虗空徧法界。三世一切。正法輪海。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(法師隨機運想。表白散華。如初位)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。華藏莊嚴。世界海中。普賢行相。映現十方。圓頓一乘。中漸大乘。羊鹿小乘。位位互具。十信十住。十行十向。十藏十地。十願十定。十通十頂。三乘交互。九輪不淆。重重無盡。盡虗空遍法界。三世一切。賢聖僧寶。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(法師隨機運想。表白散華。同初位)</span>。</p>
<p style="margin-left:1em">論曰。三乘交互。謂菩薩中。有菩薩聲聞緣覺三人。聲聞中緣覺中。亦各具三。此涅槃義也。或疑後四中。無小教羅漢等名字。噫。名字雖無。心光涵現。現則全有。名字非無。一不是多。多恰是一。無是非是。無非不非也。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。華嚴性海。映現十方。重重無盡。盡虗空遍法界。譯宗律宗。懺宗密宗。相宗性宗。法華華嚴。禪宗淨土。三世一切。承先啟後。宏法度生。諸祖諸師。大善知識。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(法師隨機運想。表白散華。同初位)</span>。</p>
<p style="margin-left:1em">論曰。或謂華嚴法華非宗名。答。借教表宗耳。既台賢二字。不能通該一切剎之曲直兩宗。而三觀十[糸-八]等。又繁而不備。故即以所宏之法稱之也。若備言之。則曰法華宗。華嚴宗。宜也。今隨文氣。故略其詞。又且十宗。或有兼列兜率宗。瑜伽宗。般舟行。頭陀行。而無密譯性懺四宗者。今以密即瑜伽。律該頭陀。淨該般舟。華嚴宗該兜率也。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。華藏海中。大蓮華內。第十三重。正中塵剎。安樂世界。三輩九品。地及虗空。中邊一切。阿惟越致。重重無盡。盡虗空徧法界。十方三世。依教往生。諸上善人。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機運想。表白散華。同初位)</span>。</p>
<p style="margin-left:1em">論曰。何不依宗而依教也。以順文故。以教即是宗之教故。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。華嚴性海。映現十方。重重無盡。盡虗空徧法界。入佛知見。諸天上首。諸神上首。神化自在。種種妙嚴。三世一切。世間之主。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機運想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。華嚴性海。映現十方。重重無盡。盡虗空遍法界。入佛知見。助佛威靈。神通仙眾。雞園震旦。上上禪仙。三世一切了事仙人。性命諸宗。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機運想。表白散華。皆同初位)</span>。</p>
<p style="margin-left:1em">論曰。仙有三品五品九品之分。天仙上乘。其初心本。是以虗空為量。度眾生為心。不思議為境界。但顢頇籠統。有佛之願。無佛之智。才現心境。便不合宗。去一切種智。及無盡身無礙土。失之遠矣。仙佛合宗。妄人所說。則不可以訓。是故彼之性宗尚非宗。況彼之命宗乎。性不盡落十種邪修。然多分通三乘空。少分入邪。今之飛仙降筆。平視佛仙。多是此病也。然出格大人。隨機利導。竟有直通一乘頓教禪宗者。若命宗。則斷非佛知見也。或曰。果爾於了事下雙系兩宗。列之上堂。無乃妄語。答曰。斷非佛知見之品。而有佛知見之人。且彼既仙宗。則性必帶命。非但著意。即任意專修性宗。命必至也。雖學出格。而心跡亦單亦雙。如寶網珠。光影互在。不列之則<span class='corr'>已</span>。列則必兼。彼宗云。異路上得之。正路上守之。葢命宗修。則帶性而起者又多矣。但得了事。何妨性命。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。華嚴性海。映現十方。重重無盡。盡虗空遍法界。冥通道脉。三世一切。極品儒宗。理事專家。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機運想。表白散華。同初位)</span>。</p>
<p style="margin-left:1em">論曰。道脉即道統乎。曰。非也。道統乃理家一人之說。後世<span class='corr'>已</span>不行。既落去事。即非全相。今稱冥通。謂事亦通也。實事求是。不敢望文生義。抱殘守缺。上溯尼山。雖不中不遠矣。如馬步箭。廢一不可。競趨空宗而廢相。即非圓頓法門。佛之無礙且然。況儒家有規矩乎。</p>
<p style="margin-left:1em">論曰。或疑三寶中人。不能拜俗。應之曰。小教必拘。一乘無礙。</p>
<p style="margin-left:1em">論曰。或疑佛有毗盧文殊普賢字樣。今呂張周孔。何弗標名。答。佛標即一即多全性全相之名。仙儒兩家。無此規矩。今若挂一漏萬。則全非。若多列之。上堂必有濫。下堂必有屈。姑渾舉而兩處皆涵。乃為無縫衣也。且筆墨難窮。何人更僕。森羅海印。可悉數乎。彼台賢兩字。所以不用者。以不能通彼十方剎土也。何獨於仙儒而疑之。或曰。渾融可爾。性命理事。豈圓極之談乎。答曰。道家上乘仙。奮發初機。何殊學佛。入路錯耳。命之單修。彼宗判作小乘。但能入上品天仙不滯之機。一遇佛乘。必能迅轉。外道聞法。如良馬見鞭影而行。即其驗也。呂張透西來大意。熏發<span class='corr'>已</span>多。推之十方。猶如雨點。一真法界。變化無窮。一切如來。多有方便之身。內秘而外現。以引發彼。更不可測也。儒之一宗。本為佛老二氏之前茅。人類既安。六道分而教化漸備。人天兩乘。通三乘而為五。如來說法。有此名目也。但儒道兩家。為天上人間所滯。故往往不見本來。說法殊不快。佛說兩家語。略而未暢。後代之僧。任意尊卑。不識阿含羅漢光明諸天華嚴知識之妙境。高則空而荒。低則著而墮。不著一字。盡得風流。未見其人也。雖或<span class='corr'>已</span>通於本釋宗。明暢發揮。一說仙儒。心口支離。令二家不服。開口便錯。不接兩家機。故五乘之教。名存而用不現。空執五戒十善之板相。大不鮮也。天人與佛<span class='note-inline'>(天即道家。人即儒家)</span>。本一貫也。落二落三。不知同異。昏昏然死於知見。而不知所見之同異全非。良堪惋惜。水陸之會。實通此機。願內壇主伴。發真光明。照見一切眾生悲苦根由。劫劫生生。誓同解脫。乃不虗有今日事也。一念萬年。萬年一念。拈起來一根草。亦能殺人。亦能活人。噫。</p>
<p style="margin-left:1em">論曰。或問。皆不用名矣。而雞園之仙。隱而一現。水陸諸師。一一全露。何不一例耶。答曰。雞園之仙。優者入上。劣者入下。於上則呼之。下則否。葢不能現身等座。還以小種待之矣。至於水陸前賢。因與此土此會。因緣最切。非徧十方剎而舉此名也。一一呼之。庶感格從心。道場冥益耳。</p>
<p style="margin-left:1em">論曰。儒之理數。本出一家。宣聖不分。後人乃異。禪五教三。佛難一例。又何怪乎聖人之徒也。通者自通。塞者自塞。為上堂。為下堂。咫觀何所用心焉。孺子歌之矣。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。華嚴法海。映現十方。重重無盡。盡虗空遍法界。無邊威德。諸大明王。天將天神。神通自在。殷重護佛。大善女天。并諸眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機觀想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。助表云)</span>一心奉請。華嚴性海。映現十方。重重無盡。盡虗空遍法界。護法護國。護塔護寺。護僧護尼。護歸護戒。護宅護身。三世一切。道場內外。地及虗空秘密守護。諸大神王。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機觀想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外立。正表云)</span>一心奉請。華嚴性海。映現人中。普利聖凡。善修法度。重重無盡。盡虗空遍法界。十方眾會。水陸道場。訂正儀軌。尊者神僧。尊者淨住。僧者梁武皇帝。尊者誌公。尊者祐公。尊者英公。尊者佛印。尊者賾公。尊者蘇公。尊者楊公。尊者志磐。尊者蓮池。尊者洪源。三世一切。大善知識。各及眷屬。<span class='note-inline'>(儀同初位)</span>惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>○<span class='note-inline'>(主法隨機觀想。表白散華。同初位)</span>。</p>
<p style="margin-left:1em;text-indent:-1em"><span class='note-inline'>(主法向外中立。正表云)</span>上來奉請。上堂三寶。諸席聖賢。一念能通。威神畢集。加持秘密。罄寫真誠。我佛如來。有召請真言。謹當宣誦。</p>
<p class="dharani" style="margin-left:1em;text-indent:-1em">南無三滿多　母陀喃　唵　烏佐鉢囉諦　薩縛達多孽多　俱舍冐地　唵　娑哩野　沒哩布羅迦也娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。上堂列位聖神。普皆雲集。住淨道上。光明樓閣之中。輝華交映。無有纖毫障翳)</span>。</p>
<p style="margin-left:1em">論曰。今而後暢我生平矣。噫。急走過。</p>
<p style="margin-left:1em;text-indent:-1em"><span class='note-inline'>(助表云)</span>願因秘密。俱賜光臨。弟子虔誠。至心作禮<span class='note-inline'>(鳴磬振鈴)</span><span class='note-inline'>(同三拜)</span>。</p>
<p style="margin-left:1em;text-indent:-1em"><span class='note-inline'>(正表云)</span>金剛正體。豈非堅密之身。玉毫淨光。斯為真實之相。畢竟本來無垢。當知何處有人。是則開陳沐浴之門。為欲洗滌塵勞之類。冀迴蓮瞬。俯鑒葵傾。將奉導於聖儀。請前臨於溫室<span class='note-inline'>(共問訊。鳴磬。振鈴。本位一問訊。燈旛爐前引。表白次之。法師隨架至浴亭。安架於案上。鳴引磬。主法三拜)</span>。</p>
<p style="margin-left:1em;text-indent:-1em"><span class='note-inline'>(正表云)</span>蓮華藏海。當體圓成。流泉浴池。隨處顯發。湛湛兮八功德水。巍巍乎五分法身。須知諸佛。本不洗塵。為欲眾生。皆令離垢。將見受茲濯沐。夜月之印澄潭。現此威儀。明曦之昇遠漢。敬宣密語。請濯溫泉。用表法門。不壞世諦。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有沐浴真言。謹當宣誦。</p>
<p style="margin-left:1em;text-indent:-1em"><span class='note-inline'>(二表散華奉於池盆內。誦云)</span>。</p>
<p class="dharani" style="margin-left:1em;text-indent:-1em">唵　底沙底沙　僧伽娑訶<span class='note-inline'>(鳴磬振鈴灑淨)</span></p>
<p style="margin-left:1em;text-indent:-1em"><span class='note-inline'>(法師想此浴室七寶所成。廣博嚴淨。一切聖賢。順施者心。盡皆入浴)</span>○<span class='note-inline'>(放鉤。垂帳。另燒一炷香。法師等。皆於蒲團上小坐。候香過二寸。鳴引磬三聲。法師起立。問訊)</span>○<span class='note-inline'>(焚紙緞。用代佛衣)</span>。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有治衣真言。謹當宣誦。</p>
<p class="dharani" style="margin-left:1em;text-indent:-1em">唵　阿慕伽　[寧*立][多*也]<span class='note-inline'>(吝移)</span>縛塞室隸　主嚕主嚕　娑　縛訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(助表云)</span>沐如來金剛身。示同塵凡之法。著舍那珍御服。用嚴尊特之容。惟大聖之既臨。諒羣從之必至。是則星羅開士。霧擁聲聞。梵王執葢以當空。帝釋散華而布地。飛旛前導。鳴佩後隨。冀俯就於道場。用肅成於齋事<span class='note-inline'>(鳴磬。振鈴。鉤帳。上香。問訊。引導回內壇。仍安淨道上)</span>○<span class='note-inline'>(此時主表位。皆轉而向上)</span>。</p>
<p style="margin-left:1em;text-indent:-1em"><span class='note-inline'>(正表云)</span>惟聖賢之既至。慮几席之未嚴。照中道妙觀心。達法性無住本。全體顯發。當念出生。師子座盈滿虗空。寶光臺周遍國土。莫不高廣。悉有光明。仰冀慈悲。俯垂納處。我佛如來。有獻寶座真言。謹當宣誦。</p>
<p class="dharani" style="margin-left:1em;text-indent:-1em">唵　㰤慕伽　鉢頭摩遜那隸　陀羅陀羅尼　漫拏囉　吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想道場廣博嚴淨。無量寶座。周帀虗空。一切聖賢。安住其上)</span>。</p>
<p style="margin-left:1em;text-indent:-1em"><span class='note-inline'>(助表云)</span>信從心起。法逐緣興。此氣非木非空。現前即定即慧。雲涵樓閣之百億。葢覆世界之三千　此金色光。普映寶王座。以茲微供。達彼肫誠。洛誦靈文。益資勝用。我佛如來。有然香真言。謹當宣誦。</p>
<p class="dharani" style="margin-left:1em;text-indent:-1em">唵　阿㰤囉　阿㰤囉　薩縛苾地耶　陀囉布你底　娑[口*縳]訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想此香雲。出生無量七寶宮殿。供具衣服。妙樂妙香。甘露餚饍。於諸聖賢之前。一一奉供。無不周遍)</span>。</p>
<p style="margin-left:1em;text-indent:-1em"><span class='note-inline'>(正表云)</span>惟眾英之齊發。當萬行之莊嚴。是故信解以植立其本根。精進以扶疎其枝葉。既潤之以定水。又拂之以慧風。葢將顯無邊功德之林。即以表應念開敷之相。我佛如來。有獻華真言。謹當宣誦。</p>
<p class="dharani" style="margin-left:1em;text-indent:-1em">唵　阿㰤囉　阿㰤囉　薩縛苾地耶　陀羅布爾底　莎[口*縳]訶<span class='note-inline'>(鳴磬振鈴。二表於上堂各席。一一散華。畢)</span></p>
<p style="margin-left:1em;text-indent:-1em"><span class='note-inline'>(法師想所奉之華。出生七寶宮殿。珍妙瓔衣。天樂妙香甘露餚饍。種種供具。重重無盡。於各聖賢之前。一時奉供。無不周遍)</span>。</p>
<p style="margin-left:1em;text-indent:-1em"><span class='note-inline'>(助表云)</span>一滴能周法界。微塵<span class='corr'>已</span>淨纖毫。借茲寶潤之空明。以表真心之淨潔。列聖原無垢習。道場更挹清芳。不妨即事以明衷。自覺忘情而入妙。我佛如來。有灑淨真言。謹當宣誦。</p>
<p class="dharani" style="margin-left:1em;text-indent:-1em">唵　伐什囉　賒咩耶　吽癹　悉哩摩呬　娑訶<span class='note-inline'>(鳴磬。振鈴。二表持水。灑上堂各席)</span></p>
<p style="margin-left:1em;text-indent:-1em"><span class='note-inline'>(法師想水至一一座席。諸供養上。無不光潔)</span>。</p>
<p style="margin-left:1em;text-indent:-1em"><span class='note-inline'>(正表云)</span>奉延三寶。畢集諸天。<span class='corr'>已</span>安住於道場。將證明乎齋法。必因文疏。用達真誠。恭對披陳。願垂<span class='corr'>采</span>聽。</p>
<p style="margin-left:1em;text-indent:-1em"><span class='note-inline'>(主法二表皆跪。正表宣意旨。畢。鳴磬。振鈴。起)</span>。</p>
<p style="margin-left:1em;text-indent:-1em"><span class='note-inline'>(助表云)</span>仰投尊境。少露微忱。諒在大慈。能寬眾過。願徇輸忱之請。冀成曠濟之懷。惟福慧稍弱者。尚恐未聞。況罪愆極重者。何由可至。請梵王而肆赦。囑帝釋而垂恩。分差捷疾之倫。各任傳宣之事。盡同七趣。來會一時。放屠刀者。不愆其成佛之期。出阿鼻者。早化及金輪之眾。蛤天人光明朗朗。善妙龍福德巍巍。苟觸發乎真因。必圓成夫嘉遇。況十方如來。齊坐道場。豈一切眾生。不蒙解脫。當知音聲流布。即如來白毫全放之光。號令分頒。即含靈自性初還之日。敢祈威重。俯順機宜。不分內外中央。直使聖凡一際。重重變化。鉤召羣靈。脉脉真宗。玉成嘉會<span class='note-inline'>(鳴磬。振鈴。同三拜。問訊。出。鎖柵)</span>。</p>
</div>
<p class='juan'>法界聖凡水陸大齋普利道場性相通論卷第三</p>
</div><!-- end of div[@id='body'] -->
</body></html>