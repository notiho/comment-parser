<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu31' />法界聖凡水水大齋普利道場性相通論卷第七</p><p class="byline">淨業行人　咫觀　鄭應房</p>
<div class='div-other'><a id='mulu32' />
<p class='h1'>親祝上下堂</p><p style="margin-left:1em">第六日四更</p>
<p style="margin-left:1em;text-indent:-1em"><span class='note-inline'>(主法入。表白云)</span>至心歸命。十方法界。佛法僧寶<span class='note-inline'>(拜。鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法一一位拈香。畢　復位　白云)</span>我佛如來。有然香達信真言。謹當宣誦<span class='note-inline'>(主法自誦)</span>。</p>
<p class="dharani" style="margin-left:1em;text-indent:-1em">唵　室伐㗚多末尼　阿鉢羅句吒　蘇破囉尼　毗迦知　虎吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(二表退。留一香燈守門。主法向上三拜。遶三帀。陳願)</span>○<span class='note-inline'>(此。或默祝。或別撰文詞。乃是密意。勿令漏洩)</span>○<span class='note-inline'>(或時小坐蒲團。凝神再白)</span>。</p>
<p style="margin-left:1em;text-indent:-1em"><span class='note-inline'>(主師親祝<span class='corr'>已</span>畢。鳴磬。三拜)</span>。</p>
<p style="margin-left:1em;text-indent:-1em"><span class='note-inline'>(二表入侍。主法繞誦二十句偈文。二表低聲和之)</span>。</p>
<p><span class='note-inline'>(主舉)</span></p>

<div class="lg regular"><div class='lg-row'>一念相應<span class='corr'>已</span>畢生死苦　執消情盡心佛眾生空</div>
<div class='lg-row'>妙明真淨廣大圓鏡開　智慧發光洞照無邊際</div>
<div class='lg-row'>十二類生恒沙心鏡影　紛紜起伏變現於其間</div>
<div class='lg-row'>無盡三寶妙影亦現中　威神加被力用難思議</div>
<div class='lg-row'>寶鏡壇場逼塞虗空界　一道清淨殊勝妙莊嚴</div>
<div class='lg-row'>香雲華雨伎樂果燈塗　重重涉入一念心鏡裏</div>
<div class='lg-row'>鏡光照破十方并三世　驚起人天二乘及三乘</div>
<div class='lg-row'>神仙鬼畜萬影盡來歸　威聲震吼地獄齊開裂</div>
<div class='lg-row'>有大蓮華忽然而出現　無量佛子圍坐華臺鬚</div>
<div class='lg-row'>我乘此華演作佛事多　不動身心安住菩提鏡</div>
</div><p style="margin-left:1em;text-indent:-1em"><span class='note-inline'>(二表亦各誦一文。主法隨喜)</span>。</p>
<p style="margin-left:1em">信心銘<span class='note-inline'>(助默聽)</span></p>
<p><span class='note-inline'>(正舉)</span></p>

<div class="lg regular"><div class='lg-row'>至道無難　唯嫌揀擇　但莫憎愛　洞然明白</div>
<div class='lg-row'>毫釐有差　天地懸隔　欲得現前　莫存順逆</div>
<div class='lg-row'>違順相爭　是為心病　不識玄旨　徒勞念靜</div>
<div class='lg-row'>圓同太虗　無欠無餘　良由取捨　所以不如</div>
<div class='lg-row'>莫逐有緣　勿住空忍　一種平懷　泯然自盡</div>
<div class='lg-row'>止動歸止　止更彌動　惟滯兩邊　寧知一種</div>
<div class='lg-row'>一種不通　兩處失功　遣有沒有　從空背空</div>
<div class='lg-row'>多言多慮　轉不相應　絕言絕慮　無處不通</div>
<div class='lg-row'>歸根得旨　隨照失宗　須臾返照　勝却前空</div>
<div class='lg-row'>前空轉變　皆由妄見　不用求真　惟須息見</div>
<div class='lg-row'>二見不住　慎勿追尋　纔有是非　紛然失心</div>
<div class='lg-row'>二由一有　一亦莫守　一心不生　萬法無咎</div>
<div class='lg-row'>無咎無法　不生不心　能隨境滅　境逐能沈</div>
<div class='lg-row'>境由能境　能由境能　欲知兩段　元是一空</div>
<div class='lg-row'>一空同兩　齊含萬象　不見精麤　寧有偏黨</div>
<div class='lg-row'>大道體寬　無易無難　小見狐疑　轉急轉遲</div>
<div class='lg-row'>執之失度　必入邪路　放之自然　體無去住</div>
<div class='lg-row'>任性合道　逍遙絕惱　繫念乖真　昏沈不好</div>
<div class='lg-row'>不好勞神　何用疎親　欲取一乘　勿惡六塵</div>
<div class='lg-row'>六塵不惡　還同正覺　智者無為　愚人自縛</div>
<div class='lg-row'>法無異法　妄自愛著　將心用心　豈非大錯</div>
<div class='lg-row'>迷生寂亂　悟無好惡　一切二邊　良由斟酌</div>
<div class='lg-row'>夢幻空華　何勞把捉　得失是非　一時放却</div>
<div class='lg-row'>眼若不睡　諸夢自除　心若不異　萬法一如</div>
<div class='lg-row'>一如體玄　兀爾忘緣　莫法齊觀　歸復自然</div>
<div class='lg-row'>泯其所以　不可方比　止動無動　動止無止</div>
<div class='lg-row'>兩既不成　一何有爾　究竟窮極　不存軌則</div>
<div class='lg-row'>契心平等　所作俱息　狐疑淨盡　正信調直</div>
<div class='lg-row'>一切不留　無可記憶　虗明自照　不勞心力</div>
<div class='lg-row'>非思量處　識情難測　真如法界　無他無自</div>
<div class='lg-row'>要急相應　惟言不二　不二皆同　無不包容</div>
<div class='lg-row'>十方智者　皆入此宗　宗非延促　一念萬年</div>
<div class='lg-row'>無在不在　十方目前　極小同大　亡絕境界</div>
<div class='lg-row'>極大同小　不見邊表　有即是無　無即是有</div>
<div class='lg-row'>若不如此　必不須守　一即一切　一切即一</div>
<div class='lg-row'>但能如是　何慮不畢　信心不二　不二信心</div>
<div class='lg-row'>言語道斷　非去來今</div>
</div><p style="margin-left:1em;text-indent:-1em"><span class='note-inline'>(助舉)</span>金光明最勝王經大吉祥天女品<span class='note-inline'>(正默聽)</span>。</p>
<p style="margin-left:1em">爾時大吉祥天女。即從座起。前禮佛足。合掌恭敬。白佛言。世尊。我若見有苾芻。苾芻尼。鄔波索迦。鄔波斯迦。授持讀誦。為人解說是金光明最勝王經者。我當專心。恭敬供養。此等法師。所謂飲食衣服臥具醫藥。及餘一切所須資具。皆令圓滿。無有乏少。若晝若夜。於此經王。所有句義。觀察思量。安樂而住。令此經典。於贍部洲。廣行流布。為彼有情。<span class='corr'>已</span>於無量百千佛所種善根者。常使得聞。不速隱沒。復於無量百千億劫。當受人天種種勝樂。常得豐稔。永除饑饉。一切有情。恒受安樂。亦復值遇諸佛世尊。於未來世。速證無上大菩提果。永絕三塗輪迴苦難。世尊。我念過去。有瑠璃金山寶華光照吉祥功德海如來。應正等覺。十號具足。我於彼所。種諸善根。由彼如來慈悲愍念。威神力故。令我今日。隨所念處。隨所視方。隨所至國。能令無量百千萬億眾生。受諸快樂。乃至所須衣服飲食。資生之具。金銀瑠璃。硨磲碼碯。珊瑚琥珀。真珠等寶。悉令充足。若復有人。至心讀誦。是金光明最勝王經。亦當日日。燒眾名香。及諸妙華。為我供養彼瑠璃金山寶華光照吉祥功德海如來。應正等覺。復當每日於三時中稱念我名。別以香華。及諸美食。供養於我。亦當聽受此妙經王。得如是福。而說頌曰。</p>

<div class="lg regular"><div class='lg-row'>由能如是持經故　自身眷屬離諸衰</div>
<div class='lg-row'>所須衣食無乏時　威光壽命難窮盡</div>
<div class='lg-row'>能令地味常增長　諸天降雨隨時節</div>
<div class='lg-row'>令諸天眾咸歡悅　及以園林穀果神</div>
<div class='lg-row'>叢林果樹並滋榮　所有苗稼咸成就</div>
<div class='lg-row'>欲求珍財皆滿願　隨所念者遂其心</div>
</div><p style="margin-left:1em">佛告大吉祥天女。善哉善哉。汝能如是憶念昔因。報恩供養。利益安樂無邊眾生。流布是經。功德無盡。</p>
<p style="margin-left:1em;text-indent:-1em"><span class='note-inline'>(主法云)</span>事理相銜。十門圓備。鏡心互映。一道清虗。既粗通供養之忱。敢罄寫生平之願。聖凡同鑒。塵剎交輝。爰恭對乎法筵。用披呈乎積愫。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於第一義。心不驚動。若在道場。若出道場。常遊義天。光揚法脈。吉祥無礙。所向皆圓。功德莊嚴。不離本際。眷屬歡喜。咸入真宗。法界安平。盡未來際<span class='note-inline'>(悟第一義)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。先從歡喜。得入法門。即生善機。成就妙事。滅諸餘惡。永淨根株。一念入微。頓超諸境。以此四法。遊歷十方。事無量佛。無量菩薩。隨順方便。罄法源底。不留餘憾。盡未來際<span class='note-inline'>(自修)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以一念心。結蓮華種。棲神安樂。入品無疑。不退為因。不退為果。蟬聯化往。眷屬無邊。有願皆成。無機不達。金臺妙現。寶地親遊。從方便門。得究竟路。自度度他。盡未來際<span class='note-inline'>(往生淨土)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。戒根清淨。上品華成。智慧神通。咸超第一。分身入世。變化隨心。佛力加持。神天贊助。度生無礙。染累消亡。方便無窮。盡未來際<span class='note-inline'>(變化身入世)</span>。</p>
<p style="margin-left:1em;text-indent:-1em"><span class='note-inline'>(正云)</span>此以道場功德。迴向法界。願我及眾生。於一切願。以佛為宗。前劫多生。融於一念。惡願都滅。善願圓成。雜願消融。真願獨露。一切時處。願力現前。本願光中。眷屬成就。輾轉化度。盡未來際<span class='note-inline'>(決定願)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於佛法門。妙能隨喜。不飄不墜。亦無斟酌。但益眾生。悉使成就。但秉正見。悉使開明。但順善機。悉使增長。但尊正法。悉使流通。現自現他。現空現有。或示普到。或以光涵。一心隨喜。盡未來際<span class='note-inline'>(隨喜)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以變化身。於一切剎。廣行布施。凡有所求。悉滿其願。若應得。若不應得。先以定力照。次以慧力加。滿足彼懷。悉生歡喜。唯惡求者。必破析之。以作將來受施之地。殷勤給與。盡未來際<span class='note-inline'>(悉檀一)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以變化身。於含識前。知種種語。悉以愛語。而鉤攝之。或用法音。或用世音。或於大眾。或於隱微。或現身形。或無影響。凡諸苦樂未伸。情量未破。拘牽業報。留滯修途。錯信誤疑。悲歡過度。心中惶惶而無所慰。我皆慰之。盡未來際<span class='note-inline'>(悉檀二)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以變化身。於一切時。而行利益。若營俗務。若辦道場。福慧未圓。時機有錯。少人力。少物力。少財。少地。少法。少緣。舛錯多端。致成殃咎。我皆現彼一切所需。以足其用。麤妙咸充。盡未來際<span class='note-inline'>(悉檀三)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以變化身。於有情界。示形種種。為作伴侶。閙者寂者。蠢者靈者。鉅事細事。真緣妄緣。悉護彼心。賴我以濟。我為其身。事畢則去。時到又來。盡未來際<span class='note-inline'>(悉檀四)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以真實心。而運大悲。普拔諸苦。三塗四惡乃及人天。可說不可說。可見不可見。一切諸苦。悉使㧞濟。不以恩進。不以怨退。平等拯救。盡未來際<span class='note-inline'>(無量心一)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以真實心。而興大慈。普施安樂。若小若大。若暫若常。若權若實。若妙若麤。凡能受者。悉施以樂。由迹而神。利生弊滅。引入真宗。盡未來際<span class='note-inline'>(無量心二)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以真實心。而行大喜。凡有一善。或始發心。乃至功成。光滿法界。我當以盡虗空心量。而作歡喜。或顯現。或冥加。使彼有情。進力增崇。神識不惰。盡未來際<span class='note-inline'>(無量心三)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以真實心。而行大捨。凡諸含識。識未轉時。機未到時。舛錯交互。兩路未分。或餘妄習。或戀邪緣。不入真修。競生惡作。我雖明見普住其前。不生一念速疾之心。致增其苦。但以神光作無漏護。盡未來際<span class='note-inline'>(無量心四)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以智慧身。現虗空樓閣雲。重重高下。麤妙咸該。普令一切有情。神遊其際。或秉純心。升入妙境。或起雜想。退入麤境。雖有進止。但以精神。本自報身。仍居六道。但於報身上。入定入夢。入昏入醉。我皆以神力。攝入雲中。於諸樓閣。現種種身。為其伴侶。而說法要。一切未生佛國。未破無明。習氣方強。報境太劣。形神不礙。此熟彼生。鉤召既靈。久成依戀。利根若發。不入中陰。作變化身。盡未來際<span class='note-inline'>(虗空樓閣)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於十方剎塵。普現身雲。非有非無。非來非去。非他非自。非一非多。妙影浺瀜。如鏡如月。稱彼心量。示我身形。真機必逢。靈境不隔。熏轉成熟。何作何為。圓涉無邊。盡未來際<span class='note-inline'>(普現身雲)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於十方剎塵。現無情身。而為說法。若聲若色。若味若香。若觸若法。若地若水。若火若風。觸發靈心。圓成妙遇。㧞迷警惰。定亂袪邪。因應無窮。盡未來際<span class='note-inline'>(現無情身)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於十方剎塵。現虗空身。而為說法。轉換境界。變化身心。淡其所濃。疏其所密。不言而喻。<span class='corr'>已</span>入真宗。休息形神。全彰妙行。根塵消落。得力彌多。虗靈發揮。盡未來際<span class='note-inline'>(現虗空身)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於一切時處。若世間。若出世間。種種法門。悉除其弊。弊因弊緣。弊法弊業。以種種力。善巧破剔。而還大同。六相泠然。一真不隔。盡未來際<span class='note-inline'>(除弊)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於一切時處。若欲供佛。若欲利生。無量勝境。一一興起。星幢雲珮。往來其間。一切所需。悉臻靈妙。有願必得。念欲皆從。如春在華。如秋在月。抱一子心。盡未來際<span class='note-inline'>(興利)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以微妙心。入諸法界。若凡若聖。悉達其情。苦樂根由。偏圓頭緒。升降機局。頓漸因緣。乃至彼人。口不及言。心不及擬。皆為曲達。方便維持。調護周密。不越絲毫。歡喜充周。盡未來際<span class='note-inline'>(達隱)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以智慧心。照諸法界。知諸聖凡。無邊留滯。番番消息。各有其因。由前業定。今報不移。大力難摧。精心不破。我以諸佛妙陀羅尼。心如水晶。口如風輪。氣如雲海。化其定業。消滅無餘。盡未來際<span class='note-inline'>(破業)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以不二門。圓通諸法。燈燈相映。一室千光。不令偏枯。致生窠臼。若有一處一人。於此宗門而起見者。我即摧鋒破銳。不令留痕。達邊到底。盡未來際<span class='note-inline'>(整宗)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以稱性之談。起隨機之益。非通非局。水火不傷。相救相資。兵戈盡息。一月光涵於秋夜。千燈環照於通衢。脈脈含輝。新新續燄。清涼入骨。滿足當心。心靈復開。盡未來際<span class='note-inline'>(整教)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。從清淨心。現菩薩戒。雲開見月。一本泠泠。於諸世間。種種律相。通達無餘。持犯開遮。了然明白。發揮篇聚。對付諸根。凡有淨心。求歸戒者。雖無聖師。獨居閒靜。我皆安慰。為其說法。使彼滿願。而無留難。親近佛因。盡未來際<span class='note-inline'>(整律)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。從一念心。信異方便。念佛三昧。宛轉不離。十方眾生。勝劣各殊。悉依性海。還依性佛而度脫之。使彼於一名號上。頓悟無邊法報性相。不捨方便。親見如來。往生淨土。更復兼收淨土音聲。流通眾剎。永作典型。感發靈根。盡未來際<span class='note-inline'>(發明淨土)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以一雷音周徧十剎。陀羅尼力。交助發光。對一切機。成種種用。更復製為繁簡及中。次第諸法。令其隨力。結界行持。我皆分身而為護衛。調和警䇿。精心發光。慧命昭然。盡未來際<span class='note-inline'>(密宗)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於佛法寶。起大因緣。重重密護。邪亡正現。慧鏡長圓。始從結集。乃至流通。縑帛竹簡。翻譯寫刻。圓現自他。不遺餘力。真慈本願。寶脈浺瀜。光照無邊。盡未來際<span class='note-inline'>(譯宗)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以三昧心。轉增三昧。於一切眾生。定境淺深。悉知悉見。若因若果。了其根由。力盛力衰。境強境弱。破小成大。扶正袪邪。能以三昧而作佛事。悟彼前人。咸歸寶韻。圓滿一心。盡未來際<span class='note-inline'>(觀定中眾生)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以堅密身。普周塵剎。全消形累。具足慈光。若有病人淺淺深深。入諸殃咎。我皆能以心寶智明。妙為扶掖。於其苦時。對機說法。使彼夙善頓露。惡夢早亡。清心入微。盡未來際<span class='note-inline'>(觀病中眾生)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。以明淨身。普周塵剎。寬廣平正。邪惡皆消。若有眾生。惡業所熏。成諸障難。心精散漫。莫保生平。我以巨力而守護之。令其所厄。速疾消解。孤光直達。萬累都亡。坦然一真。盡未來際<span class='note-inline'>(觀難中眾生)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以光明身。普周塵剎。不見一毫作諸罣礙。於彼一切巨細眾生。種種身中。咸以夢境而為說法。見所未見。知所未知。嘗所未嘗。觸所未觸。聞所未聞。習所未習。於一夢境。大轉法輪。不捨業報。而入修路。妙發真因。盡未來際<span class='note-inline'>(觀夢中眾生)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。回向法界。願我及眾生。於一切可愛人境。心斷往還。唯以三昧。攝彼善根頓入妙境。使彼於一念善根。獲無邊勝報。妙境圓發。粗愛悉亡。凡我累劫。六根所對。一切眾生。若於我身動一念愛者。悉以此三昧妙境而度脫之。不遺纖毫。盡未來際<span class='note-inline'>(度恩)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於可憎嫌一切人境。空平一心了然超越。自心定處。圓現他心。見其劣惡。終墮三途。便起方便。預作解脫。弦離箭脫。春到華開。略無停留。盡未來際<span class='note-inline'>(度怨)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於諸含識。生平所習。一一境中。巧示方便。而為說法。破愚化妄。換骨移神。劣解都亡。靈心普現。願願光明。盡未來際<span class='note-inline'>(觀眾生生)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於諸含識。臨命終時。為發心光。開念佛路。十方三寶。一切因緣。凡與此人有相關處。盡為顯發。勿令昏迷。清涼不疲。鬼神境落。精神往生。盡未來際<span class='note-inline'>(觀眾生死)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於諸含識。生死之交。中有精靈。悉皆圓獲。令離胎獄。及種種身。唯以淨光。而成淨體。一念通處。萬德冷然。虗空樓閣。成其報境。依真而居。盡未來際<span class='note-inline'>(觀中有)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。於諸邪修。悉能破盡。斷其本末。絕其煙雲。於污泥中。發光明聚。寒芒作作。圓解如如良。馬鞭影瑠璃。鐵椎粉碎虗空。盡未來際<span class='note-inline'>(觀外道)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。於一切剎。觀缺陷因。妙作補益。上自諸天。日月神宮。下及泥犁。微細蠢動。所需種種。涼風甘露。寶用衣衾。乃至經典法門。道場三<span class='corr'>昧</span>。苟有能受。點滴塵毛。悉皆具辦。俾無欠少。教彼發願。同我一心。滿眾生願。盡未來際<span class='note-inline'>(補缺)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。觀諸含識。自力未通。化直為曲。轉轉成就。使其因緣赴道。不覺不知。神契圓宗。心依正法。更無一念。畔入歧趨。結構謹嚴。盡未來際<span class='note-inline'>(曲成)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。宣暢佛機。宏揚法脈。光昌俊偉。化諸含靈。使彼身心。虗空玲瓏。通慧畢集。春風不熱。秋月無雲。法器冷然。侍佛左右。一一佛出。與彼親往。無邊海會。涉入交參。無有一夫。終沈頑骨。圓暢佛因。盡未來際<span class='note-inline'>(觀佛出)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。遭末法時。或無佛法。能以華嚴正旨。悟盡羣蒙。法報常圓。充滿塵剎。更無降生涅槃之想。若諸魔力。鼓動羣機。將損善根。巧破正法。我以種種法力。先後圓觀。倒正齊施。消其銳氣。而於諸法無所作為。頹然默坐。強軟皆退。惡影冰銷。盡未來際<span class='note-inline'>(觀魔出)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。清淨光明。一心無累。觀諸塵剎。福報含靈。為福所拘。真光永隔。乃以方便。換羽移宮。奪其所恃。然後說法。神脈既轉。還以勝福而施予之。令彼創懲。更離癡著。光明一心。盡未來際<span class='note-inline'>(奪其福想)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。以純直心。終始一行。而成超脫。若有十方含識。恃慧力故。妄測般若。藐視諸宗。陵戾人天。唐突法界。乃至一言一意。我慢才生。處中自滿。我皆頓現一機。令其懡㦬。從茲回首。故習永捐。刻骨銘心。盡未來際<span class='note-inline'>(奪其慧想)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。大力彌漫。不餘一滴。對破小機。使入正位。正法不取。法界都靈。聲聞化城。消歸何處。五千退席。成佛有期。一切二乘。圓通即佛。無即無離。盡未來際<span class='note-inline'>(觀聲聞)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。<span class='corr'>迴</span>向法界。願我及眾生。圓具心期。入不思議解脫境界。悲心發光。光光映現。麟覺聖人。悉皆迴心。宏濟艱難。周旋法界。各於念念。度脫含生。獐鹿習亡。化為師子。聲震百獸。盡未來際<span class='note-inline'>(觀辟支)</span>。</p>
<p style="margin-left:1em;text-indent:-1em"><span class='note-inline'>(正云)</span>以此道場功德。迴向法界。願我及眾生。不取生死。不取涅槃。塔涌栴檀。華開寶相。乘機度世。不涉根塵。影事周旋。頓現諸妙。於諸大士。互主互賓。無一菩薩。非我自<span class='corr'>己</span>。眾生呼喚。赴感尋聲。靈靈一機。盡未來際<span class='note-inline'>(觀菩薩)</span>。</p>
<p style="margin-left:1em;text-indent:-1em"><span class='note-inline'>(助云)</span>以此道場功德。迴向法界。願我及眾生。復本心源。更無一事。靈風脈脈。元箸超超。所觸皆圓。無心成應。身毛塵剎。巨細全亡。情量不存。十方燈鏡。空明一際。非境非心。法法圓成。盡未來際<span class='note-inline'>(觀如來)</span>。</p>
<p style="margin-left:1em;text-indent:-1em"><span class='note-inline'>(主法云)</span>以上所述四十八願。願絲願網。一一珠涵。願海願光。層層鏡照。言無或妄。力本依真。諸如來所共見知。十法界齊為作證。永無退息。熏轉圓成。長侍道場。發明本際。</p>
<p style="margin-left:1em;text-indent:-1em"><span class='note-inline'>(二表鳴磬。三拜。凝神少許。正表云)</span>殷勤奉告。凡聖真靈。滿足心期。不忘本願。以此功德。迴向菩提。情與無情。同成佛道。<span class='note-inline'>(鳴磬。振鈴。問訊。出)</span>。</p>
<p style="margin-left:1em;text-indent:-1em"><span class='note-inline'>(午前後行放生。及給性糧。二事隨意)</span>。</p>
</div>
<p class='juan'>法界聖凡水陸大齋普利道場性相通論卷第七</p>
</div><!-- end of div[@id='body'] -->
</body></html>