<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋普利道場性相通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />法界聖凡水陸大齋普利道場性相通論卷第二</p><p class="byline">淨業行人　咫觀　鄭應房</p>
<div class='div-other'><a id='mulu20' />
<p class='h1'>結界</p><p style="margin-left:1em"><span class='note-inline'>(外壇先灑淨。并至內壇。繞外面一帀。外壇<span class='corr'>已</span>拜懺。內壇乃結界)</span>。</p>
<p style="margin-left:1em">第一日。四更。主法二表入壇。</p>
<p style="margin-left:1em;text-indent:-1em"><span class='note-inline'>(主法舉云)</span>十方法界。諸佛法僧。</p>
<p style="margin-left:1em;text-indent:-1em"><span class='note-inline'>(二表和云)</span>。常<span class='note-inline'>(拜)</span>住<span class='note-inline'>(起)</span>三<span class='note-inline'>(問訊)</span>寶<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>法性湛然。本周法界。甚深無量。路絕言思。為一念之失宗。遂千般之隔妄。敢清意地。寅畏恭欽。開啟道場。聖凡普利。加持密語。復本心源。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有淨三業真言。謹當宣誦<span class='note-inline'>(凡呪以正表為主。助表和其音。主法隨聲運想)</span>。</p>
<p class="dharani" style="margin-left:1em;text-indent:-1em">唵　薩網婆縛　薩婆達摩　薩網婆縛　述摩含<span class='note-inline'>(凡呪必三遍畢。鳴磬振鈴)</span></p>
<p style="margin-left:1em;text-indent:-1em"><span class='note-inline'>(正表云)</span>十大神王承佛勅。常於徧界護伽藍。唯茲清淨法王宮。必有神明來宿衛。此日虔興平等供。法音交暢眾無譁。仰憑密語為加持。悅慰神心增勝力。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有安慰諸神真言。謹當宣誦。</p>
<p class="dharani" style="margin-left:1em;text-indent:-1em">南無三曼軃　沒䭾喃　唵　度魯度魯　地尾　娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想伽藍諸神。咸皆慰喜。承願守護)</span>。</p>
<p style="margin-left:1em;text-indent:-1em"><span class='note-inline'>(正表云)</span>此香生處。從清淨心。燒之一丸。眾氣皆足。興平等供。法界普熏。密語所加。施心徧滿。</p>
<p style="margin-left:1em;text-indent:-1em"><span class='note-inline'>(主法上香。問訊)</span>。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有然香達信真言。謹當宣誦。</p>
<p class="dharani" style="margin-left:1em;text-indent:-1em">唵　什伐㗚　多末尼　阿鉢囉句吒　蘇破囉尼毗迦知　虎吽<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師拈香畢。想此香雲。普熏法界三寶之前。通達信心。無不周遍)</span>。</p>
<p style="margin-left:1em;text-indent:-1em"><span class='note-inline'>(正表云)</span>經典所在。即如來舍利之身<span class='note-inline'>(執爐)</span>。道法能宏。必大德僧伽之士<span class='note-inline'>(問訊)</span>。唯茲一處。具有三尊。天人常起護持。堂宇固應光潔。今則將開勝會。永異他時。自非結界以加威。豈卜修齋之如式。恪遵至誥。全䇿奇勳。妙香熏馥於空中。淨水灑清於地上。凡屬方隅之所。悉同城壘之堅。雖密借夫真言。實冥資乎妙觀。將見瓊林風動。玉殿雲披。懸寶葢於層霄。聳花臺於法座。萬億幢旛而交擁。百千伎樂以駢羅。惟茲淨想之所成。悉入純真之法界。</p>
<p style="margin-left:1em;text-indent:-1em"><span class='note-inline'>(助表同云)</span>既彰此用。更召諸神。冀肅靜夫壇場。俾驅除夫魔害。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。如來化現。圓滿神通。大穢跡金剛聖者。并諸眷屬。惟願不違本誓。哀愍有情。臨降道場。護持結界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>我今奉宣本尊真言。<span class='note-inline'>(助表同云)</span>唯垂加護。</p>
<p class="dharani" style="margin-left:1em;text-indent:-1em">唵　佛舌屈聿　摩訶鉢囉　很那礙　吻汁吻　醯摩尼　微吉微　摩那棲　唵　斫急那　烏深暮屈聿　吽吽吽　泮泮泮　泮泮娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想聖者威儀。無量眷屬。降入道場。正中向外而立)</span>。</p>
<p style="margin-left:1em">論曰。此觀想。乃道場之要。捨此則無以為道場矣。精義無存。措施文具。復何益哉。十方開士。同發悲心。化現娑婆。勤修此會。勿令第一義。敗於庸碌之流也。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。大威德大忿怒。甘露軍荼利等。十大明王。并諸眷屬。惟願不違本誓。哀愍有情。臨降道場。護持結界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今奉宣本尊真言。願垂加護。</p>
<p class="dharani" style="margin-left:1em;text-indent:-1em">唵　戶盧戶盧　底瑟吒　盤陀盤陀　阿那阿那阿密哩帝　烏[合*牛]<span class='note-inline'>(二合)</span>[打-丁+(姊-女)]<span class='note-inline'>(撥)</span></p>
<p style="margin-left:1em;text-indent:-1em"><span class='note-inline'>(法師想聖者威儀。無量眷屬。降入道場。住立左邊)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。大梵天王。帝釋天王。護世四王。天龍八部。并諸眷屬。惟願不違本誓。哀愍有情。臨降道場。護持結界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>我今奉宣普召請八部真言。願垂加護。</p>
<p class="dharani" style="margin-left:1em;text-indent:-1em">唵　薩婆提婆那伽　阿那利　娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想天龍八部。無量眷屬。降入道場。住立右邊)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。此一住處。僧伽藍內。護正法者。福德大神。并諸眷屬。惟願不違本誓。哀愍有情。守衛道場。護持結界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今奉宣召請真言。惟垂加護。</p>
<p class="dharani" style="margin-left:1em;text-indent:-1em">唵　步布哩　迦哩哆哩　怛他訝多耶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。伽藍諸神。至道場門首。住立兩邊)</span>。</p>
<p style="margin-left:1em;text-indent:-1em"><span class='note-inline'>(正表云)</span>上來召請。<span class='corr'>已</span>荷光臨。環衛道場。如雲密布。心進勇銳。咸起護持。少緩須臾。奉行結界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(法師想。無量金剛。天神八部。并諸眷屬。各嚴兵仗。環列四方。守護道場內外)</span>。</p>
<p style="margin-left:1em;text-indent:-1em"><span class='note-inline'>(正表云)</span>先結地方界<span class='note-inline'>(鳴磬振鈴)</span>。恭白十方三寶眾。明王穢跡眾威神。梵王帝釋四天王。八部天龍咸護念。於此將修平等供。要令其地異常居。仰憑神力為加持。清淨光明同佛剎。</p>
<p style="margin-left:1em;text-indent:-1em"><span class='note-inline'>(助表云)</span>我今持誦吉利忿怒真言。加持淨水。散灑此地。結地方界。當願此地之下。深百由旬。如淨琉璃。永無垢穢<span class='note-inline'>(此呪須多徧)</span>。</p>
<p class="dharani" style="margin-left:1em;text-indent:-1em">唵　枳里枳里　䟦折羅　跋折里　部訥　畔陀畔陀　虎[合*牛]<span class='note-inline'>(二合)</span>泮<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(二表於誦呪時。各以兩手。捧一水盃。以水周回灑淨。壇之內外悉遍。乃復位少立。法師隨前言願想)</span>。</p>
<p style="margin-left:1em;text-indent:-1em"><span class='note-inline'>(正表云)</span>次結方隅界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今持誦金剛部心真言。加持淨水。散灑四圍諸方隅界。當願此一道場。周帀四方。如金剛城牆。堅固莫犯<span class='note-inline'>(此呪須七遍)</span>。</p>
<p class="dharani" style="margin-left:1em;text-indent:-1em">唵　縛<span class='corr'>日</span>囉　地勒迦<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(二表於誦呪時。各以兩手捧一水盃。以水周回。灑徧灑壇內。悉遍。乃復位少立。法師隨前言願想)</span>。</p>
<p style="margin-left:1em;text-indent:-1em"><span class='note-inline'>(正表云)</span>次結虗空界<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今持誦蘇悉帝真言。加持妙香。熏馥空中。結虗空界。當願此空之上。過百千由旬。香雲普覆。如大寶葢<span class='note-inline'>(此呪須七遍)</span>。</p>
<p class="dharani" style="margin-left:1em;text-indent:-1em">唵　素悉地　迦履　入縛哩軃難　那牟謨羅軃曳　入縛囉入縛囉　畔陀畔陀　㰤<span class='note-inline'>(火)</span>羅㰤那虎[合*牛][打-丁+(姊-女)]<span class='note-inline'>(撥)</span></p>
<p style="margin-left:1em;text-indent:-1em"><span class='note-inline'>(二表濃然手爐香。且誦且行。繞道場內外。各一帀畢。然後正立壇前。向外立。使熏空中。法師隨前言願想)</span>。</p>
<p style="margin-left:1em;text-indent:-1em"><span class='note-inline'>(正表云)</span>上來結界。作法<span class='corr'>已</span>成。上下四方。廣博嚴淨。如諸佛剎。有大光明。堪奉聖人。宜開法會。願諸賢聖。嚴護道場。無使邪魔。有所干犯<span class='note-inline'>(鳴磬。振鈴。即將小杯淨水。并入大杯)</span>。</p>
<p style="margin-left:1em;text-indent:-1em"><span class='note-inline'>(主法上香。正表執手爐云)</span>恭聞聖觀自在。於過去時。始住初地。值千光王靜住如來。為說廣大圓滿無礙大悲心大陀羅尼。令與眾生。作大利益。當知此呪。猶如妙藥。名阿伽陀。一切諸病。無所不治。是故誦此呪者。三惡道苦。無所不壞。諸佛國土。無不得生。功德巍巍。莫可稱嘆。我等今日。開建道場。修平等供。先於此地。普召諸神。行結界法。用為嚴淨。是以復於此時。恭請大士。以真言力。重加法水。</p>
<p style="margin-left:1em;text-indent:-1em"><span class='note-inline'>(助表同念)</span>增益勝用。廣大難思。將使眾生。俱蒙解脫<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。千手千眼。大慈大悲。觀世音自在菩薩摩訶薩<span class='note-inline'>(三稱)</span>。惟願不違本誓。哀愍有情。臨降道場。加持淨水<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今持誦聖觀自在菩薩。所宣廣大圓滿。無礙大悲心大陀羅尼。願垂加護<span class='note-inline'>(鳴磬振鈴)</span>。</p>
<p><span class='note-inline'>(眾鳴大魚。同聲念)</span>大悲呪<span class='note-inline'>(三遍。至末句娑婆訶。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(法師想。大士端處道場。放眉間光。入此水中。以彰勝用)</span>○<span class='note-inline'>(此大杯水。要九分滿。以備分作小杯之用)</span>。</p>
<p style="margin-left:1em">論曰。此時大士居中。穢跡金剛何在。當知真靈位業。燈鏡重重。一片輝華。熏凡轉聖。光明決定。不可託之於不思議也。入道場者。當觀第一義。於斯尚滯。第一何存。故不悟六相十[糸-八]。於佛富貴境。必昏然而不識。寶山空手。不亦悲夫。至於以此為名利之壟。則菩提真印亡矣。十方龍天。能無悲愍。況復如來。</p>
<p style="margin-left:1em;text-indent:-1em"><span class='note-inline'>(法師上香設拜。正表執爐云)</span>恭聞聖觀自在。為諸大眾。乞請釋迦世尊。為說十方剎土。一切毗盧遮那如來。皆同一時。各伸右手。以摩清淨蓮華明王之頂。同說不空大灌頂光真言。若有過去十惡五逆。四重諸罪。聞此二七遍經耳根者。即得解脫。若諸眾生。具造惡業。身壞命終。墮諸惡趣。以此真言。加持土沙。散其身上。及以塔墓。彼諸亡者。應時即得光明及身。除諸惡報。捨所苦身。生極樂國。乃至菩提。永不退墮。我等今者。開建道場。修平等供。先於此地。普召諸神。行結界法。用為嚴淨。今復恭請聖觀自在。以大悲心所說章句。重加法水。增益勝用。復於此時。專誠恭請十方毗盧遮那如來。以灌頂光。加持此水。令使功能。倍復增勝。然後以此最勝法水。徧灑道場。及以內外。是處非處。若根若塵。一灑一霑。光明煥發。當知此地。即為淨土。當知此日。可轉法輪。十方賢聖。無不雲臨。六道羣生。無不奔赴。</p>
<p style="margin-left:1em;text-indent:-1em"><span class='note-inline'>(助表同念)</span>大開法施。廣度羣迷。罄法界中。咸蒙解脫<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。十方剎土。一切毗盧遮那不空如來<span class='note-inline'>(三稱)</span>。唯願不違本誓。哀愍有情。臨降道場。加持呪水<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>我今持誦毗盧遮那如來。所說不空大灌頂光真言。願垂加護<span class='note-inline'>(此呪須七遍)</span>。</p>
<p class="dharani" style="margin-left:1em;text-indent:-1em">唵　㰤暮伽　廢魯者那　摩訶畝陀攞麼抳　鉢頭摩<span class='note-inline'>(二合)</span>入縛<span class='note-inline'>(二合)</span>囉　跛囉韈軃野[合*牛]<span class='note-inline'>(表白捧水盂誦呪。鳴磬。振鈴)</span></p>
<p style="margin-left:1em;text-indent:-1em"><span class='note-inline'>(法師想。十方諸佛。環坐道場。共放眉間玉毫光。入此水中。以彰勝用)</span>。</p>
<p style="margin-left:1em">論主頌曰。一念心。十方佛。拈得起來即此物。忽然吹落桃華紅。香雨霏霏不可極。</p>
<p style="margin-left:1em;text-indent:-1em"><span class='note-inline'>(正表云)</span>上來奉請。諸佛菩薩。明王尊天。各以威神。加被我等。虔誦真言。不違法則。加持淨水。有大力用。我今以此真言淨水。散灑此地。道場內外。中土四方。隨水所至。皆成結界。當願此處道場。香華飲食。承此力故。一一出生。無有限量。行法之人。承此力故。一一根塵。無不清淨。執事之人。承此力故。一一身心。無不光潔。乃至遠及界外。往來之人。身衣不潔。食噉葷辛。或故或誤。輙入道場。以呪力故。化為清淨。一切邪魔。及闡提者。非毀三寶。好作留難。以呪力故。咸發道心。若讚若謗。皆得為緣。凡聖雙融。方為普利。</p>
<p style="margin-left:1em;text-indent:-1em"><span class='note-inline'>(助表同念)</span>更憑眾力。同誦真言。散灑法水。周行諸處<span class='note-inline'>(鳴磬。振鈴。此時用小杯分水訖。守壇人俟眾出。關柵上鎖。俟眾回。乃開柵門)</span>。</p>
<p style="margin-left:1em;text-indent:-1em"><span class='note-inline'>(正表云)</span>南無觀世音菩薩<span class='note-inline'>(三稱)</span>。大悲呪不限徧。</p>
<p style="margin-left:1em;text-indent:-1em"><span class='note-inline'>(二表同問訊。出位。至佛位前。同拈香。各執一小水杯。放少許栴檀於內。隨灑淨。出柵門。一人領路。次提燈。次提旛。次提爐。次小魚引磬。次表白執水。次主法執爐。凡見佛天尊神之位。表白先問訊。主法後問訊。各處一一灑淨訖。仍迴內壇。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(正表執爐。舉云)</span>釋迦如來。釋迦如來。道<span class='note-inline'>(拜下)</span>場<span class='note-inline'>(起立)</span>開<span class='note-inline'>(問訊)</span>啟<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表云)</span>歸命十方調御師。演揚清淨微妙法。三乘一乘賢聖僧。願賜慈悲哀攝受。仰祈三寶。不捨慈悲。高處法筵。證明功德。今奉正法。修建法界聖凡。水陸大齋。普利道場。茲當開啟。有意敷宣。三寶光中。希垂朗鑒<span class='note-inline'>(跪讀意旨一遍。鳴磬。振鈴。起。三拜)</span>。</p>
<p style="margin-left:1em;text-indent:-1em"><span class='note-inline'>(主法宣示云)</span>既發大心。同襄勝事。當明宗旨。成就道場。何謂法界。於一真上。映現重重。理事事理。無礙無礙。眾生從此門出。歷千劫而不返。其於本位。不離一絲。大悲開士。諦觀性相。深悟離微。一念光中。炳然齊現。非生非佛。即有即無。理全在智。境全在心。心佛眾生。真平等故。何謂聖凡。佛及菩薩。緣覺聲聞。名為四聖。天人修羅。旁生鬼獄。是名六凡。聖入凡而映作凡。凡入聖而映作聖。如秋水碧。如朝雲紅。於平等中。現別影故。何謂水陸。舉聖凡之依報也。身心為正。世界為依。依處有六。地水火風空木。以水陸二。攝餘四處。聖不可名。住於無住。悲心映現。示有所依。佛眼圓觀。一切聖凡。皆以無所依而為依。以無礙境不妨依故。何謂大齋。天上卯時。人間午時。佛隨人天。食時受供。子前午後。不名為齋。十方如來。皆奉齋法。所以然者。一切眾生。皆依食住。聖人悲愍。影現世間。入種種道場。示受供養。佛既示受。菩薩供興。十方雲集之眾。現等虗空無盡重重樓閣之雲。妙寶六塵。而為供養。發大心者。以觀力呪力。信戒進力。於一念中。圓應法界。則無邊全供。盡能普現於一一微塵中。一心不動。眾妙涵輝。寶月琉璃。牟尼珠網。以此超勝。供養聖凡。不遺一夫。圓成法會。而於齋相。事不偏廢。體大相大用大。是為大齋。眾心融一。不辨純陀。應供特尊。豈徒羅漢。十方諸佛。無有涅槃。三世聖凡。同供養故。何謂普利。聖聖交熏。發生妙種。於第一義。首重慈悲。戒相圓明。法光流潤。中間亦有彈偏斥小。歎大褒圓。然而點滴塵毛。皆歸海印。縱橫都罷。平等現前。消落根塵。化為一味。情量既盡。優入真[糸-八]。十鏡交光。不名一德。吉無不利。是真道場。落二落三。非今日事<span class='note-inline'>(說畢。大眾出道場。此結界處。天神森布。宜加敬畏。事畢鎖之)</span>。</p>
</div>
<div class='div-other'><a id='mulu21' />
<p class='h1'>遣使　建旛</p><p style="margin-left:1em">第一日五更<span class='note-inline'>(使者壇。立於門首。供品具六。二案。一奉空行十牌。一奉天行地行地府十牌。預備一大旛。竿燈具足。上寫水陸道場四字焉)</span>。</p>
<p style="margin-left:1em;text-indent:-1em"><span class='note-inline'>(主法到。拈香問訊。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(正表執爐云)</span>至心歸命。十方法界。諸佛法僧。<span class='note-inline'>(眾和)</span>常住三寶<span class='note-inline'>(不拜。但問訊。鳴磬。振鈴)</span>。</p>
<p style="margin-left:1em;text-indent:-1em"><span class='note-inline'>(助表執爐云)</span>香氣初騰。心懷妙達。不居三際。能遍十方。眾生於此而蒙熏。諸佛聞之而加護。將期勝益。再誦密言。</p>
<p style="margin-left:1em;text-indent:-1em"><span class='note-inline'>(正表云)</span>我佛如來。有然香達信真言。謹當持誦<span class='note-inline'>(遂焚香誦云)</span>。</p>
<p class="dharani" style="margin-left:1em;text-indent:-1em">唵　什伐㗚　多摩你　阿鉢囉句吒　蘇破囉尼毗迦知　虎[合*牛]<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。此香雲遍滿法界。一切凡聖。悉皆覺知。生歡喜心)</span>。</p>
<p style="margin-left:1em;text-indent:-1em"><span class='note-inline'>(正表以分出小杯水。置几上。合掌白云)</span>寶器浺盈。靈源疏瀹。三加秘密。一灑清凉。增座上之光嚴。統方隅而淨潔。遠塵離垢。感聖招賢。極一心之光明。含十方之法界。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有灑淨真言。謹當宣誦。</p>
<p class="dharani" style="margin-left:1em;text-indent:-1em">唵　伐什囉　賒咩耶　[合*牛]癹　悉哩摩呬　娑訶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(正表灑淨一周。法師想。水所到處。嚴淨光明。即成結界)</span>。</p>
<p style="margin-left:1em;text-indent:-1em"><span class='note-inline'>(正表云)</span>伏以覺皇憫燄口之徒。初令奉斛。梁帝感神僧之夢。遂致修齋。雖略標水陸之名。實普供聖凡之眾。所謂於三尊則加敬。言羣品則興悲。極上天下地以無遺。何彼界此疆之有閒。凡居異趣。咸示真修。故茲託事於多儀。必使成功於大願。今則仰遵內典。恭按靈科。開勝會以濟迷流。固自專於主者。</p>
<p style="margin-left:1em;text-indent:-1em"><span class='note-inline'>(助表同念)</span>遍法界而通靈感。實有賴於使乎。爰恪意以奉迎。冀聞呼而即至<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。神通自在。威德難量。十方虗空。捷疾持符使者。并諸眷屬。惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(主法執爐。二表同聲請云)</span>一心奉請。神通自在。威德難量。此界他方。天行捷疾持符使者。地行捷疾持符使者。地府捷疾持符使者。并諸眷屬。惟願不違本誓。哀愍有情。此日今時。光臨法會<span class='note-inline'>(鳴磬振鈴)</span>。</p>
<p style="margin-left:1em">論曰。凡所正度當機之靈。不定在於何處。不定限於一人。故合十餘席下堂。統以十書。交付三使。融通決定。必無舛遺也。</p>
<p style="margin-left:1em;text-indent:-1em"><span class='note-inline'>(助表云)</span>我佛如來。有召請真言。謹當宣誦。</p>
<p class="dharani" style="margin-left:1em;text-indent:-1em">唵　步布哩　迦哩哆哩　怛他誐多耶<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。使者各與百千眷屬。從空而來。依位而立)</span>。</p>
<p style="margin-left:1em;text-indent:-1em"><span class='note-inline'>(正表云)</span>雲擁旌旗。風行部曲。彷彿九霄而下。徘徊四座之間。冀暫駐於光儀。將委宣於懇欵。恭惟使者。自強不息。得一以神。用之則眾。威而不猛。霜襟默識。既經緯於萬方。玉趾遠騰。載馳驅於億剎。庸謹奉詞之識。矧多專對之才。今則聖凡異念。幽顯殊途。非借使人。何由遍達。故於此際。奉召諸神。諒在聰明。必能知委<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(助表云)</span>是心作食。全食唯心。葢由體用不殊。故得卷舒自在。如是則六塵互遍。三德常融。微妙難思。出生無盡。用憑觀法。冥同呪熏。將善導夫事儀。俾圓成乎法供。我今持誦無量威德自在光明勝妙力陀羅尼。加持法食。悉令周遍。</p>
<p class="dharani" style="margin-left:1em;text-indent:-1em">曩謨薩縛怛他<span class='note-inline'>(引)</span><span class='note-inline'>(一)</span>　孽跢縛路<span class='note-inline'>(引)</span>枳帝<span class='note-inline'>(二)</span>　唵<span class='note-inline'>(三)</span>　三鉢囉三鉢囉吽<span class='note-inline'>(引)</span><span class='note-inline'>(四)</span>○<span class='note-inline'>(眾同誦十四遍。呪畢。鳴磬振鈴。正表灑淨水於食上)</span></p>
<p style="margin-left:1em;text-indent:-1em"><span class='note-inline'>(法師想。此食出生種種妙供。一時奉上。無所乏少)</span>。</p>
<p style="margin-left:1em;text-indent:-1em"><span class='note-inline'>(正表獻食。白云)</span>妙香芬馥。定水澄清。明智慧燈。具禪悅食。因行之華初發。實相之果<span class='corr'>已</span>圓。有能如是諦觀。則為以法供養。乃宣密語。用速至神。少賜從容。特垂歆饗。我佛如來。有獻供養真言。謹當宣誦。</p>
<p class="dharani" style="margin-left:1em;text-indent:-1em">唵　誐誐曩　三婆縛　縛日囉斛<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(法師想。此供獻事。充足現前。諸神歆饗。莫不歡悅)</span>。</p>
<p style="margin-left:1em;text-indent:-1em"><span class='note-inline'>(主法振鈴。少時。白云)</span>凡聖體同。悟迷心異。今此修齋而致請。或云赴感之不齊。謂三寶諸天之居。固一念而可格。若雜趣旁生之類。有屢呼而不聞。蓋惡業重者。正苦留難。而邪見多者。自為障礙。非賴使人之敏捷。曷通施者之勤劬。必須空靈一際。十方不隔於毫端。能使妙用通神。萬化全周於法界。上上品善法光明。俱時融會。下下根業感拘繫。應念開舒。悉使奔趨。毋令退縮。如是則天人修羅之類。鬼畜泥犁之倫。借一時津濟之功。解億劫輪回之苦。丕崇至化。妙遇良緣。冀善用其聰明。能圓成所付訖。不踰頃刻。徧達緘封。知禮者。運寸心感之而必來。迷文者。命上首呼之而即至。佛國天宮之異處。各謹攸司。人寰地府之殊途。分當其任。昏沈無斷者。勸之以理道。頑鈍不醒者。攝之以威神。盡數而來。無一不至。所有微意。具在疏文。別命披宣。試垂<span class='corr'>采</span>聽<span class='note-inline'>(鳴磬振鈴)</span>。</p>
<p style="margin-left:1em;text-indent:-1em"><span class='note-inline'>(正表宣上堂疏。助表宣下堂疏。正表宣空行牒。助表宣天行等牒。次第畢)</span>。</p>
<p style="margin-left:1em">論曰。下堂十四。人類亦在請中。人何以請乎。人以何請乎。果能請。何不見其來。果不來。何用空請。以例十剎。一剎然。剎剎皆然。以例七趣。一趣爾。趣趣亦爾。若明此機。可以無憾。不然。空負道場也。</p>
<p style="margin-left:1em;text-indent:-1em"><span class='note-inline'>(正表云)</span>恭惟使者。內修菩薩行。外現神王身。披金甲而驛路增輝。乘寶馬而鸞鈴振響。不速而疾。有感斯通。威容儼日出之光。神足擬天行之健。幸無廢命。須善為辭。事有煩勞。理當攀送。我佛如來。有奉送真言。謹當宣誦。</p>
<p class="dharani" style="margin-left:1em;text-indent:-1em">唵　麼訝羅　穆羯叉　目<span class='note-inline'>(鳴磬振鈴)</span></p>
<p style="margin-left:1em;text-indent:-1em"><span class='note-inline'>(正表云)</span>歸依佛。歸依法。歸依僧。歸依佛法僧三寶<span class='corr'>已</span>竟。上來遣使禮畢。煉疏化財。用助使者雲程。遍周沙界。和南聖眾<span class='note-inline'>(鳴磬振鈴)</span>○<span class='note-inline'>(焚疏牒牌位。寶定紙緞)</span>。</p>
<p style="margin-left:1em;text-indent:-1em"><span class='note-inline'>(法師想。使者受命即行。十方世界無不通達)</span>○<span class='note-inline'>(對旛處。另設一案。香燭供品全)</span>。</p>
<p style="margin-left:1em;text-indent:-1em"><span class='note-inline'>(主法至旛案前。一問訊。云)</span>前來遣使禮畢。茲當升揚寶旛。先迎四聖以光臨。次召六凡而赴會<span class='note-inline'>(懸旛竟)</span>。</p>
<p style="margin-left:1em;text-indent:-1em"><span class='note-inline'>(表白云)</span>上來懸旛<span class='corr'>已</span>竟。無限良因。恩周沙界。和南聖眾。</p>
<p style="margin-left:1em;text-indent:-1em"><span class='note-inline'>(主法一問訊。轉身至使案前。一問訊。回內壇)</span>。</p>
<p style="margin-left:1em;text-indent:-1em"><span class='note-inline'>(主法拈香。表白鳴磬。主法三拜)</span>。</p>
<p style="margin-left:1em;text-indent:-1em"><span class='note-inline'>(表白云)</span>遣使事畢。水陸揚旛。恩周沙界。和南聖眾<span class='note-inline'>(問訊。出壇)</span>。</p>
</div>
<p class='juan'>法界聖凡水陸大齋普利道場性相通論卷第二</p>
</div><!-- end of div[@id='body'] -->
</body></html>