<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經科拾</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu31' />妙法蓮華經科拾卷第七</p><p class="byline">姚秦三藏法師　鳩摩羅什奉　詔譯</p><p class="byline">西蜀沙門　佛閑勖[、/(、*、)]大師　立科</p><p class="byline">門人　智一雪墩　拾遺</p>
<div class='div-other'><a id='mulu32' />
<div class='div-commentary'><p style="margin-left:1em">△二以往來持經。</p>
</div>
<div class='div-orig'><p>妙音菩薩來往品第二十四</p>
</div>
<div class='div-commentary'><p style="margin-left:1em">品末結云。說是妙音菩薩來往品時。四萬二千天子。得無生忍等。則此菩薩。以身業往來之威儀。能令法會。於見聞時。得饒益處。便名持經法式。又於四種攝事中。示隨類形同事身。名為持經。又前品以身輪之苦行持經。今則不但以身輪。現隨類形。更以身業之來往。作流通無盡之軌範。品故次來。</p>
<p style="margin-left:1em">△文二。初如來光照妙音。二妙音來往益物。初二初照國。二照身。</p>
<p style="margin-left:1em">今初。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>白毫光明徧照其國。</p>
</div>
<div class='div-commentary'><p style="margin-left:1em">大人相者。乃指大人所有福報。奇狀炳著處。以名相也。菩薩本行經。佛為淨飯王。略說相好云。佛生人間。示同人相故。說三十二相。勝諸天故。說八十種好。為諸菩薩。說八萬四千諸妙相好佛實相好。我初成道於寂滅道場。為普賢賢首諸大菩薩。於雜華經中。<span class='corr'>已</span>廣分別等。俱舍論說。輪王雖有三十二相。而有三義。不及於佛。一處不正。二相不圓。三不明了。為菩薩說八萬四千者。約果相明也。由因中斷八萬四千煩惱。成八萬四千波羅蜜。獲八萬四千相好。今經指三十二相中肉髻者。乃即法報之化身。凡聖同見之佛相也。若校量者。善生經云。一切世間福。不及如來一毛功德。一切毛功德。不及一好功德。一切好不及一相。一切相不及白毫。白毫復不及無見頂相所有功德。非無上士。不能具故。名大人相。然無見頂。即是肉髻。故應持求見不能經初止放一光者。欲三乘人。捨諸方便。直乘一乘慧光。以為成佛真因。而終趨於無上智光妙果。茲欲顯持經妙因。即徹無上果地。是以二光齊放。用表果因交徹之相。皆在妙音一種流通境內。</p>
<p style="margin-left:1em">△二照身。</p>
</div>
<div class='div-orig'><p>爾時一切淨光莊嚴國中<span class='note-inline'>(至)</span>釋迦牟尼佛光照其身。</p>
</div>
<div class='div-commentary'><p style="margin-left:1em">此下敘能流通者。乃可雙被果因交徹之照。初明值多佛。是得二嚴之由。而悉一句。顯慧深也。得妙下。顯福廣也。古謂。十六三昧。即法華三昧之異名。若果然者。何以結云得如是等百千三昧耶。明明體異用別。方各用名以召之。又若是一。何必枚舉。況更有法華三昧名。亦雜於中耶。此下釋名一本智度論百八三昧名下義釋之。但此彼名字。略有參差。而必[甚*勺]於甚相符者取之。並不敢雜以臆見。如妙幢相三昧。似彼畢幢相三昧<span class='note-inline'>(因其必定微妙。方顯尊勝)</span>。謂菩薩住此三昧。則能決定持諸法幢。於諸三昧。最為尊勝。譬如大將得幢。表其尊大之相。故法華三昧。似彼攝諸法海三昧。謂菩薩住此三昧。則三乘法。皆攝入是三昧中。如一切眾流。皆歸於海故。淨德三昧。似淨妙華三昧。謂菩薩住此三昧。於諸三昧中。開功德華。以自莊嚴。如樹華開樹自莊嚴故。宿王戲三昧。似滿月三昧。謂菩薩住是三昧。則淨光具足。滅愛恚等火<span class='note-inline'>(自在滅障。即游戲意)</span>。清凉功德。利益眾生。譬如秋月圓滿破暗。清凉可樂故。無緣三昧似無心三昧。謂菩薩住此三昧。則心心數法。悉皆不行。智印三昧似寶印三昧。謂菩薩住此三昧。於一切三昧。悉能印證。然諸寶中。法寶為最。今世後世。乃至涅槃。能為利益。解一切眾生語言三昧。似入辨才三昧。謂菩薩住是三昧。則能辨說一切三昧。悉知眾生語言次第。及經書名字等。集一切功德三昧。似集諸功德三昧。謂菩薩住此三昧。則能修集一切善根功德。初夜後夜。無有休息。譬如日月運行不停。清淨三昧。似寶斷三昧。謂菩薩住此三昧。則能斷除一切三昧諸垢。如有真寶。能治諸寶令得潔淨。禪通游戲三昧。似師子游戲三昧。謂菩薩住此三昧。於一切三昧中。出入遲速。皆得自在。於諸外道。強者破之。信者度之。如師子游戲時。而能制伏諸禽獸也。慧炬三昧。似然炬三昧。謂菩薩住此三昧。則能然慧炬。照明一切諸法。無錯無著。如然炬夜行。不落險處。莊嚴王三昧。似大莊嚴三昧。謂菩薩住此三昧。則大莊嚴成就。見十方世界。以七寶花香。莊嚴佛處。而心無所著。淨光明三昧。似淨光三昧。謂菩薩住此三昧。於諸三昧。光明清淨。諸煩惱垢。皆不可得。淨藏三昧。似無盡三昧。謂菩薩住此三昧。能滅諸法無常等相。即入不生不滅真實之理<span class='note-inline'>(滅諸相淨也。入真實理藏也)</span>。不共三昧。似妙行三昧。謂菩薩住此三昧。不見諸三昧有二相。即是畢竟空相應三昧。一切戲論。皆不能破。日旋三昧似無住處三昧。謂菩薩住此三昧。不見諸法有住處可得。釋迦下一句。正明被照。問。何以照人照國。皆云果因交徹耶。答。白毫內具現世尊修因之相者。示因分可見也。肉髻是無見頂。顯果分不可見。今並照於依正者。乃事理無礙門中。照明因果交徹之相。令弘通人。發大勇猛。謂能持者。即得坐道場也。</p>
<p style="margin-left:1em">△二妙音來往普益三。初發來供訊。二大眾獲益。三還歸本國。初六。初辭佛現相。二承命發來。三供養問訊。四求見多寶。五昔修功德。六現住三昧。</p>
<p style="margin-left:1em">今初。</p>
</div>
<div class='div-orig'><p>即白淨華宿王智佛言<span class='note-inline'>(至)</span>甄叔迦寶以為其臺。</p>
</div>
<div class='div-commentary'><p style="margin-left:1em">辭佛並求見文殊者。先廸隨往者之景仰也。又彼佛誡以莫輕者。亦寄妙音。申飭隨往者也。何則妙音乃法身大士。雖知塵剎圓融。隱顯自在。第恐未了緣生如幻。法無定性輩。以彼最尊嚴之依正。忽見極卑劣之。佛土能不妄生二解。何以蹈此淨穢一如。小大無礙。平等之域。而聆平等大慧之法故。寄能將預誡所將也。</p>
<p style="margin-left:1em">妙音下。領旨也。我之往彼。皆是如來道力所加。神通所使。福慧所嚴。安敢復生高下之心。於是下。示將發來之軌式。先令此土見瑞生疑。大啟渴仰。以作受益之本。</p>
<p style="margin-left:1em">閻浮檀金。閻浮樹名。生於河邊提上。故曰閻浮提。言金者。由此樹果汁入河。染石成金。其色赤黃。兼帶紫燄。校人間金。勝千百倍。甄叔迦云赤色寶。西國有甄叔迦樹。其花色赤。形大如掌。寶色似之。故名。慈恩云。狀如延珪。似赤琉璃。</p>
<p style="margin-left:1em">△二承命發來四。初決現相疑。二文殊求見。三多寶為現。四正為發來。</p>
<p style="margin-left:1em">今初。</p>
</div>
<div class='div-orig'><p>爾時文師利法王子<span class='note-inline'>(至)</span>亦欲供養聽法華經。</p>
</div>
<div class='div-commentary'><p style="margin-left:1em">△二文殊求見。</p>
</div>
<div class='div-orig'><p>文殊師利白佛言<span class='note-inline'>(至)</span>彼菩薩來令我得見。</p>
</div>
<div class='div-commentary'><p style="margin-left:1em">等覺大士。尚欲求見。餘人能不大生渴仰。此亦文殊善弘經處。與前求見。文殊意雖等。而皆各益<span class='corr'>己</span>眾也。</p>
<p style="margin-left:1em">△三多寶為現。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>文殊師利法王子欲見汝身。</p>
</div>
<div class='div-commentary'><p style="margin-left:1em">釋尊以現相之功。推歸多寶。不獨見其謙光可掬。逾深法會之願樂矣。</p>
<p style="margin-left:1em">△四正為發來。</p>
</div>
<div class='div-orig'><p>於時妙音菩薩<span class='note-inline'>(至)</span>而來詣此娑婆世界耆闍崛山。</p>
</div>
<div class='div-commentary'><p style="margin-left:1em">法身大士。尚能以一身。充滿法界。全無來往之跡。今從彼至此。而有存沒者。正應以身業之來往威儀得度者。於現威儀處。即名弘經也。又所經諸國。既皆現瑞。則於得見菩薩時。諒不虗度矣。古引天竺。有青蓮華。其葉修廣。青白分明。有似於眼。前云目如等。那羅延。涅槃疏翻金剛。晉言鈎鎖。或云堅固。或云力士。</p>
<p style="margin-left:1em">△三供養問訊。</p>
</div>
<div class='div-orig'><p>到<span class='corr'>已</span>下七寶臺<span class='note-inline'>(至)</span>安隱少惱堪忍久住不。</p>
</div>
<div class='div-commentary'><p style="margin-left:1em">妙音以四萬之巨身。禮丈六之微軀猶云頭面頂禮。奉上瓔珞。總不見其迫迮者。正拂小大之迹。而顯法無定性之實德。東坡云。丈六金身不為大。方寸千佛夫豈小。亦能作此平等之見。如來現身人中。示同人法故。有九惱十緣。皆以善巧方便。令諸眾生。知善惡業因。必有苦樂果報。故此彼相見時。所有禮儀。法應如是。若論如來。<span class='corr'>已</span>離一切障礙。成就無量諸勝功德。安有如是業報之實。然非<span class='corr'>已</span>融隱顯一致者。亦不能作此問。</p>
<p style="margin-left:1em">△四求見多寶。</p>
</div>
<div class='div-orig'><p>世尊我今欲見多寶佛身<span class='note-inline'>(至)</span>故來至此。</p>
</div>
<div class='div-commentary'><p style="margin-left:1em">釋尊雖還靈鷲。多寶仍在虗空。非承佛加。何能輯見高遠。是以求也。</p>
<p style="margin-left:1em">爾時下。釋尊為通。</p>
<p style="margin-left:1em">時多下。多寶敬順所請。即於塔內贊善而答。便可名見。古謂。溪山各別。雲月是同。固自可通。但或者謂。何以閉戶之。答。便筭得見。今則據經。直為剖示法華功力叵測。但能持者。無問地前地上。悉得六根清淨圓融。而器世間。亦隨超越。以同一緣起故。是以於一根內。即具六根之用耳。獨非眼乎。聲塵獨非色乎。正不必在色見聲聞上。作理會也。思之。</p>
<p style="margin-left:1em">△五昔修功德三。初引昔。二結會。三指廣。</p>
<p style="margin-left:1em">今初。</p>
</div>
<div class='div-orig'><p>爾時華德菩薩<span class='note-inline'>(至)</span>今生淨華宿王智佛國有是神力。</p>
</div>
<div class='div-commentary'><p style="margin-left:1em">初問功德。二問神力。昔奉伎樂寶鉢。今於華報上。故令天樂自鳴。法器恒隨。雖是等流果報。亦無作妙德之所使也。</p>
<p style="margin-left:1em">△二結會。</p>
</div>
<div class='div-orig'><p>華德於汝意云何<span class='note-inline'>(至)</span>今此妙音菩薩摩訶薩是。</p>
</div>
<div class='div-commentary'><p style="margin-left:1em">△三指廣。</p>
</div>
<div class='div-orig'><p>華德是妙音菩薩<span class='note-inline'>(至)</span>百千萬億那由它佛。</p>
</div>
<div class='div-commentary'><p style="margin-left:1em">此上總以所植德本。答初問也。</p>
<p style="margin-left:1em">△六現住三昧二。初舉三昧用。二釋三昧名。</p>
<p style="margin-left:1em">今初。</p>
</div>
<div class='div-orig'><p>華德汝但見妙音菩薩<span class='note-inline'>(至)</span>智慧之力其事如是。</p>
</div>
<div class='div-commentary'><p style="margin-left:1em">此下明三昧用。即是答神力。而有兩節。初明於娑婆內。現六凡身弘經。<span class='corr'>但</span>言救濟者。由彼正在沉淪受苦。尚且不暇。何由能解佛之智慧。下明內德充。而外用足。故於神智。皆無所損。以隨類形隨類音。隨其所欲。而接以隨類法門。故曰各得所知。</p>
<p style="margin-left:1em">於十方下。約現四聖身弘經。然初文。明於娑婆現六凡。今於十方。明現四聖。皆行文之巧。此彼界內未嘗不互現也。統而言之。所現之身。固有種種。而弘通之教。則維一法華。又須知。未甞不先以一法。作種種說。然後攝種種。還歸於一。</p>
<p style="margin-left:1em">△二釋三昧名。</p>
</div>
<div class='div-orig'><p>爾時華德菩薩白佛言<span class='note-inline'>(至)</span>能如是饒益無量眾生。</p>
</div>
<div class='div-commentary'><p style="margin-left:1em">古注謂。三昧與陀羅尼。體一而用異。若准起信。云八地得三種世間自在色性。隨心無有隔礙。九地善知眾生十種稠林。得四十種無礙辨。此約色心。分八九二地之優劣。又唯識謂。八地能任運。現金等諸相及土。九地得四無礙解。以析淺深。非無有異。</p>
<p style="margin-left:1em">又須知。妙音所住三昧。雖亦名現一切色身。與被益者所得。應有不同。以妙音是等覺人。於諸三昧。<span class='corr'>已</span>能深入無際。豈法會初得者。所能比。</p>
<p style="margin-left:1em">△二大眾獲益。</p>
</div>
<div class='div-orig'><p>說是妙音菩薩品時<span class='note-inline'>(至)</span>亦得是三昧及陀羅尼。</p>
</div>
<div class='div-commentary'><p style="margin-left:1em">此彼兩土。皆獲益者。原先見華瑞。<span class='corr'>已</span>發勝解。不可引轉。繼以妙法印心。故得定慧雙融。經文欲辨定慧體異故。於陀羅尼上。三昧之下。加一及言。</p>
<p style="margin-left:1em">△三還歸本國二。初復本佛命。二重結普益。</p>
<p style="margin-left:1em">今初。</p>
</div>
<div class='div-orig'><p>爾時妙音菩薩摩訶薩<span class='note-inline'>(至)</span>得現一切色身三昧。</p>
</div>
<div class='div-commentary'><p style="margin-left:1em">來往所經國內之眾。於兩番見聞瑞相時。豈無傍益。在文不顯。昔我佛光照彼國。亦應有傍益。文亦不顯。而意則不無。</p>
<p style="margin-left:1em">△二重結普益。</p>
</div>
<div class='div-orig'><p>說是妙音菩薩來往品時<span class='note-inline'>(至)</span>得法華三昧。</p>
</div>
<div class='div-commentary'><p style="margin-left:1em">諸天子見妙音。於所證妙圓體內。示來往相。說寂滅法。令見聞者。廓悟一切幻相。雖生非生。滅亦非滅。於實相無相。本來不動之旨。了了於心。故曰獲無生忍。而華德又於妙音百千三昧中。見其能以一身現種種身。以一法作種種法。說調伏眾生。待至善根成熟。復攝種種。還歸於一揆。厥所由並不離法華三昧。一種妙用之內。於是攝權歸實。不作二相。頓悟法華三昧矣。</p>
</div></div>
<div class='div-other'><a id='mulu33' />
<div class='div-commentary'><p style="margin-left:1em">△三普門持經。</p>
</div>
<div class='div-orig'><p>觀世音菩薩普門品第二十五</p>
</div>
<div class='div-commentary'><p style="margin-left:1em">此繼前品來者。緣妙音雖以來往威儀。及色身三昧。弘經此方。但事僅七支。何似觀音。以如雲如雷圓融無盡之三業。統太空。為一普應玄門。被正報。則上至聖賢。下及蜫虫。極乎中陰。於依報則地水火風。但有色有聲可馮。悉是大士。解脫樊籠處。故於所被。總不分善之與惡。逆之與順。能感與不能感者。齊萬化於一致。皆不在普門設化之外。且如七難中。稱名得無畏者。大士之口輪冥加也。二求中以禮拜得遂者。大士之身輪冥加也。三毒等中。以念敬得遠離。又超勝多名者。大士之意輪冥加也。以此化法。寧不校。廣於前故。次來也。又即此中。雖未現身說法。而令百千苦惱。同得無畏者。正約普門人。以顯普門法故。不須於色於聲。以人即法故。下三十二應。則又以普門法。顯普門人。所以用及色聲。以法即人故。而化被亦廣於前。問。以何為普門法。答。權淺教中。則曰名無得物之功。物無當名之實。名之與實。互不相蒙。若夫今經。則實相觀照與文字。雖三而一。舉一即三。大士聖號。詎非般若乎。唯其即是般若。是故含弘廣大。一多平等。此彼無礙。萬德瑩然。以見大士甚深行處。亦非一生所繫。菩薩不能徹其底蘊。與言佛便週義。正等無異。此即普門法也。要知大士。以普門法。融入法界故。令有緣及無緣者。皆得離苦自然。而然有一自性觀音。住無畏地。救度九界眾生。</p>
<p style="margin-left:1em">品名觀世音普門者。乃以人法雙題品名也。今先釋人。次釋法。人名觀世音者。如楞嚴無畏章云。一者由我不自觀音。以觀觀者。令苦眾生。蒙我觀其音聲。即得解脫。故觀音名。遍十方界。若今文則由苦惱眾生。一心稱名。菩薩觀其音聲。而得解脫。名觀世音。竊謂。二經唱名雖同。而意則各有所重。楞嚴則謂。由我蒙我方得脫苦。重在能應上。名觀世音。今文雖曰脫苦。似貴在一心稱名上。而意實雙取感應道交之旨。名觀世音。則觀是大士之能應。而世音乃眾生之能感。感應合顯。故曰觀世音。</p>
<p style="margin-left:1em">次釋法者。謂普門。即是大士所證。實相般若之體與用。謂普即竪窮橫遍之體。門即藉出入無礙義。以喻大士之顯加冥加。皆從無作妙用流出。及眾生之顯感冥感。皆因投入無作妙用之內。始能脫苦。則普門二言。雖是體用一對。亦是法喻一雙。九界眾生。除此一門。別無岐路。證解脫道。故曰普門。</p>
<p style="margin-left:1em">若更略釋者。則觀是大士。寂照雙流。權實無礙之智。斷惑證真。因此自利。拔苦與樂。因此利他。復由此觀。絕偽離垢。含弘盡際。泯同愛畏。故下偈中。各從厥德。而立五觀之名。以見大士弘通導利之廣。故目曰觀。世即器世間。眾生世間。智正覺世間。此皆大士所化之境也。音即所被。亦即能感之機。而有二種。謂音聲與心聲也。若大士以同體慈。現三十二妙容。說十九尊教。而與其樂。是為顯應冥感心聲之機。若大士以同體悲。遍施無畏。而拔其苦。是為冥應顯感稱名之機也。究大士之妙應。如月在天。有水皆映。了無此彼。機縱無感。亦未甞捨。正猶杲日麗天。不為無目。而捨明照。是故異音殊感。皆能漸拔三乘權人。此能頓收。故合稱曰觀世音菩薩普門品。</p>
<p style="margin-left:1em">△文三。初長文。二偈文。三結益。初二。初初番問答。二二番問答。初二。初問。次答。</p>
<p style="margin-left:1em">今初。</p>
</div>
<div class='div-orig'><p>爾時無盡意菩薩<span class='note-inline'>(至)</span>以何因緣名觀世音。</p>
</div>
<div class='div-commentary'><p style="margin-left:1em">文有兩番問答。初問人。次問法。初能問人。名無盡意者。華嚴十地品說。初歡喜地菩薩。發廣大如法界之願。以十無盡句。而得成就。若此十句有盡。我願乃盡。以此十句無盡故。我之大願。亦無有盡。十無盡者。謂眾生界。無盡世界。虗空界。法界。涅槃界。佛出現界。如來智界。心所緣佛智所入境界。世間轉法轉智轉無盡也。此菩薩於登地初。即緣此十以立名。故曰無盡意。將顯普門法。而以無盡意發起者。正顯能問所問。與普門法。同歸於無盡也。</p>
<p style="margin-left:1em">△次答三。初正答所問。二兼示禮念。三舉他校勝。初二。初總示。二別示。</p>
<p style="margin-left:1em">今初。</p>
</div>
<div class='div-orig'><p>佛告無盡意菩薩<span class='note-inline'>(至)</span>即時觀其音聲皆得解脫。</p>
</div>
<div class='div-commentary'><p style="margin-left:1em">由大士與眾生。同一悲仰。復由即人即法故。先約人顯法。不用身面言說。即能拔苦。萬億機得解脫。總顯應之普感之眾也。然持名成感者。夫大難一作。卒然臨頭。其愴惶求救。心中自不暇論念心之理與事。今即以此現前一心。持名聲中。便<span class='corr'>已</span>總攝六根。盡該三業。進為能感之機。退為脫苦之本。使此將危之身。轉作一心持名之念。由其念念相續。不被有苦。當前之心所間處。即是自性觀音出現急難化為清風時也。汝問。以何因緣。名觀世音。因緣雖廣多。由應感得名。然有二意。一若約眾生言。則以稱名顯感之音為因。而普門中。即以悲觀冥應為緣。因緣相感。令其離苦。故名觀世音。二若就菩薩言。則以普門觀法為能救。因眾生悲仰之世音為緣。亦是因緣和合。與拔苦處。名觀世音。所以有如是之感應者。由真妄交徹。互相遍故。謂由真外無妄。是以觀音心內之眾生。凡有所感。其應知響。復由妄徹真源。即悲仰時。而眾生心內之觀音自然出現。為拔其苦。此於無畏中。略示名觀音之因緣。下偈中。世尊就菩薩自所證法門釋觀曰。真觀清淨觀等。於音則以梵音海潮音等意。釋之。</p>
<p style="margin-left:1em">△二別示二。初明七難。二結神力。</p>
<p style="margin-left:1em">今初。</p>
</div>
<div class='div-orig'><p>若有持是觀世音菩薩名者<span class='note-inline'>(至)</span>稱其名故即得解脫。</p>
</div>
<div class='div-commentary'><p style="margin-left:1em">此下<span class='corr'>但</span>約楞嚴說。菩薩以斷德神力。加被法界。自然而然。能令離苦。至無畏處。意以釋之。不必深講惑業等水火風。若另立觀文。則教外別有觀矣。何名依經作觀。故亦可略。今初且約菩薩。以口輪被物言。所以能救火難者。以見覺屬火。由菩薩以同體知見旋復力加之。故稱名者。便不自焚。</p>
<p style="margin-left:1em">二以聞覺屬水。由菩薩以同體觀聽旋復力加之。故稱名者。即不自溺。</p>
<p style="margin-left:1em">三由滅妄斷殺力加之故。羅叉鬼不能害。一人稱名。餘皆解脫者。由菩薩以同體大悲普熏法界。深入眾生心海。是故得聞稱名之聲者。亦蒙解脫。毗沙門天王所轄。有二部鬼。一曰夜叉即捷疾鬼。二曰羅叉。即食人鬼。遍在諸處。即人所居處。亦並有之。以業力故。兩不防礙。復於海外。另有一國。以為專居。</p>
<p style="margin-left:1em">四由六根消復同於聲聽力加之。是故刀兵。無能損害同聲聽之六根。</p>
<p style="margin-left:1em">五由菩薩以聞熏精明力加之。故癡暗之鬼。不敢正視。況能興害。</p>
<p style="margin-left:1em">六由菩薩音性圓消離諸塵妄力加之。以亡塵故。身相亦消。枷鎖於何不脫。七由菩薩滅音圓聞遍生慈力力加之。故能令諸商人。坦步於冤賊險道。</p>
<p style="margin-left:1em">△二結神力。</p>
</div>
<div class='div-orig'><p>無盡意觀世音菩薩摩訶薩威神之力巍巍如是。</p>
</div>
<div class='div-commentary'><p style="margin-left:1em">巍巍如是四字。指出菩薩。從久遠來。以大神力。充塞法界。遍拔眾苦。意不僅於上之七事便<span class='corr'>已</span>也。</p>
<p style="margin-left:1em">△二兼示禮念二。初念敬益。二禮供益。</p>
<p style="margin-left:1em">今初。</p>
</div>
<div class='div-orig'><p>若有眾生多於淫欲<span class='note-inline'>(至)</span>是故眾生常應心念。</p>
</div>
<div class='div-commentary'><p style="margin-left:1em">標曰常念。結曰常應心念。正廣上妙音。但用身輪攝化。今顯觀音。則加以意輪被物矣。又與前但以口輪被七難。意亦不同。多婬眾生。由無始以欲習合塵。故為色劫。茲蒙菩薩。以熏聞離塵力加之。故得根境不偶。欲愛乾枯。</p>
<p style="margin-left:1em">嗔恚由對境違情而生。今緣菩薩。以根境圓融無對所對力加之。則不嗔矣愚癡由妄塵所蔽。無明所覆故多。茲緣菩薩以消塵旋明朗徹無礙力加之。故得離癡。結辭於威神力上。更加一大言者。見眾生內惑。校外難為難除。非具廣大神力。決不能却。</p>
<p style="margin-left:1em">△二禮供益。</p>
</div>
<div class='div-orig'><p>若有女人設欲求男<span class='note-inline'>(至)</span>皆應受持觀世音菩薩名號。</p>
</div>
<div class='div-commentary'><p style="margin-left:1em">求男者。蒙菩薩以融形涉世。遍事諸佛。為法王子之德。遍中陰故。俾求者即得生男。又以承順秘密領受無失之德。亦遍中陰。俾求者即得生女。故亦校妙音為廣。結辭先結身輪之禮拜者。影彰上七難三毒二求。皆菩薩以三輪。應三業之感也。次更結勸持名者。正顯普門之法身觀照。皆不在文字般若之外。則持名一事。乃脫苦受樂。最捷徑之法門也。</p>
<p style="margin-left:1em">△三舉他校勝。</p>
</div>
<div class='div-orig'><p>無盡意若有人受持<span class='note-inline'>(至)</span>無量無邊福德之利。</p>
</div>
<div class='div-commentary'><p style="margin-left:1em">持多名。與持一人名之福等者。由菩薩於娑婆界中。得真實圓通。為所修習。故得一多平等。</p>
<p style="margin-left:1em">△二二番問答二。初問。次答。</p>
<p style="margin-left:1em">今初。</p>
</div>
<div class='div-orig'><p>無盡意菩薩白佛言<span class='note-inline'>(至)</span>方便之力其事云何。</p>
</div>
<div class='div-commentary'><p style="margin-left:1em">前答人名。由菩薩以三輪冥。應三業之感。即以普門法。而釋得名之所以。此下約法顯人。機縱無感。特緣大士用隨體遍。如月在天。光亦隨遍。故值冥伏之善。於勝解現圓時。即是心聲冥感。水清月現之候。是故現身。而有三輪之顯應。巧逗機宜。現身說法。而皆無私自成。以答此問。</p>
<p style="margin-left:1em">△二答三。初應機遊化。二舉德勸供。三結顯自在。</p>
<p style="margin-left:1em">今初。</p>
</div>
<div class='div-orig'><p>佛告無盡意菩薩<span class='note-inline'>(至)</span>遊諸國土度脫眾生。</p>
</div>
<div class='div-commentary'><p style="margin-left:1em">此下於每節中。皆用應以現身說法六字。以答三業之問。則應以二字。正大士意業。鑒冥感之方便也。所以能現身者。由大士與佛如來。同慈力故。身成妙應。入諸國土。第此經與首楞。所明之數與身。互有多少開合之異者。正見四八之說。非是究竟。必如下文。以種種形。游諸國土之結。方可盡類。今詳所現之身。及所說法。應各有四句。謂一以一身應一機。二以一身應多機。三以多身應一機。四以多身應多機。則前三句約次第。而第四一句。約同時現也。其所說之法。亦應有四句。准上可知。今經所明。但有初之一句。餘三句悉含於結文矣。要知文中所明之身。誠太倉之一粒也。今初且於佛身略示其槩。十法界內。最尊特者。無踰佛身。故於六道中。非人天二處。不堪投足。又人與天。品異業殊。不啻恒沙。則所見之佛身。亦自勝劣多端。故經有摩象之喻。且如小教。初發心人。所見佛身。應劣於初向。初向漸次而上。至於四果所見。又劣於始矣。況後諸教。各有三賢十聖階差。此一佛身。既有種種次上之分。餘可類推矣。問且勿論大士之本。只如現今示跡。等覺位中。其所現身。果能亦被等覺否。答。亦被亦不被。不被者。鼓揚法化。同為利生。被者。大海不讓細流。故世尊尚不捨貫針之微福。況其勝者乎。四聖中。略菩薩身。合緣獨倫為一支弗身。及示聲聞。則皆以內秘外現。以權引實也。下皆例此六凡中。初舉梵王者。以彼有語言法。能統上冠下。為大千主。故帝釋乃忉利主。又同梵王常隨於佛。故皆首舉。自在乃欲界主。大自在乃色界主。意明二界頂天之身。尚是所現。況所統攝天大將軍統領鬼神毗沙門。為四王之尊。皆以勝現影劣現。以上率下。蓋風行草偃意也。下亦准此。</p>
<p style="margin-left:1em">王庶中。不言輪王等者。見小王身尚現。而況大者。此倒攝意也。長者如前明。具十德者。居士能以道自居者宰官上能輔弼。下能剖斷者。婆羅門則以術數攝衛淨行人也。</p>
<p style="margin-left:1em">入道四眾。皆奉佛戒人也。</p>
<p style="margin-left:1em">現婦女身化被內閫也。</p>
<p style="margin-left:1em">童男童女。乃保合太和。不喪天真。清節自居。不求侵暴者。</p>
<p style="margin-left:1em">八部中非人句。應上至無色。下及三塗。在文含而未顯。</p>
<p style="margin-left:1em">執金剛者。梵語䟦闍羅波膩䟦闍羅云金剛。波膩云手。即手執金剛杵。誓作千佛護法神也。</p>
<p style="margin-left:1em">結能化身曰。以種種形。所化之境。曰諸國土。總顯廣多難思也。能化之身。上<span class='corr'>已</span>略明。若所化之土。如會玄引大菩薩藏經。說虗空中剎土。多於大千世界微塵。但由業行不同。故不相閡。又況土體染淨相盡。本來自在。能令見者。若四聖。則即一土。而見四土。若六凡。亦於一境。各別知見。並不在普門攝化之外。</p>
<p style="margin-left:1em">△二舉德勸供四。初承前勸供。二奉命供養。三不受勸受。四回向勝田。</p>
<p style="margin-left:1em">今初。</p>
</div>
<div class='div-orig'><p>是故汝等應當一心<span class='note-inline'>(至)</span>皆號之為施無畏者。</p>
</div>
<div class='div-commentary'><p style="margin-left:1em">初句正勸供。是觀下。出勸供意。是故下。由前約普門法。尋聲㧞苦。准首楞說。則觀音名。是古佛所授。故觀音名。遍十方界。此下復約普門法。於此界中。耑濟急難。故諸眾生。以能施無畏之名加之。歎美其德故。施無畏者之稱。又獨擅於娑婆矣。</p>
<p style="margin-left:1em">△二奉命供養。</p>
</div>
<div class='div-orig'><p>無盡意菩薩白佛言<span class='note-inline'>(至)</span>受此法施珍寶瓔珞。</p>
</div>
<div class='div-commentary'><p style="margin-left:1em">以瓔珞之財供。名法施者。原從無盡中道妙慧之所生故。又當體即是實相故。</p>
<p style="margin-left:1em">△三不受勸受。</p>
</div>
<div class='div-orig'><p>時觀世音菩薩<span class='note-inline'>(至)</span>人非人等故受是瓔珞。</p>
</div>
<div class='div-commentary'><p style="margin-left:1em">不受者。意謂。汝既奉命作供。我未承旨焉。敢輙受。況有至尊在前。故却之。重白愍我等者。謂我為愍眾有施。仁須愍眾有受。故佛亦以愍眾為勸。究普門法中。了無捨受之相。而亦不礙相即無相。故不妨為物有受。</p>
<p style="margin-left:1em">△四回向勝田。</p>
</div>
<div class='div-orig'><p>即時觀世音菩薩<span class='note-inline'>(至)</span>一分奉多寶佛塔。</p>
</div>
<div class='div-commentary'><p style="margin-left:1em">回諸妙因。同趣勝果。</p>
<p style="margin-left:1em">△三結顯自在。</p>
</div>
<div class='div-orig'><p>無盡意觀世音菩薩<span class='note-inline'>(至)</span>遊於娑婆世界。</p>
</div>
<div class='div-commentary'><p style="margin-left:1em">△二偈文二。初贊問。二偈答。</p>
<p style="margin-left:1em">今初。</p>
</div>
<div class='div-orig'><p>爾時無盡意菩薩以偈問曰。</p>
<p>世尊妙相具我今重問彼佛子何因緣名為觀世音。</p>
</div>
<div class='div-commentary'><p style="margin-left:1em">重問二字。即雙含上問名問游意等。欲起下文。故首問緣。</p>
<p style="margin-left:1em">△二偈答二。初經家敘。二如來答。</p>
<p style="margin-left:1em">今初。</p>
</div>
<div class='div-orig'><p>具足妙相尊偈答無盡意。</p>
</div>
<div class='div-commentary'><p style="margin-left:1em">相具由於德足故。歎相即是美德。此經家緝綴語也。</p>
<p style="margin-left:1em">△二如來答二。初總前二答。二結勸禮念。初二初總示行願。二就機別顯。</p>
<p style="margin-left:1em">今初。</p>
</div>
<div class='div-orig'><p>汝聽觀音行<span class='note-inline'>(至)</span>心念不空過能滅諸有苦。</p>
</div>
<div class='div-commentary'><p style="margin-left:1em">行願各有兩重。謂善應是利他行。侍佛是自利行。願即初發之四弘。及後歷侍諸佛。續發之願也。善應者。若洪鐘之在架。小大之聲。悉隨其扣。而皆出自無心。普門之冥顯二應如之。</p>
<p style="margin-left:1em">△二就機別顯二。初頌初答。二頌次答。</p>
<p style="margin-left:1em">今初。</p>
</div>
<div class='div-orig'><p>假使興害意<span class='note-inline'>(至)</span>念彼觀音力應時得消散。</p>
</div>
<div class='div-commentary'><p style="margin-left:1em">共十二頌。有重頌及孤起之別。在文自了。念彼之彼。似非此彼之對。蓋大難臨頭。於求救時。止有切念聖號之一心。大士之悲。救即我之心口。更何有此彼之分。佛言念彼即脫苦者。乃述神速之應也。須彌峰金剛山。皆假設辭。顯其高與堅。最易損害人處也。還著本人者。殆枯其惡念於未蒙也。古謂大士所以能遍救者。以一切依正。皆是大士妙色妙心。一切眾生於聖色心。而自為難。其求救之感。亦即大士之三業。是故有感即應。又前云化及蜫虫者。即蚖蛇蝮蠍類也。</p>
<p style="margin-left:1em">△二頌次答二。初承前正頌。二重歎悲智。</p>
<p style="margin-left:1em">今初。</p>
</div>
<div class='div-orig'><p>眾生被困厄<span class='note-inline'>(至)</span>生老病死苦以漸悉令滅。</p>
</div>
<div class='div-commentary'><p style="margin-left:1em">初一頌承前結。顯眾生心被三毒所鼓。身被業縛所困。故致苦惱來逼。大士以煩惱即菩提之妙智。流出同體大悲。救自性之眾生。具足下二頌。略答次問。其廣被處自在。前文<span class='corr'>已</span>具故。</p>
<p style="margin-left:1em">△二重歎悲智二。初歎悲智體。二歎悲智用。</p>
<p style="margin-left:1em">今初。</p>
</div>
<div class='div-orig'><p>真觀清淨觀廣大智慧觀悲觀及慈觀常願常瞻仰。</p>
</div>
<div class='div-commentary'><p style="margin-left:1em">上半歎智。下半歎悲。以此二是觀心中。首出之德故。初中謂中道妙觀。必從無妄真理流出。故曰真又以此智性非染法。故曰清淨。本週法界。故曰廣大。乃即三即一。普照三諦之觀體也。下半顯此觀中。復具二種殊勝被物之恩德。是故眾生。皆應恒常稱名。而修瞻仰之行。</p>
<p style="margin-left:1em">△二歎悲智用。</p>
</div>
<div class='div-orig'><p>無垢清淨光<span class='note-inline'>(至)</span>念彼觀音力眾冤悉退散。</p>
</div>
<div class='div-commentary'><p style="margin-left:1em">上頌是當體顯德。此下則對物顯用。故曰破暗除災滅焰等。以顯悲智之用。問。據歎體則智有三義。悲有二義。今用中智。復有無垢悲。有雷雨等義。何科唯云歎悲智耶。答。聖人萬德。率以悲智為先。若以智為門論德。則一切皆智。餘義如虗空以悲為門。亦然。諍訟一頌。轉釋煩惱焰也。謂世人事係公庭。身臨戰陣。心憂刑罰。命慮兵殘。今昔冤仇。一時凑合。此正煩惱熾然。如烈燄處。尚可致感。而況於他。</p>
<p style="margin-left:1em">△二結勸禮念二。初歎名勸念。二歎德勸禮。</p>
<p style="margin-left:1em">今初。</p>
</div>
<div class='div-orig'><p>妙音觀世音<span class='note-inline'>(至)</span>是故須常念念念勿生疑。</p>
</div>
<div class='div-commentary'><p style="margin-left:1em">大士召德之名。應有無量佛。約五義為歎者。且令見一班也。然音是所觀之境。由境智鎔融。能所兩亡。故即所觀。以歎能觀。而示唯心。俾知心境。但一如實相也。初歎妙者。謂由三觀三諦。於一心一剎那中。遮照同時。不可思議。可稱妙音。二由尋聲拔苦。可稱觀世音。三由具足清白。可稱梵音。四由應不失時。可稱海潮音。五由高超九界故。曰勝彼世間音。又此五中。隨舉一法。即攝餘四。及一切德。悉皆趣之。若眾生以念為法界。則一切聖賢功德。莫不同趣。此外別無少法。何況此大士耶。苟能深信忍。可截斷疑情。念念無間。何苦不脫。何樂不階。但貴不生疑惑。故最後以一勿字。剪之戒之。</p>
<p style="margin-left:1em">△二歎德勸禮。</p>
</div>
<div class='div-orig'><p>觀世音淨聖<span class='note-inline'>(至)</span>福聚海無量是故應頂禮。</p>
</div>
<div class='div-commentary'><p style="margin-left:1em">圓滅諸染曰淨。位極於茶曰聖。此約斷德。受稱也於苦下。約恩德被物也。如慈父母作依怙。如如意珠具一切功德。慈視大地。如憐一子。墮在苦處。要而言之。大士是福德聚。難仰其高。是智慧海。難測其深。故我以無妄之廣長。勸諸眾生。唯應志心頂禮。凡有所求。必獲如意。</p>
<p style="margin-left:1em">△三聞品獲益二。初贊聞品者。二結發心益。</p>
<p style="margin-left:1em">今初。</p>
</div>
<div class='div-orig'><p>爾時持地菩薩<span class='note-inline'>(至)</span>當知是人功德不少。</p>
</div>
<div class='div-commentary'><p style="margin-left:1em">說竟持地出。為贊歎者。由普門持經。與持地行。兩相等故。謂持地自毗舍如來所。得平心地後。觀諸眾生。若起若倒。並由心地攝持。與能趨普門者。固蒙攝入。即自背而投岐路者。亦在無緣大悲攝取之內。以向背起倒。同一致故。持地不贊普門人法。而專贊能聞者。正深於贊者也。由普法殊勳經耳。是以功德不少。</p>
<p style="margin-left:1em">△二結發心益。</p>
</div>
<div class='div-orig'><p>佛說是普門品時<span class='note-inline'>(至)</span>阿耨多羅三藐三菩提心。</p>
</div>
<div class='div-commentary'><p style="margin-left:1em">由聞最上教。悟最上理。故發最上心。效行此最上行。而證最上果法。此種妙心。自無有法與之相等。而能等者。是為終實悟真理。發菩提心人。而入初住者。</p>
</div></div>
<div class='div-other'><a id='mulu34' />
<div class='div-commentary'><p style="margin-left:1em">△四呪護持經。</p>
</div>
<div class='div-orig'><p>陀羅尼品第二十六</p>
</div>
<div class='div-commentary'><p style="margin-left:1em">陀羅此翻總持。謂總一切法持無量義也。又總持惡不起。善不失也。然有一字陀羅尼。多字及無字之別。曼拏曪中。以五種觀法持呪。凡增益攝伏等事持之。莫不如意。又五種密部中。各有根本枝末之分。今呪自屬本部所攝。觀係降伏。字係多字。於五不翻中。即秘密不翻。四例中。即翻字不翻音例也。此由上明深位菩薩。始自亡身為法。終至普門示現。而流通之芳規<span class='corr'>已</span>週。茲恐初心菩薩。身屬常倫。才發真心。願欲弘經。自令魔宮震裂。彼戀塵勞。安肯坐視。故伺其便。僉來生惱。倘不外仗神呪護持。善根微弱輩。不能不被其阻退。品故次來。</p>
<p style="margin-left:1em">△文三。初持經功德。二神呪護持。三聞品獲益。</p>
<p style="margin-left:1em">今初。</p>
</div>
<div class='div-orig'><p>爾時藥王菩薩。即從座起<span class='note-inline'>(至)</span>如說修行功德甚多。</p>
</div>
<div class='div-commentary'><p style="margin-left:1em">△二神呪護持五。初藥王呪護。二勇施呪護。三多聞呪護。四持國呪護。五羅叉呪護。初二。初說呪。二贊許。</p>
<p style="margin-left:1em">今初。</p>
</div>
<div class='div-orig'><p>爾時藥王菩薩白佛言<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">呪字是華言。即呪禁。呪願。禱祝義也。特以秘密不翻故。以此字往翻之。陀羅尼下。又繫一呪字者。華梵兼舉也。其明呪。神呪。真言。皆別稱也。呪辭中有是鬼神王名。稱其王名。則部落不敢為非。又有如軍中密號。唱號相應。無所訶問。如不相應即執治。罪。又是諸佛密語。如索仙陀婆。餘無能解。唯有智臣。能於一名之呼。以鹽水器馬。各奉其當。今於一呪。遍有威力。能令瘥病滅罪。生善入道。以是義故。存梵不翻。庶免偏廢。與呪之與。通乎萬世之下。會中一說。靡攝無遺。具弘通之行者。即在呪護之中。</p>
<p style="margin-left:1em">呪中字。悉宜以本音讀之。即四種翻譯中。翻字不翻音之一也。又凡有切有反有音者。可依之。如逢本字。旁加一口字者。應以急口呼之。</p>
<p style="margin-left:1em">△二贊許。</p>
</div>
<div class='div-orig'><p>時釋迦牟尼佛<span class='note-inline'>(至)</span>於諸眾生多所饒益。</p>
</div>
<div class='div-commentary'><p style="margin-left:1em">△二勇施呪護。</p>
</div>
<div class='div-orig'><p>爾時勇施菩薩白佛言<span class='note-inline'>(至)</span>伺求其短無能得便。</p>
</div>
<div class='div-commentary'><p style="margin-left:1em">富單那。此云臭餓鬼。能主熱病。吉蔗此云所作。即起屍鬼人及夜叉。皆有此鬼。鳩盤茶此云甕形。舊云冬瓜。以其陰藏。如冬瓜之大。行則置之肩上。坐則踞之。即魘魅鬼也。</p>
</div>
<div class='div-orig'><p>即於佛前而說呪曰<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">△三毗沙門呪護。</p>
</div>
<div class='div-orig'><p>爾時毗沙門天王護世者<span class='note-inline'>(至)</span>說是陀羅尼。</p>
</div>
<div class='div-commentary'><p style="margin-left:1em">毗沙門此云多聞。福德之名。聞四方故。主領夜叉羅剎。天竺以北方為首。次及東南西。故先舉也。</p>
</div>
<div class='div-orig'><p>即說呪曰<span class='note-inline'>(至)</span>令百由旬內無諸衰患。</p>
</div>
<div class='div-commentary'><p style="margin-left:1em">△四持國呪護。</p>
</div>
<div class='div-orig'><p>爾時持國天王<span class='note-inline'>(至)</span>擁護持法華經者。</p>
</div>
<div class='div-commentary'><p style="margin-left:1em">梵語提頭賴吒。此云持國。又翻安民。乃乾闥婆。及毗舍闍。二部之主領。為上升之元首。下界之初天也。</p>
</div>
<div class='div-orig'><p>即說呪曰<span class='note-inline'>(至)</span>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">△五羅剎女呪護二。初呪誓。二贊許。</p>
<p style="margin-left:1em">今初。</p>
</div>
<div class='div-orig'><p>爾時有羅剎女等<span class='note-inline'>(至)</span>離諸衰患消眾毒藥。</p>
</div>
<div class='div-commentary'><p style="margin-left:1em">毗陀羅赤色鬼。犍陀黃色鬼。烏摩勤伽烏色鬼。阿䟦摩羅青色鬼。阿棃樹形似蘭。枝若墮地。自然破為七分。殺父殺母破和合僧。為三逆罪。擣蔴生虫壓油過之尤者。以斗秤小大出入。欺盜之尤者。故震每銘其背。</p>
<p style="margin-left:1em">△二贊許。</p>
</div>
<div class='div-orig'><p>佛告諸羅叉女<span class='note-inline'>(至)</span>應當擁護如是法師。</p>
</div>
<div class='div-commentary'><p style="margin-left:1em">凡愛者必護。諸菩薩愛法必護法。護法必護人。諸佛為愍念眾生。以陀羅尼。護諸菩薩。得以述而與之。鬼女最惡。能以呪護。亦即善持法華者也。</p>
<p style="margin-left:1em">△三聞品獲益。</p>
</div>
<div class='div-orig'><p>說是陀羅尼品時。六萬八千人得無生法忍。</p>
</div></div>
<div class='div-other'><a id='mulu35' />
<div class='div-commentary'><p style="margin-left:1em">△五轉邪持經。</p>
</div>
<div class='div-orig'><p>妙莊嚴王本事品第二十七</p>
</div>
<div class='div-commentary'><p style="margin-left:1em">上以呪護。靖諸外難。魔絹<span class='corr'>已</span>得隳裂。茲恐末世弘經者。境強智弱。識被情牽。若內弗蚤覺。外乏善導。一被所奪。無可哀救。故古注引莊嚴之往事。以示警。而經文全重。在得善友提攜上。始有轉邪之功。經云。此二子。是我善知識。為欲發起宿世善根。饒益我故。來生我家。故以轉邪。為本事。</p>
<p style="margin-left:1em">△文二。初敘述本事。二聞品獲益。初二。初正明本事。二結會贊歎。初三。初總敘相值。二轉邪方便。三蒙轉得益。</p>
<p style="margin-left:1em">今初。</p>
</div>
<div class='div-orig'><p>爾時佛告諸大眾<span class='note-inline'>(至)</span>及愍念眾生故說是法華經。</p>
</div>
<div class='div-commentary'><p style="margin-left:1em">初明化主劫國。彼佛下。雙標能所二化。是二子下。標能化具德也。久修下。略示二嚴。檀等五句。釋有大福德。般若一句。釋有大智慧。方便一句。釋有大神力。經欲具彰十度。以顯正行。故於六度後。略標方便一度。以該餘三。蓋十度乃從六中。所開出者。如禪度中。有願力智三。開出願力二度。般若中。有道種智。及一切種智。如次開出方智二度。意明能化位在等覺。故作是說。以修三十七。為助道者。由正修十度時。亦復緣念四處。以除四倒。繼以四勤。斷惡生善。四種作意。令善滿足。而蒙其芽。加以信等五法。增長善芽。令其成根。而增五力。始能破惡以七覺支。於中決擇所修。各歸厥派。速令入道。終以八種正道。統攝諸品。通至涅盤。今總論之。菩薩之道。以首悟實相為體。四無量為心。六度為用。道品為助。乃成佛果。而二子皆悉通達。又禪度中。<span class='corr'>已</span>具攝一切三昧。而另列七種者。以於此七中。更臻其妙故。爾時下。明彼佛說法之所以也。欲引者。緣王曾聞此經。中被阻退。<span class='corr'>已</span>歷多時。今則惡緣當謝。善種將熟。故得感佛。作勝增上。令聞妙法。再發靈苗。故華嚴有食少金剛。畢究不銷之喻。旨哉。又下經云。為欲發起宿世善根等。</p>
<p style="margin-left:1em">△二轉邪方便三。初二子白母。二母令往化。三奉命往化。</p>
<p style="margin-left:1em">今初。</p>
</div>
<div class='div-orig'><p>時淨藏眼二子<span class='note-inline'>(至)</span>而生此邪見家。</p>
</div>
<div class='div-commentary'><p style="margin-left:1em">二子白往。乃助發緣也。</p>
<p style="margin-left:1em">△二母令化父。</p>
</div>
<div class='div-orig'><p>母告子言汝等<span class='note-inline'>(至)</span>或聽我等往至佛所。</p>
</div>
<div class='div-commentary'><p style="margin-left:1em">△三奉命往化。</p>
</div>
<div class='div-orig'><p>於是二子念其父故<span class='note-inline'>(至)</span>令其父王心淨信解。</p>
</div>
<div class='div-commentary'><p style="margin-left:1em">諸外道。邪見充滿。縱有至道在前。亦必不受。又以見地不明。重外輕內。故易被色聲所舞。非覩神變。莫奪所好。況邪外神變。並屬有漏。若見漏盡人。所現之希有。迴視<span class='corr'>己</span>能。何其眇劣。故為現通。令生渴仰。</p>
<p style="margin-left:1em">此所現通。不必泥於十八瑜伽。自有十八神變。可該於此。</p>
<p style="margin-left:1em">△三<span class='corr'>已</span>轉得益七。初父信欲往。二白母出家。三雙白父母。四化功<span class='corr'>已</span>著。五詣佛出家。六歎述二子。七贊佛自誓。</p>
<p style="margin-left:1em">今初。</p>
</div>
<div class='div-orig'><p>時父見子神力如是<span class='note-inline'>(至)</span>欲見汝等師可共俱往。</p>
</div>
<div class='div-commentary'><p style="margin-left:1em">歎未有者。見非邪外可匹也。因信其子故。並信其師。而求見也。</p>
<p style="margin-left:1em">△二白母出家。</p>
</div>
<div class='div-orig'><p>於是二子從空中下<span class='note-inline'>(至)</span>所以者何佛難值故。</p>
</div>
<div class='div-commentary'><p style="margin-left:1em">△三雙白父母。</p>
</div>
<div class='div-orig'><p>於是二子白父母言<span class='note-inline'>(至)</span>諸佛難值時亦難遇。</p>
</div>
<div class='div-commentary'><p style="margin-left:1em">二喻一明難逢。一明縱逢。難具正見。故古云。龜魚之眼。兩向不能正視。縱遇浮木。尤難見孔。故值佛人。非宿福慧深。而且厚者。不能了脫。</p>
<p style="margin-left:1em">△四化功<span class='corr'>已</span>著。</p>
</div>
<div class='div-orig'><p>彼時妙莊嚴王後宮<span class='note-inline'>(至)</span>令心信解好樂佛法。</p>
</div>
<div class='div-commentary'><p style="margin-left:1em">法華三昧。能攝權歸實。離諸惡趣三昧。能破二十五有。諸佛集三昧。則能常不離佛。三聖以妻子身。而攝化者。正先以欲鈎牽意也。能信解不生好樂者。亦不能速至菩提。故雙舉也。</p>
<p style="margin-left:1em">△五詣佛出家。</p>
</div>
<div class='div-orig'><p>於是妙莊嚴王<span class='note-inline'>(至)</span>後得一切淨功德莊嚴三昧。</p>
</div>
<div class='div-commentary'><p style="margin-left:1em">跏趺之佛。從供養淨信之所生。臺牀天衣。皆受用應有之具。佛身言第一微妙者。以從第一真空之所流故。亦是色空交徹。相即無相。難思之身故。</p>
<p style="margin-left:1em">時雲雷下。佛令出家與記也。娑羅云堅固。謂能以道法。蔭庇法界也。其王下。奉命出家。一遂二子所請。一續往昔本願。三昧曰淨功德者。以邪染蕩除。而真靜現前也。</p>
<p style="margin-left:1em">△六歎述二子。</p>
</div>
<div class='div-orig'><p>即升虗空高七多羅樹<span class='note-inline'>(至)</span>愍念邪見眾生令住正見。</p>
</div>
<div class='div-commentary'><p style="margin-left:1em">初王稱歎二子之饒益。</p>
<p style="margin-left:1em">爾時下。雲雷如來。重為述成也。文中雖甚歎善知識。能大饒益。然非宿植善根者。恐不能遇。則宛轉飄零。無可哀救。古引四僧結契。入山修道。以一人行乞佐助。而被惡緣所染事。即指為莊嚴王。足為後世藻鑑。則凡垂手入廛者。於逢增上境緣時。應觀諸法如幻如夢。否則被境所轉。成誤墮矣。足知理觀及善友。洵缺一不可也。</p>
<p style="margin-left:1em">△七贊佛自誓。</p>
</div>
<div class='div-orig'><p>妙莊嚴王即從虗空中下<span class='note-inline'>(至)</span>說是語<span class='corr'>已</span>禮佛而出。</p>
</div>
<div class='div-commentary'><p style="margin-left:1em">初贊佛功德。頻婆云相思。果色丹而潤。</p>
<p style="margin-left:1em">安隱快善。從能隨教戒所行故。具無量功德莊嚴。作持也。</p>
<p style="margin-left:1em">我從下。自誓不隨心行等。止持也。又不隨心行。則智行起矣。</p>
<p style="margin-left:1em">△二結會贊歎。</p>
</div>
<div class='div-orig'><p>佛告大眾於意云何<span class='note-inline'>(至)</span>諸天人民亦應禮拜。</p>
</div>
<div class='div-commentary'><p style="margin-left:1em">初會通四人。古指光照莊嚴相為妙音固可。即於會中別有此一菩薩亦可。</p>
<p style="margin-left:1em">是藥下。重歎二菩薩者。以能善弘經故。</p>
<p style="margin-left:1em">△二聞品獲益。</p>
</div>
<div class='div-orig'><p>佛說是妙莊嚴王本事品時<span class='note-inline'>(至)</span>於諸法中得法眼淨。</p>
</div>
<div class='div-commentary'><p style="margin-left:1em">得法眼淨者。以能決了豪華。如幻如翳。不被所矇故。又若圓伏二障分別起。則得入住。成正定聚。若圓斷二障分別起。則登菩薩極喜地。以經文渾涵。故作二釋。</p>
</div></div>
<div class='div-other'><a id='mulu36' />
<div class='div-commentary'><p style="margin-left:1em">△六勸發持經。</p>
</div>
<div class='div-orig'><p>普賢菩薩勸發品第二十八</p>
</div>
<div class='div-commentary'><p style="margin-left:1em">此品遠承藥王等三聖。弘通法式。近踵明呪善友之力行者。可以乘此。按轡徐行。直至道場。無諸留難。是故普賢居殿。唯有勸進開發流通。用廣妙行。故此品來。</p>
<p style="margin-left:1em">經初毫瑞。圓現法界。迷悟之流。並不越乎一光之外。故智首文殊。法法皆從光中點出。次復援古擬宜發明。諸佛皆依一性。而演一乘。傍為助顯。今佛使大會迴憶。在昔全由根劣。以致解異。令其猛醒。乃以三週七喻。會歸法華三昧。既蒙開顯。而眾行自此。可以契真。故感普賢來儀。最後勸發。而世尊更為述成四法。令得是經。所謂得者。即依教而獲理行果也。是故此經以智創首。用行結束。正見非智無以照理。非行無以克果之大旨。則世尊為一類由小之大之機。所有本懷。悉是輔助揚化。引攝成根。進蒙記莂。了此大事。</p>
<p style="margin-left:1em">△文三。初總敘來儀。二正陳勸發。三聞品獲益。</p>
<p style="margin-left:1em">今初。</p>
</div>
<div class='div-orig'><p>爾時普賢菩薩<span class='note-inline'>(至)</span>頭面禮釋迦牟尼佛右繞七帀。</p>
</div>
<div class='div-commentary'><p style="margin-left:1em">無上佛果。非行莫階。故以普賢。結成流通。自在是菩薩之德相。神通是菩薩之業用。力言顯是即德相之業用也。威德與名聞合舉者。顯美實之賓。莫不相稱也。其所與諸大士。皆具普賢道者。此經首尾。皆約東方言者。其義有二。一者東方。有啟明之相。所以毫瑞始東用表。智輪若現。必先破羣昏。是以文殊首出。以為眾除疑應之。一由東是羣動之首故。象駕東來用表。欲階妙果者。必自行門始。慧行若發。則六度咸趣。始而以智照理。終而以行成智。克果佛國。云理智行為身。日月是也。所經歷處。悉有瑞應者。同是無作妙德之所感生。各現等者。各以所得解脫。於隨侍時而現。即名弘經。庶不空過。</p>
<p style="margin-left:1em">△二正陳勸發三。初請受勸發。二正與勸發。三誓願勸發。</p>
<p style="margin-left:1em">今初。</p>
</div>
<div class='div-orig'><p>白佛言世尊<span class='note-inline'>(至)</span>云何能得是法華經。</p>
</div>
<div class='div-commentary'><p style="margin-left:1em">首楞謂。此大士心聞。洞十方者。一約法身。依真而住。則十法界。並不外於心聞。若約報用。稱體而週則無邊剎海。不隔毛端。亦可謂之心聞。今曰遙聞者。以大士勝應在彼。赴感而來。故曰遙聞。若約菩薩之心聞。不<span class='corr'>但</span><span class='corr'>已</span>聞能詮所詮。並聞此經廣說之意。今復遠來重問。云何能得者。意在愍念未法。共來聽受略說。俾心要總持人。以便勸進自行。又復發起流通。</p>
<p style="margin-left:1em">△二正與勸發。</p>
</div>
<div class='div-orig'><p>佛告普賢菩薩<span class='note-inline'>(至)</span>於如來滅後必得是經。</p>
</div>
<div class='div-commentary'><p style="margin-left:1em">起信信成就發心。文與此相符。彼云。復次信成就發心者有三。一者直心。二者深心。三者大悲心。今初諸佛護念。即彼直心。但經約能護之人論。約所護之法。似有左右。謂若能受持佛所護經。則能正念真如。開佛知見。理觀鎔然。佛因護法。并護其人。華嚴謂。第八地聖人。始蒙佛護。今由經功殊勝。雖初心行人。亦得蒙護。則外護成矣。二植眾德本。即彼深心。亦但經約能發行之心論。約心所護之行。而有左右。今謂眾德。即善行所植之德本。即菩提心。以忘失菩提心。修諸功德。悉成魔業。以此心是上求下化之樞鈕故。能植此者。則照理之內智成就。三入正定聚。論雖未列。而意必含攝。以信滿行成。必入正定聚故。第二剎那。依定護慧。則自利之妙行成矣。四發救眾生心。與彼大悲全同。則前三是勸進自利。第四為發起流通。如來巧說。以此四法。該盡正通。令此二分。分而不分。能得此者。二利逾廣。是謂略說法華也。</p>
<p style="margin-left:1em">△三誓願勸發二。初願護人。二願護法。初五。初護持誦思惟。二護定期修習。三表神通威力。四示勝因近果。五勸一心修持。初三。初總示受持。二別示讀誦。三別示思惟。</p>
<p style="margin-left:1em">今初。</p>
</div>
<div class='div-orig'><p>爾時普賢菩薩白佛言<span class='note-inline'>(至)</span>諸惱人者皆不得便。</p>
</div>
<div class='div-commentary'><p style="margin-left:1em">韋陀羅。云善妙主魘禱鬼也。</p>
<p style="margin-left:1em">△二別示讀誦。</p>
</div>
<div class='div-orig'><p>是人若行若立讀誦此經<span class='note-inline'>(至)</span>亦為供養法華經故。</p>
</div>
<div class='div-commentary'><p style="margin-left:1em">地藏十輪經。建立三種定業輪。今經與彼習誦業輪大同。彼謂習。誦大乘。初中後夜。精勤無怠。心不散亂。則能摧破一切惑業。今因讀誦力。銷磨翳障。法眼清明。故感普賢現身安慰。魔不得便。若約由聞乃能讀誦。即是以聞所生慧。摧碾惑業也。即慧根中。中品之證相也。</p>
<p style="margin-left:1em">△三別示思惟。</p>
</div>
<div class='div-orig'><p>是人若坐思惟此經<span class='note-inline'>(至)</span>得如是等陀羅尼。</p>
</div>
<div class='div-commentary'><p style="margin-left:1em">坐則身在禪定。由於定中思惟。發生妙慧。銷磨翳障。等感現身。教讀生喜。雖亦與上中品相等。今由轉復精進。乃更得三昧。及陀羅尼。應是慧根中。上品之證相也。空觀是旋旋。幻色歸真空也。假觀是百千旋旋。一真空出種種幻色也。中觀是法音方便。由色空無礙。始令法音方便。三一圓融。</p>
<p style="margin-left:1em">△二護定期修習二。初現身說法。二與呪自護。</p>
<p style="margin-left:1em">今初。</p>
</div>
<div class='div-orig'><p>世尊若後世後五百歲<span class='note-inline'>(至)</span>而為說法示教利喜。</p>
</div>
<div class='div-commentary'><p style="margin-left:1em">前文兩番現身。皆緣平日持誦所感。茲更以尅期修習示者。欲顯此經有日劫相倍。速證之神功也。故古人遵此立儀修懺。復約戒定慧三根。各分三品。以明九種證相。於此期內。若得一旋。則是終之初住。而劫超十千矣。況更進者。</p>
<p style="margin-left:1em">△二與呪自護。</p>
</div>
<div class='div-orig'><p>亦復與其陀羅尼呪<span class='note-inline'>(至)</span>即於佛前而說呪曰。</p>
</div>
<div class='div-commentary'><p style="margin-left:1em">陀羅尼呪者。由陀羅尼是依理所發。總持之妙慧。亦即所詮之理法。而呪是能詮之文句。能所合舉。故曰陀羅尼呪。</p>
<p class="dharani">阿檀地<span class='note-inline'>(一)</span>檀陀婆地<span class='note-inline'>(至)</span>辛阿毗吉利地帝<span class='note-inline'>(二十)</span></p>
<p style="margin-left:1em">△三表神通威力。</p>
</div>
<div class='div-orig'><p>世尊若有菩薩<span class='note-inline'>(至)</span>皆是普賢威神之力。</p>
</div>
<div class='div-commentary'><p style="margin-left:1em">普賢體遍用恒。稱體起用。常加一切故。令未聞未持者。皆使聞持。</p>
<p style="margin-left:1em">△四示勝因近果二。初舉勝因。二示近果。</p>
<p style="margin-left:1em">今初。</p>
</div>
<div class='div-orig'><p>若有受持讀誦正憶念<span class='note-inline'>(至)</span>為諸如來手摩其頭。</p>
</div>
<div class='div-commentary'><p style="margin-left:1em">普賢為諸佛長子。能以慧行莊嚴三世諸佛故。一切賢聖。所修之行。皆從普賢得名。今來居殿者。欲顯普賢即是弘通之人。其所有之行。亦即弘通之行言。當知是人者。乃大士提起行者。振惺法會。勿以恒倫等視。當知。此人即是普賢。以弘經之行。即普賢之行故。<span class='corr'>已</span>曾於先佛所。深種善根。故於今生。乃能弘通。而為諸佛摩頂加被。</p>
<p style="margin-left:1em">△二示近果二。初以書寫況顯。二正明近果。</p>
<p style="margin-left:1em">今初。</p>
</div>
<div class='div-orig'><p>若但書寫是人命終<span class='note-inline'>(至)</span>解其義趣如說修行。</p>
</div>
<div class='div-commentary'><p style="margin-left:1em">但能書者。尚得感生忉利。況能受持等者。</p>
<p style="margin-left:1em">△二正明近果。</p>
</div>
<div class='div-orig'><p>若有人受持讀誦<span class='note-inline'>(至)</span>有如是等功德利益。</p>
</div>
<div class='div-commentary'><p style="margin-left:1em">文點命終即往者。正指近果也。六種法師所修之行。自有優劣故。上文以書寫居首。況出如說修行者。茲復先明能解義趣者。之近果。且住內院。不退位中。意指此行之遠果。非取草時。其福不盡。</p>
<p style="margin-left:1em">△五勸一心修持。</p>
</div>
<div class='div-orig'><p>是故智者應當一心自書<span class='note-inline'>(至)</span>正憶念如說修行。</p>
</div>
<div class='div-commentary'><p style="margin-left:1em">△二願護法二。初菩薩守護流布。二如來贊述功德。</p>
<p style="margin-left:1em">今初。</p>
</div>
<div class='div-orig'><p>世尊我今以神通力故<span class='note-inline'>(至)</span>廣令流布使不斷絕。</p>
</div>
<div class='div-commentary'><p style="margin-left:1em">△二如來贊述功德四。初贊護經。二護持名。三述殊勝。四示勸誡。</p>
<p style="margin-left:1em">今初。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>而能作是神通之願守護是經。</p>
</div>
<div class='div-commentary'><p style="margin-left:1em">普賢全體。即是妙法故。以法流之用。而護法流之源。</p>
<p style="margin-left:1em">△二護持名。</p>
</div>
<div class='div-orig'><p>我當以神通力守護能受持普賢菩薩名者。</p>
</div>
<div class='div-commentary'><p style="margin-left:1em">普賢道契佛心。名能召德故。持大士名者。得感佛護。</p>
<p style="margin-left:1em">△三述殊勝三。初示人勝。二示因勝。三示果勝。</p>
<p style="margin-left:1em">今初。</p>
</div>
<div class='div-orig'><p>普賢若有受持讀誦<span class='note-inline'>(至)</span>為釋迦牟尼佛衣之所覆。</p>
</div>
<div class='div-commentary'><p style="margin-left:1em">文中五見當知句者。亦警惺現未得見此人者。令生渴仰也。意謂。此經於無量國中。乃至名字。不可得聞。何況得見受持。必宿世具大善根。始能弘通。當知。此人雖身生末世。若能弘此即法身之妙典。不獨得見普賢。蒙其教讀加護。則與生值佛世。親見我身。親從我口聞法。親陳供養。親蒙我贊善者。等無有異。又復當知。是人既有如是勝因。自能感我手摩其頭。安慰其心。自能感我以衣覆護。不令魔便。而況於他。敢不共相守護。</p>
<p style="margin-left:1em">△二示因勝。</p>
</div>
<div class='div-orig'><p>如是之人不復貪著世樂<span class='note-inline'>(至)</span>能修普賢之行。</p>
</div>
<div class='div-commentary'><p style="margin-left:1em">初明不為外境所轉者。以有直心正念實相法故。有福德培養力故。次明不為內惑所惱者。以智強故。與無貪等善根相應故。嫉妒被無嗔所治故。諸慢缺染慧無依不起故。少欲即無貪故。</p>
<p style="margin-left:1em">△三示果勝。</p>
</div>
<div class='div-orig'><p>普賢若如來滅後<span class='note-inline'>(至)</span>當坐天人大眾中師子法座上。</p>
</div>
<div class='div-commentary'><p style="margin-left:1em">受持等果。即當詣道場者。緣末法中。魔強法弱。多諸留難。此人能於煩惱大海中。以大信力。以大忍力。以大念力。高超諸衰。妙演一乘。是故感果。極勝極速。</p>
<p style="margin-left:1em">△四示勸誡。</p>
</div>
<div class='div-orig'><p>普賢若於後世<span class='note-inline'>(至)</span>當起遠迎當如敬佛。</p>
</div>
<div class='div-commentary'><p style="margin-left:1em">不貪資生者。但患所以立也。況得隨心所願。次誡切勿輕毀等者。免招生現二報也。</p>
<p style="margin-left:1em">△三聞品獲益。</p>
</div>
<div class='div-orig'><p>說是普賢勸發品時<span class='note-inline'>(至)</span>諸菩薩具普賢道。</p>
</div>
<div class='div-commentary'><p style="margin-left:1em">得百千旋者。終之初地。具普賢道。乃終教十地之後心也。但舉初後者。欲該中八也。又<span class='corr'>但</span>舉聖位者。即該三賢矣。佛世法會。於一座內。一聞聖法。便可位登十地。正見妙法之難思。</p>
<p style="margin-left:1em">△三總結流通。</p>
</div>
<div class='div-orig'><p>佛說是經時<span class='note-inline'>(至)</span>受持佛語作禮而去。</p>
</div>
<div class='div-commentary'><p style="margin-left:1em">聞經竟。先得歡喜益者。即未來世諸佛也。</p>
</div></div>
<p class='juan'>妙法蓮華經科拾卷第七<span class='note-inline'>(終)</span></p>
<div class='div-xu'><a id='mulu37' />
<p class='h1'>No. 628-A 跋</p><p>聖教東傳。像法始著。其緣弘演。而受益者。遍海內矣。金陵自六朝來。名藍櫛比。義學繁興。如我高祖雪浪大師。紹天界無極老人之統。承賢首二十三世之系。闡揚法道。續佛慧命。次有一雨蘊璞碧空月潭諸曾祖輩。繼出之後。始逢普德勖[、/(、*、)]祖翁。御大願輪。力弘教乘。而賢首一宗。一時海內。同仰中興之光。受業者。指不勝屈。惟上乘大師及門。最後親炙。未久而能韜光<span class='corr'>斂</span>晦。研究至賾。翻貝葉於螺髻。校藏目於半壑。不避寒暄。幾忘寢食。祖翁遷化。諸同人互相繼席。沿至於師。則補故增新。凡常住未完之事。莫不竭力舉行。瀝瀝心血。自非如說而行者。何以及此。<span class='note-inline'>(悳)</span>昔慕江南慈恩一宗。於丙辰歲。負笈次哲大師之門。時師開講鷄鳴。學眾濟濟。振厥祖風。爰問南邨張居士曰。勖大師廼三學該練。可謂賢首再起。得其傳者。論學之長多推次公。經詮之首。則有雲雪二公。而雪公既通內典。復擅風雅。先後護法。如陳侍御涉江羅銀臺繼峯。咸相交契。討論內典<span class='note-inline'>(悳)</span>自庚申歸吳門。株守一隅。每思我宗先輩。無經不注。即使法華疊出。胡弗一祖本宗旨趣。致令四依無所適從。殊可浩歎。今甲申秋八月初夜。夢海日高昇。寶筏得濟。晨鐘甫撞。大師忽懷香見訪。誠為希有之徵。而獲難遘之想也。師示稿命校閱。<span class='note-inline'>(悳)</span>惟法華一經。於一代教中。能括如來用權調攝之本致。最為難信難解。昔普德祖翁。講是經。曾撫卷三歎。剏立科文。羅判七軸。鈎玄索隱。一洗陳習。而師則纘述其旨。駁近代之淆譌。決千古之疑案。俾賢上一源滴滴真乳。如注甘露於中天。架指南於岐路。無片言隻字。出自胸臆。題曰拾遺。蓋有以也。科判懸談各一卷。疏八卷。讀是疏者。當原先佛久默之本懷。出前賢未發之底蘊。庶不負普德二世之婆心云耳。</p>
<p style="margin-left:4em">古吳永定後學海印了悳合十拜題</p>
</div>
</div><!-- end of div[@id='body'] -->
</body></html>