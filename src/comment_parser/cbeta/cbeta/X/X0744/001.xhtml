<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四分律名義標釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 744-A 四分律名義標釋序</p><p>原夫律之為教也。乃三乘之寶筏。四雙之雲階。諸佛從斯而趣菩提。眾聖由此而昇泥曰。譬若明珠。喻如淨雪。外眾不預其傳。內徒為之秘授。三寶藉之而彰。五輩因之以立。其為法也。豈不重哉。在昔金河重誨。波離嗣宣。西域聖人。師資肅佩。分氎傳持。千有餘載。逮流東夏。漢魏剏聞。齊梁漸備。隋唐盛興。迄夫宋代<span class='corr'>已</span>來。人皆首學。俱出樊籠。僧同遵軌。咸超有岸。邇世譌鋒互舉。禪律競分。見既不同。資受不無其謬。致使後進無門。初造失序。展卷不識其名。循文詎能知義。贊始臨壇。還同昏穴。惟此奮翅三藏。獵目羣章。稽彼西天之梵言。釋此東華之音議。端取曇無德律。所有文句難通者。僅標其名。纘釋其義。傍採諸家之辯。正述經論之玄。雖引四部之要文。然不雜彼之宗緒。恐紊持犯。難為防護。間所述者。並是通途行事。及略顯開遮。庶知持犯。有其同別。非取輕條。以替重篇。却大愆而易小過。蓋本聖意未許。律旨全遮。偷心不絕。難言信戒。是以獨舉一部。隨事標釋。不舛餘宗。俾剏學者。覽卷無滯。溫習者。不觀他面。罔致迷文失旨。意莫適從。遂舉手於高閣。不再顧以終身。律學於斯頓止。僧寶從此漸替。維念於茲。敢興短聞。集為部夾。統釋事相。略明樞義。若夫開遮持犯。廣備律詮。性制輕重。翫之即得。對治煩惑。要在深研。此不預述。況贊之淺識。豈能窮其淵府。俟學充足。戒光自朗。其餘纖悉玄軌。疏律乃陳。此所先標。後不重出。以彼疏意易彰。理獲線貫。帙今成矣。但愧庸才。難免鬻乳之贋。併所缺疑未備者。總冀來哲。共昭南極。輝戒珠於長夜。昞慧日於中天。正法得之恒存。聖階固而永久。是所慶願。智者鑒諸。</p>
<p style="margin-left:0em;text-indent:1em">旹<span class='corr'>崇</span>禎庚午夏日大菩提心沙門弘贊謹序</p>
</div>
<div class='div-other'><a id='mulu2' />
<p class='h1'>四分律名義標釋總目</p>
<ul class="">
<li>卷第一
<ul class="">
<li>序文</li>

<li>總目</li>

<li>律藏初讚頌</li>
</ul></li>

<li>卷第二
<ul class="">
<li>讚頌之餘</li>

<li>如來三月夏安居</li>

<li>舍利弗請佛制戒</li>
</ul></li>

<li>卷第三
<ul class="">
<li>七佛因緣</li>

<li>初制不淨行戒</li>
</ul></li>

<li>卷第四
<ul class="">
<li>不淨行之餘至盜戒</li>
</ul></li>

<li>卷第五
<ul class="">
<li>殺戒至妄語戒</li>
</ul></li>

<li>卷第六
<ul class="">
<li>制十三事初失精戒至私屋過量戒</li>
</ul></li>

<li>卷第七
<ul class="">
<li>大房不處分戒至破僧戒</li>
</ul></li>

<li>卷第八
<ul class="">
<li>儻破僧戒至不捨惡性戒</li>

<li>二不定法</li>

<li>制三十事初畜長衣戒</li>
</ul></li>

<li>卷第九
<ul class="">
<li>離衣宿戒至販賣戒</li>
</ul></li>

<li>卷第十
<ul class="">
<li>畜長鉢戒至迴僧物入<span class="corr">己</span>戒</li>
</ul></li>

<li>卷第十一
<ul class="">
<li>制九十事初不妄語戒至與女人過五六語說法戒</li>
</ul></li>

<li>卷第十二
<ul class="">
<li>掘地戒至僧不差教尼戒</li>
</ul></li>

<li>卷第十三
<ul class="">
<li>教授尼至日暮戒至殘宿食戒</li>
</ul></li>

<li>卷第十四
<ul class="">
<li>自手取食戒至恐怖他戒</li>
</ul></li>

<li>卷第十五
<ul class="">
<li>過浴戒至畜被擯沙彌戒</li>
</ul></li>

<li>卷第十六
<ul class="">
<li>逆諫難問戒至過量作坐具戒</li>
</ul></li>

<li>卷第十七
<ul class="">
<li>過量作覆瘡衣戒至等佛衣量戒制四提舍尼法至式叉迦羅尼法</li>
</ul></li>

<li>卷第十八
<ul class="">
<li>式叉迦羅尼法之餘至七滅諍法二百五十戒竟</li>
</ul></li>

<li>卷第十九
<ul class="">
<li>制比丘尼戒法</li>
</ul></li>

<li>卷第二十
<ul class="">
<li>比丘尼戒法之餘</li>
</ul></li>

<li>卷第二十一
<ul class="">
<li>受戒犍度法</li>
</ul></li>

<li>卷第二十二
<ul class="">
<li>受戒犍度法之餘</li>
</ul></li>

<li>卷第二十三
<ul class="">
<li>受戒犍度法之餘</li>
</ul></li>

<li>卷第二十四
<ul class="">
<li>受戒犍度法之餘</li>

<li>說戒犍度法</li>
</ul></li>

<li>卷第二十五
<ul class="">
<li>說戒犍度法之餘</li>

<li>安居犍度法</li>

<li>自恣犍度法</li>
</ul></li>

<li>卷第二十六
<ul class="">
<li>皮革犍度法</li>

<li>衣犍度法</li>
</ul></li>

<li>卷第二十七
<ul class="">
<li>衣犍度法之餘</li>

<li>藥犍度法</li>
</ul></li>

<li>卷第二十八
<ul class="">
<li>藥犍度法之餘</li>
</ul></li>

<li>卷第二十九
<ul class="">
<li>藥犍度法餘</li>

<li>迦絺那衣犍度法</li>

<li>拘琰彌犍度法</li>

<li>瞻波犍度法</li>
</ul></li>

<li>卷第三十
<ul class="">
<li>訶責犍度法</li>

<li>人犍度法</li>

<li>覆藏犍度法</li>

<li>遮犍度法</li>

<li>破僧犍度法</li>
</ul></li>

<li>卷第三十一
<ul class="">
<li>滅諍犍度法</li>

<li>比丘尼犍度法</li>

<li>法犍度法</li>
</ul></li>

<li>卷第三十二
<ul class="">
<li>法犍度法</li>

<li>房舍犍度法之餘</li>
</ul></li>

<li>卷第三十三
<ul class="">
<li>房舍犍度法之餘</li>
</ul></li>

<li>卷第三十四
<ul class="">
<li>房舍犍度法之餘</li>

<li>雜犍度法</li>
</ul></li>

<li>卷第三十五
<ul class="">
<li>雜犍度法之餘</li>
</ul></li>

<li>卷第三十六
<ul class="">
<li>雜犍度法之餘</li>

<li>五百結集法</li>
</ul></li>

<li>卷第三十七
<ul class="">
<li>五百結集法之餘</li>

<li>七百結集法</li>
</ul></li>

<li>卷第三十八
<ul class="">
<li>調部毗尼法</li>

<li>毗尼增一法</li>
</ul></li>

<li>卷第三十九
<ul class="">
<li>毗尼增一法之餘</li>
</ul></li>

<li>卷第四十
<ul class="">
<li>毗尼增一法之餘</li>

<li>䟦語</li>
</ul></li>
</ul><p>四分律名義標釋總目畢。</p>
</div>
<div class='div-other'><a id='mulu3' /><p class="head1">四分律名義標釋卷第一目錄</p>

<ul class="">
<li>四分</li>

<li>律藏</li>

<li>佛陀耶舍</li>

<li>竺佛念</li>

<li>譯</li>

<li>稽首</li>

<li>諸佛</li>

<li>比丘僧</li>

<li>毗尼</li>

<li>優波離</li>

<li>長老</li>

<li>禁戒</li>

<li>須彌</li>

<li>備具三種業</li>

<li>羅云</li>

<li>四事不可治</li>

<li>可救有十三</li>

<li>餘者不須救</li>

<li>飈火</li>

<li>死屍</li>

<li>伊羅葉</li>
</ul>No. 744
<p class='juan'><a id='mulu4' />四分律名義標釋卷第一</p><p class="byline">明　廣州沙門釋　弘贊在犙　輯</p><p class="byline">　　新安沙門釋　弘麗羅峰　校</p><p class="head1">●律藏卷第一</p>
<p style="margin-left:1em">稽自娑羅寂唱。波離續申。誦如來言。詞滿八十。號曰八十誦律。初則飲光頂受。次乃阿難荷持。第三末田地。第四舍那波提。第五優波崛多。此之五師。體權通道。遞相傳持。一百一十餘載。授受不異。後有育王御世。<span class='corr'>崇</span>敬三尊。廣會僧眾。重集三藏。時諸比丘。互執見聞。抄治經律。各引師說。以成章牒。引執不同。遂成二部。相言是非。求王判決。行白黑籌。表其新舊。時取舊者多。以多為號。因名摩訶僧祇。即大眾部也。取新者少。而是上座。從上座為目。稱曰他俾羅。即上座部也。爰斯二部。於二百年間。復出十八部。十八部中。有五部為其綱領。故今經律論。而成五部焉。一曰。曇無德<span class='note-inline'>(或云曇摩毱多。此翻法鏡。又翻法藏。亦翻法密。大集經云。我涅槃後。我諸弟子。受持如來十二部經。書寫讀誦。顛倒宣說。故隱覆法藏。言隱覆者。即密義也。人名曇無德。法名四分)</span>。二曰。薩婆多<span class='note-inline'>(僧祗律記云。此言說一切有。所以名一切有者。其餘諸部義宗各異。薩婆多者。言過去未來現在中陰。各自有性。故名一切有。大集云。而復讀誦書寫外典。受有三世。及以內外。破壞外道。善能論義。說一切性。悉得受戒。凡所問難。悉能答對。是故名為薩婆多。法名十誦。出三藏記云。昔大迦葉具持法藏。乃至傳於第五優波崛多。原本有八十誦。優波崛多。以後世鈍根。不能具受。故刪為十誦。以誦為名。謂法應誦持也。言義宗各異者。薩婆多。計三世皆有。曾有。當有。正有。當有即是未來也。曇無德。計過去未來是無。唯現在為有。餘不繁論)</span>。三曰。迦葉遺<span class='note-inline'>(此云重空觀。大集云。說無有我。及以受者。轉諸煩惱猶如死屍。是故名為迦葉遺。法名解脫。止有解脫戒本經一卷到此。相同五分。或言梵本<span class='corr'>已</span>至。未被翻譯)</span>。四曰。彌沙塞<span class='note-inline'>(此云不著有無觀。大集云。不作地相。水火風相。虗空識相。是故名彌沙塞。法名五分)</span>。五白。婆蹉富羅<span class='note-inline'>(此云犢子。上古有仙。染犢生子。自後種姓。皆名。犢子。此部計我非是。即蘊亦不離蘊。而有實我律本不來。大集云。皆說有我。不說空相。猶如小兒。是故名為婆蹉富羅)</span>。如是五部所制。或輕或重。若開若遮。大雖不殊。小無不異。亦由法王在昔。善應羣機。隨根化物。或順時方而設教。或從性宜以立制。或此方禁而彼方開。或此人開而彼人禁。根處不同。故法授非一。元其五部所執。皆一如來親說。<span class='corr'>但</span>為聞聽不廣。持誦有缺。各據一邊因成多別。亦乃去聖時遷。法運應爾。是以如來在世。有夢㲲折杖之徵。佛為懸記。經律當分五部。十八支屬。如天人答南山云。世尊成道三十八年。持迦葉佛所遺故鉢。赴王舍城國王齋訖。命尊者羅云龍池洗滌。失手瀑破。分為五片。復有長者夢一㲲。自裂五段。俱以白佛。佛即記曰。表我滅後。經律當分五部。又萍沙王。夢一金杖。折為十八段。怖而問佛。佛言。我滅度後。一百餘年。有阿輸迦王。威加贍部。時諸苾芻。教分十八。趣解脫門。其致一也。即此先兆。王勿見憂。故大集經云。如是五部。雖名別異。而皆不妨諸佛法界。及大涅槃。依之修行。皆得解脫。又文殊問經云。佛告文殊。未來我諸弟子。有二十部。能令諸法住。二十部者。並得四果。三藏平等。無下中上。譬如海水。味無有異。如人有二十子。真實如來所說。文殊師利。根本二部。從大乘出。從般若波羅蜜出。聲聞緣覺諸佛。悉從般若波羅蜜出。如地水火風虗空。是一切眾生住處。如是般若波羅蜜。及大乘。一切聲聞緣覺諸佛出處。偈曰。十八及二本。悉從大乘出。無是亦無非。我說未來起。言根本二部者。即大眾上座二部。其大眾部。分出七部。上座部。分出十一部。并二根本共為二十部。然此諸部名數。按諸經論傳記之中。名互不等。數各參差。或增或減。或從五部而生十八。或言四部而出十八。或於千年之內。展轉增至五百。說既不一。事難詳據。茲取大同。共所聞者。總別言之。約為六部。如首疏云。總別六部。僧祇是總。前五是別。此僧祇部眾。行解虗通。不生偏執。徧順五見。以通行故。故知僧祇是總。五部是別。通則六部也。今此方所傳。唯存四部。缺於迦葉遺。婆蹉富羅二本。然僧祇一律。上古諸師判為略本。未是天竺全帙。謂其文少。卷止四十。義中不含五部之意。復不應大集懸記。疑是廣中之略文也。自餘善見。毗尼母。摩得勒伽。鼻奈耶。優波離問經等。並是律之支屬。或是五百數中之一二。其根本說一切有律。總是薩婆多攝。斯諸部類。既佛親為預記。無勞致疑。以名號別。而有是非。如一燈出百千燈。燈隨物異。而光照是一。至於破闇除冥。功用無二。故五天諸國。隨秉一法。皆獲道果。東夏向來。四部悉行。齊持戒躅。咸登聖證。誠乃甘露棄於人間。但同䬸飲。無不除其饑饉者矣<span class='note-inline'>(優波崛多。亦云優波毱多。此翻近護。佛昔記云。我涅槃後。優毱多無相佛。大作佛事。我後教化弟子。此最為第一。阿輸迦。此云無憂。即阿育王)</span>。</p>
四分。
<ul class="">
<li>第一分　比丘法<span class="note-inline">(二十一卷)</span></li>

<li>第二分　比丘尼法　受戒法　說戒法<span class="note-inline">(共十五卷)</span></li>

<li>第三分　安居法　自恣法　皮革法　衣法　藥法　迦絺那衣法　拘睒彌法　瞻波法　訶責法　人法　覆藏法　遮法　破僧法　滅諍法　比丘尼法　法法<span class="note-inline">(共十三卷)</span></li>

<li>第四分　房舍法　雜法　五百結集法　七百結集法　調部法　增一法<span class="note-inline">(共十一卷)</span></li>
</ul>律藏<p style="margin-left:1em">梵云比吒。此翻為藏。即包含攝持之義。非藏無以積錢財。非藏無以蘊文義。攝論云。何名為藏。由能攝故。謂攝一切所應知義。無令分散。故名為藏又藏者器也。器者能聚集眾義也<span class='note-inline'>(凡是先釋。後不重出。閱者。當目記取)</span>。</p>
佛陀耶舍<p style="margin-left:1em">秦言覺名。北天竺罽賓國人。婆羅門種。世事外道。有一沙門。從其家乞。其父怒。令人打之。父遂手脚攀躃。不能行止。乃問於筮師。筮曰。坐犯賢人。鬼神使然也。即請此沙門竭誠悔過。數日便瘳。因令耶舍出家。為其弟子。時年十三。常隨師遠行。於曠野逢虎。師欲走避。耶舍曰。此虎<span class='corr'>已</span>飽。必不侵人。俄而虎去。前行果見餘肉。師密異之。至年十五。誦經日得五六萬言。日行乞食。廢於誦習。有一羅漢。重其聰敏。恒乞食供之。十九誦大小乘經。數百萬言。然性簡慠。故不為諸僧所重。年及進戒。莫為臨壇。所以向立之歲。猶為沙彌。乃從其舅。學五明諸論。世間法術。多所綜習。美儀止。善談。笑見者忘諸怪責。二十七。方受具戒。以讀誦為務。手不釋牒。每端坐思義。不覺虗中而過。其專精如此。後至沙勒國。時太子達摩弗多<span class='note-inline'>(秦言法子)</span>。見其容服端雅。問所從來。耶舍詶對清辯。太子悅之。仍請宮內供養。待遇隆厚。羅什後至。從其受學。阿毗曇。十誦律。甚相尊敬。什隨母還龜茲。耶舍留止。頃之王薨。太子即位。王孫為太子時。符堅遣呂光攻龜茲。龜茲王急求救於沙勒。沙勒王自率兵救之。使耶舍留輔太子。委以後任。救軍未至。而龜茲<span class='corr'>已</span>敗。王歸具說。羅什為呂光所執。乃歎曰。我與羅什相遇雖久。未盡懷抱。其忽羈虜。相見何期。停十餘年。王薨。因至龜茲。法化甚盛。時羅什在姑臧<span class='note-inline'>(今肅州路。雍州之域)</span>。遣信要之。裹糧欲去。國人請留。復停歲餘。語弟子云。吾欲尋羅什。可密裝夜發。勿使人知。弟子曰。恐明旦追至。不免復還耳。耶舍乃取清水一鉢。以藥投中。呪數十言。與弟子洗足。即便夜發。比至旦。行數百里。問弟子曰。何所覺耶。答曰。唯聞疾風之響。眼中淚出耳。耶舍又與呪水洗足。住息。明旦國人追之。<span class='corr'>已</span>差數百里不及。行達姑臧。而什<span class='corr'>已</span>入長安。聞姚興逼以妾媵。勸為非法。乃歎曰。羅什如好綿。何可使入棘中乎。什聞其至姑臧。勸興迎之。興未納。頃之命什譯出經藏。什曰。夫弘宣法教。宜令文義圓通。貧道雖誦其文。未善其理。唯佛陀耶舍。深達幽致。今在姑臧。願下詔徵之。一言三詳。然後著筆。使微言不墜。取信千載也。興從之。即遣使招迎。厚加贈遺。悉不受。乃笑曰。明旨既降。便應載馳。檀越待士既厚。脫如羅什見處。則未敢聞命。使還具說之。興歎其機慎。重信敦喻。方至長安。興自出候問<span class='note-inline'>(時弘始九年至長安)</span>。別立新省。於逍遙園。四事供養。並不受。至時分衛。一食而<span class='corr'>已</span>。於是羅什出十住經。一月餘日。疑難猶豫。尚未操筆。耶舍既至。共相徵決。辭理方定。道俗三千餘人。皆歎其賞要。耶舍為人。赤髭。善毗婆沙。時人號為赤髭毗婆沙。既為羅什之師。亦稱大毗婆沙。四輩供養。衣鉢供具。滿三間屋。不以關心。興為貨之。於城南造僧伽藍。耶舍先於罽賓。誦四分律。不齎梵本而來。秦師隸校尉姚爽。欲請耶舍令出之。姚主以其無梵本。難可證信。眾僧多有不同。故未之許。羅什勸曰。耶舍甚有記功。數聞誦習。未曾脫誤。於是姚主。即以藥方一卷。民籍一卷。並可四十紙許。令其誦之一日。便集僧執文覆之。乃至銖兩。人數年紀。不謬一字。於是眾咸信伏。即以弘始十二年。譯出為四十五卷。并出長阿含經等。涼州沙門竺佛念譯為秦言。道含筆受。至十五年解座。興䞋耶舍布絹萬疋。悉皆不受。佛念道含。布絹各千疋。名德沙門五百人。皆重䞋施。耶舍後晉遊匡山。為遠公所重。甲寅晉安帝義熙十年也。尊者窮自負鐵。於紫霄峰頂鑄墖。以如來真身舍利藏其中。後還外國。至罽賓。尋得虗空藏經一卷。寄賈客傳與涼州諸僧。後不知所終<span class='note-inline'>(言律本譯為四十五卷。或云四十四。今分作六十卷。據唐圓照律師傳云。後支法領。又從西國將梵本來於長安中寺。重讎校殆。譯成六十二卷。然卷多少。是後人分也)</span>。</p>
竺佛念<p style="margin-left:1em">涼州人也。弱年出家。志業堅精。外和內朗。有通敏之鑒。諷習眾經。麤涉外學。其蒼雅詁訓。尤所明練。少好遊方。備貫風俗。家世西河。洞曉方語。華梵言義。莫不兼解。故義學之譽雖闕。而洽聞之聲甚著。符堅偽建元之中。外國沙門僧伽䟦澄。及曇摩難提。入長安。堅秘書郎趙政。請䟦澄出婆須蜜經。梵本當時名德。莫能傳譯。眾咸推念。於是澄執梵文。念譯漢語。質斷疑義。音字方明。曇摩難提又出王子法益壞目因緣經。念為宣譯。并作經序。至建元二十年。政復請曇摩出增一阿鋡。及中阿鋡。於長安城內。集義學沙門。請念為譯。敷析研覈。二載乃訖。二鋡光顯。乃念宣譯之功也。至姚興弘始之初。經學甚盛。念續出菩薩瓔珞。十住斷結。及出曜。胎經。中陰經等。於符姚二代。為譯人之宗。自世高。支謙。以後莫踰於念。故關中僧眾。咸共嘉焉。後卒於長安。遠近緇素。莫不歎惜。</p>
譯<p style="margin-left:1em">夷益切。音亦。譯者傳也。釋也。謂交釋兩國言音。而傳告之也。周禮王制掌四方之語。各有象胥通官。東方曰寄<span class='note-inline'>(謂能寄寓風俗之異於此)</span>。南方曰象<span class='note-inline'>(謂能傲象風俗之異於彼)</span>。西方曰狄鞮<span class='note-inline'>(鞮謂能別其服飾之異也)</span>。北方曰譯<span class='note-inline'>(謂能辯其言語之異。而釋通之。此四皆官名也)</span>。今通西語。而云譯者。蓋漢世多事北方。而譯官兼善西語。故摩騰初至。譯出四十二章經。因而稱譯。自漢至唐。翻三藏師。遞相繼軌。皆稱為譯。所謂譯彼西乾之語。而成東夏之言。運其梵天之文。以圖華方之書。而書字之始。興自三人。長名曰梵。其書右行。次名佉樓。其書左行。少者蒼頡。其書下行。梵及佉樓。居於天竺。黃史蒼頡。在於東夏。梵佉取法於梵天。蒼頡因華於鳥跡。文畫成異。傳理則同矣。仰尋梵佉之書。韻符梵天。梵音為語。單複無恒。或一字以攝眾理。或數言而成一義。詳其字本。四十有七。遇物合成。隨事轉用。音乃七轉。八例之言。觀彼發語裁音。宛轉相資。或在舌根脣末取定。或以長短輕重為準。七轉之音。一切聲上皆悉有之。一一聲中。各分三節。謂一言。二言。多言。總成二十一言也。如喚男子一人。名補嚕灑。兩人名補嚕稍。三人名補嚕沙。此中聲有呼吸重輕之異。於七轉外。更有呼名聲。便成八例。初句既三。餘皆準此。恐繁不出。八例。總有三八二十四聲也。舊云聲論八轉聲者。一補沙。此是直指陳聲。如人斫樹。指說其人。即今體聲。二補盧衫。是所作業聲。如所作斫樹。故云業也<span class='note-inline'>(舊直翻為所作士。士。乃男子美稱也)</span>。三補盧。崽拏是能作具聲。如由斧斫。故云具也<span class='note-inline'>(舊直翻為能作士)</span>。四補盧沙耶。是所為聲。如為人斫。故云為也<span class='note-inline'>(舊翻為所為士)</span>。五補盧沙䫂<span class='note-inline'>(音朵)</span>。是從聲。如因人造舍等。故云從也<span class='note-inline'>(從即所因。故舊直翻為所從士)</span>。六補盧殺娑。是所屬聲。如奴屬主。故云屬也<span class='note-inline'>(舊翻為所屬士)</span>。七補盧鍛。是所依聲。如客依主。故云依也<span class='note-inline'>(舊翻為所依士)</span>。八稧補盧沙。是召呼之聲。故云呼也。西域國法。欲讀內外典籍。要解此聲論中。八轉之聲。方知文義分齊也。其間復有男女音別。聲明俗語之分。此不繁辯。後乃隨事略出。然其音語。並異諸國。不類胡言。且胡字一音。不得成語。必假餘言足句。然後義成。故知胡言。不預梵音。梵音本自幽玄。交義交密。譯人傳旨。可謂艱哉。然自漢至唐。往往翻譯。華梵音殊者。蓋由漢世經法始通。梵文音奧。象胥未能明練。故有桑門沙門之異。浮圖浮屠之殊。至於三賢羅什。奘師復云譌略。今以竊摧。亦由五天之境。方土不同。羗胡界別。東夏地分。時代遷移。古今音異。其譯人者。或是胡鄉傳至。或從五天達戎。傳戎語以譯華言。況五天之語。略各殊分。唯中天言正。與梵天之音無謬。就此東夏一境。方語自別。即如後漢都於洛陽。東晉遷於建業。儻漢籍先傳於印度。必以北音為正。晉人後往於天竺。必以南語為正。故於所說。不無矛盾。雖其言殊。其義實均。以此明之。古來梵語。未必盡譌略也<span class='note-inline'>(今此四分一律。乃耶舍所翻。耶舍本是北天竺人。久在外國翻譯三藏。後至此方。故於文中。多雜胡言。誠難詳究。是以每有缺疑之句。俟後審的。方為補入。印度。即天竺)</span>。</p>
稽首<p style="margin-left:1em">禮敬之儀。方俗不同。中邊各異。印度則露頂跣足為恭。震旦乃巾屨備整成敬。中天以合掌接足名最。此方則拳拱稽首稱上。今言稽首者。意取隨國行之。則為虔敬之儀也。然稽首。本出周禮太祝官以辯九拜。始曰稽首<span class='note-inline'>(稽堅奚切。音雞)</span>。稽留也。謂下首至地。稽留停頭少久乃起也。二曰。頓首。謂下手置頭於地即起。三曰。空首。謂下手。頭不至地。四曰。振動。謂敬重戰慄迫蹙而下手也。五曰。吉拜。謂雍容而下手也。六曰。凶拜。謂拜而後稽顙。名吉拜。稽顙而後拜。名凶拜。即三年服者拜也。七曰。奇拜。謂先屈一膝也。有云但一拜。不再拜也。八曰褒拜。褒作報。謂答拜也。九曰肅拜。謂直身肅容。而微下手。如今婦女拜也。亦謂但俯下手。今時揖者是也。斯等九拜。皆是此方製儀。若其天竺國禮。亦有九品。西域記云。致敬之式。其儀九等。一發言慰問。二俯首示敬。三舉手高揖。四合掌平拱。五屈膝。六長跪。七手膝踞地。八五輪俱屈。九五體投地。凡斯九等。極唯一拜。跪而讚德。謂之盡敬。遠則稽顙拜手<span class='note-inline'>(五體投地兩掌承空。示有接足之相)</span>。近則䑛足摩踵。凡其致詞受命。褰裳長跪。尊賢受拜。必有慰詞。或摩其頂。或拊其背。善言誨導。以示親厚。出家沙門。既受禮敬。惟加善願。不止跪拜。隨所宗事。多有旋繞。或為一周。或復三帀。宿心別請。數則從欲。原其西國。無三拜禮。但以十爪布地。叩頭三禮。中間更無起義。惲法師云。今見西僧來至佛前禮者。必褰裙。以膝拄地。合掌長跪。口讚於佛。然後頂禮。此乃遺風猶在。恭相可準行之。大論云。禮有三種。一者口禮。如今合掌問訊。口稱和南者是也。二者屈膝。頭不至地。即互跪也。三者頭至地。是為上禮。即五體投地也。當知致敬之義。通乎三業。若稽首者。名為身業致敬。稱揚德號。名為口業致敬。心存觀想。名為意業致敬。如斯三業致敬。得成供養。若不爾者。即平地顛蹶而<span class='corr'>已</span>。又五輪著地。為除身業不善。稱揚名號。歌讚佛德。為除口業不善。心常緣念。若鏡目前。為除意業不善也。又由口業唱故。聞慧得成。由意業念故。思慧得成。由身業禮故。修慧得成。由身業禮故。戒學得成。由意業念故。定學得成。由口業唱故。慧學得成。若據通門。三業之中。三學並攝。餘如毗尼增一法中述<span class='note-inline'>(唄讚詞章。俱如下毗尼增一法。和南句中出)</span>。</p>
諸佛<p style="margin-left:1em">諸者。舉十方三世之總稱也。佛者。梵音具云佛陀。大論云。秦言知者。知過去未來現在眾生非眾生數。有常無常等。一切諸法。菩提樹下。了了覺知。故名佛陀。陀亦作䭾。婆沙律云。佛䭾者。秦言覺。覺了一切法相故。復次。一切眾生。長眠三界。佛道眼既開。自覺覺彼。故名為覺。妙樂記云。對迷名知。對愚說覺。後漢郊祀志云。覺具三義。一者自覺。悟性真常。了惑虗妄。二者覺他運無緣慈。度有情界。三者覺行圓滿。窮源極底。行滿果圓。故華嚴云。一切諸法性。無生亦無滅。奇哉大導師。自覺能覺他。肇法師云。佛者。何也。蓋窮理盡性。大覺之稱也。其道虗玄。固<span class='corr'>已</span>妙絕常境。心不可以智知。形不可以像測。同萬物之為。而居不為之域。處言數之內。而止無言之鄉。非有而不可為無。非無而不可為有。寂寞虗曠。物莫能測。不知所以名。故彊謂之覺。其為至也。亦以極矣<span class='note-inline'>(今此廣釋。意欲習毗尼者。而兼通法相文義。後學經論。不煩他閱也)</span>。</p>
比丘僧<p style="margin-left:1em">比丘。此翻乞士。或翻除饉。又翻淨命。新云苾芻。翻為近圓。謂受大戒。即近於涅槃圓寂也。淨名疏云。或言有翻。或言無翻。有翻者。翻為除饉。眾生薄福。在因無法自資。得報多所饉乏。出家戒行。是良福田。能生物善。除因果之饉乏也。又康僧會譯法鏡經云。凡夫貪染六塵。猶饑夫食飯。不知厭足。今聖人斷貪。除六情饑饉。故號為除饉也。言無翻者。名含三義。智論云。一破惡。二怖魔。三乞士。一破惡者。如初得戒。即言比丘。以三羯磨。發善律儀。破惡律儀。故言破惡。若通就行解。戒防形非。定除心亂。慧悟想虗。能破見思之惡。故名破惡。言怖魔者。既能破惡。魔羅念言。此人非<span class='corr'>但</span>出我界域。或有傳燈。化我眷屬。空我宮殿。故生驚怖。通而言之。三魔亦怖。言乞士者。乞是乞求之名。士是清雅之稱。出家之人。內修清雅之德。必須遠離四邪。淨命自居。福利眾生。破憍慢心。謙下自卑。告求資身。以成清雅之德。故名乞士。又云。比名破。丘名煩惱。能破煩惱故。</p>
<p style="margin-left:1em">復次。比名破。丘名能。能怖魔王。及魔人民故。釋論云怖魔。破惡。乞士。魔樂生死。其既出家。復化餘人。俱離三界。乖於魔意。魔用力制。翻被五繫。<span class='corr'>但</span>愁懼而<span class='corr'>已</span>。故名怖魔。出家人必破身口七惡。故言破惡。夫在家。三種如法。一田。二商。三仕。用養身命。出家人。佛不許此。唯乞自濟。身安道存。福利檀越。三義相成。即比丘義也。然苾芻。與比丘音近。古人有以香草五義釋之。一體性柔輭。喻出家人。能折伏身語麤獷故。二引蔓旁布。喻出家人。傳法度人。連延不絕故。三馨香遠聞。喻出家人。戒德芬馥。為眾所聞故。四能療疼痛。喻出家人。能斷煩惱毒害故。五不背日光。喻出家人。常向佛日故。僧者。具云僧伽。此翻為眾。謂和合之眾。乃四比丘<span class='corr'>已</span>上之稱也。一二三比丘。不名為眾。故大論云。眾多比丘一處和合。是名僧伽。譬如大樹叢聚。是名為林。一一樹。不名為林。除一一樹。亦無林。如是一一比丘。不名為僧。除一一比丘。亦無僧。諸比丘和合。故名僧。天台云。眾名和合。出家三乘行者。心與佛所說事理法合。故名為僧。律鈔曰。此云和合眾。和合有二義。一理和。謂同證擇滅故二事和。別有六義。所謂戒和同修。見和同解。身和同住。利和同均。口和無諍。意和同悅。什師曰。欲令眾和。要由六法。一以慈心起身業。二以慈心起口業。三以慈心起意業。四若得食時。減鉢中飯。供養上座一人。下座一人。五持戒清淨。五漏盡智慧。若行此六法。則眾常和順。無有乖諍也。肇師曰。非真心無以具六法。非六法無以和羣眾。如眾不和。非敬順之道也。又僧名良福田者。如報恩經云。眾僧者。出三界之福田。謂比丘具有戒體。戒為萬善之根。是故世人歸信供養種福。如沃壤之田。能生嘉苗。故號良福田。婆沙律云。僧有五種。一羣羊僧。謂不知布薩。行籌。說戒。自恣。羯磨。一切僧事。盡皆不知。猶如羣羊。名羣羊僧。二無慚愧僧。謂舉眾共行非法。如行不淨。飲酒。過中食。凡是犯戒非法。一切同住。名無慚愧僧。三別眾僧。謂凡是隨心別眾羯磨。名為別眾僧。四清淨僧。謂一切凡夫。持戒清淨。眾無非法。名清淨僧。五第一義諦僧。謂四得。四向。名第一義諦僧也<span class='note-inline'>(四得。謂得四果也。四向。謂向四果也)</span>。</p>
毗尼<p style="margin-left:1em">正梵音名毗奈耶。亦云鼻奈耶。應法師云。或言鞞泥迦。或言毗那耶。或云鼻那夜。皆由梵音輕重聲之譌轉也。此譯為離行。行亦道也。謂此行能離惡道。因以名焉。或譯為滅。謂能滅身口之惡也。什法師云。毗尼秦言善治。謂自治婬怒癡。亦能治眾生惡也。谷響云。以此方法律之名。翻彼土奈耶之語。南山云。毗尼翻滅。從功能為名。非正譯也。正翻為律。律者法也。從教為名。斷割重輕。開遮持犯。非法不定。俗有九流。法流居一。故世律法。皆約刑科。道與俗違。刑名乃異。至於處斷。必依常法。戒因緣經云。鼻奈耶。鼻。秦言去。奈耶。秦言真。去若于非。而就真。故曰真也。又降伏此心。息此心。忍不起故曰真也。降伏。戒也。息定也。忍智也。善見律云。佛說戒律。為欲止惡。因止惡故。生不悔心。因不悔心故。得生歡喜。因歡喜故。得生安<span class='corr'>樂</span>。因安樂故。得生三昧。因三昧故。得生慧眼。因生慧眼故。而生厭汙。因厭汙故。而生離欲。因離欲故。而生度脫。因度脫故。得度脫智。因度脫智。次第得入涅槃。為欲言故。為欲說故。為依止故。為欲聞故。如是次第。心得度脫智。是故殷勤當學毗尼。此是毗尼處說根本。</p>
優波離<p style="margin-left:1em">或云優波釐。又云鄔波離。此翻化生。或翻上首。以其持律為眾紀綱。故名優波釐。亦翻近執。謂佛為太子時。彼為親近執事之臣也。如來五百大弟子。皆阿羅漢。各稱第一。而尊者優波離。於持律中。得稱第一。論云所以稱優波離持律第一者。謂自從佛得戒<span class='corr'>已</span>來。未曾犯如毫釐。故稱第一。佛言。乃為將來比丘。能設禁法。使知輕重。得濟危厄。汝真持律。以律付汝。勿令漏失。不可示以沙彌。白衣。復稱第一也<span class='note-inline'>(言翻者。謂翻譯彼西域之言。而成此東華之語也)</span>。</p>
長老<p style="margin-left:1em">年高臘長。學解廣深。故曰長老。新云具壽。增一阿含云。</p>

<div class="lg regular"><div class='lg-row'>若有見諦法　無害於羣萌　捨諸穢惡行</div>
<div class='lg-row'>此名為長老　我今謂長老　年必先出家</div>
<div class='lg-row'>修其善本業　分別於正行　設有年幼少</div>
<div class='lg-row'>諸根無漏缺　此謂名長老　分別正行法</div>
<div class='lg-row'>大論云　所謂長老相　不必以年耆</div>
<div class='lg-row'>形瘦鬚髮白　空老內無德　能捨罪福果</div>
<div class='lg-row'>精進行梵行　<span class='corr'>已</span>離一切法　是名為長老</div>
</div>禁戒<p style="margin-left:1em">梵言。三婆囉。此云禁戒。禁。制也。戒也。謹也。止也。制以能制一切不善法故。戒以防止為義。謂能防惡律儀。無作之非。止三業所起之惡。故名防止。謹是慎義。謂慎無罪也。止者。梵語尸羅。正翻為止得。謂止惡得善也。訓釋雖眾。其義一也。</p>
須彌<p style="margin-left:1em">奘法師云。蘇迷盧。唐言妙高。舊曰須彌。又曰須彌樓。皆譌也。毗曇俱舍云。七寶所成。故名妙。出七金山上。故名高。入水八萬四千由旬。出水八萬四千由旬。觀經疏云。舉高三百三十六萬里。縱廣亦爾。西域記云。四寶合成。在大海中。據金輪上。日月之所迴泊。諸天之所遊舍。七山七海。環峙環列。山間海水。具八功德。七金山外。乃鹹海也。其山四面。各有一色。東黃金。南瑠璃。西白銀。北玻琍。隨其方面。水同山色。天色亦爾。若依正法念經。東則白銀西則黃金。故使四洲之人。觀天各成一色<span class='note-inline'>(瑠璃乃青色之寶也)</span>。</p>
備具三種業<p style="margin-left:1em">謂具善身口意業也。時尊者羅云。初始出家。喜作小妄語。佛取水器瀉水。反覆令悟。復問羅云。於意云何。人用鏡為。尊者答曰。欲觀其面。見淨不淨。佛言。如是羅云。若汝將作身業。即觀彼身業。我將作身業彼身業為淨。為不淨。為自為。為他。羅云。若觀時。則知我將作身業。彼身業淨。或自為。或為他。不善。與苦果。受於苦報。羅云。汝當捨彼將作身業。羅云。若觀時。則知我將作身業。彼身業不淨。或自為。或為他。善與樂果。受於樂報。羅云。汝當受彼將作身業。羅云。若汝現作身業。即觀此身業。若我現作身業。此身業為淨。為不淨。為自為。為他。羅云。若觀時。則知現作身業。此身業淨。或自為。或為他。不善。與苦果。受於苦報。羅云。汝當捨此現作身業。羅云。若觀時。則知我現作身業。此身業不淨。或自為。或為他。善與樂果。受於樂報。羅云。汝當受此現作身業。羅云。若汝<span class='corr'>已</span>作身業。即觀彼身業。若我<span class='corr'>已</span>作身業。彼身業。<span class='corr'>已</span>過去。滅盡變易。為淨。為不淨。為自為。為他。羅云。若觀時。則知我<span class='corr'>已</span>作身業。彼身業<span class='corr'>已</span>過去。滅盡變易。彼身業淨。或自為。或為他。不善與苦果。受於苦報。羅云。汝當詣善知識。梵行人所。彼<span class='corr'>已</span>作身業。至心發露。應悔說過。慎莫覆藏。更善將護。羅云。若觀時。則知我<span class='corr'>已</span>作身業。彼身業<span class='corr'>已</span>過去。滅盡變易。彼身業不淨。或自為。或為他。善與樂果。受於樂報。羅云。汝當晝夜歡喜。住正念正智。口業亦復如是。羅云因過去行故。<span class='corr'>已</span>生意業。即觀彼意業。若因過去行故。<span class='corr'>已</span>生意業。彼意業為淨。為不淨。為自為。為他。羅云。若觀時。則知因過去行故。<span class='corr'>已</span>生意業。彼意業<span class='corr'>已</span>過去。滅盡變易。彼意業淨。或自為。或為他不善。與苦果。受於苦報。羅云。汝當捨彼過去意業。羅云。若觀時。則知因過去行故。<span class='corr'>已</span>生意業。<span class='corr'>已</span>過去滅盡變易。彼意業不淨。或自為。或為他。善與樂果。受於樂報。羅云汝當受彼過去意業。羅云。因未來行故。當生意業。即觀彼意業。若因未來行故。當生意業。彼意業為淨。為不淨。為自為。為他。羅云。若觀時。則知因未來行故。當生意業。彼意業淨。或自為。或為他。不善與苦果。受於苦報。羅云。汝當捨彼未來意業。羅云。若觀時。則知因未來行故。當生意業。彼意業不淨。或自為。或為他。善與樂果。受於樂報。羅云。汝當受彼未來意業。羅云。因現在行故。現生意業。即觀此意業。若因現在行故。現生意業。此意業為淨。為不淨。為自為。為他。羅云。若觀時。則知因現在行故。現生意業。此意業淨。或自為。或為他。不善與苦果。受於苦報。羅云。汝當捨此現在意業。羅云。若觀時。則知因現在行故。現生意業。此意業不淨。或自為。或為他。善與樂果。受於樂報。羅云。汝當受此現在意業。羅云。若有過去沙門。梵志。身口意業。<span class='corr'>已</span>觀而觀。<span class='corr'>已</span>淨而淨。彼一切即此身口意業。<span class='corr'>已</span>觀而觀。<span class='corr'>已</span>淨而淨。羅云。若有未來沙門。梵志。身口意業。當觀而觀。當淨而淨。彼一切即此身口意業。當觀而觀。當淨而淨。羅云。若有現在沙門梵志。身口意業。現觀而觀。現淨而淨。彼一切即此身口意業。現觀而觀。現淨而淨。羅云。汝當如是學。我亦即此身口意業。現觀而觀。現淨而淨。於是世尊。復說頌曰。</p>

<div class="lg regular"><div class='lg-row'>身業口業　意業羅云　善不善法　汝應常觀</div>
<div class='lg-row'>知<span class='corr'>己</span>妄言　羅云莫說　本從他活　何可妄言</div>
<div class='lg-row'>覆沙門法　空無真實　謂說妄言　不護其口</div>
<div class='lg-row'>故不妄言　正覺之子　是沙門法　羅云當學</div>
<div class='lg-row'>方方豐樂　安隱無怖　羅云至彼　莫為害他</div>
</div>羅云<p style="margin-left:1em">亦曰羅睺羅。新云羅怙羅。什師曰。阿修羅食月時名羅睺羅。秦言覆障。謂障月明也。文句云往昔塞鼠穴。又不看婆羅門六日。由是因緣報在母胎中六年始生。故言覆障。時太子求出家。父王不許。殷勤不<span class='corr'>已</span>。王言。若汝有子。聽汝出家。菩薩以指指妃腹。却後六年汝當生男。佛出家後。耶輸有娠。諸釋咸瞋。何因有此。欲治。欲殺。惡名盈路。寶女劬毗羅證之小。差因焚坑發大誓願。我若為非。母子俱滅。若真遺體。天當為證。因抱子投坑。坑變為池。蓮華捧體。王及國人。始復不疑。耶輸以此息謗。祖王歡喜。雖失其父。而獲其子。孫為金輪。吾亦何恨。想其長大。冀神寶至。而佛索令出家。父王不許。耶輸將上高樓。目連飛空來取。佛度出家。付舍利弗為弟子。既出家<span class='corr'>已</span>。王位亦失。故言覆障<span class='note-inline'>(按律本。佛自入城。授指。羅云。羅云捉指佛引至精舍。令舍利弗度為沙彌)</span>。佛敕四大羅漢。不得滅度。待我法滅盡。由是住持。于今未得入無餘涅槃。故言覆障。西域記云。羅怙羅。舊曰羅睺羅。又曰羅云。皆譌略也。此云執日。說一切有部云。菩薩六年苦行。耶輸陀羅於王宮中。亦修苦行。繇是因緣。胎便隱腹。是時菩薩知苦行事無利益。即便隨意氣息。遂食美食。耶輸陀羅聞是事<span class='corr'>已</span>。宮中亦復放縱身心。事同菩薩。由斯快樂。胎遂增長。未久之間。便誕一息。當此之時。羅怙羅執持明月<span class='note-inline'>(俗云月蝕)</span>。集諸眷屬。請與立字。議曰。此子初生之時。羅怙羅手執於月。應與此兒名羅怙羅。大善權經云。疑菩薩非男。是黃門。故納瞿夷釋氏之女。羅云於天變沒化生。不由父母合會而有。經云。羅睺羅。其貌端正。見者歡悅。膚體黃白。如真金色。然其頭頂猶如繖蓋。其鼻高隆猶若鸚鵡。兩臂修傭。下垂過膝。一切支節無有缺減。諸根完具。莫不充備。增一經云。我聲聞中。第一弟子。能持禁戒。羅云比丘是。或稱忍辱第一。又稱密行第一。各有因緣。此不繁錄。什師曰。諸聲聞體非兼備。各有偏能。謂之第一。故五百弟子。皆稱第一也。</p>
四事不可治<p style="margin-left:1em">謂婬盜殺妄四波羅法。苦有犯者。如人斷頭。無可救療。令其還活。以更無有法。還得戒身。故云不可治。</p>
可救有十三<p style="margin-left:1em">謂十三僧殘法。若有犯者。如人斷頭。尚有餘殘咽喉在。早獲良醫。還使平復。故須二十淨僧。以作羯磨。罪方除滅。不同前四。戒器<span class='corr'>已</span>破。雖獲百千淨眾。難與療治。此對前戒。故云可救。大經明三種病。一易治。二難治。三不可治。弘明集云。必死之病。雖聖莫蠲。可療之疾。待醫方愈。是也。</p>
餘者不須救<p style="margin-left:1em">謂除前篇之戒。餘篇若犯。即可對一人。或復小眾。如法說悔。便得清淨。不同前之十三。須眾僧羯磨。共除其罪。故云不須救。</p>
飈火<p style="margin-left:1em">卑遙切。音標。暴風從下而上也。經音義云。小火也。按字體。宜作熛。熛火飛也。亦云迸火也<span class='note-inline'>(熛音飄)</span>。</p>
死屍<p style="margin-left:1em">大海之法。不宿死屍。佛法如海。犯重如屍。設有犯者。黜出淨眾。佛告目連。猶如大海。不受死屍。設有死屍。大風飄置岸上。於我法中。亦復如是。不受死屍。所謂死屍者。非沙門。自稱為沙門。非梵行。自稱為梵行。犯戒惡法。不淨汙穢。邪見。覆藏不善業。內懷腐爛。如空中樹。雖在眾中坐。常離眾僧遠。眾僧亦離彼遠。文句云。佛為人天師。師嚴道尊。凡有所說。若有違犯。罪莫大焉。初篇後聚。那可違負。爾則欺佛負心。復負三師七僧。此則佛海死屍。華園爛肉<span class='note-inline'>(初篇四重也。後聚突吉羅也。若論五篇。則初後俱篇。六聚則始終俱聚。綺文互現。故云初篇後聚也)</span>。</p>
伊羅葉<p style="margin-left:1em">伊羅。此云臭氣。此是樹名。由迦葉佛時。坐禪比丘以瞋心故。損彼臭葉。墮於龍中。頭生臭樹。經百千萬歲。受斯苦報。以待彌勒世尊。而為記莂。脫彼龍身<span class='note-inline'>(因緣詳見受戒犍度中)</span>。</p>

<p class='juan'>四分律名義標釋卷第一</p>
<div class='div-w'><p class="head1">音釋</p>

<div class='div-note'>罽賓<p style="margin-left:1em">此云賤種。</p>
㩧<p style="margin-left:1em">音朴擊聲。</p>
龜茲<p style="margin-left:1em">上音丘下音慈。</p>
薨<p style="margin-left:1em">音轟。公侯[歹*卒]亡也。</p>
媵<p style="margin-left:1em">音孕。送女從嫁也。</p>
分衛<p style="margin-left:1em">梵語賓茶夜。此云乞食。分衛者。謂乞得食回分與同梵行者食。得衛持修道也。</p>
髭<p style="margin-left:1em">音咨。口上毛也。</p>
詁<p style="margin-left:1em">音古。詁訓通古今之言。而明其故也。</p>
崽<p style="margin-left:1em">音宰。</p>
鍛<p style="margin-left:1em">音晒。</p>
稧<p style="margin-left:1em">詰結切。音挈。</p>
譌<p style="margin-left:1em">俗作訛。</p>
慄<p style="margin-left:1em">音栗。懼也。竦縮也。</p>
褰<p style="margin-left:1em">音牽。揭衣也。</p>
蹶<p style="margin-left:1em">音厥。跌也。</p>
九流<p style="margin-left:1em">一儒流。謂順陰陽。陳教化。述唐虞之政。宗孔子之道也。二道流。謂守弱。自卑陳堯舜。揖讓之德。奉周易之謙恭也。三陰陽流。謂順天曆象。敬愛民時也。四法流。謂明賞敕法。以順禮制也。五名流。謂正名列位。言順事成也。六墨流。謂清廟宗祀。養老施惠也。七縱橫流。謂受名賜專對權事也。八雜流。謂兼儒墨之銓。含名法之訓。知國大體。事無不貫也。九農流。謂勸勵農桑。備陳食貨也。</p>
秦言<p style="margin-left:1em">此據當時譯經之言也。若秦世譯經。即云秦言。或漢。或晉。或隋。或梁。或唐。或宋。皆據當時之言。總謂此方之華言也。</p>
峙<p style="margin-left:1em">池字上聲。峻峙。山屹立也。</p>
繖<p style="margin-left:1em">薩字上聲。繖蓋也。</p>
傭<p style="margin-left:1em">音充。均也。</p>
贋<p style="margin-left:1em">音鴈偽物。</p>
</div></div><p class="head1">四分律名義標釋卷第二目錄</p>

<ul class="">
<li>三垢</li>

<li>結使</li>

<li>涅槃</li>

<li>浮囊</li>

<li>帝釋堂</li>

<li>七寶</li>

<li>七覺意</li>

<li>五陰</li>

<li>鴦崛魔</li>

<li>記莂</li>

<li>王印</li>

<li>三惡</li>

<li>神仙五通</li>

<li>蘇羅婆國</li>

<li>毗蘭若</li>

<li>那鄰羅濵洲</li>

<li>曼陀羅樹</li>

<li>毗蘭若婆羅門</li>

<li>瞿曇</li>

<li>沙門</li>

<li>釋種</li>

<li>十號</li>

<li>諸天魔梵</li>

<li>上中下善</li>

<li>梵行</li>

<li>問訊</li>

<li>遶佛</li>

<li>三月夏安居</li>

<li>波羅國</li>

<li>魔波旬</li>

<li>大目連</li>

<li>鬱單越</li>

<li>舍利弗</li>
</ul></div>
</div><!-- end of div[@id='body'] -->
</body></html>