<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四分律名義標釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu15' />四分律名義標釋卷第十二</p><p class="byline">明　廣州沙門釋　弘贊在犙　輯</p><p class="byline">　　新安沙門釋　弘麗羅峰　校</p><p class="head1">●律藏卷第十二</p>
<p class="head2">△掘地第十</p>
<p style="margin-left:2em"><span class='note-inline'>(此是共戒。尼同制)</span>。</p>
<span class='corr'>已</span>掘地未掘地<p style="margin-left:1em"><span class='corr'>已</span>掘地者。謂地曾經被掘。蟲類隱散。草木不生。故云<span class='corr'>已</span>掘地。義名不生地也。未掘地者。謂地未經被掘。故云未掘地。或曾被掘。時經四月。被雨水漬。蟲類草木滋生如本。還名未掘地。義名生地也。如律攝云。生地者。謂未曾經掘。若曾經掘。被天雨溼。若餘水霑。時經三月。是名生地。若無雨溼。及水霑潤。時經六月。亦名生地。異此非生。十誦云多雨國土。八月地生。少雨國土。四月地生。除是名不生地。薩婆多云。四月及八月。此是雨時。地相連著。潤勢相淹。能生草木。故義名生地。餘無雨時。日炙乾燥。風吹土起。而不生草。故義名不生地也。又生地者。胡本云。實地。不生者。云不實地。善見云。真地非真地。真地者。無有沙石瓦礫純土。是名真地。非真地者。多有沙石瓦礫少土。是名非真。若地被燒。亦名非真地。若地有沙石。云何可知得掘。應取少土。以水洮看。若四分石。一分土。可得掘。若石上土。厚四寸。燥得取。若雨<span class='corr'>已</span>經四月。不得取<span class='note-inline'>(石雖四分。要必無蟲草。得掘)</span>。</p>
钁斵<p style="margin-left:1em">钁。丘縛切。匡入聲。大鉏也。斵。竹角切。音捉。削也。說文云。斵斫之也。</p>
鎌刀<p style="margin-left:1em">力鹽切。音兼。古云。新月似磨鎌。是也。</p>
掐傷<p style="margin-left:1em">苦洽切。嵌入聲。爪<span class='corr'>刺</span>也。本作掐。誤作<span class='corr'>搯</span>。<span class='corr'>搯</span>。他刀切。音滔。非此義。</p>
知是看是<p style="margin-left:1em">知是看是者。此是淨語。謂比丘欲有所取時。當令彼淨人自知。自看。所應掘。所應置處。然比丘之法。不得直言。掘是置是也。故五分律云。若比丘。一一所須。語淨人言。汝知是。若不解。復語言。汝看是。若不解。復語言。我須是。若不解。復語言。與我是。薩婆多論云。凡欲取菜草土。當遙言。某處有好者。淨來。若到邊指示。即犯也。</p>
<p class="head2">△壞鬼神村第十一</p>
<p style="margin-left:2em"><span class='note-inline'>(此是共戒。尼同制)</span>。</p>
鬼神村<p style="margin-left:1em">婆沙論云。鬼者。畏也。謂虗怯多畏。又威也。能令人畏其威也。又云希求名鬼。謂彼餓鬼。恒從他人希求飲食。以活性命。故也。神者。能也。大力者。能移山填海。小力者。能隱顯變化。村者。聚也。一切鬼神。託樹而住。猶若人村也。有福而靈曰神。無福而鈍曰鬼。又有福者。依大樹。無福者。依小樹。乃至草藥。戒因緣經云。有神依樹根。有神依樹枝。有神依樹皮裏。有神依樹皮裂中。有神依樹蓓蕾。有神依樹葉。有神依樹華住。有神依樹果。一切藥草樹木。盡有神。神所以依住者。食其香故。正法念處經云。樹下住鬼者。由見人種樹。為施人作蔭。惡心斫伐。取財而用。故墮樹中。常被寒熱也<span class='note-inline'>(此亦一報耳。非一切惡心斫伐。而墮樹中也)</span>。</p>
壞村<p style="margin-left:1em">律攝云。壞者。是拗。拉。拔。掘。斬截。摧傷。之總名也。根本律云。佛告阿難陀。營作苾芻。所有行法。我今說之。凡授事人。為營作故。將伐樹時。於七八日前。在彼樹下。作曼荼羅。布列香華。設諸祭食。誦三啟經。耆宿苾芻。應作特欹拏呪願。說十善道。讚歎善業。復應告語。若於此樹。舊住天神。應向餘處。別求居止。此樹今為佛法僧寶。有所營作。過七八日<span class='corr'>已</span>。應斬伐之。若伐樹時。有異相現者。應為讚歎施捨功德。說慳貪過。若仍現相者。即不應伐。若無別相者。應可伐之。若營作苾芻。如我所制。不依行者。得越法罪。如上無別相現者。聽伐。皆是使人伐。非比丘自伐也。五百問云。比丘自手斷樹掘地。作佛墖寺。及造形像。有福不。答。尚不免地獄受大罪苦。有何福耶。以故犯戒故<span class='note-inline'>(曼荼羅。此云壇。特欹拏者。是將施物供奉之義。亦是施頌。頌如後百事棄洗鉢水句中出。以此呪顯之)</span>。</p>
阿梨陀<p style="margin-left:1em">善見云。黃薑也。</p>
憂尸羅<p style="margin-left:1em">或云嗢尸羅。此云茅香根。正法念處經云。是泠藥草名。善見云。憂尸羅者。香莩也<span class='note-inline'>(音孚)</span>。根本律云。香附子<span class='note-inline'>(嗢。憂。二字。梵音是一也)</span>。</p>
貿他致吒<p style="margin-left:1em">雀頭香也。</p>
盧犍<p style="margin-left:1em">黃連也。</p>
陀樓<p style="margin-left:1em">樓。或作盧。善見云。陀盧者。外國草名也。</p>
舍摩羅<p style="margin-left:1em">菩提樹也。</p>
婆醯陀<p style="margin-left:1em">善見云。貝多樹也。菩提。貝多。此二種樹。惟見交廣有。餘方不見。貝多。如一百事。多羅句中釋。</p>
蘇蔓那華<p style="margin-left:1em">或云蘇摩那。又云須曼那。此云善攝意。又云稱意華。其色黃白。而極香。樹不至大。高三四尺。下垂如蓋。善見云。其華香氣。與末利相似。中阿含經云諸陸地華須摩那華為第一。</p>
蘇羅婆<p style="margin-left:1em">善見云。不得此草名也。</p>
蒱醯那<p style="margin-left:1em">蒱。或作菩。善見云。菩醯那者。是外國草名也<span class='note-inline'>(凡言外國。皆北方胡語也)</span>。</p>
羅勒<p style="margin-left:1em">勒。或作芳。香菜也。俗以避石勒諱。改名羅香。本草云。北人呼為蘭香。術家取羊角。馬蹄。燒灰。撒於溫地。遍踏之。即生羅勒。俗呼為西王母菜。食之益人。此有三種。一種堪作生菜。一種葉大。二十步內聞香。一種似紫蘇葉。</p>
蓼<p style="margin-left:1em">盧絞切。音了。辛草也。按蓼類有多種。謂天蓼。多生水傍。苗莖高尺餘。葉大色赤。白馬蓼。葉大同前。卑溼之地亦生。水蓼。生淺水中。葉大有黑點。毛蓼。冬根不死。葉上有毛。白蓼。紅蓼。香蓼。禾蓼等。薩婆多論。以蓼。藍。羅勒。胡荽。名自落種子。由其自落。乃得生故。根本律。名開裂種。謂蘭香芸荽等。皆由其開裂。芽乃生故也。僧祇律。以羅勒蓼藍。名心生種。由其心生故。若淨時。他以手揉修。即名淨也。</p>
覆羅種<p style="margin-left:1em">此是虗中種也。謂甘蔗。竹。葦。藕根。甕菜。及餘虗中生者。餘律。以蔗竹葦藕。是節生種攝。皆由種節。而得生也。涅槃經云疐子<span class='note-inline'>(節。作音接。謂愽接棗梨之類是也)</span>。</p>
子子種<p style="margin-left:1em">子還生子者。是也。根本律云。謂稻。麥。大麥。諸豆芥等。此等諸子。由子故生。故名子種。律攝云。異子種。謂穀麥等。謂異類諸子是也。又釋穀麥等。因開裂方乃生芽。是開裂種攝。其異子種者。如因牛角。能生荻等。或因羊毛。而生青稊。於牛糞聚。生青蓮華。從異類生。名異子種。故論云。若物從似因生。如從稻生稻。從麥生麥。若物從異因生。如倒種牛毛。則有蒲生。種角葦生。長阿含經云。有何因緣。世間有五種子。有大亂風。從不敗世界。吹五種子來。生此國。故世間有五種子出。起世經云。爾時有阿那毗羅大風。別於他方成住世界。吹五種子。散此世界中。散<span class='corr'>已</span>復散。乃至大散。所謂根子。乃至子子。此為五子<span class='note-inline'>(此方牛糞。唯生青菌。不發蓮華)</span>。</p>
黑縹<p style="margin-left:1em">匹沼切。飄上聲。青白色也。釋名云。淺青色也。</p>
若撥<p style="margin-left:1em">北末切。般入聲。捩開也。</p>
<p class="head2">△異語惱他第十二</p>
<p style="margin-left:2em"><span class='note-inline'>(此是共戒。尼同制)</span>。</p>
一坐食<p style="margin-left:1em">謂比丘受頭陀法者。不數數食。及小食等。唯受一坐食法。於一坐中。食令滿足。更無坐食。設未滿足。有因緣起者。亦無更坐食。故名一坐食。</p>
不作餘食法食<p style="margin-left:1em">餘食者。謂比丘食正食竟。尚有餘殘食。或檀越送食。時未過中。若比丘食未足。或食<span class='corr'>已</span>足。而欲食者。即應將食至一未足比丘所。或復<span class='corr'>已</span>足。而未起座。對彼作餘食法。而食之。若受頭陀法比丘。不受此餘食法食。唯受一坐食耳。律云。若比丘見和尚阿闍黎等。應起迎。除一坐食。若作餘食法不食。若病應作如是語。大德忍我。有如是因緣。故不起。五分律云。若比丘輕三師。及戒。一一波逸提。十誦律云。不恭敬者。波逸提。薩婆多論云。不恭敬者。胡本記云。惱他也。律攝云。惱他者。謂彼本以惡作事。令他生惱。</p>
<p class="head2">△嫌罵第十三</p>
<p style="margin-left:2em"><span class='note-inline'>(此是共戒。尼同制)</span>。</p>
有愛恚怖癡<p style="margin-left:1em">有愛者。謂心存憎愛。若相可意者便與物。不相可意者不與物。有恚者。謂意懷瞋恚。若恚恨彼者。則不輸與。無恚恨者。則便遺之。有怖者。謂情存怖畏。若畏其威者。則便與物。無怯者。則不與之。有癡者。謂心懷愚闇。智無分曉。應與物者。不與。不應與者。便與之。</p>
譏嫌<p style="margin-left:1em">譏。堅溪切。音雞。誹也。誚也。譴也。又伺察也。嫌胡兼切。音賢。憎也。不平於心也。</p>
<p class="head2">△敷僧臥具不舉第十四</p>
<p style="margin-left:2em"><span class='note-inline'>(此是共戒。尼同制)</span>。</p>
十七羣比丘<p style="margin-left:1em">時羅閱城中。有十七羣童子。共為親友。最大者年十七。最小者年十二。最富者八十百千。最貧者八十千。中有一童子。名優波離。最為大者。時諸童子。要共出家。即往僧伽藍中。求為見度。時諸比丘。即度令出家。授與具足戒。多習嬉戲。少學禪誦。唯優波離童子。先斷煩惱。證阿羅漢果<span class='note-inline'>(優波離。或云和利。或云和提)</span>。</p>
鳥啄<p style="margin-left:1em">竹角切。音捉。說文云。鳥食物也。</p>
土坌<p style="margin-left:1em">亦作坋。同房刎切。焚上聲。塵塕也。</p>
摩摩帝<p style="margin-left:1em">舊翻為寺主。淨師曰。梵云毗訶羅莎弭。此譯為寺主。謂是造寺之人也。僧史略云。詳其寺主。起乎東漢。白馬寺也。寺既爰處。人必主之。于時雖無寺主之名。而有知事之者。東晉以來。此職方盛。故梁武造光宅寺。召法雲為寺主。創立僧制。此乃東夏之規。非關西國本式。元西國以上座為尊。造寺名主。若有事至。共眾評議。眾許方為。不允即止。並無獨任之私。方符大聖之弘化也。</p>
毳紵<p style="margin-left:1em">俗作苧。同直呂切。除上聲。麻也紵。科生數十莖。宿根在地中。入春自生。一歲三収。剝去皮之外表。但得其裏。緝以織布。亦草名。此草可以為繩也。</p>
<p class="head2">△僧房不舉臥具第十五</p>
<p style="margin-left:2em"><span class='note-inline'>(此是共戒。尼同制)</span>。</p>
蟲嚙<p style="margin-left:1em">五考切。音咬。與齩同。齧也。別作咬非<span class='note-inline'>(齧音孽。噬也)</span>。</p>
水漲<p style="margin-left:1em">知亮切。音障。大水貌。又水之泛溢也。</p>
師子<p style="margin-left:1em">梵云僧伽彼。此云師子。智論云。師子王。清淨種中生。深山大谷中住。方頰大骨。身肉肥滿。頭大眼長。光澤明淨。眉高而廣。牙利白淨。口鼻方大。厚實堅滿。齒密齊利。吐赤白舌。雙耳高上。髦髮光潤。上身廣大。膚肉堅著。修脊細腰。其腹不現。長尾利爪。其足安立。巨身大力。從住處出。偃脊嚬呻。以口扣地。現大威勢。食不過時。顯晨朝相。表師子王力。以威麞鹿。熊羆。虎豹。野豬之屬。大哮吼時。其有聞者。或喜或怖。穴處者隱縮。水居者深入。山藏者灒伏。厩象振鎖。狂逸而去。鳥飛空中。高翔遠逝<span class='note-inline'>(云云)</span>。</p>
<p class="head2">△強奪止宿第十六</p>
<p style="margin-left:2em"><span class='note-inline'>(此是共戒。尼同制)</span>。</p>
嫌迮<p style="margin-left:1em">迮。側格切。音謫。迫也。薩婆多論云。此戒體。正戒不得強違前人意。有所為作。若為惱他。故閉戶開戶。閉向開向。然火滅火。然燈滅燈。若唄呪願。讀經。說法。問難。隨他所不樂事作。一一波逸提。必以惱他心故。成罪。</p>
<p class="head2">△牽他出房第十七</p>
<p style="margin-left:2em"><span class='note-inline'>(此是共戒。尼同制)</span>。</p>
牽出<p style="margin-left:1em">苦堅切。音愆。挽也。引而前也。五分律云。若將其所不喜人來共房住。欲令自出。若出若不出。皆突吉羅。若牽無慚愧人。若欲降伏弟子而牽出。不犯。律攝云。若於門徒。或於餘人。為訶責心。冀其懲息。牽出房時。無犯。然不應令出其住處。應以五事呵責門徒。謂不共語。不共受用。不受承事。遮善品。捨依止。有五過失。應呵責。無信心。有懈怠。出麤言。親惡友。不恭敬。若不應呵而呵。應呵不呵。得惡作罪。若無破戒罪。但難共語者。應為拽韁法。而折伏之。應遣智人。就彼開諫。令其息惡。而來懺謝。捨前五事。應忍恕之。不應恕而恕。應恕不恕。皆得惡作罪。若<span class='corr'>已</span>近圓人。不行恭敬。不堪教誨者。應與六物。驅令出去。若是求寂。與上下二衣。亦驅令去<span class='note-inline'>(曳韁法者。謂暫捨置。不與共語。如惡馬難調。即合韁杙。而捨棄之)</span>。</p>
<p class="head2">△重閣坐脫脚牀第十八</p>
<p style="margin-left:2em"><span class='note-inline'>(此是共戒。尼同制)</span>。</p>
重閣上<p style="margin-left:1em">根本律云。謂居重閣危朽棚上。律攝云。謂是草室棚閣。顯非牢固。復不防備。若屋牢固。為防備者。無犯。薩婆多云。凡比丘坐臥法。一切審詳。不審詳。必有所傷。兼壞威儀。突吉羅。</p>
脫脚牀<p style="margin-left:1em">苾芻尼律云。謂此牀脚。不連上蓋。律攝云。謂插脚牀。雖是插脚。逆㨝牢者。若脚下安替。或仰置者。無犯。薩婆多云。若用一切輭物。支牀脚。不犯。若用甎石瓦等物。能傷人者。用以支牀脚。犯<span class='note-inline'>(此以棚閣不堅。復是脫脚之牀。或是脫脚尖者。縱身坐臥。牀脚陷落)</span>。</p>
<p class="head2">△用蟲水澆泥草第十九</p>
<p style="margin-left:2em"><span class='note-inline'>(此是共戒。尼同制)</span>。</p>
蟲水<p style="margin-left:1em">律攝云。總有二種蟲。一謂眼見。二謂濾得。斯等濾用。或可去蟲。或取無蟲處用。或可信人言。水無蟲。斯並無犯<span class='note-inline'>(可信人。謂是持戒者。寧自失身。不傷他命)</span>。根本律云。若苾芻河池水處。多有蟲魚。殺心決去其水。隨有蟲魚。命斷之時。皆得墮罪。若於此水處。堰之令斷。於其下畔。隨蟲命斷。同前得罪。</p>
澆泥<p style="margin-left:1em">堅姚切。音驕。漓也。言用水者。用有內外。內用者。飲食之屬。外用者。澆灌。浣濯洗浴之屬。此中用者。是外用。內用者。如下戒制。</p>
<p class="head2">△覆房過三節第二十</p>
<p style="margin-left:2em"><span class='note-inline'>(此是共戒。尼同制。餘律或云不共。尼得突吉羅)</span>。</p>
窻牖<p style="margin-left:1em">窻。或作牕。同初莊切。音瘡。窻者。助戶為明也。牖。元九切。音有。在牆曰牖。在屋曰牕。穿壁為之也。</p>
覆苫<p style="margin-left:1em">苫。詩廉切。閃平聲。蓋也。又編茅以覆屋曰苫原天竺所造室宇臺觀。板屋平頭。壁泥石灰。覆以甎墼。或苫茅苫艸。及以板木。又其戶牖垣牆。圖畵彫鏤。種種奇製不一。</p>
二三節<p style="margin-left:1em">節。子結切。箋入聲。制也。限也。節度也。二三節者。猶二三限度也。根本律云。始樅治地築基。剏起牆壁。是溼泥者。應二三重。布其模墼。若過者。得墮罪。薩婆多云。凡作房法。有三品。上中下。覆房法。各自有限。若下房以中上房覆法者。以鎮重故。兼頓成故。若用草覆。草草。波逸提。若中房。以上房覆法者。亦以鎮重故。得罪如前。若隨上中下覆法者。以頓成故。房成<span class='corr'>已</span>。一波逸提。若不頓壘牆成。無犯。律攝云。或時乾墼。及以熟甎。木石等成。便無限齊。若溼泥者。於其限外。著一團時。便得惡作。若徧布者。便得本罪。雖是溼泥。覆以草蓆。雖遭雨水。無懼崩隤。或時施主須遣急營。限齊雖過。斯皆無犯。</p>
刻鏤<p style="margin-left:1em">郎豆切。音漏。雕刻也。</p>
<p class="head2">△僧不差教尼第二十一</p>
<p style="margin-left:2em"><span class='note-inline'>(此是不共戒)</span>。</p>
大迦旃延<p style="margin-left:1em">新云摩訶迦多衍那。苑法師云。迦旃者。一宗之姓氏也。延。此云胤也。言此尊者。是彼種族之後胤也。闡義鈔云。迦旃延。此云文飾。亦云扇繩。母戀此子。不肯改嫁。如繩繫扇。淨名疏云。此翻不定。或翻離有無。破我慢心。什師曰。南天竺婆羅門姓。善解契經者。按破僧事中。阿私陀仙外甥。名那羅陀。聞仙教示。遂從出家。而作弟子。後時仙人染患。醫藥不差。諸弟子眾。請師遺誨。其師告曰。我雖出家。希求甘露。然由未證。愧無所獲。今釋迦所生童子。必當獲得無上妙果。能以甘露滋益眾生。汝諸弟子。可詣彼出家。若出家<span class='corr'>已</span>。勿恃豪姓種類。勉勵精勤。常修梵行。為得法故。專精加行。若此行成。當獲甘露。作是語<span class='corr'>已</span>。說偈命故。時那羅陀。如法殯<span class='corr'>已</span>。便詣婆羅痆斯城住。與五百摩納。為其教示。婆羅門。薜陀呪。其那羅陀。本是迦旃延姓。因號迦旃延時菩薩成正覺<span class='corr'>已</span>。迦旃延詣於佛所。佛即喚大迦旃延。而便以法教示。令度生死大海。住於最上寂靜究竟涅槃。遂以立名為大迦旃延。於論議中。最為第一。或云敷演第一<span class='note-inline'>(波羅痆斯。舊云波羅奈。摩納。此云年少也)</span>。</p>
劫賓那<p style="margin-left:1em">此云房宿<span class='note-inline'>(音秀)</span>謂父母禱房星而生也。慈恩云。此云房星。房星現時生故。又翻房宿<span class='note-inline'>(音夙)</span>。謂初出家。未見佛。始向佛所。值雨。寄食陶師家。後佛化作老比丘來共宿。為之說法。聞法得道。從得道處為名也。具德經云。聲聞中。言直無隱。警誡諸苾芻。劫賓那苾芻是<span class='note-inline'>(先則因星得稱。而後共宿。二義為名也)</span>。</p>
摩訶拘絺羅<p style="margin-left:1em">智度論云。秦言大膝。摩羅陀。次生一子。膝骨麤大。故名拘絺羅。舍利弗舅。與妹舍利論義不如。拘絺羅思惟念言。非妹力也。必懷智人。寄言母口。未生乃爾。及生長大。當如之何。故出家作梵志。入南天竺。誓不剪爪。要讀十八種經盡。時人見爪長。因呼為長爪梵志。增一阿含經云。得四辯才。觸難能答第一<span class='note-inline'>(拘亦作俱)</span>。</p>
離越<p style="margin-left:1em">越。亦作曰。或云離婆多。正言頡隸伐多。此翻室宿。北方星也。謂父母從此星。而乞得子。故以名焉。常樂坐禪。故稱為坐禪第一。增一阿含云。坐禪入定。心不錯亂。所謂離曰比丘是。文殊問經云。離婆多。此云常作聲<span class='note-inline'>(然未識其義)</span>。</p>
般陀<p style="margin-left:1em">或云槃陀伽。或云周羅般陀。具云周利槃陀伽。此云小路邊生。又翻繼道。以其兄生路邊。弟生繼於路邊。故名繼道。根本云。大者梵云莫訶半託迦。此云大路。小者名朱荼半託迦。此云小路。舊云小者名周利槃特迦者。譌也。善見律云。般陀者。漢言路邊生也。何以故。般陀母。本是大富長者女。因與給事奴子私通。遂偷珍寶。共逃他國。安處住止。一二年中。即懷胎欲產。思念憶母。欲得還家。奴壻不從。待壻採樵。私叛半路。便生一男。夫逐共還。其後未久。以復懷胎欲產。復叛半路。復生一男。壻逐共還。其二兒並於路邊生。故便字為般陀。兄弟二人。年漸長大。共其父母。還於外家。外家翁婆。年老無子。臨欲終時。以家業悉付二兒。即便命終。其兄復以家業付弟出家。出家不久。即得阿羅漢。其弟後時厭俗。從兄出家。兄教一偈。四月不得。忘前失後。兄摩訶般陀自念。此人於佛法無緣。當遣還家。即牽袈裟。驅令出門。門外啼哭。不欲還家。爾時世尊。以天眼觀看眾生。見周羅般陀。應可度緣。往至其所。問云。何以啼哭。般陀答以兄驅因緣。佛知非聲聞能度。是以牽出。世尊安慰其心。即以少許白㲲。與周羅般陀。捉此㲲向日而曝。當作如是念言。取垢取垢。世尊教<span class='corr'>已</span>。即入聚落受毗舍佉母請。世尊臨中。觀般陀將得道果。即說偈言。</p>

<div class="lg regular"><div class='lg-row'>入寂者歡喜　見法得安樂　世無瞋最樂</div>
<div class='lg-row'>不害於眾生　世間無欲樂　出離於愛樂</div>
<div class='lg-row'>若調伏我慢　是為第一樂</div>
</div><p style="margin-left:1em">周羅般陀。遙聞此偈。即得阿羅漢果。婆沙論云。兄授一偈。經四月。誦不得。兄訶擯出。爾時世尊。見啼愍之。即以神力。轉彼所誦偈。更為授之。尋時誦得。過四月所用功勞。復別授以除塵垢頌。而語之言。今日苾芻從外來者。汝皆可為拭革屣上所有塵垢。小路敬諾。如教拭之。一隻極淨。一隻苦拭。而不能淨。即作是念。外物塵垢。暫時染著。猶不可淨。況內貪欲瞋癡等垢。長夜染心。何由能淨。作是念時。彼不淨觀。及持息念。便現在前。次第即得阿羅漢果。問。小路何緣。如此闇純。答。尊者小路。於昔迦葉波佛法中。具足受持彼佛三藏。由法慳垢。覆蔽其心。曾不為他授文解義。及理廢忘。由彼業故。今得如是極闇鈍果。有說彼尊者。曾於婆羅痆斯城。作販豬人。縛五百豬口。運置船上。渡至彼岸。及下船時。氣不通故。豬<span class='corr'>已</span>死。由彼業力。如是闇鈍。有說。彼尊者。昔餘生中。曾<span class='corr'>已</span>閉塞瞿陀獸窟門。令不得出。在中而死。由彼業故。闇鈍如是。又處處經云。佛言昔者朱利般特比丘。學問經於二十四年。唯得五言。然解。垢不憂。何以故。由本宿命。更見五百佛。悉通知眾經。但由閉藏經道。不肯教人。後被病二十四日。臨死時乃悔。呼人教之。有是一福。依知五言尚爾。何況乃具足教人。得福不可計也。分別功德論云。此比丘。能隱形變不現。故稱為第一也<span class='note-inline'>(如上雖說不一。然人於多生中。莫不為之)</span>。</p>
大愛道比丘尼<p style="margin-left:1em">如捨墮中釋。增一阿含經云。我聲聞中。第一比丘尼。久出家學。國王所敬。所謂大愛道瞿曇彌是<span class='note-inline'>(瞿曇彌。是其姓也)</span>。</p>
差摩比丘尼<p style="margin-left:1em">亦作讖摩。此云安隱。又翻忍行。是波斯匿王女。昔波斯匿王。與梵摩達王。常共忿諍。各將四兵。住河兩岸。各立標相。時二王夫人。各生男女。端正殊妙。王大歡喜。求相和解。共為婚姻。作是要言。從今<span class='corr'>已</span>去。更莫相犯。乃至子孫。後時梵摩王子。年始七歲。欲求納娶。時女聞<span class='corr'>已</span>。白父王言。人身難得。乃至佛世難值。唯願大王。莫置女身。在諸難中。令女永離善知識。唯願慈愍。聽我出家。王言。汝在胎時。吾以許彼。由汝之故。二國和解。今若負信。彼必還當與我作讎。時王即遣語梵摩王。七日之內。速來納娶。王女聞知。心懷憂惱。著垢膩衣。即上高樓。長跪合掌。向祇洹言。如來世尊。慈悲憐愍。一切眾生。我今苦厄。願垂哀愍。而見救濟。爾時世尊。遙知王女。求哀救濟。即現女前。種種說法。心開意解。得阿那含果。至七日<span class='corr'>已</span>。王子將數千萬人。齎寶來娶。於時不覺女身在虗空中。現十八變。父王見女。深生惶怖。即聽出家。其夫王子。亦生信敬。自悔咎罪。而聽出家。女聞是語。即詣祇洹。求佛出家。佛即聽許。作比丘尼。精勤修習。得阿羅漢果。時諸比丘。請佛說彼夙緣。佛言。迦葉佛世。有一婦女。常與夫諍。後於一日。各相勸勉。詣比丘所。受八關齋。因共求願。使我等輩。在所生處。尊榮豪貴。於鬬諍中。常共和解。發是願<span class='corr'>已</span>。隨壽長短。各取命終。共生王家。佛告諸比丘。欲知彼時夫主公者。今梵摩王是。彼時婦公者。今波斯匿王是。時夫主者。今王子是。彼時婦者。今王女差摩比丘尼是<span class='note-inline'>(出百緣經)</span>。增一阿含經云。智慧聰明。所謂讖摩比丘尼是。於五百阿羅漢比丘尼中。最為上首。</p>
提舍瞿曇彌比丘尼<p style="margin-left:1em">提舍。或作翅舍。或作機梨舍。又作吉離舍。瞿曇彌。或云憍曇彌。或云瞿答彌。如上釋。大論云。翅舍憍曇比丘尼。本白衣時。七子皆死。大憂愁故。失心發狂。有部律云。婆羅痆斯城。有一長者名曰瞿答摩。大富多財。娶妻未久。婦遂有娠。月滿生女。雖儀貌端正。而瘦減常人。諸親總集。與之立字。眾皆議曰。此女形瘦。是瞿答摩女。應與立字。號曰瘦瞿答彌<span class='note-inline'>(據此。則提舍翻瘦)</span>。世尊觀彼根性。隨機說法。於四諦理。令其解悟。獲預流果。求請出家。佛便聽許。付與大世主。即令出家。并受近圓。教讀毗奈耶。如法教誨。彼即䇿勤。一心無倦。觀知五趣。輪轉不停。諸行無常。畢歸磨滅。斷三界惑。破五趣輪。證得阿羅漢果。三明六通。具八解脫。爾時世尊。告諸苾芻曰。於我弟子苾芻尼中。瘦瞿答彌。持律第一。增一阿含經云。行頭陀法。十一限礙。所謂機梨舍瞿曇彌比丘尼是<span class='note-inline'>(尼無住阿蘭若法。故云十一)</span>。</p>
波梨遮羅夷比丘尼<p style="margin-left:1em">雜阿含經云。尸利沙遮羅比丘尼。別譯雜阿含云。動頭比丘尼。入得眼林中。在一樹下坐。時魔王化作摩納。至其所。語言。九十六種道。汝樂何道。比丘尼答言。此道我都不樂。時魔即說偈言。</p>

<div class="lg regular"><div class='lg-row'>受誰教剃髮　自號比丘尼　不欲樂外道</div>
<div class='lg-row'>汝為甚愚癡</div>
</div><p style="margin-left:1em">時比丘尼。即說偈言。</p>

<div class="lg regular"><div class='lg-row'>此外諸異道　悉為邪見縛　種種諸見縛</div>
<div class='lg-row'>終竟墮魔網　釋種大世尊　無比之丈夫</div>
<div class='lg-row'>一切種中勝　降魔坐道場　悉過一切上</div>
<div class='lg-row'>諸事皆解脫　能調盡有邊　彼佛教於我</div>
<div class='lg-row'>是我之世尊　我樂彼教法　我今知彼<span class='corr'>已</span></div>
<div class='lg-row'>盡除諸結漏　斷除一切愛　滅諸無明闇</div>
<div class='lg-row'>逮得於滅盡　安住無漏法　以是故當知</div>
<div class='lg-row'>波旬墮負處</div>
</div><p style="margin-left:1em">時魔念。比丘尼知我心<span class='corr'>已</span>。即懷憂不現。</p>
訴彌比丘尼<p style="margin-left:1em">或云素彌。未詳翻。</p>
數那比丘尼<p style="margin-left:1em">未詳翻。</p>
蘇羅比丘尼<p style="margin-left:1em">或云蘇摩。此言善。或言善攝。或言端正。又翻為月。別譯雜阿含云。蘇摩比丘尼。乞食訖。欲向得眼林。時魔王。即化作婆羅門。在路側立。而問言。欲何所至。比丘尼答言。我今欲詣彼寂靜處。時魔即說偈言。</p>

<div class="lg regular"><div class='lg-row'>仙聖之所得　斯處難階及　非汝鄙穢智</div>
<div class='lg-row'>獲得如是處</div>
</div><p style="margin-left:1em">時比丘尼入定。觀知是魔。即說偈言。</p>

<div class="lg regular"><div class='lg-row'>女相無所作　唯意修禪定　觀見於上法</div>
<div class='lg-row'>若有男女相　可說於女人　於法無所能</div>
<div class='lg-row'>若無男女相　云何生分別　斷除一切愛</div>
<div class='lg-row'>滅諸無明闇　逮證於盡滅　住於無漏法</div>
<div class='lg-row'>以是故當知　波旬墮負處</div>
</div><p style="margin-left:1em">時魔念比丘尼。善知我心。懷憂還宮。具德經云。於所修持。善得天眼。蘇摩苾芻尼是。</p>
遮羅夷比丘尼<p style="margin-left:1em">遮羅。此翻行。亦云動。雜阿含云。遮羅比丘尼。入安陀林坐禪。時魔波旬。化作年少。至遮羅前。說偈言。</p>

<div class="lg regular"><div class='lg-row'>覺受生為樂　生服受五欲　為誰教授汝</div>
<div class='lg-row'>令厭離於生</div>
</div><p style="margin-left:1em">時遮羅知是魔。欲作嬈亂。即說偈言。</p>

<div class="lg regular"><div class='lg-row'>生者必有死　生得受諸苦　鞭打諸惱苦</div>
<div class='lg-row'>一切緣生有　當斷一切苦　超越一切生</div>
<div class='lg-row'>慧眼觀聖諦　牟尼所說法　苦苦及苦業</div>
<div class='lg-row'>滅盡離諸苦　修習八正道　安隱趣涅槃</div>
<div class='lg-row'>大師平等法　我欣樂彼法　我知彼法故</div>
<div class='lg-row'>不復樂受生　一切離愛喜　捨一切闇冥</div>
<div class='lg-row'>寂滅以作證　安住諸漏盡　覺知汝惡魔</div>
<div class='lg-row'>自當消滅去</div>
</div><p style="margin-left:1em">時魔念比丘尼。<span class='corr'>已</span>知我心。即懷憂不現。</p>
婆遮羅比丘尼<p style="margin-left:1em">或云䟦遮羅。此言賢行。或云優波遮羅。此翻近行時此比丘尼。詣得眼林中。在一樹下。端身坐禪。爾時魔王。化作摩納。往比丘尼所。問言。阿利耶。欲何處受身。尼答曰。我都無受身處。魔即說偈言。</p>

<div class="lg regular"><div class='lg-row'>忉利及燄摩　兜率與化樂　他化自在天</div>
<div class='lg-row'>是處極快樂　汝應願樂彼　受於勝妙事</div>
</div><p style="margin-left:1em">時比丘尼。復說偈言。</p>

<div class="lg regular"><div class='lg-row'>忉利及燄摩　兜率與化樂　他化自在天</div>
<div class='lg-row'>諸處雖受樂　不離於我見　必為魔所縛</div>
<div class='lg-row'>世間皆動搖　彼亦歸遷謝　無有諸凡夫</div>
<div class='lg-row'>離縛之境界　世間皆熾然　世間皆煙出</div>
<div class='lg-row'>離於動搖者　我樂如此處　斷除一切愛</div>
<div class='lg-row'>滅諸無明闇　逮得於滅盡　安住無漏法</div>
<div class='lg-row'>以是故當知　波旬墮負處</div>
</div><p style="margin-left:1em">時魔作是念。比丘尼善知我心。即懷憂還宮<span class='note-inline'>(出別譯雜阿含經)</span>。</p>
尸羅婆遮那比丘尼<p style="margin-left:1em">尸羅。此言清涼。又言清淨。或云試羅。此言美玉。美玉亦潔淨義。增一經云。奉持律教。無所加犯。即波羅遮那比丘尼。雜阿含云。尸羅比丘尼。入安陀林。坐一樹下。時魔波旬。即化作年少。至比丘尼前。而說偈言。</p>

<div class="lg regular"><div class='lg-row'>眾生云何生　誰為其作者　眾生何處起</div>
<div class='lg-row'>去復至何處</div>
</div><p style="margin-left:1em">比丘尼知是惡魔。欲作留難。即說偈言。</p>

<div class="lg regular"><div class='lg-row'>汝謂有眾生　此則惡魔現　唯有空陰聚</div>
<div class='lg-row'>無是眾生者　如和合眾材　世名之為車</div>
<div class='lg-row'>諸陰因緣合　假名為眾生　其生則生苦</div>
<div class='lg-row'>住亦即生苦　無餘法生苦　苦生苦自滅</div>
<div class='lg-row'>於一切憂苦　離一切闇冥　<span class='corr'>已</span>證於寂滅</div>
<div class='lg-row'>安住諸漏盡　<span class='corr'>已</span>知汝惡魔　則自消滅去</div>
</div><p style="margin-left:1em">時魔念比丘尼。<span class='corr'>已</span>知我心。內懷憂慼。即沒不現。</p>
阿羅婆比丘尼<p style="margin-left:1em">大論云。佛與四眾遊行。比丘尼眾中。有比丘尼名阿羅婆。是地中化生<span class='note-inline'>(此顯人中有四生。卵生者。如毗舍佉母。生三十二卵。溼生者。如菴羅婆利女。生於華中。胎生者。如常人生。化生者。如此比丘尼等是也)</span>。</p>
摩羅毗比丘尼<p style="margin-left:1em">未詳翻。</p>
未泥比丘尼<p style="margin-left:1em">未詳翻。</p>
婆泥比丘尼<p style="margin-left:1em">婆尼。此言辯了。</p>
戒<p style="margin-left:1em">戒是防止身口之法。謂能持戒。堅固清淨。則戒體成就。而無持無犯也。</p>
定<p style="margin-left:1em">定即禪定。謂修習無漏禪定。則根塵泯淨。而離諸散亂也。</p>
智慧<p style="margin-left:1em">智慧。即無漏智慧。謂修此無漏智慧。則能斷三界煩惱。而出離有漏生死也。</p>
解脫<p style="margin-left:1em">解縛得脫。故名解脫。謂不作諸業。則脫諸累縛。而得自在也。有二種解脫。一者有為解脫。謂以無漏智慧。斷有漏煩惱。二者無為解脫。謂一切煩惱。滅盡無餘。煩惱既盡。理本無為也。</p>
解脫知見<p style="margin-left:1em">知。屬智知。見。屬眼見。即無生智眼。自在照了也。謂若照了識心。皆是虗妄分別。則無生之智眼。自在明了也。如上五分法身。若眾生能持戒。修習定慧。行諸淨業。則能轉五蘊色身。而成五分法身。所謂轉色蘊。成戒身。轉受蘊。成定身。轉想蘊。成慧身。轉行蘊。成解脫身。轉識蘊。成解脫知見身也。廣如經論釋。</p>
憒閙<p style="margin-left:1em">憒。古外切。音膾。亂也閙。奴教切。鐃去聲。不靜也。擾也。</p>
十二因緣<p style="margin-left:1em">亦名緣起。又名緣生。所謂此有。故彼有。此生。故彼生。從無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死。起憂悲苦惱。如是純大苦蘊積集而生<span class='note-inline'>(此名為緣起初義)</span>。生法師云。因。謂先無其事。而從彼生也。緣。謂素有其分。而從彼起也。天台云。是十二法。展轉能感果。故名因。互相由藉而有。謂之緣因緣相續。則生死往還無際。若知無明。不起取有。則三界二十五有。生死皆息。是為出世之要術也<span class='note-inline'>(次當釋差別義)</span>。</p>
<p style="margin-left:1em">一無明。謂過去世。一切煩惱之惑。覆於本性。無所明了。故曰無明。</p>
<p style="margin-left:1em">二行。謂過去世身口意。造作一切善不善業。是名為行。</p>
<p style="margin-left:1em">三識。識是心識。謂由過去惑業相牽。致令此識。投託母胎。一剎那間。染愛為種。納想成胎。是名為識。四名色。名即是心。謂心但有其名。而無體相也。色是色質。即身形也。謂由託胎。攬父母赤白二點。至後第五箇七日。名形位。生諸根形。四支差別。具有身根及意根。而未有眼等餘四根。六處未圓。皆是名色攝。故名為名色。</p>
<p style="margin-left:1em">五六處。亦名六入。謂從名色後。至第六箇七日。名髮毛爪齒位。第七七日。名具根位。六根開張。有入六塵之用。是名六入。</p>
<p style="margin-left:1em">六觸。謂從出胎<span class='corr'>已</span>。六根觸對六塵。雖此觸對。而未起分別了知。生苦樂之想。是名為觸。</p>
<p style="margin-left:1em">七受。謂因六塵。觸對六根。若起分別了知。則納受前境。好惡等事。然雖了別。尚未有起淫貪等心。是名為受。</p>
<p style="margin-left:1em">八愛。謂由分別了知諸塵境界。漸生愛染。則貪種種勝妙資具。及婬欲等境。而未廣徧追求。是名為愛。</p>
<p style="margin-left:1em">九取。謂因貪欲之心轉盛。於五塵境。念念馳求。是名為取。</p>
<p style="margin-left:1em">十有。謂因馳求諸境。起善惡業。積集牽引當生三有之果。是名為有<span class='note-inline'>(因果不忘。謂之有。三有者。謂欲有。色有。無色有也)</span>。</p>
<p style="margin-left:1em">十一生。謂因現世所作善惡之業。後世還於六道四生中受生。是名為生。</p>
<p style="margin-left:1em">十二老死。謂由受生<span class='corr'>已</span>後。五陰之身。熟<span class='corr'>已</span>還壞。是名老死。妙玄問。云何不說病為支。答。一切時。一切處。盡有者。立為支。亦有人從生無病。如薄拘羅。生來不識頭痛。況餘病。是故不立。問。憂悲是支不。答。非也。以終顯始耳。如老死。必憂悲。故天台云。老死則生憂悲哭泣。種種愁苦。眾惱合集。若正觀諸法實相清淨。則無明盡。無明盡。故行盡。乃至眾苦和合皆盡。所謂此無。故彼無。此滅。故彼滅。從無明滅。則行滅。行滅。則識滅。識滅。則名色滅。名色滅。則六處滅。六處滅。則觸滅。觸滅。則受滅。受滅。則愛滅。愛滅。則取滅。取滅。則有滅。有滅。則生滅。生滅。則老死憂悲苦惱滅。如是純大苦蘊積集皆滅。若能如是正觀三世十二因緣。發真無漏。成辟支佛。涅槃云。觀十二緣智。凡有四種。一者下。二者中。三者上。四者上上。下智觀者。不見佛性。以不見故。得聲聞道。中智觀者。不見佛性。以不見故。得緣覺道。上智觀者。見不了了。不了了故。住十住地。上上智觀者。見了了故。得阿耨多羅三藐三菩提道<span class='note-inline'>(三世十二因緣者。謂無明行二支。是過去因。識名色六入觸受五支。是現在果。愛取有三支。是現在因。生老死二支。是未來果。其餘三世展轉互為因果。乃至二世。及現在一念心起。具十二因緣。廣如論明)</span>。</p>

<p class='juan'>四分律名義標釋卷第十二</p>
<div class='div-w'><p class="head1">音釋</p>

<div class='div-note'>礫<p style="margin-left:1em">音力。小石。</p>
洮<p style="margin-left:1em">音陶。</p>
鉏<p style="margin-left:1em">音徂。</p>
蓓蕾<p style="margin-left:1em">上音倍。下音壘。乃始華也。</p>
拗拉<p style="margin-left:1em">上於巧切。凹字上聲。拉折也。下音蠟。折也摧也。</p>
芸荽<p style="margin-left:1em">上音云下音綏。</p>
揉<p style="margin-left:1em">音柔。以手挻也。</p>
疐<p style="margin-left:1em">音帝。與蔕同。爾雅云。棗梨曰疐之。禮記云。為士破瓜。疐之直除疐而<span class='corr'>已</span>。若薯蔕之類也。</p>
誚<p style="margin-left:1em">在笑切。樵去聲。以辭相責也。</p>
譴<p style="margin-left:1em">牽字去聲。責也。誚也。</p>
嬉<p style="margin-left:1em">音希。戲也。</p>
塕<p style="margin-left:1em">翁字上聲。塵起也。</p>
弭<p style="margin-left:1em">音米。</p>
頰<p style="margin-left:1em">音劫。面旁。</p>
髦<p style="margin-left:1em">音毛。</p>
嚬呻<p style="margin-left:1em">上音貧。下音身。</p>
麞<p style="margin-left:1em">音章。</p>
棚<p style="margin-left:1em">音彭。棧也。閣也。</p>
㨝<p style="margin-left:1em">音屑。</p>
隤<p style="margin-left:1em">音頹。下墜也。</p>
逃<p style="margin-left:1em">音陶。避去也。</p>
讎<p style="margin-left:1em">音酬。報也。仇也。</p>
</div></div><p class="head1">四分律名義標釋卷第十三目錄</p>

<ul class="">
<li>難陀</li>

<li>教授</li>

<li>賈客</li>

<li>半由旬</li>

<li>不差</li>

<li>嫉妒</li>

<li>相遺</li>

<li>遺餘</li>

<li>鍼貿</li>

<li>催促</li>

<li>或嘯</li>

<li>熨治</li>

<li>鴛鴦</li>

<li>同期</li>

<li>估客</li>

<li>汎漲</li>

<li>提婆達乃至迦留羅提舍</li>

<li>黎師達</li>

<li>讚歎</li>

<li>得食食</li>

<li>襯體衣</li>

<li>塗脚油</li>

<li>與姑</li>

<li>鬪競</li>

<li>入火光三昧</li>

<li>長者</li>

<li>大德</li>

<li>無住處村</li>

<li>病者</li>

<li>田殖</li>

<li>沙㝹</li>

<li>三種藥</li>

<li>撩理</li>

<li>飯麨</li>

<li>羮飯</li>

<li>迦羅</li>

<li>四人</li>

<li>伽若那女</li>

<li>乞食比丘</li>

<li>佉闍尼</li>

<li>五種正食</li>

<li>作餘食法</li>

<li>五種足食</li>

<li>貪餮</li>

<li>嗜食</li>

<li>非時</li>

<li>蒱闍尼</li>

<li>黑石蜜</li>

<li>罽尼</li>

<li>服吐下藥</li>

<li>晛出</li>

<li>迦羅尊者</li>

<li>殘宿食</li>

<li>鉢盂</li>

<li>孔罅</li>
</ul></div>
</div><!-- end of div[@id='body'] -->
</body></html>