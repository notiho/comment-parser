<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu85' />大方廣佛華嚴經疏卷第一百一十五<span class='note-inline'>(入第七十六經卷末)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△四賢勝優婆夷幻智無依善友。文六。初依教趣求。</p>
</div>
<div class='div-orig'><p>向聚落城至賢勝所。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>禮拜圍繞合掌恭敬<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△二授<span class='corr'>己</span>法門二。初得解脫。</p>
</div>
<div class='div-orig'><p>賢勝答言善男子我得菩薩解脫名無依處道場。</p>
</div>
<div class='div-commentary'><p style="margin-left:1em">直就經文。內外無依。即是道場。賢首云。梵名那阿賴耶曼茶羅。那者此云無也不也。阿賴耶此云依處也依止也。曼茶羅云道場也圓場也。謂無阿賴耶染分依處。而有淨分圓場。出生勝德。不可窮盡。即轉依究竟。顯德無盡故也。</p>
</div>
<div class='div-orig'><p>既自開解復為大說。</p>
</div>
<div class='div-commentary'><p style="margin-left:1em">即二利之用。</p>
<p style="margin-left:1em">△後得三昧。</p>
</div>
<div class='div-orig'><p>又得無盡三昧。</p>
</div>
<div class='div-commentary'><p style="margin-left:1em">是名次月即為釋名。</p>
</div>
<div class='div-orig'><p>非彼三昧法有盡無盡。</p>
</div>
<div class='div-commentary'><p style="margin-left:1em">上揀濫。下顯是。</p>
</div>
<div class='div-orig'><p>以能出生一切智<span class='note-inline'>(至)</span>速疾神通無盡故。</p>
</div>
<div class='div-commentary'><p style="margin-left:1em">謂體則雙超盡。及無盡但從用出生。說無盡耳。然則二門相成。無依道場即空。如來藏無盡三昧即是不空。要心無依。契於本空。方見不空。具性功德。故云出生智性眼等。息妄顯出。故曰出生。出非本無。猶稱性智。</p>
<p style="margin-left:1em">△四謙推勝。</p>
</div>
<div class='div-orig'><p>善男子我唯知此<span class='note-inline'>(至)</span>而我云何盡能知說。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子南方有城名為沃田。</p>
</div>
<div class='div-commentary'><p style="margin-left:1em">是南天竺。近水沃潤故。顯無念定水能滋長故。</p>
</div>
<div class='div-orig'><p>彼有長者名堅固解脫。</p>
</div>
<div class='div-commentary'><p style="margin-left:1em">無著清淨。惑不能壞。即解脫故。</p>
</div>
<div class='div-orig'><p>汝可往問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>爾時善財禮賢勝足繞無數帀戀慕瞻仰辭退南行。</p>
</div>
<div class='div-commentary'><p style="margin-left:1em">△五堅固長者。幻智無著善友。文六。初依教趣求。</p>
</div>
<div class='div-orig'><p>到於彼城詣長者所。</p>
</div>
<div class='div-commentary'><p style="margin-left:1em">△三見敬諮問。</p>
</div>
<div class='div-orig'><p>禮足圍繞合掌恭敬<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法門二。初顯名。</p>
</div>
<div class='div-orig'><p>長者答言善男子<span class='note-inline'>(至)</span>名無著念清淨莊嚴。</p>
</div>
<div class='div-commentary'><p style="margin-left:1em">無著約境。離所知故。無念約心。心體離念。故無煩惱。二障永盡。是曰清淨。淨則能嚴法身。</p>
<p style="margin-left:1em">△二彰用。</p>
</div>
<div class='div-orig'><p>我自得是解脫<span class='corr'>已</span>來<span class='note-inline'>(至)</span>勤求正法無有休息。</p>
</div>
<div class='div-commentary'><p style="margin-left:1em">既二障不生。則無愛見。故無所求。無所求故。故能求法無厭無休。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子即此城中<span class='note-inline'>(至)</span>云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子禮堅固足繞無數帀辭退而行。</p>
</div>
<div class='div-commentary'><p style="margin-left:1em">△六妙月長者。幻智智光善友。文六。初依教趣求。</p>
</div>
<div class='div-orig'><p>向妙會所。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>禮足圍繞合掌恭敬<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法門。</p>
</div>
<div class='div-orig'><p>妙月答言善男子我得菩薩解脫名淨智光明。</p>
</div>
<div class='div-commentary'><p style="margin-left:1em">真智廓妄。名為淨智。後智照法。名為智光。能淨能光。若秋空滿月。故名妙月。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名出生彼有長者名無勝軍。</p>
</div>
<div class='div-commentary'><p style="margin-left:1em">謂見佛得法無盡。故無能勝。眾德所聚。從喻如軍。亦能普勝諸魔軍故。皆從體出故。城名出生。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>是時善財禮妙月足繞無數帀戀仰辭去。</p>
</div>
<div class='div-commentary'><p style="margin-left:1em">△七無勝軍長者。幻智無盡相善友。文六初依教趣求。</p>
</div>
<div class='div-orig'><p>漸向彼城至長者所。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>禮足圍繞合掌恭敬<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法門二。初示名。</p>
</div>
<div class='div-orig'><p>長者答言善男子我得菩薩解脫名無盡相。</p>
</div>
<div class='div-commentary'><p style="margin-left:1em">法門之名。即所成德相無窮盡故。</p>
<p style="margin-left:1em">△二以用釋名。</p>
</div>
<div class='div-orig'><p>我以證此菩薩解脫見無量佛得無盡藏。</p>
</div>
<div class='div-commentary'><p style="margin-left:1em">得無盡藏者。謂聞諸妙法。又諸心境無非佛法故。若佛若法皆無有盡。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指後善友。</p>
</div>
<div class='div-orig'><p>善男子於此城南<span class='note-inline'>(至)</span>有婆羅門名最寂靜。</p>
</div>
<div class='div-commentary'><p style="margin-left:1em">虗誑言息。故云寂靜。寂靜即為淨行言行君子之樞機。苟能誠實。斯則可法。故城名為法。</p>
</div>
<div class='div-orig'><p>往詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子禮無勝軍足繞無數帀戀仰辭去。</p>
</div>
<div class='div-commentary'><p style="margin-left:1em">△八最寂靜婆羅門。幻幻智誠願語善友。文六。初依教趣求。</p>
</div>
<div class='div-orig'><p>漸次南行詣彼聚落。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>見最寂靜禮足圍繞<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法門二。初標名。</p>
</div>
<div class='div-orig'><p>婆羅門答言善男子我得菩薩解脫名誠願語。</p>
</div>
<div class='div-commentary'><p style="margin-left:1em">有二義。一始終無妄故。如從初發心立弘誓言。必如言行。不乖先語故。二者隨行不虗故。如忍辱仙人言我不瞋令身還復。</p>
<p style="margin-left:1em">△二以用釋名。即如次釋前二義。初始終無妄。</p>
</div>
<div class='div-orig'><p>過去現在未來菩薩<span class='note-inline'>(至)</span>無<span class='corr'>已</span>退無現退無當退。</p>
</div>
<div class='div-commentary'><p style="margin-left:1em">△二隨行不虗。</p>
</div>
<div class='div-orig'><p>善男子我以住於誠願語故隨意所作莫不誠滿。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>而我云何能知能說。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名妙意華門。</p>
</div>
<div class='div-commentary'><p style="margin-left:1em">妙意華門。即蘇滿那華。其城門側有之故。亦在南天。當受其訓。得求友之妙意勝因之華故。</p>
</div>
<div class='div-orig'><p>彼有童子名曰德生。</p>
</div>
<div class='div-commentary'><p style="margin-left:1em">表於淨智。智則萬德由生。</p>
</div>
<div class='div-orig'><p>復有童女名為有德。</p>
</div>
<div class='div-commentary'><p style="margin-left:1em">表於淨悲。悲為眾德之本。以悲智相導故。二人同會。會緣之終。此二滿故。將見慈氏紹佛位故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子於法尊重<span class='note-inline'>(至)</span>繞無數帀戀仰而去。</p>
</div>
<div class='div-commentary'><p style="margin-left:1em"><span class='corr'>已</span>下入第七十七經。</p>
<p style="margin-left:1em">△九德生有德幻智歸幻門善友。文六。初依教趣求。</p>
</div>
<div class='div-orig'><p>爾時善財童子漸子漸次南行至妙意華門城。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>見德生童子有德童女<span class='note-inline'>(至)</span>唯願慈哀為我宣說。</p>
</div>
<div class='div-commentary'><p style="margin-left:1em">△三示<span class='corr'>己</span>法門二。初標名。</p>
</div>
<div class='div-orig'><p>時童子童女告善財言<span class='note-inline'>(至)</span>得菩薩解脫名為幻住。</p>
</div>
<div class='div-commentary'><p style="margin-left:1em">謂能所境智。染淨之法。皆從緣起。無定性故。如幻而住。</p>
<p style="margin-left:1em">△二業用二。初別明。</p>
</div>
<div class='div-orig'><p>得此解脫故見一切世界皆幻住因緣所生故。</p>
</div>
<div class='div-commentary'><p style="margin-left:1em">有十種幻。皆上句標幻。下句以緣生釋成。一一為總。緣生世界。並通染淨剎海。亦名世界故。餘九為別。初五約染分依他。如幻緣生。</p>
</div>
<div class='div-orig'><p>一切眾生皆幻住業煩惱所起故。</p>
</div>
<div class='div-commentary'><p style="margin-left:1em">一約有情苦果。從業惑集生。</p>
</div>
<div class='div-orig'><p>一切世間皆幻住無明有愛等展轉緣生故。</p>
</div>
<div class='div-commentary'><p style="margin-left:1em">二約十二因緣。順觀即世間故。次第相由。故云展轉。</p>
</div>
<div class='div-orig'><p>一切法皆幻住我見等種種幻緣所生故。</p>
</div>
<div class='div-commentary'><p style="margin-left:1em">三就五類法中。但除無為。故云一切。以無為無有起。非幻緣生故。異熟識等。從無始惡習內執為我。四惑相應。故云我見等。及外取妄境。故云種種幻緣。故惑心等悉皆如幻。四五二句。別明不相應行。</p>
</div>
<div class='div-orig'><p>一切三世皆幻住我見等顛倒智所生故。</p>
</div>
<div class='div-commentary'><p style="margin-left:1em">四即是時。謂依行相續不斷分位。建立為時。所依行空。時何所立。妄計有體。是顛倒智。</p>
</div>
<div class='div-orig'><p>一切眾生生滅<span class='note-inline'>(至)</span>虗妄分別所生故。</p>
</div>
<div class='div-commentary'><p style="margin-left:1em">五即無常生老等。謂依生<span class='corr'>已</span>壞滅分位。建立無常。等皆妄分別有。</p>
</div>
<div class='div-orig'><p>一切國土皆幻住想倒心倒見倒無明所現故。</p>
</div>
<div class='div-commentary'><p style="margin-left:1em">六一切國土。義通染淨眾生。染土多從三倒所生。以不了唯心妄取境界故。上云一切國土但想所持。既有妄想。故心見皆倒。言無明所現者。亦通淨剎。謂登地<span class='corr'>已</span>上無明未盡。所現國土種種不同。既云無明。則揀非佛土。</p>
</div>
<div class='div-orig'><p>一切聲聞辟支佛皆幻住<span class='note-inline'>(至)</span>願智幻所成故。</p>
</div>
<div class='div-commentary'><p style="margin-left:1em">後之三種。但約淨分依他而明。從緣如幻。可以意得。</p>
<p style="margin-left:1em">△二結歎玄奧。</p>
</div>
<div class='div-orig'><p>善男子幻境自性不可思議。</p>
</div>
<div class='div-commentary'><p style="margin-left:1em">幻法非有。體不實故。非無。相非無故。非一。性相異故。非異。無二體故。空有相即。一異兩亡。既離二邊。亦亡中道。由斯交徹故。能一中現多。多皆即一。重重無礙。為不思議。故推勝云善入無邊諸事幻網。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我等二人<span class='note-inline'>(至)</span>我等云何能知能說。</p>
</div>
<div class='div-commentary'><p style="margin-left:1em">△五指示後友二。初以力冥加。</p>
</div>
<div class='div-orig'><p>時童子童女說自解脫<span class='corr'>已</span><span class='note-inline'>(至)</span>令善財身柔輭光澤。</p>
</div>
<div class='div-commentary'><p style="margin-left:1em">△二以言顯示三。初指處。</p>
</div>
<div class='div-orig'><p>而告之言善男子於此南方有國名海岸。</p>
</div>
<div class='div-commentary'><p style="margin-left:1em">南海北岸。一生菩薩。臨智海故。</p>
</div>
<div class='div-orig'><p>有園名大莊嚴。</p>
</div>
<div class='div-commentary'><p style="margin-left:1em">因圓萬行。而嚴果故。又生死園苑。以萬行樹林。嚴自果故。</p>
</div>
<div class='div-orig'><p>其中有一廣大樓閣名毗盧遮那莊嚴藏。</p>
</div>
<div class='div-commentary'><p style="margin-left:1em">約事則其中廣博。同虗空故。有多光明。能徧照故。阿僧祇等寶所嚴故。蘊多樓閣。包多事故。約法則二智相依。緣起相由。故云樓閣。智即法界。是為廣大。名毗盧等。順成上義。二智光明徧照事理故。智能包容萬德。即莊嚴藏。華嚴萬行不離此故。上約其果。下出其因。</p>
</div>
<div class='div-orig'><p>從菩薩善根果報生。</p>
</div>
<div class='div-commentary'><p style="margin-left:1em">約其宿因。是彼善根之果報故。</p>
</div>
<div class='div-orig'><p>從菩薩念力願力自在力<span class='note-inline'>(至)</span>從菩薩福德智慧生。</p>
</div>
<div class='div-commentary'><p style="margin-left:1em">約其現緣。</p>
</div>
<div class='div-orig'><p>善男子住不思議<span class='note-inline'>(至)</span>現如是境界集如是莊嚴。</p>
</div>
<div class='div-commentary'><p style="margin-left:1em">現依所為。</p>
<p style="margin-left:1em">△二示人。</p>
</div>
<div class='div-orig'><p>彌勒菩薩摩訶薩安處其中。</p>
</div>
<div class='div-commentary'><p style="margin-left:1em">彌勒梵音具云迷帝隷。此云慈氏。是其姓也。然有三緣。一由本願。過去曾值大慈如來。因立大願。願得斯號故。二由此得慈心三昧故。三由母懷時。有慈心故。如滿慈子名阿逸多。此云無勝。以生具相好勝德無過故。今以姓而呼。但云慈氏。慈依智住。故曰處中。上正示。下顯住之因。</p>
</div>
<div class='div-orig'><p>為欲攝受本所生處<span class='note-inline'>(至)</span>了一切生皆無相故。</p>
</div>
<div class='div-commentary'><p style="margin-left:1em">悲智雙游。皆為利物。故云為欲等。</p>
<p style="margin-left:1em">△三教問二。初正教。</p>
</div>
<div class='div-orig'><p>汝詣彼問菩薩云何<span class='note-inline'>(至)</span>云何事菩薩善知識。</p>
</div>
<div class='div-commentary'><p style="margin-left:1em">興十問者。表無盡故。</p>
<p style="margin-left:1em">△二釋廣問所由二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。何以要須廣問。</p>
<p style="margin-left:1em">△二釋。有二意。初所求德廣。能具說故。文二。初通顯彌勒德圓位滿。</p>
</div>
<div class='div-orig'><p>善男子彼菩薩摩訶薩<span class='note-inline'>(至)</span>甘露法水而灌其頂。</p>
</div>
<div class='div-commentary'><p style="margin-left:1em">△二別顯。是其真實善友。</p>
</div>
<div class='div-orig'><p>善男子彼善知識<span class='note-inline'>(至)</span>菩薩行願所成功德。</p>
</div>
<div class='div-commentary'><p style="margin-left:1em">設若德滿。非<span class='corr'>已</span>有緣。亦難求故。</p>
<p style="margin-left:1em">△二明其能求大心。法應爾故。即廣誡勸。文二。先誡勸求法二。初標不應。誡其去劣。</p>
</div>
<div class='div-orig'><p>善男子汝不應修一善<span class='note-inline'>(至)</span>淨佛國土事善知識。</p>
</div>
<div class='div-commentary'><p style="margin-left:1em">△二釋所應作。令其廣修二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">△二釋二。初別明應修。乃有九十八門。分為十段。初上求菩提行。</p>
</div>
<div class='div-orig'><p>善男子菩薩摩訶薩<span class='note-inline'>(至)</span>應學無量巧迴向。</p>
</div>
<div class='div-commentary'><p style="margin-left:1em">△二下救眾生行。</p>
</div>
<div class='div-orig'><p>應化無眾生界<span class='note-inline'>(至)</span>應調伏無量眾生。</p>
</div>
<div class='div-commentary'><p style="margin-left:1em">△三自斷惑障行。</p>
</div>
<div class='div-orig'><p>應斷無量煩惱<span class='note-inline'>(至)</span>應竭無量受生海。</p>
</div>
<div class='div-commentary'><p style="margin-left:1em">△四勸物出離行。</p>
</div>
<div class='div-orig'><p>應令無量眾生<span class='note-inline'>(至)</span>應置無量眾生於聖道中。</p>
</div>
<div class='div-commentary'><p style="margin-left:1em">△五淨自根欲行。</p>
</div>
<div class='div-orig'><p>應消滅無量貪欲行<span class='note-inline'>(至)</span>應摧破無量愚癡行。</p>
</div>
<div class='div-commentary'><p style="margin-left:1em">令除三種不善根故。則成三種善根等故。</p>
</div>
<div class='div-orig'><p>應超無量魔網<span class='note-inline'>(至)</span>應示現菩薩無量隨順世間。</p>
</div>
<div class='div-commentary'><p style="margin-left:1em">△六力用自在行。</p>
</div>
<div class='div-orig'><p>應生無量淨信力<span class='note-inline'>(至)</span>應圓滿無量如來力。</p>
</div>
<div class='div-commentary'><p style="margin-left:1em">△七攝法治惑行。</p>
</div>
<div class='div-orig'><p>應分別無量法門<span class='note-inline'>(至)</span>應照無量品類根。</p>
</div>
<div class='div-commentary'><p style="margin-left:1em">上六攝法。下三治惑。</p>
</div>
<div class='div-orig'><p>應知無量煩惱病<span class='note-inline'>(至)</span>應療無量眾生疾。</p>
</div>
<div class='div-commentary'><p style="margin-left:1em">△八供佛攝生行。</p>
</div>
<div class='div-orig'><p>應嚴辦無量甘露供<span class='note-inline'>(至)</span>應以四攝攝無量眾生。</p>
</div>
<div class='div-commentary'><p style="margin-left:1em">△九悲願深廣行。</p>
</div>
<div class='div-orig'><p>應修無量總持門<span class='note-inline'>(至)</span>應知無量言辭法。</p>
</div>
<div class='div-commentary'><p style="margin-left:1em">△十證入圓滿行。</p>
</div>
<div class='div-orig'><p>應入無量差別心<span class='note-inline'>(至)</span>出生不可說菩薩願。</p>
</div>
<div class='div-commentary'><p style="margin-left:1em">△二結略顯廣。</p>
</div>
<div class='div-orig'><p>善男子舉要言之<span class='note-inline'>(至)</span>應普事一切善知識。</p>
</div>
<div class='div-commentary'><p style="margin-left:1em">謂以別陳終難具故。</p>
<p style="margin-left:1em">△二誡勸事友三。初誡二。初正誡離過。</p>
</div>
<div class='div-orig'><p>善男子汝求善知識<span class='note-inline'>(至)</span>深信尊敬心不應變改。</p>
</div>
<div class='div-commentary'><p style="margin-left:1em">言見隨煩惱行勿嫌怪者。善友有二。一實二權。權能行於非道。內外生熟。善巧難知。故不應嫌。實中復二。一行二解。今但求解。不應觀行故。如智度論五十說。亦如有目跛人。猶能示道。</p>
<p style="margin-left:1em">△二舉益釋成二。初明善友能示行。文二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。但起廣心。足成大道。何以要令事友求誡而離過耶。</p>
<p style="margin-left:1em">△二釋。</p>
</div>
<div class='div-orig'><p>善男子菩薩因善知識<span class='note-inline'>(至)</span>作一切菩薩利益事。</p>
</div>
<div class='div-commentary'><p style="margin-left:1em">釋云。法假人弘。不因善友。何能聞諸殊勝妙行。於中具有三十五句。句各一行。</p>
<p style="margin-left:1em">△二明其善友能為外護。前即能生。此能養育。於中有二。初正明能為攝護。</p>
</div>
<div class='div-orig'><p>善男子菩薩由善知識<span class='note-inline'>(至)</span>增長一切菩提分法。</p>
</div>
<div class='div-commentary'><p style="margin-left:1em">△二舉因釋成二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。善惡在<span class='corr'>己</span>。善友何能令我不墮惡趣等耶。</p>
<p style="margin-left:1em">△二釋。</p>
</div>
<div class='div-orig'><p>善男子善知識者<span class='note-inline'>(至)</span>能令安住一切佛法門。</p>
</div>
<div class='div-commentary'><p style="margin-left:1em">釋意云。由友教令離惡因故。因亡果喪。豈非友力以此四十句。釋上正明十五句。有通有別通則以後諸惡之因。通對前果。別則各各配屬前文。如由除諸難。不退大乘。由斷諸惡。不犯淨戒。由破無明不隨惡友。下諸句中。或有二三對上一句。可以意得。恐繁不配。</p>
<p style="margin-left:1em">△二教勸。謂教其事友之方。文有四段。皆約喻顯。即分為四。初教念友勝德二。初歎勝。</p>
</div>
<div class='div-orig'><p>善男子善知識者如慈母<span class='note-inline'>(至)</span>令到智慧寶洲故。</p>
</div>
<div class='div-commentary'><p style="margin-left:1em">△二結勸。</p>
</div>
<div class='div-orig'><p>善男子常當如是正念思惟諸善知識。</p>
</div>
<div class='div-commentary'><p style="margin-left:1em">△二教起事友心行。有二十一句。</p>
</div>
<div class='div-orig'><p>復次善男子<span class='note-inline'>(至)</span>應發如王子心遵行教命故。</p>
</div>
<div class='div-commentary'><p style="margin-left:1em">△二身友對辨。</p>
</div>
<div class='div-orig'><p>復次善男子汝應於自身<span class='note-inline'>(至)</span>繫王繒想坐王殿想。</p>
</div>
<div class='div-commentary'><p style="margin-left:1em">文有十句。句各四事。</p>
<p style="margin-left:1em">△四結勸成益二。初正勸。</p>
</div>
<div class='div-orig'><p>善男子汝應發如是心作如是意近善知識。</p>
</div>
<div class='div-commentary'><p style="margin-left:1em">△二舉益釋成二。初正釋事友之益。</p>
</div>
<div class='div-orig'><p>何以故以如是心近善知識令其志願永得清淨。</p>
</div>
<div class='div-commentary'><p style="margin-left:1em">△二重讚善友。為能益故。須宜承事。</p>
</div>
<div class='div-orig'><p>復次善男子善知識者<span class='note-inline'>(至)</span>譬如父母養育兒子。</p>
</div>
<div class='div-commentary'><p style="margin-left:1em">△三雙結上來誡勸二門。謂別說難窮。故須結廣。從其省略。文二。初寄數明多。</p>
</div>
<div class='div-orig'><p>善男子以要言之<span class='note-inline'>(至)</span>百千億阿僧祇大願。</p>
</div>
<div class='div-commentary'><p style="margin-left:1em">△二總收結多。</p>
</div>
<div class='div-orig'><p>善男子我復略說<span class='note-inline'>(至)</span>善知識能發起。</p>
</div>
<div class='div-commentary'><p style="margin-left:1em">既通一切。何但百千。明知前云十不可說。意顯無盡耳。</p>
<p style="margin-left:1em">△六戀德禮辭。</p>
</div>
<div class='div-orig'><p>時善財童子聞善知識<span class='note-inline'>(至)</span>殷勤瞻仰辭退而去。</p>
</div>
<p class='juan'>大方廣佛華嚴經疏卷第一百一十五</p></div></div>
</div><!-- end of div[@id='body'] -->
</body></html>