<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu86' />大方廣佛華嚴經疏卷第一百一十六<span class='note-inline'>(入第七十七經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△自下大文第三。慈氏一人明攝德成因相。前既會緣入實。定堪成佛故。今辨其一生補處成因之義。文唯五段。以補處位極。故闕謙推。初依教趣求二。初標念前趣後。</p>
</div>
<div class='div-orig'><p>爾時善財童子<span class='note-inline'>(至)</span>正念思惟諸菩薩行向海岸國。</p>
</div>
<div class='div-commentary'><p style="margin-left:1em">△二別生勝念。悔往修來。文四。初觀昔非。以行對治。</p>
</div>
<div class='div-orig'><p>自憶往世不修禮敬<span class='note-inline'>(至)</span>如是思惟生大歡喜。</p>
</div>
<div class='div-commentary'><p style="margin-left:1em">△二觀其現苦。䇿進當善。</p>
</div>
<div class='div-orig'><p>復觀此身是生老病死<span class='note-inline'>(至)</span>菩薩願智身而作因緣。</p>
</div>
<div class='div-commentary'><p style="margin-left:1em">諸修行者。願審此倣之。</p>
<p style="margin-left:1em">△三明觀念之益。益其勝觀。</p>
</div>
<div class='div-orig'><p>作是念時長不思議<span class='note-inline'>(至)</span>三世平等無有休息。</p>
</div>
<div class='div-commentary'><p style="margin-left:1em">△四結益所屬。</p>
</div>
<div class='div-orig'><p>如是一切皆以信受善知識教之所致耳。</p>
</div>
<div class='div-commentary'><p style="margin-left:1em">△二見敬諮問二。初見敬二。先見依二。初入定申敬三。初結前標後。</p>
</div>
<div class='div-orig'><p>善財童子以如是尊重<span class='note-inline'>(至)</span>大樓閣前五體投地。</p>
</div>
<div class='div-commentary'><p style="margin-left:1em">可知。</p>
</div>
<div class='div-orig'><p>暫時斂念。</p>
</div>
<div class='div-commentary'><p style="margin-left:1em">標定。</p>
</div>
<div class='div-orig'><p>思惟觀察。</p>
</div>
<div class='div-commentary'><p style="margin-left:1em">定加行。</p>
</div>
<div class='div-orig'><p>以深信解大願力故。</p>
</div>
<div class='div-commentary'><p style="margin-left:1em">是定之因。</p>
</div>
<div class='div-orig'><p>入徧一切處智慧身平等門。</p>
</div>
<div class='div-commentary'><p style="margin-left:1em">辨定名相。</p>
<p style="margin-left:1em">△二別顯定用。即雙運定慧。於中二。初明即智定之妙用二。初羅身雲於法界。</p>
</div>
<div class='div-orig'><p>普現其身在於一切如來前<span class='note-inline'>(至)</span>盡未來際無有休息。</p>
</div>
<div class='div-commentary'><p style="margin-left:1em">△二契法性之真源。</p>
</div>
<div class='div-orig'><p>等虗空無邊量故<span class='note-inline'>(至)</span>無有性隨緣轉故。</p>
</div>
<div class='div-commentary'><p style="margin-left:1em">△二稱法界之深觀。於中有三。初了法從緣。次智契無性。後會歸中道。此三無礙。即三觀一心。今初了法從緣。</p>
</div>
<div class='div-orig'><p>又決定知一切諸法皆從業起。</p>
</div>
<div class='div-commentary'><p style="margin-left:1em">報詶善惡。故云業起。</p>
</div>
<div class='div-orig'><p>一切諸果皆從因起。</p>
</div>
<div class='div-commentary'><p style="margin-left:1em">果自種生。云從因起。</p>
</div>
<div class='div-orig'><p>一切諸業皆從習起一切佛興皆從信起。</p>
</div>
<div class='div-commentary'><p style="margin-left:1em">自修成佛。信為道源。</p>
</div>
<div class='div-orig'><p>一切化現諸供養事<span class='note-inline'>(至)</span>一切化佛從敬心起。</p>
</div>
<div class='div-commentary'><p style="margin-left:1em">感他化身。敬心便現。</p>
</div>
<div class='div-orig'><p>一切佛法從善根起<span class='note-inline'>(至)</span>從一切智境界而起。</p>
</div>
<div class='div-commentary'><p style="margin-left:1em">△二智契無性。</p>
</div>
<div class='div-orig'><p>離於斷見知迴向故<span class='note-inline'>(至)</span>離顛倒見知如實理故。</p>
</div>
<div class='div-commentary'><p style="margin-left:1em">離顛倒見者。通三四倒。倒謂常計無常。是名顛倒。見於實理。則無斯倒。若以無常為常。亦非見如實理。以壞相故。</p>
</div>
<div class='div-orig'><p>離自在見知不由他故。</p>
</div>
<div class='div-commentary'><p style="margin-left:1em">謂自在天能生萬物。知由自業。故不由他。</p>
</div>
<div class='div-orig'><p>離自他見知從緣起故。</p>
</div>
<div class='div-commentary'><p style="margin-left:1em">單執自他。則乖緣起。</p>
</div>
<div class='div-orig'><p>離邊執見知法界無邊故。</p>
</div>
<div class='div-commentary'><p style="margin-left:1em">堅執生死等。有始末故。</p>
</div>
<div class='div-orig'><p>離往來見知如影像故離有無見知不生滅故。</p>
</div>
<div class='div-commentary'><p style="margin-left:1em">從無之有。名之為生。自有之無。稱之為滅。體無生滅。何得有無。</p>
</div>
<div class='div-orig'><p>離一切法見知空無生故。</p>
</div>
<div class='div-commentary'><p style="margin-left:1em">約理遣法。</p>
</div>
<div class='div-orig'><p>知不自在故。</p>
</div>
<div class='div-commentary'><p style="margin-left:1em">約緣遣法。</p>
</div>
<div class='div-orig'><p>知願力出生故。</p>
</div>
<div class='div-commentary'><p style="margin-left:1em">約因遣法。</p>
</div>
<div class='div-orig'><p>離一切相見入無相際故。</p>
</div>
<div class='div-commentary'><p style="margin-left:1em">△三會歸中道。</p>
</div>
<div class='div-orig'><p>知一切法如種生芽故。</p>
</div>
<div class='div-commentary'><p style="margin-left:1em">然隨一句。皆離上諸過。今且通說。如種生芽者。從水土等緣生故非無。此如初段觀緣生。則無性故非有。如第二段非有非無。即是中道。如是離斷常等。可以思準。種芽橫喻萬法。</p>
</div>
<div class='div-orig'><p>如印生文故。</p>
</div>
<div class='div-commentary'><p style="margin-left:1em">即豎喻諸法。涅槃云。此陰亦滅。彼陰續生。如<span class='corr'>蠟</span>印印泥。印壞文成等。<span class='corr'>已</span>下諸句。通於橫豎。</p>
</div>
<div class='div-orig'><p>知質如像故知聲如響故<span class='note-inline'>(至)</span>了世心現故。</p>
</div>
<div class='div-commentary'><p style="margin-left:1em">了世心現。亦唯心觀。以心為緣。現而無性。即中道觀。</p>
</div>
<div class='div-orig'><p>了果因起故了報業集故<span class='note-inline'>(至)</span>善巧方便所流出故。</p>
</div>
<div class='div-commentary'><p style="margin-left:1em">△三總結成益。</p>
</div>
<div class='div-orig'><p>善財童子入如是智<span class='note-inline'>(至)</span>流注身心清涼悅澤。</p>
</div>
<div class='div-commentary'><p style="margin-left:1em">△二善財出定。三業敬讚。文三。初以身敬繞。</p>
</div>
<div class='div-orig'><p>從地而起一心瞻仰目不暫捨合掌圍繞經無量帀。</p>
</div>
<div class='div-commentary'><p style="margin-left:1em">△二以心敬念十。初約境顯勝。</p>
</div>
<div class='div-orig'><p>作是念言此大樓閣是解空無相無我者之所住處。</p>
</div>
<div class='div-commentary'><p style="margin-left:1em">然此諸句一一皆舉能住者德。歎所住樓閣。初句具顯故。此大樓閣之言。貫通諸句。</p>
</div>
<div class='div-orig'><p>是於一切法無分別者<span class='note-inline'>(至)</span>一切道者之所住處。</p>
</div>
<div class='div-commentary'><p style="margin-left:1em">△二約德顯妙。</p>
</div>
<div class='div-orig'><p>是入一切甚深般若<span class='note-inline'>(至)</span>一切如來所者之所住處。</p>
</div>
<div class='div-commentary'><p style="margin-left:1em">△三約用顯自在。</p>
</div>
<div class='div-orig'><p>是以一劫入一切劫<span class='note-inline'>(至)</span>一切國土者之所住處。</p>
</div>
<div class='div-commentary'><p style="margin-left:1em">△四約行顯勝。</p>
</div>
<div class='div-orig'><p>是於一切眾生前<span class='note-inline'>(至)</span>演說難遭遇法者之所住處。</p>
</div>
<div class='div-commentary'><p style="margin-left:1em">△五約觀顯深。</p>
</div>
<div class='div-orig'><p>是能住難知法甚深法<span class='note-inline'>(至)</span>無戲論法者之所住處。</p>
</div>
<div class='div-commentary'><p style="margin-left:1em">△六約對治顯勝。</p>
</div>
<div class='div-orig'><p>是住大慈大悲者<span class='note-inline'>(至)</span>亦不與癡惑俱者之所住處。</p>
</div>
<div class='div-commentary'><p style="margin-left:1em">△七約止觀明自在。</p>
</div>
<div class='div-orig'><p>是雖住四禪而不隨禪生<span class='note-inline'>(至)</span>菩提行願者之所住處。</p>
</div>
<div class='div-commentary'><p style="margin-left:1em">△八約利他行顯勝。</p>
</div>
<div class='div-orig'><p>是雖於一切業煩惱中<span class='note-inline'>(至)</span>利益他事者之所住處。</p>
</div>
<div class='div-commentary'><p style="margin-left:1em">△九約護小乘行明自在。</p>
</div>
<div class='div-orig'><p>是雖行九次第定<span class='note-inline'>(至)</span>雖說一切乘而不捨大乘。</p>
</div>
<div class='div-commentary'><p style="margin-left:1em">△十結德所住。</p>
</div>
<div class='div-orig'><p>此大樓閣是住如是等一切諸功德者之所住處。</p>
</div>
<div class='div-commentary'><p style="margin-left:1em">於前九中。除初二及五。餘皆約權實事理雙行。</p>
<p style="margin-left:1em">△二以言敬讚。五十五偈。分二。前三十四偈七言舉德歎處。後二十一偈五言指處明德。前中又二。初二總歎。</p>
</div>
<div class='div-orig'><p>爾時善財童子而說頌言<span class='note-inline'>(至)</span>此無等者之住處。</p>
</div>
<div class='div-commentary'><p style="margin-left:1em">一約行位。一約名德。</p>
<p style="margin-left:1em">△二餘偈別約德行四。初約自利行勝。</p>
</div>
<div class='div-orig'><p>施戒忍進禪智慧<span class='note-inline'>(至)</span>此無依者之住處。</p>
</div>
<div class='div-commentary'><p style="margin-left:1em">△二有十偈。歎利他行勝。</p>
</div>
<div class='div-orig'><p>普見惡道羣生類<span class='note-inline'>(至)</span>此堅固意之住處。</p>
</div>
<div class='div-commentary'><p style="margin-left:1em">△三有八偈。歎功德勝。</p>
</div>
<div class='div-orig'><p>十方諸佛所說法<span class='note-inline'>(至)</span>此修行者之住處。</p>
</div>
<div class='div-commentary'><p style="margin-left:1em">△四有七偈。歎方便勝。</p>
</div>
<div class='div-orig'><p>成就神通方便智<span class='note-inline'>(至)</span>此悲愍者之住處。</p>
</div>
<div class='div-commentary'><p style="margin-left:1em">△二指處明德。雖復語依。意在歎正。於中有六。初下化。</p>
</div>
<div class='div-orig'><p>佛子住於此普現眾生前<span class='note-inline'>(至)</span>充滿十方剎。</p>
</div>
<div class='div-commentary'><p style="margin-left:1em">△二上觀。</p>
</div>
<div class='div-orig'><p>佛子住於此徧游諸世界<span class='note-inline'>(至)</span>其心無厭倦。</p>
</div>
<div class='div-commentary'><p style="margin-left:1em">△三有五偈。明三昧自在。</p>
</div>
<div class='div-orig'><p>佛子住於此念念入三昧<span class='note-inline'>(至)</span>一切諸趣中。</p>
</div>
<div class='div-commentary'><p style="margin-left:1em">△四有七偈。智慧深廣。</p>
</div>
<div class='div-orig'><p>佛子住於此飲諸佛法海<span class='note-inline'>(至)</span>無起無所有。</p>
</div>
<div class='div-commentary'><p style="margin-left:1em">△五有一偈。顯其平等。</p>
</div>
<div class='div-orig'><p>觀察眾生等法等如來等剎等諸願等三世悉平等。</p>
</div>
<div class='div-commentary'><p style="margin-left:1em">△六有四偈。結德申敬。求哀請加。</p>
</div>
<div class='div-orig'><p>佛子住於此教化諸羣生<span class='note-inline'>(至)</span>願垂顧念我。</p>
</div>
<div class='div-commentary'><p style="margin-left:1em">△二見正報。文二。初見二。初翹心願覩。</p>
</div>
<div class='div-orig'><p>爾時善財童子<span class='note-inline'>(至)</span>願見彌勒菩薩親近供養。</p>
</div>
<div class='div-commentary'><p style="margin-left:1em">△二正覩慈尊。</p>
</div>
<div class='div-orig'><p>乃見彌勒菩薩摩訶薩從別處來。</p>
</div>
<div class='div-commentary'><p style="margin-left:1em">言別處來者。攝化就機故。還來歸本故。亦顯慈氏應念而至。不著處故。</p>
</div>
<div class='div-orig'><p>無量天龍夜叉<span class='note-inline'>(至)</span>而共來向莊嚴藏大樓觀所。</p>
</div>
<div class='div-commentary'><p style="margin-left:1em">二明設敬儀五。初身心禮敬。</p>
</div>
<div class='div-orig'><p>善財見<span class='corr'>已</span><span class='corr'>歡</span>喜踊躍五體投地。</p>
</div>
<div class='div-commentary'><p style="margin-left:1em">△二讚德記別。文二。初長行。</p>
</div>
<div class='div-orig'><p>時彌勒菩薩觀察善財指示大眾歎其功德。</p>
</div>
<div class='div-commentary'><p style="margin-left:1em">指示者。令眾同覩。倣而行故。</p>
<p style="margin-left:1em">△二偈正讚。有一百一十三頌。分三。初指眾總歎。</p>
</div>
<div class='div-orig'><p>而說頌曰汝等觀善財<span class='note-inline'>(至)</span>而來至我所。</p>
</div>
<div class='div-commentary'><p style="margin-left:1em">△二別歎勝德三。初二十二偈直對善財歎。於中亦三。初有九偈。讚德善來。</p>
</div>
<div class='div-orig'><p>善來圓滿慈善來清淨悲<span class='note-inline'>(至)</span>修行不疲厭。</p>
</div>
<div class='div-commentary'><p style="margin-left:1em">△二有二偈。明來因緣。</p>
</div>
<div class='div-orig'><p>文殊德雲等一切諸佛子<span class='note-inline'>(至)</span>今來至我所。</p>
</div>
<div class='div-commentary'><p style="margin-left:1em">以外由善友。內具德行。</p>
<p style="margin-left:1em">△三明來所為。</p>
</div>
<div class='div-orig'><p>為求諸如來清淨之境界<span class='note-inline'>(至)</span>而來至我所。</p>
</div>
<div class='div-commentary'><p style="margin-left:1em">△二對眾令觀讚五。初四偈總讚。</p>
</div>
<div class='div-orig'><p>汝等觀此人親近善知識<span class='note-inline'>(至)</span>受諸勝果報。</p>
</div>
<div class='div-commentary'><p style="margin-left:1em">△二有四偈。讚其即智之悲。</p>
</div>
<div class='div-orig'><p>善財見眾生生老病死苦<span class='note-inline'>(至)</span>示其安隱處。</p>
</div>
<div class='div-commentary'><p style="margin-left:1em">△三有七偈。歎其即悲之智。</p>
</div>
<div class='div-orig'><p>忍鎧解脫乘智慧為利劒<span class='note-inline'>(至)</span>滅除三毒暗。</p>
</div>
<div class='div-commentary'><p style="margin-left:1em">爾焰者。此云所知。入大乘論云。爾焰地者。是第十地。此約盡斷十種所知障故。</p>
<p style="margin-left:1em">△四有六偈。總歎諸德。</p>
</div>
<div class='div-orig'><p>覺心迦羅邏悲胞慈為肉<span class='note-inline'>(至)</span>專求善知識。</p>
</div>
<div class='div-commentary'><p style="margin-left:1em">迦羅邏即揭蘿藍。梵音輕重。</p>
<p style="margin-left:1em">△後五偈讚妙果當成。</p>
</div>
<div class='div-orig'><p>當滅諸惡道當示人天路<span class='note-inline'>(至)</span>其心大歡喜。</p>
</div>
<div class='div-commentary'><p style="margin-left:1em">△三重對善財讚五。初讚其當果德二。初總。</p>
</div>
<div class='div-orig'><p>汝行極調柔汝心甚清淨<span class='note-inline'>(至)</span>成就大菩提。</p>
</div>
<div class='div-commentary'><p style="margin-left:1em">△二別。</p>
</div>
<div class='div-orig'><p>當滿諸行海當知諸法海<span class='note-inline'>(至)</span>心生大歡喜。</p>
</div>
<div class='div-commentary'><p style="margin-left:1em">△二有七偈。雙歎當現德。</p>
</div>
<div class='div-orig'><p>汝於諸法門<span class='corr'>已</span>得及當得<span class='note-inline'>(至)</span>應生大欣慶。</p>
</div>
<div class='div-commentary'><p style="margin-left:1em">△三有八偈。讚其遇友德。</p>
</div>
<div class='div-orig'><p>諸根不懈倦志願恒決定<span class='note-inline'>(至)</span>善哉住壽命。</p>
</div>
<div class='div-commentary'><p style="margin-left:1em">△四有五偈。歎速成位行德。</p>
</div>
<div class='div-orig'><p><span class='corr'>已</span>生菩薩家<span class='corr'>已</span>具菩薩德<span class='note-inline'>(至)</span>亦當如是學。</p>
</div>
<div class='div-commentary'><p style="margin-left:1em">△五有十七偈。總明諸德。結歎令欣。</p>
</div>
<div class='div-orig'><p>一切功德行皆從願欲生<span class='note-inline'>(至)</span>到佛功德岸。</p>
</div>
<div class='div-commentary'><p style="margin-left:1em">△三有一偈。略示後友。</p>
</div>
<div class='div-orig'><p>汝當往大智文<span class='corr'>殊</span>師利所彼當令汝得普賢深妙行。</p>
</div>
<div class='div-commentary'><p style="margin-left:1em">△三重申敬儀三。初辨敬因。聞讚德故。</p>
</div>
<div class='div-orig'><p>爾時彌勒菩薩摩訶薩<span class='note-inline'>(至)</span>稱讚善財大功德藏。</p>
</div>
<div class='div-commentary'><p style="margin-left:1em">△二身心悲敬。</p>
</div>
<div class='div-orig'><p>善財聞<span class='corr'>已</span><span class='corr'>歡</span>喜踊躍<span class='note-inline'>(至)</span>恭敬瞻仰繞無量帀。</p>
</div>
<div class='div-commentary'><p style="margin-left:1em">△三華供展誠。</p>
</div>
<div class='div-orig'><p>以文殊師利心念力故。</p>
</div>
<div class='div-commentary'><p style="margin-left:1em">表由信智。</p>
</div>
<div class='div-orig'><p>眾華瓔珞。</p>
</div>
<div class='div-commentary'><p style="margin-left:1em">華因德立瓔珞行成。</p>
</div>
<div class='div-orig'><p>種種妙寶不覺忽然自盈其手。</p>
</div>
<div class='div-commentary'><p style="margin-left:1em">信智滿故。</p>
</div>
<div class='div-orig'><p>善財歡喜即以奉散彌勒菩薩摩訶薩上。</p>
</div>
<div class='div-commentary'><p style="margin-left:1em">攝成因故。辦當果故。</p>
<p style="margin-left:1em">△四再讚再說。</p>
</div>
<div class='div-orig'><p>時彌勒菩薩摩善財頂為說頌言。</p>
<p>善哉善哉真佛子<span class='note-inline'>(至)</span>獨如文殊及與我。</p>
</div>
<div class='div-commentary'><p style="margin-left:1em">△五慶遇念恩。</p>
</div>
<div class='div-orig'><p>時善財童子以頌答曰我念善知識<span class='note-inline'>(至)</span>願速還瞻覲。</p>
</div>
<p class='juan'>大方廣佛華嚴經疏卷第一百一十六</p></div></div>
</div><!-- end of div[@id='body'] -->
</body></html>