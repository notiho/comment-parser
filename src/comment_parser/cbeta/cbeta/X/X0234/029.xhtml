<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu58' />大方廣佛華嚴經疏卷第七十九<span class='note-inline'>(入第四十九經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-pin'><a id='mulu59' />
<p class='h2'>○普賢行品第三十六</p>
<div class='div-commentary'><p style="margin-left:1em">△初來意者。先通後別。通謂二品。明出現因果。故次來也。亦名平等因果。謂會前差別之因。成此普賢之圓因。會前差別之果。成於性起出現之果。又前約修生。此約修顯。若爾何以更無別問。復何以前品差別果。終而無瑞。證平等因竟。便有瑞耶。即以此義。顯是會前。若更別問。便有隔絕。欲會前故。不以瑞隔。普法希奇。因果各瑞。又前應有瑞。證經來未盡。所以無也。別謂此品。先因後果。義次第故。亦遠答前第二會。初所行問。故及不思議品。念請種性。本顧問故。前雖<span class='corr'>已</span>答。下二深妙。故重明之。亦猶相海及與隨好妙中之妙。古德別為一段因果。</p>
<p style="margin-left:1em">二釋名者。初則通顯二品義。名依性起修。依性起用。差別相盡。因果體均。故云平等因果。又因是果因。量周法界。果是果果。境界如空。因果二俱盡未來際。利樂含識。故名出現。別則品名。普賢即標人顯法。明此行法非次第法。行者顯法。非人品中。正明所行之法。非說人體。德周法界為普。至順調善曰賢。依性造修曰行。然普賢行。諸經文中。多有其名。品中雖廣。今但略顯。束為十義。以表無盡。一所求普。謂要求證一切如來平等所證。二所化普。一毛端處有多眾生。皆化盡故。三所斷普。無有一惑而不斷故。四所行事行普。無有一行而不行故。五所行理行普。即上事行皆徹理源。性具足故。六無礙行普。上之二法。互交徹故。七融通行普。隨一一行。融攝無盡。八所起用普。用無不能。無不周故。九所行處普。上之八門徧帝網剎而修行故。十所行時普。窮三際時。念劫圓融。無竟期故。上之十行參而不雜。涉入重重。是故善財秖入普賢一毛孔中。所得法門。過諸善友。不可說倍。又上十行通收為二。若約位後普賢說者。則是得果不捨於因。徹窮來際。為普賢行。以人彰法。則普賢之行。若約位。前位中普賢。則是以德成人。但修普行。即曰普賢。亦普賢即行。但從行名。若獨約於位後普賢。則普賢之行。無施下位。廣釋普賢。如初會辨。</p>
<p style="margin-left:1em">三宗趣者。亦先通後別。通以二品。明其平等。因果為宗。會前差別。以為其趣。別以此品。明其平等。圓因為宗。成平等果。無二為趣。</p>
<p style="margin-left:1em">釋文中二。此品辨因。後品明果。前中二。先長行。後偈頌。前中文二。先正說二。先明說因二。初標前略說。</p>
</div>
<div class='div-orig'><p>爾時普賢菩薩摩訶薩復告諸菩薩大眾言。</p>
</div>
<div class='div-commentary'><p style="margin-left:1em">普賢說者。以人表法。</p>
</div>
<div class='div-orig'><p>佛子如向所演<span class='note-inline'>(至)</span>略說如來少分境界。</p>
</div>
<div class='div-commentary'><p style="margin-left:1em">言如向者。一近指向前隨好一品。為於障重地獄眾生。略說隨好少分力用。廣說難思。二通指前所說之果。為少分境。果海絕言故。三遠通前差別因果。前文雖有圓融之義。以隨方便。五位漸次。因果殊分。逐機就病。未盡法源。故名少分。則顯向下平等因果。逐法性說。因果圓融。名廣大說。</p>
<p style="margin-left:1em">△二徵釋所由二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。何以前文名略說耶。</p>
<p style="margin-left:1em">△二釋。</p>
</div>
<div class='div-orig'><p>諸佛世尊為諸眾生。</p>
</div>
<div class='div-commentary'><p style="margin-left:1em">釋文二意。一者成止。諸佛世尊所以出世者。以諸眾生有無明等十種過惡。未宜廣說。是故先明差別因等。二者生後。謂諸眾生既過滋多。障累無盡。則一治一切治。一現一切現。眾生無盡。因果亦窮未來際故。前之所隨。由未盡故。次明十過。</p>
</div>
<div class='div-orig'><p>無智。</p>
</div>
<div class='div-commentary'><p style="margin-left:1em">一無明。</p>
</div>
<div class='div-orig'><p>作惡。</p>
</div>
<div class='div-commentary'><p style="margin-left:1em">二作惡行。晉經名諸纏。則亦是惑。此二為總。次六皆無明。</p>
</div>
<div class='div-orig'><p>計我我所。</p>
</div>
<div class='div-commentary'><p style="margin-left:1em">三可知。</p>
</div>
<div class='div-orig'><p>執著於身。</p>
</div>
<div class='div-commentary'><p style="margin-left:1em">四著身見。故六地云。世間受身。皆由著我。</p>
</div>
<div class='div-orig'><p>顛倒疑惑。</p>
</div>
<div class='div-commentary'><p style="margin-left:1em">五三倒四倒等。不能決斷。</p>
</div>
<div class='div-orig'><p>邪見。</p>
</div>
<div class='div-commentary'><p style="margin-left:1em">六乖僻正理。</p>
</div>
<div class='div-orig'><p>分別。</p>
</div>
<div class='div-commentary'><p style="margin-left:1em">七徧計分別。</p>
</div>
<div class='div-orig'><p>與諸結縛恒共相應。</p>
</div>
<div class='div-commentary'><p style="margin-left:1em">八結縛恒隨。</p>
</div>
<div class='div-orig'><p>隨生死流。</p>
</div>
<div class='div-commentary'><p style="margin-left:1em">九義通業苦。即因果流。</p>
</div>
<div class='div-orig'><p>遠如來道。</p>
</div>
<div class='div-commentary'><p style="margin-left:1em">十行邪徑故。此句結成諸句過失。</p>
</div>
<div class='div-orig'><p>故出興于世。</p>
</div>
<div class='div-commentary'><p style="margin-left:1em">結縛等名。如常所辨。</p>
<p style="margin-left:1em">△二正陳今義。普賢之行。文二。初明所治廣多。既一惑成百萬障。則一障一切障義。則惑惑皆然。今從重說。文三。初總標。</p>
</div>
<div class='div-orig'><p>佛子我不見一法為大過失<span class='note-inline'>(至)</span>於他菩薩起瞋心者。</p>
</div>
<div class='div-commentary'><p style="margin-left:1em">標瞋毒最重。除瞋之外。更徧推求。無有一惡如瞋之重。故晉經云。起一瞋心。一切惡中。無過此惡。決定毗尼經中亦云。菩薩寧起百千貪心。不起一瞋。以能違害菩薩大悲。莫過此故。菩薩善戒亦同此說。於他菩薩。起瞋心者。若於菩薩起其瞋。其過尤重。以令菩薩廢大行故。是以大般若中。諸天魔王見諸菩薩互相是非。過常大喜。</p>
<p style="margin-left:1em">△二徵釋二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">△二釋二。初總顯。</p>
</div>
<div class='div-orig'><p>佛子若諸菩薩於餘菩薩<span class='note-inline'>(至)</span>即成就百萬障門故。</p>
</div>
<div class='div-commentary'><p style="margin-left:1em">△二徵列名相。</p>
</div>
<div class='div-orig'><p>何等為百萬障。</p>
</div>
<div class='div-commentary'><p style="margin-left:1em">標雖百萬。略列百門。古人寄位。分為五段。</p>
</div>
<div class='div-orig'><p>所謂不見菩提障不聞正法障<span class='note-inline'>(至)</span>惡羅剎中障。</p>
</div>
<div class='div-commentary'><p style="margin-left:1em">障十信行。</p>
</div>
<div class='div-orig'><p>不樂佛法障<span class='note-inline'>(至)</span>不喜見聞佛自在神通障。</p>
</div>
<div class='div-commentary'><p style="margin-left:1em">障十住行。</p>
</div>
<div class='div-orig'><p>不得菩薩諸根障<span class='note-inline'>(至)</span>不護持菩薩諸行障。</p>
</div>
<div class='div-commentary'><p style="margin-left:1em">障十行之行。</p>
</div>
<div class='div-orig'><p>樂誹謗一切智語障<span class='note-inline'>(至)</span>不決定發菩薩弘誓障。</p>
</div>
<div class='div-commentary'><p style="margin-left:1em">障十向行。此下障十地行。</p>
</div>
<div class='div-orig'><p>不樂與菩薩同住障<span class='note-inline'>(至)</span>不聞無礙法故口如啞羊障。</p>
</div>
<div class='div-commentary'><p style="margin-left:1em">啞羊者。此是耳根障。以生邊地。不聞法處故。口無所說。舌根之障。次下自明。</p>
</div>
<div class='div-orig'><p>不具相好故鼻根破壞障<span class='note-inline'>(至)</span>三世諸佛菩薩種性障。</p>
</div>
<div class='div-commentary'><p style="margin-left:1em">昔人結云。菩薩萬行。不過此五。起一嗔心。一切頓障。作此釋者。非不有理。如賊心求法。豈獨障於十地行耶。是知通障一切善法。信尚不起。況後位耶。又所障法界。如帝網重重。能障同所。亦皆無覆。故知百萬猶是略明。</p>
<p style="margin-left:1em">△三結成。</p>
</div>
<div class='div-orig'><p>佛子若菩薩於諸菩薩<span class='note-inline'>(至)</span>於餘菩薩起瞋心者。</p>
</div>
<div class='div-commentary'><p style="margin-left:1em">△二能治深妙二。初正顯文中。別有六位。位各十行。初一始修。後五成益。故後五段展轉依初。是為初即攝後。一治一切治也。說有前後。得即一持。今初分二。初標舉勸修。</p>
</div>
<div class='div-orig'><p>是故諸菩薩摩訶薩<span class='note-inline'>(至)</span>應勤修十種法。</p>
</div>
<div class='div-commentary'><p style="margin-left:1em">△二徵數列結。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">於中十法攝為五對。辨五種修。初二約人明謙敬修。</p>
</div>
<div class='div-orig'><p>所謂心不棄捨一切眾生於諸菩薩生如來想。</p>
</div>
<div class='div-commentary'><p style="margin-left:1em">敬上愛下故。次二約法明真正修。</p>
</div>
<div class='div-orig'><p>永不誹謗一切佛法知諸國土無有窮盡。</p>
</div>
<div class='div-commentary'><p style="margin-left:1em">順教知事故。次二約心行明廣大修。</p>
</div>
<div class='div-orig'><p>於菩薩行深生信樂不捨平等虗空法界菩提之心。</p>
</div>
<div class='div-commentary'><p style="margin-left:1em">愛樂大行。堅大心故。次二約智明增勝修。</p>
</div>
<div class='div-orig'><p>觀察菩提入如來力精勤修習無礙辨才。</p>
</div>
<div class='div-commentary'><p style="margin-left:1em">內入果智。外起勝辨故。後二約悲願明長時修。</p>
</div>
<div class='div-orig'><p>教化眾生無有疲厭住一切世界心無所著。</p>
</div>
<div class='div-commentary'><p style="margin-left:1em">眾生無盡。悲化不疲。世界無邊。願住不著。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△第二十種清淨二。初躡前起後。</p>
</div>
<div class='div-orig'><p>佛子菩薩摩訶薩<span class='note-inline'>(至)</span>則能具足十種清淨。</p>
</div>
<div class='div-commentary'><p style="margin-left:1em">依於前來正修行時。成離染故。</p>
<p style="margin-left:1em">△二徵數列名。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">次第從前十句而成。</p>
</div>
<div class='div-orig'><p>所謂通達甚深法清淨。</p>
</div>
<div class='div-commentary'><p style="margin-left:1em">一由不捨諸眾生故。達深法淨。以諸眾生皆有佛性。即妄而真。為深法故。</p>
</div>
<div class='div-orig'><p>親近善知識清淨。</p>
</div>
<div class='div-commentary'><p style="margin-left:1em">二由敬上故。能近善。</p>
</div>
<div class='div-orig'><p>護持諸佛法清淨。</p>
</div>
<div class='div-commentary'><p style="margin-left:1em">三由不謗故。能護法。</p>
</div>
<div class='div-orig'><p>了達虗空界清淨。</p>
</div>
<div class='div-commentary'><p style="margin-left:1em">四由知無盡故。了如空。</p>
</div>
<div class='div-orig'><p>深入法界清淨。</p>
</div>
<div class='div-commentary'><p style="margin-left:1em">五由菩薩行不離法界故。能深入。</p>
</div>
<div class='div-orig'><p>觀察無邊心清淨。</p>
</div>
<div class='div-commentary'><p style="margin-left:1em">六知菩薩心等虗空故。觀察無邊。</p>
</div>
<div class='div-orig'><p>與一切菩薩同善根清淨。</p>
</div>
<div class='div-commentary'><p style="margin-left:1em">七觀察菩薩。皆同此觀。能入佛力。故名為根。</p>
</div>
<div class='div-orig'><p>不著諸劫清淨。</p>
</div>
<div class='div-commentary'><p style="margin-left:1em">八精修不懈故。不著劫數。</p>
</div>
<div class='div-orig'><p>觀察三世清淨。</p>
</div>
<div class='div-commentary'><p style="margin-left:1em">九由化無厭故。觀三世一切眾生化未化等。</p>
</div>
<div class='div-orig'><p>修行一切諸佛法清淨。</p>
</div>
<div class='div-commentary'><p style="margin-left:1em">十由住世界。是故能修一切佛法。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△第三十種廣大智二。初躡前起後。</p>
</div>
<div class='div-orig'><p>佛子菩薩摩訶薩住此十法<span class='corr'>已</span>則具足十種廣大智。</p>
</div>
<div class='div-commentary'><p style="margin-left:1em">垢染既拂。本智自明。稱性相知。故云廣大。</p>
<p style="margin-left:1em">△二徵數列名。</p>
</div>
<div class='div-orig'><p>何等為十所謂知一切眾生心行智<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">亦從前十及與次十。而成於此。然有開合。恐煩不配。說者隨宜。</p>
<p style="margin-left:1em">△第四十種普入二。初躡前起後。</p>
</div>
<div class='div-orig'><p>佛子菩薩摩訶薩住此十智<span class='corr'>已</span>則得入十種普入。</p>
</div>
<div class='div-commentary'><p style="margin-left:1em">事隨理融。本來即入。智了法爾。無境不通。故能身心皆得相入。亦從前三。生於此十。可以意得。</p>
<p style="margin-left:1em">△二徵數列名。</p>
</div>
<div class='div-orig'><p>何等為十所謂一切世界入一毛<span class='note-inline'>(至)</span>非根入一切根。</p>
</div>
<div class='div-commentary'><p style="margin-left:1em">非根者。境識及理。皆非根也。</p>
</div>
<div class='div-orig'><p>一切想入一想<span class='note-inline'>(至)</span>一世入一切三世是為十。</p>
</div>
<div class='div-commentary'><p style="margin-left:1em">△第五十種勝妙心二。初躡前起後。</p>
</div>
<div class='div-orig'><p>佛子菩薩摩訶薩如是觀察<span class='corr'>已</span>則住十種勝妙心。</p>
</div>
<div class='div-commentary'><p style="margin-left:1em">由前如法。本性圓融。則令事理二但無礙。應機成益。名勝妙心。從前四生。亦可意得。</p>
<p style="margin-left:1em">△二徵數列名。</p>
</div>
<div class='div-orig'><p>何等為十所謂住一切世界語言<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△第六十種善巧二。初躡前起後。</p>
</div>
<div class='div-orig'><p>佛子菩薩摩訶薩住此十種<span class='note-inline'>(至)</span>十種佛法善巧智。</p>
</div>
<div class='div-commentary'><p style="margin-left:1em">由上理事無礙故。今則權實皆能決斷。名善巧智。</p>
<p style="margin-left:1em">△二徵數列名。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">有十一句。後二合一。餘皆如次。從前十成。</p>
</div>
<div class='div-orig'><p>所謂了達甚深佛法善巧智。</p>
</div>
<div class='div-commentary'><p style="margin-left:1em">一即言亡言。名為甚深。</p>
</div>
<div class='div-orig'><p>出生廣大佛法善巧智。</p>
</div>
<div class='div-commentary'><p style="margin-left:1em">二無依故。故出生廣大。</p>
</div>
<div class='div-orig'><p>宣說種種佛法善巧智。</p>
</div>
<div class='div-commentary'><p style="margin-left:1em">三如依空生於色。故能說種種。</p>
</div>
<div class='div-orig'><p>證入平等佛法善巧智。</p>
</div>
<div class='div-commentary'><p style="margin-left:1em">四住無二邊。故證平等。</p>
</div>
<div class='div-orig'><p>明了差別佛法善巧智。</p>
</div>
<div class='div-commentary'><p style="margin-left:1em">五由了種智甚深祕密。故了差別。</p>
</div>
<div class='div-orig'><p>悟解無差別佛法善巧智。</p>
</div>
<div class='div-commentary'><p style="margin-left:1em">六無差別。二文全同。</p>
</div>
<div class='div-orig'><p>深入莊嚴佛法善巧智。</p>
</div>
<div class='div-commentary'><p style="margin-left:1em">七若無疑惑。則是佛法之所莊嚴。</p>
</div>
<div class='div-orig'><p>一方便入佛法善巧智。</p>
</div>
<div class='div-commentary'><p style="margin-left:1em">八以平等心。成一方便。</p>
</div>
<div class='div-orig'><p>無量方便入佛法善巧智。</p>
</div>
<div class='div-commentary'><p style="margin-left:1em">九三世之法。約差別門。所以名為無量方便。</p>
</div>
<div class='div-orig'><p>知無邊佛法無差別<span class='note-inline'>(至)</span>於一切佛法不退轉善巧知。</p>
</div>
<div class='div-commentary'><p style="margin-left:1em">十由住佛力。所以得知佛法無邊自力不退。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">從前十展轉既爾。從前四段。義亦應然。如是展轉。不離始修。故隨一法。具一切矣。</p>
<p style="margin-left:1em">△二結勸。</p>
</div>
<div class='div-orig'><p>佛子菩薩摩訶薩聞此法<span class='corr'>已</span><span class='note-inline'>(至)</span>悉與三世諸佛法等。</p>
</div>
<div class='div-commentary'><p style="margin-left:1em">一行能具一切行。故疾得菩提。</p>
<p style="margin-left:1em">△大文第二證成文二。初現瑞證二。初此界。</p>
</div>
<div class='div-orig'><p>爾時佛神力故法如是故<span class='note-inline'>(至)</span>雨不可說神力說法雲。</p>
</div>
<div class='div-commentary'><p style="margin-left:1em">△二結通十方。</p>
</div>
<div class='div-orig'><p>如此世界四天下<span class='note-inline'>(至)</span>十方一切諸世界中悉亦如是。</p>
</div>
<div class='div-commentary'><p style="margin-left:1em">△二諸菩薩證亦二。初此土。</p>
</div>
<div class='div-orig'><p>爾時佛神力故法如是故<span class='note-inline'>(至)</span>最大誓願授記深法。</p>
</div>
<div class='div-commentary'><p style="margin-left:1em">授記深法者。少用功力。疾得菩提。</p>
</div>
<div class='div-orig'><p>佛子我等一切同名普賢。</p>
</div>
<div class='div-commentary'><p style="margin-left:1em">同名普賢者。皆有此行故。</p>
</div>
<div class='div-orig'><p>各從普勝世界。</p>
</div>
<div class='div-commentary'><p style="margin-left:1em">依此普法。最為勝故。</p>
</div>
<div class='div-orig'><p>普幢自在如來所。</p>
</div>
<div class='div-commentary'><p style="margin-left:1em">此行成果。高出無礙故。</p>
</div>
<div class='div-orig'><p>來詣此土悉以佛神力故<span class='note-inline'>(至)</span>來此道場為汝作證。</p>
</div>
<div class='div-commentary'><p style="margin-left:1em">△二結通。</p>
</div>
<div class='div-orig'><p>如此道場我等十佛剎<span class='note-inline'>(至)</span>一切諸世界中悉亦如是。</p>
</div>
<div class='div-commentary'><p style="margin-left:1em">△二以偈重顯二。先敘述二。初說偈儀。</p>
</div>
<div class='div-orig'><p>爾時普賢菩薩摩訶薩<span class='note-inline'>(至)</span>觀察十方洎乎法界。</p>
</div>
<div class='div-commentary'><p style="margin-left:1em">△二說偈意。</p>
</div>
<div class='div-orig'><p>欲開示菩薩行<span class='note-inline'>(至)</span>令其開悟而說頌言。</p>
</div>
<div class='div-commentary'><p style="margin-left:1em">此有十意。偈中並具。</p>
<p style="margin-left:1em">△二正頌有百二十一頌。大分為二。初二十四頌。顯說分齊。餘皆正辨普賢行相。此是伽陀。與前長行。綺互共顯普賢之行。前是略明十法。展轉相生。此則廣顯諸門。略無展轉。又前多顯體。此多辨用。前中又二。初一頌誡聽許說。</p>
</div>
<div class='div-orig'><p>汝等應歡喜捨離於諸蓋一心恭敬聽菩薩諸願行。</p>
</div>
<div class='div-commentary'><p style="margin-left:1em">△二正示分齊。文二。初許說過去菩薩之行。</p>
</div>
<div class='div-orig'><p>往昔諸菩薩最勝人師子<span class='note-inline'>(至)</span>說名論師子。</p>
</div>
<div class='div-commentary'><p style="margin-left:1em">△二許說三世佛菩薩行。於中二。初有三偈。舉所說時處二。初二舉時。</p>
</div>
<div class='div-orig'><p>於一賢劫中千佛出于世<span class='note-inline'>(至)</span>我當分別說。</p>
</div>
<div class='div-commentary'><p style="margin-left:1em">△二舉處。</p>
</div>
<div class='div-orig'><p>如一佛剎種無量剎亦然未來十力尊諸行我今說。</p>
</div>
<div class='div-commentary'><p style="margin-left:1em">△二明所說行。亦二。初諸佛出世之行。</p>
</div>
<div class='div-orig'><p>諸佛次興世隨願隨名號<span class='note-inline'>(至)</span>化彼令修習。</p>
</div>
<div class='div-commentary'><p style="margin-left:1em">即普賢行。是故名為因果圓融。</p>
<p style="margin-left:1em">△二有七偈。菩薩三輪願智之行。即普賢行。</p>
</div>
<div class='div-orig'><p>入於如是智修其最勝行<span class='note-inline'>(至)</span>我當說彼行。</p>
</div>
<div class='div-commentary'><p style="margin-left:1em">△二九十七頌。正顯普賢行。分二。初即悲大智行。有十種行。初有五頌。明善入帝網行。</p>
</div>
<div class='div-orig'><p>於一微塵中悉見諸世界<span class='note-inline'>(至)</span>悉能分別知。</p>
</div>
<div class='div-commentary'><p style="margin-left:1em">△二有十七頌。深入時處微細行。</p>
</div>
<div class='div-orig'><p>深入微細智分別諸世界<span class='note-inline'>(至)</span>唯除佛開示。</p>
</div>
<div class='div-commentary'><p style="margin-left:1em">△三有三頌。明了佛心祕密行。</p>
</div>
<div class='div-orig'><p>世界及如來種種諸名號<span class='note-inline'>(至)</span>得至於彼岸。</p>
</div>
<div class='div-commentary'><p style="margin-left:1em">前一偈半。躡前起後。後一偈半。正顯難了能了之慧。</p>
<p style="margin-left:1em">△四了三世佛攝化之行。</p>
</div>
<div class='div-orig'><p>過云諸世界廣大及微細<span class='note-inline'>(至)</span>一切悉能知。</p>
</div>
<div class='div-commentary'><p style="margin-left:1em">△五有二偈。明於六根無礙之行。</p>
</div>
<div class='div-orig'><p>出生無礙眼無礙耳鼻身<span class='note-inline'>(至)</span>悉知三世法。</p>
</div>
<div class='div-commentary'><p style="margin-left:1em">△六有三偈。明如化無方行。</p>
</div>
<div class='div-orig'><p>善學一切化剎化眾生化<span class='note-inline'>(至)</span>度脫無邊眾。</p>
</div>
<div class='div-commentary'><p style="margin-left:1em">△七有十頌。明器世間自在行。</p>
</div>
<div class='div-orig'><p>諸佛甚深智如日出世間<span class='note-inline'>(至)</span>知無二非二。</p>
</div>
<div class='div-commentary'><p style="margin-left:1em">此中玄妙。宜審思之。</p>
<p style="margin-left:1em">△八有六頌。明智正覺世間自在行。</p>
</div>
<div class='div-orig'><p>了知諸世間如燄如光影<span class='note-inline'>(至)</span>一切無差別。</p>
</div>
<div class='div-commentary'><p style="margin-left:1em">△九有五頌。明非身示身行。</p>
</div>
<div class='div-orig'><p>如來法身藏普入世間中<span class='note-inline'>(至)</span>不著我我所。</p>
</div>
<div class='div-commentary'><p style="margin-left:1em">法身藏者。即前藏身普賢菩薩自體徧言。亦同此也。</p>
<p style="margin-left:1em">△十非量示量行。</p>
</div>
<div class='div-orig'><p>譬如工幻師示現種種事<span class='note-inline'>(至)</span>度無量眾生。</p>
</div>
<div class='div-commentary'><p style="margin-left:1em">△二即智之悲行。亦有十行。初無住攝化行。</p>
</div>
<div class='div-orig'><p>未安者令安安者示道場<span class='note-inline'>(至)</span>未曾有退轉。</p>
</div>
<div class='div-commentary'><p style="margin-left:1em">△二有四偈。明非身現身行。</p>
</div>
<div class='div-orig'><p>世間種種身一切悉了知<span class='note-inline'>(至)</span>稱揚不可盡。</p>
</div>
<div class='div-commentary'><p style="margin-left:1em">△三有一頌。明分布舍利行。</p>
</div>
<div class='div-orig'><p>諸佛能現身處處般涅槃一念中無量舍利各差別。</p>
</div>
<div class='div-commentary'><p style="margin-left:1em">△四有二頌。明知佛大心行。</p>
</div>
<div class='div-orig'><p>如是未來世有求於佛果<span class='note-inline'>(至)</span>名住普賢行。</p>
</div>
<div class='div-commentary'><p style="margin-left:1em">△五有三頌。明法輪深入行。</p>
</div>
<div class='div-orig'><p>如是分別知無量諸行地<span class='note-inline'>(至)</span>得無上菩提。</p>
</div>
<div class='div-commentary'><p style="margin-left:1em">△六有五頌。明了知根器行。</p>
</div>
<div class='div-orig'><p>無量無邊心各各差別業<span class='note-inline'>(至)</span>得名為普賢。</p>
</div>
<div class='div-commentary'><p style="margin-left:1em">△七有三頌。明了世業惑行。</p>
</div>
<div class='div-orig'><p>眾生皆妄起善惡諸趣想<span class='note-inline'>(至)</span>一念悉能入。</p>
</div>
<div class='div-commentary'><p style="margin-left:1em">△八有五頌。明了達根境無礙行。</p>
</div>
<div class='div-orig'><p>眼耳鼻舌身意根亦如是<span class='note-inline'>(至)</span>亦復無退轉。</p>
</div>
<div class='div-commentary'><p style="margin-left:1em">△九有一頌。知四種說法行。</p>
</div>
<div class='div-orig'><p>佛說眾生說及以國土說三世如是說種種悉了知。</p>
</div>
<div class='div-commentary'><p style="margin-left:1em">剎說等者。略有三義。一約通力。二約融通。一說一切說故。三約顯理。是說菩薩觸境皆了知故。則觸類成教。如香飯等。</p>
<p style="margin-left:1em">△十有二頌。三世攝化行。</p>
</div>
<div class='div-orig'><p>過去中未來未來中現在<span class='note-inline'>(至)</span>邊際不可得。</p>
</div>
<div class='div-commentary'><p style="margin-left:1em">平等因竟。</p>
</div></div>
<p class='juan'>大方廣佛華嚴經疏卷第七十九</p></div>
</div><!-- end of div[@id='body'] -->
</body></html>