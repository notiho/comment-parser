<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu76' />大方廣佛華嚴經疏卷第一百四<span class='note-inline'>(入第六十七經下卷)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△四師子嚬申比丘尼。寄至一切處迴向文六。初依教趣求。</p>
</div>
<div class='div-orig'><p>爾時善財童子漸次游行<span class='note-inline'>(至)</span>之所捨施日光園中。</p>
</div>
<div class='div-commentary'><p style="margin-left:1em">準律尼之頭陀。多在王園。藉外護故。表因實際勝光。令其善根徧法界之園苑故。並皆即智。故有光明。</p>
</div>
<div class='div-orig'><p>說法利益無量眾生。</p>
</div>
<div class='div-commentary'><p style="margin-left:1em">△二見敬諮問三。初見二。初見依報六。初無漏林樹。</p>
</div>
<div class='div-orig'><p>時善財童子即詣彼園<span class='note-inline'>(至)</span>普熏十方無所障礙。</p>
</div>
<div class='div-commentary'><p style="margin-left:1em">無漏法行而建立故。文中有八。各有所表。思之。</p>
<p style="margin-left:1em">△二八解泉流。</p>
</div>
<div class='div-orig'><p>園中復有泉流陂池<span class='note-inline'>(至)</span>彌布其底八功德水。</p>
</div>
<div class='div-commentary'><p style="margin-left:1em">謂輕冷濡美。淨而不臭。調適無患。</p>
</div>
<div class='div-orig'><p>具足盈滿優鉢羅華<span class='note-inline'>(至)</span>芬陀利華徧覆其上。</p>
</div>
<div class='div-commentary'><p style="margin-left:1em">△三敷法空座。而隨法嚴異。</p>
</div>
<div class='div-orig'><p>無量寶樹周徧行列<span class='note-inline'>(至)</span>寶鐸徐搖出妙音聲。</p>
</div>
<div class='div-commentary'><p style="margin-left:1em">上標。下列。</p>
</div>
<div class='div-orig'><p>或有樹下敷蓮華藏<span class='note-inline'>(至)</span>摩尼王藏師子之座。</p>
</div>
<div class='div-commentary'><p style="margin-left:1em">後結。</p>
</div>
<div class='div-orig'><p>其一一座各有十萬<span class='note-inline'>(至)</span>一一皆具無量莊嚴。</p>
</div>
<div class='div-commentary'><p style="margin-left:1em">△四雜明諸嚴。</p>
</div>
<div class='div-orig'><p>此大園中眾寶徧滿<span class='note-inline'>(至)</span>光明普照如梵王宮。</p>
</div>
<div class='div-commentary'><p style="margin-left:1em">萬行非一故。</p>
<p style="margin-left:1em">△五出其所因。</p>
</div>
<div class='div-orig'><p>爾時善財童子見此大園<span class='note-inline'>(至)</span>福德善業之所成就。</p>
</div>
<div class='div-commentary'><p style="margin-left:1em">△六明果用自在。</p>
</div>
<div class='div-orig'><p>三千大千世界天龍八部<span class='note-inline'>(至)</span>不可思議威神力故。</p>
</div>
<div class='div-commentary'><p style="margin-left:1em">△二見正報四。初總明徧坐勝德顯彰。</p>
</div>
<div class='div-orig'><p>爾時善財見師子嚬申<span class='note-inline'>(至)</span>見者不空如婆樓那天。</p>
</div>
<div class='div-commentary'><p style="margin-left:1em">婆樓那者。此云水也。以其能滿人之願故。然水天之義。義味不空。則未詳所以。</p>
</div>
<div class='div-orig'><p>能長一切眾善根芽<span class='note-inline'>(至)</span>所說法門亦各差別。</p>
</div>
<div class='div-commentary'><p style="margin-left:1em">△二別明所徧演法。各異有三十處。分三。初十六為八部人非人等。</p>
</div>
<div class='div-orig'><p>或見處座淨居天眾<span class='note-inline'>(至)</span>為說法門名無盡解脫。</p>
</div>
<div class='div-commentary'><p style="margin-left:1em">先有七處為天。一為淨居天。說無盡者。治彼那含。求盡身智故。</p>
</div>
<div class='div-orig'><p>或見處座諸梵天眾<span class='note-inline'>(至)</span>名普門差別清淨言音輪。</p>
</div>
<div class='div-commentary'><p style="margin-left:1em">二梵王普應。<span class='corr'>但</span>於<span class='corr'>己</span>眾。廣及三千。為說普門。則無不應。梵音清妙。但是世間為說。法界勝流。方為淨妙。</p>
</div>
<div class='div-orig'><p>或見處座他化自在天<span class='note-inline'>(至)</span>為說法門名菩薩清淨心。</p>
</div>
<div class='div-commentary'><p style="margin-left:1em">三他化天。令得出世淨心起世自在故。</p>
</div>
<div class='div-orig'><p>或見處座善變化天<span class='note-inline'>(至)</span>為說法門名一切法善莊嚴。</p>
</div>
<div class='div-commentary'><p style="margin-left:1em">四化樂。樂具莊嚴。不及善故。</p>
</div>
<div class='div-orig'><p>或見處座兜率陀天<span class='note-inline'>(至)</span>為說法門名心藏施。</p>
</div>
<div class='div-commentary'><p style="margin-left:1em">五施歸。如來藏心。則真喜足故。</p>
</div>
<div class='div-orig'><p>或見處座須夜摩天<span class='note-inline'>(至)</span>為說法門名無邊莊嚴。</p>
</div>
<div class='div-commentary'><p style="margin-left:1em">六徧嚴法界。方盡時分之樂。</p>
</div>
<div class='div-orig'><p>或見處座三十三天<span class='note-inline'>(至)</span>為說法門名厭離門。</p>
</div>
<div class='div-commentary'><p style="margin-left:1em">七釋天。躭欲甚故。</p>
</div>
<div class='div-orig'><p>或見處座百光明龍王<span class='note-inline'>(至)</span>名佛神通境界光明莊嚴。</p>
</div>
<div class='div-commentary'><p style="margin-left:1em">八龍。能通變耀電降雨莊嚴故。</p>
</div>
<div class='div-orig'><p>或見處座諸夜叉眾<span class='note-inline'>(至)</span>為說法門名救護眾生藏。</p>
</div>
<div class='div-commentary'><p style="margin-left:1em">九夜叉。性好飛空害物故。</p>
</div>
<div class='div-orig'><p>或見處座乾闥婆眾<span class='note-inline'>(至)</span>為說法門名無盡喜。</p>
</div>
<div class='div-commentary'><p style="margin-left:1em">十乾闥婆眾。能奏樂喜樂。故上三亦四王眾。意存八部。故闕南西。</p>
</div>
<div class='div-orig'><p>或見處座阿修羅眾<span class='note-inline'>(至)</span>名速疾莊嚴法界智門。</p>
</div>
<div class='div-commentary'><p style="margin-left:1em">十一脩羅。善幻為莊嚴故。</p>
</div>
<div class='div-orig'><p>或見處座迦樓羅眾<span class='note-inline'>(至)</span>為說法門名怖動諸有海。</p>
</div>
<div class='div-commentary'><p style="margin-left:1em">十二迦樓羅。動海怖龍故。</p>
</div>
<div class='div-orig'><p>或見處座緊那羅眾<span class='note-inline'>(至)</span>為說法門名佛行光明。</p>
</div>
<div class='div-commentary'><p style="margin-left:1em">十三緊那羅。是歌神以佛行光明。破其著故。又頭有一角。亦云疑神。令同佛覺。離疑光明故。</p>
</div>
<div class='div-orig'><p>或見處座摩睺羅伽眾<span class='note-inline'>(至)</span>為說法門名生佛歡喜心。</p>
</div>
<div class='div-commentary'><p style="margin-left:1em">十四摩睺羅伽。多瞋毒故。上來八部。除却第八并第十及夜叉眾。摩睺羅伽約對治說。餘皆約隨便宜。隨其世能轉入出世故。緊那羅眾。通此二義。</p>
</div>
<div class='div-orig'><p>或見處座無量百千<span class='note-inline'>(至)</span>為說法門名殊勝行。</p>
</div>
<div class='div-commentary'><p style="margin-left:1em">第十五一座為人。人多行不善行。設行仁義亦非勝故。故令起出世勝行。</p>
</div>
<div class='div-orig'><p>或見處座諸羅剎眾<span class='note-inline'>(至)</span>為說法門名發生悲愍心。</p>
</div>
<div class='div-commentary'><p style="margin-left:1em">十六一座為羅剎。則是非人。亦治多殘害故。</p>
<p style="margin-left:1em">△二有二座為二乘。</p>
</div>
<div class='div-orig'><p>或見處座信樂聲聞乘<span class='note-inline'>(至)</span>為說法門名勝智光明。</p>
</div>
<div class='div-commentary'><p style="margin-left:1em">聲聞智劣故。</p>
</div>
<div class='div-orig'><p>或見處座信樂緣覺乘<span class='note-inline'>(至)</span>名佛功德廣大光明。</p>
</div>
<div class='div-commentary'><p style="margin-left:1em">緣覺修福。止百劫故。緣起智光。未能忘緣故。</p>
<p style="margin-left:1em">△三有十二座為菩薩。文三。初為地前。</p>
</div>
<div class='div-orig'><p>或見處座信樂大乘眾生<span class='note-inline'>(至)</span>名普門三昧智光明門。</p>
</div>
<div class='div-commentary'><p style="margin-left:1em">說定慧之光。</p>
<p style="margin-left:1em">△二為地上。</p>
</div>
<div class='div-orig'><p>或見處座初發心諸菩薩<span class='note-inline'>(至)</span>名一切佛願聚。</p>
</div>
<div class='div-commentary'><p style="margin-left:1em">初發心者。證發心也。發十大願故。</p>
</div>
<div class='div-orig'><p>或見處座第二地諸菩薩<span class='note-inline'>(至)</span>為說法門名妙華藏。</p>
</div>
<div class='div-commentary'><p style="margin-left:1em">華謂十種平等淨心。故晉經云。淨心華藏。華藏者以真俗雙修。於難得勝。為因含藏故。</p>
</div>
<div class='div-orig'><p>或見處座第六地諸菩薩<span class='note-inline'>(至)</span>為說法門名無礙輪。</p>
</div>
<div class='div-commentary'><p style="margin-left:1em">△三一義常等覺。</p>
</div>
<div class='div-orig'><p>或見處座執金剛神<span class='note-inline'>(至)</span>名金剛智那羅延莊嚴。</p>
</div>
<div class='div-commentary'><p style="margin-left:1em">說金剛喻定。壞散塵習故。既為等覺而說明。此位非小。言迴向者。約寄位耳。他皆倣此。</p>
<p style="margin-left:1em">△二總結多類聞法發心。</p>
</div>
<div class='div-orig'><p>善財童子見如是等<span class='note-inline'>(至)</span>三藐三菩提得不退轉。</p>
</div>
<div class='div-commentary'><p style="margin-left:1em">△四總顯所因。釋成自在。有二。初由能化具般若。</p>
</div>
<div class='div-orig'><p>何以故此比丘尼<span class='note-inline'>(至)</span>無數百萬般若波羅蜜門。</p>
</div>
<div class='div-commentary'><p style="margin-left:1em">△二由彼所化根<span class='corr'>已</span>熟。</p>
</div>
<div class='div-orig'><p>此日光園中所有菩薩<span class='note-inline'>(至)</span>三藐三菩提得不退轉。</p>
</div>
<div class='div-commentary'><p style="margin-left:1em">△二設敬三。初覩勝發心。</p>
</div>
<div class='div-orig'><p>時善財童子見師子嚬申<span class='note-inline'>(至)</span>我當右繞無量百千帀。</p>
</div>
<div class='div-commentary'><p style="margin-left:1em">△二放光攝受。</p>
</div>
<div class='div-orig'><p>時比丘尼放大光明普照其園眾會莊嚴。</p>
</div>
<div class='div-commentary'><p style="margin-left:1em">△三正申敬儀。</p>
</div>
<div class='div-orig'><p>善財童子即自見身<span class='note-inline'>(至)</span>善財童子合掌而住。</p>
</div>
<div class='div-commentary'><p style="margin-left:1em">△三問法。</p>
</div>
<div class='div-orig'><p>白言聖者我<span class='corr'>已</span>先發<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界三。初標名體。</p>
</div>
<div class='div-orig'><p>比丘尼言善男子我得解脫名成就一切智。</p>
</div>
<div class='div-commentary'><p style="margin-left:1em">同佛智故。</p>
<p style="margin-left:1em">△二徵釋其體。</p>
</div>
<div class='div-orig'><p>善財言聖者何故名為成就<span class='note-inline'>(至)</span>普照三世一切諸法。</p>
</div>
<div class='div-commentary'><p style="margin-left:1em">一念普照故。</p>
<p style="margin-left:1em">△三辨其業用二。初問。</p>
</div>
<div class='div-orig'><p>善財白言聖者此智光明境界云何。</p>
</div>
<div class='div-commentary'><p style="margin-left:1em">△二答二。初明通用二。初辨用所依。</p>
</div>
<div class='div-orig'><p>比丘尼言善男子<span class='note-inline'>(至)</span>得出生一切法三昧王。</p>
</div>
<div class='div-commentary'><p style="margin-left:1em">謂由一切智能入王三昧故。王三昧者。智論第八云。一切三昧皆入中故。體即如如。如體本寂。真智契此。故名三昧。以一切智。有其二義。一徧知三世一切事故。二對於種智。名根本智。知一切事。皆一實故。以即權之實智。契即事之實理。故一切三昧皆入其中。</p>
</div>
<div class='div-orig'><p>以此三昧故得意生身。</p>
</div>
<div class='div-commentary'><p style="margin-left:1em">又由王三昧體無不徧。故意生身隨類能成。</p>
<p style="margin-left:1em">△二辨能依業用。</p>
</div>
<div class='div-orig'><p>往十方一切世界<span class='note-inline'>(至)</span>我即為說般若波羅蜜。</p>
</div>
<div class='div-commentary'><p style="margin-left:1em">△二明其智用。</p>
</div>
<div class='div-orig'><p>善男子我見一切眾生<span class='note-inline'>(至)</span>知法如幻故。</p>
</div>
<div class='div-commentary'><p style="margin-left:1em">又前即差別智用。今即無分別智用。故觸境無取。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此成就<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土名曰險難。</p>
</div>
<div class='div-commentary'><p style="margin-left:1em">逆行非道。下位不能行故。</p>
</div>
<div class='div-orig'><p>此國有城名寶莊嚴。</p>
</div>
<div class='div-commentary'><p style="margin-left:1em">逆隨世行。能生無盡功行藏故。</p>
</div>
<div class='div-orig'><p>中有女人名婆須蜜多。</p>
</div>
<div class='div-commentary'><p style="margin-left:1em">此云世友。亦云天友。隨世人天方便化故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em"><span class='corr'>已</span>下入六十八經。</p>
<p style="margin-left:1em">△五婆須蜜女。寄無盡功德藏迴向六。初依教趣求二。初依教成益。</p>
</div>
<div class='div-orig'><p>爾時善財童子大智光明<span class='note-inline'>(至)</span>思惟觀察見諸法性。</p>
</div>
<div class='div-commentary'><p style="margin-left:1em">謂由聞一切智光故。思修趣入。得二種益。一得見實法性益由前實智故。</p>
</div>
<div class='div-orig'><p>得了知一切言音陀羅尼門<span class='note-inline'>(至)</span>一切菩薩業圓滿願。</p>
</div>
<div class='div-commentary'><p style="margin-left:1em">二得權智之益。由前窮三世差別智故。</p>
<p style="margin-left:1em">△二趣求為位四。初專心尋覓。</p>
</div>
<div class='div-orig'><p>漸次游行至險難國<span class='note-inline'>(至)</span>處處尋覓婆須蜜多女。</p>
</div>
<div class='div-commentary'><p style="margin-left:1em">△二淺識致。</p>
</div>
<div class='div-orig'><p>城中有人不知此女<span class='note-inline'>(至)</span>有何等意而求此女。</p>
</div>
<div class='div-commentary'><p style="margin-left:1em">逆行難知故。不自疑者。貪順於悲。障行劣故。不同前二。又於前二。<span class='corr'>已</span>調伏故。此中不疑。</p>
<p style="margin-left:1em">△三深智讚教二。初讚。</p>
</div>
<div class='div-orig'><p>其中有人先知此女<span class='note-inline'>(至)</span>於女色中所有淨想。</p>
</div>
<div class='div-commentary'><p style="margin-left:1em">△二教示所在。</p>
</div>
<div class='div-orig'><p>善男子婆須蜜女於此城內市廛之北自宅中住。</p>
</div>
<div class='div-commentary'><p style="margin-left:1em">市者喧雜北主。於滅自宅。即畢竟空寂。謂在欲行禪處。喧常寂故。在市廛之北等。</p>
<p style="margin-left:1em">△四依教往詣。</p>
</div>
<div class='div-orig'><p>時善財童子聞是語<span class='corr'>已</span>歡喜踊躍往詣其門。</p>
</div>
<div class='div-commentary'><p style="margin-left:1em">△二見敬諮問三。初見二。初見依報。</p>
</div>
<div class='div-orig'><p>見其住宅廣博嚴麗<span class='note-inline'>(至)</span>十大園林以為莊嚴。</p>
</div>
<div class='div-commentary'><p style="margin-left:1em">畢竟空中。無德不具。故廣顯具嚴。</p>
<p style="margin-left:1em">△二見正報。</p>
</div>
<div class='div-orig'><p>爾時善財見此女人<span class='note-inline'>(至)</span>遇斯光者身得清淨。</p>
</div>
<div class='div-commentary'><p style="margin-left:1em">具有主伴德用。</p>
<p style="margin-left:1em">△二敬問。</p>
</div>
<div class='div-orig'><p>爾時善財前詣其所<span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界三。初標名體。</p>
</div>
<div class='div-orig'><p>彼即告言善男子我得菩薩解脫名離貪欲際。</p>
</div>
<div class='div-commentary'><p style="margin-left:1em">凡夫染欲。二乘之人見欲可離。菩薩不斷貪欲。而得解脫智。了性空欲即道故。如是染而不染。方為究竟離欲之際。</p>
<p style="margin-left:1em">△二正顯業用二。初身同類現。</p>
</div>
<div class='div-orig'><p>隨其欲樂而為現身<span class='note-inline'>(至)</span>隨其樂欲皆令得見。</p>
</div>
<div class='div-commentary'><p style="margin-left:1em">△二以法益生。</p>
</div>
<div class='div-orig'><p>若有眾生欲意所纏<span class='note-inline'>(至)</span>一切智地現前無礙解脫。</p>
</div>
<div class='div-commentary'><p style="margin-left:1em">十種三昧。皆隨受欲便宜。得斯甚深三昧。</p>
<p style="margin-left:1em">△三得法因緣二。初問。</p>
</div>
<div class='div-orig'><p>善財白言聖者種何善根<span class='note-inline'>(至)</span>而得成就如是自在。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>答言善男子我念過去<span class='note-inline'>(至)</span>以一寶錢而為供養。</p>
</div>
<div class='div-commentary'><p style="margin-left:1em">一寶錢施者。有二義。一寶而能捨。故得離貪。二一錢雖微。以菩提心故。成斯自在。</p>
</div>
<div class='div-orig'><p>是時文殊師利童子<span class='note-inline'>(至)</span>阿耨多羅三藐三菩提心。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此菩薩<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名善度。</p>
</div>
<div class='div-commentary'><p style="margin-left:1em">無一善根不度。到於究竟處故。</p>
</div>
<div class='div-orig'><p>中有居士名鞞瑟胝羅彼常供養栴檀座佛塔。</p>
</div>
<div class='div-commentary'><p style="margin-left:1em">鞞瑟胝羅。此云纏<span class='corr'>裹</span>。以義當包。攝塔中。包攝一切佛故。或云攝入。攝諸善根。入平等故。常供佛塔者。諸善根中。斯為最故。未詳何緣。偏供此答。有云。以此答中空有栴檀之座。為欲普供無盡佛故。亦是一理。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△六鞞瑟胝羅。寄入一切平等善根迴向六。初依教趣求。</p>
</div>
<div class='div-orig'><p>爾時善財童子漸次游行至善度城。</p>
</div>
<div class='div-commentary'><p style="margin-left:1em">闕無念法。</p>
<p style="margin-left:1em">△二見敬諮問。</p>
</div>
<div class='div-orig'><p>詣居士宅頂禮其足<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三正授法界四。初標名。</p>
</div>
<div class='div-orig'><p>居士告言善男子我得菩薩解脫名不般涅槃際。</p>
</div>
<div class='div-commentary'><p style="margin-left:1em">般者入也。窮諸如來不入涅槃之實際故。故出現品云。如實際涅槃。如來涅槃亦如是。</p>
<p style="margin-left:1em">△二顯體。</p>
</div>
<div class='div-orig'><p>善男子我不生心言<span class='note-inline'>(至)</span>畢竟無有般涅槃者。</p>
</div>
<div class='div-commentary'><p style="margin-left:1em">謂心契實際。知佛常住。</p>
<p style="margin-left:1em">△三釋其外疑。</p>
</div>
<div class='div-orig'><p>唯除為欲調伏眾生而示現耳。</p>
</div>
<div class='div-commentary'><p style="margin-left:1em">並如出現品辨。楞伽亦云。無有佛涅槃。無有涅槃佛。</p>
<p style="margin-left:1em">△四顯其業用二。初辨用所依。</p>
</div>
<div class='div-orig'><p>善男子我開栴檀座<span class='note-inline'>(至)</span>得三昧名佛種無盡。</p>
</div>
<div class='div-commentary'><p style="margin-left:1em">佛種從緣起。佛緣理生。見理湛然。見佛無滅。以佛化身。即是常身法身故。</p>
</div>
<div class='div-orig'><p>善男子我念念中入此三昧<span class='note-inline'>(至)</span>一切無量殊勝之事。</p>
</div>
<div class='div-commentary'><p style="margin-left:1em">亦是證前不涅槃義。舉現見故。</p>
<p style="margin-left:1em">△二問答境界。</p>
</div>
<div class='div-orig'><p>善財白言此三昧者<span class='note-inline'>(至)</span>諸菩薩眾悉亦如是。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯得此菩薩<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">長者雖知三世不滅。未能一念而知及能所平等。</p>
<p style="margin-left:1em">△五指示後友。</p>
</div>
<div class='div-orig'><p>善男子於此南方有山<span class='note-inline'>(至)</span>修菩薩道即說頌曰。</p>
</div>
<div class='div-commentary'><p style="margin-left:1em">以大悲菩薩眾尊重故。偏加於頌。</p>
</div>
<div class='div-orig'><p>海上有山多聖賢<span class='note-inline'>(至)</span>彼當示汝大方便。</p>
</div>
<div class='div-commentary'><p style="margin-left:1em">言海上有山者。大悲隨順。入生死海。而住涅槃山故。即南印度之南。</p>
<p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△七觀自在菩薩。寄隨順一切眾生迴向善友。名觀自在者。三業歸向。必六通赴緣。攝利難思。名觀自在。由此能。徧隨順眾生。在補怛落迦山者。此云小白華樹。山多此樹。香氣遠聞。聞見必欣。是隨順義。又觀自在者。或云觀世音。梵云婆盧枳底。此云觀也。濕伐羅此云自在。若云攝伐多。此云音也。然梵本中自有二種不同。故譯者隨異。而法華經觀音品云。觀其音聲。皆得解脫。即觀世音也。若具三業攝化。即觀自在。故彼中初語業稱名。除七災。二身業禮拜。滿二願。三意業存念。淨三毒。而今多念觀音者。以語業用多故。又人多稱故。今取義圓。故云自在。然觀則能觀。通一切觀。世是所觀。通一切世。若云音者。亦通所觀。即所救一切機也。若云自在。乃屬菩薩能化之用。文中但有五段。闕第六禮辭。初依教趣求。</p>
</div>
<div class='div-orig'><p>爾時善財童子一心思惟<span class='note-inline'>(至)</span>處處求覓此大菩薩。</p>
</div>
<div class='div-commentary'><p style="margin-left:1em">△二見敬諮問。先見有三。初見勝依正。</p>
</div>
<div class='div-orig'><p>見其西面。</p>
</div>
<div class='div-commentary'><p style="margin-left:1em">西方主殺。顯悲救故。又令歸向本所事故。</p>
</div>
<div class='div-orig'><p>巖谷之中泉流縈映<span class='note-inline'>(至)</span>令其攝受一切眾生。</p>
</div>
<div class='div-commentary'><p style="margin-left:1em">△二彰見之益。</p>
</div>
<div class='div-orig'><p>善財見<span class='corr'>已</span>歡喜踊躍合掌諦觀目不暫瞬。</p>
</div>
<div class='div-commentary'><p style="margin-left:1em">以得勝念。熏自心故。</p>
</div>
<div class='div-orig'><p>作如是念善知識者則是如來。</p>
</div>
<div class='div-commentary'><p style="margin-left:1em">引至究竟。同於佛故。</p>
</div>
<div class='div-orig'><p>善知識者一切法雲<span class='note-inline'>(至)</span>便即往詣大菩薩所。</p>
</div>
<div class='div-commentary'><p style="margin-left:1em">△三友垂讚攝。</p>
</div>
<div class='div-orig'><p>爾時觀自在菩薩<span class='note-inline'>(至)</span>安住如來智慧光明。</p>
</div>
<div class='div-commentary'><p style="margin-left:1em">大悲深厚。隨順受故。</p>
<p style="margin-left:1em">△二敬問。</p>
</div>
<div class='div-orig'><p>爾時善財童子頂禮觀自在<span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三稱讚授法二。初讚。</p>
</div>
<div class='div-orig'><p>菩薩告言善哉善哉<span class='note-inline'>(至)</span>發阿耨多羅三藐三菩提心。</p>
</div>
<div class='div-commentary'><p style="margin-left:1em">△二授三。初標名。</p>
</div>
<div class='div-orig'><p>善男子我<span class='corr'>已</span>成就菩薩大悲行解脫門。</p>
</div>
<div class='div-commentary'><p style="margin-left:1em">△二總顯體相。</p>
</div>
<div class='div-orig'><p>善男子我以此菩薩<span class='note-inline'>(至)</span>一切眾生相續不斷。</p>
</div>
<div class='div-commentary'><p style="margin-left:1em">亦是釋名。平等教化即是大悲。以同體悲。故云平等。相續不斷。即是行門。又門即普門。普門示現。曲濟無遺故。</p>
<p style="margin-left:1em">△三廣顯業用二。初約普門。以顯業用二。初總明。</p>
</div>
<div class='div-orig'><p>善男子我住此大悲行門常在一切諸如來所。</p>
</div>
<div class='div-commentary'><p style="margin-left:1em">以上同如來妙覺真心故。</p>
</div>
<div class='div-orig'><p>普現一切眾生之前。</p>
</div>
<div class='div-commentary'><p style="margin-left:1em">下與眾生同體大悲故。普現即普門示現。然大聖久成正覺。號正法明。示為菩薩。義言等佛耳。</p>
<p style="margin-left:1em">△二別明普現之義。</p>
</div>
<div class='div-orig'><p>或以布施攝取眾生<span class='note-inline'>(至)</span>與其共居而成熟之。</p>
</div>
<div class='div-commentary'><p style="margin-left:1em">有十一句。方法華經三十二應。乍觀似少。義取乃多。彼三十二應。但是此中或現色身及說法耳。</p>
<p style="margin-left:1em">△二約大悲行。以顯業用。為救諸怖畏故。於中三。初離世怖。有十八種。</p>
</div>
<div class='div-orig'><p>善男子我修行此大悲行門<span class='note-inline'>(至)</span>離熱惱怖離迷惑怖。</p>
</div>
<div class='div-commentary'><p style="margin-left:1em">上三約煩惱。即是因怖。餘皆約果。</p>
</div>
<div class='div-orig'><p>離繫縛怖離殺害怖<span class='note-inline'>(至)</span>離大眾怖離惡趣怖。</p>
</div>
<div class='div-commentary'><p style="margin-left:1em">縛殺貧三。不活開出。此下皆五怖中事。</p>
</div>
<div class='div-orig'><p>離黑闇怖離遷移怖<span class='note-inline'>(至)</span>離逼迫心怖離憂悲怖。</p>
</div>
<div class='div-commentary'><p style="margin-left:1em">上約所離。</p>
<p style="margin-left:1em">△二即能離因。</p>
</div>
<div class='div-orig'><p>復作是願願諸眾生<span class='note-inline'>(至)</span>皆得免離一切怖畏。</p>
</div>
<div class='div-commentary'><p style="margin-left:1em">念即是意。三業皆益故。</p>
<p style="margin-left:1em">△三進大心。</p>
</div>
<div class='div-orig'><p>善男子我以此方便<span class='note-inline'>(至)</span>三藐三菩提心永不退轉。</p>
</div>
<div class='div-commentary'><p style="margin-left:1em">令進大心。方能究竟離二死怖。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯得此菩薩大悲行門。</p>
</div>
<div class='div-commentary'><p style="margin-left:1em">久成正覺。尚不失謙。</p>
</div>
<div class='div-orig'><p>如諸菩薩摩訶薩<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△二指示後友二。初後友人會。</p>
</div>
<div class='div-orig'><p>爾時東方有一菩薩。</p>
</div>
<div class='div-commentary'><p style="margin-left:1em">從東來者。後位如相。智明方證故。</p>
</div>
<div class='div-orig'><p>名曰正趣。</p>
</div>
<div class='div-commentary'><p style="margin-left:1em">正法徧趣。化眾生故。以智正趣。真如相故。</p>
</div>
<div class='div-orig'><p>從空中來。</p>
</div>
<div class='div-commentary'><p style="margin-left:1em">智體無依。方契如故。</p>
</div>
<div class='div-orig'><p>至娑婆世界輪圍山頂。</p>
</div>
<div class='div-commentary'><p style="margin-left:1em">意表如依。妄惑顯故。</p>
</div>
<div class='div-orig'><p>以足按地其娑婆世界六種震動。</p>
</div>
<div class='div-commentary'><p style="margin-left:1em">以定慧足。除雜慧故。</p>
</div>
<div class='div-orig'><p>一切皆以眾寶莊嚴<span class='note-inline'>(至)</span>然後來詣觀自在所。</p>
</div>
<div class='div-commentary'><p style="margin-left:1em">同前會者。意顯不離。隨順眾生。得如相故。又以智會悲。成無住故。</p>
<p style="margin-left:1em">△二前友指示。</p>
</div>
<div class='div-orig'><p>時觀自在菩薩告善財言<span class='note-inline'>(至)</span>學菩薩行修菩薩道。</p>
</div>
<div class='div-commentary'><p style="margin-left:1em">以在此會。故闕禮辭。</p>
</div>
<p class='juan'>大方廣佛華嚴經疏卷第一百四</p></div></div>
</div><!-- end of div[@id='body'] -->
</body></html>