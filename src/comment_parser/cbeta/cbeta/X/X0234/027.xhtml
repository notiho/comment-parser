<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu54' />大方廣佛華嚴經疏卷第七十七<span class='note-inline'>(入第四十七經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△五常徧演法力。此即不退言音。無變無斷盡故。文二。初明一身轉法三。初顯所說多。</p>
</div>
<div class='div-orig'><p>佛子一切諸佛能於一身<span class='note-inline'>(至)</span>佛剎微塵數文字句義。</p>
</div>
<div class='div-commentary'><p style="margin-left:1em">△二明所說常。</p>
</div>
<div class='div-orig'><p>如是演說盡不可說不可說<span class='note-inline'>(至)</span>所轉法輪無有窮盡。</p>
</div>
<div class='div-commentary'><p style="margin-left:1em">△三示所說體。</p>
</div>
<div class='div-orig'><p>所謂智慧演說法輪<span class='note-inline'>(至)</span>辯才無畏種種莊嚴法輪。</p>
</div>
<div class='div-commentary'><p style="margin-left:1em">△二明多身轉法。</p>
</div>
<div class='div-orig'><p>如一佛身以神通力<span class='note-inline'>(至)</span>第五大那羅延幢勇健法。</p>
</div>
<div class='div-commentary'><p style="margin-left:1em">是則常恒之說。前後無涯。生盲之徒。對而莫覩。隨所感見。說有始終。</p>
<p style="margin-left:1em">△六德相降魔力。</p>
</div>
<div class='div-orig'><p>佛子一切諸佛<span class='note-inline'>(至)</span>第六大那羅延幢勇健法。</p>
</div>
<div class='div-commentary'><p style="margin-left:1em">即當難獲。然十皆難獲。世多魔惑。所以偏立難獲之名。</p>
<p style="margin-left:1em">△七圓音徧徹力。</p>
</div>
<div class='div-orig'><p>佛子一切諸佛<span class='note-inline'>(至)</span>第七大那羅延幢勇健法。</p>
</div>
<div class='div-commentary'><p style="margin-left:1em">即是威德。聞皆調伏故。</p>
<p style="margin-left:1em">△八心無障礙力。即無量力。離量非量故。文二。初無塵惑障礙。</p>
</div>
<div class='div-orig'><p>佛子一切諸佛心無障礙<span class='note-inline'>(至)</span>絕為無為一切言說。</p>
</div>
<div class='div-commentary'><p style="margin-left:1em">△二起用無障礙。</p>
</div>
<div class='div-orig'><p>於不可說無邊境界<span class='note-inline'>(至)</span>盡諸有漏心善解脫。</p>
</div>
<div class='div-commentary'><p style="margin-left:1em">心善解脫者。由三種相。一於諸行徧了知故。二於彼相應諸煩惱斷。得作證故。三煩惱斷<span class='corr'>已</span>。於一切處。離愛住故。</p>
</div>
<div class='div-orig'><p>慧善解脫住於實際<span class='note-inline'>(至)</span>第八大那羅延幢勇健法。</p>
</div>
<div class='div-commentary'><p style="margin-left:1em">△九法身微密力。</p>
</div>
<div class='div-orig'><p>佛子一切諸佛<span class='note-inline'>(至)</span>第九大那羅延幢勇健法。</p>
</div>
<div class='div-commentary'><p style="margin-left:1em">即是最上。此總收前八後一。更無加故。文列二十五身。或即應之真。即真之應。即性之相。即理之智。十身圓融。同一法界之身。不可配於報化。故云最上微密。</p>
<p style="margin-left:1em">△十具足行智力。即是廣大力。因行如海。果智普周五無邊界。大用無涯故。文四。初萬行圓淨。</p>
</div>
<div class='div-orig'><p>佛子一切諸佛等悟一切<span class='note-inline'>(至)</span>身語意行悉皆無雜。</p>
</div>
<div class='div-commentary'><p style="margin-left:1em">△二智用周圓。</p>
</div>
<div class='div-orig'><p>住佛所住諸佛種性<span class='note-inline'>(至)</span>成不退智入諸佛數。</p>
</div>
<div class='div-commentary'><p style="margin-left:1em">△三動寂自在。</p>
</div>
<div class='div-orig'><p>雖<span class='corr'>已</span>證得不可言說<span class='note-inline'>(至)</span>以無礙智悉能知見。</p>
</div>
<div class='div-commentary'><p style="margin-left:1em">△四用無涯畔。</p>
</div>
<div class='div-orig'><p>佛子一切諸佛<span class='note-inline'>(至)</span>第十大那羅延幢勇健法。</p>
</div>
<div class='div-commentary'><p style="margin-left:1em">上之十力。不出三業。可以思準。</p>
<p style="margin-left:1em">△三結。</p>
</div>
<div class='div-orig'><p>佛子此一切諸佛大那羅延<span class='note-inline'>(至)</span>唯除如來神力所加。</p>
</div>
<div class='div-commentary'><p style="margin-left:1em">△九有三門。答無礙門。初明所作決定。無能為礙。</p>
</div>
<div class='div-orig'><p>佛子諸佛世尊有十種決定法。</p>
</div>
<div class='div-commentary'><p style="margin-left:1em">此約一類世界。故云決定法。異類界未必定然。又約佛定能為。故云決定耳。</p>
</div>
<div class='div-orig'><p>何等為十所謂一切諸佛定從兜率<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△二明令他無礙。</p>
</div>
<div class='div-orig'><p>佛子諸佛世尊有十種速疾法。</p>
</div>
<div class='div-commentary'><p style="margin-left:1em">如如意寶。見速獲益。薄福不覩。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">十句五對。</p>
</div>
<div class='div-orig'><p>所謂一切諸佛若有見者<span class='note-inline'>(至)</span>速得圓滿殊勝功德。</p>
</div>
<div class='div-commentary'><p style="margin-left:1em">離惡趣。圓勝德。</p>
</div>
<div class='div-orig'><p>一切諸佛若有見者<span class='note-inline'>(至)</span>速得往生淨妙天上。</p>
</div>
<div class='div-commentary'><p style="margin-left:1em">成善因。感樂果。</p>
</div>
<div class='div-orig'><p>一切諸佛若有見者<span class='note-inline'>(至)</span>阿耨多羅三藐三菩提心。</p>
</div>
<div class='div-commentary'><p style="margin-left:1em">除疑惑。滿大心。</p>
</div>
<div class='div-orig'><p>一切諸佛若未入正位<span class='note-inline'>(至)</span>清淨世出間一切諸根。</p>
</div>
<div class='div-commentary'><p style="margin-left:1em">始入位。終清淨。</p>
</div>
<div class='div-orig'><p>一切諸佛若有見者<span class='note-inline'>(至)</span>速能獲得無畏辯才是為十。</p>
</div>
<div class='div-commentary'><p style="margin-left:1em">淨二礙。具四辯。</p>
<p style="margin-left:1em">△三念持無礙。</p>
</div>
<div class='div-orig'><p>佛子諸佛世尊有十種應常憶念清淨法。</p>
</div>
<div class='div-commentary'><p style="margin-left:1em">舉佛無二礙。勸物念持。</p>
</div>
<div class='div-orig'><p>何等為十所謂一切諸佛過去因緣<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△十有三門。答解脫問。初門明智障解脫。</p>
</div>
<div class='div-orig'><p>佛子諸佛世尊有十種一切智住。</p>
</div>
<div class='div-commentary'><p style="margin-left:1em">智安事理。故名為住。由離障故。一切能知。</p>
</div>
<div class='div-orig'><p>何等為十所謂一切諸佛於一念中<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△二定障解脫。</p>
</div>
<div class='div-orig'><p>佛子諸佛世尊有十種無量不可思議佛三昧。</p>
</div>
<div class='div-commentary'><p style="margin-left:1em">由離障故用廣。為無量體深不可思故。十種之中。各先明在定。後一念徧用。</p>
</div>
<div class='div-orig'><p>何等為十所謂一切諸佛恒在正定<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△三業用解脫。</p>
</div>
<div class='div-orig'><p>佛子諸佛世尊有十種無礙解脫。</p>
</div>
<div class='div-commentary'><p style="margin-left:1em">智論云。菩薩有不思議解脫。諸佛有無量解脫。所作無障。脫拘礙故。故各於一塵。頓為微細作用。今約別答十問。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>不可說諸佛出興於世。</p>
</div>
<div class='div-commentary'><p style="margin-left:1em">答出現。</p>
</div>
<div class='div-orig'><p>一切諸佛能於一塵<span class='note-inline'>(至)</span>不可說諸佛轉淨法輪。</p>
</div>
<div class='div-commentary'><p style="margin-left:1em">答音聲。</p>
</div>
<div class='div-orig'><p>一切諸佛能於一塵<span class='note-inline'>(至)</span>不可說眾生受化調伏。</p>
</div>
<div class='div-commentary'><p style="margin-left:1em">答本願。願化盡故。</p>
</div>
<div class='div-orig'><p>一切諸佛能於一塵現不可說不可說諸佛國土。</p>
</div>
<div class='div-commentary'><p style="margin-left:1em">答國土。</p>
</div>
<div class='div-orig'><p>一切諸佛能於一塵現不可說不可說菩薩授記。</p>
</div>
<div class='div-commentary'><p style="margin-left:1em">答智慧。能授菩薩之記。</p>
</div>
<div class='div-orig'><p>一切諸佛能於一塵現去來今一切諸佛。</p>
</div>
<div class='div-commentary'><p style="margin-left:1em">答佛身。</p>
</div>
<div class='div-orig'><p>一切諸佛能於一塵現去來今諸世界種。</p>
</div>
<div class='div-commentary'><p style="margin-left:1em">答種性。云世界種入世。化物之種。應非世界海中之種。以前有國土竟故。</p>
</div>
<div class='div-orig'><p>一切諸佛能於一塵現去來今一切神通。</p>
</div>
<div class='div-commentary'><p style="margin-left:1em">答自在。</p>
</div>
<div class='div-orig'><p>一切諸佛能於一塵現去來今一切眾生。</p>
</div>
<div class='div-commentary'><p style="margin-left:1em">答無礙利益。眾生無障礙故。</p>
</div>
<div class='div-orig'><p>一切諸佛能於一塵現去來今一切佛事。</p>
</div>
<div class='div-commentary'><p style="margin-left:1em">答解脫。無不為故。既隨一門。皆答十問。則知包含該攝無盡。是以名為不思議也。然此文末既少結束。似經來未盡。或顯佛德無盡故。相海等品。猶答前問故。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">此下入第四十八卷經。</p>
</div></div>
<div class='div-pin'><a id='mulu55' />
<p class='h2'>○如來十身相海品第三十四</p>
<div class='div-commentary'><p style="margin-left:1em">△初來意者。前品總明果法。此品別顯相德。近答前品佛身之問。遠答普光眼等六根。非唯眼等徧於法界。而其各各具多相用。難思議故</p>
<p style="margin-left:1em">二釋名者。如來十身標人顯德。言相海者。依人顯相。如來十身並如前釋。福報奇狀。炳著名相。相德深廣。故稱為海。故經文有十蓮華藏微塵數相。相體廣矣。一一用徧。相用廣矣。一一難思。互相融入。體用深矣。若此之相。唯屬圓教。所以但標十身故也。觀佛三昧海經。辨相有三類。一略中略說。有三十二相。二略說八萬四千相。三廣說有無量相。如雜華經中為普賢賢首等說雜華。即此經異名。三中初通權小。示同於人。端正不亂故。次唯大乘。菩薩修八萬四千波羅蜜故。後唯一乘。謂一乘修無盡行故。又初約化。次約報身。後屬十身。十身之相海。依主釋也。又初凡聖同見。次唯地上。後唯圓機。然通五位。若語其體。初以形色。次即定慧。後以無盡法界。若語其因。後通純雜。如初會說。故一一相果。皆周法界。前二相因。如瑜伽智度等論涅槃大集等經。廣如別章說。</p>
<p style="margin-left:1em">三宗趣者。顯說無盡相海為宗。令物共修無盡之行顯成為趣。</p>
<p style="margin-left:1em">後正釋文。文有三別。初告眾許說。</p>
</div>
<div class='div-orig'><p>爾時普賢菩薩摩訶薩<span class='note-inline'>(至)</span>演說如來所有相海。</p>
</div>
<div class='div-commentary'><p style="margin-left:1em">所以普賢說者。相海普周故。令行普行。獲普相故。普賢本是會主。前說<span class='corr'>已</span>窮。此便說故。或前品末經來未盡。更應別答國土等問。</p>
<p style="margin-left:1em">△二正陳相狀。略舉九十七相。相相之中。文通有五。一依處。二列名。三體嚴。四業用。五結數。或略不具。至文當知。或加成益。業用中攝。然名但依體用以立。是故皆以體用釋名。或單從體用。或雙從二。隨文思之。或名與體用義不相似者。即是文略。義則包含。細論一相各依一處。則為九十七段。經自標次。今以類例相從。依十八處。即為十八段。始自於頂。終至於足。斯即順觀如來相海。今初依頂。文三。初約處總標。</p>
</div>
<div class='div-orig'><p>佛子如來頂上有三十二寶莊嚴。</p>
</div>
<div class='div-commentary'><p style="margin-left:1em">通顯體嚴事實。則云皆摩尼等為莊嚴故。亦顯智寶圓淨嚴故。一一相中。皆有事理二嚴。隨宜解釋。</p>
</div>
<div class='div-orig'><p>大人相。</p>
</div>
<div class='div-commentary'><p style="margin-left:1em">大人之相故。</p>
<p style="margin-left:1em">△二別列名相。三十二相。文各唯四。以依處一種。<span class='corr'>已</span>總標故。此處獨有三十二相者。理實應多。為顯圓融。一即一切。故一頂中。便具權教三十二數。若爾。餘何不然。顯頂尊勝故。善生經云。一切世間福不及如來一毛功德。一切毛功德不及一好功德。一切好功德不及一相。一切相不及白毫。白毫不及無見頂相。故知勝也。此約相好。相對明之。若約人具。有好為勝。故相伏於人。好勝天故。餘處則說好為微細。</p>
<p style="margin-left:1em">△三正釋文。</p>
</div>
<div class='div-orig'><p>其中有大人相名光照一切方普放無量大光明網。</p>
</div>
<div class='div-commentary'><p style="margin-left:1em">第一相中四者。一列名。名從用立。</p>
</div>
<div class='div-orig'><p>一切妙寶以為莊嚴寶髮周徧柔輭密緻。</p>
</div>
<div class='div-commentary'><p style="margin-left:1em">二體嚴。</p>
</div>
<div class='div-orig'><p>一一咸放摩尼寶光<span class='note-inline'>(至)</span>悉現佛身色相圓滿。</p>
</div>
<div class='div-commentary'><p style="margin-left:1em">三業用。</p>
</div>
<div class='div-orig'><p>是為一。</p>
</div>
<div class='div-commentary'><p style="margin-left:1em">四結數。下之四節。皆倣此例。</p>
</div>
<div class='div-orig'><p>次有大人相名佛眼光明雲。</p>
</div>
<div class='div-commentary'><p style="margin-left:1em">雲義如初會。</p>
</div>
<div class='div-orig'><p>以摩尼王種種莊嚴<span class='note-inline'>(至)</span>如眉間毫相所放光明。</p>
</div>
<div class='div-commentary'><p style="margin-left:1em">體嚴即釋光明義。毫相放光。如現相品說。</p>
</div>
<div class='div-orig'><p>其光普照一切世界。</p>
</div>
<div class='div-commentary'><p style="margin-left:1em">業用釋佛眼義。佛眼無不照故。餘體嚴業用。並皆準思。</p>
</div>
<div class='div-orig'><p>是為二次有大人相<span class='note-inline'>(至)</span>摩尼王寶以為莊嚴。</p>
</div>
<div class='div-commentary'><p style="margin-left:1em">摩尼名意。故不同如意。</p>
</div>
<div class='div-orig'><p>常放菩薩燄燈光明<span class='note-inline'>(至)</span>出妙音聲充滿法界。</p>
</div>
<div class='div-commentary'><p style="margin-left:1em">辯業用。</p>
</div>
<div class='div-orig'><p>如是皆從諸佛智慧大功德海之所化現。</p>
</div>
<div class='div-commentary'><p style="margin-left:1em">因亦業用攝。</p>
</div>
<div class='div-orig'><p>是為十一次有大人相<span class='note-inline'>(至)</span>具足莊嚴彌覆法界。</p>
</div>
<div class='div-commentary'><p style="margin-left:1em">辨業用。</p>
</div>
<div class='div-orig'><p>自然演說四菩薩行其音普徧諸法界海。</p>
</div>
<div class='div-commentary'><p style="margin-left:1em">四菩薩行者。瑜伽菩薩地云。一切菩薩略有四行。一波羅蜜行。二菩提分法行。三神通行。四成熟有情行。</p>
</div>
<div class='div-orig'><p>是為十四次有大人相<span class='note-inline'>(至)</span>以為莊嚴具足千輪。</p>
</div>
<div class='div-commentary'><p style="margin-left:1em">梵本云。具千輻輪。</p>
</div>
<div class='div-orig'><p>內外清淨從於往昔<span class='note-inline'>(至)</span>諸佛菩薩智慧妙藏。</p>
</div>
<div class='div-commentary'><p style="margin-left:1em">示身智二光。俱顯智慧。</p>
</div>
<div class='div-orig'><p>是為二十一次有大人相<span class='note-inline'>(至)</span>如來淨眼以為莊嚴。</p>
</div>
<div class='div-commentary'><p style="margin-left:1em">此通十眼。下顯業用。</p>
</div>
<div class='div-orig'><p>光照十方一切世界。</p>
</div>
<div class='div-commentary'><p style="margin-left:1em">亦通身智二光。淨眼及光。釋前普照。</p>
</div>
<div class='div-orig'><p>於中普現去來今佛所有一切莊嚴之具。</p>
</div>
<div class='div-commentary'><p style="margin-left:1em">是上輪義。即法輪故。</p>
</div>
<div class='div-orig'><p>復出妙音演不思議廣大法海是為二十六。</p>
</div>
<div class='div-commentary'><p style="margin-left:1em">從二十七至三十一。並略無莊嚴。亦由名中<span class='corr'>已</span>含有故。</p>
</div>
<div class='div-orig'><p>次有大人相名光照佛海雲<span class='note-inline'>(至)</span>一切法界莊嚴雲。</p>
</div>
<div class='div-commentary'><p style="margin-left:1em">下辨體嚴。</p>
</div>
<div class='div-orig'><p>最處於中。</p>
</div>
<div class='div-commentary'><p style="margin-left:1em">此居頂極。特顯別處。故云處中。則知所餘皆繞此相。略不明取。</p>
</div>
<div class='div-orig'><p>漸次隆起。</p>
</div>
<div class='div-commentary'><p style="margin-left:1em">正顯其相。智論第五云。如來頂有骨髻如拳。觀佛三昧經云。如合拳。即隆起之相也。</p>
</div>
<div class='div-orig'><p>閻浮檀金因陀羅網以為莊嚴<span class='note-inline'>(至)</span>是為三十二。</p>
</div>
<div class='div-commentary'><p style="margin-left:1em">△三總結為嚴。</p>
</div>
<div class='div-orig'><p>佛子如來頂上有如是三十二種大人相以為嚴好。</p>
</div>
<div class='div-commentary'><p style="margin-left:1em">△二眉間唯有一相。自下諸文並有依處。故文有五。</p>
</div>
<div class='div-orig'><p>佛子如來眉間有大人相。</p>
</div>
<div class='div-commentary'><p style="margin-left:1em">依處。</p>
</div>
<div class='div-orig'><p>名徧法界光明雲。</p>
</div>
<div class='div-commentary'><p style="margin-left:1em">顯名。</p>
</div>
<div class='div-orig'><p>摩尼寶華以為莊嚴<span class='note-inline'>(至)</span>猶如日月洞徹清淨。</p>
</div>
<div class='div-commentary'><p style="margin-left:1em">明其體嚴。謂此相若收。則右旋如覆瑠璃之椀。若展則具十楞。有大光明嚴。唯一寶光具多色。中表皆空。即是洞徹。</p>
</div>
<div class='div-orig'><p>其光普照十方國土<span class='note-inline'>(至)</span>復出妙音宣暢法海。</p>
</div>
<div class='div-commentary'><p style="margin-left:1em">明其業用。復出<span class='corr'>已</span>下。即是法光。故此光名。從用而立。</p>
</div>
<div class='div-orig'><p>是為三十三。</p>
</div>
<div class='div-commentary'><p style="margin-left:1em">結數。</p>
<p style="margin-left:1em">△三眼有一相。</p>
</div>
<div class='div-orig'><p>如來眼有大人相<span class='note-inline'>(至)</span>是為三十四。</p>
</div>
<div class='div-commentary'><p style="margin-left:1em">△四鼻有一相。</p>
</div>
<div class='div-orig'><p>如來鼻有大人相<span class='note-inline'>(至)</span>是為三十五。</p>
</div>
<div class='div-commentary'><p style="margin-left:1em">△五舌有四相。初一即舌廣長相。</p>
</div>
<div class='div-orig'><p>如來舌有大人相名示現音聲影像雲。</p>
</div>
<div class='div-commentary'><p style="margin-left:1em">上顯名。下體嚴。</p>
</div>
<div class='div-orig'><p>眾色妙寶以為莊嚴宿世善根之所成就。</p>
</div>
<div class='div-commentary'><p style="margin-left:1em">宿善成者。此舉因嚴。偏此說因者。令譖演一乘故。</p>
</div>
<div class='div-orig'><p>其舌廣長徧覆一切諸世界海。</p>
</div>
<div class='div-commentary'><p style="margin-left:1em">即語其體。福德之人。舌長至鼻權佛至於髮際。餘大乘中。明現神足。方至梵世。或覆三千。今直語體。便覆一切。不假神變。次辨業用。</p>
</div>
<div class='div-orig'><p>如來若照熈怡微笑<span class='note-inline'>(至)</span>徧一切剎住無量劫。</p>
</div>
<div class='div-commentary'><p style="margin-left:1em">演法之言釋上音聲。現佛之言。釋上影像。</p>
</div>
<div class='div-orig'><p>是為三十六。</p>
</div>
<div class='div-commentary'><p style="margin-left:1em">△二舌掌之相。</p>
</div>
<div class='div-orig'><p>如來舌復有大人相<span class='note-inline'>(至)</span>猶如眉間所放光明。</p>
</div>
<div class='div-commentary'><p style="margin-left:1em">掌謂近根。次辨業用。</p>
</div>
<div class='div-orig'><p>其光普照一切佛剎唯塵所成無有自性。</p>
</div>
<div class='div-commentary'><p style="margin-left:1em">光照諸剎。令應度者無俟更假觀破摶聚。自曉佛剎。但合塵成。何性之有。</p>
</div>
<div class='div-orig'><p>光中復現無量諸佛<span class='note-inline'>(至)</span>是為三十七。</p>
</div>
<div class='div-commentary'><p style="margin-left:1em">△三有二相。同在舌端。或居左右。或在上下。觀文業用。但有展卷。二義不同。今依此科。初卷佛海於舌端。</p>
</div>
<div class='div-orig'><p>如來舌端有大人相<span class='note-inline'>(至)</span>是為三十八。</p>
</div>
<div class='div-commentary'><p style="margin-left:1em">△二展諸佛於法界。</p>
</div>
<div class='div-orig'><p>如來舌端復有大人相<span class='note-inline'>(至)</span>是為三十九。</p>
</div>
<div class='div-commentary'><p style="margin-left:1em">△六上齶有一相。</p>
</div>
<div class='div-orig'><p>如來口上齶有大人相<span class='note-inline'>(至)</span>是為四十。</p>
</div>
<div class='div-commentary'><p style="margin-left:1em">上齶既有。下亦宜然。或是梵本脫漏故也。</p>
<p style="margin-left:1em">△七牙有四相。</p>
</div>
<div class='div-orig'><p>如來口右輔下牙有大人相<span class='note-inline'>(至)</span>是為四十一。</p>
</div>
<div class='div-commentary'><p style="margin-left:1em">謂左右上下四大牙故。故佛涅槃。四牙不碎。輔者頰也。亦有處云。煩車骨也。</p>
</div>
<div class='div-orig'><p>如來口右輔上牙有大人相名寶燄彌盧藏雲。</p>
</div>
<div class='div-commentary'><p style="margin-left:1em">名彌盧者。顯妙高故。</p>
</div>
<div class='div-orig'><p>摩尼寶藏以為莊嚴<span class='note-inline'>(至)</span>於虗空中流布法乳。</p>
</div>
<div class='div-commentary'><p style="margin-left:1em">四中有法乳等三。同一演法。約資法身。名為法乳。</p>
</div>
<div class='div-orig'><p>法燈。</p>
</div>
<div class='div-commentary'><p style="margin-left:1em">照了萬境。故稱為證。</p>
</div>
<div class='div-orig'><p>法寶。</p>
</div>
<div class='div-commentary'><p style="margin-left:1em">令其圓淨。故稱為寶。即演三德涅槃之法。亦成三德涅槃之益也。</p>
</div>
<div class='div-orig'><p>教化一切諸菩薩眾是為四十四。</p>
</div>
<div class='div-commentary'><p style="margin-left:1em">△八齒有一相。</p>
</div>
<div class='div-orig'><p>如來齒有大人相<span class='note-inline'>(至)</span>是為四十五。</p>
</div>
<div class='div-commentary'><p style="margin-left:1em">△九脣有一相。</p>
</div>
<div class='div-orig'><p>如來脣有大人相名影現一切寶光雲。</p>
</div>
<div class='div-commentary'><p style="margin-left:1em">上顯名。下體嚴。</p>
</div>
<div class='div-orig'><p>放閻浮檀真金色蓮華色。</p>
</div>
<div class='div-commentary'><p style="margin-left:1em">以脣色赤好。如日初出。紅蓮葉故。</p>
</div>
<div class='div-orig'><p>一切寶色廣大光明。</p>
</div>
<div class='div-commentary'><p style="margin-left:1em">次辨業用。</p>
</div>
<div class='div-orig'><p>照于法界悉令清淨是為四十六。</p>
</div>
<div class='div-commentary'><p style="margin-left:1em">上二各應分出上下。</p>
<p style="margin-left:1em">△十頸有一相。</p>
</div>
<div class='div-orig'><p>如來頸有大人相<span class='note-inline'>(至)</span>紺蒲成就柔輭細滑。</p>
</div>
<div class='div-commentary'><p style="margin-left:1em">紺蒲者。形如林檎。紋有三約。如前<span class='corr'>已</span>辨。</p>
</div>
<div class='div-orig'><p>放毗盧遮那清淨光明<span class='note-inline'>(至)</span>是為四十七。</p>
</div>
<div class='div-commentary'><p style="margin-left:1em">△十一肩有五相。</p>
</div>
<div class='div-orig'><p>如來右肩有大人相<span class='note-inline'>(至)</span>是為五十二。</p>
</div>
<div class='div-commentary'><p style="margin-left:1em">右二左三。或亦脫也。</p>
<p style="margin-left:1em">△十二胸有十二相。初一當中。</p>
</div>
<div class='div-orig'><p>如來胸臆有大人相形如卐字名吉祥海雲。</p>
</div>
<div class='div-commentary'><p style="margin-left:1em">卐字正翻。應云吉祥海雲。謂以依形而立名故。先標形相。應迴[乏-之+(艸-屮)]字。安名之下。以屬體攝。無違前後。</p>
</div>
<div class='div-orig'><p>摩尼寶華以為莊嚴<span class='note-inline'>(至)</span>是為五十三。</p>
</div>
<div class='div-commentary'><p style="margin-left:1em">△二右有五相。</p>
</div>
<div class='div-orig'><p>吉祥相右邊有大人相<span class='note-inline'>(至)</span>是為五十八。</p>
</div>
<div class='div-commentary'><p style="margin-left:1em">△三左有五相。</p>
</div>
<div class='div-orig'><p>吉祥相左邊有大人相<span class='note-inline'>(至)</span>是為六十三。</p>
</div>
<p class='juan'>大方廣佛華嚴經疏卷第七十七</p></div></div>
</div><!-- end of div[@id='body'] -->
</body></html>