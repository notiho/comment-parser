<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu50' />大方廣佛華嚴經疏卷第七十五<span class='note-inline'>(入第四十五經卷末)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-pin'><a id='mulu51' />
<p class='h2'>○諸菩薩住處品第三十二</p>
<div class='div-commentary'><p style="margin-left:1em">△初來意者。上約化益盡一切時。今明菩薩徧一切處。故次來也。故僧祇中。明法界毛端之處。皆有多多普賢。此則據實而談。今約機緣所宜。指有方所。使物欣厭翹心有歸。若知能住菩薩毛含剎海所住之處。塵納無邊。則未有一方非菩薩住。亦遠答前壽量海問。菩薩隨機。住壽異故。昔將此品。遠答第二會初問意。十句非唯義意不同。抑亦文不相次。</p>
<p style="margin-left:1em">二釋名者。菩薩大悲。隨機住處。能住非一。故名曰諸。諸菩薩之住處。故以為名。</p>
<p style="margin-left:1em">三宗趣者。隨機應感。方所為宗。使物歸憑。及悟無方。以為其趣。</p>
<p style="margin-left:1em">次正釋文。分二。初集經者敘。</p>
</div>
<div class='div-orig'><p>爾時心王菩薩摩訶薩於眾會中告諸菩薩言。</p>
</div>
<div class='div-commentary'><p style="margin-left:1em">亦心王說者。隨所統王。皆自在故。亦表心隨智。住無障礙故。</p>
<p style="margin-left:1em">△二正說住處。有二十二處。前十依八方山海。以上下二方非凡能至。故不明之。山海包藏。仁智棲止。表大智高深故。能止能照故。後十二處城邑雜居。曲盡物機。表大悲無遺故。則知菩薩無不在矣。今初第六是海中之山。第十海中之窟。餘皆是山。文十。初仙人山。</p>
</div>
<div class='div-orig'><p>佛子東方有處名仙人山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">仙人山者。相傳是東海蓬萊山。若爾則亦兼海。</p>
<p style="margin-left:1em">△二勝峯山。</p>
</div>
<div class='div-orig'><p>南方有處名勝峯山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">勝峯。即德雲所住。晉本名樓閣山。即婆施羅所住。</p>
<p style="margin-left:1em">△三金剛燄山。</p>
</div>
<div class='div-orig'><p>西方有處名金剛燄山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">金剛燄。在西海之濵。</p>
<p style="margin-left:1em">△四香積山。</p>
</div>
<div class='div-orig'><p>北方有處名香積山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">香積山。昔云應。是雪北香山。</p>
<p style="margin-left:1em">△五清涼山。</p>
</div>
<div class='div-orig'><p>東北方有處名清涼山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">清涼山。即代州鴈門郡五臺山也。於中現有清涼寺。以歲積堅冰。夏仍飛雪。曾無炎暑。故曰清涼。五峯聳出。頂無林木。有如壘土之臺。故曰五臺。表我大聖五智<span class='corr'>已</span>圓。五眼<span class='corr'>已</span>淨。總五部之真祕。洞五陰之真源。故首戴五佛之冠。頂分五方之髻。運五乘之要。清五濁之災矣。然但云東北方者。其言猶漫。按寶藏陀羅尼經云。我滅度後。於贍部洲東北方。有國名大振那。其國有山。號為五頂。文殊師利童子游行居住。為諸菩薩眾。於中說法。及與無量無數藥叉羅剎緊那羅摩睺羅伽人非人等。供養恭敬。斯言審矣。</p>
<p style="margin-left:1em">其山靈迹備諸傳記。</p>
<p style="margin-left:1em">余幼尋茲典。每至斯文。皆掩卷長歎。遂不遠萬里。委命棲託。聖境相誘。十載于茲。其感應昭著。盈于耳目。及夫夏景。勝事尤多。歷歷龍宮。夜開千月。纖纖細草。朝間百華。或萬聖羅空。或五雲凝岫。圓光映乎山翠。瑞鳥翥于煙霄。唯聞大聖之名。無復人間之慮。入聖境者。接武革凡心者。架肩相視。互謂非凡。觸目皆為佛事。其山勢寺宇。難以盡言。自大師晦迹於西天。妙德揚輝於東夏。雖法身長在而雞山。空掩於荒榛。應現有方。鷲嶺得名於茲土。神僧顯彰於靈境。宣公上稟於諸天。漢明肇啟於崇基。魏帝中孚於至化。北齊數州以傾俸。有唐九帝之迴光。五天殉命。以奔風八表。亡軀而競託。其有居神州。而一生不到。亦奚異舍衛三億之徒哉。願皆修敬。</p>
<p style="margin-left:1em">△六金剛山。</p>
</div>
<div class='div-orig'><p>海中有處名金剛山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">金剛山。謂東海近東。有山名之為金剛。雖非全體是金。而上下四周。乃至山間流水砂中。皆悉有金遠望即謂全體是金。又海東人自古相傳。此山往往有聖人出現。然晉本此處當其第九。以與第十莊嚴窟。俱在海中故。而今居此者。意是八方之內。東北方攝故。若不然者。何以正說八方。忽然語海。又晉本海中有二住處。一名枳怛那。現有菩薩。名曇無竭。有萬二千菩薩眷屬。言枳怛者。具云昵枳多。此云踊出。金剛語體。踊出語狀。曇無竭者。此云法生。亦云法勇。亦云法尚。今言法起。與生勇義同。即常啼之友也。菩薩眷屬。十倍今經。或前譯之誤。</p>
<p style="margin-left:1em">△七支提山。</p>
</div>
<div class='div-orig'><p>東南方有處名支提山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">支提山者。此云生淨信之所。有舍利者為塔。無舍利曰支提。或山形似塔。或彼有支提。故以為名。昔云既指清涼為東北。則東南影響吳越。然吳越靈山雖眾。取其形似者。天台之南。赤城山也。直聳雲際。赩若霞起。巖樹相映。分成數重。其間有白道猷之遺蹤。或即當之矣。然劒川有三學。山中有歡喜王菩薩。屢持燈而出。名雖不同。而天竺望之。即是東南。亦有見其持寶冠者。則密示其名也。希後賢以審之。</p>
<p style="margin-left:1em">△八光明山。</p>
</div>
<div class='div-orig'><p>西南方有處名光明山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">光明山。昔云應。是與補怛洛迦山相連。以晉譯觀音住山為光明。今文非觀音住處。而云光明。故言連也。</p>
<p style="margin-left:1em">△九香風山。</p>
</div>
<div class='div-orig'><p>西北方有處名香風山<span class='note-inline'>(至)</span>常在其中而演說法。</p>
</div>
<div class='div-commentary'><p style="margin-left:1em">香風山。疑是香山西畔。</p>
<p style="margin-left:1em">△十莊嚴窟。</p>
</div>
<div class='div-orig'><p>大海之中復有住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">對上第六海中。故云復有。晉本云。二名功德莊嚴窟。</p>
<p style="margin-left:1em">△後十二處城邑雜居。初毗舍離。</p>
</div>
<div class='div-orig'><p>毗舍離南有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">毗舍離者。即毗耶離。此云廣嚴城。亦曰廣博。即是中印度淨名所居之城。言南者。按西域記第七云。此城南十四五里有塔。是七百賢聖重結集處。更南八九十里。有僧伽藍。其側有過去四佛座。及經行遺迹之處。應是其所。晉本第二。更有一處。名巴連弗邑。有處名金燈僧伽藍。昔云具言波吒補怛囉。此云黃華子。即黃華女之子。創居此處。亦中天摩伽陀國。具如西域記第八。今經闕此一處。</p>
<p style="margin-left:1em">△二摩度羅城。</p>
</div>
<div class='div-orig'><p>摩度羅城有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">云摩度羅者。亦曰摩偷羅。此云孔雀。亦云密蓋。並是古世因事為名。亦中印度言滿足窟者。彼國有舍利弗等塔及文殊師利塔。於王城西五六里。有山寺。是烏波毱多所造寺。北有巖中。間有石窟。是毱多度人安籌之所。具如西域記第四說。安籌雖是後事。多是安聖窟中。</p>
<p style="margin-left:1em">△三俱珍那。</p>
</div>
<div class='div-orig'><p>俱珍那城有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">俱珍那者。具云俱陳那耶。俱珍姓也。此云大盆那耶法律也。謂池形如大盆。往昔有仙。於側修法。律後人以此為姓。因為城名。</p>
<p style="margin-left:1em">△四清淨彼岸。</p>
</div>
<div class='div-orig'><p>清淨彼岸城有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">清淨彼岸城。是南印度。目真此云解脫。即龍之名。隣陀云處。即龍所居處。</p>
<p style="margin-left:1em">△五摩蘭陀國。</p>
</div>
<div class='div-orig'><p>摩蘭陀國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">摩蘭陀國。未詳所在。晉經無國。但云風地。謂有風孔處。即龍所居。</p>
<p style="margin-left:1em">△六甘菩遮國。</p>
</div>
<div class='div-orig'><p>甘菩遮國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">甘菩遮國。正云紺蒲。即是果名。其果赤白圓滿。乍似此方林檎。而復三約橫文。此國多端正女人。頸似紺蒲。三約文成以女名。國出生慈者。大集經中但名慈窟。</p>
<p style="margin-left:1em">△七震旦國。</p>
</div>
<div class='div-orig'><p>震旦國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">震旦國。即此大唐。亦云真丹。或云支那。皆梵音。楚夏此云多思惟。以情慮多端故。前為成八方故。清涼直云東北。今在諸國之類故舉國。名那羅延者。此云堅固。昔云即青州界有東牢山。現有古佛聖迹。此應是也。然牢山乃是登州。亦青州分野。其山靈迹亦多。然今之到此山者。在蔚州界。靈迹顯著。不減清涼時人稱謂普賢所居。往往有覩。彼亦有五臺。南臺有窟。難究其底。時稱那羅延窟。或即是此。</p>
<p style="margin-left:1em">△八疏勒國。</p>
</div>
<div class='div-orig'><p>疏勒國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">疏勒國。具云佉路數怛勒。是彼國山名。因山立號或翻為惡性。因國人以立名。然牛頭山在今于闐國。此云地乳。佛滅百年方立此國。具如西域記。以集經之時未開。尚屬疏勒故耳。晉本但云邊國故。或指江表牛頭。今譯既明。定非此也。</p>
<p style="margin-left:1em">△九迦葉彌羅。</p>
</div>
<div class='div-orig'><p>迦葉彌羅國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">迦葉彌羅。晉譯為罽賓。此翻為阿誰入即末田地乞地之所。略如音義。廣出西域記第三。</p>
<p style="margin-left:1em">△十增長歡喜城。</p>
</div>
<div class='div-orig'><p>增長歡喜城有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">增長歡喜城。古釋云即南印度。尊者窟者。即上座部所居之所。</p>
<p style="margin-left:1em">△十一菴浮棃摩。</p>
</div>
<div class='div-orig'><p>菴浮棃摩國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">菴浮棃摩。此云無垢。即是果名。此國豐而且勝。故以為名。在中印度境。</p>
<p style="margin-left:1em">△十二乾陀羅國。</p>
</div>
<div class='div-orig'><p>乾陀羅國有一住處<span class='note-inline'>(至)</span>諸菩薩眾於中止住。</p>
</div>
<div class='div-commentary'><p style="margin-left:1em">乾陀羅國。此云持地。多得道果者。護持不為他國侵害故。或云香徧。徧國香草。先發生故。苫婆羅者。是香華樹名。與初品苫末羅。梵言輕重耳。徧窟側近。多生此故。相傳云。是佛留影之所。具如西域記及大集月藏。分第十。此品之終。都無結束。或是經來不盡。閻浮既爾。餘界異類界等可以倣之。法界身雲則無在無不在矣。</p>
<p style="margin-left:1em">自下入第四十六卷經。</p>
</div></div>
<div class='div-pin'><a id='mulu52' />
<p class='h2'>○佛不思議法品第三十三</p>
<div class='div-commentary'><p style="margin-left:1em">△初明來意。先通後別。通則此下五品為答第二會初如來地等十句問故。古德但有三品答前。謂前明修生之因。今辨修生之果。因圓果滿。故次來也。若答前問。何以重請。由因果隔絕。念法希聞。因德尚深。果必玄妙。故念請耳。別明此品。則前品因終。此品果始。故次來也。</p>
<p style="margin-left:1em">△二釋名者。如來果法迴超言慮。故以為名。斯即佛之不思議法也。</p>
<p style="margin-left:1em">△三宗趣。先總後別。總明說佛果德體用。心言罔及。而為其宗。令諸物情。亡言絕想。速滿為趣。別就宗中。三門分別。一通辨佛德。若說百四十不共佛法。通於權小。若五法攝大覺性。猶通於權。若言唯一味實德者。約理頓說。若言具足無盡德者。是此所明。故後文中。初標十問。答具多門。類通十方。一一無盡。二別顯義相。諸佛功德不出二種。一者修生。二者本有。初謂信等本無今有。後謂真如具性功德。此二無礙。應成四句。一唯修生。二唯本有。以性相區分故。三本有修生。謂如來藏。待彼了因本隱今顯故。四修生。本有無分別智。冥符理故。若權教所明二德。不雜法報四句亦有差殊。依此經宗。雖有四義。而無四事。本有如真金。修生如嚴具。然由嚴具。方顯金德。嚴具無體。全攬金成故。唯金不礙嚴具。唯法身而不礙報化。唯嚴具亦然。既互全收。故十身無礙。八相該於法界。丈六徧於十方。諸根毛孔各無限量。亦不礙量。量與無量。無有障礙。三顯不思議之義。泛明有四。一理妙難測。二事廣難知。三行深越世。四果用超情。今文通四。正辨後一。就後一中。復開為四。一何者不思議。略辨十種。一智超世表。二悲越常情。三無思成事。四同染恒淨。五所作祕密。六業用廣大。七多少即入。八分圓自在。九依正無礙。十理事一味。文並具之。恐繁不引。</p>
<p style="margin-left:1em">二於何不思議。此有四位。一過世間。二越權小。三超因位。四顯法體。三云何不思議亦有四種。謂非聞思修及報智境。四何用不思議亦有四種。謂令信向故。起行求故。隨分證故。圓滿得故。前三是宗。唯取第四。何用為越。即此宗趣可以釋名。</p>
<p style="margin-left:1em">次正釋文。五品分二。初之一品總明佛德。後之四品別顯佛德。古德將後二品。為平等因果。此但三品。今依賢首初品。總顯佛德體用。次品別顯勝德之相。後品別明勝德益用。又初品明德。次品明相。後品明好。今初分四。初請分二。初明請人。</p>
</div>
<div class='div-orig'><p>爾時大會中有諸菩薩作是念。</p>
</div>
<div class='div-commentary'><p style="margin-left:1em">△二正顯所念。</p>
</div>
<div class='div-orig'><p>諸佛國土云何不思議<span class='note-inline'>(至)</span>諸佛解脫云何不思議。</p>
</div>
<div class='div-commentary'><p style="margin-left:1em">十法皆云不思議者。即前果用超情離於說相。故此十句義並多含。皆通真應。不得一向就應而辨。然此十問攝前普光。後二十句所成果。問謂身攝六根。智攝佛境佛地及最勝三問。自在攝五。一神力。曰神通。三十力。四無畏。五三昧。此並前開此合。前境界中。開出國土所化所依之境故。前所行中。開出出現本願種性。種性即是悲智之行。本願唯就因辨行故。出現是佛普賢行故。出現與行。互有寬陿。下出現品。行是其一。故前之無礙。此開解脫。作用無礙。名解脫故。所以開合者。顯義無方故。名多同者。顯不異故。音聲即辨才。雖無開合名有寬陿。義旨大同。此十義相。第二會中。<span class='corr'>已</span>曾解釋。至下說分文中重明。</p>
<p style="margin-left:1em">△二加分三。初加因。</p>
</div>
<div class='div-orig'><p>爾時世尊知諸菩薩心之所念。</p>
</div>
<div class='div-commentary'><p style="margin-left:1em">神知機故。</p>
<p style="margin-left:1em">△二顯加相。</p>
</div>
<div class='div-orig'><p>則以神力加持。</p>
</div>
<div class='div-commentary'><p style="margin-left:1em">三業加故。上句為總。下三句別。</p>
</div>
<div class='div-orig'><p>智慧攝受光明照耀威勢充滿。</p>
</div>
<div class='div-commentary'><p style="margin-left:1em">謂意語身以光照者。即教光故。</p>
<p style="margin-left:1em">△三加所為。</p>
</div>
<div class='div-orig'><p>令青蓮華藏菩薩。</p>
</div>
<div class='div-commentary'><p style="margin-left:1em">為具說德故。文有八句。</p>
</div>
<div class='div-orig'><p>住佛無畏。</p>
</div>
<div class='div-commentary'><p style="margin-left:1em">外制無畏。</p>
</div>
<div class='div-orig'><p>入佛法界。</p>
</div>
<div class='div-commentary'><p style="margin-left:1em">內證深寂。此意業勝。</p>
</div>
<div class='div-orig'><p>獲佛威德。</p>
</div>
<div class='div-commentary'><p style="margin-left:1em">威德內充。</p>
</div>
<div class='div-orig'><p>神通自在。</p>
</div>
<div class='div-commentary'><p style="margin-left:1em">神用外徹。此身業勝。</p>
</div>
<div class='div-orig'><p>得佛無礙。</p>
</div>
<div class='div-commentary'><p style="margin-left:1em">具四無礙。是語業勝。</p>
</div>
<div class='div-orig'><p>廣大觀察。</p>
</div>
<div class='div-commentary'><p style="margin-left:1em">徧觀機教為廣大。</p>
</div>
<div class='div-orig'><p>知一切佛種性次第。</p>
</div>
<div class='div-commentary'><p style="margin-left:1em">知性無差。是為次第。</p>
</div>
<div class='div-orig'><p>住不可說佛法方便。</p>
</div>
<div class='div-commentary'><p style="margin-left:1em">授記善巧。是為方便。皆說德也。所以加青蓮華藏者。果德離言。藉因顯故。因果同時故。性德無染最超勝故一德具含一切德故。</p>
<p style="margin-left:1em">△三證分十句。</p>
</div>
<div class='div-orig'><p>爾時青蓮華藏菩薩<span class='note-inline'>(至)</span>則能知見一切佛法。</p>
</div>
<div class='div-commentary'><p style="margin-left:1em">上四自利。下三利他。</p>
</div>
<div class='div-orig'><p>以大悲心觀察眾生<span class='note-inline'>(至)</span>受行一切諸菩薩法。</p>
</div>
<div class='div-commentary'><p style="margin-left:1em">上皆自分。後三勝進。</p>
</div>
<div class='div-orig'><p>於一念中出生佛智<span class='note-inline'>(至)</span>總持辯才皆悉具足。</p>
</div>
<div class='div-commentary'><p style="margin-left:1em">△四說分二。初承力總告。</p>
</div>
<div class='div-orig'><p>承佛神力告蓮華藏菩薩言。</p>
</div>
<div class='div-commentary'><p style="margin-left:1em">告蓮華藏者。非同佛心。無以受佛之德故。亦名蓮華。不言青者。不礙能說。為最超勝故。</p>
<p style="margin-left:1em">△二正顯佛德。略有二義。一總下五品共答十問。此之一品答佛種性。佛以功德為種性故。次有二品。答於佛身。次一品答本願。後一品答出現其國土。問初會<span class='corr'>已</span>廣。餘或經來未盡。或前後攝之。二者此品具答十問。謂佛德無量。略顯三十二門。門皆具十。則有三百二十種德。以顯無盡。昔以初十。標宗略答。具答十問。所餘唯有別答而超。次答前十問。今謂三十二門如次答前十句問故。而門門中皆含答十。欲顯佛德一具一切。亦顯所問包含廣故。而標門名多。不同前者。為顯佛德無邊際故。文分為十。初之二門答國土問次二門答本願問。三二門答種性問。四二門答出現問。五五門答佛身問。六二門答音聲問。七三門答智慧問。八八門答自在問。九三門答無礙問。十有三門答解脫問。以身及自在。含前普光。諸問多故。用門亦多。而文多有三。謂標釋結。其中義相至文當顯。今初二門答國土問者。國土即是所依所住。即分為二。初門明其常住法門。後門明其徧住法界。不唯國土。不在方所。為真土也。</p>
<p style="margin-left:1em">今初文二。初標。</p>
</div>
<div class='div-orig'><p>佛子諸佛世尊有無量住。</p>
</div>
<div class='div-commentary'><p style="margin-left:1em">△二釋相。</p>
</div>
<div class='div-orig'><p>所謂。</p>
</div>
<div class='div-commentary'><p style="margin-left:1em">文有九句。顯於如來應機說法。含答十問。則知十問皆成住處。下皆倣之。</p>
</div>
<div class='div-orig'><p>常住大悲。</p>
</div>
<div class='div-commentary'><p style="margin-left:1em">起應之心。答種性問。悲為種性故。</p>
</div>
<div class='div-orig'><p>住種種身作諸佛事。</p>
</div>
<div class='div-commentary'><p style="margin-left:1em">演法之身答佛身問。</p>
</div>
<div class='div-orig'><p>住平等意轉淨法輪。</p>
</div>
<div class='div-commentary'><p style="margin-left:1em">轉法之意。答本願問。本願平等利一切故。</p>
</div>
<div class='div-orig'><p><span class='corr'>住</span>四辯才說無量法。</p>
</div>
<div class='div-commentary'><p style="margin-left:1em">能轉之辯答音聲問音出辯故。</p>
</div>
<div class='div-orig'><p>住不思議一切佛法。</p>
</div>
<div class='div-commentary'><p style="margin-left:1em">所轉之法。答自在問。自在不思議故。</p>
</div>
<div class='div-orig'><p>住清淨音徧無量土。</p>
</div>
<div class='div-commentary'><p style="margin-left:1em">轉音周徧答國土。國土是音所至故。</p>
</div>
<div class='div-orig'><p>住不可說甚深法界。</p>
</div>
<div class='div-commentary'><p style="margin-left:1em">所顯之理答智慧。智慧能住法界故。</p>
</div>
<div class='div-orig'><p>住現一切最勝神通。</p>
</div>
<div class='div-commentary'><p style="margin-left:1em">能化之通。答神通問。</p>
</div>
<div class='div-orig'><p>住能開示無有障礙究竟之法。</p>
</div>
<div class='div-commentary'><p style="margin-left:1em">演法之益。答無礙問。文唯九句。脫於出現。或通諸句。出現皆能作前九故。答此品中。十問既爾。答初二會。類例可知。</p>
<p style="margin-left:1em">△二普徧法界。明其徧住。謂六根三業徧法界土。文分為三。初標。</p>
</div>
<div class='div-orig'><p>佛子諸佛世尊有十種法普徧無量無邊法界。</p>
</div>
<div class='div-commentary'><p style="margin-left:1em">無量是事。法界無邊是理。此二無礙及事事無礙法界。並為所徧。</p>
<p style="margin-left:1em">△二列釋。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>普入諸趣而無染著。</p>
</div>
<div class='div-commentary'><p style="margin-left:1em">含答三問。一正答身其普徧諸趣。是有悲性及出現義。</p>
</div>
<div class='div-orig'><p>一切諸佛有無邊際<span class='note-inline'>(至)</span>住於無礙平等法身。</p>
</div>
<div class='div-commentary'><p style="margin-left:1em">次之六句。是身別相。亦是於身兼答普光眼等六問。出妙音聲答音聲問。</p>
</div>
<div class='div-orig'><p>一切諸佛有無邊際無礙解脫示現無盡大神通力。</p>
</div>
<div class='div-commentary'><p style="margin-left:1em">答三問。謂無礙答第九。解脫答第十。神通力答自在。</p>
</div>
<div class='div-orig'><p>一切諸佛有無邊際<span class='note-inline'>(至)</span>而於其中不生染著。</p>
</div>
<div class='div-commentary'><p style="margin-left:1em">別答國土。</p>
</div>
<div class='div-orig'><p>一切諸佛有無邊際<span class='note-inline'>(至)</span>悉能通達一切佛法。</p>
</div>
<div class='div-commentary'><p style="margin-left:1em">答本願及智慧問。</p>
<p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>法界無邊際十種佛法。</p>
</div>
<div class='div-commentary'><p style="margin-left:1em">△二有二門。答本願問二。初明乘願現其八相。</p>
</div>
<div class='div-orig'><p>佛子諸佛世尊有十種念念出生智。</p>
</div>
<div class='div-commentary'><p style="margin-left:1em">然願以後得智為體。從其願智。生八相等。非生智也。上標次徵。列結下文倣此。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>無量世界從天來下。</p>
</div>
<div class='div-commentary'><p style="margin-left:1em">乘願下生。</p>
</div>
<div class='div-orig'><p>一切諸佛於一念中悉能示現無量世界菩薩受生。</p>
</div>
<div class='div-commentary'><p style="margin-left:1em">受生種族。</p>
</div>
<div class='div-orig'><p>一切諸佛於一念中悉能示現無量世界出家學道。</p>
</div>
<div class='div-commentary'><p style="margin-left:1em">學解脫道。</p>
</div>
<div class='div-orig'><p>一切諸佛於一念中<span class='note-inline'>(至)</span>菩提樹下成等正覺。</p>
</div>
<div class='div-commentary'><p style="margin-left:1em">明其出現。</p>
</div>
<div class='div-orig'><p>一切諸佛於一念中<span class='note-inline'>(至)</span>無量世界轉妙法輪。</p>
</div>
<div class='div-commentary'><p style="margin-left:1em">音聲。</p>
</div>
<div class='div-orig'><p>一切諸佛於一念中<span class='note-inline'>(至)</span>教化眾生供養諸佛。</p>
</div>
<div class='div-commentary'><p style="margin-left:1em">化生嚴國。</p>
</div>
<div class='div-orig'><p>一切諸佛於一念中<span class='note-inline'>(至)</span>不可言說種種佛身。</p>
</div>
<div class='div-commentary'><p style="margin-left:1em">現佛身。</p>
</div>
<div class='div-orig'><p>一切諸佛於一念中<span class='note-inline'>(至)</span>如來自在一切智藏。</p>
</div>
<div class='div-commentary'><p style="margin-left:1em">自在相嚴福嚴嚴如來藏故。</p>
</div>
<div class='div-orig'><p>一切諸佛於一念中<span class='note-inline'>(至)</span>無量無數清淨眾生。</p>
</div>
<div class='div-commentary'><p style="margin-left:1em">是無礙故。</p>
</div>
<div class='div-orig'><p>一切諸佛於一念中<span class='note-inline'>(至)</span>於三世中成等正覺。</p>
</div>
<div class='div-commentary'><p style="margin-left:1em">即智慧正徧知故。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△二明願不失時。</p>
</div>
<div class='div-orig'><p>佛子諸佛世尊有十種不失時。</p>
</div>
<div class='div-commentary'><p style="margin-left:1em">行止在緣。根熟化現。本熟便捨。非願不周。若機熟失時。便違本願。</p>
</div>
<div class='div-orig'><p>何等為十所謂一切諸佛成等正覺不失時。</p>
</div>
<div class='div-commentary'><p style="margin-left:1em">出現。</p>
</div>
<div class='div-orig'><p>一切諸佛成熟有緣不失時。</p>
</div>
<div class='div-commentary'><p style="margin-left:1em">成本願有緣。</p>
</div>
<div class='div-orig'><p>一切諸佛授菩薩記不失時。</p>
</div>
<div class='div-commentary'><p style="margin-left:1em">知種性與記。</p>
</div>
<div class='div-orig'><p>一切諸佛隨眾生心示現神力不失時。</p>
</div>
<div class='div-commentary'><p style="margin-left:1em">自在。</p>
</div>
<div class='div-orig'><p>一切諸佛隨眾生解示現佛身不失時。</p>
</div>
<div class='div-commentary'><p style="margin-left:1em">現身。</p>
</div>
<div class='div-orig'><p>一切諸佛住於大捨不失時。</p>
</div>
<div class='div-commentary'><p style="margin-left:1em">智住於捨。</p>
</div>
<div class='div-orig'><p>一切諸佛入諸聚落不失時。</p>
</div>
<div class='div-commentary'><p style="margin-left:1em">六根無礙。</p>
</div>
<div class='div-orig'><p>一切諸佛攝諸淨信不失時。</p>
</div>
<div class='div-commentary'><p style="margin-left:1em">淨國攝信。</p>
</div>
<div class='div-orig'><p>一切諸佛調惡眾生不失時。</p>
</div>
<div class='div-commentary'><p style="margin-left:1em">強音調惡。</p>
</div>
<div class='div-orig'><p>一切諸佛現不思議諸佛神通不失時。</p>
</div>
<div class='div-commentary'><p style="margin-left:1em">即不思議解脫。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△三有二門。答種性問二。初門雙明報化種性。皆真正故。</p>
</div>
<div class='div-orig'><p>佛子諸佛世尊有十種無比不思議境界。</p>
</div>
<div class='div-commentary'><p style="margin-left:1em">體相超言念。故云不思議。下位不及。故云無比。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>徧滿十方無量世界。</p>
</div>
<div class='div-commentary'><p style="margin-left:1em">現身。</p>
</div>
<div class='div-orig'><p>一切諸佛說一義句悉能開示一切佛法。</p>
</div>
<div class='div-commentary'><p style="margin-left:1em">音聲。</p>
</div>
<div class='div-orig'><p>一切諸佛放一光明悉能徧照一切世界。</p>
</div>
<div class='div-commentary'><p style="margin-left:1em">乘願放光。如其本願。所得光故。</p>
</div>
<div class='div-orig'><p>一切諸佛於一身中悉能示現一切諸身。</p>
</div>
<div class='div-commentary'><p style="margin-left:1em">出現。</p>
</div>
<div class='div-orig'><p>一切諸佛於一處中悉能示現一切世界。</p>
</div>
<div class='div-commentary'><p style="margin-left:1em">國土。</p>
</div>
<div class='div-orig'><p>一切諸佛於一智中悉能決了一切諸法無所罣礙。</p>
</div>
<div class='div-commentary'><p style="margin-left:1em">智慧。</p>
</div>
<div class='div-orig'><p>一切諸佛於一念中悉能徧往十方世界。</p>
</div>
<div class='div-commentary'><p style="margin-left:1em">自在。</p>
</div>
<div class='div-orig'><p>一切諸佛於一念中悉現如來無量威德。</p>
</div>
<div class='div-commentary'><p style="margin-left:1em">威德種族。</p>
</div>
<div class='div-orig'><p>一切諸佛於一念中普緣三世佛及眾生心無雜亂。</p>
</div>
<div class='div-commentary'><p style="margin-left:1em">無雜之礙。</p>
</div>
<div class='div-orig'><p>一切諸佛於一念中與去來今一切諸佛體同無二。</p>
</div>
<div class='div-commentary'><p style="margin-left:1em">解脫體同。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">上之五段。皆略指陳。兼答十問。<span class='corr'>已</span>下恐繁。說者隨宜。</p>
<p style="margin-left:1em">△二唯明法身為種性。</p>
</div>
<div class='div-orig'><p>佛子諸佛世尊能出生十種智。</p>
</div>
<div class='div-commentary'><p style="margin-left:1em">從無性中。出其智慧。非答智慧故。</p>
</div>
<div class='div-orig'><p>何者為十所謂一切諸佛<span class='note-inline'>(至)</span>了生滅智是為十。</p>
</div>
<div class='div-commentary'><p style="margin-left:1em">十句。句各分二。皆上句知性即無性之性。為其能生。下句即是出生智用。</p>
<p style="margin-left:1em">△四有二門。答出現問二。初門明徧現常現。</p>
</div>
<div class='div-orig'><p>佛子諸佛世尊有十種普入法。</p>
</div>
<div class='div-commentary'><p style="margin-left:1em">非有出沒。方為真現。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>三種自在普化眾生。</p>
</div>
<div class='div-commentary'><p style="margin-left:1em">三種自在。即三業化也。</p>
</div>
<div class='div-orig'><p>一切諸佛皆悉具足<span class='note-inline'>(至)</span>一念普現三世諸佛。</p>
</div>
<div class='div-commentary'><p style="margin-left:1em">普現三世諸佛。況自身耶。又一現即一切現。以三世佛無二體故。如文殊般若中辨。</p>
</div>
<div class='div-orig'><p>一切諸佛皆悉具足<span class='note-inline'>(至)</span>普立三世劫數是為十。</p>
</div>
<div class='div-commentary'><p style="margin-left:1em">△二明出現之相。</p>
</div>
<div class='div-orig'><p>佛子諸佛世尊有十種難信受廣大法。</p>
</div>
<div class='div-commentary'><p style="margin-left:1em">謂大用無涯。故云廣大。凡小莫測。故難信受。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>住十力中是為十。</p>
</div>
<div class='div-commentary'><p style="margin-left:1em">△五有五門。答佛身問。即分為五。初總顯無過。</p>
</div>
<div class='div-orig'><p>佛子諸佛世尊有十種大功德離過清淨。</p>
</div>
<div class='div-commentary'><p style="margin-left:1em">如來三業隨智慧行故。三業等事。不出於身。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>離過清淨是為十。</p>
</div>
<div class='div-commentary'><p style="margin-left:1em">別中多同出現品身之十相。</p>
<p style="margin-left:1em">△二明過不生。</p>
</div>
<div class='div-orig'><p>佛子諸佛世尊有十種究竟清淨。</p>
</div>
<div class='div-commentary'><p style="margin-left:1em">揀異因淨。故云究竟。惑障諸垢。永不起故。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>所有眷屬究竟清淨。</p>
</div>
<div class='div-commentary'><p style="margin-left:1em">上之五句功德身淨。</p>
</div>
<div class='div-orig'><p>一切諸佛所有種族究竟<span class='note-inline'>(至)</span>色身相好究竟清淨。</p>
</div>
<div class='div-commentary'><p style="margin-left:1em">此二色身。</p>
</div>
<div class='div-orig'><p>一切諸佛法身無染究竟清淨。</p>
</div>
<div class='div-commentary'><p style="margin-left:1em">法身。</p>
</div>
<div class='div-orig'><p>一切諸佛一切智智無有障礙究竟清淨。</p>
</div>
<div class='div-commentary'><p style="margin-left:1em">智身。</p>
</div>
<div class='div-orig'><p>一切諸佛解脫自在所作<span class='corr'>已</span>辦到於彼岸究竟清淨。</p>
</div>
<div class='div-commentary'><p style="margin-left:1em">後一意生等身淨也。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△三身之業用。</p>
</div>
<div class='div-orig'><p>佛子諸佛世尊於一切世界<span class='note-inline'>(至)</span>能徧觀察是為十。</p>
</div>
<div class='div-commentary'><p style="margin-left:1em">亦多同出現品身相。</p>
<p style="margin-left:1em">△四智慧相應。</p>
</div>
<div class='div-orig'><p>佛子諸佛世尊有十種無盡智海法<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">即如來六根三業。皆智慧深廣相應故。亦是別廣智身問故。</p>
<p style="margin-left:1em">△五業用無斷。</p>
</div>
<div class='div-orig'><p>佛子諸佛世尊有十種常法<span class='note-inline'>(至)</span>無邊際故是為十。</p>
</div>
<div class='div-commentary'><p style="margin-left:1em">助佛身中意業。恒常用無斷故。</p>
<p style="margin-left:1em">△六有二門。答音聲問二。初明以音聲辯說。兼答普光辨才問。</p>
</div>
<div class='div-orig'><p>佛子諸佛世尊有十種演說無量<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△二明種種說法。</p>
</div>
<div class='div-orig'><p>佛子諸佛世尊有十種為眾生作佛事。</p>
</div>
<div class='div-commentary'><p style="margin-left:1em">謂六塵四大。舉動施為。皆能顯法。成其利益。無非佛事。非獨音聲。如淨名說。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>為眾生作佛事。</p>
</div>
<div class='div-commentary'><p style="margin-left:1em">上二一身二音。</p>
</div>
<div class='div-orig'><p>一切諸佛有所受為眾生作佛事<span class='note-inline'>(至)</span>為眾生作佛事。</p>
</div>
<div class='div-commentary'><p style="margin-left:1em">此二皆智受為成檀故不受。令彼倣佛行少欲故。又以無所受。受諸受故。</p>
</div>
<div class='div-orig'><p>一切諸佛以地水火風為眾生作佛事<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△七有三門。答智慧問。初明智慧最勝。</p>
</div>
<div class='div-orig'><p>佛子諸佛世尊有十種最勝法。</p>
</div>
<div class='div-commentary'><p style="margin-left:1em">此之一門。總明權實因果之智。兼答普光最勝之問。智慧最勝故。結云住十力地。兼答佛地之問。</p>
</div>
<div class='div-orig'><p>何等為十所謂一切諸佛大願堅固<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">四即三念處行。餘可思之。</p>
<p style="margin-left:1em">△二明智慧離障。</p>
</div>
<div class='div-orig'><p>佛子諸佛世尊有十種無障礙住。</p>
</div>
<div class='div-commentary'><p style="margin-left:1em">以其智慧無礙故。一切無礙。</p>
</div>
<div class='div-orig'><p>何等為十所謂一切諸佛皆能往<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△三智慧成益。由內具智嚴故。外具諸嚴。文三。初標。</p>
</div>
<div class='div-orig'><p>佛子諸佛世尊有十種最勝無上莊嚴。</p>
</div>
<div class='div-commentary'><p style="margin-left:1em">超下位故。所以最勝上無加過。故云無上。</p>
<p style="margin-left:1em">△二別中十義。結名自顯。初相好身。</p>
</div>
<div class='div-orig'><p>何等為十一切諸佛<span class='note-inline'>(至)</span>第一最勝無上身莊嚴。</p>
</div>
<div class='div-commentary'><p style="margin-left:1em">△二圓滿音。</p>
</div>
<div class='div-orig'><p>一切諸佛皆悉具足<span class='note-inline'>(至)</span>第二最勝無上語莊嚴。</p>
</div>
<div class='div-commentary'><p style="margin-left:1em">△三以功德嚴意。</p>
</div>
<div class='div-orig'><p>一切諸佛皆具十力<span class='note-inline'>(至)</span>第三最勝無上意莊嚴。</p>
</div>
<div class='div-commentary'><p style="margin-left:1em">△四放光。</p>
</div>
<div class='div-orig'><p>一切諸佛皆悉能放<span class='note-inline'>(至)</span>第四最勝無上光明莊嚴。</p>
</div>
<div class='div-commentary'><p style="margin-left:1em">△五微笑。</p>
</div>
<div class='div-orig'><p>一切諸佛現微笑時<span class='note-inline'>(至)</span>最勝無上現微笑莊嚴。</p>
</div>
<div class='div-commentary'><p style="margin-left:1em">授菩提記。其緣甚眾。離世間品亦復重明。</p>
<p style="margin-left:1em">△六法身。</p>
</div>
<div class='div-orig'><p>一切諸佛皆有法身清淨無礙。</p>
</div>
<div class='div-commentary'><p style="margin-left:1em">真如出纏。故云清淨無礙。即法性法身。本智反照故。</p>
</div>
<div class='div-orig'><p>於一切法究竟通達住於法界無有邊際。</p>
</div>
<div class='div-commentary'><p style="margin-left:1em">即是智慧法身。智契法界。俱無邊際。</p>
</div>
<div class='div-orig'><p>雖在世間不與世雜。</p>
</div>
<div class='div-commentary'><p style="margin-left:1em">應化法身。</p>
</div>
<div class='div-orig'><p>了世實性行出世法。</p>
</div>
<div class='div-commentary'><p style="margin-left:1em">功德法身。嚴理智故。了世實性。成上不雜。生下出世。行出世法。則功德備矣。</p>
</div>
<div class='div-orig'><p>言語道斷。</p>
</div>
<div class='div-commentary'><p style="margin-left:1em">即虗空法身。亦是實相法身。體絕百非。言亡四句。唯證相應故。</p>
</div>
<div class='div-orig'><p>超蘊界處。</p>
</div>
<div class='div-commentary'><p style="margin-left:1em">顯是無為。翻有漏蘊。成五分法身。若翻界處。則外六塵。亦國土身。則十身圓融。成真法身矣。</p>
</div>
<div class='div-orig'><p>是為諸佛第六最勝無上法身莊嚴。</p>
</div>
<div class='div-commentary'><p style="margin-left:1em">△七常光。</p>
</div>
<div class='div-orig'><p>一切諸佛皆有無量<span class='note-inline'>(至)</span>最勝無上常妙光明莊嚴。</p>
</div>
<div class='div-commentary'><p style="margin-left:1em">△八金等妙色。</p>
</div>
<div class='div-orig'><p>一切諸佛皆有無邊妙色。</p>
</div>
<div class='div-commentary'><p style="margin-left:1em">上句為總。餘五是別。</p>
</div>
<div class='div-orig'><p>可愛妙色清淨妙色<span class='note-inline'>(至)</span>第八最勝無上妙色莊嚴。</p>
</div>
<div class='div-commentary'><p style="margin-left:1em">△九具真應種。</p>
</div>
<div class='div-orig'><p>一切諸佛皆於三世佛種中生。</p>
</div>
<div class='div-commentary'><p style="margin-left:1em">三世佛種。即真如無性故。應種可知。</p>
</div>
<div class='div-orig'><p>積眾善寶究竟清淨<span class='note-inline'>(至)</span>第九最勝無上種族莊嚴。</p>
</div>
<div class='div-commentary'><p style="margin-left:1em">△十慈悲。</p>
</div>
<div class='div-orig'><p>一切諸佛以大慈力<span class='note-inline'>(至)</span>無諸渴愛身行永息。</p>
</div>
<div class='div-commentary'><p style="margin-left:1em">起必智俱。故無渴愛。動與道合。故身行永息。</p>
</div>
<div class='div-orig'><p>心善解脫。</p>
</div>
<div class='div-commentary'><p style="margin-left:1em">成上無愛。</p>
</div>
<div class='div-orig'><p>見者無厭。</p>
</div>
<div class='div-commentary'><p style="margin-left:1em">成上行息。此皆功德。亦無愛見。成下大悲。</p>
</div>
<div class='div-orig'><p>大悲救護一切世間第一福田無上受者。</p>
</div>
<div class='div-commentary'><p style="margin-left:1em">既為第一福田。故受施中。更無過上。</p>
</div>
<div class='div-orig'><p>哀愍利益一切眾生<span class='note-inline'>(至)</span>大慈大悲功德莊嚴。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>是為十。</p>
</div>
<p class='juan'>大方廣佛華嚴經疏卷第七十五</p></div></div>
</div><!-- end of div[@id='body'] -->
</body></html>