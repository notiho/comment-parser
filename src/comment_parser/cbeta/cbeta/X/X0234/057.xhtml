<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu89' />大方廣佛華嚴經疏卷第一百一十九<span class='note-inline'>(入第七十九經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△四事訖起定四。初警覺令起。</p>
</div>
<div class='div-orig'><p>爾時彌勒菩薩摩訶薩<span class='note-inline'>(至)</span>告善財言善男子起。</p>
</div>
<div class='div-commentary'><p style="margin-left:1em">亦彈指者。前來得旨。所謂忘言。此中得旨。令不滯寂。</p>
<p style="margin-left:1em">△二略示體相。</p>
</div>
<div class='div-orig'><p>法性如是。</p>
</div>
<div class='div-commentary'><p style="margin-left:1em">上句標示。下釋所見之相。</p>
</div>
<div class='div-orig'><p>此是菩薩知諸法智<span class='note-inline'>(至)</span>如幻如夢如影如像。</p>
</div>
<div class='div-commentary'><p style="margin-left:1em">從法智緣生。緣生故無自性。故云如是自性如幻夢等。</p>
</div>
<div class='div-orig'><p>悉不成就。</p>
</div>
<div class='div-commentary'><p style="margin-left:1em">結成上義。從緣無性故。事不成就。無性從緣故。理不成就。由不守自性。故能隨緣。成上之法。雖成不離法性。故即事同之。法性如是。亦是性德自具。</p>
<p style="margin-left:1em">△三得旨而起。</p>
</div>
<div class='div-orig'><p>爾時善財聞彈指聲從三昧起。</p>
</div>
<div class='div-commentary'><p style="margin-left:1em">△二問答所見二。初問。</p>
</div>
<div class='div-orig'><p>彌勒告言善男子汝住菩薩<span class='note-inline'>(至)</span>知菩薩德了如來願。</p>
</div>
<div class='div-commentary'><p style="margin-left:1em">問約親證。推之在因。云住不思議。</p>
<p style="margin-left:1em">△二答。</p>
</div>
<div class='div-orig'><p>善財白言唯然聖者是善知識加被憶念威神之力。</p>
</div>
<div class='div-commentary'><p style="margin-left:1em">答約謙敬。推之在緣。云善友力。師資互推。反常情也。</p>
<p style="margin-left:1em">△二顯法名二。初問。</p>
</div>
<div class='div-orig'><p>聖者此解脫門其名何等。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>彌勒告言善男子此解脫門名入三世一切境界。</p>
</div>
<div class='div-commentary'><p style="margin-left:1em">即此所入所見之境。</p>
</div>
<div class='div-orig'><p>不忘念智。</p>
</div>
<div class='div-commentary'><p style="margin-left:1em">即能入能現之智。良以三世一如故。念劫圓融。隨一世中。現三際之境。智入三世。了法空寂。與如冥契。故一念中。無所不見。</p>
</div>
<div class='div-orig'><p>莊嚴藏。</p>
</div>
<div class='div-commentary'><p style="margin-left:1em">有其二義。一以法性嚴故。一莊嚴中。包含出生無盡嚴具。如一閣中。見多閣等。二以無礙智。契圓融境。嚴如來藏。則本具諸法。故上文云。法性如是。非是新成。故此門中。具不可說解脫。上明主門。下眷屬門。</p>
</div>
<div class='div-orig'><p>善男子此解脫門中<span class='note-inline'>(至)</span>一生菩薩之所能得。</p>
</div>
<div class='div-commentary'><p style="margin-left:1em">△三窮嚴因之本源。於中乃有二番問答。初番窮其所歸二。初問。</p>
</div>
<div class='div-orig'><p>善財問言此莊嚴事何處去耶。</p>
</div>
<div class='div-commentary'><p style="margin-left:1em">由上覩希奇攝力之後。忽然而失。故問其去處。</p>
<p style="margin-left:1em">△二答。</p>
</div>
<div class='div-orig'><p>彌勒答言於來處去。</p>
</div>
<div class='div-commentary'><p style="margin-left:1em">以從本流末故來。攝末歸本故去。去不異來。故引之於來。一時併答。</p>
<p style="margin-left:1em">△後番彰其本起二。初問。</p>
</div>
<div class='div-orig'><p>曰從何處來。</p>
</div>
<div class='div-commentary'><p style="margin-left:1em">雖蒙引歸來處。既不究終歸。寧知本起。故復尋之。</p>
<p style="margin-left:1em">△二答二。初法。</p>
</div>
<div class='div-orig'><p>曰從菩薩智慧神力中來。</p>
</div>
<div class='div-commentary'><p style="margin-left:1em">謂智力緣作故來。</p>
</div>
<div class='div-orig'><p>依菩薩智慧神力而住。</p>
</div>
<div class='div-commentary'><p style="margin-left:1em">智力緣加故住。上相。下性。</p>
</div>
<div class='div-orig'><p>無有去處亦無住處。</p>
</div>
<div class='div-commentary'><p style="margin-left:1em">既從緣來。則無來去。故此嚴事。非在閣中而住。亦非別處特來。</p>
</div>
<div class='div-orig'><p>非集非常。</p>
</div>
<div class='div-commentary'><p style="margin-left:1em">從緣而來故非集。緣謝則滅故非常。若先定有處所。則墮常過。先有今無。則為斷滅。則墮斷過。</p>
</div>
<div class='div-orig'><p>遠離一切。</p>
</div>
<div class='div-commentary'><p style="margin-left:1em">既離斷常。何有生滅一異等相。故云得離一切。</p>
<p style="margin-left:1em">△二喻二。初龍王降雨喻。</p>
</div>
<div class='div-orig'><p>善男子如龍王降雨<span class='note-inline'>(至)</span>如是境界不可思議。</p>
</div>
<div class='div-commentary'><p style="margin-left:1em">偏喻無來之來。</p>
</div>
<div class='div-orig'><p>善男子彼莊嚴事亦復如是不住於內。</p>
</div>
<div class='div-commentary'><p style="margin-left:1em">菩薩力故。</p>
</div>
<div class='div-orig'><p>亦不住外。</p>
</div>
<div class='div-commentary'><p style="margin-left:1em">自善力故。以內外因緣互奪。則內外兩亡。</p>
</div>
<div class='div-orig'><p>而非不見但由菩薩威神之力汝善根力見如是事。</p>
</div>
<div class='div-commentary'><p style="margin-left:1em">△二幻師現幻喻。</p>
</div>
<div class='div-orig'><p>善男子譬如幻師<span class='note-inline'>(至)</span>以幻力故分明可見。</p>
</div>
<div class='div-commentary'><p style="margin-left:1em">雙喻來去。則無來去。</p>
</div>
<div class='div-orig'><p>彼莊嚴事亦復如是<span class='note-inline'>(至)</span>大願力故如是顯現。</p>
</div>
<div class='div-commentary'><p style="margin-left:1em">△四覈正報之性相二。初問從來二。初問。</p>
</div>
<div class='div-orig'><p>善財童子言大聖從何處來。</p>
</div>
<div class='div-commentary'><p style="margin-left:1em">上見慈氏從餘處來。遽即設敬問法。未遑諮問所從。故此因前嚴事之來。便問來處。</p>
<p style="margin-left:1em">△三答具有三來處。初法身。</p>
</div>
<div class='div-orig'><p>彌勒言善男子諸菩薩<span class='note-inline'>(至)</span>不斷不常如是而來。</p>
</div>
<div class='div-commentary'><p style="margin-left:1em">約體實法身。即無來之來。來即無來。文有十對。</p>
<p style="margin-left:1em">△二報身。</p>
</div>
<div class='div-orig'><p>善男子菩薩從大悲處來<span class='note-inline'>(至)</span>猶如影像而化現故。</p>
</div>
<div class='div-commentary'><p style="margin-left:1em">約相實報。從萬行中來。亦猶淨名從萬行道場來矣。</p>
<p style="margin-left:1em">△三化身。</p>
</div>
<div class='div-orig'><p>然善男子汝問於我<span class='note-inline'>(至)</span>摩羅提國而來於此。</p>
</div>
<div class='div-commentary'><p style="margin-left:1em">約用化現。隨機熟處而來。此三即是法報化身。亦體相用。亦理行事。又初唯理。後唯約事。中具理事。摩羅提者。具云摩羅耶提數。摩羅耶者。此云鬘施。即山名也。提數云中。謂其山在此國中故。或國中近此山故。</p>
</div>
<div class='div-orig'><p>善男子彼有聚落名為房舍有長者子名瞿波羅。</p>
</div>
<div class='div-commentary'><p style="margin-left:1em">瞿者地也。波羅云守護。即守護土地及心地故。</p>
</div>
<div class='div-orig'><p>為化其人令入佛法<span class='note-inline'>(至)</span>故住於彼而從彼來。</p>
</div>
<div class='div-commentary'><p style="margin-left:1em">△二問答生處二。初問。</p>
</div>
<div class='div-orig'><p>善財童子言聖者何者是菩薩生處。</p>
</div>
<div class='div-commentary'><p style="margin-left:1em">由前經云。從生處來。故今窮之。</p>
<p style="margin-left:1em">△二答二。初通明諸菩薩生處三。初正答生處。</p>
</div>
<div class='div-orig'><p>答言善男子菩薩有十種生處何者為十。</p>
</div>
<div class='div-commentary'><p style="margin-left:1em">十中皆上句為能生之行。下句為所生之家。</p>
</div>
<div class='div-orig'><p>善男子菩提心是菩薩生處生菩薩家故。</p>
</div>
<div class='div-commentary'><p style="margin-left:1em">謂若發菩提心。則是菩薩名為生家。</p>
</div>
<div class='div-orig'><p>深心是菩薩生處生善知識家故。</p>
</div>
<div class='div-commentary'><p style="margin-left:1em">若有深心。則見善友。</p>
</div>
<div class='div-orig'><p>諸地是菩薩生處生波羅蜜家故。</p>
</div>
<div class='div-commentary'><p style="margin-left:1em">若得諸地。則滿諸度。</p>
</div>
<div class='div-orig'><p>大願是菩薩生處<span class='note-inline'>(至)</span>是菩薩生處生佛家故。</p>
</div>
<div class='div-commentary'><p style="margin-left:1em">教化眾生。即是覺他。</p>
</div>
<div class='div-orig'><p>智慧方便是菩薩生處生無生法忍家故。</p>
</div>
<div class='div-commentary'><p style="margin-left:1em">有智慧故。了法無生。有方便故。不取無生之相。不滯二乘之寂。故生無生忍家。餘可思準。上句亦通所生思之。</p>
</div>
<div class='div-orig'><p>修行一切法<span class='note-inline'>(至)</span>生過現未來一切如來家故。</p>
</div>
<div class='div-commentary'><p style="margin-left:1em">△二明生緣眷屬。</p>
</div>
<div class='div-orig'><p>善男子菩薩摩訶薩<span class='note-inline'>(至)</span>方便善巧為父。</p>
</div>
<div class='div-commentary'><p style="margin-left:1em">般若為母。方便為父。略有三義。一實智虗凝。與陰俱靜。權智流動。與陽齊波故。二親生法身。實由般若。若無方便。多共二乘。成菩薩種。乃由方便故。三內解外濟。如父母故。</p>
</div>
<div class='div-orig'><p>檀波羅蜜為乳母。</p>
</div>
<div class='div-commentary'><p style="margin-left:1em">檀以福資。</p>
</div>
<div class='div-orig'><p>尸波羅蜜為養母。</p>
</div>
<div class='div-commentary'><p style="margin-left:1em">尸以防護。餘可思耳。</p>
</div>
<div class='div-orig'><p>忍波羅蜜為莊嚴具<span class='note-inline'>(至)</span>成就菩提為能淨家族。</p>
</div>
<div class='div-commentary'><p style="margin-left:1em">△三校量顯勝二。初總辨生家勝。</p>
</div>
<div class='div-orig'><p>善男子菩薩如是<span class='note-inline'>(至)</span>沙門婆羅門恭敬讚歎。</p>
</div>
<div class='div-commentary'><p style="margin-left:1em">△二別彰智勝。</p>
</div>
<div class='div-orig'><p>善男子菩薩摩訶薩<span class='note-inline'>(至)</span>於一切趣通達無礙。</p>
</div>
<div class='div-commentary'><p style="margin-left:1em">△二別顯慈氏生處。文二。先彰實報等周法界。</p>
</div>
<div class='div-orig'><p>善男子我身普生一切法界。</p>
</div>
<div class='div-commentary'><p style="margin-left:1em">文有十句。上句總。次八別。</p>
</div>
<div class='div-orig'><p>等一切眾生差別色相<span class='note-inline'>(至)</span>一等切菩薩願。</p>
</div>
<div class='div-commentary'><p style="margin-left:1em">△後一結。</p>
</div>
<div class='div-orig'><p>而現其身充滿法界。</p>
</div>
<div class='div-commentary'><p style="margin-left:1em">△二顯為順機當現生殊二。初現生。</p>
</div>
<div class='div-orig'><p>善男子我為化度<span class='note-inline'>(至)</span>拘吒聚落婆羅門家。</p>
</div>
<div class='div-commentary'><p style="margin-left:1em">拘吒此云樓閣。此聚落中。多樓閣故。或慈氏閣。在此中故。</p>
</div>
<div class='div-orig'><p>善男子我住於此大樓閣中<span class='note-inline'>(至)</span>種種方便教化調伏。</p>
</div>
<div class='div-commentary'><p style="margin-left:1em">△二當生二。初正顯當生所為。</p>
</div>
<div class='div-orig'><p>善男子我為隨順<span class='note-inline'>(至)</span>於此命終生兜率天。</p>
</div>
<div class='div-commentary'><p style="margin-left:1em">如蓮華者。有其三義。一釋迦下種彼華開故。二昔因含果。如華未開。因亡果現。故如蓮開。三聞熏含實。如蓮未開。見實亡言。故云開悟。智論云。菩薩善根不遇如來智慧日光。翳死無疑。通證前義。</p>
<p style="margin-left:1em">△三結會三聖。</p>
</div>
<div class='div-orig'><p>善男子我願滿足<span class='note-inline'>(至)</span>汝及文殊俱得見我。</p>
</div>
<div class='div-commentary'><p style="margin-left:1em">俱見我者。亦有三意。一俱助化故。二善財表行。文殊信智。成正覺時。俱證此故。三文殊古佛。善財當佛。慈氏現佛。三世圓融。浩然大均。故云俱見。</p>
<p style="margin-left:1em">△四指示後友三。初勸往教問。</p>
</div>
<div class='div-orig'><p>善男子汝當往詣文殊師利善知識所。</p>
</div>
<div class='div-commentary'><p style="margin-left:1em">因位將極。令反照心源故。</p>
</div>
<div class='div-orig'><p>而問之言菩薩云何<span class='note-inline'>(至)</span>彼當為汝分別演說。</p>
</div>
<div class='div-commentary'><p style="margin-left:1em">△二釋勸所由二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。文殊<span class='corr'>已</span>見。何為勸往。</p>
<p style="margin-left:1em">△二釋。釋意云。彼德深廣。宿緣重故。於中有二。初明其行廣。</p>
</div>
<div class='div-orig'><p>文殊師利所有大願<span class='note-inline'>(至)</span>一切菩薩功德無有休息。</p>
</div>
<div class='div-commentary'><p style="margin-left:1em">出生菩薩功德者。主信法門。長養一切善根故。</p>
</div>
<div class='div-orig'><p>善男子文殊師利常為無量百千億那由他諸佛母。</p>
</div>
<div class='div-commentary'><p style="margin-left:1em">為佛母者。主般若門。住甚深智。見法實故。</p>
</div>
<div class='div-orig'><p>常為無量百千億那由他菩薩師。</p>
</div>
<div class='div-commentary'><p style="margin-left:1em">為菩薩師者。具善巧智。通達解脫。究竟普賢行故。</p>
</div>
<div class='div-orig'><p>教化成就一切眾生<span class='note-inline'>(至)</span>究竟普賢所行諸行。</p>
</div>
<div class='div-commentary'><p style="margin-left:1em">△二顯其緣深。<span class='corr'>已</span>多成益。</p>
</div>
<div class='div-orig'><p>善男子文殊師利<span class='note-inline'>(至)</span>與汝往昔同生同行。</p>
</div>
<div class='div-commentary'><p style="margin-left:1em">△三結勸重釋三。初結勸。</p>
</div>
<div class='div-orig'><p>是故善男子汝應往詣文殊之所莫生疲厭。</p>
</div>
<div class='div-commentary'><p style="margin-left:1em">具上二義。應往勿疲。</p>
</div>
<div class='div-orig'><p>文殊師利當為汝說一切功德。</p>
</div>
<div class='div-commentary'><p style="margin-left:1em">△二徵釋二。初徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。何以的知。具前二義。</p>
<p style="margin-left:1em">△二釋。</p>
</div>
<div class='div-orig'><p>汝先所見諸善知識<span class='note-inline'>(至)</span>皆是文殊威神之力。</p>
</div>
<div class='div-commentary'><p style="margin-left:1em">釋意云。以所成益。皆是彼力。故知行廣緣深。若當見者。獲益尤增。</p>
<p style="margin-left:1em">△三結德究竟。</p>
</div>
<div class='div-orig'><p>文殊師利於一切處咸得究竟。</p>
</div>
<div class='div-commentary'><p style="margin-left:1em">前見為信之首。後見為智之終。故云一切究竟。</p>
<p style="margin-left:1em">△五戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">此下入第八十卷。</p>
<p style="margin-left:1em">△第四明智照無二相。顯前因法生果。體無分別。絕境智等諸二相故。又善財障盡惑除。未始動念。是故反照。唯是初心。更無二也。即信智無二。文但有三。初依教趣求。</p>
</div>
<div class='div-orig'><p>爾時善財童子<span class='note-inline'>(至)</span>經由一百一十餘城<span class='corr'>已</span>。</p>
</div>
<div class='div-commentary'><p style="margin-left:1em">百一十義。<span class='corr'>已</span>見上文。然此游城復有二義。一但從彌勒。至於文殊。自經百一十城。非連取前。二者加前百一十友。故云餘城。即通取前友。普收諸法。歸一照故。若爾前友此城。豈得同耶。亦有二義。一者友必依城。則一城一友。二者或於一城。值於多友。或求一友。歷於多城。而要具一百一十。以順表法故。</p>
</div>
<div class='div-orig'><p>到普門國。</p>
</div>
<div class='div-commentary'><p style="margin-left:1em">晉本中云。至普門國。顯法差別。歸無二相。即普門故。</p>
</div>
<div class='div-orig'><p>蘇摩那城。</p>
</div>
<div class='div-commentary'><p style="margin-left:1em">蘇摩那此云悅意。即華名也。謂智照一性。悅本心故。即德生城。</p>
</div>
<div class='div-orig'><p>住其門所。</p>
</div>
<div class='div-commentary'><p style="margin-left:1em">顯解心<span class='corr'>已</span>極。將入般若無二之門故。</p>
</div>
<div class='div-orig'><p>思惟文殊師利隨順觀察周旋求覓希欲奉覲。</p>
</div>
<div class='div-commentary'><p style="margin-left:1em">△二見聞證入。此下即是所漏脫。文義如前說。然以極照無二心境兩亡故。略無敬問。信解雙絕。故不見現身。而反照未移信心。故申右手。又不見乃為真見。但了自心空般若故。文三。初摩頂攝受。</p>
</div>
<div class='div-orig'><p>是時文殊師利遙申右手。</p>
</div>
<div class='div-commentary'><p style="margin-left:1em">始信該於極果。故曰遙申。隨順行成。故曰右手。</p>
</div>
<div class='div-orig'><p>過一百一十由旬。</p>
</div>
<div class='div-commentary'><p style="margin-left:1em">徹過前位故。然過城約超封域。由旬明超數量。又前越諸位斷德。後越諸位智地。</p>
</div>
<div class='div-orig'><p>按善財頂。</p>
</div>
<div class='div-commentary'><p style="margin-left:1em">按頂表於攝受。亦以普法置心頂故。信至極故。</p>
<p style="margin-left:1em">△二誨示法門。即舉失顯得。謂若離信根等。不了法性等。反顯善財有信根等。能了法性等。於中有二。初列所闕行法。</p>
</div>
<div class='div-orig'><p>作如是言善哉善哉善男子。</p>
</div>
<div class='div-commentary'><p style="margin-left:1em">文有九句。前七闕因。</p>
</div>
<div class='div-orig'><p>若離信根。</p>
</div>
<div class='div-commentary'><p style="margin-left:1em">一闕行本故。</p>
</div>
<div class='div-orig'><p>心劣憂悔。</p>
</div>
<div class='div-commentary'><p style="margin-left:1em">二求小故心劣。處生死而憂悔。</p>
</div>
<div class='div-orig'><p>功行不具。</p>
</div>
<div class='div-commentary'><p style="margin-left:1em">三橫不具。</p>
</div>
<div class='div-orig'><p>退失精勤。</p>
</div>
<div class='div-commentary'><p style="margin-left:1em">四豎不進。</p>
</div>
<div class='div-orig'><p>於一善根心生住著。</p>
</div>
<div class='div-commentary'><p style="margin-left:1em">五滯一善。</p>
</div>
<div class='div-orig'><p>於少功德便<span class='corr'>已</span>為足。</p>
</div>
<div class='div-commentary'><p style="margin-left:1em">六不廣求。</p>
</div>
<div class='div-orig'><p>不能善巧發起行願。</p>
</div>
<div class='div-commentary'><p style="margin-left:1em">七不起無住行願。後二闕緣。</p>
</div>
<div class='div-orig'><p>不為善知識之所攝護不為如來之所憶念。</p>
</div>
<div class='div-commentary'><p style="margin-left:1em">△二不能成益。有十五句。</p>
</div>
<div class='div-orig'><p>不能了知如是法性<span class='note-inline'>(至)</span>如是所行如是境界。</p>
</div>
<div class='div-commentary'><p style="margin-left:1em">前五約所知事理。</p>
</div>
<div class='div-orig'><p>若周徧知若種種知<span class='note-inline'>(至)</span>若證知若獲得皆悉不能。</p>
</div>
<div class='div-commentary'><p style="margin-left:1em">後十約能知分齊。例前諸文思之。又前九中。初一信根。是所闕因。餘皆不能成就利益。若約法功歸於信。若約人論前友之法。皆由文殊。</p>
<p style="margin-left:1em">△三結益歸本。文有十句。</p>
</div>
<div class='div-orig'><p>是時文殊師利宣說此法<span class='note-inline'>(至)</span>成就阿僧祇法門。</p>
</div>
<div class='div-commentary'><p style="margin-left:1em">前九結益甚深。初一總。餘八別。</p>
</div>
<div class='div-orig'><p>具足無量大智光明。</p>
</div>
<div class='div-commentary'><p style="margin-left:1em">即般若方便。</p>
</div>
<div class='div-orig'><p>令得菩薩無邊際陀羅尼<span class='note-inline'>(至)</span>無邊際神通無邊際智。</p>
</div>
<div class='div-commentary'><p style="margin-left:1em">即智波羅蜜。</p>
</div>
<div class='div-orig'><p>令入普賢行道場。</p>
</div>
<div class='div-commentary'><p style="margin-left:1em">舉足下足皆與普賢行相應故。</p>
</div>
<div class='div-orig'><p>及置善財自所住處。</p>
</div>
<div class='div-commentary'><p style="margin-left:1em">即是法界。是文殊大智。無住住故。又普賢道場。即法界理。自所住處。即文殊智。此亦義同。示於後友普賢之境。</p>
</div>
<div class='div-orig'><p>文殊師利還攝不現。</p>
</div>
<div class='div-commentary'><p style="margin-left:1em">後之一句。攝用歸本。所作竟故。信窮智境。信相便亡。故云不現。</p>
<p style="margin-left:1em">△三轉遇勝緣。修行敬事。</p>
</div>
<div class='div-orig'><p>於是善財思惟觀察<span class='note-inline'>(至)</span>受行其教無有違逆。</p>
</div>
<div class='div-commentary'><p style="margin-left:1em">然此諸友及後普賢皆無指授者。表證法界。離此彼相故。此三千友乃有多義。一者成前。尚是文殊之益。二者順後。為入理方便。又通論諸友。更分三分。初文殊一人。為信心之始。次至後文殊。為智滿之終故。此總見三千等友。後之普賢。理智無二。又前諸友一一各逢。即是純門。此中諸友一時頓見。即顯雜門。後普賢一人具前諸友。即純雜無礙。又此諸友所得法門。受行各別。文所不具。結廣從略。故總云三千耳。</p>
<p style="margin-left:1em">△大文第五。顯因廣大相。以前照理無二。顯其甚深。方堪成佛。廣大之因。以隨一一因皆稱法性。故文殊般若。即攝相歸體。普賢法界即祕密重重。若以二聖相對。則文殊為能證。若以二聖對善財。則文殊亦為所證。未得般若。今證得故。文中分三。初依教趣求。有二十六句。</p>
</div>
<div class='div-orig'><p>增長趣求一切智慧。</p>
</div>
<div class='div-commentary'><p style="margin-left:1em">上一標求佛果。後一總觀圓因。中間諸句義通前後。皆是趣佛之因。並是解脫境。故攝為十對。</p>
</div>
<div class='div-orig'><p>廣大悲海益大慈雲<span class='note-inline'>(至)</span>安住菩薩寂靜法門。</p>
</div>
<div class='div-commentary'><p style="margin-left:1em">上四四等。普周寂靜即捨故。</p>
</div>
<div class='div-orig'><p>普緣一切廣大境界學一切佛廣大功德。</p>
</div>
<div class='div-commentary'><p style="margin-left:1em">此二福智。無外緣境。是智慧故。</p>
</div>
<div class='div-orig'><p>入一切佛決定知見增一切智助道之法。</p>
</div>
<div class='div-commentary'><p style="margin-left:1em">此二入正增助。</p>
</div>
<div class='div-orig'><p>善修一切菩薩深心知三世佛出興次第。</p>
</div>
<div class='div-commentary'><p style="margin-left:1em">此二修因知果。</p>
</div>
<div class='div-orig'><p>入一切法海轉一切法輪生一切世間。</p>
</div>
<div class='div-commentary'><p style="margin-left:1em">此三入法現生。</p>
</div>
<div class='div-orig'><p>入於一切菩薩願海住一切劫修菩薩行。</p>
</div>
<div class='div-commentary'><p style="margin-left:1em">此二證願修行。</p>
</div>
<div class='div-orig'><p>照明一切如來境界長養一切菩薩諸根。</p>
</div>
<div class='div-commentary'><p style="margin-left:1em">此二照上增下。</p>
</div>
<div class='div-orig'><p>獲一切智清淨光明普照十方除諸暗障。</p>
</div>
<div class='div-commentary'><p style="margin-left:1em">此二得實照權。</p>
</div>
<div class='div-orig'><p>智周法界於一切佛剎<span class='note-inline'>(至)</span>普現其身靡不周徧。</p>
</div>
<div class='div-commentary'><p style="margin-left:1em">此二智周身徧。</p>
</div>
<div class='div-orig'><p>摧一切障入無礙法住於法界平等之地。</p>
</div>
<div class='div-commentary'><p style="margin-left:1em">此三摧障入理。其入無礙法。向上成無二礙。向下即成無礙法界。其住平等地。即前文殊自所住處。</p>
</div>
<div class='div-orig'><p>觀察普賢解脫境界。</p>
</div>
<div class='div-commentary'><p style="margin-left:1em">後總句即前普賢行道場。以是顯因廣大相故。文殊通指善財普觀。不同前文一友指於一友。良以普觀方是普賢故。</p>
<p style="margin-left:1em">△二聞覩前相二。初聞有十三句。</p>
</div>
<div class='div-orig'><p>即聞普賢菩薩摩訶薩名字。</p>
</div>
<div class='div-commentary'><p style="margin-left:1em">上一聞人名。即聞二字貫下諸句。此中聞者。非從一人多人聞之。即稱法界而聞耳。後十二句聞於行位。</p>
</div>
<div class='div-orig'><p>行願助道正道。</p>
</div>
<div class='div-commentary'><p style="margin-left:1em">上三可知。</p>
</div>
<div class='div-orig'><p>諸地。</p>
</div>
<div class='div-commentary'><p style="margin-left:1em">普賢位中自行依地。及圓融所攝地也。上句為總。下八句別。</p>
</div>
<div class='div-orig'><p>地方便。</p>
</div>
<div class='div-commentary'><p style="margin-left:1em">加行。</p>
</div>
<div class='div-orig'><p>地入。</p>
</div>
<div class='div-commentary'><p style="margin-left:1em">入心。</p>
</div>
<div class='div-orig'><p>地勝進。</p>
</div>
<div class='div-commentary'><p style="margin-left:1em">出心。</p>
</div>
<div class='div-orig'><p>地住。</p>
</div>
<div class='div-commentary'><p style="margin-left:1em">住心。</p>
</div>
<div class='div-orig'><p>地修習。</p>
</div>
<div class='div-commentary'><p style="margin-left:1em">修施戒等。</p>
</div>
<div class='div-orig'><p>地境界。</p>
</div>
<div class='div-commentary'><p style="margin-left:1em">即第一徧行真如等。為所證境。亦是所得分齊之境。</p>
</div>
<div class='div-orig'><p>地威力。</p>
</div>
<div class='div-commentary'><p style="margin-left:1em">即神通作用摧邪攝生等。</p>
</div>
<div class='div-orig'><p>地同住。</p>
</div>
<div class='div-commentary'><p style="margin-left:1em">即同依佛智而住。</p>
<p style="margin-left:1em">△二明覩二。初仰德修觀。</p>
</div>
<div class='div-orig'><p>渴仰欲見普賢菩薩。</p>
</div>
<div class='div-commentary'><p style="margin-left:1em">聞前人法。故生渴仰。</p>
</div>
<div class='div-orig'><p>即於此金剛藏菩提場<span class='note-inline'>(至)</span>一切寶蓮華藏座上。</p>
</div>
<div class='div-commentary'><p style="margin-left:1em">正明修觀菩提場者。是所觀處。金剛藏者約表。即於本所信自心佛果菩提體中金剛智內。起一切因陀羅網普賢心觀。約事即前其地金剛。而蘊德具嚴。故名為藏。然此經體勢。應具十會以順無盡。又始起覺場。義應歸本故。今且依文。對前本末二會。即是攝末歸本之義。是以善財不假別指。便於初會始成之處如來座前。而起觀求。</p>
</div>
<div class='div-orig'><p>起等虗空界廣大心<span class='note-inline'>(至)</span>趣如來十力究竟心。</p>
</div>
<div class='div-commentary'><p style="margin-left:1em">正顯觀心。有十一句。皆稱普賢境而起於心。故後得見。</p>
<p style="margin-left:1em">△二覩見希奇二。初結前生後。</p>
</div>
<div class='div-orig'><p>善財童子起如是心時<span class='note-inline'>(至)</span>普賢菩薩同善根力故。</p>
</div>
<div class='div-commentary'><p style="margin-left:1em">兼顯見因。</p>
<p style="margin-left:1em">△二正覩希奇二。初見瑞相。</p>
</div>
<div class='div-orig'><p>見十種瑞相何等為十。</p>
</div>
<div class='div-commentary'><p style="margin-left:1em">十句五對。各前句明所依淨土。後句明其住處眾生。</p>
</div>
<div class='div-orig'><p>所謂見一切佛剎清淨<span class='note-inline'>(至)</span>心常念佛是為十。</p>
</div>
<div class='div-commentary'><p style="margin-left:1em">△二覩光明。</p>
</div>
<div class='div-orig'><p>又見十種光明相<span class='note-inline'>(至)</span>廣大誓願周徧法界是為十。</p>
</div>
<div class='div-commentary'><p style="margin-left:1em">前瑞則直見一重淨剎。此明重見。又前麤此細。前體相此業用。然皆是普賢依報之剎。</p>
<p style="margin-left:1em">△三見聞證入三。初結前生後。</p>
</div>
<div class='div-orig'><p>時善財童子見此十種<span class='note-inline'>(至)</span>我今必見普賢菩薩。</p>
</div>
<div class='div-commentary'><p style="margin-left:1em">由覩前相生必見心。</p>
</div>
<div class='div-orig'><p>增益善根見一切佛<span class='note-inline'>(至)</span>生決定解得一切智。</p>
</div>
<div class='div-commentary'><p style="margin-left:1em">△二起觀增修。</p>
</div>
<div class='div-orig'><p>於時善財普攝諸根一心求見普賢菩薩。</p>
</div>
<div class='div-commentary'><p style="margin-left:1em">攝散住定。</p>
</div>
<div class='div-orig'><p>起大精進心無退轉。</p>
</div>
<div class='div-commentary'><p style="margin-left:1em">䇿勤無退。</p>
</div>
<div class='div-orig'><p>即以普眼觀察十方<span class='note-inline'>(至)</span>皆作得見普賢之想。</p>
</div>
<div class='div-commentary'><p style="margin-left:1em">觀其體徧。以法界為身故。</p>
</div>
<div class='div-orig'><p>以智慧眼觀普賢道<span class='note-inline'>(至)</span>大悲堅固猶如金剛。</p>
</div>
<div class='div-commentary'><p style="margin-left:1em">悲智橫廣。</p>
</div>
<div class='div-orig'><p>願盡未來常得隨逐<span class='note-inline'>(至)</span>入如來境住普賢地。</p>
</div>
<div class='div-commentary'><p style="margin-left:1em">得果圓因。此乃總攝諸觀。行人欲見。當倣此修。離此觀心。見亦非勝。</p>
<p style="margin-left:1em">△三正明見聞證入二。初正見聞證入二。初得益因圓四。初見身得益二。初見勝身四。初總見勝德身相。</p>
</div>
<div class='div-orig'><p>時善財童子即見普賢菩薩在如來前眾會之中。</p>
</div>
<div class='div-commentary'><p style="margin-left:1em">由前於菩提場師子座前起勝想故。</p>
</div>
<div class='div-orig'><p>坐寶蓮華師子之座<span class='note-inline'>(至)</span>一切菩薩無能觀察。</p>
</div>
<div class='div-commentary'><p style="margin-left:1em">△二別見毛孔出生。</p>
</div>
<div class='div-orig'><p>見普賢身一一毛孔<span class='note-inline'>(至)</span>令諸菩薩生大觀喜。</p>
</div>
<div class='div-commentary'><p style="margin-left:1em">毛孔出生。廣徧法界。實則重重無盡。略顯二十重。亦對前善財渴仰所起十一心故。其初等虗空廣大等五心。徧此諸句。餘之六心。別生諸句。且除初句。</p>
</div>
<div class='div-orig'><p>見一一毛孔出一切佛剎<span class='note-inline'>(至)</span>眾會道場雨摩尼寶。</p>
</div>
<div class='div-commentary'><p style="margin-left:1em">此之五句。由前觀道場明了心故。出雲等皆嚴道場。</p>
</div>
<div class='div-orig'><p>見一一毛孔出一切佛剎<span class='note-inline'>(至)</span>護持一切如來法輪。</p>
</div>
<div class='div-commentary'><p style="margin-left:1em">此三句由前入佛法海心。</p>
</div>
<div class='div-orig'><p>見一一毛孔念念中出<span class='note-inline'>(至)</span>無依止者為作依止。</p>
</div>
<div class='div-commentary'><p style="margin-left:1em">此一句及最初一句。由前化眾生界心。</p>
</div>
<div class='div-orig'><p>見一一毛孔念念中出<span class='note-inline'>(至)</span>令純染眾生皆得清淨。</p>
</div>
<div class='div-commentary'><p style="margin-left:1em">此四由前淨一切國土心。亦兼化眾生心。</p>
</div>
<div class='div-orig'><p>見一一毛孔念念中出<span class='note-inline'>(至)</span>增長大法成一切智。</p>
</div>
<div class='div-commentary'><p style="margin-left:1em">後六句由前住一切劫及趣如來十力究竟心。並如文思之。是知各由自心所見分齊。</p>
<p style="margin-left:1em">△三重觀體內包含二。初結前生後。</p>
</div>
<div class='div-orig'><p>爾時善財童子<span class='note-inline'>(至)</span>身心徧喜踊躍無量。</p>
</div>
<div class='div-commentary'><p style="margin-left:1em">△二正顯包含亦二。初見三千。</p>
</div>
<div class='div-orig'><p>重觀普賢一一身分<span class='note-inline'>(至)</span>如是等事悉皆明見。</p>
</div>
<div class='div-commentary'><p style="margin-left:1em">△二類通十方三際。</p>
</div>
<div class='div-orig'><p>如見此世界十方所有<span class='note-inline'>(至)</span>各各差別不相雜亂。</p>
</div>
<div class='div-commentary'><p style="margin-left:1em">△四結通周徧。</p>
</div>
<div class='div-orig'><p>如於此毗盧遮那如來<span class='note-inline'>(至)</span>一切如來游戲神通。</p>
</div>
<div class='div-commentary'><p style="margin-left:1em">文有四重舉類。遮那末句總結塵中普賢。是知前則身中包含法界。廣無邊故。顯其普義。今則全此含法界身。潛入塵中。調柔無礙。明其賢義。內外周徧。限量斯盡。故名普賢。</p>
<p style="margin-left:1em">△二得深益。</p>
</div>
<div class='div-orig'><p>善財童子見普賢菩薩<span class='note-inline'>(至)</span>皆現在前智波羅蜜。</p>
</div>
<div class='div-commentary'><p style="margin-left:1em">既得智度。<span class='corr'>已</span>彰地滿。況十表無盡耶。</p>
<p style="margin-left:1em">△二摩頂得益三。初摩頂。</p>
</div>
<div class='div-orig'><p>善財童子既得是<span class='corr'>已</span>普賢菩薩即申右手摩觸其頂。</p>
</div>
<div class='div-commentary'><p style="margin-left:1em">△二得益。</p>
</div>
<div class='div-orig'><p>既摩頂<span class='corr'>已</span>善財即得<span class='note-inline'>(至)</span>微塵數三昧而為眷屬。</p>
</div>
<div class='div-commentary'><p style="margin-left:1em">前向外觀。故得智度。此摩頂親證。故得三昧。</p>
</div>
<div class='div-orig'><p>一一三昧悉見昔所未見<span class='note-inline'>(至)</span>微塵數一切智淨光明。</p>
</div>
<div class='div-commentary'><p style="margin-left:1em">△三結通。</p>
</div>
<div class='div-orig'><p>如此娑婆世界毗盧遮那佛<span class='note-inline'>(至)</span>所得法門亦皆同等。</p>
</div>
<div class='div-commentary'><p style="margin-left:1em">良以善財等普賢故。</p>
</div>
<p class='juan'>大方廣佛華嚴經疏卷第一百一十九</p></div></div>
</div><!-- end of div[@id='body'] -->
</body></html>