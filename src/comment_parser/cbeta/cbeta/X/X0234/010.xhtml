<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu24' />大方廣佛華嚴經疏卷第十<span class='note-inline'>(入第四卷經第三紙)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△八主海神二初長行十法。頌脫第三。</p>
</div>
<div class='div-orig'><p>復次出現寶光主海神<span class='note-inline'>(至)</span>眾寶莊嚴身解脫門。</p>
</div>
<div class='div-commentary'><p style="margin-left:1em">為物供佛。是等施福。得眾寶相。以莊嚴身。</p>
</div>
<div class='div-orig'><p>不可壞金剛幢主海神<span class='note-inline'>(至)</span>護一切眾生善根解脫門。</p>
</div>
<div class='div-commentary'><p style="margin-left:1em">巧隨根欲。說法護善。使其長成。</p>
</div>
<div class='div-orig'><p>不雜塵垢主海神得能竭一切眾生煩惱海解脫門。</p>
</div>
<div class='div-commentary'><p style="margin-left:1em">謂演深廣法。體煩惱空。梵本偈云。一切世間眾道師法雲大雨不可測。消竭無窮諸苦海。此離垢塵入法門。苦準此文。乃竭苦海。四若見佛境。則惑亡苦息。準現經文。三是煩惱。四是於苦。若依梵本。前苦後惑。既譯人脫漏致使文義參差。故古德云。脫第四頌。結名既同。故知脫第三。</p>
</div>
<div class='div-orig'><p>恒住波浪主海神得令一切眾生離惡道解脫門。</p>
</div>
<div class='div-commentary'><p style="margin-left:1em">恒住波浪。即是普用。水為宮殿。</p>
</div>
<div class='div-orig'><p>吉祥寶月主海神得普滅大癡闇解脫門。</p>
</div>
<div class='div-commentary'><p style="margin-left:1em">以智滅癡。</p>
</div>
<div class='div-orig'><p>妙華龍髻主海神得滅一切諸趣苦與安樂解脫門。</p>
</div>
<div class='div-commentary'><p style="margin-left:1em">為行所遷。一切皆苦。菩提因起。則生滅苦亡。便得涅槃寂滅安樂。</p>
</div>
<div class='div-orig'><p>普持光味主海神<span class='note-inline'>(至)</span>一切眾生諸見愚癡性解脫門。</p>
</div>
<div class='div-commentary'><p style="margin-left:1em">將智滅癡。未免於見。了癡見性。癡見自亡。真妄等觀。是佛境也。</p>
</div>
<div class='div-orig'><p>寶燄華光主海神<span class='note-inline'>(至)</span>種性菩提心解脫門。</p>
</div>
<div class='div-commentary'><p style="margin-left:1em">一切眾生。有佛種性。圓明可貴。具德稱寶。佛眼普觀。佛智普示。正因今顯。如出金藏。大心若起。如種生芽。故云出生。緣了二因。為能悟之妙道。</p>
</div>
<div class='div-orig'><p>金剛妙髻主海神得不動心功德海解脫門。</p>
</div>
<div class='div-commentary'><p style="margin-left:1em">了如不取。則心不動搖。湛如渟海。萬德攸歸。故須彌可傾。魔豈能嬈。一念降魔。如本行集。</p>
</div>
<div class='div-orig'><p>海潮雷音主海神得普入法界三昧門解脫門。</p>
</div>
<div class='div-commentary'><p style="margin-left:1em">入法界定。如法界徧。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時出現寶光主海神<span class='note-inline'>(至)</span>而說頌言。</p>
<p>不可思議大劫海<span class='note-inline'>(至)</span>海潮音神所行處。</p>
</div>
<div class='div-commentary'><p style="margin-left:1em">△九主河神二。初長行得法。</p>
</div>
<div class='div-orig'><p>復次普發迅流主河神得普雨無邊法雨解脫門。</p>
</div>
<div class='div-commentary'><p style="margin-left:1em">行成雨法。若霈然洪霔。滅惑生德。若懸河迅流。無所滯礙。</p>
</div>
<div class='div-orig'><p>普潔泉㵎主河神<span class='note-inline'>(至)</span>令永離煩惱解脫門。</p>
</div>
<div class='div-commentary'><p style="margin-left:1em">現身息惱。若泉㵎洗心。</p>
</div>
<div class='div-orig'><p>離塵淨眼主河神<span class='note-inline'>(至)</span>普滌一切眾諸惑塵垢解脫門。</p>
</div>
<div class='div-commentary'><p style="margin-left:1em">真實滌垢。悲智相資。若碧沼澄潭。空色交映。故名離塵淨眼。</p>
</div>
<div class='div-orig'><p>十方徧吼主河神得恒出鐃益眾生音解脫門。</p>
</div>
<div class='div-commentary'><p style="margin-left:1em">圓音徧益。若崩浪發響。</p>
</div>
<div class='div-orig'><p>普救護眾生主河神<span class='note-inline'>(至)</span>恒起無惱害慈解脫門。</p>
</div>
<div class='div-commentary'><p style="margin-left:1em">拯救漂溺。</p>
</div>
<div class='div-orig'><p>無熱淨光主河神得普示一切清涼善根解脫門。</p>
</div>
<div class='div-commentary'><p style="margin-left:1em">善根無惑。可謂清涼。若阿耨達池。永無熱惱。</p>
</div>
<div class='div-orig'><p>普生歡喜主河神<span class='note-inline'>(至)</span>永離慳著解脫門。</p>
</div>
<div class='div-commentary'><p style="margin-left:1em">施門無量。令彼無慳。若蘊藻蔆蓮。普令物喜。</p>
</div>
<div class='div-orig'><p>廣德勝幢主河神得作一切歡喜福田解脫門。</p>
</div>
<div class='div-commentary'><p style="margin-left:1em">行福契實。故無不欣。若深湖廣陂。是為廣德。</p>
</div>
<div class='div-orig'><p>光照普世主河神<span class='note-inline'>(至)</span>瞋毒者歡喜解脫門。</p>
</div>
<div class='div-commentary'><p style="margin-left:1em">方便慧力。雜染皆淨慈。彼冤害瞋反成歡。若萬頃波澄。光映天下。</p>
</div>
<div class='div-orig'><p>海德光明主河神<span class='note-inline'>(至)</span>恒受具足樂解脫門。</p>
</div>
<div class='div-commentary'><p style="margin-left:1em">總收萬善。令會涅槃。若彼百川。咸會大海。由智廣故。名海德光明。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時普發迅流主河神<span class='note-inline'>(至)</span>而說頌言。</p>
<p>如來往昔為眾生<span class='note-inline'>(至)</span>此海光神之解脫。</p>
</div>
<div class='div-commentary'><p style="margin-left:1em">△十主稼神二。初長行得法。</p>
</div>
<div class='div-orig'><p>復次柔輭勝味主稼神<span class='note-inline'>(至)</span>令成就佛身解脫門。</p>
</div>
<div class='div-commentary'><p style="margin-left:1em">功德智慧。二種法味。資成佛身。</p>
</div>
<div class='div-orig'><p>時華淨光主稼神<span class='note-inline'>(至)</span>受廣大喜樂解脫門。</p>
</div>
<div class='div-commentary'><p style="margin-left:1em">喜樂。由於苦除。</p>
</div>
<div class='div-orig'><p>色力勇健主稼神<span class='note-inline'>(至)</span>圓滿法門淨諸境界解脫門。</p>
</div>
<div class='div-commentary'><p style="margin-left:1em">眾生。為所淨之境。</p>
</div>
<div class='div-orig'><p>增益精氣主稼神<span class='note-inline'>(至)</span>大悲無量神通變化力解脫門。</p>
</div>
<div class='div-commentary'><p style="margin-left:1em">悲深故通廣。</p>
</div>
<div class='div-orig'><p>普生根果主稼神<span class='note-inline'>(至)</span>令下種無失壞解脫門。</p>
</div>
<div class='div-commentary'><p style="margin-left:1em">下種佛田。必至果無壞。</p>
</div>
<div class='div-orig'><p>妙嚴環髻主稼神得普發眾生淨信華解脫門。</p>
</div>
<div class='div-commentary'><p style="margin-left:1em">智敷物信。獲果稱華。</p>
</div>
<div class='div-orig'><p>潤澤淨華主稼神<span class='note-inline'>(至)</span>令增長福德海解脫門。</p>
</div>
<div class='div-commentary'><p style="margin-left:1em">慈眼視物故。福聚無量。慈則恬和怡悅。偈云勝道。</p>
</div>
<div class='div-orig'><p>成就妙香主稼神得廣開示一切行法解脫門。</p>
</div>
<div class='div-commentary'><p style="margin-left:1em">以行成佛故。始成即宣。</p>
</div>
<div class='div-orig'><p>見者愛樂主稼神<span class='note-inline'>(至)</span>諸惡普清淨解脫門。</p>
</div>
<div class='div-commentary'><p style="margin-left:1em">懈於修習。憂惱是生。勤䇿諸根。眾惡清淨。</p>
</div>
<div class='div-orig'><p>離垢光明主稼神<span class='note-inline'>(至)</span>令眾會歡喜滿足解脫門。</p>
</div>
<div class='div-commentary'><p style="margin-left:1em">隨根為說。遂求故喜。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時柔輭勝味主稼神<span class='note-inline'>(至)</span>而說頌言。</p>
<p>如來無上功德海<span class='note-inline'>(至)</span>此淨光神解脫門。</p>
</div>
<div class='div-commentary'><p style="margin-left:1em">△十一主藥神二。初長行得法。</p>
</div>
<div class='div-orig'><p>復次吉祥主藥神<span class='note-inline'>(至)</span>而勤攝取解脫門。</p>
</div>
<div class='div-commentary'><p style="margin-left:1em">順情則易攝。逆意則難調。故普觀之。</p>
</div>
<div class='div-orig'><p>栴檀林主藥神<span class='note-inline'>(至)</span>滅一切眾生煩惱解脫門。</p>
</div>
<div class='div-commentary'><p style="margin-left:1em">二三可知。</p>
</div>
<div class='div-orig'><p>名稱普聞主藥神<span class='note-inline'>(至)</span>增長無邊善根海解脫門。</p>
</div>
<div class='div-commentary'><p style="margin-left:1em">如學者。以名為實賓。大土。以名為佛事。</p>
</div>
<div class='div-orig'><p>毛孔現光主藥神<span class='note-inline'>(至)</span>一切病境界解脫門。</p>
</div>
<div class='div-commentary'><p style="margin-left:1em">以慈善根力。放月愛等光。身心兩病。纔念便滅。</p>
</div>
<div class='div-orig'><p>破闇清淨主藥神<span class='note-inline'>(至)</span>令智眼清淨解脫門。</p>
</div>
<div class='div-commentary'><p style="margin-left:1em">迷理迷報。二愚盲冥。起惑造業。備受眾苦。佛以正法金錍。開其智眼。令明見三諦。故云清淨。</p>
</div>
<div class='div-orig'><p>普發吼聲主藥神<span class='note-inline'>(至)</span>令見者咸生善根解脫門。</p>
</div>
<div class='div-commentary'><p style="margin-left:1em">七八可知。</p>
</div>
<div class='div-orig'><p>明見十方主藥神<span class='note-inline'>(至)</span>能以方便令生信解解脫門。</p>
</div>
<div class='div-commentary'><p style="margin-left:1em">無愛見之大悲。生物德。故名藏。</p>
</div>
<div class='div-orig'><p>普發威光主藥神<span class='note-inline'>(至)</span>滅一切眾生病解脫門。</p>
</div>
<div class='div-commentary'><p style="margin-left:1em">世醫療治。雖差還生。永滅生德。無先念佛。因病因光。皆是方便。謂佛有無邊相。相有無邊好。好放無邊光。光攝無邊眾。言隨念者。佛德齊均。隨緣隨樂。趣稱一佛。三昧易成。敬一心濃。餘盡然矣。況心凝覺路。闇蹈大方。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時吉祥主藥神<span class='note-inline'>(至)</span>普觀一切主藥神眾而說頌言。</p>
<p>如來智慧不思議<span class='note-inline'>(至)</span>此發威光解脫門。</p>
</div>
<div class='div-commentary'><p style="margin-left:1em">△十二主林神二。初長行得法。</p>
</div>
<div class='div-orig'><p>復次布華如雲主林神得廣大無邊。智海藏解脫門。</p>
</div>
<div class='div-commentary'><p style="margin-left:1em">佛德無邊。皆依智海。含德流光。所以名藏。</p>
</div>
<div class='div-orig'><p>擢幹舒光主林神得廣大修治普清淨解脫門。</p>
</div>
<div class='div-commentary'><p style="margin-left:1em">等眾生悲。是為廣大。一一離障。名普清淨。</p>
</div>
<div class='div-orig'><p>生芽發曜主林神得增長種種淨信芽解脫門。</p>
</div>
<div class='div-commentary'><p style="margin-left:1em">一切勝因。皆為佛道。各各心淨。則種種芽生。</p>
</div>
<div class='div-orig'><p>吉祥淨葉主林神得一切清淨功德莊嚴聚解脫門。</p>
</div>
<div class='div-commentary'><p style="margin-left:1em">一切功德。莊嚴一毛。一一皆然。故佛為德聚。良以佛果攬因。皆圓成非分成。是故一因生一切果。一果收一切因。皆圓融無礙耳。</p>
</div>
<div class='div-orig'><p>垂布燄藏主林神<span class='note-inline'>(至)</span>恒周覽法界解脫門。</p>
</div>
<div class='div-commentary'><p style="margin-left:1em">智通萬法。是曰普門。客塵不生。故曰清淨。悟如日照。頓周法界。功如佛鏡。說智漸明。明是本明。漸為圓漸。</p>
</div>
<div class='div-orig'><p>如莊嚴光主林神<span class='note-inline'>(至)</span>而興布法雲解脫門。</p>
</div>
<div class='div-commentary'><p style="margin-left:1em">知徧趣行。如應布。</p>
</div>
<div class='div-orig'><p>可意雷聲主林神<span class='note-inline'>(至)</span>演清淨音解脫門。</p>
</div>
<div class='div-commentary'><p style="margin-left:1em">了音聲性。皆同佛音故無不可意。能令世間皆聞佛音。方云清淨。</p>
</div>
<div class='div-orig'><p>香光普徧主林神<span class='note-inline'>(至)</span>廣大行境界解脫門。</p>
</div>
<div class='div-commentary'><p style="margin-left:1em">昔行稱周法界。是廣大境。神通普令物見。倣而行之。如下喜目。即其事也。</p>
</div>
<div class='div-orig'><p>妙光迥曜主林神<span class='note-inline'>(至)</span>饒益世間解脫門。</p>
</div>
<div class='div-commentary'><p style="margin-left:1em">眾生諂佞。自不修德。寧有進賢之心。今福智益他。則物我兼利。偈云譣詖。即諂佞也。</p>
</div>
<div class='div-orig'><p>華果光味主林神<span class='note-inline'>(至)</span>莊嚴功德藏解脫門。</p>
</div>
<div class='div-commentary'><p style="margin-left:1em">敬念則佛興。佛興則莊嚴德藏。障重者。不念不見。於佛豈無常哉。故應見者。常見也。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時布華如雲主林神<span class='note-inline'>(至)</span>而說頌言。</p>
<p>佛昔修集菩提行<span class='note-inline'>(至)</span>此味光神所觀察。</p>
</div>
<div class='div-commentary'><p style="margin-left:1em">△第十三主山神二。初長行得法。</p>
</div>
<div class='div-orig'><p>復次寶峯開華主山神得入大寂定光明解脫門。</p>
</div>
<div class='div-commentary'><p style="margin-left:1em">寂而常照故。光無不闡。</p>
</div>
<div class='div-orig'><p>華林妙髻主山神<span class='note-inline'>(至)</span>成熟不可思議數眾生解脫門。</p>
</div>
<div class='div-commentary'><p style="margin-left:1em">相光熟機。皆慈善根力。如涅槃廣明。</p>
</div>
<div class='div-orig'><p>高幢普照主山神<span class='note-inline'>(至)</span>心所樂嚴淨諸根解脫門。</p>
</div>
<div class='div-commentary'><p style="margin-left:1em">修因嚴根。本為順物故。矚蓮目而欣樂。覩月面而歡心。或見諸根一切皆周法界。喜益深矣。</p>
</div>
<div class='div-orig'><p>離塵寶髻主山神<span class='note-inline'>(至)</span>勤精進無厭怠解脫門。</p>
</div>
<div class='div-commentary'><p style="margin-left:1em">如空不染。故長劫無怠。</p>
</div>
<div class='div-orig'><p>光照十方主山神得以無邊功德光普覺悟解脫門。</p>
</div>
<div class='div-commentary'><p style="margin-left:1em">癡故長眠。唯福智之能覺。</p>
</div>
<div class='div-orig'><p>大力光明主山神<span class='note-inline'>(至)</span>顯示一切如來功德解脫門。</p>
</div>
<div class='div-commentary'><p style="margin-left:1em">上三可知。</p>
</div>
<div class='div-orig'><p>普眼現見主山神<span class='note-inline'>(至)</span>於夢中增長善根解脫門。</p>
</div>
<div class='div-commentary'><p style="margin-left:1em">若睡若寤。皆令聞法進行。斯為佛業。如大瓔珞經說。過去有佛。凡欲說法。令大眾眠。夢中說法。令增善根。覺得道果。涅槃亦云。其人夢中。見羅剎像等。亦表萬法皆夢。大夢之夜。必有大覺之明。</p>
</div>
<div class='div-orig'><p>金剛堅固眼主山神得出現無邊大義海解脫門。</p>
</div>
<div class='div-commentary'><p style="margin-left:1em">稱性法門。無邊大義。一音能演是出現也。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時開華帀地主山神<span class='note-inline'>(至)</span>而說頌言。</p>
<p>往修勝行無有邊<span class='note-inline'>(至)</span>入此方便金剛目。</p>
</div>
<div class='div-commentary'><p style="margin-left:1em">△十四主地神二。初長行得法。</p>
</div>
<div class='div-orig'><p>復次普德淨華主地神<span class='note-inline'>(至)</span>普觀一切眾生解脫門。</p>
</div>
<div class='div-commentary'><p style="margin-left:1em">念念無間。平等普觀。修慈護法。故得金剛之體。金剛即內照之實也。</p>
</div>
<div class='div-orig'><p>堅福莊嚴主地神得普現一切眾生福德力解脫門。</p>
</div>
<div class='div-commentary'><p style="margin-left:1em">一毛福力。頓現眾福。</p>
</div>
<div class='div-orig'><p>妙華嚴樹主地神<span class='note-inline'>(至)</span>出生一切佛剎莊嚴解脫門。</p>
</div>
<div class='div-commentary'><p style="margin-left:1em">證入無生。不礙嚴剎。</p>
</div>
<div class='div-orig'><p>普散眾寶主地神<span class='note-inline'>(至)</span>令眾生除障垢解脫門。</p>
</div>
<div class='div-commentary'><p style="margin-left:1em">一向為他。</p>
</div>
<div class='div-orig'><p>淨目觀時主地神<span class='note-inline'>(至)</span>常游戲快樂解脫門。</p>
</div>
<div class='div-commentary'><p style="margin-left:1em">觀機出現。名為游戲。</p>
</div>
<div class='div-orig'><p>金色妙眼主地神<span class='note-inline'>(至)</span>清淨身調伏眾生解脫門。</p>
</div>
<div class='div-commentary'><p style="margin-left:1em">現淨惑身。方調物惑。</p>
</div>
<div class='div-orig'><p>香毛發光主地神<span class='note-inline'>(至)</span>一切佛功德海大威力解脫門。</p>
</div>
<div class='div-commentary'><p style="margin-left:1em">內具德海。現威力身。如地含海潤。發生百穀。百糓苗稼。皆地香毛故。</p>
</div>
<div class='div-orig'><p>寂音悅意主地神得普攝持一切眾言音海解脫門。</p>
</div>
<div class='div-commentary'><p style="margin-left:1em">長行一言。盡攝無餘。偈頌一言。普徧無極。</p>
</div>
<div class='div-orig'><p>妙華旋髻主地神得充滿佛剎離垢性解脫門。</p>
</div>
<div class='div-commentary'><p style="margin-left:1em">燄雲普徧。令物離垢為性。</p>
</div>
<div class='div-orig'><p>金剛普持主地神<span class='note-inline'>(至)</span>法輪所攝持普出現解脫門。</p>
</div>
<div class='div-commentary'><p style="margin-left:1em">法能攝持心行。如金剛之輪。佛則不動現世。若須彌出海。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時普德淨華主地神<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">此下頌中。亦有二句。結法屬人。可以意得。</p>
</div>
<div class='div-orig'><p>如來往昔念念中<span class='note-inline'>(至)</span>普持得見生歡喜。</p>
</div>
<div class='div-commentary'><p style="margin-left:1em">△十五主城神二。初長行十法。有云。脫第九十。頌具足。</p>
</div>
<div class='div-orig'><p>復次寶峯光曜主城神得方便利益眾生解脫門。</p>
</div>
<div class='div-commentary'><p style="margin-left:1em">光等方便。成熟利益。</p>
</div>
<div class='div-orig'><p>妙嚴宮殿主城。神得知眾生相教化成熟解脫門。</p>
</div>
<div class='div-commentary'><p style="margin-left:1em">應病與藥。令得服行。</p>
</div>
<div class='div-orig'><p>滿淨喜寶主城神<span class='note-inline'>(至)</span>令一切眾生受諸福德解脫門。</p>
</div>
<div class='div-commentary'><p style="margin-left:1em">護法法存。則物受福德。教理行果。皆有護也。</p>
</div>
<div class='div-orig'><p>離憂清淨主城神得救諸怖畏大悲藏解脫門。</p>
</div>
<div class='div-commentary'><p style="margin-left:1em">悲救無盡名藏。</p>
</div>
<div class='div-orig'><p>華燈燄眼主城神得普明了大知慧解脫門。</p>
</div>
<div class='div-commentary'><p style="margin-left:1em">了佛大智。</p>
</div>
<div class='div-orig'><p>燄幢明現主城神得普方便示現解脫門。</p>
</div>
<div class='div-commentary'><p style="margin-left:1em">方便現身。</p>
</div>
<div class='div-orig'><p>盛福威光主城神<span class='note-inline'>(至)</span>得開悟一切愚闇眾生解脫門。</p>
</div>
<div class='div-commentary'><p style="margin-left:1em">迷真俗理。故云愚闇。佛出開示。令其悟入。本迷無始猶若生盲。雖聞譬喻。竟不識乳。唯佛出世。方能曉之。九準梵本。云香幢莊嚴髻主城神得破一切煩惱臭氣出生一切智性香氣解脫門。謂正使為臭物。殘習為臭氣。智性為香體。利物為香氣。香氣若高山之出雲。稱智性而無盡。臭氣若香風之捲霧。等性空以無邊。煩惱則塵習雙亡。智慧則自他兼利。有本具云香髻莊嚴主城神德開發眾生清淨妙智解脫門。亦□寫之脫漏耳。義不異前。偈云現夢中者。夢是神遊。亦見聞之氣分也。夢中尚調況於覺悟。如迦旃延。為弟子現夢境界等。</p>
</div>
<div class='div-orig'><p>寶峯光目主城神<span class='note-inline'>(至)</span>破一切眾生障礙山解脫門。</p>
</div>
<div class='div-commentary'><p style="margin-left:1em">二障五蓋。重疊如山。非智光明。莫之能破。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時寶峯光曜主城神<span class='note-inline'>(至)</span>而說頌言。</p>
<p>導師如是不思議<span class='note-inline'>(至)</span>如是寶峯之所入。</p>
</div>
<div class='div-commentary'><p style="margin-left:1em">△十六道場神二。</p>
<p style="margin-left:1em">初長行十一法。</p>
</div>
<div class='div-orig'><p>復次淨莊嚴幢道場神<span class='note-inline'>(至)</span>誓願力解脫門。</p>
</div>
<div class='div-commentary'><p style="margin-left:1em">出現字兩用。謂有佛出現。即出現莊嚴具。而為供養。佛昔如是。神以大願倣之。</p>
</div>
<div class='div-orig'><p>須彌寶光道場神<span class='note-inline'>(至)</span>成就廣大菩提行解脫門。</p>
</div>
<div class='div-commentary'><p style="margin-left:1em">對物成行。令物倣之。施為行先。故偈徧舉。</p>
</div>
<div class='div-orig'><p>雷音幢相道場神<span class='note-inline'>(至)</span>於夢中為說法解脫門。</p>
</div>
<div class='div-commentary'><p style="margin-left:1em">夢覺皆化。則時處俱徧。</p>
</div>
<div class='div-orig'><p>雨華妙眼道場神<span class='note-inline'>(至)</span>眾寶莊嚴具解脫門。</p>
</div>
<div class='div-commentary'><p style="margin-left:1em">外寶內眼。重重難捨。為物說行。故云能雨。</p>
</div>
<div class='div-orig'><p>清淨燄形道塲神<span class='note-inline'>(至)</span>廣化眾生令成熟解脫門。</p>
</div>
<div class='div-commentary'><p style="margin-left:1em">清淨燄形神。前列中無。謂色相道場。俱妙莊嚴。並為熟物。</p>
</div>
<div class='div-orig'><p>華纓垂髻道場神得隨根說法令生正念解脫門。</p>
</div>
<div class='div-commentary'><p style="margin-left:1em">疑境界者。以唯心為正念。疑法性者。以無得為正念。實則無正無邪。方稱曰正。無念不念。是真念矣。諸念不生。正念方生耳。故隨根雨法。斷疑生智。</p>
</div>
<div class='div-orig'><p>雨寶莊嚴道場神<span class='note-inline'>(至)</span>普雨無邊歡喜法解脫門。</p>
</div>
<div class='div-commentary'><p style="margin-left:1em">辯才雨法。稱根故喜。</p>
</div>
<div class='div-orig'><p>勇猛香眼道場神得廣稱讚諸佛功德解脫門。</p>
</div>
<div class='div-commentary'><p style="margin-left:1em">深廣讚佛故。名實雙美。</p>
</div>
<div class='div-orig'><p>金剛彩雲道場神<span class='note-inline'>(至)</span>莊嚴道場解脫門。</p>
</div>
<div class='div-commentary'><p style="margin-left:1em">樹王眷屬。並如經初。</p>
</div>
<div class='div-orig'><p>蓮華光明道場神<span class='note-inline'>(至)</span>而充徧十方解脫門。</p>
</div>
<div class='div-commentary'><p style="margin-left:1em">即前身徧十方。而無來往。智入諸相。了法空寂也。</p>
</div>
<div class='div-orig'><p>妙光照曜道場神得顯示如來種種力解脫門。</p>
</div>
<div class='div-commentary'><p style="margin-left:1em">佛有無量力故。因行亦然。皆嚴具顯示。既是道場之神故。得道場事中解脫。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時淨莊嚴幢道場神<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">頌亦十一。</p>
</div>
<div class='div-orig'><p>我念如來往昔時<span class='note-inline'>(至)</span>此妙光神能聽受。</p>
</div>
<div class='div-commentary'><p style="margin-left:1em">△十七足行神二。初長行得法。</p>
</div>
<div class='div-orig'><p>復次寶印手足行神<span class='note-inline'>(至)</span>令見者歡喜解脫門。</p>
</div>
<div class='div-commentary'><p style="margin-left:1em">初二可知。</p>
</div>
<div class='div-orig'><p>最勝華髻足行神<span class='note-inline'>(至)</span>一切如來眾會道場解脫門。</p>
</div>
<div class='div-commentary'><p style="margin-left:1em">內則念念安於理事。外則處處建立道場。</p>
</div>
<div class='div-orig'><p>攝諸善見足行神<span class='note-inline'>(至)</span>悉調伏無邊眾生解脫門。</p>
</div>
<div class='div-commentary'><p style="margin-left:1em">舉足下足。海印發揮。諸有威儀。無非佛事。</p>
</div>
<div class='div-orig'><p>妙寶星幢足行神<span class='note-inline'>(至)</span>普雨眾寶出妙音聲解脫門。</p>
</div>
<div class='div-commentary'><p style="margin-left:1em">以華以光。雨寶雨法。</p>
</div>
<div class='div-orig'><p>樂吐妙音足行神得出生無邊歡喜海解脫門。</p>
</div>
<div class='div-commentary'><p style="margin-left:1em">眾生無邊。是佛化境。見佛聞法。故生歡喜。</p>
</div>
<div class='div-orig'><p>栴檀樹光足行神<span class='note-inline'>(至)</span>普覺一切道場眾會解脫門。</p>
</div>
<div class='div-commentary'><p style="margin-left:1em">圓音警物。等栴檀之香風。暫一熏修。覺身心之調順。</p>
</div>
<div class='div-orig'><p>蓮華光明足行神<span class='note-inline'>(至)</span>一切眾生令生善根海解脫門。</p>
</div>
<div class='div-commentary'><p style="margin-left:1em">△二偈頌讚佛。</p>
</div>
<div class='div-orig'><p>爾時寶印手足行神<span class='note-inline'>(至)</span>而說頌言。</p>
<p>佛昔修行無量劫<span class='note-inline'>(至)</span>見<span class='corr'>已</span>心生大歡喜。</p>
</div>
<div class='div-commentary'><p style="margin-left:1em">△十八身眾神二。初長行得法。</p>
</div>
<div class='div-orig'><p>復次淨喜境界身眾神得憶佛往昔誓願海解脫門。</p>
</div>
<div class='div-commentary'><p style="margin-left:1em">初列處。名華髻莊嚴。或是名廣。略舉其半。或梵音相類。譯者之誤。未勘梵本法門。</p>
</div>
<div class='div-orig'><p>光照十方身眾神<span class='note-inline'>(至)</span>令歡喜調伏解脫門。</p>
</div>
<div class='div-commentary'><p style="margin-left:1em">初三可知。</p>
</div>
<div class='div-orig'><p>淨華嚴髻身眾神得身如虗空周徧住解脫門。</p>
</div>
<div class='div-commentary'><p style="margin-left:1em">相即無相故。如空徧住。空非獨虗。亦徧於色。住非分住。一塵亦周。如芥子空。即不可盡。身與法性。不可分故。</p>
</div>
<div class='div-orig'><p>無量威儀身眾神得示一切眾生諸佛境界解脫門。</p>
</div>
<div class='div-commentary'><p style="margin-left:1em">威儀施作。無心頓現。斯即佛境。難以言思。</p>
</div>
<div class='div-orig'><p>最勝光嚴身眾神<span class='note-inline'>(至)</span>飢乏眾生色力滿足解脫門。</p>
</div>
<div class='div-commentary'><p style="margin-left:1em">佛為良田。出世難遇。一興微供。果獲五常。略言色力。亦有常命安樂辯才。此五皆常。方云滿足。受報無盡。故悉離貧窮。</p>
</div>
<div class='div-orig'><p>淨光香雲身眾神得除一切眾生煩惱垢解脫門。</p>
</div>
<div class='div-commentary'><p style="margin-left:1em">齒光除垢。表所說淨故。</p>
</div>
<div class='div-orig'><p>守護攝持身眾神得轉一切眾生愚癡魔業解脫門。</p>
</div>
<div class='div-commentary'><p style="margin-left:1em">有染於五塵。無慈於六趣者。愚癡魔業也。體五欲性。虗<span class='corr'>己</span>兼亡。彼業斯轉。而名云守護。攝持者。善守根門。攝散持德。則遠魔矣。然魔事惑。不出三毒及慢。魔惱眾生。不出三事。謂上妙五欲。及諸苦具。為說邪法。則三毒是生。三毒內著。即為魔業。今守護覺察。魔如之何。即偈中解脫道也。</p>
</div>
<div class='div-orig'><p>普現攝化身眾神<span class='note-inline'>(至)</span>顯示莊嚴相解脫門。</p>
</div>
<div class='div-commentary'><p style="margin-left:1em">此有三意。一身雖周於法界。多示為王。攝御自在故。二八相。處於王宮。俯接物故。三法界。菩提樹下。法王宮故。</p>
</div>
<div class='div-orig'><p>不動光明身眾神<span class='note-inline'>(至)</span>皆令生清淨善根解脫門。</p>
</div>
<div class='div-commentary'><p style="margin-left:1em">迷於本空。故有妄苦。無漏本有。是淨善根。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時淨喜境界身眾神<span class='note-inline'>(至)</span>而說頌言。</p>
<p>我憶須彌塵劫前<span class='note-inline'>(至)</span>不動光神所觀見。</p>
</div>
<div class='div-commentary'><p style="margin-left:1em">△十九執金剛神二。初長行得法。</p>
</div>
<div class='div-orig'><p>復次妙色那羅延執金剛神<span class='note-inline'>(至)</span>無邊色相身解脫門。</p>
</div>
<div class='div-commentary'><p style="margin-left:1em">見如來身普現非別。豈唯凡現之處即無邊相。亦隨一一色相。皆無有邊。</p>
</div>
<div class='div-orig'><p>日輪速疾幢執金剛神<span class='note-inline'>(至)</span>得無邊隨類音解脫門。</p>
</div>
<div class='div-commentary'><p style="margin-left:1em">上三可知。</p>
</div>
<div class='div-orig'><p>妙臂天主執金剛神<span class='note-inline'>(至)</span>開悟眾生解脫門。</p>
</div>
<div class='div-commentary'><p style="margin-left:1em">初卷中。名諸根美妙。但云妙臂。文義俱闕。又如天主。以現為世主故。</p>
</div>
<div class='div-orig'><p>可愛樂光明執金剛神<span class='note-inline'>(至)</span>咸盡無遺解脫門。</p>
</div>
<div class='div-commentary'><p style="margin-left:1em">法海深奧。槃節差別。巧說令現。無有遺餘。</p>
</div>
<div class='div-orig'><p>大樹雲音執金剛神<span class='note-inline'>(至)</span>攝一切樹觀解脫門。</p>
</div>
<div class='div-commentary'><p style="margin-left:1em">約神。且說寶飾為嚴。巧攝<span class='corr'>己</span>眾。約佛。方便相好為嚴。無不攝也。</p>
</div>
<div class='div-orig'><p>師子王光明執金剛神<span class='note-inline'>(至)</span>皆具足明了解脫門。</p>
</div>
<div class='div-commentary'><p style="margin-left:1em">因深故。大福為能嚴。果勝故。德相皆明足。</p>
</div>
<div class='div-orig'><p>密燄吉祥目執金剛神<span class='note-inline'>(至)</span>為現威嚴身解脫門。</p>
</div>
<div class='div-commentary'><p style="margin-left:1em">惡謂十惡。險者惡之因也。能陷自他。及險道故。</p>
</div>
<div class='div-orig'><p>蓮華摩尼髻執金剛神<span class='note-inline'>(至)</span>莊嚴具摩尼髻解脫門。</p>
</div>
<div class='div-commentary'><p style="margin-left:1em">若以現文。則摩尼髻是所雨。若以義取。此神名摩尼髻。亦得髻是能雨。一切菩薩嚴具。是所雨。表菩薩智光圓滿故。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時妙色那羅延執金剛神<span class='note-inline'>(至)</span>而說頌言。</p>
<p>汝應觀法王法王法如是<span class='note-inline'>(至)</span>示佛所行處。</p>
</div>
<div class='div-commentary'><p style="margin-left:1em">第六偈。云漩澓者。水之漩流洄澓之處。一甚深故。二迴轉故。三難渡故。法海漩澓亦然。一唯佛能究故。二真妄相循。難窮初後故。三聞空謂空。則沈於漩澓。聞有謂有等。皆類此知。故云一切差別義也。異生眾竟。</p>
</div>
<p class='juan'>大方廣佛華嚴經疏卷第十</p></div>
</div><!-- end of div[@id='body'] -->
</body></html>