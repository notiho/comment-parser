<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu62' />大方廣佛華嚴經疏卷第八十一<span class='note-inline'>(入第五十卷經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△二別答出現九門。先明身者。後八依故。長行文二。初標告。</p>
</div>
<div class='div-orig'><p>佛子諸菩薩摩訶薩應云何見如來應正等覺身。</p>
</div>
<div class='div-commentary'><p style="margin-left:1em">△二別釋其相。文三。初就法總明。次約喻別顯。後就法總結。然總中五徧通向下喻中十身。結中十句別結十喻。同前出現。</p>
<p style="margin-left:1em">今初就法總明。文有四節。</p>
</div>
<div class='div-orig'><p>佛子諸菩薩摩訶薩應於無量見如來身。</p>
</div>
<div class='div-commentary'><p style="margin-left:1em">先總教廣見。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">次徵其所由。</p>
</div>
<div class='div-orig'><p>諸菩薩摩訶薩不應於一法<span class='note-inline'>(至)</span>一眾生見於如來。</p>
</div>
<div class='div-commentary'><p style="margin-left:1em">三反釋所以。總舉五法。法是所知法界。及調伏法事。是調伏眾生行事。晉經名行。身即是正。國土是依。生是所化。</p>
</div>
<div class='div-orig'><p>應徧一切處見於如來。</p>
</div>
<div class='div-commentary'><p style="margin-left:1em">四順以結。酬應翻上五。成五無量界。身為能徧。四為所徧。一徧法界。二徧調伏界。三徧調伏加行界。四徧世界。五徧眾生界。唯有五界。非是略也。</p>
<p style="margin-left:1em">△二約喻別顯。明如來出現有十種身。一周徧十方身。二無著無礙身。三普入成益身。四平等隨應身。五無生潛益身。六圓迴等住身。七無心普應身。八窮盡後際身。九嚴剎益生身。十嚴好滿願身。此即八地後十身也。而為次不同。一法身。二智身。三威勢。四菩提。五莊嚴。六意生。七化。八力持。九福德。十願。四是菩提者。初成先照。是故偈云。日光出現。五莊嚴者。一一毛孔。隨好光明。所莊嚴故。餘文並顯。顯此十身。舉十喻況。一一喻中。文各有三。謂喻合結。今初虗空周徧喻。況周徧十方身。故下結云。以其心無量。徧十方故。文三。初喻。</p>
</div>
<div class='div-orig'><p>佛子譬如虗空徧至一切色非色處非至非不至。</p>
</div>
<div class='div-commentary'><p style="margin-left:1em">上直示。下徵釋。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵云。至不至別。何得俱耶。</p>
</div>
<div class='div-orig'><p>虗空無身故。</p>
</div>
<div class='div-commentary'><p style="margin-left:1em">以一無身。釋上二義。由無身故。無可得至。亦以無故。無所不至。如色中空。空若有身。身即質聚。便礙於色。如鐵入水。水不入鐵。今由無身。故能徧入。</p>
<p style="margin-left:1em">△二合。</p>
</div>
<div class='div-orig'><p>如來身亦如是徧一切處<span class='note-inline'>(至)</span>何以故如來身無身故。</p>
</div>
<div class='div-commentary'><p style="margin-left:1em">合準喻知。此以事空。以況理空。理空即是法身。故經偈云。佛以法為身。清淨如虗空故。</p>
</div>
<div class='div-orig'><p>為眾生故示現其身。</p>
</div>
<div class='div-commentary'><p style="margin-left:1em">即釋外疑。</p>
<p style="margin-left:1em">△三結。</p>
</div>
<div class='div-orig'><p>佛子是為如來身第一相諸菩薩摩訶薩應如是見。</p>
</div>
<div class='div-commentary'><p style="margin-left:1em">△二空無分別喻。況無著無礙身。故下結云。所行無礙。如虗空故。文三。初喻。</p>
</div>
<div class='div-orig'><p>復次佛子譬如虗空<span class='note-inline'>(至)</span>無有分別亦無戲論。</p>
</div>
<div class='div-commentary'><p style="margin-left:1em">空無分別。不礙顯色。智無分別。不礙利生。</p>
<p style="margin-left:1em">△二合。</p>
</div>
<div class='div-orig'><p>如來身亦復如是<span class='note-inline'>(至)</span>一切戲論皆永斷故。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來身第二相諸菩薩摩訶薩應如是見。</p>
</div>
<div class='div-commentary'><p style="margin-left:1em">△三日光饒益喻。喻普入成益身普入法界故。</p>
<p style="margin-left:1em">△初喻。</p>
</div>
<div class='div-orig'><p>復次佛子譬如日出於閻浮提無量眾生皆得饒益。</p>
</div>
<div class='div-commentary'><p style="margin-left:1em">上總。下別。</p>
</div>
<div class='div-orig'><p>所謂破闇作明變濕令燥<span class='note-inline'>(至)</span>行者見道居者辦業。</p>
</div>
<div class='div-commentary'><p style="margin-left:1em">後釋成。</p>
</div>
<div class='div-orig'><p>何以故日輪普放無量光故。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>佛子如來智日亦復如是以無量事普益眾生。</p>
</div>
<div class='div-commentary'><p style="margin-left:1em">上總。下別。別有十種益。合前八句。</p>
</div>
<div class='div-orig'><p>所謂滅惡生善破愚為智。</p>
</div>
<div class='div-commentary'><p style="margin-left:1em">初之二句。合初二句。世出世間二相異故。</p>
</div>
<div class='div-orig'><p>大慈救護大悲度脫。</p>
</div>
<div class='div-commentary'><p style="margin-left:1em">三㧞四流之苦。與出世之樂。拯二乘沈定水之苦。與菩提之樂。皆合變濕令燥之義。</p>
</div>
<div class='div-orig'><p>令其增長根力覺分。</p>
</div>
<div class='div-commentary'><p style="margin-left:1em">四即道品。通長三乘草木。</p>
</div>
<div class='div-orig'><p>令生深信捨離濁心。</p>
</div>
<div class='div-commentary'><p style="margin-left:1em">五信合二義。一成上義。信能增長一切法故。二合成熟。信能必到如來地故。</p>
</div>
<div class='div-orig'><p>令得見聞不壞因果令得天眼見歿生處。</p>
</div>
<div class='div-commentary'><p style="margin-left:1em">六七二句合前廓徹虗空。六得見聞四諦因果智。七得三明十力智。如空有日。廓淨照徹故。</p>
</div>
<div class='div-orig'><p>令心無礙不壞善根。</p>
</div>
<div class='div-commentary'><p style="margin-left:1em">八有二義。令心無礙。成上徹空。不壞善根。成下蓮華。如赤蓮華。不遇日光。翳死無疑。三乘善根若遇智日。則便不壞。</p>
</div>
<div class='div-orig'><p>令智修明開敷覺華。</p>
</div>
<div class='div-commentary'><p style="margin-left:1em">九正合開華。上<span class='corr'>已</span>開者。合其不壞。今未開者。令得開故。</p>
</div>
<div class='div-orig'><p>令其發心成就本行。</p>
</div>
<div class='div-commentary'><p style="margin-left:1em">十合後二句。發菩提心即見大道。成就本行。是辦家業。後釋成。</p>
</div>
<div class='div-orig'><p>何以故如來廣大智慧日身放無量光普照耀故。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來身第三相諸菩薩摩訶薩應如是見。</p>
</div>
<div class='div-commentary'><p style="margin-left:1em">△四日光等照喻。平等隨應身。由住真際故。無私平等。文三。初正喻二。初喻。</p>
</div>
<div class='div-orig'><p>復次佛子譬如日出<span class='note-inline'>(至)</span>照一切須彌山等諸大山王。</p>
</div>
<div class='div-commentary'><p style="margin-left:1em">喻菩薩十大山王。表十地故。</p>
</div>
<div class='div-orig'><p>次照黑山。</p>
</div>
<div class='div-commentary'><p style="margin-left:1em">黑山喻緣覺。以無法空之慧光故。不能出生諸功德故。</p>
</div>
<div class='div-orig'><p>次照高原。</p>
</div>
<div class='div-commentary'><p style="margin-left:1em">高原喻聲聞不生佛法蓮華故。</p>
</div>
<div class='div-orig'><p>然後普照一切大地。</p>
</div>
<div class='div-commentary'><p style="margin-left:1em">大地一種。通含三聚。取於決定能生之處。喻正定聚得緣方生。喻不定聚砂鹵等地。喻邪定聚然亦不捨。故皆等照。</p>
</div>
<div class='div-orig'><p>日不作念我先照此<span class='note-inline'>(至)</span>有高下故照有先後。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>如來應正等覺亦復如是<span class='note-inline'>(至)</span>照無礙無障無所分別。</p>
</div>
<div class='div-commentary'><p style="margin-left:1em">△二釋疑。</p>
</div>
<div class='div-orig'><p>佛子譬如日月隨時<span class='note-inline'>(至)</span>智慧光明種種有異。</p>
</div>
<div class='div-commentary'><p style="margin-left:1em">疑云。日月光明是一佛智。萬殊豈為同喻。釋云。豈不向說。但隨山地。有其高下耶。故知但隨眾生智慧高下。不同佛無私智無若干也。未違前喻。又既約機說異。則照高未能兼下。照下而猶照高。又若捨化。先捨於小。次捨於中。唯菩薩高山。盡日蒙照。</p>
<p style="margin-left:1em">△三結。</p>
</div>
<div class='div-orig'><p>佛子是為如來身第四相諸菩薩摩訶薩應如是見。</p>
</div>
<div class='div-commentary'><p style="margin-left:1em">△五日益生盲喻。喻佛無生潛益身。文三。初喻。</p>
</div>
<div class='div-orig'><p>復次佛子譬如日出<span class='note-inline'>(至)</span>令身調適離眾患故。</p>
</div>
<div class='div-commentary'><p style="margin-left:1em">有目者覩。非是獨為生盲不見。亦未曾滅。以潛益故。</p>
<p style="margin-left:1em">△二合二。初略。</p>
</div>
<div class='div-orig'><p>如來智日亦復如是<span class='note-inline'>(至)</span>不見諸佛智慧日輪。</p>
</div>
<div class='div-commentary'><p style="margin-left:1em">略中五事。皆合於盲。而無信為總。故云無信眼故。此即涅槃闡提三罪。無信斷善即一闡提。無解毀見即謗方等。毀戒邪命即犯四重。作五逆罪。</p>
</div>
<div class='div-orig'><p>雖不見佛智慧日輪<span class='note-inline'>(至)</span>未來苦因皆消滅故。</p>
</div>
<div class='div-commentary'><p style="margin-left:1em">無解等四至惡。猶有佛性。亦為饒益。令離苦集。</p>
<p style="margin-left:1em">△二廣顯二。初能益光二。初列十光。</p>
</div>
<div class='div-orig'><p>佛子如來有光明名積集一切功德。</p>
</div>
<div class='div-commentary'><p style="margin-left:1em">初三句成就二種莊嚴。上一福嚴。下二慧嚴。</p>
</div>
<div class='div-orig'><p>有光明名普照一切。</p>
</div>
<div class='div-commentary'><p style="margin-left:1em">普照事。</p>
</div>
<div class='div-orig'><p>有光明名清淨自在照。</p>
</div>
<div class='div-commentary'><p style="margin-left:1em">照淨理。次三成三慧。</p>
</div>
<div class='div-orig'><p>有光明名出大妙音<span class='note-inline'>(至)</span>普解一切語言法令他歡喜。</p>
</div>
<div class='div-commentary'><p style="margin-left:1em">此二成聞慧。</p>
</div>
<div class='div-orig'><p>有光明名示現永斷一切疑自在境界。</p>
</div>
<div class='div-commentary'><p style="margin-left:1em">此一成思修。後四成四智。</p>
</div>
<div class='div-orig'><p>有光明名無住智自在普照。</p>
</div>
<div class='div-commentary'><p style="margin-left:1em">大圓鏡智。無住普照故。</p>
</div>
<div class='div-orig'><p>有光明名永斷一切戲論自在智。</p>
</div>
<div class='div-commentary'><p style="margin-left:1em">平等性智。絕戲論故。</p>
</div>
<div class='div-orig'><p>有光明名隨所應出妙音聲。</p>
</div>
<div class='div-commentary'><p style="margin-left:1em">妙觀察智。隨應演故。</p>
</div>
<div class='div-orig'><p>有光明名出清淨自在音莊嚴國土成熟眾生。</p>
</div>
<div class='div-commentary'><p style="margin-left:1em">成所作智。嚴土化生。</p>
<p style="margin-left:1em">△二結數分齊。</p>
</div>
<div class='div-orig'><p>佛子如來一一毛孔放如是等千種光明。</p>
</div>
<div class='div-commentary'><p style="margin-left:1em">以日有千光故。結云千實乃無數。</p>
</div>
<div class='div-orig'><p>五百光明普照下方。</p>
</div>
<div class='div-commentary'><p style="margin-left:1em">五倍自分行。</p>
</div>
<div class='div-orig'><p>五百光明普照上方。</p>
</div>
<div class='div-commentary'><p style="margin-left:1em">五位勝進行。</p>
</div>
<div class='div-orig'><p>種種剎中種種佛所諸菩薩眾。</p>
</div>
<div class='div-commentary'><p style="margin-left:1em">△二所益眾四。初益菩薩。</p>
</div>
<div class='div-orig'><p>其菩薩等見此光明<span class='note-inline'>(至)</span>十地十智皆悉清淨。</p>
</div>
<div class='div-commentary'><p style="margin-left:1em">有二種益。上益圓機。頓證佛境。下益權機。令熟權趣實。</p>
</div>
<div class='div-orig'><p>彼諸菩薩先所成就諸處諸地。</p>
</div>
<div class='div-commentary'><p style="margin-left:1em">處謂五眼等。地謂種性地。</p>
</div>
<div class='div-orig'><p>見彼光明轉更清淨一切善根皆悉成熟趣一切智。</p>
</div>
<div class='div-commentary'><p style="margin-left:1em">△二益二乘。</p>
</div>
<div class='div-orig'><p>住二乘者滅一切垢。</p>
</div>
<div class='div-commentary'><p style="margin-left:1em">△三益生盲。</p>
</div>
<div class='div-orig'><p>其餘一分生盲眾生<span class='note-inline'>(至)</span>柔輭調伏堪修念智。</p>
</div>
<div class='div-commentary'><p style="margin-left:1em">△四光益惡趣六。初拔苦與樂。</p>
</div>
<div class='div-orig'><p>地獄餓鬼畜生諸趣<span class='note-inline'>(至)</span>命終皆生天上人間。</p>
</div>
<div class='div-commentary'><p style="margin-left:1em">△二因起邪見。</p>
</div>
<div class='div-orig'><p>佛子彼諸眾生不覺不知<span class='note-inline'>(至)</span>我是梵天我是梵化。</p>
</div>
<div class='div-commentary'><p style="margin-left:1em">△三慈音示正。</p>
</div>
<div class='div-orig'><p>是時如來住普自在三昧<span class='note-inline'>(至)</span>皆是如來威神之力。</p>
</div>
<div class='div-commentary'><p style="margin-left:1em">△四迴邪報恩。</p>
</div>
<div class='div-orig'><p>彼諸眾生聞是語<span class='corr'>已</span><span class='note-inline'>(至)</span>此諸眾生得淨眼故。</p>
</div>
<div class='div-commentary'><p style="margin-left:1em">△五佛與授記。</p>
</div>
<div class='div-orig'><p>如來與彼授阿耨多羅三藐三菩提記。</p>
</div>
<div class='div-commentary'><p style="margin-left:1em">△六結光利益。</p>
</div>
<div class='div-orig'><p>佛子如來智日如是利益<span class='note-inline'>(至)</span>令得善根具足成熟。</p>
</div>
<div class='div-commentary'><p style="margin-left:1em">此中諸益多同隨好。</p>
<p style="margin-left:1em">△三結。</p>
</div>
<div class='div-orig'><p>佛子是為如來身第五相諸菩薩摩訶薩應如是見。</p>
</div>
<div class='div-commentary'><p style="margin-left:1em">△第六月光奇特喻。喻佛圓迴等。住身謂等住三世。無增減故。文三。初喻。</p>
</div>
<div class='div-orig'><p>復次佛子譬如月輪<span class='note-inline'>(至)</span>無有分別無有戲論。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>佛子如來身月亦復如是<span class='note-inline'>(至)</span>聲聞獨覺學無學眾。</p>
</div>
<div class='div-commentary'><p style="margin-left:1em">一圓智映二乘。</p>
</div>
<div class='div-orig'><p>隨其所宜示現壽命脩短不同而如來身無有增減。</p>
</div>
<div class='div-commentary'><p style="margin-left:1em">二常身示延促。</p>
</div>
<div class='div-orig'><p>一切世界淨心眾生菩提器中影無不現。</p>
</div>
<div class='div-commentary'><p style="margin-left:1em">三由其機器所見有無。菩提器者。堪受菩提之人。覩意生身。若心海澄清。妄念都寂。則真見佛矣。</p>
</div>
<div class='div-orig'><p>一切眾生有瞻對者<span class='note-inline'>(至)</span>所作利益皆得究竟。</p>
</div>
<div class='div-commentary'><p style="margin-left:1em">四所見無向背。初及後二皆圓迴義。</p>
<p style="margin-left:1em">△三結。</p>
</div>
<div class='div-orig'><p>佛子是為如來身第六相諸菩薩摩訶薩應如是見。</p>
</div>
<div class='div-commentary'><p style="margin-left:1em">△七梵王普現喻。喻佛無心普應身不分而徧。文三。初喻。</p>
</div>
<div class='div-orig'><p>復次佛子譬如三千大千<span class='note-inline'>(至)</span>亦不分身無種種身。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>佛子諸佛如來亦復如是<span class='note-inline'>(至)</span>亦不作念現若干身。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來身第七相諸菩薩摩訶薩應如是見。</p>
</div>
<div class='div-commentary'><p style="margin-left:1em">△八醫王延壽喻。喻佛窮盡後際身。初喻二。初彰其現德。</p>
</div>
<div class='div-orig'><p>復次佛子譬如醫王<span class='note-inline'>(至)</span>眾生見者病無不愈。</p>
</div>
<div class='div-commentary'><p style="margin-left:1em">△二呪力持身。</p>
</div>
<div class='div-orig'><p>彼大醫王知命將終<span class='note-inline'>(至)</span>凡所療治悉得除差。</p>
</div>
<div class='div-commentary'><p style="margin-left:1em">△二合二。初合現德。</p>
</div>
<div class='div-orig'><p>佛子如來應正等覺<span class='note-inline'>(至)</span>鍊治法藥<span class='corr'>已</span>得成就。</p>
</div>
<div class='div-commentary'><p style="margin-left:1em">合用藥無不盡。</p>
</div>
<div class='div-orig'><p>修學一切方便善巧大明呪力皆到彼岸。</p>
</div>
<div class='div-commentary'><p style="margin-left:1em">合呪力為方便。</p>
</div>
<div class='div-orig'><p>善能除滅一切眾生諸煩惱病。</p>
</div>
<div class='div-commentary'><p style="margin-left:1em">合見者病愈。</p>
<p style="margin-left:1em">△二合呪力持身。</p>
</div>
<div class='div-orig'><p>及住壽命經無量劫<span class='note-inline'>(至)</span>諸煩惱病悉得消滅。</p>
</div>
<div class='div-commentary'><p style="margin-left:1em">前呪藥持住多劫故。略不重明藥呪能持。</p>
<p style="margin-left:1em">△三結。</p>
</div>
<div class='div-orig'><p>佛子是為如來身第八相諸菩薩摩訶薩應如是見。</p>
</div>
<div class='div-commentary'><p style="margin-left:1em">△九摩尼利物喻。喻佛嚴利益生身。雨寶離貧。即嚴剎故。各有體用。文三。初喻。</p>
</div>
<div class='div-orig'><p>復次佛子譬如大海<span class='note-inline'>(至)</span>令諸眾生離苦調適。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>佛子諸如來身亦復如是<span class='note-inline'>(至)</span>一切眾生作大佛事。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來身第九相諸菩薩摩訶薩應如是見。</p>
</div>
<div class='div-commentary'><p style="margin-left:1em">△十寶王滿願喻。喻佛相嚴滿願身。文三。初喻。</p>
</div>
<div class='div-orig'><p>復次佛子譬如大海<span class='note-inline'>(至)</span>非少福眾生所能得見。</p>
</div>
<div class='div-commentary'><p style="margin-left:1em">△二合二。初正合。</p>
</div>
<div class='div-orig'><p>如來身如意寶王亦復如是<span class='note-inline'>(至)</span>悉令得見所願皆滿。</p>
</div>
<div class='div-commentary'><p style="margin-left:1em">△二釋疑。</p>
</div>
<div class='div-orig'><p>佛子佛身非是少福眾生所能得見。</p>
</div>
<div class='div-commentary'><p style="margin-left:1em">初雖合喻。<span class='corr'>已</span>是釋疑。謂有疑云。若念皆見。今何不見。是故經云少福不見。</p>
</div>
<div class='div-orig'><p>唯除如來自在神力所應調伏。</p>
</div>
<div class='div-commentary'><p style="margin-left:1em">次疑云。亦有貧下薄福之人。何以得見。故經釋云。除可調者。</p>
</div>
<div class='div-orig'><p>若有眾生因見佛身<span class='note-inline'>(至)</span>乃令得見如來身耳。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來身第十相諸菩薩摩訶薩應如是見。</p>
</div>
<div class='div-commentary'><p style="margin-left:1em">△三就法總結。</p>
</div>
<div class='div-orig'><p>以其心無量徧十方故<span class='note-inline'>(至)</span>莊嚴一一佛身故。</p>
</div>
<div class='div-commentary'><p style="margin-left:1em">十句次第結前十身。其有難者。前<span class='corr'>已</span>會釋。</p>
<p style="margin-left:1em">△二偈頌。有二十偈。次第頌前長行十喻。喻各二偈。皆前偈喻。後偈法合。喻各二偈。</p>
</div>
<div class='div-orig'><p>爾時普賢菩薩摩訶薩欲重明此義而說頌言。</p>
<p>譬如虗空徧十方<span class='note-inline'>(至)</span>非是善逝心棄捨。</p>
</div>
<div class='div-commentary'><p style="margin-left:1em">此下人第五十一經。</p>
<p style="margin-left:1em">△三出現語業。長行有三。初標。</p>
</div>
<div class='div-orig'><p>佛子菩薩摩訶薩應云何知如來應正等覺音聲。</p>
</div>
<div class='div-commentary'><p style="margin-left:1em">△二釋三。初就法略說。</p>
</div>
<div class='div-orig'><p>佛子菩薩摩訶薩。</p>
</div>
<div class='div-commentary'><p style="margin-left:1em">昔人亦以初十。入於中十為百。後十通前。則為千數。此亦可通。今更一解。後結則容通結中十。中十則別喻初十。但小不次耳。今初略說圓音之義。略啟四門。一敘昔。二辨違。三會通。四正釋。前三非要。廣在別章。<span class='corr'>但</span>正釋文。自含眾妙。四釋文者。文有十音。以顯無盡。各上向標名。下句釋相。</p>
</div>
<div class='div-orig'><p>應知如來音聲徧至普徧無量諸音聲故。</p>
</div>
<div class='div-commentary'><p style="margin-left:1em">一普徧者。即隨類音。然有二義。一約體廣。無聲不至。故云普徧無量音聲。斯則人天等異。萬類齊聞。上云眾生隨類各得解。二者隨前一一之音。皆能獨徧。如目連不究其邊。</p>
</div>
<div class='div-orig'><p>應知如來音聲隨其心樂皆令歡喜說法明了故。</p>
</div>
<div class='div-commentary'><p style="margin-left:1em">二隨樂音。謂趣舉一一類音。能隨樂欲。說種種法。上經云。如來於一語言中。演說無邊契經海。又云。佛以一妙音。周聞十方國。眾音悉具足。法雨皆充徧。此文通證前之二義。</p>
</div>
<div class='div-orig'><p>應知如來音聲隨其信解皆令歡喜心得清涼故。</p>
</div>
<div class='div-commentary'><p style="margin-left:1em">三隨根解音。謂即上說中。隨說一法。大小各聞。故云隨其信解。故寶積云。佛以一音演說法。眾生各各隨所解。</p>
</div>
<div class='div-orig'><p>應知如來音聲化不失時所應聞者無不聞故。</p>
</div>
<div class='div-commentary'><p style="margin-left:1em">四隨時音。謂即上大小之法。令聞不聞皆自在。故云不失時。亦兼隨聞一法。欣憂不同。寶積云。或有恐畏或歡喜。上四多約即體之用。是圓音義。後六多約即用之體。顯一音義。</p>
</div>
<div class='div-orig'><p>應知如來音聲無生滅如呼響故。</p>
</div>
<div class='div-commentary'><p style="margin-left:1em">五外隨緣叩。我無生滅。</p>
</div>
<div class='div-orig'><p>應知如來音聲無主修習一切業所起故。</p>
</div>
<div class='div-commentary'><p style="margin-left:1em">六內集緣成。何有主宰。</p>
</div>
<div class='div-orig'><p>應知如來音聲甚深難可度量故。</p>
</div>
<div class='div-commentary'><p style="margin-left:1em">七甚深者。欲言其一。則萬類殊應。欲言其異。則一體無生。又欲言其一。隨一音中。能具多音。故上文云。一切眾生語言法。一言演說盡無餘。欲言其異。即上多音唯宜聞一。故下喻云。譬如天鼓發種種音。懈怠諸天唯聞無常學悟之音。故甚深也。</p>
</div>
<div class='div-orig'><p>應知如來音聲無邪曲法界所生故。</p>
</div>
<div class='div-commentary'><p style="margin-left:1em">八純稱法界。</p>
</div>
<div class='div-orig'><p>應知如來音聲無斷絕普入法界故。</p>
</div>
<div class='div-commentary'><p style="margin-left:1em">九橫入無斷。</p>
</div>
<div class='div-orig'><p>應知如來音聲無變易至於究竟故。</p>
</div>
<div class='div-commentary'><p style="margin-left:1em">十豎歸一極。此十圓融一味。是如來圓音。是知或謂無聲隨叩發響。或謂如來唯一直聲。無宮商等異。皆大地之一塵耳。</p>
<p style="margin-left:1em">△二約喻廣說三。初結前生後。</p>
</div>
<div class='div-orig'><p>佛子菩薩摩訶薩應知如來音聲。</p>
</div>
<div class='div-commentary'><p style="margin-left:1em">收上十聲。要不出三。約相則廣無量。約體則無主宰。約用則有顯示。今並雙非。以顯中道。</p>
</div>
<div class='div-orig'><p>非量。</p>
</div>
<div class='div-commentary'><p style="margin-left:1em">莫窮其邊。故非量。</p>
</div>
<div class='div-orig'><p>非無量。</p>
</div>
<div class='div-commentary'><p style="margin-left:1em">隨機隨時。有聞不聞。故非無量。</p>
</div>
<div class='div-orig'><p>非主。</p>
</div>
<div class='div-commentary'><p style="margin-left:1em">多緣集故。非有主。</p>
</div>
<div class='div-orig'><p>非無主。</p>
</div>
<div class='div-commentary'><p style="margin-left:1em">純一法界生。故非無主。</p>
</div>
<div class='div-orig'><p>非示。</p>
</div>
<div class='div-commentary'><p style="margin-left:1em">當體無生。故無能示。</p>
</div>
<div class='div-orig'><p>非無示。</p>
</div>
<div class='div-commentary'><p style="margin-left:1em">巧顯義理。故非無示。更以四句明體用無礙。謂一以用從體。由體無不在故。能令上十類皆徧一切。非唯徧聲。亦徧一切時處眾生如來法界等。雖復於色等皆徧。恒不雜亂。若不等徧。則音非圓。若由等徧。失其音曲。則圓非音。今不壞曲而等徧。不動徧而差韻。方成圓音。</p>
<p style="margin-left:1em">二以體從用。其一一音皆具含真性。</p>
<p style="margin-left:1em">三用即體故。上十類聲皆不可得。唯第一義永離所執。故法螺常震。妙音常寂。名寂靜音。如空谷響。有而即虗。若不即虗。非但失於一音。亦不能令圓融自在。四體即用故。寂而恒宣。若天鼓無心。而應一切。長風隨竅。萬吹不同。若不徧同。非<span class='corr'>但</span>失於能圓。亦非真一梵音。隨緣自在。名為如來圓音妙音。非是心識思量境界。</p>
<p style="margin-left:1em">△三徵釋所以。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵意云。前言無量等。今何雙非。</p>
<p style="margin-left:1em">△三舉喻廣釋。其大意云。性相無礙。體用相即。約法難顯。寄喻以明。有十大喻。即為十段。段各有三。今初劫盡唱聲喻。喻前第六無主。文中分三。初喻。</p>
</div>
<div class='div-orig'><p>佛子譬如世界將欲壞時<span class='note-inline'>(至)</span>法爾而出四種音聲。</p>
</div>
<div class='div-commentary'><p style="margin-left:1em">言法爾者。俱舍第二云。生無色界。有二種因。一者因力。謂由近習及數習故。二者業力。謂上界後報業果欲至故。若生色界。則有三因。謂加法爾力。<span class='corr'>但</span>器壞時。法爾有聲。</p>
</div>
<div class='div-orig'><p>其四者何一曰汝等當知<span class='note-inline'>(至)</span>是為四。</p>
</div>
<div class='div-commentary'><p style="margin-left:1em">然四種音。非是一時。初二火劫。將壞欲界及初禪時。三即水災。壞二禪時。四即風災。壞三禪時。</p>
</div>
<div class='div-orig'><p>佛子此諸音聲無主無作<span class='note-inline'>(至)</span>諸善業力之所出生。</p>
</div>
<div class='div-commentary'><p style="margin-left:1em">四聲各別。故非無主。但從緣生。故非有主。</p>
<p style="margin-left:1em">△二合。</p>
</div>
<div class='div-orig'><p>佛子如來音聲亦復如是<span class='note-inline'>(至)</span>而能利益無量眾生。</p>
</div>
<div class='div-commentary'><p style="margin-left:1em">明佛欲壞生死世間。亦有四聲。說五乘法。初一人天。合上火災。後三三乘。如次合前。</p>
<p style="margin-left:1em">△三結。</p>
</div>
<div class='div-orig'><p>佛子是為如來音聲第一相<span class='note-inline'>(至)</span>應如是知。</p>
</div>
<div class='div-commentary'><p style="margin-left:1em">△二響聲隨緣喻。</p>
</div>
<div class='div-orig'><p>復次佛子譬如呼響<span class='note-inline'>(至)</span>而能隨逐一切語言。</p>
</div>
<div class='div-commentary'><p style="margin-left:1em">喻上第五無生。</p>
<p style="margin-left:1em">△次合。</p>
</div>
<div class='div-orig'><p>如來音聲亦復如是<span class='note-inline'>(至)</span>無言無示不可宣說。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來音聲第二相<span class='note-inline'>(至)</span>應如是知。</p>
</div>
<div class='div-commentary'><p style="margin-left:1em">△三天鼓開覺喻。喻合各三。初能開覺。</p>
</div>
<div class='div-orig'><p>復次佛子譬如諸天<span class='note-inline'>(至)</span>墯諸惡趣後悔無及。</p>
</div>
<div class='div-commentary'><p style="margin-left:1em">喻第九無斷絕聲。徧入法界。化無斷故。</p>
<p style="margin-left:1em">△二開覺益。</p>
</div>
<div class='div-orig'><p>放逸諸天聞此音<span class='corr'>已</span><span class='note-inline'>(至)</span>詣天王所求法行道。</p>
</div>
<div class='div-commentary'><p style="margin-left:1em">△三結用歸體。</p>
</div>
<div class='div-orig'><p>佛子彼天鼓音無主無作<span class='note-inline'>(至)</span>而能利益無量眾生。</p>
</div>
<div class='div-commentary'><p style="margin-left:1em">△二合三。初合能開覺。</p>
</div>
<div class='div-orig'><p>當知如來亦復如是<span class='note-inline'>(至)</span>出於無量妙法音聲。</p>
</div>
<div class='div-commentary'><p style="margin-left:1em">上總。下別。別有十一聲。義分四節。而有二意。一者初二通五乘。</p>
</div>
<div class='div-orig'><p>所謂無著聲不放逸聲。</p>
</div>
<div class='div-commentary'><p style="margin-left:1em">次六通三乘。</p>
</div>
<div class='div-orig'><p>無常聲苦聲無我聲不淨聲寂滅聲涅槃聲。</p>
</div>
<div class='div-commentary'><p style="margin-left:1em">次一通於第一第二乘。</p>
</div>
<div class='div-orig'><p>無有量自然智聲。</p>
</div>
<div class='div-commentary'><p style="margin-left:1em">後二唯大乘。</p>
</div>
<div class='div-orig'><p>不可壞菩薩行聲至一切處如來無功用智地聲。</p>
</div>
<div class='div-commentary'><p style="margin-left:1em">二者初一節配人天。三節配三乘。</p>
</div>
<div class='div-orig'><p>以此音聲徧法界中而開悟之。</p>
</div>
<div class='div-commentary'><p style="margin-left:1em">△二合開覺益。</p>
</div>
<div class='div-orig'><p>無數眾生聞是音<span class='corr'>已</span><span class='note-inline'>(至)</span>或習菩薩無上大乘。</p>
</div>
<div class='div-commentary'><p style="margin-left:1em">△三合結用歸體。</p>
</div>
<div class='div-orig'><p>而如來音不住方所無有言說。</p>
</div>
<div class='div-commentary'><p style="margin-left:1em">由不住方等故。上能普徧。是以莊嚴論云。若佛音聲是有法。非非法者。不能徧至十方。反此故能。</p>
<p style="margin-left:1em">△三結。</p>
</div>
<div class='div-orig'><p>佛子是為如來音聲第三相<span class='note-inline'>(至)</span>應如是知。</p>
</div>
<div class='div-commentary'><p style="margin-left:1em">△四天女妙聲喻。</p>
</div>
<div class='div-orig'><p>復次佛子譬如自在天王<span class='note-inline'>(至)</span>出於如是無量音聲。</p>
</div>
<div class='div-commentary'><p style="margin-left:1em">喻上第三隨信解聲。多音隨樂故。</p>
<p style="margin-left:1em">△次合。</p>
</div>
<div class='div-orig'><p>當知如來亦復如是<span class='note-inline'>(至)</span>皆悉徧至悉令得解。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來音聲第四相<span class='note-inline'>(至)</span>應如是知。</p>
</div>
<div class='div-commentary'><p style="margin-left:1em">△五梵聲及眾喻。</p>
</div>
<div class='div-orig'><p>復次佛子譬如大梵天王<span class='note-inline'>(至)</span>大梵天王獨與我語。</p>
</div>
<div class='div-commentary'><p style="margin-left:1em">喻化不失時。熟者必聞。即以根熟。為所化眾。</p>
<p style="margin-left:1em">△次合。</p>
</div>
<div class='div-orig'><p>如來妙音亦復如是<span class='note-inline'>(至)</span>而能成就一切事業。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>是為如來音聲第五相諸菩薩摩訶薩應如是知。</p>
</div>
<div class='div-commentary'><p style="margin-left:1em">△六眾水一味喻。</p>
</div>
<div class='div-orig'><p>復次佛子譬如眾水<span class='note-inline'>(至)</span>水無念慮亦無分別。</p>
</div>
<div class='div-commentary'><p style="margin-left:1em">喻無邪曲聲。從法界生。一體性故。</p>
<p style="margin-left:1em">△次合。</p>
</div>
<div class='div-orig'><p>如來言音亦復如是<span class='note-inline'>(至)</span>而無念慮亦無分別。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來音聲第六相<span class='note-inline'>(至)</span>應如是知。</p>
</div>
<div class='div-commentary'><p style="margin-left:1em">△七降雨滋榮喻。</p>
</div>
<div class='div-orig'><p>復次佛子譬如阿那婆達多<span class='note-inline'>(至)</span>而能種種饒益眾生。</p>
</div>
<div class='div-commentary'><p style="margin-left:1em">喻歡喜聲。稱根增長故。</p>
<p style="margin-left:1em">△次合。</p>
</div>
<div class='div-orig'><p>佛子如來應正等覺<span class='note-inline'>(至)</span>而能饒益一切眾生。</p>
</div>
<div class='div-commentary'><p style="margin-left:1em">離佛無聲。不從外來。離機無聲。不從內出。</p>
<p style="margin-left:1em">△後結。</p>
</div>
<div class='div-orig'><p>是為如來音聲第七相諸菩薩摩訶薩應如是知。</p>
</div>
<div class='div-commentary'><p style="margin-left:1em">△八漸降成熟喻。</p>
</div>
<div class='div-orig'><p>復次佛子譬如摩那斯龍王<span class='note-inline'>(至)</span>降微細雨普潤大地。</p>
</div>
<div class='div-commentary'><p style="margin-left:1em">喻無變聲。以皆至究竟故。上先照高山。以顯頓圓。此先小益。即是漸圓。</p>
<p style="margin-left:1em">△次合。</p>
</div>
<div class='div-orig'><p>佛子如來應正等覺亦復如是將降法雨。</p>
</div>
<div class='div-commentary'><p style="margin-left:1em">思欲說一乘法也。</p>
</div>
<div class='div-orig'><p>未便即降。</p>
</div>
<div class='div-commentary'><p style="margin-left:1em">恐破法墯惡道故。</p>
</div>
<div class='div-orig'><p>先興法雲。</p>
</div>
<div class='div-commentary'><p style="margin-left:1em">是說方便。方便含實。如雲含水。</p>
</div>
<div class='div-orig'><p>成熟眾生為欲令其<span class='note-inline'>(至)</span>一切智智無上法昧。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來音聲第八相<span class='note-inline'>(至)</span>應知是如。</p>
</div>
<div class='div-commentary'><p style="margin-left:1em">△九降霔難思喻。</p>
</div>
<div class='div-orig'><p>復次佛子譬如海中有大龍王<span class='note-inline'>(至)</span>百千無量差別。</p>
</div>
<div class='div-commentary'><p style="margin-left:1em">喻上甚深聲。雖多差別。皆於甚深法界之所流故。</p>
<p style="margin-left:1em">△次合。</p>
</div>
<div class='div-orig'><p>如來應正等覺亦復如是<span class='note-inline'>(至)</span>出種種言皆令歡喜。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來音聲第九相<span class='note-inline'>(至)</span>應如是知。</p>
</div>
<p class='juan'>大方廣佛華嚴經疏卷第八十一</p></div></div>
</div><!-- end of div[@id='body'] -->
</body></html>