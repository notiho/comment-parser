<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu75' />大方廣佛華嚴經踈卷第一百三<span class='note-inline'>(入第六十六經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△第九不動優婆夷。寄善法行。文亦有六。初依教趣求二。初依教五。初思修前法。</p>
</div>
<div class='div-orig'><p>爾時善財童子出妙光城<span class='note-inline'>(至)</span>思惟彼不思議所作業。</p>
</div>
<div class='div-commentary'><p style="margin-left:1em">△二因修得益。</p>
</div>
<div class='div-orig'><p>生歡喜心生淨信心<span class='note-inline'>(至)</span>生無濁心生清淨心。</p>
</div>
<div class='div-commentary'><p style="margin-left:1em">無濁約無他。清淨約自體。</p>
</div>
<div class='div-orig'><p>生堅固心生廣大心生無盡心。</p>
</div>
<div class='div-commentary'><p style="margin-left:1em">△三推功歸友。</p>
</div>
<div class='div-orig'><p>如是思惟悲泣流淚。</p>
</div>
<div class='div-commentary'><p style="margin-left:1em">至此偏悲者。修悲將滿故。</p>
</div>
<div class='div-orig'><p>念善知識實為希有<span class='note-inline'>(至)</span>增長一切菩薩根芽。</p>
</div>
<div class='div-commentary'><p style="margin-left:1em">△四廣歎友能。</p>
</div>
<div class='div-orig'><p>又作是念善知識者<span class='note-inline'>(至)</span>能普增長一切白法。</p>
</div>
<div class='div-commentary'><p style="margin-left:1em">△五勝緣印勸二。初印。</p>
</div>
<div class='div-orig'><p>善財童子如是悲哀<span class='note-inline'>(至)</span>覺悟菩薩如來使天。</p>
</div>
<div class='div-commentary'><p style="margin-left:1em">天字兩用。故晉本云。如來使天隨菩薩天。隨菩薩天。是<span class='corr'>己</span>業行所感之神。如來使天。是佛慈力攝生之神。但是修行位<span class='corr'>已</span>著者。皆有二天。常隨其人。</p>
</div>
<div class='div-orig'><p>於虗空中而告之言<span class='note-inline'>(至)</span>則得具足一切義利。</p>
</div>
<div class='div-commentary'><p style="margin-left:1em">△二勸詣後友。</p>
</div>
<div class='div-orig'><p>善男子汝可往詣<span class='note-inline'>(至)</span>不動優婆夷大善知識。</p>
</div>
<div class='div-commentary'><p style="margin-left:1em">△二趣求後友。</p>
</div>
<div class='div-orig'><p>時善財童子從彼三昧<span class='note-inline'>(至)</span>即詣不動優婆夷舍。</p>
</div>
<div class='div-commentary'><p style="margin-left:1em">△二見敬諮問。見中分二。初見依獲益。</p>
</div>
<div class='div-orig'><p>入其宅內見彼堂宇<span class='note-inline'>(至)</span>人與非人之所能有。</p>
</div>
<div class='div-commentary'><p style="margin-left:1em">△二見正超倫。</p>
</div>
<div class='div-orig'><p>善財童子前詣其所<span class='note-inline'>(至)</span>唯除具足大智慧者。</p>
</div>
<div class='div-commentary'><p style="margin-left:1em">△二敬問。</p>
</div>
<div class='div-orig'><p>爾時善財童子曲躬合掌<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三稱讚授法二。初讚。</p>
</div>
<div class='div-orig'><p>時不動優婆夷<span class='note-inline'>(至)</span>能發阿耨多羅三藐三菩提心。</p>
</div>
<div class='div-commentary'><p style="margin-left:1em">△二正授法界二。初示法門名體。</p>
</div>
<div class='div-orig'><p>善男子我得菩薩難摧伏智慧藏解脫門。</p>
</div>
<div class='div-commentary'><p style="margin-left:1em">文勢不同前例。而舉五法者。亦同九地。當法師位。須廣知故。五中初二所持內德。上一智慧無覊。偏名解脫。有智則煩惱不可壞。破諸取著無能勝。故云難摧伏。此智包容。故名為藏。</p>
</div>
<div class='div-orig'><p>我得菩薩堅固受持行門。</p>
</div>
<div class='div-commentary'><p style="margin-left:1em">二受持堅固。偏得行名。謂遇惡眾生。而能堪忍。徧生諸趣。而心不迷。故云堅固。</p>
</div>
<div class='div-orig'><p>我得菩薩一切法平等地總持門。</p>
</div>
<div class='div-commentary'><p style="margin-left:1em">三即能持深入法門。得法性地。則無不持矣。</p>
</div>
<div class='div-orig'><p>我得菩薩照明一切法辯才門。</p>
</div>
<div class='div-commentary'><p style="margin-left:1em">四即外化。由正思佛法。明照差別故。故得辯才。能轉法輪。稱眾生欲。</p>
</div>
<div class='div-orig'><p>我得菩薩求一切法無疲厭三昧門。</p>
</div>
<div class='div-commentary'><p style="margin-left:1em">五即上求。一心求法。故云三昧。近佛無厭。受法無足故。</p>
<p style="margin-left:1em">△二徵業用之境界。文四。初徵問。</p>
</div>
<div class='div-orig'><p>善財童子言聖者<span class='note-inline'>(至)</span>無疲厭三昧門境界云何。</p>
</div>
<div class='div-commentary'><p style="margin-left:1em">△二顯難。</p>
</div>
<div class='div-orig'><p>童女言善男子此處難知。</p>
</div>
<div class='div-commentary'><p style="margin-left:1em">△二重請。</p>
</div>
<div class='div-orig'><p>善財白言唯願聖者<span class='note-inline'>(至)</span>離諸分別究竟平等。</p>
</div>
<div class='div-commentary'><p style="margin-left:1em">△四廣答二。初明得法因緣。以彰深遠。釋上難知六。初舉往見佛。為發心緣。</p>
</div>
<div class='div-orig'><p>優婆夷言善男子<span class='note-inline'>(至)</span>身體柔輭心生歡喜。</p>
</div>
<div class='div-commentary'><p style="margin-left:1em">△二內興觀念。為發心因。</p>
</div>
<div class='div-orig'><p>便從樓下至於地上<span class='note-inline'>(至)</span>諸相隨好無有厭足。</p>
</div>
<div class='div-commentary'><p style="margin-left:1em">上觀下念。</p>
</div>
<div class='div-orig'><p>竊自念言此佛世尊<span class='note-inline'>(至)</span>神通自在辯才無礙。</p>
</div>
<div class='div-commentary'><p style="margin-left:1em">念福智等。即前五法之因。神通自在。是行堅固。</p>
<p style="margin-left:1em">△三佛勸發心。能成前五。有十種心。</p>
</div>
<div class='div-orig'><p>善男子爾時如來知我心念<span class='note-inline'>(至)</span>無能勝心破諸取著。</p>
</div>
<div class='div-commentary'><p style="margin-left:1em">上二成智慧。</p>
</div>
<div class='div-orig'><p>應發無退怯心入深法門。</p>
</div>
<div class='div-commentary'><p style="margin-left:1em">次一成總持。</p>
</div>
<div class='div-orig'><p>應發能堪耐心救惡眾生<span class='note-inline'>(至)</span>普於一切諸趣受生。</p>
</div>
<div class='div-commentary'><p style="margin-left:1em">次二成神通。</p>
</div>
<div class='div-orig'><p>應發無厭足心求見諸佛<span class='note-inline'>(至)</span>悉受一切如來法雨。</p>
</div>
<div class='div-commentary'><p style="margin-left:1em">次二成三昧。</p>
</div>
<div class='div-orig'><p>應發正思惟心普生一切<span class='note-inline'>(至)</span>隨眾生欲施其法寶。</p>
</div>
<div class='div-commentary'><p style="margin-left:1em">後三成辯才故。上來十句釋五法門。</p>
<p style="margin-left:1em">△四發心堅固。</p>
</div>
<div class='div-orig'><p>善男子我於彼佛所<span class='note-inline'>(至)</span>及以二乘悉不能壞。</p>
</div>
<div class='div-commentary'><p style="margin-left:1em">△五經久無違。</p>
</div>
<div class='div-orig'><p>善男子我發是心<span class='corr'>已</span>來<span class='note-inline'>(至)</span>不生勝劣想不生愛憎想。</p>
</div>
<div class='div-commentary'><p style="margin-left:1em">△六彰發心勝益。</p>
</div>
<div class='div-orig'><p>善男子我從是來常見諸佛<span class='note-inline'>(至)</span>開悟法界一切眾生。</p>
</div>
<div class='div-commentary'><p style="margin-left:1em">即是前來五因之果。</p>
<p style="margin-left:1em">△二顯其業用四。初許現。</p>
</div>
<div class='div-orig'><p>善男子我得菩薩求一切法<span class='note-inline'>(至)</span>自在神變汝欲見不。</p>
</div>
<div class='div-commentary'><p style="margin-left:1em">即舉前來五法中二。</p>
<p style="margin-left:1em">△二申請。</p>
</div>
<div class='div-orig'><p>善財言唯我心願見。</p>
</div>
<div class='div-commentary'><p style="margin-left:1em">△三正現。</p>
</div>
<div class='div-orig'><p>爾時不動優婆夷<span class='note-inline'>(至)</span>入如是等一萬三昧門。</p>
</div>
<div class='div-commentary'><p style="margin-left:1em">入一萬三昧者。於一求法。無厭三昧。即入一萬。明知餘解脫等亦攝多門。</p>
</div>
<div class='div-orig'><p>入此三昧門時十方各有<span class='note-inline'>(至)</span>轉妙法輪開悟羣生。</p>
</div>
<div class='div-commentary'><p style="margin-left:1em">△四出定印述。</p>
</div>
<div class='div-orig'><p>時不動優婆夷從三昧起<span class='note-inline'>(至)</span>善財言唯我皆<span class='corr'>已</span>見。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>優婆夷言善男子<span class='note-inline'>(至)</span>而我云何能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一大城名無量都薩羅。</p>
</div>
<div class='div-commentary'><p style="margin-left:1em">都薩羅者。此云喜生出。謂此城中出生無量歡喜之事故。以智度圓滿。則能無所不生。</p>
</div>
<div class='div-orig'><p>其中有一出家外道名曰徧行。</p>
</div>
<div class='div-commentary'><p style="margin-left:1em">巧智隨機。無不行故。名真實行。示外道者。能行非道故。非道不染。故曰出家。</p>
</div>
<div class='div-orig'><p>汝往彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em"><span class='corr'>已</span>下六十七經。</p>
<p style="margin-left:1em">△第十徧行外道。寄真實行六。初依教趣求。</p>
</div>
<div class='div-orig'><p>爾時善財童子<span class='note-inline'>(至)</span>處處尋覓徧行外道。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>城東有山名曰善得善財童子於中夜時。</p>
</div>
<div class='div-commentary'><p style="margin-left:1em">中夜見者。智入生死。故善財將入。此智位故。上云日沒入城。</p>
</div>
<div class='div-orig'><p>見此山頂草樹巗巘<span class='note-inline'>(至)</span>平坦之處徐步經行。</p>
</div>
<div class='div-commentary'><p style="margin-left:1em">山頂見者。表位極故。</p>
</div>
<div class='div-orig'><p>色相圓滿威光照耀。</p>
</div>
<div class='div-commentary'><p style="margin-left:1em">以智慧光。破於生死及二邊闇故。</p>
</div>
<div class='div-orig'><p>大梵天王所不能及<span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三稱讚授法二。初讚發心。</p>
</div>
<div class='div-orig'><p>徧行答言善哉善哉。</p>
</div>
<div class='div-commentary'><p style="margin-left:1em">△二正授法界二。初彰名體。</p>
</div>
<div class='div-orig'><p>善男子。</p>
</div>
<div class='div-commentary'><p style="margin-left:1em">有四法者。智徧知故。四義雖列。而得相成。</p>
</div>
<div class='div-orig'><p>我<span class='corr'>已</span>安住至一切處菩薩行<span class='corr'>已</span>。</p>
</div>
<div class='div-commentary'><p style="margin-left:1em">一化境普周。徧行之名。亦從此立。</p>
</div>
<div class='div-orig'><p>成就普觀世間三昧門<span class='corr'>已</span>。</p>
</div>
<div class='div-commentary'><p style="margin-left:1em">二入定觀機。</p>
</div>
<div class='div-orig'><p>成就無依無作神通力<span class='corr'>已</span>。</p>
</div>
<div class='div-commentary'><p style="margin-left:1em">三由無作神通故。能徧至前處。</p>
</div>
<div class='div-orig'><p>成就普門般若波羅蜜。</p>
</div>
<div class='div-commentary'><p style="margin-left:1em">四由普門般若故。能在定普觀。若約別者。無作無依用而無住。普門般若無法不窮。</p>
<p style="margin-left:1em">△二顯四業用。初明至一切處用。</p>
</div>
<div class='div-orig'><p>善男子我普於世間<span class='note-inline'>(至)</span>人非人等一切諸趣。</p>
</div>
<div class='div-commentary'><p style="margin-left:1em">△二普觀世間用。</p>
</div>
<div class='div-orig'><p>或住諸見或信二乘<span class='note-inline'>(至)</span>無能映蔽大威德體。</p>
</div>
<div class='div-commentary'><p style="margin-left:1em">觀其所宜。隨宜說故。</p>
<p style="margin-left:1em">△三明無作無依用。</p>
</div>
<div class='div-orig'><p>又善男子此都薩羅城中<span class='note-inline'>(至)</span>我是何人從何而至。</p>
</div>
<div class='div-commentary'><p style="margin-left:1em">不知從何而至。是無作依。</p>
</div>
<div class='div-orig'><p>唯令聞者如實修行<span class='note-inline'>(至)</span>悉亦如是而為利益。</p>
</div>
<div class='div-commentary'><p style="margin-left:1em">△四普門般若用。</p>
</div>
<div class='div-orig'><p>善男子閻浮提內九十六眾<span class='note-inline'>(至)</span>而為說法令得利益。</p>
</div>
<div class='div-commentary'><p style="margin-left:1em">九十六種皆能窮故。上來隨勝別配諸門。實則義通。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此至一切處<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土名為廣大。</p>
</div>
<div class='div-commentary'><p style="margin-left:1em">創入迴向故。迴向眾生故。廣迴向菩提故。大迴向實際義通廣大。</p>
</div>
<div class='div-orig'><p>有鬻香長者。</p>
</div>
<div class='div-commentary'><p style="margin-left:1em">鬻者賣也。香質雖小。發氣彌布。善根雖微。迴向普周。又若賣若買。二俱得香。自他善根。俱可迴向。</p>
</div>
<div class='div-orig'><p>名優鉢羅華。</p>
</div>
<div class='div-commentary'><p style="margin-left:1em">青蓮華者。蓮華處泥不染。猶護眾生。而離相青蓮。為水中之最。救護為入生死之尊。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△四有十善友。寄十迴向。今初青蓮華。長者寄救護眾生。離眾生相迴向。文六。初依教趣求。</p>
</div>
<div class='div-orig'><p>爾時善財童子因善知識教<span class='note-inline'>(至)</span>一切諸佛菩薩功德。</p>
</div>
<div class='div-commentary'><p style="margin-left:1em">先依教興願。以是迴向大願之首故。後趣求後位。</p>
</div>
<div class='div-orig'><p>漸次游行至廣大國。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>詣長者所頂禮其足<span class='note-inline'>(至)</span>而能出生一切智智。</p>
</div>
<div class='div-commentary'><p style="margin-left:1em">△三稱讚授法二。初讚。</p>
</div>
<div class='div-orig'><p>長者告言善哉善哉<span class='note-inline'>(至)</span>發阿耨多羅三藐三菩提心。</p>
</div>
<div class='div-commentary'><p style="margin-left:1em">△二授二。初總標所得。</p>
</div>
<div class='div-orig'><p>善男子我善別知一切諸香。</p>
</div>
<div class='div-commentary'><p style="margin-left:1em">差別行也。知世諸香。以表法香。謂以戒定慧慈悲等香。熏修生善滅惡習氣故。</p>
</div>
<div class='div-orig'><p>亦知調合一切香法。</p>
</div>
<div class='div-commentary'><p style="margin-left:1em">融通行也。以金剛杵碎之。實相般若波羅蜜調和令純雜無礙。悲智圓融。成迴向故。</p>
<p style="margin-left:1em">△二別顯業用二。初總相顯知。文四。此四各有事理思之。初知香體異。</p>
</div>
<div class='div-orig'><p>所謂一切香一切燒香<span class='note-inline'>(至)</span>一切香王所出之處。</p>
</div>
<div class='div-commentary'><p style="margin-left:1em">△二約類辨異。</p>
</div>
<div class='div-orig'><p>又善了知天香龍香<span class='note-inline'>(至)</span>人非人等所有諸香。</p>
</div>
<div class='div-commentary'><p style="margin-left:1em">△三知力用異。</p>
</div>
<div class='div-orig'><p>又善別知治諸病香<span class='note-inline'>(至)</span>一切菩薩地位香。</p>
</div>
<div class='div-commentary'><p style="margin-left:1em">前二約世。此約出世。</p>
<p style="margin-left:1em">△四委窮本末。</p>
</div>
<div class='div-orig'><p>如是等香形相生起<span class='note-inline'>(至)</span>如是一切我皆了達。</p>
</div>
<div class='div-commentary'><p style="margin-left:1em">△二指事別顯。有十種香。</p>
</div>
<div class='div-orig'><p>善男子人間有香名曰象藏。</p>
</div>
<div class='div-commentary'><p style="margin-left:1em">具前本末十事。一但語香名。必有形相。</p>
</div>
<div class='div-orig'><p>因龍鬬生。</p>
</div>
<div class='div-commentary'><p style="margin-left:1em">二龍鬬為生起。</p>
</div>
<div class='div-orig'><p>若燒一丸即起大香雲。</p>
</div>
<div class='div-commentary'><p style="margin-left:1em">三興雲為出現。</p>
</div>
<div class='div-orig'><p>彌覆王都於七日中雨細香雨。</p>
</div>
<div class='div-commentary'><p style="margin-left:1em">四雨雨為成就。</p>
</div>
<div class='div-orig'><p>若著身者身則金色若著衣服宮殿樓閣亦皆金色。</p>
</div>
<div class='div-commentary'><p style="margin-left:1em">五金色為清淨。</p>
</div>
<div class='div-orig'><p>若因風吹入宮殿中<span class='note-inline'>(至)</span>歡喜充滿身心快樂。</p>
</div>
<div class='div-commentary'><p style="margin-left:1em">六喜樂為安隱。</p>
</div>
<div class='div-orig'><p>無有諸病不相侵害離諸憂苦。</p>
</div>
<div class='div-commentary'><p style="margin-left:1em">七無病等為方便。</p>
</div>
<div class='div-orig'><p>不驚不怖不亂不恚慈心相向。</p>
</div>
<div class='div-commentary'><p style="margin-left:1em">八慈心等為境界。</p>
</div>
<div class='div-orig'><p>志意清淨。</p>
</div>
<div class='div-commentary'><p style="margin-left:1em">九意淨為威德。其業用一種。義通前七。</p>
</div>
<div class='div-orig'><p>我知是<span class='corr'>已</span>而為說法<span class='note-inline'>(至)</span>發阿耨多羅三藐三菩提心。</p>
</div>
<div class='div-commentary'><p style="margin-left:1em">十是根本。本為菩提心故。若就菩提心顯十義者。以菩提心香。似如來藏因。善惡相攻而生。若一發心。必興慈雲。注大法雨。心所及者令歸真淨。得法喜樂。離惑業苦。展轉興慈。志願純淨。</p>
</div>
<div class='div-orig'><p>善男子摩羅耶山出栴檀香<span class='note-inline'>(至)</span>設入火坑火不能燒。</p>
</div>
<div class='div-commentary'><p style="margin-left:1em">餘之九香。皆應名具。法喻之十。略故無也。或二或三。摩羅耶者國名。國多此香故。此即忍香。瞋火不燒。</p>
</div>
<div class='div-orig'><p>善男子海中有香名無能勝<span class='note-inline'>(至)</span>一切敵軍皆自退散。</p>
</div>
<div class='div-commentary'><p style="margin-left:1em">三即進香。魔軍退散。</p>
</div>
<div class='div-orig'><p>善男子阿那婆遠多池邊<span class='note-inline'>(至)</span>彼天王所而共聽法。</p>
</div>
<div class='div-commentary'><p style="margin-left:1em">此五如次。是五分法身香。</p>
</div>
<div class='div-orig'><p>善男子兜率天中有香<span class='note-inline'>(至)</span>供養一切諸佛菩薩。</p>
</div>
<div class='div-commentary'><p style="margin-left:1em">九即稱法界香。先陀婆一名四實。此宜用鹽。香似此故。</p>
</div>
<div class='div-orig'><p>善男子善變化天有香<span class='note-inline'>(至)</span>普雨一切諸莊嚴具。</p>
</div>
<div class='div-commentary'><p style="margin-left:1em">十忘能所。所以名奪意。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此調和香法<span class='note-inline'>(至)</span>辨其離染身語意行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一大城名曰樓閣。</p>
</div>
<div class='div-commentary'><p style="margin-left:1em">由此迴向。令菩提心。轉更增長。悲智相依。而勝出故。</p>
</div>
<div class='div-orig'><p>中有船師名婆施羅。</p>
</div>
<div class='div-commentary'><p style="margin-left:1em">此云自在。謂於佛法海。<span class='corr'>已</span>善通達。於生死海。能善運度。於一切法。深信不壞。故名自在。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭而退去。</p>
</div>
<div class='div-commentary'><p style="margin-left:1em">△二船師婆施羅。寄不壞迴向六。初依教趣求二。初依教觀道。</p>
</div>
<div class='div-orig'><p>爾時善財童子向樓閣城觀察道路。</p>
</div>
<div class='div-commentary'><p style="margin-left:1em">於迴向道。初得不壞故。</p>
</div>
<div class='div-orig'><p>所謂觀道高卑。</p>
</div>
<div class='div-commentary'><p style="margin-left:1em">佛道為高。餘皆是卑。</p>
</div>
<div class='div-orig'><p>觀道夷險。</p>
</div>
<div class='div-commentary'><p style="margin-left:1em">生死涅槃為夷險。</p>
</div>
<div class='div-orig'><p>觀道淨穢。</p>
</div>
<div class='div-commentary'><p style="margin-left:1em">障無障為淨穢。</p>
</div>
<div class='div-orig'><p>觀道曲直。</p>
</div>
<div class='div-commentary'><p style="margin-left:1em">二乘為曲。菩薩為直等。</p>
<p style="margin-left:1em">△二趣求後位。而興勝念。</p>
</div>
<div class='div-orig'><p>漸次游行作是思惟<span class='note-inline'>(至)</span>至一切智城道因。</p>
</div>
<div class='div-commentary'><p style="margin-left:1em">上正明。謂菩薩道因人得故。即於菩薩法師得不壞。信後徵釋。</p>
</div>
<div class='div-orig'><p>何以故於善知識處<span class='note-inline'>(至)</span>如是思惟漸次游行。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>既至彼城見其船師在城門外海岸上住。</p>
</div>
<div class='div-commentary'><p style="margin-left:1em">若佛法海。以生死為此岸。不捨生死故。若約生死海以大悲修因。而為此岸。住大慈悲。令離因故。</p>
</div>
<div class='div-orig'><p>百千商人及餘無量<span class='note-inline'>(至)</span>聖者善能教誨願為我說。</p>
</div>
<div class='div-commentary'><p style="margin-left:1em">△三稱讚授法二。初讚問。</p>
</div>
<div class='div-orig'><p>船師告言善哉善哉<span class='note-inline'>(至)</span>發阿耨多羅三藐三菩提心。</p>
</div>
<div class='div-commentary'><p style="margin-left:1em">讚其發心。後能問法。文有九句。</p>
</div>
<div class='div-orig'><p>今復能問生大智因<span class='note-inline'>(至)</span>住諸寂靜三昧旋因。</p>
</div>
<div class='div-commentary'><p style="margin-left:1em">前五能問果因。三昧旋者。旋謂深故澓。沉而不流。二乘沉寂。動八萬劫。故能遠離。是菩薩道。</p>
</div>
<div class='div-orig'><p>乘大願車徧一切處<span class='note-inline'>(至)</span>一切智海清淨道因。</p>
</div>
<div class='div-commentary'><p style="margin-left:1em">後四能問因因。故云道因。</p>
<p style="margin-left:1em">△二授<span class='corr'>己</span>法界二。初標名體。</p>
</div>
<div class='div-orig'><p>善男子我在此城海岸路中淨修菩薩大悲幢行。</p>
</div>
<div class='div-commentary'><p style="margin-left:1em">謂大悲超出。為物所歸故。</p>
<p style="margin-left:1em">△二辨其業用二。初明於陸化生。令知有海。</p>
</div>
<div class='div-orig'><p>善男子我觀閻浮提內<span class='note-inline'>(至)</span>如是利益一切眾生。</p>
</div>
<div class='div-commentary'><p style="margin-left:1em">△二善知海相。於海化生。文二。初明善知。後彰化益。今初。此寶洲等。生死法海。義皆有之。且約生死海釋。文中略舉。知五種事。即分為五。初知寶。</p>
</div>
<div class='div-orig'><p>善男子我知海中。</p>
</div>
<div class='div-commentary'><p style="margin-left:1em">寶即是智。故不入生死大海。則不能生一切智寶。於中文有一十二句。</p>
</div>
<div class='div-orig'><p>一切寶洲。</p>
</div>
<div class='div-commentary'><p style="margin-left:1em">生死海中。湛寂不動。謂之寶洲。</p>
</div>
<div class='div-orig'><p>一切寶處。</p>
</div>
<div class='div-commentary'><p style="margin-left:1em">空不空如來藏為寶處。</p>
</div>
<div class='div-orig'><p>一切寶類。</p>
</div>
<div class='div-commentary'><p style="margin-left:1em">恒沙功德皆寶類。</p>
</div>
<div class='div-orig'><p>一切寶種。</p>
</div>
<div class='div-commentary'><p style="margin-left:1em">佛性為寶種。上皆約本有。次四約修成。</p>
</div>
<div class='div-orig'><p>我知淨一切寶。</p>
</div>
<div class='div-commentary'><p style="margin-left:1em">以淨戒頭陀等為能淨。</p>
</div>
<div class='div-orig'><p>鑽一切寶。</p>
</div>
<div class='div-commentary'><p style="margin-left:1em">以緣起智為能鑽。</p>
</div>
<div class='div-orig'><p>出一切寶。</p>
</div>
<div class='div-commentary'><p style="margin-left:1em">以發一切智心為出因。</p>
</div>
<div class='div-orig'><p>作一切寶。</p>
</div>
<div class='div-commentary'><p style="margin-left:1em">聽聞為能作。後四為寶用。</p>
</div>
<div class='div-orig'><p>我知一切寶器。</p>
</div>
<div class='div-commentary'><p style="margin-left:1em">三乘等器。智慧有殊。</p>
</div>
<div class='div-orig'><p>一切寶用。</p>
</div>
<div class='div-commentary'><p style="margin-left:1em">照理斷惑。所用各別。</p>
</div>
<div class='div-orig'><p>一切寶境界。</p>
</div>
<div class='div-commentary'><p style="margin-left:1em">所緣境界。萬品階差。</p>
</div>
<div class='div-orig'><p>一切寶光明。</p>
</div>
<div class='div-commentary'><p style="margin-left:1em">破愚顯明。各各不等。</p>
<p style="margin-left:1em">△二即生死中。瞋貪癡之三毒。</p>
</div>
<div class='div-orig'><p>我知一切龍宮處一切夜叉宮處一切部多宮處。</p>
</div>
<div class='div-commentary'><p style="margin-left:1em">部多此云自生。亦如夜叉。但不從父母生。故喻多癡。</p>
</div>
<div class='div-orig'><p>皆善迴避免其諸難。</p>
</div>
<div class='div-commentary'><p style="margin-left:1em">△三知心識相。</p>
</div>
<div class='div-orig'><p>亦善別知漩澓淺深波濤遠近水色好惡種種不同。</p>
</div>
<div class='div-commentary'><p style="margin-left:1em">色無色等。依識心定。劫數淺深。七識波浪。染習遠近。隨善惡緣。心水色異。</p>
<p style="margin-left:1em">△四即能知時。</p>
</div>
<div class='div-orig'><p>亦善別知日月星宿運行度數晝夜晨晡晷漏延促。</p>
</div>
<div class='div-commentary'><p style="margin-left:1em">謂機之生熟。如是時中。宜修定慧等。</p>
<p style="margin-left:1em">△五即知萬行不同。</p>
</div>
<div class='div-orig'><p>亦知其船鐵木堅脆。</p>
</div>
<div class='div-commentary'><p style="margin-left:1em">有方便為堅。無方便為脆。</p>
</div>
<div class='div-orig'><p>機關澀滑。</p>
</div>
<div class='div-commentary'><p style="margin-left:1em">曾修為滑。不曾則澀。</p>
</div>
<div class='div-orig'><p>水之大小。</p>
</div>
<div class='div-commentary'><p style="margin-left:1em">謂生死有邊與無邊。</p>
</div>
<div class='div-orig'><p>風之逆順。</p>
</div>
<div class='div-commentary'><p style="margin-left:1em">八風之中。四順四逆。又謂修行有住與無住故。</p>
</div>
<div class='div-orig'><p>如是一切安危之相無不明了可行則行可止則止。</p>
</div>
<div class='div-commentary'><p style="margin-left:1em">若開前段。第三第五各有三事。則具十種。</p>
<p style="margin-left:1em">△二彰化成益。</p>
</div>
<div class='div-orig'><p>善男子我以成就如是智慧<span class='note-inline'>(至)</span>普順一切眾生心海。</p>
</div>
<div class='div-commentary'><p style="margin-left:1em">既列十海。則知前海。準此應思。前四自利。後六利他。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯得此大悲幢行<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名可樂。</p>
</div>
<div class='div-commentary'><p style="margin-left:1em">由等佛迴向。不見美惡。皆得清淨。歡喜悅樂故。</p>
</div>
<div class='div-orig'><p>中有長者名無上勝。</p>
</div>
<div class='div-commentary'><p style="margin-left:1em">以得勝通。無過上故。等於諸佛。更無勝故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>心無厭足辭退而去。</p>
</div>
<div class='div-commentary'><p style="margin-left:1em">△第三無上勝長者。寄等一切佛迴向六。初依教趣求。</p>
</div>
<div class='div-orig'><p>爾時善財童子起大慈<span class='note-inline'>(至)</span>漸次經歷到彼城內。</p>
</div>
<div class='div-commentary'><p style="margin-left:1em">△二見敬諮問二。初見。</p>
</div>
<div class='div-orig'><p>見無上勝在其城東。</p>
</div>
<div class='div-commentary'><p style="margin-left:1em">啟明佛日故。</p>
</div>
<div class='div-orig'><p>大莊嚴幢無憂林中。</p>
</div>
<div class='div-commentary'><p style="margin-left:1em">同佛迴向。無憎愛故。</p>
</div>
<div class='div-orig'><p>無量商人百千居士之所圍繞。</p>
</div>
<div class='div-commentary'><p style="margin-left:1em">佛為商主。菩薩為商人。法財外益。功歸<span class='corr'>己</span>故。</p>
</div>
<div class='div-orig'><p>理斷人間種種事務<span class='note-inline'>(至)</span>住菩薩正念增菩薩樂欲。</p>
</div>
<div class='div-commentary'><p style="margin-left:1em">△二設敬。</p>
</div>
<div class='div-orig'><p>爾時善財童子觀彼長者<span class='note-inline'>(至)</span>頂禮其足良久乃起。</p>
</div>
<div class='div-commentary'><p style="margin-left:1em">△二諮問。</p>
</div>
<div class='div-orig'><p>白言聖者我是善財我是善財。</p>
</div>
<div class='div-commentary'><p style="margin-left:1em">自稱名者謂聲名久聞。表重法之器。冀有聞故。</p>
</div>
<div class='div-orig'><p>我專尋求菩薩之行<span class='note-inline'>(至)</span>能得一切如來智慧。</p>
</div>
<div class='div-commentary'><p style="margin-left:1em">△二稱讚授法二。初讚。</p>
</div>
<div class='div-orig'><p>時彼長者告善財言<span class='note-inline'>(至)</span>發阿耨多羅三藐三菩提心。</p>
</div>
<div class='div-commentary'><p style="margin-left:1em">△二授法二。初標名體。</p>
</div>
<div class='div-orig'><p>善男子我成就至一切處<span class='note-inline'>(至)</span>無依無作神通之力。</p>
</div>
<div class='div-commentary'><p style="margin-left:1em">由無作無依。故能徧至。徧至是用廣。無依是體勝。無依者不依他故。無作者離加行故。</p>
<p style="margin-left:1em">△二徵釋業用二。初徵。</p>
</div>
<div class='div-orig'><p>善男子云何為至一切處菩薩行門。</p>
</div>
<div class='div-commentary'><p style="margin-left:1em">△二釋明。至一切處廣說法故。文二。初舉三千。</p>
</div>
<div class='div-orig'><p>善男子我於此三千<span class='note-inline'>(至)</span>我亦為其說超勝法。</p>
</div>
<div class='div-commentary'><p style="margin-left:1em">△二類顯十方。</p>
</div>
<div class='div-orig'><p>如於此三千大千世界<span class='note-inline'>(至)</span>我為眾生說如是法。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此至一切處<span class='note-inline'>(至)</span>無依無作神通之力。</p>
</div>
<div class='div-commentary'><p style="margin-left:1em">加清淨法門者。徧至本為說法故。即前所說。</p>
</div>
<div class='div-orig'><p>如諸菩薩摩訶薩具足一切<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土名曰輸那。</p>
</div>
<div class='div-commentary'><p style="margin-left:1em">此云勇猛。勇猛之力。能使善根無不至故。又以十度明義。義當進故。</p>
</div>
<div class='div-orig'><p>其國有城名迦陵迦林。</p>
</div>
<div class='div-commentary'><p style="margin-left:1em">以義翻為相鬬戰時。謂因鬬勝而立城故。表此迴向。願以信解大威力故。廣大智慧無障礙故。令修善根無所不至。義同戰時。</p>
</div>
<div class='div-orig'><p>有比丘尼。</p>
</div>
<div class='div-commentary'><p style="margin-left:1em">純淨之慈。令善徧故。</p>
</div>
<div class='div-orig'><p>名師子嚬申。</p>
</div>
<div class='div-commentary'><p style="margin-left:1em">舒展自在。無不至故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<p class='juan'>大方廣佛華嚴經疏卷第一百三</p></div></div>
</div><!-- end of div[@id='body'] -->
</body></html>