<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu40' />大方廣佛華嚴經疏卷第二十<span class='note-inline'>(入第十三經第四紙)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△文殊言說答四。初歎眾希奇。</p>
</div>
<div class='div-orig'><p>爾時文殊師利菩薩<span class='note-inline'>(至)</span>此諸菩薩甚為希有。</p>
</div>
<div class='div-commentary'><p style="margin-left:1em">前眾疑問。佛令文殊答者。以文殊示居此土。生有十徵。來自他方。體含萬德。降魔制外。通辯難思。化滿塵方。用周三際。道成先劫。<span class='corr'>已</span>稱龍種尊王。現證菩提。復曰摩尼寶積。實為三世佛母。豈獨釋迦之師。影響而來。一切咸見。故其說也。何不待請。敬同佛故。何不待告。承佛神力。佛意許故。眾既念請。佛方現相。非夫尊極大士。安得理契潛通。故上以光示普賢。此乃冥加妙德。若爾。普賢云何定後更請。表說所信甚深細故。何不入定。以果從因。同於信會故。餘如上說。何故無加。以無定故。又承佛神力。是冥加故。歎眾希有者。略有五義。感應懸隔。難一遇故。德行內充。總稱歎故。以名表法。甚希有故。創起信行。未曾有故。此一眾會。即是等空法界會故。</p>
<p style="margin-left:1em">△二牒問總歎。</p>
</div>
<div class='div-orig'><p>諸佛子佛國土不可思議<span class='note-inline'>(至)</span>三菩提皆不可思議。</p>
</div>
<div class='div-commentary'><p style="margin-left:1em">脫於剎體。佛出現者。即前威德也。阿云無也。耨多羅上也。三者正也。藐者等也。又三徧也。菩提覺也。謂道不可加。曰無上也。無邪委知。為正徧也。</p>
<p style="margin-left:1em">△三徵歎總釋。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">徵上難思言也。下釋云。</p>
</div>
<div class='div-orig'><p>諸佛子十方世界一切諸佛知諸眾生樂欲不同。</p>
</div>
<div class='div-commentary'><p style="margin-left:1em">能感之機。差別無邊。如來普應。周于法界。廣難思也。結文具顯。</p>
</div>
<div class='div-orig'><p>隨其所應說法調伏。</p>
</div>
<div class='div-commentary'><p style="margin-left:1em">又隨宜說法。意趣難思。</p>
</div>
<div class='div-orig'><p>如是乃至等法界虗空界。</p>
</div>
<div class='div-commentary'><p style="margin-left:1em">又等法界者。舉一說法。等餘多門。門不可盡。量等法界。法門難思。</p>
<p style="margin-left:1em">△四廣顯難思二。初總顯多端。</p>
</div>
<div class='div-orig'><p>諸佛子如來於此娑婆世界諸四天下。</p>
</div>
<div class='div-commentary'><p style="margin-left:1em">先舉娑婆為首。略顯十種。差別多端。準下結通。實通法界。十句之中。不出三業。</p>
</div>
<div class='div-orig'><p>種種身。</p>
</div>
<div class='div-commentary'><p style="margin-left:1em">一身為總相。現十法界不同。故云種種。</p>
</div>
<div class='div-orig'><p>種種名。</p>
</div>
<div class='div-commentary'><p style="margin-left:1em">二名以召實。次下廣辨。</p>
</div>
<div class='div-orig'><p>種種色相。</p>
</div>
<div class='div-commentary'><p style="margin-left:1em">三金銀等色不同。三十二相等異。</p>
</div>
<div class='div-orig'><p>種種脩短。</p>
</div>
<div class='div-commentary'><p style="margin-left:1em">四形有長短。三尺丈六乃至無邊。</p>
</div>
<div class='div-orig'><p>種種壽量。</p>
</div>
<div class='div-commentary'><p style="margin-left:1em">五壽命限量。或無量劫。或不滿百年。下至朝現暮寂。</p>
</div>
<div class='div-orig'><p>種種處所。</p>
</div>
<div class='div-commentary'><p style="margin-left:1em">六處謂化處。染淨等殊。</p>
</div>
<div class='div-orig'><p>種種諸根。</p>
</div>
<div class='div-commentary'><p style="margin-left:1em">七根謂眼等。隨感現異。</p>
</div>
<div class='div-orig'><p>種種生處。</p>
</div>
<div class='div-commentary'><p style="margin-left:1em">八生處有剎利等別。</p>
</div>
<div class='div-orig'><p>種種語業。</p>
</div>
<div class='div-commentary'><p style="margin-left:1em">九依語之用。隨方言音。施設非一。</p>
</div>
<div class='div-orig'><p>種種觀察。</p>
</div>
<div class='div-commentary'><p style="margin-left:1em">十周旋顧眄。以應羣機。又觀存亡。安危可否。智照諸境。示有多端。</p>
</div>
<div class='div-orig'><p>令諸眾生各別知見。</p>
</div>
<div class='div-commentary'><p style="margin-left:1em">結。意云。今諸眾生各稱<span class='corr'>己</span>分。而自知見。得調伏耳。</p>
<p style="margin-left:1em">△二隨門別顯。文分為三。初終此品。辨身名差別。答上佛住之問。近廣種種身等八句。以色相等。皆屬身故。二四諦品。辨言教徧周。答佛所說法問。近廣種種語業。三光明覺品。明光輪窮照。答上威德法性菩提三問。近廣種種觀察。其五句依報。但有現相答。廣在前會故。</p>
<p style="margin-left:1em">今初廣上名者。然聖人無名。為物立稱。若就德以立。德無邊涯。若隨機立名。等眾生界。雖復多種。皆為隨宜。生善滅惡。見理而立。海印頓現。不應生著也。文四。一娑婆之內自有百億三。初此四洲。文皆三節。</p>
</div>
<div class='div-orig'><p>諸佛子如來於此四天下中。</p>
</div>
<div class='div-commentary'><p style="margin-left:1em">標處舉四洲者。昔云意取閻浮。言總意別。餘三天下佛不出故。然雖不出。除北俱盧。餘容有住。下並準之。次列名。</p>
</div>
<div class='div-orig'><p>或名一切義成。</p>
</div>
<div class='div-commentary'><p style="margin-left:1em">即悉達也。無事不成就故。</p>
</div>
<div class='div-orig'><p>或名圓滿月。</p>
</div>
<div class='div-commentary'><p style="margin-left:1em">惑斷智圓。恩蔭清涼。</p>
</div>
<div class='div-orig'><p>或名師子吼。</p>
</div>
<div class='div-commentary'><p style="margin-left:1em">名決定說。</p>
</div>
<div class='div-orig'><p>或名釋迦牟尼。</p>
</div>
<div class='div-commentary'><p style="margin-left:1em">釋迦云能仁。能仁種故。牟尼云寂默。契寂理故。</p>
</div>
<div class='div-orig'><p>或名第七仙。</p>
</div>
<div class='div-commentary'><p style="margin-left:1em">七佛之末故。若取賢劫。但當第四。仙即喻也。無欲染故。</p>
</div>
<div class='div-orig'><p>或名毗盧遮那。</p>
</div>
<div class='div-commentary'><p style="margin-left:1em">廣如前釋。</p>
</div>
<div class='div-orig'><p>或名瞿曇氏。</p>
</div>
<div class='div-commentary'><p style="margin-left:1em">唯約姓也。此云地主。以從劫初。代代相承。為轉輪王故。然上云釋迦。乃是族望。此即姓望。故智論第二云。釋迦牟尼姓瞿曇故。佛名經亦然。</p>
</div>
<div class='div-orig'><p>或名大沙門。</p>
</div>
<div class='div-commentary'><p style="margin-left:1em">此云息惡。無惡不息。故復稱大。</p>
</div>
<div class='div-orig'><p>或名最勝。</p>
</div>
<div class='div-commentary'><p style="margin-left:1em">聖中極故。德無加故。</p>
</div>
<div class='div-orig'><p>或名導師。</p>
</div>
<div class='div-commentary'><p style="margin-left:1em">引導眾生。離險難故。於生死海。示眾寶故。然名含多義。略釋此十。恐文繁博。餘但隨難解之。</p>
</div>
<div class='div-orig'><p>如是等其數十千令諸眾生各別知見。</p>
</div>
<div class='div-commentary'><p style="margin-left:1em">總結。</p>
<p style="margin-left:1em">△二四洲之隣十界。即為十段。初東方。標處列名總結例上。</p>
</div>
<div class='div-orig'><p>諸佛子此四天下東次有世界名為善護。</p>
</div>
<div class='div-commentary'><p style="margin-left:1em">四洲之通稱也。他皆倣此。</p>
</div>
<div class='div-orig'><p>如來於彼或名金剛或名斷言論。</p>
</div>
<div class='div-commentary'><p style="margin-left:1em">證離言故。無能說過故。</p>
</div>
<div class='div-orig'><p>如是等其數十千令諸眾生各別知見。</p>
</div>
<div class='div-commentary'><p style="margin-left:1em">△二南方。</p>
</div>
<div class='div-orig'><p>諸佛子此四天下南<span class='note-inline'>(至)</span>如來於彼或名帝釋。</p>
</div>
<div class='div-commentary'><p style="margin-left:1em">為天人主。能稱物心。</p>
</div>
<div class='div-orig'><p>或名寶稱或名離垢<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△三西方。</p>
</div>
<div class='div-orig'><p>諸佛子此四天下西<span class='note-inline'>(至)</span>如來於彼或名水天。</p>
</div>
<div class='div-commentary'><p style="margin-left:1em">水利萬物。天光淨故。</p>
</div>
<div class='div-orig'><p>或名喜見或名最勝王<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△四北方。</p>
</div>
<div class='div-orig'><p>諸佛子此四天下北<span class='note-inline'>(至)</span>或名瑿羅䟦那。</p>
</div>
<div class='div-commentary'><p style="margin-left:1em">具云瑿溼弗羅䟦那。瑿溼弗自在也。羅䟦那者聲也。即圓音自在耳。</p>
</div>
<div class='div-orig'><p>或名最上施或名苦行<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△五東北方。</p>
</div>
<div class='div-orig'><p>諸佛子此四天下東北<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△六東南方。</p>
</div>
<div class='div-orig'><p>諸佛子此四天下東南<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△七西南方。</p>
</div>
<div class='div-orig'><p>諸佛子此四天下西南<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△八西北方。</p>
</div>
<div class='div-orig'><p>諸佛子此四天下西北<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△九下方。</p>
</div>
<div class='div-orig'><p>諸佛子此四天下次下方<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△十上方。</p>
</div>
<div class='div-orig'><p>諸佛子此四天下次上方<span class='note-inline'>(至)</span>或名如盛火。</p>
</div>
<div class='div-commentary'><p style="margin-left:1em">盛火焚薪。不擇林木。佛智利物。無揀賢愚。</p>
</div>
<div class='div-orig'><p>或名持戒或名一道<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">問餘聖教說大輪圍內。平布百億上。即諸天下安地獄。如何此說上下皆有四洲。答此教所說。事隨理融。隨說法處。即是當中。縱極上際。傍至輪圍。亦有十方。互為主伴。以融為眷屬。本數非多。十方界融。亦準於此。因此略說。娑婆融通。改非改相。略有其五。一約事常定。如小乘說。二隨心見異。若身子梵王。三就佛而言。本非淨穢。四隨法迴轉。如上主伴互為。五潛入微塵。如前會說。若約通論。諸餘淨土更有五義。謂諸剎相入義。相即義。一具一切義。廣陿自在義。帝網重疊義。並如前後諸文所說。</p>
<p style="margin-left:1em">△三總結娑婆。</p>
</div>
<div class='div-orig'><p>諸佛子此娑婆世界<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△二娑婆隣近。即百億之外。文有十方。初東方。標處列名總結。一一倣前。</p>
</div>
<div class='div-orig'><p>諸佛子此娑婆世界東<span class='note-inline'>(至)</span>或名無等智。</p>
</div>
<div class='div-commentary'><p style="margin-left:1em">列名唯九者。勘晉經。開曉意下。闕一聞慧。</p>
</div>
<div class='div-orig'><p>如是等百億萬種種名號令諸眾生各別知見。</p>
</div>
<div class='div-commentary'><p style="margin-left:1em">△二南方。</p>
</div>
<div class='div-orig'><p>諸佛子此娑婆世界南<span class='note-inline'>(至)</span>或名本性或名勤意。</p>
</div>
<div class='div-commentary'><p style="margin-left:1em">列名唯二。新舊二經俱闕八名。蓋是梵本脫漏。準前後例。決定不應獨此便略。</p>
</div>
<div class='div-orig'><p>如是等百億萬種種名號令諸眾生各別知見。</p>
</div>
<div class='div-commentary'><p style="margin-left:1em">△三西方。</p>
</div>
<div class='div-orig'><p>諸佛子此娑婆世界西<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△四北方。</p>
</div>
<div class='div-orig'><p>諸佛子此娑婆世界北<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△五東北方。</p>
</div>
<div class='div-orig'><p>諸佛子此娑婆世界東北方<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△六東南方。</p>
</div>
<div class='div-orig'><p>諸佛子此娑婆世界東南方<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△七西南方。</p>
</div>
<div class='div-orig'><p>諸佛子此娑婆世界西南方<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△八西北方。</p>
</div>
<div class='div-orig'><p>諸佛子此娑婆世界西北方<span class='note-inline'>(至)</span>名專念法或名網藏。</p>
</div>
<div class='div-commentary'><p style="margin-left:1em">名有十一者。獨此有餘。不成文體。此中專念法應。即是前所脫聞慧。亦是梵本之漏。注脫之者。誤安貝葉。</p>
</div>
<div class='div-orig'><p>如是等百億萬種種名號令諸眾生各別知見。</p>
</div>
<div class='div-commentary'><p style="margin-left:1em">△九下方。</p>
</div>
<div class='div-orig'><p>諸佛子此娑婆世界次下方<span class='note-inline'>(至)</span>或名帝釋弓。</p>
</div>
<div class='div-commentary'><p style="margin-left:1em">如來念定之弓。以明利箭。能射業惑阿脩羅故。然舊經云法命主。意取帝釋。以法教命。為天主故。今云其弓。但一事耳。若作宮室字。以處取人。大同晉本。</p>
</div>
<div class='div-orig'><p>或名無常所或名覺悟本<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△十上方。</p>
</div>
<div class='div-orig'><p>諸佛子此娑婆世界次上方<span class='note-inline'>(至)</span>令諸眾生各別知見。</p>
</div>
<div class='div-commentary'><p style="margin-left:1em">△三類通一切。謂盡十方。</p>
</div>
<div class='div-orig'><p>諸佛子如娑婆世界<span class='note-inline'>(至)</span>四維上下亦復如是。</p>
</div>
<div class='div-commentary'><p style="margin-left:1em">準四諦品。更有舉此。例餘十方。亦如娑婆。互為主伴。</p>
<p style="margin-left:1em">△四釋差別所由。</p>
</div>
<div class='div-orig'><p>如世尊昔為菩薩時<span class='note-inline'>(至)</span>如是知見而為說法。</p>
</div>
<div class='div-commentary'><p style="margin-left:1em">由隨物故。此有二意。一自既由於差別名言等。而得成就。今還倣古。以差別熟他。二昔菩薩時。隨機調物。今時出世。稱本立名。如昔教眾生。令空妄境。今成正覺。為立超境界名。他皆倣此。而得成熟之言。通自他也。</p>
</div></div>
<div class='div-pin'><a id='mulu41' />
<p class='h2'>○四聖諦品第八</p>
<div class='div-commentary'><p style="margin-left:1em">△釋此一品。五門分別。</p>
<p style="margin-left:1em">初來意者。此品廣前種種語業。即答前佛說法問。亦遠答前會佛演說海之一問故。既知佛可歸。次知法可仰。上名隨物立。今法逐機差。故次來也。</p>
<p style="margin-left:1em">二釋名。言四聖諦者。聖者正也。無漏正法。得在心故。諦有二義。一者諦實。二者審諦。言諦實者。此約境辨。謂如所說相。不捨離故。真實故。決定故。謂世出世二種因果。必無虗妄。不可差失。言審諦者。此就智明。聖智觀彼。審不虗故。凡夫雖有苦集。而不審實。不得稱諦。無倒聖智。審知境故。故名聖諦。故瑜伽九十五云。由二緣故名為諦。一法性故。二勝解故。愚夫有初無後。聖具二故。徧說聖諦。四謂苦集滅道。總云四聖諦。帶數釋也。性相云何。逼迫名苦。即有漏色心。增長名集。即業煩惱。寂靜名滅。謂即涅槃。出離名道。謂止觀等。此約相說。通大小乘。智論云。小乘三是有相。滅是無相。大乘四諦。皆是無相。涅槃云。解苦無苦。名苦聖諦。謂達四緣生故。空則超筌。悟旨成大。又涅槃云。凡夫有苦而無諦。二乘有苦有諦。而無真實。菩薩無苦有諦。而有真實。謂若苦即諦。三塗之苦。豈即諦也。二乘雖審知之。而不達法空。不見真實。又二乘雖知苦相。不知無量相。故大經云。苦有無量相。非諸聲聞緣覺所知。瑜伽說。苦有一百一十。然此經中。雖彰名異。即表義殊。以名必召實故。是無量四諦義也。約一界一諦。即有十千娑婆。四諦有四百億十千名義。而文義包博。言含性相。文究此四。非唯但空。便為真實。今了陰入皆如。無苦可捨。無明塵勞即是菩提。無集可斷。生死即涅槃。無滅可證。邊邪皆中正。無道可修。無苦無集。即無世間。無滅無道。即無出世間。不取不捨。同一實諦。故斯一品。有作無作。有量無量。皆在其中。準第五地中。復以十重觀察。至下當明。</p>
<p style="margin-left:1em">三宗趣者。以無邊諦海。隨根隨義。立名不同。徧空世界。以此為宗。務在益物。調生為趣。又上二皆宗。發生淨信為趣。</p>
<p style="margin-left:1em">四解妨。難問既彰。佛語業答說法。問佛所說法多門。何以唯陳四諦。答以名雖在小。義通大小。事理具足。謂苦集二諦是世間因果。所知所斷無改易故。滅道二諦出世因果。所證所修事決定故。知斷證修。能運眾生。到彼岸故。世界有異。此獨無改。況無量無作。何義不收。是故約此。以顯差別。又為破計引機故。謂演彼聲聞。四諦局法。令亡所執。引入一乘無邊諦海。故約此辨。何以四諦皆帶苦言。謂苦滅聖諦等。然謂生苦之集。故云苦集。盡苦之滅。名為苦滅。至苦滅之道。名苦滅道。不得單言苦道。以道非生苦。不同集故。又非滅苦。不同滅故。能證滅苦。故云苦滅道。</p>
<p style="margin-left:1em">五正釋文一品分二。初標告。</p>
</div>
<div class='div-orig'><p>爾時文殊師利菩薩摩訶薩告諸菩薩言。</p>
</div>
<div class='div-commentary'><p style="margin-left:1em">△二正釋四。初娑婆諦名。二隣次十界。三類通一切。四主伴無窮。然此望前品。略於單說四洲。就初二中。一一方內。文各有二。一別別諦名。二結數辨意。然其立名。或有因從果稱。果藉因名。約事約理。或總或別。如文當知。初娑婆中列內四諦。即為四別。初苦聖諦。</p>
</div>
<div class='div-orig'><p>諸佛子苦聖諦此娑婆世界中或名罪。</p>
</div>
<div class='div-commentary'><p style="margin-left:1em">罪者摧也。謂摧壞色心故。</p>
</div>
<div class='div-orig'><p>或名迫逼。</p>
</div>
<div class='div-commentary'><p style="margin-left:1em">不可意境。逼迫身心。此二總顯。</p>
</div>
<div class='div-orig'><p>或名變異。</p>
</div>
<div class='div-commentary'><p style="margin-left:1em">壞苦。</p>
</div>
<div class='div-orig'><p>或名攀緣。</p>
</div>
<div class='div-commentary'><p style="margin-left:1em">追求苦。</p>
</div>
<div class='div-orig'><p>或名聚。</p>
</div>
<div class='div-commentary'><p style="margin-left:1em">五盛陰苦。</p>
</div>
<div class='div-orig'><p>或名<span class='corr'>刺</span>。</p>
</div>
<div class='div-commentary'><p style="margin-left:1em">從喻立名。如<span class='corr'>刺</span>未拔。</p>
</div>
<div class='div-orig'><p>或名依根。</p>
</div>
<div class='div-commentary'><p style="margin-left:1em">由苦能生一切惡也。</p>
</div>
<div class='div-orig'><p>或名虗誑。</p>
</div>
<div class='div-commentary'><p style="margin-left:1em">於下苦中。能生樂想。</p>
</div>
<div class='div-orig'><p>或名㿈瘡處。</p>
</div>
<div class='div-commentary'><p style="margin-left:1em">此喻二苦。有㿈瘡處。性自是苦。此如五陰苦。若加手等觸。苦上加苦。是苦苦。</p>
</div>
<div class='div-orig'><p>或名愚夫行。</p>
</div>
<div class='div-commentary'><p style="margin-left:1em">行苦也。愚人所行故。如以睫毛置掌不覺。若置眼內。為苦不安。愚夫不覺行苦。如掌內之毛。而復以苦。反欲捨苦。皆愚夫行也。</p>
<p style="margin-left:1em">△二集聖諦。</p>
</div>
<div class='div-orig'><p>諸佛子苦集聖諦<span class='note-inline'>(至)</span>或名繫縛或名滅壞。</p>
</div>
<div class='div-commentary'><p style="margin-left:1em">初二通顯。謂有業惑者。繫縛三界。滅壞善根。</p>
</div>
<div class='div-orig'><p>或名愛著義或名妄覺念。</p>
</div>
<div class='div-commentary'><p style="margin-left:1em">次二別顯煩惱。</p>
</div>
<div class='div-orig'><p>或名趣入或名決定<span class='note-inline'>(至)</span>或名隨行或名顛倒根。</p>
</div>
<div class='div-commentary'><p style="margin-left:1em">餘多通業惑。</p>
<p style="margin-left:1em">△三滅聖諦。</p>
</div>
<div class='div-orig'><p>諸佛子苦滅聖諦此娑婆世界中或名無諍。</p>
</div>
<div class='div-commentary'><p style="margin-left:1em">煩惱名諍。</p>
</div>
<div class='div-orig'><p>或名離塵或名寂靜<span class='note-inline'>(至)</span>或名滅或名體真實。</p>
</div>
<div class='div-commentary'><p style="margin-left:1em">真實者。非唯惑滅而<span class='corr'>已</span>。實乃法身常住。為滅諦之義。故次云住自性也。謂本來滅故。</p>
</div>
<div class='div-orig'><p>或名住自性。</p>
</div>
<div class='div-commentary'><p style="margin-left:1em">△四道聖諦。</p>
</div>
<div class='div-orig'><p>諸佛子苦滅道聖諦<span class='note-inline'>(至)</span>或名仙人行或名十藏。</p>
</div>
<div class='div-commentary'><p style="margin-left:1em">十藏謂信聞等。如十藏品說。</p>
<p style="margin-left:1em">△二結數辨意。</p>
</div>
<div class='div-orig'><p>諸佛子此娑婆世界<span class='note-inline'>(至)</span>有如是等四百億十千名。</p>
</div>
<div class='div-commentary'><p style="margin-left:1em">望前名號。一四洲有十千。今一四天下。一諦亦有十千種名。四諦歷於百億。故有四百億箇十千。</p>
</div>
<div class='div-orig'><p>隨眾生心悉令調伏。</p>
</div>
<div class='div-commentary'><p style="margin-left:1em">顯差別之意也。</p>
<p style="margin-left:1em">△二辨隣次十方。東方密訓二。初列四。初苦諦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名分析悉無力。</p>
</div>
<div class='div-commentary'><p style="margin-left:1em">推之於緣。無實物也。</p>
</div>
<div class='div-orig'><p>或名作所依或名極苦或名躁動或名形狀物。</p>
</div>
<div class='div-commentary'><p style="margin-left:1em">有形皆苦故。</p>
<p style="margin-left:1em">△二集諦。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名愛著或名病源。</p>
</div>
<div class='div-commentary'><p style="margin-left:1em">病源者。謂有攀緣故。</p>
</div>
<div class='div-orig'><p>或名名數。</p>
</div>
<div class='div-commentary'><p style="margin-left:1em">△三滅諦。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名調伏或名一分。</p>
</div>
<div class='div-commentary'><p style="margin-left:1em">惑由妄起故。分數塵沙。理不可分。可稱一分。</p>
</div>
<div class='div-orig'><p>或名無罪或名離貪或名決定。</p>
</div>
<div class='div-commentary'><p style="margin-left:1em">△四道諦。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名猛將或名上行。</p>
</div>
<div class='div-commentary'><p style="margin-left:1em">所之在滅。</p>
</div>
<div class='div-orig'><p>或名超出或名有方便<span class='note-inline'>(至)</span>或名最勝眼或名觀方。</p>
</div>
<div class='div-commentary'><p style="margin-left:1em">觀方者。謂觀四諦也。更有四方。如十定品。</p>
<p style="margin-left:1em">△二結。</p>
</div>
<div class='div-orig'><p>諸佛子密訓世界<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△二南方最勝二。初列四。初苦。</p>
</div>
<div class='div-orig'><p>諸佛子此娑婆世界所言苦聖諦者彼最勝世界中。</p>
</div>
<div class='div-commentary'><p style="margin-left:1em">前名豐溢。豐溢是正翻。最勝乃義譯耳。</p>
</div>
<div class='div-orig'><p>或名恐怖或名分段<span class='note-inline'>(至)</span>或名妄分別或名有勢力。</p>
</div>
<div class='div-commentary'><p style="margin-left:1em">生老病死。猶四山臨人。世雖賢豪。力無與競。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名仇對或名非<span class='corr'>己</span>物。</p>
</div>
<div class='div-commentary'><p style="margin-left:1em"><span class='corr'>己</span>本性淨。妄惑何預。</p>
</div>
<div class='div-orig'><p>或名惡導引或名增黑闇或名壞善利。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名饒益或名義中義。</p>
</div>
<div class='div-commentary'><p style="margin-left:1em">事善有義。滅理尤勝。</p>
</div>
<div class='div-orig'><p>或名無量或名所應見<span class='note-inline'>(至)</span>或名可同住或名無為。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名能燒然。</p>
</div>
<div class='div-commentary'><p style="margin-left:1em">以智慧火。燒煩惱故。</p>
</div>
<div class='div-orig'><p>成名最上品或名決定<span class='note-inline'>(至)</span>或名解脫性或名能度脫。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子最勝世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△三西方離垢二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名虗妄見或名無有數。</p>
</div>
<div class='div-commentary'><p style="margin-left:1em">無有數者。三際無涯故。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名鄙賤或名增長。</p>
</div>
<div class='div-commentary'><p style="margin-left:1em">從惑生惑業故。</p>
</div>
<div class='div-orig'><p>或名重擔或名能生或名麤獷。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名最勝根或名稱會。</p>
</div>
<div class='div-commentary'><p style="margin-left:1em">以事之滅。稱會理滅。</p>
</div>
<div class='div-orig'><p>或名無資待或名滅惑<span class='note-inline'>(至)</span>或名畢竟或名破印。</p>
</div>
<div class='div-commentary'><p style="margin-left:1em">世之陰苦。若蠟印印泥。印壞文成。此陰纔滅。彼陰續生。今云破印。永不生也。</p>
<p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦<span class='note-inline'>(至)</span>或名諸有邊。</p>
</div>
<div class='div-commentary'><p style="margin-left:1em">照實即生死可盡也。故中論云。真法及說者。聽者難得故。是故即生死。非有邊無邊。謂三事難得。故非有邊。難得者。容有得義。得則生死有邊。</p>
</div>
<div class='div-orig'><p>或名受寄全。</p>
</div>
<div class='div-commentary'><p style="margin-left:1em">業寄於集。暫受還亡。業寄於道。永不可失。</p>
</div>
<div class='div-orig'><p>或名作究竟或名淨分別。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子離垢世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△四北方豐溢二。初列四。初苦。</p>
</div>
<div class='div-orig'><p>諸佛子此娑婆世界所言苦聖諦者彼豐溢世界中。</p>
</div>
<div class='div-commentary'><p style="margin-left:1em">豐溢自南方界名。前品此方名為豐樂。梵云微部地。<span class='note-inline'>(田夷反)</span>豐樂得旨。譯者不審。二名相參耳。</p>
</div>
<div class='div-orig'><p>或名愛染處或名險害根或名有海分。</p>
</div>
<div class='div-commentary'><p style="margin-left:1em">二十五有各一分也。</p>
</div>
<div class='div-orig'><p>或名積集成或名差別根<span class='note-inline'>(至)</span>或名數所成。</p>
</div>
<div class='div-commentary'><p style="margin-left:1em">數體即集。集所成故。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名無盡或名分數。</p>
</div>
<div class='div-commentary'><p style="margin-left:1em">分數者。無一理以貫之。則惑業萬差矣。</p>
</div>
<div class='div-orig'><p>或名不可愛或名能攫噬。</p>
</div>
<div class='div-commentary'><p style="margin-left:1em">攫搏也。噬齧也。集之損害。猶惡禽獸也。</p>
</div>
<div class='div-orig'><p>或名麤鄙物或名愛著或名器或名動。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名無所修。</p>
</div>
<div class='div-commentary'><p style="margin-left:1em">修<span class='corr'>已</span>極故。</p>
</div>
<div class='div-orig'><p>或名無所見或名無所作<span class='note-inline'>(至)</span>或名<span class='corr'>已</span>除壞。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名無量壽。</p>
</div>
<div class='div-commentary'><p style="margin-left:1em">謂證滅永常。今因標果稱。</p>
</div>
<div class='div-orig'><p>或名善了知或名究竟道<span class='note-inline'>(至)</span>或名無能勝。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子豐溢世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△五東北方攝取二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名種種戲論或名地獄性。</p>
</div>
<div class='div-commentary'><p style="margin-left:1em">未入忍來。常有墯性。</p>
</div>
<div class='div-orig'><p>或名非實義或名貪欲擔<span class='note-inline'>(至)</span>或名根本空。</p>
</div>
<div class='div-commentary'><p style="margin-left:1em">約性以說同。淨名五受陰洞達空也。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名速疾或名能執取。</p>
</div>
<div class='div-commentary'><p style="margin-left:1em">由妄惑故。愛見羅剎。橫相執取。</p>
</div>
<div class='div-orig'><p>或名想或名有果或名無可說或名無可取。</p>
</div>
<div class='div-commentary'><p style="margin-left:1em">妄體本空。故無可取。故中論云。虗誑妄取者。是中何所取。佛說如是法。欲以示空義。</p>
</div>
<div class='div-orig'><p>或名流轉。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名遠惡或名出離。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦<span class='note-inline'>(至)</span>攝取世界中或名離言。</p>
</div>
<div class='div-commentary'><p style="margin-left:1em">滅道俱名離言者。滅性離言。道令言離故。</p>
</div>
<div class='div-orig'><p>或名無諍或名教導<span class='note-inline'>(至)</span>或名勝智或名能了義。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子攝取世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△六東南方饒益二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名不堅或名如賊。</p>
</div>
<div class='div-commentary'><p style="margin-left:1em">五盛陰苦。劫害我故。</p>
</div>
<div class='div-orig'><p>或名老死或名愛所成<span class='note-inline'>(至)</span>或名生長或名利刃。</p>
</div>
<div class='div-commentary'><p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名退失或名無力。</p>
</div>
<div class='div-commentary'><p style="margin-left:1em">於出生死。無有力能。善法治之。不復相拒。</p>
</div>
<div class='div-orig'><p>或名喪失或名乖違<span class='note-inline'>(至)</span>或名取或名意欲。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名根本或名捨因。</p>
</div>
<div class='div-commentary'><p style="margin-left:1em">無為無因。而體是果。菩提之道。望此亦因。獨寂滅涅槃。得稱果果。故曰捨因。</p>
</div>
<div class='div-orig'><p>或名無為或名無相續。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名一切印。</p>
</div>
<div class='div-commentary'><p style="margin-left:1em">無不審決故。印義後說。</p>
</div>
<div class='div-orig'><p>或名三昧藏或名得光明<span class='note-inline'>(至)</span>或名不流轉根。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子饒益世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△七西南方鮮少二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名繫縛處或名邪行。</p>
</div>
<div class='div-commentary'><p style="margin-left:1em">體非正道。是行性故。</p>
</div>
<div class='div-orig'><p>或名隨受或名無慙恥<span class='note-inline'>(至)</span>或名炬火性或名多憂惱。</p>
</div>
<div class='div-commentary'><p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者彼鮮少世界中或名廣地。</p>
</div>
<div class='div-commentary'><p style="margin-left:1em">生大苦樹故。</p>
</div>
<div class='div-orig'><p>或名能趣或名遠慧<span class='note-inline'>(至)</span>或名著處或名宅主。</p>
</div>
<div class='div-commentary'><p style="margin-left:1em">宅主即無明也。</p>
</div>
<div class='div-orig'><p>或名連縛。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名絕行處。</p>
</div>
<div class='div-commentary'><p style="margin-left:1em">心路絕故。</p>
</div>
<div class='div-orig'><p>或名不二。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名廣大路。</p>
</div>
<div class='div-commentary'><p style="margin-left:1em">先賢後聖。游之而不厭故。</p>
</div>
<div class='div-orig'><p>或名平等因或名淨方便或名最勝見。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子鮮少世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△八西北方歡喜二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名惡舍宅或名苦惱性。</p>
</div>
<div class='div-commentary'><p style="margin-left:1em">闕一者。普譯少出生。唐譯少失利。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名非實法或名無底。</p>
</div>
<div class='div-commentary'><p style="margin-left:1em">煩惱深故。非習道學。浮沉不<span class='corr'>已</span>。</p>
</div>
<div class='div-orig'><p>或名攝取或名離戒<span class='note-inline'>(至)</span>或名陿劣見或名垢聚。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名破依止。</p>
</div>
<div class='div-commentary'><p style="margin-left:1em">身與煩惱。互為依止。展轉無窮。唯證滅理。方能永破。</p>
</div>
<div class='div-orig'><p>或名不放逸或名真實<span class='note-inline'>(至)</span>或名自在或名無生。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名廣大性。</p>
</div>
<div class='div-commentary'><p style="margin-left:1em">道名廣大。無不在故。</p>
</div>
<div class='div-orig'><p>或名分別盡或名神力道<span class='note-inline'>(至)</span>或名攝解脫。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子歡喜世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△九下方關[門@龠]二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>或名如坏器或名我所成。</p>
</div>
<div class='div-commentary'><p style="margin-left:1em">我見有故。</p>
</div>
<div class='div-orig'><p>或名諸趣身或名數流轉<span class='note-inline'>(至)</span>或名無味或名來去。</p>
</div>
<div class='div-commentary'><p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名受支或名我心。</p>
</div>
<div class='div-commentary'><p style="margin-left:1em">即我見愛。</p>
</div>
<div class='div-orig'><p>或名雜毒或名虗稱或名乖違或名熱惱或名驚駭。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名廣大或名覺分。</p>
</div>
<div class='div-commentary'><p style="margin-left:1em">所覺處故。</p>
</div>
<div class='div-orig'><p>或名離染或名無障礙。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦<span class='note-inline'>(至)</span>或名究竟實或名入義。</p>
</div>
<div class='div-commentary'><p style="margin-left:1em">能入滅諦第一義故。</p>
</div>
<div class='div-orig'><p>或名性究竟或名淨現<span class='note-inline'>(至)</span>或名救濟或名勝行。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子關[門@龠]世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△十上方振音二。初列四。初苦。</p>
</div>
<div class='div-orig'><p>諸佛子此娑婆世界<span class='note-inline'>(至)</span>彼振音世界中或名匿疵。</p>
</div>
<div class='div-commentary'><p style="margin-left:1em">身為惑病所藏處故。</p>
</div>
<div class='div-orig'><p>或名世間或名所依或名慠慢。</p>
</div>
<div class='div-commentary'><p style="margin-left:1em">慢以生苦為業。果取因名。</p>
</div>
<div class='div-orig'><p>或名染著性。</p>
</div>
<div class='div-commentary'><p style="margin-left:1em">性令染故。如樂受壞苦。誰謂苦耶。</p>
</div>
<div class='div-orig'><p>或名駛流。</p>
</div>
<div class='div-commentary'><p style="margin-left:1em">剎那性故。即行苦也。</p>
</div>
<div class='div-orig'><p>或名不可樂。</p>
</div>
<div class='div-commentary'><p style="margin-left:1em">苦苦也。</p>
</div>
<div class='div-orig'><p>或名覆藏。</p>
</div>
<div class='div-commentary'><p style="margin-left:1em">藏苦因故。樂藏壞苦故。不苦不樂藏行苦故。</p>
</div>
<div class='div-orig'><p>或名速滅。</p>
</div>
<div class='div-commentary'><p style="margin-left:1em">流轉苦也。</p>
</div>
<div class='div-orig'><p>或名難調。</p>
</div>
<div class='div-commentary'><p style="margin-left:1em">誰不欲捨。莫之能出。不憚疲苦。方能調之。</p>
<p style="margin-left:1em">△二集。</p>
</div>
<div class='div-orig'><p>諸佛子所言苦集聖諦者<span class='note-inline'>(至)</span>或名至後邊。</p>
</div>
<div class='div-commentary'><p style="margin-left:1em">招果不斷。受苦無窮。</p>
</div>
<div class='div-orig'><p>或名共和合或名分別或名門。</p>
</div>
<div class='div-commentary'><p style="margin-left:1em">入苦趣故。</p>
</div>
<div class='div-orig'><p>或名飄動或名隱覆。</p>
</div>
<div class='div-commentary'><p style="margin-left:1em">△三滅。</p>
</div>
<div class='div-orig'><p>諸佛子所言苦滅聖諦者<span class='note-inline'>(至)</span>或名不可取。</p>
</div>
<div class='div-commentary'><p style="margin-left:1em">取則不滅。</p>
</div>
<div class='div-orig'><p>或名轉還或名離諍或名小。</p>
</div>
<div class='div-commentary'><p style="margin-left:1em">小之則無內。不容一物也。</p>
</div>
<div class='div-orig'><p>或名大。</p>
</div>
<div class='div-commentary'><p style="margin-left:1em">大之則無外。法界性也。</p>
</div>
<div class='div-orig'><p>或名善淨或名無盡或名廣博或名無等價。</p>
</div>
<div class='div-commentary'><p style="margin-left:1em">△四道。</p>
</div>
<div class='div-orig'><p>諸佛子所言苦滅道聖諦者<span class='note-inline'>(至)</span>或名難敵對。</p>
</div>
<div class='div-commentary'><p style="margin-left:1em">有惑必破。不為惑破。猶明滅闇。無闇不滅。闇不滅明。何能相敵。</p>
</div>
<div class='div-orig'><p>或名無限義或名能入智<span class='note-inline'>(至)</span>或名殊勝義。</p>
</div>
<div class='div-commentary'><p style="margin-left:1em">△二結。</p>
</div>
<div class='div-orig'><p>諸佛子振音世界說四聖諦<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△三類通一切二。初舉娑婆。以類東方。</p>
</div>
<div class='div-orig'><p>諸佛子如此娑婆世界中<span class='note-inline'>(至)</span>隨眾生心悉令調伏。</p>
</div>
<div class='div-commentary'><p style="margin-left:1em">△二舉東方。以類餘九。</p>
</div>
<div class='div-orig'><p>如東方南西北方四維上下亦復如是。</p>
</div>
<div class='div-commentary'><p style="margin-left:1em">△四主伴無盡二。初舉此例彼。</p>
</div>
<div class='div-orig'><p>諸佛子如娑婆世界有如上所說十方世界。</p>
</div>
<div class='div-commentary'><p style="margin-left:1em">謂娑婆為主。有密訓等。盡空世界。皆為伴也。</p>
<p style="margin-left:1em">△二以彼例此。</p>
</div>
<div class='div-orig'><p>彼一切世界亦各有如是<span class='note-inline'>(至)</span>心之所樂令其調伏。</p>
</div>
<div class='div-commentary'><p style="margin-left:1em">則知密訓等。盡空世界為主。攝伴亦爾。則無盡無盡耳。此猶約娑婆同類世界而說。以結數中。同百億故。餘樹形等異類世界。彼一一類皆徧虗空。及盡法界。是則重重無盡無盡。非此所說也。如是皆為調伏眾生。</p>
</div>
<p class='juan'>大方廣佛華嚴經疏卷第二十</p></div></div>
</div><!-- end of div[@id='body'] -->
</body></html>