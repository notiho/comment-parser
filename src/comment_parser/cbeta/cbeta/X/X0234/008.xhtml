<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu22' />大方廣佛華嚴經疏卷第八<span class='note-inline'>(入第二經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△三知足天二。初長行得法。</p>
</div>
<div class='div-orig'><p>復次知足天王得一切佛出興世圓滿教輪解脫門。</p>
</div>
<div class='div-commentary'><p style="margin-left:1em">得總相法門。諸佛將興。皆生彼天。下生之時。普應法界。頓闡華嚴。為圓滿相。</p>
</div>
<div class='div-orig'><p>喜樂海髻天王得盡虗空界清淨光明身解脫門。</p>
</div>
<div class='div-commentary'><p style="margin-left:1em">光明色身。皆徧空界。了不可取。故云清淨。</p>
</div>
<div class='div-orig'><p>最勝功德幢天王得消滅世間苦淨願海解脫門。</p>
</div>
<div class='div-commentary'><p style="margin-left:1em">以淨願力。滅惑業苦。</p>
</div>
<div class='div-orig'><p>寂靜光天王<span class='note-inline'>(至)</span>得普淨一切眾生界解脫門。</p>
</div>
<div class='div-commentary'><p style="margin-left:1em">△四五可知。</p>
</div>
<div class='div-orig'><p>寶峯月天王得普化世間常現前無盡藏解脫門。</p>
</div>
<div class='div-commentary'><p style="margin-left:1em">普即無偏。常即無間。示其真樂即如來藏。</p>
</div>
<div class='div-orig'><p>勇健力天王得開示一切佛正覺境界解脫門。</p>
</div>
<div class='div-commentary'><p style="margin-left:1em">自覺知境。佛<span class='corr'>已</span>入之。故示物同悟。</p>
</div>
<div class='div-orig'><p>金剛妙光天王<span class='note-inline'>(至)</span>菩提心令不可壞解脫門。</p>
</div>
<div class='div-commentary'><p style="margin-left:1em">謂以淨福。堅菩提心。</p>
</div>
<div class='div-orig'><p>星宿幢天王<span class='note-inline'>(至)</span>調伏眾生方便解脫門。</p>
</div>
<div class='div-commentary'><p style="margin-left:1em">仰觀下化。</p>
</div>
<div class='div-orig'><p>妙莊嚴天王得一念悉知眾生心隨機應現解脫門。</p>
</div>
<div class='div-commentary'><p style="margin-left:1em">即照現迅疾也。</p>
<p style="margin-left:1em">△二偈頌讚佛。</p>
</div>
<div class='div-orig'><p>彌時知足天王<span class='note-inline'>(至)</span>普觀一切知足天眾而說頌言。</p>
<p>如來廣大徧法界<span class='note-inline'>(至)</span>令入難思清淨法。</p>
</div>
<div class='div-commentary'><p style="margin-left:1em">前半。即出世義。上句。體智共徧。下句。悲用皆普。後半。即圓滿教輪。前句。即實之權為妙門。後句。會權入實為圓滿。</p>
</div>
<div class='div-orig'><p>佛身普現於十方<span class='note-inline'>(至)</span>此喜髻天之所入。</p>
</div>
<div class='div-commentary'><p style="margin-left:1em">二中可知。</p>
</div>
<div class='div-orig'><p>如來往昔修諸行<span class='note-inline'>(至)</span>勝德能知此方便。</p>
</div>
<div class='div-commentary'><p style="margin-left:1em">初二句。以行淨願。次句。雜染本空。故前令滅。佛法本具。故今令滿。妄盡真顯。二言相成。</p>
</div>
<div class='div-orig'><p>如來法身不思議<span class='note-inline'>(至)</span>寂靜光天解脫門。</p>
</div>
<div class='div-commentary'><p style="margin-left:1em">初二句。依體普現。若月入百川。尋影之月。月體不分。即體之用。用彌法界。體用交徹。故不思議。次句稱根說法。</p>
</div>
<div class='div-orig'><p>眾生業惑所纏覆<span class='note-inline'>(至)</span>善目照知心喜慶。</p>
</div>
<div class='div-commentary'><p style="margin-left:1em">前半。即所淨眾生。具三雜染故。上句標。下句略示惑相。慢是根本。憍逸隨惑。憍謂染自盛事。慢謂恃<span class='corr'>己</span>陵他。放逸即是縱蕩。憍為染法所依。慢能長淪生死。放逸眾惑之本。故偏舉此三。蕩者動也。謂境風鼓擊。飄蕩馳散。次句。能淨法門。謂不取於相。當體寂故。</p>
</div>
<div class='div-orig'><p>一切世間真導師<span class='note-inline'>(至)</span>妙光於此能觀察。</p>
</div>
<div class='div-commentary'><p style="margin-left:1em">上三可知。</p>
</div>
<div class='div-orig'><p>十方剎海微塵數<span class='note-inline'>(至)</span>此莊嚴幢之所見。</p>
</div>
<div class='div-commentary'><p style="margin-left:1em">通顯。上既親近。必當敬養聞法。以聞調他。為真供養。列名中。云星宿幢。故令莊嚴。與長行互出。</p>
</div>
<div class='div-orig'><p>眾生心海不思議<span class='note-inline'>(至)</span>妙莊嚴天斯善了。</p>
</div>
<div class='div-commentary'><p style="margin-left:1em">前半。所知眾生心。上句標深廣。下句顯相。念慮不住。多於草。故廣也。深有三義。一恒轉如流。故不住二本體寂然。故不動。三從緣妄起。無別所依。次句。即一念悉知。</p>
<p style="margin-left:1em">△四時分天二。初長行得法。</p>
</div>
<div class='div-orig'><p>復次時分天王<span class='note-inline'>(至)</span>令永離憂惱解脫門。</p>
</div>
<div class='div-commentary'><p style="margin-left:1em">善根若發。憂惱自除。</p>
</div>
<div class='div-orig'><p>妙光天王得普入一切境界解脫門。</p>
</div>
<div class='div-commentary'><p style="margin-left:1em">以無限方便。普證法身之境。</p>
</div>
<div class='div-orig'><p>無盡慧功德幢天王得滅除一切患大悲輪解脫門。</p>
</div>
<div class='div-commentary'><p style="margin-left:1em">悲摧惑苦。故名為輪。</p>
</div>
<div class='div-orig'><p>善化端嚴天王得了知三世一切眾生心解脫門。</p>
</div>
<div class='div-commentary'><p style="margin-left:1em">以三達智。知機授法。</p>
</div>
<div class='div-orig'><p>總持大光明天王<span class='note-inline'>(至)</span>憶持一切法無忘失解脫門。</p>
</div>
<div class='div-commentary'><p style="margin-left:1em">總持入理。故名為門。以慧為體。故云光明。若取助伴。則兼念定。念即明記。故能憶持。定無忘失。四無礙等一切諸法。皆是所持。</p>
</div>
<div class='div-orig'><p>不思議慧天王<span class='note-inline'>(至)</span>不思議方便解脫門。</p>
</div>
<div class='div-commentary'><p style="margin-left:1em">可知。</p>
</div>
<div class='div-orig'><p>輪臍天王得轉法輪成熟眾生方便解脫門。</p>
</div>
<div class='div-commentary'><p style="margin-left:1em">轉法。示菩提之道。即是成熟眾生之方便。</p>
</div>
<div class='div-orig'><p>光燄天王得廣大眼普觀眾生而往調伏解脫門。</p>
</div>
<div class='div-commentary'><p style="margin-left:1em">十眼圓見。隨宜往調。</p>
</div>
<div class='div-orig'><p>光照天王得超出一切業障不隨魔所作解脫門。</p>
</div>
<div class='div-commentary'><p style="margin-left:1em">超出業障。使離惡因。不隨魔作。捨惡緣也。</p>
</div>
<div class='div-orig'><p>普觀察大名稱天王<span class='note-inline'>(至)</span>令受行心清淨解脫門。</p>
</div>
<div class='div-commentary'><p style="margin-left:1em">等雨法雨。誘令進善。使彼受行。誨令斷惡。得心清淨。此就於天。偈通一切。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時時分天王<span class='note-inline'>(至)</span>普觀一切時分天眾而說頌言。</p>
<p>佛於無量久遠劫<span class='note-inline'>(至)</span>永耀眾生智慧燈。</p>
</div>
<div class='div-commentary'><p style="margin-left:1em">通顯。前半。彰<span class='corr'>己已</span>離。後半。開發能離善根。</p>
</div>
<div class='div-orig'><p>如來法身甚廣大<span class='note-inline'>(至)</span>此是大光之解脫。</p>
</div>
<div class='div-commentary'><p style="margin-left:1em">文並可知。</p>
</div>
<div class='div-orig'><p>業性廣大無窮盡<span class='note-inline'>(至)</span>如是慧天之所入。</p>
</div>
<div class='div-commentary'><p style="margin-left:1em">初句即業性。言廣大者。一念造一切故。無窮盡者。未得對治。無能止故。有多門故。次句善入。智了自入。開示令他入。次句。入門多種。</p>
</div>
<div class='div-orig'><p>轉不思議妙法輪<span class='note-inline'>(至)</span>此是燄天之境界。</p>
</div>
<div class='div-commentary'><p style="margin-left:1em">文亦可知。</p>
</div>
<div class='div-orig'><p>若有眾生一見佛<span class='note-inline'>(至)</span>光照天王所行道。</p>
</div>
<div class='div-commentary'><p style="margin-left:1em">初句。見佛為緣。次二。見佛二益。一正智生。必內超業障。二佛為真導。豈外逐魔緣。既不隨魔。安造魔業。十魔並離。故致諸言。</p>
</div>
<div class='div-orig'><p>一切眾會廣大海<span class='note-inline'>(至)</span>此解脫門名稱入。</p>
</div>
<div class='div-commentary'><p style="margin-left:1em">十亦可知。</p>
<p style="margin-left:1em">△五。三十三天眾二。初長行十一法。</p>
</div>
<div class='div-orig'><p>復次釋迦因陀羅天王<span class='note-inline'>(至)</span>皆明見大歡喜解脫門。</p>
</div>
<div class='div-commentary'><p style="margin-left:1em">承力故憶念。念過去佛者。曾入此天故。三世有二。一亦念未來。二過去自互相望。亦有三世。生大喜者。境殊勝故。慶自福故。</p>
</div>
<div class='div-orig'><p>普稱滿音天王<span class='note-inline'>(至)</span>廣大世無能比解脫門。</p>
</div>
<div class='div-commentary'><p style="margin-left:1em">然佛身。無染淨大小。亦無勝劣。猶若虗空。雲屯即暗。日朗即明。色昏即劣。物隔言小。今妄雲盡。而智光照。故清淨。性空現故廣大。妙色顯故無比。皆解脫力。故曰能令。</p>
</div>
<div class='div-orig'><p>慈目寶髻天王得慈雲普覆解脫門。</p>
</div>
<div class='div-commentary'><p style="margin-left:1em">大慈不揀冤親。若雲無心而普覆。</p>
</div>
<div class='div-orig'><p>寶光幢名稱天王<span class='note-inline'>(至)</span>現種種形相威德身解脫門。</p>
</div>
<div class='div-commentary'><p style="margin-left:1em">人天世主。多恃威德故。佛現超之。令其敬喜。</p>
</div>
<div class='div-orig'><p>發生喜樂髻天王<span class='note-inline'>(至)</span>從何福業生解脫門。</p>
</div>
<div class='div-commentary'><p style="margin-left:1em">知其因果差別。使物勤修因果。並得名福。</p>
</div>
<div class='div-orig'><p>端正念天王得開示諸佛成熟眾生事解脫門。</p>
</div>
<div class='div-commentary'><p style="margin-left:1em">示佛調生。令菩薩倣習。</p>
</div>
<div class='div-orig'><p>高勝音天王得知一切世間成壞劫轉變相解脫門。</p>
</div>
<div class='div-commentary'><p style="margin-left:1em">初成後壞。住時轉變。乃至毛孔細剎。皆悉知之。言轉變者。福人出世。則琳琅現矣。薄福者出。則荊棘生焉。</p>
</div>
<div class='div-orig'><p>成就念天王得憶念當來菩薩調伏眾生行解脫門。</p>
</div>
<div class='div-commentary'><p style="margin-left:1em">佛毛現因調行。天憶則能思齊。</p>
</div>
<div class='div-orig'><p>淨華光天王得了知一切諸天快樂因解脫門。</p>
</div>
<div class='div-commentary'><p style="margin-left:1em">一切諸樂。以佛為因。具勝德故。就樂增勝。說諸天耳。</p>
</div>
<div class='div-orig'><p>知日眼天王<span class='note-inline'>(至)</span>受生善根俾無癡惑解脫門。</p>
</div>
<div class='div-commentary'><p style="margin-left:1em">受生善根。即念佛力。開示令不迷惑。則去放逸而進修。</p>
</div>
<div class='div-orig'><p>自在光明天王<span class='note-inline'>(至)</span>永斷種種疑解脫門。</p>
</div>
<div class='div-commentary'><p style="margin-left:1em">疑自疑他。疑理疑事。有多種種。如聞空疑斷。聞有疑常。聞雙是。則疑其兩分。聞雙非。疑無所據。又聞空疑有。聞有疑空等。互相疑也。今開之使悟。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時釋迦因陀羅天王<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">偈中。亦有十一。</p>
</div>
<div class='div-orig'><p>我念三世一切佛<span class='note-inline'>(至)</span>以佛威神皆得見。</p>
</div>
<div class='div-commentary'><p style="margin-left:1em">云平等者。化儀同故。又但以世俗文字數故。說有三世。非謂如來有去來今。</p>
</div>
<div class='div-orig'><p>佛身廣大徧十方<span class='note-inline'>(至)</span>此道普稱能觀見。</p>
</div>
<div class='div-commentary'><p style="margin-left:1em">初句廣大。次句無比。次句清淨。然古德明通有六義。一廣。謂總法界為身故。二徧。全徧一塵至十方故。三妙色。即無色。無色之色故。四勝。無有比故。五益。利物無涯故。六用。光破闇故。</p>
</div>
<div class='div-orig'><p>如來方便大慈海<span class='note-inline'>(至)</span>寶髻天王斯悟了。</p>
</div>
<div class='div-commentary'><p style="margin-left:1em">前半即慈雲。上句果大。下句因深。一切佛法依慈悲。慈悲又依方便立。俱稱深廣。故致海言。次句即普覆也。</p>
</div>
<div class='div-orig'><p>我念法王功德海<span class='note-inline'>(至)</span>此解脫處華王入。</p>
</div>
<div class='div-commentary'><p style="margin-left:1em">文並可知。</p>
</div>
<div class='div-orig'><p>若念如來少功德<span class='note-inline'>(至)</span>智眼於此能深悟。</p>
</div>
<div class='div-commentary'><p style="margin-left:1em">初二句。即前善根。少功德者。以少況多。彰因為勝。次句。即人天受生故。離三惡怖。</p>
</div>
<div class='div-orig'><p>寂滅法中大神通<span class='note-inline'>(至)</span>此光明王之所得。</p>
</div>
<div class='div-commentary'><p style="margin-left:1em">初句。即能開之法。是寂滅智通。次二句。由普應故。疑皆斷也。</p>
<p style="margin-left:1em">△六日天子二。初長行十一法。既為日天。多辨光益。</p>
</div>
<div class='div-orig'><p>復次日天子<span class='note-inline'>(至)</span>盡未來劫常為利益解脫門。</p>
</div>
<div class='div-commentary'><p style="margin-left:1em">名及法門。皆是總也。謂佛身智光。猶如彼日。無私而照。是曰淨光。此光體也。次辨光用。略有四義。一約心。高下齊明。故名普照。二約處。則窮十方界。三約時。盡於未來。四約功用。常無間斷。如斯利益。即大智之功。</p>
</div>
<div class='div-orig'><p>光燄眼天子<span class='note-inline'>(至)</span>令入智慧海解脫門。</p>
</div>
<div class='div-commentary'><p style="margin-left:1em">眾生本有佛智。如海潛流。今佛以隨彼彼類身。設種種方便。務在開悟。令其證入。</p>
</div>
<div class='div-orig'><p>須彌光歡喜幢天子<span class='note-inline'>(至)</span>令勤修無邊淨功德解脫門。</p>
</div>
<div class='div-commentary'><p style="margin-left:1em">眾生愛染。漂泊無依。佛德無礙。應為其主。隨修絕染。名淨功德。一行契理。即曰無邊。況其具修耶。</p>
</div>
<div class='div-orig'><p>淨寶月天子得修一切苦行深心歡喜解脫門。</p>
</div>
<div class='div-commentary'><p style="margin-left:1em">以智導悲。為物受苦。故深歡喜。</p>
</div>
<div class='div-orig'><p>勇猛不退轉天子<span class='note-inline'>(至)</span>益其精爽解脫門。</p>
</div>
<div class='div-commentary'><p style="margin-left:1em">體離障惑。用而遂通。故云無礙。若身若智。俱得稱光。周而不偏。故云普照。身心明利。是益精爽。爽明也。大集經云。國王護法。增長三種精氣。一地精氣。謂五穀豐熟。二眾生精氣。謂形貌端嚴。無諸疾疫。三善法精氣。謂修施戒信等。今文正在第三。益其福智。義兼前二。法力遠資故。</p>
</div>
<div class='div-orig'><p>妙華纓光明天子<span class='note-inline'>(至)</span>令生歡喜信解海解脫門。</p>
</div>
<div class='div-commentary'><p style="margin-left:1em">身智二光。淨物身心。信解深廣。于何不喜。</p>
</div>
<div class='div-orig'><p>最勝幢光明天子<span class='note-inline'>(至)</span>令成辦種種妙功德解脫門。</p>
</div>
<div class='div-commentary'><p style="margin-left:1em">晝則勤心修善業故。</p>
</div>
<div class='div-orig'><p>寶髻普光明天子<span class='note-inline'>(至)</span>種種色相寶解脫門。</p>
</div>
<div class='div-commentary'><p style="margin-left:1em">謂無緣大悲。坐於道樹。出多奇寶故。色相寶者。應言寶色相。圓明可貴故。以寶為體。寶莊嚴故。具十蓮華藏塵數。故云種種。一一色相。用周法界。名現無邊境。如是皆從大悲海流。悲海包納。不揀賢愚故。</p>
</div>
<div class='div-orig'><p>光明眼天子<span class='note-inline'>(至)</span>令見法界藏解脫門。</p>
</div>
<div class='div-commentary'><p style="margin-left:1em">慧除癡翳。法眼則淨。淨見法界。法界即藏。藏如前說。</p>
</div>
<div class='div-orig'><p>持德天子得發生清淨相續心令不失壞解脫門。</p>
</div>
<div class='div-commentary'><p style="margin-left:1em">於諸佛所。發生清淨心。曾一供養。能令其福續至菩提故。如出現品食金剛喻。況相續耶。</p>
</div>
<div class='div-orig'><p>普運行光明天子<span class='note-inline'>(至)</span>令成就所作業解脫門。</p>
</div>
<div class='div-commentary'><p style="margin-left:1em">使物居業。莫越日光。令人進德。寧過法義。</p>
<p style="margin-left:1em">△二偈頌讚佛。亦有十一。</p>
</div>
<div class='div-orig'><p>爾時日天子承佛威力<span class='note-inline'>(至)</span>而說頌言。</p>
<p>如來廣大智慧光<span class='note-inline'>(至)</span>種種調伏多方便。</p>
</div>
<div class='div-commentary'><p style="margin-left:1em">前半。淨光普照。後半。常為利益。滅惡生善。破愚為智等。為多方便。</p>
</div>
<div class='div-orig'><p>如來色相無有邊<span class='note-inline'>(至)</span>如是法門歡喜得。</p>
</div>
<div class='div-commentary'><p style="margin-left:1em">二三可知。</p>
</div>
<div class='div-orig'><p>為利世間修苦行<span class='note-inline'>(至)</span>寶月能知此方便。</p>
</div>
<div class='div-commentary'><p style="margin-left:1em">前半。即一切苦行。此有四難。一背<span class='corr'>己</span>利世難。二行相唯苦難。三處經諸有難。四時劫無量難。於此具行。故云一切。次句。明深心歡喜。亦有四義。一為物苦行。滿本願故。義在初句。二智照苦性。本空寂故。即有光明照空。三徧淨無染。非雜毒故。即徧淨如空。四自他有果。非無利故。即第三句全。</p>
</div>
<div class='div-orig'><p>佛演妙音無障礙<span class='note-inline'>(至)</span>此華纓天所入門。</p>
</div>
<div class='div-commentary'><p style="margin-left:1em">光網之義。如賢首品。</p>
</div>
<div class='div-orig'><p>世間所有諸光明<span class='note-inline'>(至)</span>此勝幢光之解脫。</p>
</div>
<div class='div-commentary'><p style="margin-left:1em">通明。舉省顯勝。以辨難思。故能成辦諸妙功德。言世不及者。世雖多光。益非究竟。佛光雖少。必徹真源。不可盡故。以一況諸。</p>
</div>
<div class='div-orig'><p>一切諸佛法如是<span class='note-inline'>(至)</span>此是德天方便力。</p>
</div>
<div class='div-commentary'><p style="margin-left:1em">文並可知。</p>
</div>
<div class='div-orig'><p>一法門中無量門<span class='note-inline'>(至)</span>普運光天之所了。</p>
</div>
<div class='div-commentary'><p style="margin-left:1em">初句。即能照法門。猶一日宮。千光並照。隨舉一法。有無量門。然有二義。一約相類。如一無常門。有生老病死。聚散合離。得失成壞。三災四相。外器內身。剎那一期。生滅轉變。染淨隱顯。皆無常門。餘亦如是。二就性融。不可盡也。次二句。普運照義。一日周天。則日日無盡。一門歷事。則劫劫難窮。方便多門。終歸一極。廣者無邊。大者無生。</p>
<p style="margin-left:1em">△七月天子二。初長行得法。</p>
</div>
<div class='div-orig'><p>復次月天子得淨光普照法界攝化眾生解脫門。</p>
</div>
<div class='div-commentary'><p style="margin-left:1em">名法門。亦總稱也。光有身智二殊。法界亦事理兩別。事即機之身心。及所依剎。身光。照身令覺。照剎令淨。智光。照心破癡。照理令顯。身智二光相即。則所照四法亦融。以之稱普。並除惑障。俱得淨名。</p>
</div>
<div class='div-orig'><p>華王髻光明天子<span class='note-inline'>(至)</span>令普入無邊法解脫門。</p>
</div>
<div class='div-commentary'><p style="margin-left:1em">悲心普觀。授以多法。令入無邊法界。</p>
</div>
<div class='div-orig'><p>眾妙淨光天子<span class='note-inline'>(至)</span>種種攀緣轉解脫門。</p>
</div>
<div class='div-commentary'><p style="margin-left:1em">眾生藏識。皆名心海。前七轉識。名攀緣轉。轉謂轉生。亦流轉也。緣境非一。立種種名。故經云。藏識海常住。境界風所動。種種諸識浪。騰躍而轉生。喻云。洪波鼓溟壑。無有斷絕期。既知機殊。隨應授法。</p>
</div>
<div class='div-orig'><p>安樂世間心天子<span class='note-inline'>(至)</span>令踊躍大歡喜解脫門。</p>
</div>
<div class='div-commentary'><p style="margin-left:1em">謂示物聖樂。令得初地。此樂本有。染而不染。為不思議。</p>
</div>
<div class='div-orig'><p>樹王眼光明天子<span class='note-inline'>(至)</span>隨時守護令成就解脫門。</p>
</div>
<div class='div-commentary'><p style="margin-left:1em">謂以菩提心為家。二利為作業。並以身口為牛。利智為犂。耕於心地。下聞熏種。生信解芽。起正行莖。開諸覺華。獲菩提果。自利則以不放逸。隨時守護。利他則以能化大願守護。不令魔惑禽獸侵犯。從因至果。得成就也。</p>
</div>
<div class='div-orig'><p>出現淨光天子<span class='note-inline'>(至)</span>令現見受苦受樂事解脫門。</p>
</div>
<div class='div-commentary'><p style="margin-left:1em">謂慈護現樂。悲救其苦。令見因果。斷惡修善。名真救護。</p>
</div>
<div class='div-orig'><p>普游不動光天子得能持清淨月普現十方解脫門。</p>
</div>
<div class='div-commentary'><p style="margin-left:1em">以佛智風。持大悲月。使明見正覺。離苦清涼。</p>
</div>
<div class='div-orig'><p>星宿王自在天子<span class='note-inline'>(至)</span>無相無自性解脫門。</p>
</div>
<div class='div-commentary'><p style="margin-left:1em">一切法有二種。一是所迷。謂緣起不實故如幻。緣成故無性。二是能迷。謂徧計無物故如空。妄計故無相。又緣起法有二義。一無相如空。則蕩盡無所有。是相空也。二無自性如幻。則業果恒不失。即性空也。此二不二。為一緣起。是故兩喻共顯一法。既不迷能所。則悟真如。成正智火。</p>
</div>
<div class='div-orig'><p>淨覺月天子得普為一切眾生起大業用解脫門。</p>
</div>
<div class='div-commentary'><p style="margin-left:1em">悲願為物。現相好形。是大業也。</p>
</div>
<div class='div-orig'><p>大威德光明天子得普斷一切疑惑解脫門。</p>
</div>
<div class='div-commentary'><p style="margin-left:1em">毛光普演。何疑不斷。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時月天子承佛威力<span class='note-inline'>(至)</span>而說頌言。</p>
<p>佛放光明徧世間<span class='note-inline'>(至)</span>華髻如是觀於佛。</p>
</div>
<div class='div-commentary'><p style="margin-left:1em">初二可知。</p>
</div>
<div class='div-orig'><p>眾生心海念念殊<span class='note-inline'>(至)</span>此妙光明之解脫。</p>
</div>
<div class='div-commentary'><p style="margin-left:1em">初句。即心海攀緣轉。若以生滅八識。即彼第八。亦名為轉。以恒轉故。云念念殊。恒故非斷。轉故非常。新新而生。念念而滅。念念殊故。體恒不即。彼如來藏。功德常具。義亦不離。如彼瀑流。離水無流。離流無水。又如海波濤。有漂溺故。多畜養故。法合思之。次句明了知。謂此識深細。唯佛智知故。次句示心海性。即是佛智。不令外求。稱機故喜。</p>
</div>
<div class='div-orig'><p>眾生無有聖安樂<span class='note-inline'>(至)</span>安樂思惟如是見。</p>
</div>
<div class='div-commentary'><p style="margin-left:1em">初二句。明失聖樂。聖安樂者。即聖智涅槃。本有今無故。沉迷妄苦。次句。明與示其性。有樂非苦外。名不思議。見性得樂。性即是門。</p>
</div>
<div class='div-orig'><p>如來希有大慈悲<span class='note-inline'>(至)</span>此目光天所了知。</p>
</div>
<div class='div-commentary'><p style="margin-left:1em">但是法說。如來即田主也。悲佃物田。為利入有。是所作業。為利。同於求果。入有。似於耕犁。說法。即是下種。勸善。正當守護令熟。可知。</p>
</div>
<div class='div-orig'><p>世尊開闡法光明<span class='note-inline'>(至)</span>淨光見此生歡喜。</p>
</div>
<div class='div-commentary'><p style="margin-left:1em">前悲救護。語其本心。此明智光。彰其所用。悲智相導。能真救也。</p>
</div>
<div class='div-orig'><p>佛為一切福所依<span class='note-inline'>(至)</span>不動能知此方便。</p>
</div>
<div class='div-commentary'><p style="margin-left:1em">初句。佛為福依。月為涼本。次句。應言大風持宮。而今云爾。即是轉喻。大地如佛。宮室如福。次句。即照現義。亦清涼義。</p>
</div>
<div class='div-orig'><p>智火大明周法界<span class='note-inline'>(至)</span>星宿王天悟斯道。</p>
</div>
<div class='div-commentary'><p style="margin-left:1em">八中可知。</p>
</div>
<div class='div-orig'><p>佛如虗空無自性<span class='note-inline'>(至)</span>淨覺天王如是見。</p>
</div>
<div class='div-commentary'><p style="margin-left:1em">初句。佛如虗空。大業性也。次句。大業體也。不利眾生。非大業故。次句。大業相。依光有影。可以知動靜。依鏡有像可以辨妍媸。然彼影像無自性。如來相好。當知亦爾。</p>
</div>
<div class='div-orig'><p>佛身毛孔普演音<span class='note-inline'>(至)</span>如是解脫光天悟。</p>
</div>
<div class='div-commentary'><p style="margin-left:1em"><span class='note-inline'>(入第三經)</span>。</p>
<p style="margin-left:1em">△二八部四王眾八段。初四段。皆初一是天。義如前釋。初乾闥婆王二。初長行得法。</p>
</div>
<div class='div-orig'><p>復次持國乾闥婆王<span class='note-inline'>(至)</span>攝一切眾生解脫門。</p>
</div>
<div class='div-commentary'><p style="margin-left:1em">即東方天王。謂攝受折伏。逆順多端。善巧應機。故名自在。</p>
</div>
<div class='div-orig'><p>樹光乾闥婆王得普見一切功德莊嚴解脫門。</p>
</div>
<div class='div-commentary'><p style="margin-left:1em">謂令眾生。見佛一切功德嚴。佛一毛而為利益。一一皆爾。故云普見。</p>
</div>
<div class='div-orig'><p>淨目乾闥婆王<span class='note-inline'>(至)</span>憂苦出生歡喜藏解脫門。</p>
</div>
<div class='div-commentary'><p style="margin-left:1em">以慈愍方便。除憂則喜生。憂苦既如海廣深。喜樂亦難盡。名藏。然則世之憂喜。生乎利害。利害存乎情偽。苦樂存乎吉凶。吉凶存乎愛惡。愛惡盡則吉凶苦樂皆亡。情偽息則利害憂喜永斷。如此方為永斷憂苦。喜樂生焉。</p>
</div>
<div class='div-orig'><p>華冠乾闥婆王得永斷一切眾生邪見惑解脫門。</p>
</div>
<div class='div-commentary'><p style="margin-left:1em">謂得佛決定智光。則邪惑永斷。</p>
</div>
<div class='div-orig'><p>喜步普音乾闥婆王<span class='note-inline'>(至)</span>澤一切眾生解脫門。</p>
</div>
<div class='div-commentary'><p style="margin-left:1em">謂慈雲普蔭。材與不材皆涼。慧澤廣雲。三草二木咸發。</p>
</div>
<div class='div-orig'><p>樂搖動美目乾闥婆王<span class='note-inline'>(至)</span>令一切獲安樂解脫門。</p>
</div>
<div class='div-commentary'><p style="margin-left:1em">現身益物也。稱性普應。故廣大。具相清淨故妙好。</p>
</div>
<div class='div-orig'><p>妙音師子幢乾闥婆王<span class='note-inline'>(至)</span>一切大名稱寶解脫門。</p>
</div>
<div class='div-commentary'><p style="margin-left:1em">佛出說法。是大名稱。佛法眾僧。俱稱為寶。令此遠聞義云普散。</p>
</div>
<div class='div-orig'><p>普放寶光明乾闥婆王<span class='note-inline'>(至)</span>光明清淨身解脫門。</p>
</div>
<div class='div-commentary'><p style="margin-left:1em">身光普照。塵不能染。見者必歡。智光悅機。惑累不生。又歡喜也。故云大喜。</p>
</div>
<div class='div-orig'><p>金剛樹華幢乾闥婆王<span class='note-inline'>(至)</span>令見者歡喜解脫門。</p>
</div>
<div class='div-commentary'><p style="margin-left:1em">法水徧滋菩提實行。行既樹立。見者必歡。無復二乘。一切皆菩提樹也。</p>
</div>
<div class='div-orig'><p>普現莊嚴乾闥婆王<span class='note-inline'>(至)</span>與眾生安樂解脫門。</p>
</div>
<div class='div-commentary'><p style="margin-left:1em">一多無礙。名為佛境。天王智達。故云善入。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時持國乾闥婆王<span class='note-inline'>(至)</span>而說頌言。</p>
<p>諸佛境界無量門<span class='note-inline'>(至)</span>此道普音能悟入。</p>
</div>
<div class='div-commentary'><p style="margin-left:1em">前五可知。</p>
</div>
<div class='div-orig'><p>佛身清淨皆樂見<span class='note-inline'>(至)</span>美目於斯善開示。</p>
</div>
<div class='div-commentary'><p style="margin-left:1em">初句現身。次句一切獲安樂。世間。即一切也。無盡樂。總顯也。謂佛現於世。足履影覆。若在人天。現增快樂。若在下苦。七日之中身心安樂。乃至終獲涅槃之樂。故云無盡。次句。別示出世因果之樂。先因後果。先世後出世。皆次第義。又總取偈意。佛身清淨。是解脫因。生無盡樂。是解脫果。世無盡樂。又解脫因。能現淨身。又解脫果。又佛身清淨是樂見因。樂見即為清淨身果。眾生樂見是安樂因。無盡安樂是樂見果。無盡安樂是淨身因。能現淨業是無盡果。如是展轉因果。名次第成。</p>
</div>
<div class='div-orig'><p>眾生迷惑常流轉<span class='note-inline'>(至)</span>師子幢王能演暢。</p>
</div>
<div class='div-commentary'><p style="margin-left:1em">初二句。寶所濟機。堅謂難壞。密謂無隙間。無空處智不得生。次句正散寶也。</p>
</div>
<div class='div-orig'><p>如來普現妙色身<span class='note-inline'>(至)</span>妙音如是觀於佛。</p>
</div>
<div class='div-commentary'><p style="margin-left:1em">結句應云普放寶光如是見。而云妙音。譯者之誤。妙音。屬前師子幢故。</p>
</div>
<div class='div-orig'><p>大智方便無量門<span class='note-inline'>(至)</span>此金剛幢善觀察。</p>
</div>
<div class='div-commentary'><p style="margin-left:1em">初二句。法水普滋。次句。道樹普榮也。又方便多門。是開權也。入菩提行。是顯實也。種種方便但為一乘。是普滋也。</p>
</div>
<div class='div-orig'><p>一剎那中百千劫<span class='note-inline'>(至)</span>此樂莊嚴之解脫。</p>
</div>
<div class='div-commentary'><p style="margin-left:1em">初二句佛境也。次句安樂也。佛力能現。無所動者。遮妄見也。非促多劫就一剎那。非展剎那受於多劫。本相如故。名無所動。隨應度者。佛力令見。</p>
<p style="margin-left:1em">△二鳩茶王二。初長行得法。</p>
</div>
<div class='div-orig'><p>復次增長鳩槃茶王得滅一切冤害力解脫門。</p>
</div>
<div class='div-commentary'><p style="margin-left:1em">即南方天王。謂內惑外讐。皆名冤害。安住忍力。並能伏之。</p>
</div>
<div class='div-orig'><p>龍主鳩槃茶王得脩習無邊行門海解脫門。</p>
</div>
<div class='div-commentary'><p style="margin-left:1em">二利之行。趣果曰門。深廣難窮。名無邊海。</p>
</div>
<div class='div-orig'><p>莊嚴幢鳩槃茶王得知一切眾生心所樂解脫門。</p>
</div>
<div class='div-commentary'><p style="margin-left:1em">知其現欲。如應化伏。</p>
</div>
<div class='div-orig'><p>饒益行鳩槃茶王<span class='note-inline'>(至)</span>大光明所作業解脫門。</p>
</div>
<div class='div-commentary'><p style="margin-left:1em">鈍識者。現之以通。利智者。示之以法。徧世多劫。名普成就。並如虗空。故云清淨。俱能照世。即是光明。三輪化生。是所作業。</p>
</div>
<div class='div-orig'><p>可怖畏鳩槃茶王<span class='note-inline'>(至)</span>安隱無畏道解脫門。</p>
</div>
<div class='div-commentary'><p style="margin-left:1em">世間惑苦。可畏不安。菩提涅槃。安隱無畏。萬行為其因道。則畏滅果成矣。</p>
</div>
<div class='div-orig'><p>妙莊嚴鳩槃茶王得消竭一切眾生愛欲海解脫門。</p>
</div>
<div class='div-commentary'><p style="margin-left:1em">愛欲漂流。深廣如海。智日赫照。則妄竭真明。</p>
</div>
<div class='div-orig'><p>高峯慧鳩槃茶王得普現諸趣光明雲解脫門。</p>
</div>
<div class='div-commentary'><p style="margin-left:1em">謂於諸趣普現身雲。曜通明等之電光也。</p>
</div>
<div class='div-orig'><p>勇健臂鳩槃茶王得普放光明滅如山重障解脫門。</p>
</div>
<div class='div-commentary'><p style="margin-left:1em">身智光明。遣除二障。</p>
</div>
<div class='div-orig'><p>無邊淨華眼鳩槃茶王<span class='note-inline'>(至)</span>不退轉大悲藏解脫門。</p>
</div>
<div class='div-commentary'><p style="margin-left:1em">多劫修悲。究竟滅苦。為不退轉。悲多方便。故復名藏。為安眾生。所以開示。</p>
</div>
<div class='div-orig'><p>廣大面鳩槃茶王得普現諸趣流轉身解脫門。</p>
</div>
<div class='div-commentary'><p style="margin-left:1em">稱性神通。無來去而流轉。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時增長鳩槃茶王<span class='note-inline'>(至)</span>而說頌言。</p>
<p>成就忍力世導師<span class='note-inline'>(至)</span>是故其身最嚴淨。</p>
</div>
<div class='div-commentary'><p style="margin-left:1em">通明。佛<span class='corr'>已</span>滅冕。冕之大者。莫越憍慢。有之則卑陋。滅之則端嚴。</p>
</div>
<div class='div-orig'><p>佛昔普修諸行海<span class='note-inline'>(至)</span>可畏能觀此法門。</p>
</div>
<div class='div-commentary'><p style="margin-left:1em">上四可知。</p>
</div>
<div class='div-orig'><p>欲海漂淪具眾苦<span class='note-inline'>(至)</span>此妙莊嚴之所悟。</p>
</div>
<div class='div-commentary'><p style="margin-left:1em">初句欲海。欲為苦本。云具眾苦。次二句消竭。既欲惡止。當說善行。</p>
</div>
<div class='div-orig'><p>佛身普應無不見<span class='note-inline'>(至)</span>如是法門高慧入。</p>
</div>
<div class='div-commentary'><p style="margin-left:1em">初句普現身雲。次句明等電光。故云種種。次句兼明雷雨。雷有二義。一遠震。二發生。謂蟄蟲發動。草木發萌。圓音之雷。可以思準。</p>
</div>
<div class='div-orig'><p>清淨光明不唐發<span class='note-inline'>(至)</span>此廣面王心所了。</p>
</div>
<div class='div-commentary'><p style="margin-left:1em">△三龍王眾。準偈及梵本。皆有十一。長行脫第五。但有十法。初長行得法。</p>
</div>
<div class='div-orig'><p>復次毗樓博叉龍王<span class='note-inline'>(至)</span>示現無量眾生身解脫門。</p>
</div>
<div class='div-commentary'><p style="margin-left:1em">初一即西方天王。法門及第二。如偈當釋。</p>
</div>
<div class='div-orig'><p>雲音幢龍王<span class='note-inline'>(至)</span>說佛無邊名號海解脫門。</p>
</div>
<div class='div-commentary'><p style="margin-left:1em">與偈文通有六義。一諸趣。是化處。二淨音。是化具。三佛名。是化法。四神通。是化本。五眾生。是化機。六隨樂。是化意。</p>
</div>
<div class='div-orig'><p>燄口龍王得普現無邊佛世界建立差別解脫門。</p>
</div>
<div class='div-commentary'><p style="margin-left:1em">謂一毛普現無邊依正。以毛稱性能廣容故。廣容即是普徧故。能現之佛。還自住於毛孔所現剎中。能所無雜。依正區分。大小宛然。名建立差別。五靜法云。準梵本。有燄龍王。得一切眾生瞋癡蓋纏如來慈愍令除滅解脫門。謂大慈居懷。則三毒俱滅。然有本云。燄口龍王。得普現無邊佛世界建立差別解脫門。今依有本。建立差別者。隨機化故。</p>
</div>
<div class='div-orig'><p>雲幢龍王得開示一切眾生大喜樂福德海解脫門。</p>
</div>
<div class='div-commentary'><p style="margin-left:1em">佛大慈悲。是福德海。二資粮滿。然後得故。眾生慈福。即是百川。佛毛示現。以表同體。既知同體。自然朝宗。因示悟入故。得大喜樂。</p>
</div>
<div class='div-orig'><p>德叉迦龍王<span class='note-inline'>(至)</span>滅除一切怖畏解脫門。</p>
</div>
<div class='div-commentary'><p style="margin-left:1em">慈音智俱。故云清淨。淨無貪愛。何畏何憂。</p>
</div>
<div class='div-orig'><p>無邊步龍王<span class='note-inline'>(至)</span>佛色身及住劫次第解脫門。</p>
</div>
<div class='div-commentary'><p style="margin-left:1em">謂於身中。現身土也。</p>
</div>
<div class='div-orig'><p>清淨色速疾龍王<span class='note-inline'>(至)</span>大愛樂歡喜海解脫門。</p>
</div>
<div class='div-commentary'><p style="margin-left:1em">觀佛昔行深廣故。愛樂歡喜。海言通二。謂歡喜。供養。</p>
</div>
<div class='div-orig'><p>普行大音龍王<span class='note-inline'>(至)</span>悅意無礙音解脫門。</p>
</div>
<div class='div-commentary'><p style="margin-left:1em">為眾演音。故云示現。音有四義。一類多。謂一切。二普徧。謂平等。三稱根清雅。故云悅意。四一音隨類。故云無礙。無礙即方便也。</p>
</div>
<div class='div-orig'><p>無熱惱龍王<span class='note-inline'>(至)</span>滅一切世間苦解脫門。</p>
</div>
<div class='div-commentary'><p style="margin-left:1em">謂此無熱龍。住清涼池。出香美水。流注四海。導引百川。時布慈雲。降霔甘澤。是故能滅諸世間苦。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時毗樓博叉龍王<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">偈有十一。</p>
</div>
<div class='div-orig'><p>汝觀如來法常爾<span class='note-inline'>(至)</span>㧞彼畏塗淪墜者。</p>
</div>
<div class='div-commentary'><p style="margin-left:1em">諸龍有四熱惱。名熾然苦。今並有治。一金翅所食苦。初句為治。以觀佛法。同三歸故。二行欲時。復本身苦。三鱗甲細蟲苦。並第二句為治。學佛等利故。四熱砂著身苦。後二句為治。以不堪蟲癢。熱砂中[馬*展]。今大慈哀愍。故能治之。有說。四苦無鱗甲細蟲。而有風吹寶衣露身之苦。亦以第二句治之。就龍且說龍趣。末句約佛通㧞畏塗。</p>
</div>
<div class='div-orig'><p>一切眾生種種別<span class='note-inline'>(至)</span>婆竭如是觀於佛。</p>
</div>
<div class='div-commentary'><p style="margin-left:1em">此就佛論示現。前約龍云能轉。又前一念時促。今一毛處小。二文影略。</p>
</div>
<div class='div-orig'><p>佛以神通無限力<span class='note-inline'>(至)</span>無熱大龍能悟此。</p>
</div>
<div class='div-commentary'><p style="margin-left:1em">餘九可知。但第五偈。即前所脫。</p>
<p style="margin-left:1em">△四夜叉眾二。初長行得法。</p>
</div>
<div class='div-orig'><p>復次毗沙門夜叉王<span class='note-inline'>(至)</span>救護惡眾生解脫門。</p>
</div>
<div class='div-commentary'><p style="margin-left:1em">即北方天王。得以無邊等者。謂善者自樂。不待加哀。惡者必苦。心則偏重。巧救多門。故云無邊。又此天。能伏惡鬼。令不犯眾生。是救護也。</p>
</div>
<div class='div-orig'><p>自在音夜叉王得普觀察眾生方便救護解脫門。</p>
</div>
<div class='div-commentary'><p style="margin-left:1em">智觀悲救。救苦護善。不滯空有。故云方便。</p>
</div>
<div class='div-orig'><p>嚴持器仗夜叉王<span class='note-inline'>(至)</span>一切甚羸惡眾生解脫門。</p>
</div>
<div class='div-commentary'><p style="margin-left:1em">惡業障重。名甚羸惡。又羸無善力。謂一闡提。惡即弊惡。謗方等經者。明示妙理。是謂資益。</p>
</div>
<div class='div-orig'><p>大智慧夜叉王得稱揚一切聖功德海解脫門。</p>
</div>
<div class='div-commentary'><p style="margin-left:1em">倣佛歎佛。得名聞果。</p>
</div>
<div class='div-orig'><p>燄眼主夜叉王得普觀察一切眾生大悲智解脫門。</p>
</div>
<div class='div-commentary'><p style="margin-left:1em">悲智二照。合為一心。與法身俱。故恒觀察。</p>
</div>
<div class='div-orig'><p>金剛眼夜叉王<span class='note-inline'>(至)</span>利益安樂一切眾生解脫門。</p>
</div>
<div class='div-commentary'><p style="margin-left:1em">妙音說法。利益多端。唯應度者。聲暨能益。</p>
</div>
<div class='div-orig'><p>勇健臂夜叉王得普入一切諸法義解脫門。</p>
</div>
<div class='div-commentary'><p style="margin-left:1em">教廣理深。一句能演。即是普入。</p>
</div>
<div class='div-orig'><p>勇敵大軍夜叉王<span class='note-inline'>(至)</span>令住於道無空過者解脫門。</p>
</div>
<div class='div-commentary'><p style="margin-left:1em">令物離邪。則能住正。為守護矣。然住正道者。則不分別是邪是正。云不思議。</p>
</div>
<div class='div-orig'><p>富財夜叉王<span class='note-inline'>(至)</span>令恒受快樂解脫門。</p>
</div>
<div class='div-commentary'><p style="margin-left:1em">集福德因。受快樂果。由身智光得增長也。</p>
</div>
<div class='div-orig'><p>力壞高山夜叉王<span class='note-inline'>(至)</span>出生佛力智光明解脫門。</p>
</div>
<div class='div-commentary'><p style="margin-left:1em">念佛修因。生十力果。天未證極。故云隨順。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時多門大夜叉王<span class='note-inline'>(至)</span>而說頌言。</p>
<p>眾生罪惡深可怖<span class='note-inline'>(至)</span>此高幢王所了知。</p>
</div>
<div class='div-commentary'><p style="margin-left:1em">偈十。文顯可知。</p>
<p style="margin-left:1em">△五摩睺羅伽眾二。初長行得法。</p>
</div>
<div class='div-orig'><p>復次善慧摩睺羅伽王<span class='note-inline'>(至)</span>令眾生集功德解脫門。</p>
</div>
<div class='div-commentary'><p style="margin-left:1em">普現威光。名為神通。不動性淨示涅槃因。故云方便。依因集德。必得無依涅槃。</p>
</div>
<div class='div-orig'><p>淨威音摩睺羅伽王<span class='note-inline'>(至)</span>得清涼悅樂解脫門。</p>
</div>
<div class='div-commentary'><p style="margin-left:1em">除惑契寂。是清涼因。清涼悅樂。是涅槃果。</p>
</div>
<div class='div-orig'><p>勝悲莊嚴髻摩睺羅伽王<span class='note-inline'>(至)</span>入清淨法解脫門。</p>
</div>
<div class='div-commentary'><p style="margin-left:1em">善者善之。不善者。佛示善之。善覺示亡。乃入本淨。</p>
</div>
<div class='div-orig'><p>妙目主摩睺羅伽王<span class='note-inline'>(至)</span>福德自在平等相解脫門。</p>
</div>
<div class='div-commentary'><p style="margin-left:1em">福非福相。染不可著。非福現福。名自在相。佛佛無二。是平等相。</p>
</div>
<div class='div-orig'><p>燈幢摩睺羅伽王<span class='note-inline'>(至)</span>令離黑闇怖畏道解脫門。</p>
</div>
<div class='div-commentary'><p style="margin-left:1em">無智黑因。如燈開示。怖畏苦果。如幢為歸。</p>
</div>
<div class='div-orig'><p>最勝光明幢摩睺羅伽王<span class='note-inline'>(至)</span>生歡喜解脫門。</p>
</div>
<div class='div-commentary'><p style="margin-left:1em">以知佛德同空。齊<span class='corr'>己</span>一性。故歡喜也。</p>
</div>
<div class='div-orig'><p>師子臆摩睺羅伽王<span class='note-inline'>(至)</span>救護主解脫門。</p>
</div>
<div class='div-commentary'><p style="margin-left:1em">見理決斷。聞深不怖。聞淺不疑。聞非深非淺。意而有勇。八風不傾。為勇猛力。既以自正。必能正他。為救護主。</p>
</div>
<div class='div-orig'><p>眾妙莊嚴音摩睺羅伽王<span class='note-inline'>(至)</span>生無邊喜樂解脫門。</p>
</div>
<div class='div-commentary'><p style="margin-left:1em">往修喜因故。見念皆喜。</p>
</div>
<div class='div-orig'><p>須彌臆摩睺羅伽王<span class='note-inline'>(至)</span>到彼岸滿足解脫門。</p>
</div>
<div class='div-commentary'><p style="margin-left:1em">見理智成。則緣不動。智為行本。諸度悉圓。亦猶海納百川。更不流矣。</p>
</div>
<div class='div-orig'><p>可愛樂光明摩睺羅伽王<span class='note-inline'>(至)</span>開示平等道解脫門。</p>
</div>
<div class='div-commentary'><p style="margin-left:1em">開生等理。示佛等應。破情不等。令悟性等。為平等道。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時善慧威光摩睺羅伽<span class='note-inline'>(至)</span>而說頌言。</p>
<p>汝觀如來性清淨<span class='note-inline'>(至)</span>此妙光明能善入。</p>
</div>
<div class='div-commentary'><p style="margin-left:1em">十偈如次。文顯可知。</p>
</div>
<p class='juan'>大方廣佛華嚴經䟽卷第八</p></div>
</div><!-- end of div[@id='body'] -->
</body></html>