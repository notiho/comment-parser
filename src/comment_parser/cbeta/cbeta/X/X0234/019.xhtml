<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu38' />十方廣佛華嚴經疏卷第十九<span class='note-inline'>(入第十一卷經第五紙)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△四偈讚如來二。初說偈之由。</p>
</div>
<div class='div-orig'><p>爾時大威光太子<span class='note-inline'>(至)</span>普觀大眾而說頌言。</p>
</div>
<div class='div-commentary'><p style="margin-left:1em">△二正陳十偈。分為三別。初二偈示佛出現。</p>
</div>
<div class='div-orig'><p>世尊坐道場清淨大光明<span class='note-inline'>(至)</span>一切所瞻奉。</p>
</div>
<div class='div-commentary'><p style="margin-left:1em">既滅闇難遇不可失時。</p>
<p style="margin-left:1em">△二令觀佛德。</p>
</div>
<div class='div-orig'><p>汝觀佛光明化佛難思議<span class='note-inline'>(至)</span>心生大歡喜。</p>
</div>
<div class='div-commentary'><p style="margin-left:1em">有德有慈。真可歸也。</p>
<p style="margin-left:1em">△三引例勸歸。</p>
</div>
<div class='div-orig'><p>觀諸菩薩眾十方來萃止<span class='note-inline'>(至)</span>瞻仰於法王。</p>
</div>
<div class='div-commentary'><p style="margin-left:1em">無遠不歸。故宜往見。</p>
<p style="margin-left:1em">△五父王宣告二。初宣告所因。</p>
</div>
<div class='div-orig'><p>諸佛子彼大威光太子<span class='note-inline'>(至)</span>觀諸眷屬而說頌言。</p>
</div>
<div class='div-commentary'><p style="margin-left:1em">以聞讚故。太子道深。親承佛益。王機猶淺。轉假他聞。</p>
<p style="margin-left:1em">△二正以偈告。十一偈分三。初有三偈。集眾勸觀。</p>
</div>
<div class='div-orig'><p>汝應速召集一切諸王眾<span class='note-inline'>(至)</span>共往觀如來。</p>
</div>
<div class='div-commentary'><p style="margin-left:1em">△二令辦供。</p>
</div>
<div class='div-orig'><p>一切諸城郭宜令悉清淨<span class='note-inline'>(至)</span>皆令在空住。</p>
</div>
<div class='div-commentary'><p style="margin-left:1em">鄭注禮云。巾猶衣也。謂繒綵衣帶。牽繫於車。廣雅云。馭駕也三齎供供佛。</p>
</div>
<div class='div-orig'><p>一切持向佛心生大歡喜妻子眷屬俱往見世所尊。</p>
</div>
<div class='div-commentary'><p style="margin-left:1em">△六俱行詣佛。</p>
</div>
<div class='div-orig'><p>爾時喜見善慧王<span class='note-inline'>(至)</span>頂禮佛足却坐一面。</p>
</div>
<div class='div-commentary'><p style="margin-left:1em">初導從持供。後至而設敬。</p>
<p style="margin-left:1em">△二略列諸王。</p>
</div>
<div class='div-orig'><p>復有妙華城善化幢天王<span class='note-inline'>(至)</span>頂禮佛足却坐一面。</p>
</div>
<div class='div-commentary'><p style="margin-left:1em">加緊那羅摩睺羅伽。通成十部。以表無盡。此城。次與前次同。名或少異。前標此結。數亦無差。</p>
<p style="margin-left:1em">△六廣顯法門五。初佛轉法輪。</p>
</div>
<div class='div-orig'><p>時彼如來為欲調伏<span class='note-inline'>(至)</span>隨眾生心悉令獲益。</p>
</div>
<div class='div-commentary'><p style="margin-left:1em">佛解脫用主教。宣示剎塵眷屬。隨機益殊。</p>
<p style="margin-left:1em">△二威光獲益二。初總。</p>
</div>
<div class='div-orig'><p>是時大威光菩薩聞是法<span class='corr'>已</span><span class='note-inline'>(至)</span>宿世所集法海光明。</p>
</div>
<div class='div-commentary'><p style="margin-left:1em">上說三世佛法。即佛昔所集也。既見佛得益。轉受菩薩之名。</p>
<p style="margin-left:1em">△二別。</p>
</div>
<div class='div-orig'><p>所謂得一切法聚平等三昧智光明。</p>
</div>
<div class='div-commentary'><p style="margin-left:1em">智即是體。光明語用所照境殊。故分十一。初一深定智明。一切法聚略有三義。一正定等三聚。二善惡等三聚。三總收一切。不出有為無為二種法聚。二位相收。一味性現。故云平等。定中證此。名彼三昧。</p>
</div>
<div class='div-orig'><p>一切法悉入最初菩提心中住智光明。</p>
</div>
<div class='div-commentary'><p style="margin-left:1em">二大心智明。謂後後因果皆入初心。略有三義。一後因初得。故言一切悉入。若脩塗至在。初步學者祿在其中。二菩提直心。正念真如。真如門內。攝一切法。三者三德開顯。初後圓融。初發心時。便成正覺故。</p>
</div>
<div class='div-orig'><p>十方法界普光明藏清淨眼智光明。</p>
</div>
<div class='div-commentary'><p style="margin-left:1em">三大智智明。法界者。所照之體大也。普光明者。即相大也。智慧光明。徧照法界義故。蘊恒沙性德故。名為藏。妄惑本空。故云清淨。明見稱眼。見性肉眼。即同佛眼。</p>
</div>
<div class='div-orig'><p>觀察一切佛法大願海智光明。</p>
</div>
<div class='div-commentary'><p style="margin-left:1em">四大願智明。知諸佛法願為本故。</p>
</div>
<div class='div-orig'><p>入無邊功德海清淨行智光明。</p>
</div>
<div class='div-commentary'><p style="margin-left:1em">五大行智明。無邊果德此行入故。</p>
</div>
<div class='div-orig'><p>趣向不退轉大力速疾藏智光明。</p>
</div>
<div class='div-commentary'><p style="margin-left:1em">六速疾智明。謂趣入無生。功用不退。無功大力。一行含多。受斯稱也。</p>
</div>
<div class='div-orig'><p>法界中無量變化力出離輪智光明。</p>
</div>
<div class='div-commentary'><p style="margin-left:1em">七神通智明。三輪幹事。出離不能。</p>
</div>
<div class='div-orig'><p>決定入無量功德圓滿海智光明。</p>
</div>
<div class='div-commentary'><p style="margin-left:1em">八大福智明。照福嚴故。</p>
</div>
<div class='div-orig'><p>了智一切佛決定解莊嚴成就海智光明。</p>
</div>
<div class='div-commentary'><p style="margin-left:1em">九大解智明。佛勝解力。成莊嚴海。</p>
</div>
<div class='div-orig'><p>了智法界無邊佛現一切眾生前神通海智光明。</p>
</div>
<div class='div-commentary'><p style="margin-left:1em">十大用智明。普周法界。</p>
</div>
<div class='div-orig'><p>了智一切佛力無所畏法智光明。</p>
</div>
<div class='div-commentary'><p style="margin-left:1em">十一佛德智明。降魔制外。後三佛境。故但了知餘可證知。云得云入。</p>
<p style="margin-left:1em">△三以偈讚述二。初因。</p>
</div>
<div class='div-orig'><p>爾時大威光菩薩<span class='note-inline'>(至)</span>承佛威力而說頌言。</p>
</div>
<div class='div-commentary'><p style="margin-left:1em">△二偈十偈分三。初一標益體用。</p>
</div>
<div class='div-orig'><p>我聞佛妙法而得智光明以是見世尊往昔所行事。</p>
</div>
<div class='div-commentary'><p style="margin-left:1em">△二顯用所見。初七偈見因。</p>
</div>
<div class='div-orig'><p>一切所生處名號身差別<span class='note-inline'>(至)</span>見佛所行道。</p>
</div>
<div class='div-commentary'><p style="margin-left:1em">後一見果。</p>
</div>
<div class='div-orig'><p>我觀佛剎海清淨大光明寂靜證菩提法界悉周徧。</p>
</div>
<div class='div-commentary'><p style="margin-left:1em">△三有一偈。發願思齊。</p>
</div>
<div class='div-orig'><p>我當如世尊廣淨諸剎海以佛威神力修習菩提行。</p>
</div>
<div class='div-commentary'><p style="margin-left:1em">即前品初。修治大願也。</p>
<p style="margin-left:1em">△四傳化眾生三。初明自悟。</p>
</div>
<div class='div-orig'><p>諸佛子時大威光菩薩<span class='note-inline'>(至)</span>於如來所心得悟了。</p>
</div>
<div class='div-commentary'><p style="margin-left:1em">△二轉悟他。</p>
</div>
<div class='div-orig'><p>為一切世間顯示如來<span class='note-inline'>(至)</span>普賢菩薩所有行願。</p>
</div>
<div class='div-commentary'><p style="margin-left:1em">顯示十法。與前自得十一智明。有同有異。</p>
<p style="margin-left:1em">△三利他益。</p>
</div>
<div class='div-orig'><p>令如須彌山微塵數眾生<span class='note-inline'>(至)</span>成就如來清淨國土。</p>
</div>
<div class='div-commentary'><p style="margin-left:1em">△五如來讚勵。偈有十一。初三讚發心得法大果當成。</p>
</div>
<div class='div-orig'><p>爾時一切功德山<span class='note-inline'>(至)</span>為大威光菩薩而說頌言。</p>
<p>善哉大威光福藏廣名稱<span class='note-inline'>(至)</span>當獲如是智。</p>
</div>
<div class='div-commentary'><p style="margin-left:1em">△二有四偈。對劣顯勝。進者圓德。</p>
</div>
<div class='div-orig'><p>非諸劣行者能知此方便<span class='note-inline'>(至)</span>當成無上道。</p>
</div>
<div class='div-commentary'><p style="margin-left:1em">△三有二偈。外加內智。決證無疑。</p>
</div>
<div class='div-orig'><p>三世一切佛當共滿汝願<span class='note-inline'>(至)</span>能知此方便。</p>
</div>
<div class='div-commentary'><p style="margin-left:1em">△四有二偈。舉一例。餘行者即得。</p>
</div>
<div class='div-orig'><p>大光供養我故獲大威力<span class='note-inline'>(至)</span>法界普周徧。</p>
</div>
<div class='div-commentary'><p style="margin-left:1em">△二遇波羅蜜善眼莊嚴佛二。初結前生後。</p>
</div>
<div class='div-orig'><p>諸佛子汝等應知<span class='note-inline'>(至)</span>壽命五十億歲。</p>
</div>
<div class='div-commentary'><p style="margin-left:1em">謂將說後佛。故總論劫壽。明多小劫者。欲顯多佛現故。說人壽佛壽者。由佛壽促而人壽長故。得威光一生歷事三佛。</p>
<p style="margin-left:1em">△二正顯佛興五。初滅後佛興。</p>
</div>
<div class='div-orig'><p>彼佛滅度後有佛出世<span class='note-inline'>(至)</span>枝輪大林而成正覺。</p>
</div>
<div class='div-commentary'><p style="margin-left:1em">謂智導萬行。皆成彼岸。見性了了。故名善眼。果由因飾是曰莊嚴。</p>
<p style="margin-left:1em">△二覩相獲益二。初覩相。</p>
</div>
<div class='div-orig'><p>爾時大威光童子見彼如來成等正覺現神通力。</p>
</div>
<div class='div-commentary'><p style="margin-left:1em">即獲益之由也。</p>
<p style="margin-left:1em">△二獲益二。初列十種。</p>
</div>
<div class='div-orig'><p>即得念佛三昧名無邊海藏門。</p>
</div>
<div class='div-commentary'><p style="margin-left:1em">念佛三昧者。菩薩之父。故首明之。乃至十地不離念佛。無邊海藏門者。蘊積名藏。深廣稱海。然略有三義。一由此定中見多佛故。下文云。以佛為境界。專念而不捨。是人得見佛。其量與心等。由念能見。所以稱門。二一一佛德。是無邊海藏。由念能知。所以稱門。云何無邊海。劫海所修。有行願海。成就色身。有相好海。成就智身。有辯才海。建立念處。有名號海。修諸助道。有功德海。安處眾生。有淨剎海。如是諸海。一一無邊。各各出生。蘊積名藏。三無邊勝德。由念佛生。故此一門深廣蘊積。何者念法性身。即契如理。念功德身。成無邊德。念相好身。證無邊相。障無不滅。德無不生。一言蘊諸。總由念佛。從此通悟。所以稱門。即此一門。說不可盡。</p>
</div>
<div class='div-orig'><p>即得陀羅尼名大智力法淵。</p>
</div>
<div class='div-commentary'><p style="margin-left:1em">總持大智。能達深法。</p>
</div>
<div class='div-orig'><p>即得大慈名普隨眾生調伏度脫。</p>
</div>
<div class='div-commentary'><p style="margin-left:1em">無緣普應。</p>
</div>
<div class='div-orig'><p>即得大悲名徧覆一切境界雲。</p>
</div>
<div class='div-commentary'><p style="margin-left:1em">等除熱惱。</p>
</div>
<div class='div-orig'><p>即得大喜名一切佛功德海威力藏。</p>
</div>
<div class='div-commentary'><p style="margin-left:1em">佛深德海。蘊積力用。菩薩緣此。喜徧身心。</p>
</div>
<div class='div-orig'><p>即得大捨名法性虗空平等清淨。</p>
</div>
<div class='div-commentary'><p style="margin-left:1em">悲則心慼。喜便淨動。深契法性。則曠若虗空。悲喜兩亡。為平等清淨。</p>
</div>
<div class='div-orig'><p>即得般若波羅蜜名自性離垢法界清淨身。</p>
</div>
<div class='div-commentary'><p style="margin-left:1em">覺法實性。離分別也。有可離者。非真離也。知自性離。不復離也。無離之離即真法界。真法界者本來清淨。法界清淨即般若清淨。般若清淨則萬法本淨。萬法淨者無淨無不淨。為真淨也。實相般若為萬法之體。觀照冥此。眾德攸依。故云身也。</p>
</div>
<div class='div-orig'><p>即得神通名無礙光普隨現。</p>
</div>
<div class='div-commentary'><p style="margin-left:1em">通用智俱。故無礙隨現。</p>
</div>
<div class='div-orig'><p>即得辯才名善入離垢淵。</p>
</div>
<div class='div-commentary'><p style="margin-left:1em">入法之深。離說之垢。</p>
</div>
<div class='div-orig'><p>即得智光名一切佛法清淨藏。</p>
</div>
<div class='div-commentary'><p style="margin-left:1em">智照佛法。淨所知障。含藏眾德。</p>
<p style="margin-left:1em">△二結。</p>
</div>
<div class='div-orig'><p>如是等十千法門皆得通達。</p>
</div>
<div class='div-commentary'><p style="margin-left:1em">歷事增進。故云十千。通達之言。釋前即得。</p>
<p style="margin-left:1em">△三讚德勸詣二。初說偈三。初歎希慶遇。</p>
</div>
<div class='div-orig'><p>爾時大威光童子承佛威力為諸眷屬而說頌言。</p>
<p>不可思議億劫中<span class='note-inline'>(至)</span>而今得見第二佛。</p>
</div>
<div class='div-commentary'><p style="margin-left:1em">△二歎佛勝德三。初三身業。</p>
</div>
<div class='div-orig'><p>佛身普放大光明<span class='note-inline'>(至)</span>此佛神通之所現。</p>
</div>
<div class='div-commentary'><p style="margin-left:1em">△二三語業。</p>
</div>
<div class='div-orig'><p>一一毛孔現光雲<span class='note-inline'>(至)</span>調伏一切諸眾生。</p>
</div>
<div class='div-commentary'><p style="margin-left:1em">△三一意業。</p>
</div>
<div class='div-orig'><p>佛神通力無有邊<span class='note-inline'>(至)</span>為利眾生成正覺。</p>
</div>
<div class='div-commentary'><p style="margin-left:1em">△三有二偈。勸眾同歸。</p>
</div>
<div class='div-orig'><p>汝等應生歡喜心<span class='note-inline'>(至)</span>當如法王得自在。</p>
</div>
<div class='div-commentary'><p style="margin-left:1em">△二聞偈益。</p>
</div>
<div class='div-orig'><p>諸佛子大威光童子<span class='note-inline'>(至)</span>無量眾生發菩提心。</p>
</div>
<div class='div-commentary'><p style="margin-left:1em">△四眷屬同歸。</p>
</div>
<div class='div-orig'><p>時大威光王子與其父母<span class='note-inline'>(至)</span>善眼莊嚴王如來所。</p>
</div>
<div class='div-commentary'><p style="margin-left:1em">△五聞經悟入三。初佛為說經。</p>
</div>
<div class='div-orig'><p>其佛為說法界體性<span class='note-inline'>(至)</span>等修多羅而為眷屬。</p>
</div>
<div class='div-commentary'><p style="margin-left:1em">主經謂法界體性。大方廣也。清淨佛也。莊嚴即華嚴也。有多眷屬者。顯此教圓。</p>
<p style="margin-left:1em">△二當機獲益。</p>
</div>
<div class='div-orig'><p>彼諸大眾聞此經<span class='corr'>已</span>。</p>
</div>
<div class='div-commentary'><p style="margin-left:1em">亦有十益。既云大眾。或一人得一。或二三四。或具十者。威光先證。故略不標。大眾之言亦<span class='corr'>已</span>含矣。故下佛讚之。然此十事。略為二釋。一如次配於十地十度。或取地義。或取度義。</p>
</div>
<div class='div-orig'><p>得清淨智名入一切淨方便。</p>
</div>
<div class='div-commentary'><p style="margin-left:1em">達一切法本來清淨。名清淨智。不取淨相。是名方便。即初地入證之智也。</p>
</div>
<div class='div-orig'><p>得於地名離垢光明。</p>
</div>
<div class='div-commentary'><p style="margin-left:1em">二地離破戒垢。是所除障。照諸善品。即戒光明。</p>
</div>
<div class='div-orig'><p>得波羅蜜輪名示現一切世間愛樂莊嚴。</p>
</div>
<div class='div-commentary'><p style="margin-left:1em">即忍度。忍為上嚴。一切愛樂。</p>
</div>
<div class='div-orig'><p>得增廣行輪名普入一切剎土無邊光明清淨見。</p>
</div>
<div class='div-commentary'><p style="margin-left:1em">無剎不入。無法不照。無見不淨。是為精進。增廣眾行。約地義釋。以諸道品。燒無盡惑。成無邊光。</p>
</div>
<div class='div-orig'><p>得趣向行輪名離垢福德雲光明幢。</p>
</div>
<div class='div-commentary'><p style="margin-left:1em">趣向諸行。能入俗也。禪度增故。性能離垢。涉俗化物。成福德雲。不迷實理。為光明幢。</p>
</div>
<div class='div-orig'><p>得隨入證輪名一切法海廣大光明。</p>
</div>
<div class='div-commentary'><p style="margin-left:1em">般若現前。名隨入證。照深緣起。名法海光。</p>
</div>
<div class='div-orig'><p>得轉深發趣行名大智莊嚴。</p>
</div>
<div class='div-commentary'><p style="margin-left:1em">功用<span class='corr'>已</span>遠。將入無功。為深發趣。權實無礙。為大莊嚴。</p>
</div>
<div class='div-orig'><p>得灌頂智慧海名無功用修極妙見。</p>
</div>
<div class='div-commentary'><p style="margin-left:1em">見法實性。無功而修。為極妙見。由此智慧。復得灌頂。故仁王經云。後之三地。同遣無明。同無功用。故非灌頂地是灌頂智。</p>
</div>
<div class='div-orig'><p>得顯了大光明名如來功德海相光影徧照。</p>
</div>
<div class='div-commentary'><p style="margin-left:1em">顯了藥病。是功德海相。辯才徧應。若月影流光。</p>
</div>
<div class='div-orig'><p>得出生願力清淨智名無量願力信解藏。</p>
</div>
<div class='div-commentary'><p style="margin-left:1em">智圓離障。方於佛願而生信解。故曰出生。二此上十門。隨一一事。以立其名。未必全將配於地位。或通配諸位。或復不次。以人無量。隨證不同。普賢巧說。文含多義。</p>
<p style="margin-left:1em">△三如來讚述二。初六讚其<span class='corr'>已</span>具勝德。當成極果。</p>
</div>
<div class='div-orig'><p>時彼佛為大威光菩薩而說頌言。</p>
<p>善哉功德智慧海<span class='note-inline'>(至)</span>離垢莊嚴眾剎海。</p>
</div>
<div class='div-commentary'><p style="margin-left:1em">皆前半<span class='corr'>已</span>獲。後半當證。獨第四偈三句是因。</p>
<p style="margin-left:1em">△二有四偈。明行齊佛因。當如佛證。</p>
</div>
<div class='div-orig'><p>汝<span class='corr'>已</span>入我菩提行<span class='note-inline'>(至)</span>汝當成佛大功德。</p>
</div>
<div class='div-commentary'><p style="margin-left:1em">皆三句舉佛行。後一句齊佛德。然此中述讚。望前遇光得益。及向大眾所得。多有相同。義必述上。可以自意而消息之。</p>
<p style="margin-left:1em">△三遇最勝功德海佛六。初如來出時。</p>
</div>
<div class='div-orig'><p>諸佛子波羅蜜善眼<span class='note-inline'>(至)</span>大威光童子受轉輪王位。</p>
</div>
<div class='div-commentary'><p style="margin-left:1em">前佛滅後等時也。</p>
<p style="margin-left:1em">△二正明現世。</p>
</div>
<div class='div-orig'><p>彼摩尼華枝輪大林中<span class='note-inline'>(至)</span>名最勝功德海。</p>
</div>
<div class='div-commentary'><p style="margin-left:1em">立斯號者。功德海滿。無加過也。</p>
<p style="margin-left:1em">△三威光往供。</p>
</div>
<div class='div-orig'><p>時大威光轉輪聖王<span class='note-inline'>(至)</span>摩尼莊嚴大樓閣奉上於佛。</p>
</div>
<div class='div-commentary'><p style="margin-left:1em">△四佛為說經。</p>
</div>
<div class='div-orig'><p>時彼如來於其林中<span class='note-inline'>(至)</span>微塵數修多羅而為眷屬。</p>
</div>
<div class='div-commentary'><p style="margin-left:1em">見普法故。名為普眼。以慧為性。故曰光明。況一眼即十眼。融無障礙。眼外無法。方真普眼。以諸緣發見。即緣各為根。因沒果中。緣皆號眼。故全色為眼。恒見色而無緣。全眼為色。恒稱見而非我矣。</p>
<p style="margin-left:1em">△五威光得益。</p>
</div>
<div class='div-orig'><p>爾時大威光菩薩聞此法<span class='corr'>已</span><span class='note-inline'>(至)</span>名大福德普光明。</p>
</div>
<div class='div-commentary'><p style="margin-left:1em">五度皆福。定為最大。寂無不照。名普光明。此下彰其定用。</p>
</div>
<div class='div-orig'><p>得此三昧故悉能了知<span class='note-inline'>(至)</span>過現未來福非福海。</p>
</div>
<div class='div-commentary'><p style="margin-left:1em">福非福言。略有二意。一福即是善。非福是罪。二福即是相。非福即性。雙了性相。故經云。福德即非福德性。此即深也。了一切者廣也。故有海言。遇於初佛。<span class='corr'>但</span>得十者。自力未勝故。次佛十千者。道轉深故。今唯一者。道<span class='corr'>已</span>滿故。</p>
<p style="margin-left:1em">△六如來記別十一偈分四。初四顯其菩提心。</p>
</div>
<div class='div-orig'><p>時彼佛為大威光菩薩而說頌言。</p>
<p>善哉福德大威光<span class='note-inline'>(至)</span>是汝大光能趣入。</p>
</div>
<div class='div-commentary'><p style="margin-left:1em">初偈有願。次偈有悲。四有智光。三兼精進。通䇿三心故。菩提心圓。當成妙智。</p>
<p style="margin-left:1em">△二四偈上入佛境。</p>
</div>
<div class='div-orig'><p>汝能以此廣大願<span class='note-inline'>(至)</span>汝皆學<span class='corr'>已</span>當成佛。</p>
</div>
<div class='div-commentary'><p style="margin-left:1em">△三有一頌。示其果相得同諸佛。</p>
</div>
<div class='div-orig'><p>如汝所見十方中<span class='note-inline'>(至)</span>無邊願者所當得。</p>
</div>
<div class='div-commentary'><p style="margin-left:1em">△四有二偈。讚其現能利他住普賢行。</p>
</div>
<div class='div-orig'><p>今此道場眾會海<span class='note-inline'>(至)</span>普賢菩薩一切行。</p>
</div>
<div class='div-commentary'><p style="margin-left:1em">△四遇名稱普聞蓮華眼幢佛四。初佛出人中。</p>
</div>
<div class='div-orig'><p>諸佛子彼摩尼華枝輪大林<span class='note-inline'>(至)</span>名稱普聞蓮華眼幢。</p>
</div>
<div class='div-commentary'><p style="margin-left:1em">約相目類。青蓮約德。心無所染。相德高顯。名稱外彰。摧邪眾歸。故曰幢也。</p>
<p style="margin-left:1em">△二天王就供二。初菩薩行進報處天宮。</p>
</div>
<div class='div-orig'><p>是時大威光於此命終<span class='note-inline'>(至)</span>名離垢福德幢。</p>
</div>
<div class='div-commentary'><p style="margin-left:1em">此城即是品初所列之一。</p>
<p style="margin-left:1em">△二知佛可歸持華待供。</p>
</div>
<div class='div-orig'><p>共諸天眾俱詣佛所雨寶華雲以為供養。</p>
</div>
<div class='div-commentary'><p style="margin-left:1em">△三如來說經。</p>
</div>
<div class='div-orig'><p>時彼如來為說廣大<span class='note-inline'>(至)</span>微塵數修多羅而為眷屬。</p>
</div>
<div class='div-commentary'><p style="margin-left:1em">方便之言。略有三種。一無實權施。曲巧方便也。二理本無言。假言而言。大方便也。三權實無滯。亦大方便。事理皆照。方曰普門。</p>
<p style="margin-left:1em">△四得益還歸。</p>
</div>
<div class='div-orig'><p>時天王眾聞此經<span class='corr'>已</span><span class='note-inline'>(至)</span>從道場出還歸本處。</p>
</div>
<div class='div-commentary'><p style="margin-left:1em">聞上普門。正受安住。法喜無盡。故名曰藏。由此證達諸實相海。此劫之中。十須彌塵數如來。今但云四。又無結會古今。現證得益等者。經來未盡故也。若結會者。應云爾時威光菩薩者。毗盧遮那佛是。</p>
<p style="margin-left:1em">此下入第十二卷經。</p>
</div></div>
<div class='div-pin'><a id='mulu39' />
<p class='h2'>○如來名號品第七</p>
<div class='div-commentary'><p style="margin-left:1em">△將釋此品五門分別。</p>
<p style="margin-left:1em">初來意者。先明分來。前既舉果。令生信樂。今明能生因果信解。故次來也。</p>
<p style="margin-left:1em">二會來者。生解之中。信為其首故。又前舉所信之境。今明能信之行。故次來也。三品來者。前品舉因緣果成所信之境。今舉果辨因。彰能信之行。果中三業身為其總故先來也。又遠答前名號海問故。</p>
<p style="margin-left:1em">二釋名亦三。初分名修因契果生解分。謂修五位之圓因。成十身之滿果。令諸菩薩解此相故。即生修因契果之解。依主釋也。</p>
<p style="margin-left:1em">二會名約處名普光明殿會。然有三釋。一以殿是寶。成光普照故。二佛於其中放普光故。三佛於殿中說普法門。慧光照世。故立其名。依前一義。即依主釋。後二有財。約法則名信解行之會。</p>
<p style="margin-left:1em">三品名。如來現相品<span class='corr'>已</span>釋。召體曰名。表德為號。名別號通。一切諸佛通具十號。名釋迦等。則不同故。如來即十中之一品中正說。隨機就德。以立別名。既表德之名。則亦名亦號。如來之名號。依主釋也。</p>
<p style="margin-left:1em">三宗趣亦三。初分宗。謂以修生修。顯因果為宗。令諸菩薩修行契入為趣。</p>
<p style="margin-left:1em">二會宗者。若就總望信解行德攝位為宗。通成佛果為趣。信能必到如來地故。近望唯信為宗。成位為趣。若依長科。十分之宗此下三品以為一分。即果用應機。周徧法界。以為其宗。依此起信為趣。故此亦名正報因果。亦是所信。信何法門。信佛身名。等於眾生。則知我名如佛名也。信佛法門。隨宜而立。知我妄念苦集因果。亦全法門。信佛意業。光明徧照。則知自心無不知覺。先古諸德亦將上三品。舉果分收。</p>
<p style="margin-left:1em">三品宗者。顯佛名號。周徧為宗。隨機調化。利益為趣。或上二皆宗。生信為趣。</p>
<p style="margin-left:1em">四問答。問五周因果差別平等。二義不同。何以分名。合之為一。答通生差別平等解故。離於修生。說何修顯。問前會舉果。本為生信。今何重舉名號等三。答凡約境生信。有其二義。一標舉境法。明有所在。二攝以就心。令成信行。前會約初義。此會約後義。又前會果廣因略。故名舉果。此會因廣果略。故總攝為因。先依後。正文影略耳。若約鉤鎖者。身屬正報果。故不同第七會說所成果。此中自辨信所依故。問何不入定。以未入位。性不定故。若爾十定。豈散善耶。然說法之儀。通有四句。一定後說。如諸會。二說後定。如無量義經等。三定中說。如第九會。無出言故。四不入說。如此信中及第七會諸文非一第九表證。唯證能說。一得永常。不礙起用故。第七為表常在定故。又入為受加。彼不須加。故不須入。說後入者。說在定故。將起後故。是知動寂唯物。聖無常規故。下文辨十信之用一方入正。定餘方同。起出說信。定散自在無礙也。餘會摩頂。後說此會。說後摩頂。是知此經體勢縱橫。不可定準。</p>
<p style="margin-left:1em">五釋文。若隨義約品。科十分之中。此下三品。當果用應機普周分。若約隨法。就會科十分之中。此一會當第二能信成德會。今就四番問答科。從此終。第七會。即當第二修因契果用解分。若順諸會。應直分問答。今為順文。一會分三。第一序分。第二請分。第三說分。今先序分。具如經初。但加普光。以為小異。略分為三。初標主時處。</p>
</div>
<div class='div-orig'><p>爾時世尊在摩竭提國阿蘭若法菩提場中。</p>
</div>
<div class='div-commentary'><p style="margin-left:1em">△二別顯三事三。初別顯說時。</p>
</div>
<div class='div-orig'><p>始成正覺。</p>
</div>
<div class='div-commentary'><p style="margin-left:1em">△二別顯說處。</p>
</div>
<div class='div-orig'><p>於普光明殿坐蓮華藏師子之座。</p>
</div>
<div class='div-commentary'><p style="margin-left:1em">處在菩提場東南。可三里許。熈連河曲。彼河之龍。為佛造此。今舉總攝別。前標國名。以本收末。上舉場稱故。下不動覺樹。而徧十方。</p>
<p style="margin-left:1em">△二別顯主德。</p>
</div>
<div class='div-orig'><p>妙悟皆滿。</p>
</div>
<div class='div-commentary'><p style="margin-left:1em">亦即示成正覺之相也。準第八會初及深密經等。皆說佛有二十一種功德。升兜率品當廣明之。今文有初十句。亦略釋耳。上句總言妙悟者。晉經名善覺。論經名正覺。以梵音云蘇含於妙善及正等故。譯者隨取悟即覺也。雙照真俗。故稱妙悟。備下諸句。異於因人。故復稱滿。</p>
</div>
<div class='div-orig'><p>二行永絕。</p>
</div>
<div class='div-commentary'><p style="margin-left:1em">煩惱所知。生死涅槃。皆名二行。俱不現前。名為永絕。</p>
</div>
<div class='div-orig'><p>達無相法。</p>
</div>
<div class='div-commentary'><p style="margin-left:1em">清淨真如。名無相法。達者了也。</p>
</div>
<div class='div-orig'><p>住於佛住。</p>
</div>
<div class='div-commentary'><p style="margin-left:1em">如來常住大悲。任運利樂。又常安止聖天梵住。</p>
</div>
<div class='div-orig'><p>得佛平等。</p>
</div>
<div class='div-commentary'><p style="margin-left:1em">所證能證及以化用。皆等諸佛。</p>
</div>
<div class='div-orig'><p>致無障處。</p>
</div>
<div class='div-commentary'><p style="margin-left:1em">能治道解脫障故。</p>
</div>
<div class='div-orig'><p>不可轉法。</p>
</div>
<div class='div-commentary'><p style="margin-left:1em">所說教法外道不能轉故。</p>
</div>
<div class='div-orig'><p>所行無礙。</p>
</div>
<div class='div-commentary'><p style="margin-left:1em">行諸世間。違順魔冕。不能礙故。</p>
</div>
<div class='div-orig'><p>立不思議。</p>
</div>
<div class='div-commentary'><p style="margin-left:1em">安立教法。超言念故。</p>
</div>
<div class='div-orig'><p>普見三世。</p>
</div>
<div class='div-commentary'><p style="margin-left:1em">於三世境。若事若理。了達記別。無錯謬故。具此九別。成初總句同異成壞準思可知。</p>
<p style="margin-left:1em">△三輔翼圓滿二。初標數揀定。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>悉從他方而共來集。</p>
</div>
<div class='div-commentary'><p style="margin-left:1em">菩薩揀非凡小。補處明非下位。他方而來。非舊眾也。言一生者。釋有二義。一約化相。謂如彌勒。此復有三。一人中一生。二天上一生。三下降一生。正取天上。二約實報一生。謂於四種變易生死中。唯有末後一種。名無有生死。一位所繫。此文多約化相言耳。</p>
<p style="margin-left:1em">△二歎其勝德。</p>
</div>
<div class='div-orig'><p>普善觀察。</p>
</div>
<div class='div-commentary'><p style="margin-left:1em">德雖無量。略歎一智。善觀察者。能觀知也。普有二義。一眾普同有此德。二普觀十境善有三義。一善知相。二善知無相。三善知此二無礙。此下明其所觀。皆具上三義。</p>
</div>
<div class='div-orig'><p>諸眾生界法界世界涅槃界<span class='note-inline'>(至)</span>有為無為過現未來。</p>
</div>
<div class='div-commentary'><p style="margin-left:1em">十句。初總即所化。次此生何來。由迷法界。起於世界。我當令彼住涅槃果。淨諸業果。故須識心行之病。文義之藥。令厭世間。欣出世間。不盡有為。不住無為。上辨橫觀十法。今豎達三世觀。涅槃知<span class='corr'>已</span>現當證觀。諸業<span class='corr'>已</span>現當造。果報<span class='corr'>已</span>現當受。心行<span class='corr'>已</span>現當發。餘可類知。亦以六相融之。</p>
<p style="margin-left:1em">△一請分二。初舉人標念。</p>
</div>
<div class='div-orig'><p>時諸菩薩作是思惟。</p>
</div>
<div class='div-commentary'><p style="margin-left:1em">△二正顯問端。句雖五十。問但四十。以第二十句是說意故。此四十問。望第一會。有同有異。後二十句全同前二十句。大同小異。又復前後不同。初十句即前第三十海。前會即總說所觀深廣。此則別說如來依正。以前會中為總故。此會別顯信所依故。故前會皆致海言。此中但云剎等第二十句。前會名菩薩十海。此列住等行位。前通結會。總顯圓融行布因故。此約當分。欲顯差別因之相故。後二十句雖則全同。前總此別。又前即所信。今辨所成。欲顯所信所成體無異故。文句全同。若唯約義。亦可分三。謂初十句問佛德。應機無因。後用辯因所依果。次十句問菩薩行位。即果所成方大。二十句佛果勝德。顯因所成果。是則以佛為緣。而起於因熏。以此因而成於果。是此分之大意也。故論云。多聞還習。無不從此法身。流無不還。證此法身。即其義也。今取文義。俱便大分為二。初十句直爾疑問。後四十句引例請問。義不異前。然所依所成。文應互有。但是影略。不欲繁辭。故初會直爾興問即此中引例。此中引例即彼直問。又前<span class='corr'>但</span>明一重所信。故合三十句果。今分為二。故間之以因。今初十句二。初總顯請意。</p>
</div>
<div class='div-orig'><p>若世尊見愍我等願隨所樂。</p>
</div>
<div class='div-commentary'><p style="margin-left:1em">△二別列所疑。</p>
</div>
<div class='div-orig'><p>開示佛剎佛住佛剎莊嚴<span class='note-inline'>(至)</span>佛剎成就佛大菩提。</p>
</div>
<div class='div-commentary'><p style="margin-left:1em">十句依正間。問者正報應機。必依剎故。亦表依正無障礙故。五句依者。一剎類。二莊嚴。三清淨。四體性。五成就。上五即前二海廣。如四五二品。其佛住等五句即正報大用。一佛身。徧住諸剎。佛心常住大悲。二所具功德。及所證法性。三隨機說法。四作用威光。五修行得證。現成菩提。然此五即前會七海一即佛海。二即解脫海。三即演說海。四即變化海。五即名號及壽量海。波羅蜜海。其眾生海。但是所化。故略不舉。含諸海中。此之十句。下有言說。及現相答。至下當知。</p>
<p style="margin-left:1em">△二引例請問三。初十句標彼說意。明其有悲。</p>
</div>
<div class='div-orig'><p>如十方一切世界諸佛世尊為成就一切菩薩故。</p>
</div>
<div class='div-commentary'><p style="margin-left:1em">初句總謂。令諸菩薩行願成就故。餘九為別。</p>
</div>
<div class='div-orig'><p>令如來種性不斷故。</p>
</div>
<div class='div-commentary'><p style="margin-left:1em">一上繼佛種。</p>
</div>
<div class='div-orig'><p>救護一切眾生故。</p>
</div>
<div class='div-commentary'><p style="margin-left:1em">二云何繼以救眾生故。</p>
</div>
<div class='div-orig'><p>令諸眾生永離一切煩惱故。</p>
</div>
<div class='div-commentary'><p style="margin-left:1em">三云何救令離惑故。</p>
</div>
<div class='div-orig'><p>了知一切諸行故。</p>
</div>
<div class='div-commentary'><p style="margin-left:1em">四如何救知彼根行故。</p>
</div>
<div class='div-orig'><p>演說一切諸法故。</p>
</div>
<div class='div-commentary'><p style="margin-left:1em">五以何救說法藥故。</p>
</div>
<div class='div-orig'><p>淨除一切雜染故。</p>
</div>
<div class='div-commentary'><p style="margin-left:1em">六成何益一除集諦染。</p>
</div>
<div class='div-orig'><p>永斷一切疑網故。</p>
</div>
<div class='div-commentary'><p style="margin-left:1em">二決道諦疑。</p>
</div>
<div class='div-orig'><p>㧞除一切希望故。</p>
</div>
<div class='div-commentary'><p style="margin-left:1em">三拔苦希望。</p>
</div>
<div class='div-orig'><p>滅壞一切愛著處故。</p>
</div>
<div class='div-commentary'><p style="margin-left:1em">四證證滅愛處。又成菩薩行。具悲智也。具此悲智。何所為耶。令佛種不斷。佛種不斷。有何相耶。謂成三德。救護眾生。成就恩德。永斷煩惱。成於斷德。了知諸行。成於智德。諸行有三。一心行。二所行行。三所了行。謂一切行無常無相。即所了也。云何救護演說諸法。云何永斷淨諸雜染。永斷煩惱。種現雙亡。除諸雜染。謂唯現惑云何成智。謂永斷疑網。智成何益。斷諸希望。惑除何益。滅諸愛著。一切著者。著有著空。著行著果。不著諸法。正智現前。悲救眾生。佛種不斷。是菩薩修行之要。亦諸佛之本意也。所陳諸問。一一皆有斯益。又釋一切菩薩是所成就。云何成就不斷佛種。即自成就。救護眾生。成就於他。云何救護。謂離二障。永斷煩惱。無煩惱障。了知一切。無所知障。以何方便。能斷二障。謂說諸法。此煩惱障。其相云何。謂愛與見。除諸雜染。絕愛煩惱。永斷疑網。絕見煩惱。此所知障。其相云何。謂於境不了。有所希望。法執未忘。一切生著。今相無不了。何所希望。達法性空。當何所著。二障既寂。二智現前。成菩提涅槃。謂不斷佛種。是則菩薩眾行成就矣。</p>
<p style="margin-left:1em">△二有三十句。舉彼所說。顯其有智二。初十句問因。</p>
</div>
<div class='div-orig'><p>說諸菩薩十住十行<span class='note-inline'>(至)</span>十願十定十通十頂。</p>
</div>
<div class='div-commentary'><p style="margin-left:1em">文有九句。昔云欠第九十忍一句。又以十信自不成位。是住方便。攝在住中。故不別問。故仁王經教化品云。伏忍聖胎三十人。十住十行十迴向。故知信住不分也。有四義故。信不入位。一進退不定故。二雜修十心。無定階降故。三未隨法界。修廣大行故。四未得法身。顯佛種性故。由斯不開十信。則成此會。及第三會俱答十住問也。十行第四會答。十迴向第五會答。十藏第四會中答。以藏有二義。一收攝義。謂收攝諸行。以用迴向故。答在<span class='corr'>迴</span>向之前。二出生義。以出世地上證智故。問居迴向之後。十地第六會答。十願初地中答。十定十通第七會答。各有本品。十頂一種。答文不顯。古有多釋。一云。準梵網經說。十忍後有心地法門。即此十頂。理亦可通。但彼經說處。乃有十。初無菩提場會。但云方坐千光王座。及妙光堂說十世界海。其二三四與此三四五會。處法全同。他化十地次第亦同。而化樂天說十禪定。初禪說十金剛心。二禪說十願。三禪說十忍。四禪摩醯首羅宮說我本源蓮華藏世界盧舍那佛所說心地法門。不云重會普光明及祇洹重閣次第。又別難可會通。又此中間後更有果問故。彼佛心地即後如來地等。非十頂也。有云。僧祇品答。以準瓔珞。等覺別有頂位。以因位窮終。今僧祇中說十大數。數中之極。故云十頂。彼問雖十答有多數。對上定通。亦非其類。故不可也。有云。壽量品答彼中十重佛土。皆上為下頂。極至賢首佛剎。名為十頂。又佛名第二詺此十一世界。為上首故。但舉此初後十一。即顯過百萬阿僧祇世界壽量之數。此為標首。首即頂故。然復彼無別問。似有少理。但標此十界。將為問端。對十地等。甚不相例。今謂新舊梵本俱無忍。問答中即有。故知彼忍即此頂也。言十頂者。因位終極。十定十通皆等覺位。十忍居後。又得頂名。問中約位終極。故名為頂。答據法門忍受。以智印定。故云忍也。非位終極。不具十忍。非有十忍。不極因位。二文更顯。故十忍品末云。通達此忍門。成就無礙智。超過一切眾。轉於無上輪等。既言超過。即是頂義。亦猶四善根中。忍頂法門。義相類故。不爾。忍無別問。空答何為。設欲成十。應脫十信。十信雖未成位。亦隨法界。修廣大行。德用殊勝。別一會答。應有問故。若將十忍<span class='corr'>已</span>下四品。共答頂問。於理無失。俱是等覺之終極故。</p>
<p style="margin-left:1em">△二二十句問所成果。全同初會文二。初內德成滿。</p>
</div>
<div class='div-orig'><p>及說如來地如來境界<span class='note-inline'>(至)</span>如來自在如來無礙。</p>
</div>
<div class='div-commentary'><p style="margin-left:1em">如來神力。前會名佛加持。即神力加持故。神通約外用無壅。神力約內有幹能。離世間品。各有十事。其相自別。言無礙者。謂如來所作無能障礙。上文名為。無能攝取。義皆同也。</p>
<p style="margin-left:1em">△二體用顯若。</p>
</div>
<div class='div-orig'><p>如來眼如來耳<span class='note-inline'>(至)</span>如來知慧如來最勝。</p>
</div>
<div class='div-commentary'><p style="margin-left:1em">辨才是語業。智慧是意業。最勝是身業。準前會中。唯欠佛光明之一句。餘如前釋。其所答文亦如前引出現不思議相海品說。但前總會。故引此文。所引之文正答。今問說者宜重引之。</p>
<p style="margin-left:1em">△三末後一句。結以正請。</p>
</div>
<div class='div-orig'><p>願佛世尊亦為我說。</p>
</div>
<div class='div-commentary'><p style="margin-left:1em">彼佛既爾。此亦例然。請同彼說。故致亦言。</p>
<p style="margin-left:1em">△第三說分。於中通下六會。答此所問。準問答長。分科亦為三分。一此初三品答所依果問。二問明<span class='corr'>已</span>下答所修因問。三從不思議品下答所成果問。其平等因果因乃果。中之因。果乃此果之用。故屬果收。此品分二。先如來現相。答由其念請故。又如來證窮故。後文殊言說答。伴助主故。假言顯故。今初分二。初佛現神通。</p>
</div>
<div class='div-orig'><p>爾時世尊知諸菩薩心之所念各隨其類為現神通。</p>
</div>
<div class='div-commentary'><p style="margin-left:1em">知心念者。領念請也。現神通者。示相答也。各隨類者。有其三義。一隨疑者。所宜異故。謂或示色令見。以聲令聞。冥資令曉。皆是現通。以法界身。圓明頓現也。二隨疑者。流類別故。三隨疑者。所疑異故。謂若疑十信。即見如來足輪。放光周乎法界等。若疑十住。則見如來足指。放光百剎塵外。菩薩集等。如放光一事既爾。餘相皆然。故知初會現相。徧於九會。此會現通。通於一分。結集隨義。編之作次耳。故下三會皆有不起覺樹之言。</p>
<p style="margin-left:1em">△第二眾海雲集。即現相答初十句問。光現佛剎答佛剎問。剎有金色。等是剎莊。嚴既以金成。亦答剎體。彼剎菩薩亦剎莊嚴菩薩大寶以為嚴故。亦剎清淨。純淨佛剎唯菩薩故。淨修梵行。是剎成就淨土行故。亦剎清淨所修淨故。此上<span class='corr'>已</span>答五句。依問兼答。五句正報土各有佛。及見如來坐蓮華藏。是答佛住。現通放光是答威德。名不動智等是答法性。見佛轉法輪是答說法。佛成正覺是答菩提。文雖在下。義皆此具。光明覺現即此現故。十方眾集即為十段。一一方內。文各有八。一遠近。二土名。三佛號。四上首。五眷屬。六詣佛。七到<span class='corr'>已</span>致敬。八化座安坐。去此遠近皆十剎塵數者。前會為說所信因果深廣故。須遠集華藏之外。十方剎海。今為說於生解因果。漸漸增修故。但集娑婆鄰次之剎。信行最劣故。復云。十後後漸增至法界品。還集剎海。初不云一。直云十者。表無盡故。要剎塵者。比餘勝故。為有所表。故分階級。非初信等。不是通方。故結及證成。十方齊說。又隨迷名外。悟處名來。而實佛土。本無遠近。土皆名色者。表信麤現故。亦表顯然可生信故。佛號同智者。有信無智。增無明故。信中之智。本覺犯故。主同名首者。梵云室利。一名四實。一首。二勝。三吉祥。四德。是以譯者前後不同。今通用之。以信為首。攝諸位故。次第行中。信最勝故。甚難得故。於生死中。創發信心。為吉祥故。信能增長智功德等。一切德故。此十菩薩同表信門故。皆名室利。各隨一門。達一切法。故復有差。次文當釋。亦有傳云。梵云室利。此云吉祥。室利云首。亦是一理。眷屬皆十剎塵者。表一一行攝無盡德。皆詣佛者。有歸向故。餘如前會。又下菩薩名等。皆是表法。菩薩表所行之行。本剎表所證之理。佛名表所得之智。</p>
<p style="margin-left:1em">今初東方文有八事。</p>
</div>
<div class='div-orig'><p>現神通<span class='corr'>已</span>東方過十佛剎微塵數世界<span class='note-inline'>(遠近)</span>有世界名金色。</p>
</div>
<div class='div-commentary'><p style="margin-left:1em">土名謂心性無染。與緣成器。為自體故。</p>
</div>
<div class='div-orig'><p>佛號不動智。</p>
</div>
<div class='div-commentary'><p style="margin-left:1em">佛名謂本智如空。離覺所覺。湛然不動。動即是妄。非曰智故。又縱成佛果。不異凡故。即本覺智住心真如。</p>
</div>
<div class='div-orig'><p>彼世界中有菩薩名文殊師利。</p>
</div>
<div class='div-commentary'><p style="margin-left:1em">上首謂慧達。佛境處處。文殊由擇。契於本智。故分因果。</p>
</div>
<div class='div-orig'><p>與十佛剎微塵數諸菩薩俱<span class='note-inline'>(眷屬)</span>來詣佛所<span class='note-inline'>(詣佛)</span>到<span class='corr'>已</span>作禮<span class='note-inline'>(致敬)</span>即於東方化作蓮華藏師子之座結加趺坐<span class='note-inline'>(化座本方)</span>南方過十佛剎微塵數世界有世界名妙色。</p>
</div>
<div class='div-commentary'><p style="margin-left:1em">不染而染。染而不染。俱難了知。故云妙色。</p>
</div>
<div class='div-orig'><p>佛號無礙智。</p>
</div>
<div class='div-commentary'><p style="margin-left:1em">無性不礙。隨緣隨緣。不礙無性。</p>
</div>
<div class='div-orig'><p>彼有菩薩名曰覺首。</p>
</div>
<div class='div-commentary'><p style="margin-left:1em">覺心性也。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名蓮華色。</p>
</div>
<div class='div-commentary'><p style="margin-left:1em">了眾生空。如蓮不著。</p>
</div>
<div class='div-orig'><p>佛號滅闇智彼有菩薩名曰財首。</p>
</div>
<div class='div-commentary'><p style="margin-left:1em">法財教化。即滅闇智。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名瞻蔔華色。</p>
</div>
<div class='div-commentary'><p style="margin-left:1em">性相無違。唯一乘旨。是為唯齅。瞻蔔華矣。</p>
</div>
<div class='div-orig'><p>佛號威儀智。</p>
</div>
<div class='div-commentary'><p style="margin-left:1em">善知業果。不犯威儀。</p>
</div>
<div class='div-orig'><p>彼有菩薩名曰寶首。</p>
</div>
<div class='div-commentary'><p style="margin-left:1em">真俗無違。可珍貴故。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名優鉢羅華色。</p>
</div>
<div class='div-commentary'><p style="margin-left:1em">若有此智。如青蓮華。最為第一。</p>
</div>
<div class='div-orig'><p>佛號明相智。</p>
</div>
<div class='div-commentary'><p style="margin-left:1em">謂明於法相。又了佛德心明白也。</p>
</div>
<div class='div-orig'><p>彼有菩薩名功德首。</p>
</div>
<div class='div-commentary'><p style="margin-left:1em">了達如來應現說法之功德故。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名金色。</p>
</div>
<div class='div-commentary'><p style="margin-left:1em">明潔可重。故云金色。佛為福田。以佛為境。故同文殊。依金色界。</p>
</div>
<div class='div-orig'><p>佛號究竟智。</p>
</div>
<div class='div-commentary'><p style="margin-left:1em">平等福田。為究竟智。</p>
</div>
<div class='div-orig'><p>彼有菩薩名目首。</p>
</div>
<div class='div-commentary'><p style="margin-left:1em">福田照導如目將身。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名寶色。</p>
</div>
<div class='div-commentary'><p style="margin-left:1em">圓明可貴。故名為寶。</p>
</div>
<div class='div-orig'><p>佛號最勝智。</p>
</div>
<div class='div-commentary'><p style="margin-left:1em">能䇿萬行。為最勝智。</p>
</div>
<div class='div-orig'><p>彼有菩薩名精進首。</p>
</div>
<div class='div-commentary'><p style="margin-left:1em">正教甚深。必在精進。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名金剛色。</p>
</div>
<div class='div-commentary'><p style="margin-left:1em">得文若之堅利為金剛色。</p>
</div>
<div class='div-orig'><p>佛號自在智。</p>
</div>
<div class='div-commentary'><p style="margin-left:1em">於法能行。方得自在。</p>
</div>
<div class='div-orig'><p>彼有菩薩名法首。</p>
</div>
<div class='div-commentary'><p style="margin-left:1em">法門雖多。必在正行。</p>
</div>
<div class='div-orig'><p>與十佛利微塵數諸菩薩<span class='note-inline'>(至)</span>有世界名頗梨色。</p>
</div>
<div class='div-commentary'><p style="margin-left:1em">智體清淨。猶若頗梨。明徹無染。</p>
</div>
<div class='div-orig'><p>佛號梵智。</p>
</div>
<div class='div-commentary'><p style="margin-left:1em">能淨萬行。故云梵智。</p>
</div>
<div class='div-orig'><p>彼有菩薩名智首。</p>
</div>
<div class='div-commentary'><p style="margin-left:1em">佛之助道。雖無量門。智為上首。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>有世界名平等色。</p>
</div>
<div class='div-commentary'><p style="margin-left:1em">觀察本性。常平等故。</p>
</div>
<div class='div-orig'><p>佛號觀察智彼有菩薩名賢首。</p>
</div>
<div class='div-commentary'><p style="margin-left:1em">前佛後佛。一道清淨。由自性善。故稱曰賢。能知此賢。是觀察力。</p>
</div>
<div class='div-orig'><p>與十佛剎微塵數諸菩薩<span class='note-inline'>(至)</span>師子之座結加趺坐。</p>
</div>
<div class='div-commentary'><p style="margin-left:1em">又十佛相望。不動是體。餘皆是用。十菩薩相望。文殊為總。餘皆是別。以總導別。故九菩薩不離妙德。以前後流例。略為此釋。惟虗<span class='corr'>己</span>而求之。不信此理。甚深法門於我何預。</p>
</div>
<p class='juan'>大方廣佛華嚴經疏卷第十九</p></div></div>
</div><!-- end of div[@id='body'] -->
</body></html>