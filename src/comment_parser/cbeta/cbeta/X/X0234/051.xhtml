<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu83' />大方廣佛華嚴經疏卷第一百一十三<span class='note-inline'>(入第七十五經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△七女敬順從。有十四偈。分三。初三忘苦眷德。</p>
</div>
<div class='div-orig'><p>爾時童女白太子言敬奉來教即說頌言。</p>
<p>無量劫海中地獄火焚身<span class='note-inline'>(至)</span>甘心受此苦。</p>
</div>
<div class='div-commentary'><p style="margin-left:1em">△二希同勝行。即正是發菩提之心。</p>
</div>
<div class='div-orig'><p>無量生死海以我身肉施<span class='note-inline'>(至)</span>願能眷納我。</p>
</div>
<div class='div-commentary'><p style="margin-left:1em">△三有五偈。勸詣如來。</p>
</div>
<div class='div-orig'><p>我曾夢見此妙法菩提場<span class='note-inline'>(至)</span>供養彼如來。</p>
</div>
<div class='div-commentary'><p style="margin-left:1em">△八太子攝受。</p>
</div>
<div class='div-orig'><p>爾時太子聞勝日身如來名生大歡喜。</p>
</div>
<div class='div-commentary'><p style="margin-left:1em">由敬佛故。心生歡喜。</p>
</div>
<div class='div-orig'><p>願見彼佛以五百摩尼寶<span class='note-inline'>(至)</span>瞻仰太子目不暫捨。</p>
</div>
<div class='div-commentary'><p style="margin-left:1em">△九母陳慶遂故重讚女。十偈分四。初一標其遂志。</p>
</div>
<div class='div-orig'><p>其母善現於太子前而說頌言。</p>
<p>此女極端正功德莊嚴身昔願奉太子今意<span class='corr'>已</span>滿足。</p>
</div>
<div class='div-commentary'><p style="margin-left:1em">△二有二偈。德行懸同。</p>
</div>
<div class='div-orig'><p>持戒有智慧具足諸功德<span class='note-inline'>(至)</span>遠離一切過。</p>
</div>
<div class='div-commentary'><p style="margin-left:1em">△三有四偈。身語超倫。</p>
</div>
<div class='div-orig'><p>此女身柔輭猶如來繒纊<span class='note-inline'>(至)</span>悉離諸惡業。</p>
</div>
<div class='div-commentary'><p style="margin-left:1em">△四有三偈。內心蘊德。</p>
</div>
<div class='div-orig'><p>心淨無瑕垢遠離諸諂曲<span class='note-inline'>(至)</span>恭敬一切佛。</p>
</div>
<div class='div-commentary'><p style="margin-left:1em">△十正共修行。亦分十段。初詣佛供養。</p>
</div>
<div class='div-orig'><p>爾時太子與妙德女<span class='note-inline'>(至)</span>五百摩尼以為間錯。</p>
</div>
<div class='div-commentary'><p style="margin-left:1em">△二聞經得法。</p>
</div>
<div class='div-orig'><p>時佛為說普眼燈門<span class='note-inline'>(至)</span>勝日身如來者我身是也。</p>
</div>
<div class='div-commentary'><p style="margin-left:1em">△二見中間多佛。</p>
</div>
<div class='div-orig'><p>彼佛滅後其世界中<span class='note-inline'>(至)</span>我皆親近承事供養。</p>
</div>
<div class='div-commentary'><p style="margin-left:1em">此但略例四十八佛。以為流例。廣明如結中。</p>
<p style="margin-left:1em">△三正得法之時。</p>
</div>
<div class='div-orig'><p>其最後佛名廣大解。</p>
</div>
<div class='div-commentary'><p style="margin-left:1em">即六十億那由他之後。</p>
</div>
<div class='div-orig'><p>於彼佛所得淨智眼<span class='note-inline'>(至)</span>菩薩三昧海境界解脫。</p>
</div>
<div class='div-commentary'><p style="margin-left:1em">△四多劫修瑩二。初於一剎塵劫修行二。初多劫修行。未窮菩薩之境。</p>
</div>
<div class='div-orig'><p>佛子我得此解脫<span class='corr'>已</span><span class='note-inline'>(至)</span>心行智慧三昧境界。</p>
</div>
<div class='div-commentary'><p style="margin-left:1em">△二明菩薩難遇見者不空。</p>
</div>
<div class='div-orig'><p>佛子若有眾生得見菩薩<span class='note-inline'>(至)</span>三菩提得不退轉。</p>
</div>
<div class='div-commentary'><p style="margin-left:1em">△二於百剎塵劫修行二。初多劫修證。未知菩薩解脫。</p>
</div>
<div class='div-orig'><p>佛子我見彼佛得此解脫<span class='corr'>已</span><span class='note-inline'>(至)</span>所得普賢解脫門。</p>
</div>
<div class='div-commentary'><p style="margin-left:1em">△二釋不知所由二。初總顯深廣。</p>
</div>
<div class='div-orig'><p>何以故菩薩普賢解脫門<span class='note-inline'>(至)</span>與如來境界等。</p>
</div>
<div class='div-commentary'><p style="margin-left:1em">所以不知者。以稱事理之無邊。等諸佛之境界故。斯則等覺菩薩解脫。十地不知。故名普賢解脫。</p>
<p style="margin-left:1em">△二別顯深廣難知之相。謂一毛法不可窮。況多毛多身廣大之用。以是無盡無邊之法門故。於中有五。初一毛中。見器世間。</p>
</div>
<div class='div-orig'><p>佛子我於佛剎微塵數劫<span class='note-inline'>(至)</span>種種方便種種清淨。</p>
</div>
<div class='div-commentary'><p style="margin-left:1em">△二見智正覺世間。</p>
</div>
<div class='div-orig'><p>又於菩薩一一毛孔<span class='note-inline'>(至)</span>說種種修多羅恒不斷絕。</p>
</div>
<div class='div-commentary'><p style="margin-left:1em">△三見眾生世間。</p>
</div>
<div class='div-orig'><p>又於菩薩一一毛孔<span class='note-inline'>(至)</span>種種作業種種諸根。</p>
</div>
<div class='div-commentary'><p style="margin-left:1em">△四見菩薩修行。</p>
</div>
<div class='div-orig'><p>又於菩薩一一毛孔<span class='note-inline'>(至)</span>無邊攝取眾生方便。</p>
</div>
<div class='div-commentary'><p style="margin-left:1em">△五總結不窮深廣。</p>
</div>
<div class='div-orig'><p>佛子我於佛剎微塵數劫<span class='note-inline'>(至)</span>悉見三世法界中事。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>佛子我唯得此觀察菩薩<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友二。初指後位。</p>
</div>
<div class='div-orig'><p>善男子此世界中有佛母<span class='note-inline'>(至)</span>眾生善根常無休息。</p>
</div>
<div class='div-commentary'><p style="margin-left:1em">如後當釋。</p>
<p style="margin-left:1em">△二頌前法。臨行再述故。三十一偈分三。初一總顯菩薩益生。</p>
</div>
<div class='div-orig'><p>爾時釋迦瞿波女<span class='note-inline'>(至)</span>承佛神力即說頌言。</p>
<p>若有見菩薩修行種種行起善不善心菩薩皆攝取。</p>
</div>
<div class='div-commentary'><p style="margin-left:1em">超頌前見者不空。生下女人染心之益。</p>
<p style="margin-left:1em">△二有十五偈。明遠劫前。</p>
</div>
<div class='div-orig'><p>乃往久遠世過百剎塵劫<span class='note-inline'>(至)</span>妙相莊嚴身。</p>
</div>
<div class='div-commentary'><p style="margin-left:1em">長行所無。長行語真淨發心。但論德女。今則收其雜善。故敘遠緣。以麤況妙。</p>
<p style="margin-left:1em">△三有十五偈。正頌長行德女因緣。</p>
</div>
<div class='div-orig'><p>此後所經劫二百有五十<span class='note-inline'>(至)</span>諸劫所行道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>爾時善財童子頂禮其足繞無數帀辭退而去。</p>
</div>
<div class='div-commentary'><p style="margin-left:1em"><span class='corr'>已</span>下入第七十六經。</p>
<p style="margin-left:1em">△大文第二。有十一人。明會緣入實相。謂會前諸位差別之緣。令歸一實法界生於佛果。如摩耶生佛。故次明之。然人雖十一。約法唯九。約會為十。初一為總。餘九為別。故摩耶得智幻法門。末後德生亦得幻住。始終相會。該於中間。總別圓融。歸實無二故。摩耶既會緣入實。何得更須十人。豈不向言總別相會。非別無以成總故。又顯餘是所會之緣。所以語十。表其無盡。無盡之緣。皆成摩耶之實德故。又此一相。義當等覺。等覺方能親生佛故。等覺却入重玄門中。故有十人。多明入俗。初天主光。且須正念無失。次可為世師。徧窮眾藝字智之門。無依無盡。無著清淨。清淨則淨智發光。發光則智相無盡。無盡則成願不違。方能還歸幻住。故雖十一。不失入實之言。始末皆幻。方知諸緣體虗即實。今初總中文六。初依教趣求二。初將詣觀成三。初標將詣觀成。</p>
</div>
<div class='div-orig'><p>爾時善財童子一心欲詣<span class='note-inline'>(至)</span>即時獲得觀佛境界智。</p>
</div>
<div class='div-commentary'><p style="margin-left:1em">摩耶昔云天后。天后能生佛。故權教中說。生佛七日。命終生天。晉經指在迦毗羅城。則顯常不滅矣。又上文云。此世界者。亦表即佛境界。是故證得觀佛境智。然說摩耶。或云是實非化。或云是化非實。或云亦化亦實。或云非化非實。皆帶方便。約此宗說。即法界實德。人法圓融。</p>
<p style="margin-left:1em">△二別明觀念二。初總。</p>
</div>
<div class='div-orig'><p>作如是念是善知識<span class='note-inline'>(至)</span>以如幻願而持佛身。</p>
</div>
<div class='div-commentary'><p style="margin-left:1em">總念勝德<span class='corr'>已</span>。能闇合願智幻門。</p>
<p style="margin-left:1em">△二別。</p>
</div>
<div class='div-orig'><p>隨意生身無生滅身<span class='note-inline'>(至)</span>唯是普賢淨目所見。</p>
</div>
<div class='div-commentary'><p style="margin-left:1em">別念一十七身。唯普眼見。冥契下文天后所現。</p>
<p style="margin-left:1em">△三思欲親承。</p>
</div>
<div class='div-orig'><p>如是之人我今云何<span class='note-inline'>(至)</span>思其語言受其教海。</p>
</div>
<div class='div-commentary'><p style="margin-left:1em">△二勝緣引導三。初主城神顯教修心三。初以華散。</p>
</div>
<div class='div-orig'><p>作是念<span class='corr'>已</span>有主城神<span class='note-inline'>(至)</span>眾色寶華以散善財。</p>
</div>
<div class='div-commentary'><p style="margin-left:1em">△二正以言教。有三十門。分三。初明十度行。</p>
</div>
<div class='div-orig'><p>作如是言善男子<span class='note-inline'>(至)</span>聽受一切佛所說法。</p>
</div>
<div class='div-commentary'><p style="margin-left:1em">有十二門。初施後智。各有二句。中八各一。城神既爾。令護心城。是知無有一事一塵非法門矣。心名城者。蓋其中有正覺法王。萬德所聚故。</p>
<p style="margin-left:1em">△二有十一句。即初地淨治地法。</p>
</div>
<div class='div-orig'><p>應扶助心城謂深信一切佛功德海。</p>
</div>
<div class='div-commentary'><p style="margin-left:1em">十種勝行。文小不次。而數全足。上一信。</p>
</div>
<div class='div-orig'><p>應廣大心城謂大慈普及一切世間。</p>
</div>
<div class='div-commentary'><p style="margin-left:1em">二慈。</p>
</div>
<div class='div-orig'><p>應善覆心城謂集眾善法以覆其上。</p>
</div>
<div class='div-commentary'><p style="margin-left:1em">三堅固。</p>
</div>
<div class='div-orig'><p>應寬廣心城謂大悲哀愍一切眾生。</p>
</div>
<div class='div-commentary'><p style="margin-left:1em">四悲。</p>
</div>
<div class='div-orig'><p>應開心城門謂悉捨所有隨應給施。</p>
</div>
<div class='div-commentary'><p style="margin-left:1em">五捨。</p>
</div>
<div class='div-orig'><p>應密護心城<span class='note-inline'>(至)</span>逐諸惡法不令其住。</p>
</div>
<div class='div-commentary'><p style="margin-left:1em">六七皆慚愧。謂不容惡故。</p>
</div>
<div class='div-orig'><p>應決定心城謂集一切智助道之法恒無退轉。</p>
</div>
<div class='div-commentary'><p style="margin-left:1em">八無疲厭。</p>
</div>
<div class='div-orig'><p>應安立心城謂正念三世一切如來所有境界。</p>
</div>
<div class='div-commentary'><p style="margin-left:1em">九如說行。</p>
</div>
<div class='div-orig'><p>應瑩徹心城<span class='note-inline'>(至)</span>所有法門種種緣起。</p>
</div>
<div class='div-commentary'><p style="margin-left:1em">十知諸經論。</p>
</div>
<div class='div-orig'><p>應部分心城<span class='note-inline'>(至)</span>皆令得見薩婆若道。</p>
</div>
<div class='div-commentary'><p style="margin-left:1em">十一即成就世智故。能普曉眾生。</p>
<p style="margin-left:1em">△三有七句。福智圓滿。</p>
</div>
<div class='div-orig'><p>應住持心城謂發一切<span class='note-inline'>(至)</span>周徧法界大福德聚。</p>
</div>
<div class='div-commentary'><p style="margin-left:1em">上二是福。下五是智。</p>
</div>
<div class='div-orig'><p>應令心城明了<span class='note-inline'>(至)</span>謂正念一切諸佛如來。</p>
</div>
<div class='div-commentary'><p style="margin-left:1em">此三權智。</p>
</div>
<div class='div-orig'><p>應知心城自性<span class='note-inline'>(至)</span>謂以一切智了諸法。</p>
</div>
<div class='div-commentary'><p style="margin-left:1em">此二實智。</p>
<p style="margin-left:1em">△三結讚微釋。及成勝益。</p>
</div>
<div class='div-orig'><p>佛子菩薩摩訶薩<span class='note-inline'>(至)</span>乃至究竟必當成佛。</p>
</div>
<div class='div-commentary'><p style="margin-left:1em">△二身眾神密加授法二。初讚友令欣。</p>
</div>
<div class='div-orig'><p>爾時有身眾神名蓮華法德<span class='note-inline'>(至)</span>種種稱歎摩耶夫人。</p>
</div>
<div class='div-commentary'><p style="margin-left:1em">△二放光加被。</p>
</div>
<div class='div-orig'><p>從其耳璫放無量色相<span class='note-inline'>(至)</span>乃至徧入身諸毛孔。</p>
</div>
<div class='div-commentary'><p style="margin-left:1em">△三善財獲益。所謂十眼。</p>
</div>
<div class='div-orig'><p>善財即得淨光明眼<span class='note-inline'>(至)</span>見佛平等不思議身故。</p>
</div>
<div class='div-commentary'><p style="margin-left:1em">不思議身者。十身無礙故。佛平等者。佛佛同故。故異於前。但明法身。餘可準思。</p>
</div>
<div class='div-orig'><p>得無礙光眼<span class='note-inline'>(至)</span>覩一切剎諸佛出興故。</p>
</div>
<div class='div-commentary'><p style="margin-left:1em">△三法堂羅剎。教求友之方三。初教二。初教十法增其智。</p>
</div>
<div class='div-orig'><p>時有守護菩薩法堂羅剎鬼<span class='note-inline'>(至)</span>則得親近諸善知識。</p>
</div>
<div class='div-commentary'><p style="margin-left:1em">△二先標次釋。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">有十一心。</p>
</div>
<div class='div-orig'><p>所謂其心清淨離諸諂誑。</p>
</div>
<div class='div-commentary'><p style="margin-left:1em">一直心。</p>
</div>
<div class='div-orig'><p>大悲平等普攝眾生。</p>
</div>
<div class='div-commentary'><p style="margin-left:1em">二悲心。</p>
</div>
<div class='div-orig'><p>知諸眾生無有真實。</p>
</div>
<div class='div-commentary'><p style="margin-left:1em">三智。</p>
</div>
<div class='div-orig'><p>趣一切智心不退轉。</p>
</div>
<div class='div-commentary'><p style="margin-left:1em">四進。</p>
</div>
<div class='div-orig'><p>以信解力普入一切諸佛道場。</p>
</div>
<div class='div-commentary'><p style="margin-left:1em">五信。</p>
</div>
<div class='div-orig'><p>得淨慧眼了諸法性。</p>
</div>
<div class='div-commentary'><p style="margin-left:1em">六深。</p>
</div>
<div class='div-orig'><p>大慈平等普覆眾生。</p>
</div>
<div class='div-commentary'><p style="margin-left:1em">七慈。</p>
</div>
<div class='div-orig'><p>以智光明廓諸妄境以甘露雨滌生死熱。</p>
</div>
<div class='div-commentary'><p style="margin-left:1em">九益。</p>
</div>
<div class='div-orig'><p>以廣大眼徹鑒諸法心常隨順諸善知識。</p>
</div>
<div class='div-commentary'><p style="margin-left:1em">十一常。後是為下結。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">△二息其亂三。初標。</p>
</div>
<div class='div-orig'><p>復次佛子菩薩成就<span class='note-inline'>(至)</span>則常現見諸善知識。</p>
</div>
<div class='div-commentary'><p style="margin-left:1em">△二徵釋。</p>
</div>
<div class='div-orig'><p>何等為十所謂法空清淨<span class='note-inline'>(至)</span>不捨離不缺減三昧。</p>
</div>
<div class='div-commentary'><p style="margin-left:1em">於境不捨離等者。凡夫染境。二乘捨境。權教縱觀。空有互陳。並為缺減。若圓修者。觸目對境。窮盡法源。不取不捨。故央掘經云。摩訶衍者。所謂彼眼根。於諸如來常了了分明見。具足無減脩等。又云。所謂眼入處。於諸如來常明見來入門。具足無減修等。</p>
</div>
<div class='div-orig'><p>普見一切佛出興三昧<span class='note-inline'>(至)</span>善知識所無過失三昧。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子菩薩成就<span class='note-inline'>(至)</span>處處值遇諸善知識。</p>
</div>
<div class='div-commentary'><p style="margin-left:1em">△三詰遇友者。既定慧雙游。無境不契。並為道品。則真友懸通能如是行。為護正法堂也。</p>
<p style="margin-left:1em">△二問。</p>
</div>
<div class='div-orig'><p>說是語時善財童子<span class='note-inline'>(至)</span>城邑聚落求善知識。</p>
</div>
<div class='div-commentary'><p style="margin-left:1em">△三答。文有四法。</p>
</div>
<div class='div-orig'><p>羅剎答言善男子汝應普禮十方求善知識。</p>
</div>
<div class='div-commentary'><p style="margin-left:1em">一以友無不在故。</p>
</div>
<div class='div-orig'><p>正念思惟一切境界求善知識。</p>
</div>
<div class='div-commentary'><p style="margin-left:1em">二以法為體故。</p>
</div>
<div class='div-orig'><p>勇猛自在徧游十方求善知識。</p>
</div>
<div class='div-commentary'><p style="margin-left:1em">三身同友徧故。</p>
</div>
<div class='div-orig'><p>觀身觀心如夢如影求善知識。</p>
</div>
<div class='div-commentary'><p style="margin-left:1em">四智與境合故。如夢如影。又前三離境界相。四則離心緣相。求善友者。幸思此言。</p>
<p style="margin-left:1em">△二見敬諮問三。初見三。初覩依二。初受行其教。躡前起後。</p>
</div>
<div class='div-orig'><p>爾時善財受行其教。</p>
</div>
<div class='div-commentary'><p style="margin-left:1em">近躡羅剎之言。遠通前三勝友。以前二神並未答故。即由前來三位調練故。得覩斯勝報。</p>
<p style="margin-left:1em">△二正明所見三。初明蓮華。</p>
</div>
<div class='div-orig'><p>即時覩見大寶蓮華從地涌出。</p>
</div>
<div class='div-commentary'><p style="margin-left:1em">所證法界。自性無染。故曰蓮華。無明既開。不離心內。如從地涌。亦表性淨萬行之因。從法性地而出現故。此即十定中普賢之華也。</p>
</div>
<div class='div-orig'><p>金剛為莖妙寶為藏<span class='note-inline'>(至)</span>無數寶網彌覆其上。</p>
</div>
<div class='div-commentary'><p style="margin-left:1em">△二明上樓觀。</p>
</div>
<div class='div-orig'><p>於其臺上有一樓觀。</p>
</div>
<div class='div-commentary'><p style="margin-left:1em">謂能證權實二智。依於所證。而重現故。</p>
</div>
<div class='div-orig'><p>名普納十方法界藏。</p>
</div>
<div class='div-commentary'><p style="margin-left:1em">智包無外。云普納十方。</p>
</div>
<div class='div-orig'><p>奇妙嚴飾金剛為地千柱行列。</p>
</div>
<div class='div-commentary'><p style="margin-left:1em">總攝五位。自分勝進。故云千柱行列。</p>
</div>
<div class='div-orig'><p>一切皆以摩尼寶成<span class='note-inline'>(至)</span>階陛欄楯周帀莊嚴。</p>
</div>
<div class='div-commentary'><p style="margin-left:1em">其一一事皆有所表。恐厭繁文。</p>
<p style="margin-left:1em">△三明樓觀中寶座。</p>
</div>
<div class='div-orig'><p>其樓觀中有如意寶蓮華之座。</p>
</div>
<div class='div-commentary'><p style="margin-left:1em">即智體自空故。樓中有座。</p>
</div>
<div class='div-orig'><p>種種眾寶以為嚴飾。</p>
</div>
<div class='div-commentary'><p style="margin-left:1em">空具性德故。廣顯莊嚴。</p>
</div>
<div class='div-orig'><p>妙寶欄楯寶衣間列<span class='note-inline'>(至)</span>不可思議微妙功德。</p>
</div>
<p class='juan'>大方廣佛華嚴經疏卷第一百一十三</p></div></div>
</div><!-- end of div[@id='body'] -->
</body></html>