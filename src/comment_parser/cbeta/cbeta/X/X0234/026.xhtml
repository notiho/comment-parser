<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu53' />大方廣佛華嚴經疏卷第七十六<span class='note-inline'>(入第四十六經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△八有八門。答自在問。即分為八。初一總明自在。兼攝加持。文二。初總。</p>
</div>
<div class='div-orig'><p>佛子諸佛世尊有十種自在法。</p>
</div>
<div class='div-commentary'><p style="margin-left:1em">△二別。全同八地之中十種自在。但此深廣。文不次耳。初法自在。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>是為諸佛第一自在法。</p>
</div>
<div class='div-commentary'><p style="margin-left:1em">論經云。無中邊法門示現故。</p>
<p style="margin-left:1em">△二心自在。</p>
</div>
<div class='div-orig'><p>一切諸佛教化眾生<span class='note-inline'>(至)</span>是為諸佛第二自在法。</p>
</div>
<div class='div-commentary'><p style="margin-left:1em">無量阿僧祗劫三昧入智故。由在三昧觀機故。化不失時。</p>
<p style="margin-left:1em">△三勝解自在。</p>
</div>
<div class='div-orig'><p>一切諸佛能令盡虗空界<span class='note-inline'>(至)</span>是為諸佛第三自在法。</p>
</div>
<div class='div-commentary'><p style="margin-left:1em">大小淨穢隨解轉變故。</p>
<p style="margin-left:1em">△四財自在。</p>
</div>
<div class='div-orig'><p>一切諸佛以神通力<span class='note-inline'>(至)</span>是為諸佛第四自在法。</p>
</div>
<div class='div-commentary'><p style="margin-left:1em">一切世界無量莊嚴。嚴飾住持故。</p>
<p style="margin-left:1em">△五命自在。</p>
</div>
<div class='div-orig'><p>一切諸佛見一眾生<span class='note-inline'>(至)</span>是為諸佛第五自在法。</p>
</div>
<div class='div-commentary'><p style="margin-left:1em">不可說劫命住持故。</p>
<p style="margin-left:1em">△六如意自在。</p>
</div>
<div class='div-orig'><p>一切諸佛悉能徧往<span class='note-inline'>(至)</span>是為諸佛第六自在法。</p>
</div>
<div class='div-commentary'><p style="margin-left:1em">一切國土中。如意變化故。</p>
<p style="margin-left:1em">△七智自在。</p>
</div>
<div class='div-orig'><p>一切諸佛為欲調伏<span class='note-inline'>(至)</span>成阿耨多羅三藐三菩提。</p>
</div>
<div class='div-commentary'><p style="margin-left:1em">如來力無畏不共法。相好莊嚴。三菩提示現故。</p>
</div>
<div class='div-orig'><p>而於一切佛法非<span class='corr'>已</span>現覺<span class='note-inline'>(至)</span>亦不住於有學之地。</p>
</div>
<div class='div-commentary'><p style="margin-left:1em">生界無邊。機熟相應。故念念應成。而真成在昔。故佛於三世。非是新覺。亦非不覺。住在學地。又顯雖念念覺。離覺相故。非三世覺。亦離不覺故。不住學地。</p>
</div>
<div class='div-orig'><p>而悉知見通達無礙無量智慧無量自在。</p>
</div>
<div class='div-commentary'><p style="margin-left:1em">即十力等。</p>
</div>
<div class='div-orig'><p>教化調伏一切眾生是為諸佛第七自在法。</p>
</div>
<div class='div-commentary'><p style="margin-left:1em">△八業自在。</p>
</div>
<div class='div-orig'><p>一切諸佛能以眼處作耳處佛事<span class='note-inline'>(至)</span>第八自在法。</p>
</div>
<div class='div-commentary'><p style="margin-left:1em">六根互用。廣大佛事。是佛業故。然非改轉。一根不變。本來具故。</p>
<p style="margin-left:1em">△九生自在。</p>
</div>
<div class='div-orig'><p>一切諸佛其身毛孔<span class='note-inline'>(至)</span>是為諸佛第九自在法。</p>
</div>
<div class='div-commentary'><p style="margin-left:1em">一切世界生示現故。</p>
<p style="margin-left:1em">△十願自在。</p>
</div>
<div class='div-orig'><p>一切諸佛。</p>
</div>
<div class='div-commentary'><p style="margin-left:1em">隨心所欲佛國土時。示成三善提故。文有四節。</p>
</div>
<div class='div-orig'><p>於一念頃現一切世界<span class='note-inline'>(至)</span>示現諸佛自在神力。</p>
</div>
<div class='div-commentary'><p style="margin-left:1em">一一念現多佛。於一類界成佛。</p>
</div>
<div class='div-orig'><p>如於眾妙蓮華廣大莊嚴<span class='note-inline'>(至)</span>種種劫數清淨世界。</p>
</div>
<div class='div-commentary'><p style="margin-left:1em">二類顯餘界。</p>
</div>
<div class='div-orig'><p>如於一念如是於無量無邊阿僧祇劫一切念中。</p>
</div>
<div class='div-commentary'><p style="margin-left:1em">三類顯餘念。</p>
</div>
<div class='div-orig'><p>一念一切現。</p>
</div>
<div class='div-commentary'><p style="margin-left:1em">四總結深廣。一切現者。一念便現法界諸形諸神力故。</p>
</div>
<div class='div-orig'><p>一念無量住。</p>
</div>
<div class='div-commentary'><p style="margin-left:1em">常無現故。</p>
</div>
<div class='div-orig'><p>而未曾用少方便力是為諸佛第十自在法。</p>
</div>
<div class='div-commentary'><p style="margin-left:1em">而不動如來。少許方便。故云自在。上來十段。唯三與八。取意而釋。餘八並論經之文。</p>
<p style="margin-left:1em">△二圓滿自在。</p>
</div>
<div class='div-orig'><p>佛子諸佛世尊有十種無量不思議圓滿佛法。</p>
</div>
<div class='div-commentary'><p style="margin-left:1em">謂前十自在。八地容有。故顯如來十種圓滿。又無一法不自在故。方云圓滿。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>皆悉成就一切佛法。</p>
</div>
<div class='div-commentary'><p style="margin-left:1em">一切佛法。即證成菩提十力等。</p>
</div>
<div class='div-orig'><p>一切諸佛皆悉成就一切善根。</p>
</div>
<div class='div-commentary'><p style="margin-left:1em">善根通福智。</p>
</div>
<div class='div-orig'><p>一切諸佛皆悉成就一切功德。</p>
</div>
<div class='div-commentary'><p style="margin-left:1em">功德唯福。</p>
</div>
<div class='div-orig'><p>一切諸佛皆能教化<span class='note-inline'>(至)</span>見者獲益功不唐捐。</p>
</div>
<div class='div-commentary'><p style="margin-left:1em">可知。</p>
</div>
<div class='div-orig'><p>一切諸佛皆具諸佛平等正法。</p>
</div>
<div class='div-commentary'><p style="margin-left:1em">即具有法輪教法。</p>
</div>
<div class='div-orig'><p>一切諸佛作佛事<span class='corr'>已</span>莫不示現入於涅槃是為十。</p>
</div>
<div class='div-commentary'><p style="margin-left:1em">△三善巧方便三。初總。</p>
</div>
<div class='div-orig'><p>佛子諸佛世尊有十種善巧方便。</p>
</div>
<div class='div-commentary'><p style="margin-left:1em">即於法自在。皆權實等無礙故。</p>
<p style="margin-left:1em">△二別十。初言說自在。</p>
</div>
<div class='div-orig'><p>何等為十一切諸佛<span class='note-inline'>(至)</span>是為第一善巧方便。</p>
</div>
<div class='div-commentary'><p style="margin-left:1em">知實離言。絕動搖之戲論。而起權開示善根。故為自在。</p>
<p style="margin-left:1em">△二知見自在。</p>
</div>
<div class='div-orig'><p>一切諸佛知一切法<span class='note-inline'>(至)</span>是為第二善巧方便。</p>
</div>
<div class='div-commentary'><p style="margin-left:1em">證實無能所見。而不礙於法真實知見。無縛無解而至大自在。</p>
<p style="margin-left:1em">△三示現自在。</p>
</div>
<div class='div-orig'><p>一切諸佛永離諸相<span class='note-inline'>(至)</span>是為第三善巧方便。</p>
</div>
<div class='div-commentary'><p style="margin-left:1em">無相知相。無性入性。亦能示現依正調生。</p>
<p style="margin-left:1em">△四三世自在。</p>
</div>
<div class='div-orig'><p>一切諸佛住於法界<span class='note-inline'>(至)</span>是為第四善巧方便。</p>
</div>
<div class='div-commentary'><p style="margin-left:1em">證冥三際之理。而演三際益生。</p>
<p style="margin-left:1em">△五性相自在。</p>
</div>
<div class='div-orig'><p>一切諸佛身語意業<span class='note-inline'>(至)</span>是為第五善巧方便。</p>
</div>
<div class='div-commentary'><p style="margin-left:1em">三業湛然。而包含示現。</p>
<p style="margin-left:1em">△六調生自在。</p>
</div>
<div class='div-orig'><p>一切諸佛知一切法<span class='note-inline'>(至)</span>是為第六善巧方便。</p>
</div>
<div class='div-commentary'><p style="margin-left:1em">知非一異。而見一切法。</p>
<p style="margin-left:1em">△七時分自在。</p>
</div>
<div class='div-orig'><p>一切諸佛於一時中<span class='note-inline'>(至)</span>是為第七善巧方便。</p>
</div>
<div class='div-commentary'><p style="margin-left:1em">知時融入。故不住不捨。而不壞年劫。演法無休。</p>
<p style="margin-left:1em">△八辯才自在。</p>
</div>
<div class='div-orig'><p>一切諸佛恒住法界成就諸佛無量無畏。</p>
</div>
<div class='div-commentary'><p style="margin-left:1em">恒住法界。則寂無所住。而成就無量無畏十辯演法。</p>
</div>
<div class='div-orig'><p>及不可數辯。</p>
</div>
<div class='div-commentary'><p style="margin-left:1em">數多故。</p>
</div>
<div class='div-orig'><p>不可量辯。</p>
</div>
<div class='div-commentary'><p style="margin-left:1em">非心測故。</p>
</div>
<div class='div-orig'><p>無盡辯。</p>
</div>
<div class='div-commentary'><p style="margin-left:1em">隨說一事。窮劫不盡。</p>
</div>
<div class='div-orig'><p>無斷辯。</p>
</div>
<div class='div-commentary'><p style="margin-left:1em">任放辯才。無有間故。</p>
</div>
<div class='div-orig'><p>無邊辯。</p>
</div>
<div class='div-commentary'><p style="margin-left:1em">觸類成辯故。</p>
</div>
<div class='div-orig'><p>不共辯。</p>
</div>
<div class='div-commentary'><p style="margin-left:1em">下位中之所無故。</p>
</div>
<div class='div-orig'><p>無窮辯。</p>
</div>
<div class='div-commentary'><p style="margin-left:1em">無能難屈故。</p>
</div>
<div class='div-orig'><p>真實辯。</p>
</div>
<div class='div-commentary'><p style="margin-left:1em">皆契事理故。</p>
</div>
<div class='div-orig'><p>方便開示一切句辯。</p>
</div>
<div class='div-commentary'><p style="margin-left:1em">無一句義。不能顯故。</p>
</div>
<div class='div-orig'><p>一切法辯。</p>
</div>
<div class='div-commentary'><p style="margin-left:1em">無有一法。不能演故。</p>
</div>
<div class='div-orig'><p>隨其根性及以欲解<span class='note-inline'>(至)</span>初中後善皆悉究竟。</p>
</div>
<div class='div-commentary'><p style="margin-left:1em">明說之德。具七善故。或開為十。瑜伽八十五云。一初善聽聞時。生歡喜故。二中善修行時。無有難苦。遠離二邊。依中道行故。三後善。謂究竟離垢等故。今文云皆悉究竟。諸經論中更有多說。恐厭繁文。餘七經文略無。</p>
</div>
<div class='div-orig'><p>是為第八善巧方便。</p>
</div>
<div class='div-commentary'><p style="margin-left:1em">△九勝義自在。</p>
</div>
<div class='div-orig'><p>一切諸佛住淨法界<span class='note-inline'>(至)</span>遠離一切虗妄想著。</p>
</div>
<div class='div-commentary'><p style="margin-left:1em">離說而說。故無想著。</p>
</div>
<div class='div-orig'><p>如是究竟到於彼岸是為第九善巧方便。</p>
</div>
<div class='div-commentary'><p style="margin-left:1em">△十了寂用。於中先知本寂二。初正顯。</p>
</div>
<div class='div-orig'><p>一切諸佛知一切法<span class='note-inline'>(至)</span>無所得故非界。</p>
</div>
<div class='div-commentary'><p style="margin-left:1em">△二釋成。</p>
</div>
<div class='div-orig'><p>然亦不壞一切諸法<span class='note-inline'>(至)</span>非因緣非無因緣。</p>
</div>
<div class='div-commentary'><p style="margin-left:1em">謂色等性無。非遣之使無。故不壞諸法。即空無業等。</p>
<p style="margin-left:1em">△二不廢起用。</p>
</div>
<div class='div-orig'><p>而能了知正定邪定<span class='note-inline'>(至)</span>是為第十善巧方便。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為諸佛成就十種善巧方便。</p>
</div>
<div class='div-commentary'><p style="margin-left:1em">自下入第四十七卷經。</p>
<p style="margin-left:1em">△四廣大佛事明神通自在。即答前二會神通問。文三。初總。</p>
</div>
<div class='div-orig'><p>佛子諸佛世尊有十種廣大佛事。</p>
</div>
<div class='div-commentary'><p style="margin-left:1em">謂八相等中。皆有大用。微細相容故。以此攝物。故名佛事。上標名。下顯勝。</p>
</div>
<div class='div-orig'><p>無量無邊不可思議<span class='note-inline'>(至)</span>唯除如來威神之力。</p>
</div>
<div class='div-commentary'><p style="margin-left:1em">△二別二。初徵。</p>
</div>
<div class='div-orig'><p>何等為十。</p>
</div>
<div class='div-commentary'><p style="margin-left:1em">△二釋十。初明上生佛事四。初別明能攝。</p>
</div>
<div class='div-orig'><p>所謂一切諸佛於盡虗空<span class='note-inline'>(至)</span>無量智慧所行境界。</p>
</div>
<div class='div-commentary'><p style="margin-left:1em">△二所攝廣多。</p>
</div>
<div class='div-orig'><p>攝取一切人天魔梵沙門婆羅門阿脩羅等。</p>
</div>
<div class='div-commentary'><p style="margin-left:1em">△三能攝殊勝。</p>
</div>
<div class='div-orig'><p>大慈無礙大究竟平等饒益一切眾生。</p>
</div>
<div class='div-commentary'><p style="margin-left:1em">△四所攝成益。</p>
</div>
<div class='div-orig'><p>或令生天或令生人<span class='note-inline'>(至)</span>是為第一廣大佛事。</p>
</div>
<div class='div-commentary'><p style="margin-left:1em">△二降神處胎佛事二。初智德內圓。</p>
</div>
<div class='div-orig'><p>佛子一切諸佛從兜率天<span class='note-inline'>(至)</span>成就廣大妙莊嚴藏。</p>
</div>
<div class='div-commentary'><p style="margin-left:1em">△二神通外用二。初一處一時作佛事。</p>
</div>
<div class='div-orig'><p>受最後身住大寶莊嚴樓閣<span class='note-inline'>(至)</span>諸三昧起而作佛事。</p>
</div>
<div class='div-commentary'><p style="margin-left:1em">△二總攝時處作佛事。</p>
</div>
<div class='div-orig'><p>佛子如來爾時在母胎中<span class='note-inline'>(至)</span>如是皆以種種方便。</p>
</div>
<div class='div-commentary'><p style="margin-left:1em">此中多處。準下瞿波。乃至十重。此略舉五。皆後後廣前前。</p>
</div>
<div class='div-orig'><p>於一切方。</p>
</div>
<div class='div-commentary'><p style="margin-left:1em">即娑婆與能遶十三剎塵數剎。十方無間住故。</p>
</div>
<div class='div-orig'><p>一切網。</p>
</div>
<div class='div-commentary'><p style="margin-left:1em">彼上諸剎。復有眷屬剎等圍遶。交絡成網故。</p>
</div>
<div class='div-orig'><p>一切旋。</p>
</div>
<div class='div-commentary'><p style="margin-left:1em">遶中間海。十右旋海故。</p>
</div>
<div class='div-orig'><p>一切種。</p>
</div>
<div class='div-commentary'><p style="margin-left:1em">盡華藏剎海。諸剎種故。</p>
</div>
<div class='div-orig'><p>一切世界中。</p>
</div>
<div class='div-commentary'><p style="margin-left:1em">盡法界故。</p>
</div>
<div class='div-orig'><p>而作佛事是為第二廣大佛事。</p>
</div>
<div class='div-commentary'><p style="margin-left:1em">△三現生處宮佛事二。初無生現生。是誕生相。</p>
</div>
<div class='div-orig'><p>佛子一切諸佛一切善業<span class='note-inline'>(至)</span>為眾生故示誕王宮。</p>
</div>
<div class='div-commentary'><p style="margin-left:1em">△二無染處染。是處王宮相。於中四。初三學自圓。</p>
</div>
<div class='div-orig'><p>一切諸佛於諸色欲宮殿妓樂皆<span class='corr'>已</span>捨離無所貪染。</p>
</div>
<div class='div-commentary'><p style="margin-left:1em">無染是定。</p>
</div>
<div class='div-orig'><p>常觀諸有空無體性一切樂具悉不真實。</p>
</div>
<div class='div-commentary'><p style="margin-left:1em">此一是慧。</p>
</div>
<div class='div-orig'><p>持佛淨戒究竟圓滿。</p>
</div>
<div class='div-commentary'><p style="margin-left:1em">此一是戒。</p>
<p style="margin-left:1em">△二明四心愍物。</p>
</div>
<div class='div-orig'><p>觀諸內宮妻妾侍從<span class='note-inline'>(至)</span>心得自在而起大捨。</p>
</div>
<div class='div-commentary'><p style="margin-left:1em">△三具德攝益。</p>
</div>
<div class='div-orig'><p>具佛功德現生法界<span class='note-inline'>(至)</span>令其間悟心得清淨。</p>
</div>
<div class='div-commentary'><p style="margin-left:1em">△四攝益深廣。</p>
</div>
<div class='div-orig'><p>雖處內宮眾所咸覩<span class='note-inline'>(至)</span>是為第三廣大佛事。</p>
</div>
<div class='div-commentary'><p style="margin-left:1em">△四出家佛事二。初明出家之意。</p>
</div>
<div class='div-orig'><p>佛子一切諸佛亦處種種<span class='note-inline'>(至)</span>修清淨行利益眾生。</p>
</div>
<div class='div-commentary'><p style="margin-left:1em">△二出家相。</p>
</div>
<div class='div-orig'><p>當出家時捨俗威儀<span class='note-inline'>(至)</span>長為世間智慧高幢。</p>
</div>
<div class='div-commentary'><p style="margin-left:1em">三業二利故。</p>
</div>
<div class='div-orig'><p>是為第四廣大佛事。</p>
</div>
<div class='div-commentary'><p style="margin-left:1em">△五成道佛事三。初真覺舊圓。</p>
</div>
<div class='div-orig'><p>佛子一切諸佛具一切智於無量法悉<span class='corr'>已</span>知見。</p>
</div>
<div class='div-commentary'><p style="margin-left:1em">△二應身今滿。</p>
</div>
<div class='div-orig'><p>菩提樹下成最正覺<span class='note-inline'>(至)</span>修諸功德悉<span class='corr'>已</span>圓滿。</p>
</div>
<div class='div-commentary'><p style="margin-left:1em">△三演法益生。</p>
</div>
<div class='div-orig'><p>其菩提座具足莊嚴<span class='note-inline'>(至)</span>是為第五廣大佛事。</p>
</div>
<div class='div-commentary'><p style="margin-left:1em">此頓演華嚴。</p>
<p style="margin-left:1em">△六轉法輪佛事。義通權實。文二。初列。</p>
</div>
<div class='div-orig'><p>佛子一切諸佛轉不退法輪令諸菩薩不退轉故。</p>
</div>
<div class='div-commentary'><p style="margin-left:1em">唯菩薩乘。通四不退。</p>
</div>
<div class='div-orig'><p>轉無量法輪令一切世間咸了知故。</p>
</div>
<div class='div-commentary'><p style="margin-left:1em">通五乘。世咸了故。</p>
</div>
<div class='div-orig'><p>轉開悟一切法輪能大無畏師子吼故。</p>
</div>
<div class='div-commentary'><p style="margin-left:1em">開權顯實。令悟知見。決定有故。</p>
</div>
<div class='div-orig'><p>轉一切法智藏法輪開法藏門除闇障故。</p>
</div>
<div class='div-commentary'><p style="margin-left:1em">通三藏。三藏除癡及三障故。</p>
</div>
<div class='div-orig'><p>轉無礙法輪等虗空故。</p>
</div>
<div class='div-commentary'><p style="margin-left:1em">唯頓法。事理雙絕故。</p>
</div>
<div class='div-orig'><p>轉無著法輪觀一切法非有無故。</p>
</div>
<div class='div-commentary'><p style="margin-left:1em">中道法。不著二邊故。</p>
</div>
<div class='div-orig'><p>轉照世法輪令一切眾生淨法眼故。</p>
</div>
<div class='div-commentary'><p style="margin-left:1em">世諦法。淨所知故。</p>
</div>
<div class='div-orig'><p>轉開示一切智法輪悉徧一切三世法故。</p>
</div>
<div class='div-commentary'><p style="margin-left:1em">唯佛法。智徧知故。</p>
</div>
<div class='div-orig'><p>轉一切佛同一法輪一切佛法不相違故。</p>
</div>
<div class='div-commentary'><p style="margin-left:1em">唯圓法。無異味故。</p>
<p style="margin-left:1em">△二結。</p>
</div>
<div class='div-orig'><p>一切諸佛以如是等<span class='note-inline'>(至)</span>心行差別而作佛事。</p>
</div>
<div class='div-commentary'><p style="margin-left:1em">即無量乘。為第十輪。隨機演故。</p>
</div>
<div class='div-orig'><p>不可思議。</p>
</div>
<div class='div-commentary'><p style="margin-left:1em">十皆圓融。為不思議。</p>
</div>
<div class='div-orig'><p>是為第六廣大佛事。</p>
</div>
<div class='div-commentary'><p style="margin-left:1em">△七威儀佛事四。初別舉入城益物。</p>
</div>
<div class='div-orig'><p>佛子一切諸佛入於一切<span class='note-inline'>(至)</span>眾生聞者無不欣樂。</p>
</div>
<div class='div-commentary'><p style="margin-left:1em">△二通顯威儀益物。</p>
</div>
<div class='div-orig'><p>一切諸佛色身清淨<span class='note-inline'>(至)</span>皆為眾生而作佛事。</p>
</div>
<div class='div-commentary'><p style="margin-left:1em">△三言談示現益物。</p>
</div>
<div class='div-orig'><p>一切諸佛昔於一切<span class='note-inline'>(至)</span>問訊起居而作佛事。</p>
</div>
<div class='div-commentary'><p style="margin-left:1em">其昔字。晉本所無。即是現益。若言昔者。乃是舉因顯果。必是普字。</p>
<p style="margin-left:1em">△四總結深廣。</p>
</div>
<div class='div-orig'><p>一切諸佛以如是等<span class='note-inline'>(至)</span>是為第七廣大佛事。</p>
</div>
<div class='div-commentary'><p style="margin-left:1em">△八起行佛事四。初身心安住行。</p>
</div>
<div class='div-orig'><p>佛子一切諸佛或住阿蘭若處而作佛事。</p>
</div>
<div class='div-commentary'><p style="margin-left:1em">蘭若唯語山林。</p>
</div>
<div class='div-orig'><p>或住寂靜處而作佛事。</p>
</div>
<div class='div-commentary'><p style="margin-left:1em">寂靜通城邑。</p>
</div>
<div class='div-orig'><p>或住空閑處而作佛事。</p>
</div>
<div class='div-commentary'><p style="margin-left:1em">空閑在無物處。</p>
</div>
<div class='div-orig'><p>或住佛處而作佛事<span class='note-inline'>(至)</span>無有休息而作佛事。</p>
</div>
<div class='div-commentary'><p style="margin-left:1em">△二起應上求行。</p>
</div>
<div class='div-orig'><p>或以天身求一切智<span class='note-inline'>(至)</span>求一切智而作佛事。</p>
</div>
<div class='div-commentary'><p style="margin-left:1em">△三說默下化行。</p>
</div>
<div class='div-orig'><p>或時說法或時寂默<span class='note-inline'>(至)</span>即非境界而作佛事。</p>
</div>
<div class='div-commentary'><p style="margin-left:1em">△四時分進修行。</p>
</div>
<div class='div-orig'><p>或住一日或住一夜<span class='note-inline'>(至)</span>是為第八廣大佛事。</p>
</div>
<div class='div-commentary'><p style="margin-left:1em">△九起用佛事二。初起用所依。</p>
</div>
<div class='div-orig'><p>佛子一切諸佛是生清淨善根之藏。</p>
</div>
<div class='div-commentary'><p style="margin-left:1em">以是能生功德藏故。</p>
</div>
<div class='div-orig'><p>令諸眾生於佛法中<span class='note-inline'>(至)</span>具智慧明不由他悟。</p>
</div>
<div class='div-commentary'><p style="margin-left:1em">△二正明起用。</p>
</div>
<div class='div-orig'><p>或現涅槃而作佛事<span class='note-inline'>(至)</span>是為第九廣大佛事。</p>
</div>
<div class='div-commentary'><p style="margin-left:1em">△十涅槃佛事。別顯用中之一。於中有三。初明涅槃悲戀益。</p>
</div>
<div class='div-orig'><p>佛子一切諸佛入涅槃時<span class='note-inline'>(至)</span>悲號戀慕而作佛事。</p>
</div>
<div class='div-commentary'><p style="margin-left:1em">△二舍利流布益。</p>
</div>
<div class='div-orig'><p>復為化度一切天人<span class='note-inline'>(至)</span>永與世間作所歸依。</p>
</div>
<div class='div-commentary'><p style="margin-left:1em">△三總結益物。</p>
</div>
<div class='div-orig'><p>佛子諸佛世尊雖般涅槃<span class='note-inline'>(至)</span>是為第十廣大佛事。</p>
</div>
<div class='div-commentary'><p style="margin-left:1em">若將此十。配答十問。一答本願。二即種性及國土。三是無礙。四十皆解脫。五出現。六音聲。七佛身。八智慧。九自在。</p>
<p style="margin-left:1em">△三結。</p>
</div>
<div class='div-orig'><p>佛子此諸佛事無量廣大<span class='note-inline'>(至)</span>唯除如來威神所加。</p>
</div>
<div class='div-commentary'><p style="margin-left:1em">△五無二自在法。</p>
</div>
<div class='div-orig'><p>佛子諸佛世尊有十種無二行自在法。</p>
</div>
<div class='div-commentary'><p style="margin-left:1em">明無畏自在。兼答普光無畏之問故於事明審決定。無疑故無二。不畏他難。名為自在。</p>
</div>
<div class='div-orig'><p>何等為十所謂一切諸佛<span class='note-inline'>(至)</span>諸佛智慧決定無二。</p>
</div>
<div class='div-commentary'><p style="margin-left:1em">上四可知。</p>
</div>
<div class='div-orig'><p>一切諸佛悉知三世<span class='note-inline'>(至)</span>即一佛語決定無二。</p>
</div>
<div class='div-commentary'><p style="margin-left:1em">此三通二義。一以理融相。二事事即入。</p>
</div>
<div class='div-orig'><p>一切諸佛悉知三世<span class='note-inline'>(至)</span>性無差別決定無二。</p>
</div>
<div class='div-commentary'><p style="margin-left:1em">此二唯理。</p>
</div>
<div class='div-orig'><p>一切諸佛悉知三世一切諸佛<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">有三義。一同性修故。二互迴向故。三互主伴故。</p>
<p style="margin-left:1em">△六明住一切法。</p>
</div>
<div class='div-orig'><p>佛子諸佛世尊有十種住住一切法。</p>
</div>
<div class='div-commentary'><p style="margin-left:1em">明三昧自在。兼答普光三昧問。故如來所住。無非三昧。故徧住一切。</p>
</div>
<div class='div-orig'><p>何等為十所謂一切諸佛住覺悟<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△七知一切法盡無有餘。</p>
</div>
<div class='div-orig'><p>佛子諸佛世尊有十種知一切法盡無有餘。</p>
</div>
<div class='div-commentary'><p style="margin-left:1em">明十力自在。兼答普光十力之問。故十力智慧。照境無遺。</p>
</div>
<div class='div-orig'><p>何等為十所謂知過去一切法盡無有餘<span class='note-inline'>(至)</span>是為十。</p>
</div>
<div class='div-commentary'><p style="margin-left:1em">△八廣大力。明神力自在。亦答普光十力之問。文三。初標。</p>
</div>
<div class='div-orig'><p>佛子諸佛世尊有十種。</p>
</div>
<div class='div-commentary'><p style="margin-left:1em">十力是別名。大那羅延等是總稱。故下列中。但依總名。是則標中十力。一一徧下別中。別中十門。一一具前標中十力。則成百門。古德將標中十力。次第配下十勇健法。謂初為廣大力等。則令別中一門不攝前十。不成百門。亦令餘門無廣大義。初門無最上等。設欲從勝配者。應逆次配之。</p>
</div>
<div class='div-orig'><p>廣大力。</p>
</div>
<div class='div-commentary'><p style="margin-left:1em">周法界故。</p>
</div>
<div class='div-orig'><p>最上力。</p>
</div>
<div class='div-commentary'><p style="margin-left:1em">無加過故。</p>
</div>
<div class='div-orig'><p>無量力。</p>
</div>
<div class='div-commentary'><p style="margin-left:1em">無分量故。</p>
</div>
<div class='div-orig'><p>大威德力。</p>
</div>
<div class='div-commentary'><p style="margin-left:1em">可敬畏故。</p>
</div>
<div class='div-orig'><p>難獲力。</p>
</div>
<div class='div-commentary'><p style="margin-left:1em">唯佛得故。</p>
</div>
<div class='div-orig'><p>不退力。</p>
</div>
<div class='div-commentary'><p style="margin-left:1em">作無屈故。</p>
</div>
<div class='div-orig'><p>堅固力。</p>
</div>
<div class='div-commentary'><p style="margin-left:1em">當體堅故。</p>
</div>
<div class='div-orig'><p>不可壞力。</p>
</div>
<div class='div-commentary'><p style="margin-left:1em">緣不壞故。</p>
</div>
<div class='div-orig'><p>一切世間不思議力。</p>
</div>
<div class='div-commentary'><p style="margin-left:1em">超召言念故。</p>
</div>
<div class='div-orig'><p>一切眾生無能動力。</p>
</div>
<div class='div-commentary'><p style="margin-left:1em">不可搖故。</p>
</div>
<div class='div-orig'><p>大那羅延幢勇健法。</p>
</div>
<div class='div-commentary'><p style="margin-left:1em">△二徵釋二。初徵。</p>
</div>
<div class='div-orig'><p>何者為十。</p>
</div>
<div class='div-commentary'><p style="margin-left:1em">二釋分十。初身命不可壞力。今逆次配此。即不可動力。乃至一毛不搖動故。文二。初正明不可動壞。</p>
</div>
<div class='div-orig'><p>所謂一切諸佛身不可壞<span class='note-inline'>(至)</span>而從雨之終不為損。</p>
</div>
<div class='div-commentary'><p style="margin-left:1em">謂情非情境。俱不能壞。</p>
<p style="margin-left:1em">△二舉況顯勝。</p>
</div>
<div class='div-orig'><p>若有眾生為佛所持<span class='note-inline'>(至)</span>第一大那羅延幢勇健法。</p>
</div>
<div class='div-commentary'><p style="margin-left:1em">如令耆婆入火取子。入獄問罪等。</p>
<p style="margin-left:1em">△二毛孔容持力。</p>
</div>
<div class='div-orig'><p>佛子一切諸佛<span class='note-inline'>(至)</span>第二大那羅延幢勇健法。</p>
</div>
<div class='div-commentary'><p style="margin-left:1em">即是不可思。而諸眾生不覺知故。</p>
<p style="margin-left:1em">△三毛持大山力。</p>
</div>
<div class='div-orig'><p>佛子一切諸佛<span class='note-inline'>(至)</span>第三大那羅延幢勇健法。</p>
</div>
<div class='div-commentary'><p style="margin-left:1em">即當不可壞。以雖持多大山。身心無勞損故。文中速行廣步。多劫行剎。為一山之量。此山<span class='corr'>已</span>無邊矣。況有多山。在於一毛。況復多毛窮劫持住。實謂難思之境矣。</p>
<p style="margin-left:1em">△四定用自在力。</p>
</div>
<div class='div-orig'><p>佛子一切諸佛<span class='note-inline'>(至)</span>第四大那羅延幢勇健法。</p>
</div>
<div class='div-commentary'><p style="margin-left:1em">即是堅固定力安住故。</p>
</div>
<p class='juan'>大方廣佛華嚴經疏卷第七十六</p></div></div>
</div><!-- end of div[@id='body'] -->
</body></html>