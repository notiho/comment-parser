<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu23' />大方廣佛華嚴經疏卷第九</p><p class="byline">清凉山沙門　<span class='corr'>澄</span>觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△第六緊那羅王二。初長行得法。</p>
</div>
<div class='div-orig'><p>復次善慧光明天<span class='note-inline'>(至)</span>得普生一切喜樂業解脫門。</p>
</div>
<div class='div-commentary'><p style="margin-left:1em">世喜樂業。皆因佛生。</p>
</div>
<div class='div-orig'><p>妙華幢緊那羅王<span class='note-inline'>(至)</span>令一切受安樂解脫門。</p>
</div>
<div class='div-commentary'><p style="margin-left:1em">聞深適神。故法喜無上。終得涅槃無盡安樂。</p>
</div>
<div class='div-orig'><p>種種莊嚴緊那羅王<span class='note-inline'>(至)</span>清淨信解藏解脫門。</p>
</div>
<div class='div-commentary'><p style="margin-left:1em">佛德深廣。信亦包含。</p>
</div>
<div class='div-orig'><p>悅意吼聲緊那羅王<span class='note-inline'>(至)</span>令聞者離憂怖解脫門。</p>
</div>
<div class='div-commentary'><p style="margin-left:1em">音演真法令聞故。妄憂除而意悅。</p>
</div>
<div class='div-orig'><p>寶樹光明緊那羅王<span class='note-inline'>(至)</span>令覺悟所緣解脫門。</p>
</div>
<div class='div-commentary'><p style="margin-left:1em">達境唯心而本空。則安立眾生於覺悟。</p>
</div>
<div class='div-orig'><p>普樂見緊那羅王得示現一切妙色身解脫門。</p>
</div>
<div class='div-commentary'><p style="margin-left:1em">難遇益生。所以示現。相嚴常住。名為妙色。</p>
</div>
<div class='div-orig'><p>最勝光莊嚴緊那羅王<span class='note-inline'>(至)</span>所從生業解脫門。</p>
</div>
<div class='div-commentary'><p style="margin-left:1em">大知普慈。是二嚴果。一切智因。是能生業。</p>
</div>
<div class='div-orig'><p>微妙華幢緊那羅王<span class='note-inline'>(至)</span>業所生報解脫門。</p>
</div>
<div class='div-commentary'><p style="margin-left:1em">業細難窮。自觀示物。</p>
</div>
<div class='div-orig'><p>動地力緊那羅王得恒起一切利益眾生事解脫門。</p>
</div>
<div class='div-commentary'><p style="margin-left:1em">神通益物。無間稱恒。</p>
</div>
<div class='div-orig'><p>威猛主緊那羅王<span class='note-inline'>(至)</span>巧攝御解脫門。</p>
</div>
<div class='div-commentary'><p style="margin-left:1em">知機巧化。謂攝心正智。御心如境。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時善慧光明天緊那羅王<span class='note-inline'>(至)</span>而說頌言。</p>
<p>世間所有安樂事<span class='note-inline'>(至)</span>此威猛主能觀察。</p>
</div>
<div class='div-commentary'><p style="margin-left:1em">十頌次第文並可知。</p>
<p style="margin-left:1em">△七迦樓羅王。依賢首靜法。皆云。準頌長行脫第五執持王。初長行得法。</p>
</div>
<div class='div-orig'><p>復次大速疾力迦樓羅王<span class='note-inline'>(至)</span>普觀察眾生界解脫門。</p>
</div>
<div class='div-commentary'><p style="margin-left:1em">智無著故。見無礙。非普觀故。通悉調。</p>
</div>
<div class='div-orig'><p>不可壞寶髻迦樓羅王<span class='note-inline'>(至)</span>教化眾生解脫門。</p>
</div>
<div class='div-commentary'><p style="margin-left:1em">徧坐覺樹。名住法界。現通說法。名為教化。</p>
</div>
<div class='div-orig'><p>清淨速疾迦樓羅王<span class='note-inline'>(至)</span>成就波羅密精進力解脫門。</p>
</div>
<div class='div-commentary'><p style="margin-left:1em">進䇿諸度。往修故成。</p>
</div>
<div class='div-orig'><p>不退心莊嚴迦樓羅王<span class='note-inline'>(至)</span>入如來境界解脫門。</p>
</div>
<div class='div-commentary'><p style="margin-left:1em">境界如偈文。絕思則入。方為勇猛。五諸本既脫。遇一本有。文云。大海處攝持力迦樓王得能竭眾生煩惱海解脫門。多是古本脫。今依有本。然偈約能竭。說佛福智。</p>
</div>
<div class='div-orig'><p>堅法淨光迦樓羅王<span class='note-inline'>(至)</span>差別智解脫門。</p>
</div>
<div class='div-commentary'><p style="margin-left:1em">眾生無邊故。成就智多。</p>
</div>
<div class='div-orig'><p>如嚴冠髻迦樓羅王得莊嚴佛法城解脫門。</p>
</div>
<div class='div-commentary'><p style="margin-left:1em">城有三義。一防外敵。二養人眾。三開門引攝。今言法城。通教理行果。行契理教。則無不俱嚴。故各有三義。謂了心城之性空。則眾惑不入。見恒沙性德。則萬行爰增。道無不通。則自他引攝。便能契果。絕百非以成解脫。養眾德以全法身。開般若而無不通矣。方顯教城無非養所詮旨。句句通神。有斯多義故。偈云廣大叵窮。重重四門。故無數量。究竟能闡。唯我世尊。</p>
</div>
<div class='div-orig'><p>普捷示現迦樓羅王得成就不可壞平等力解脫門。</p>
</div>
<div class='div-commentary'><p style="margin-left:1em">法身無相。故不可壞。體即真如。凡聖平等。無分別智安住證會。名成就力。</p>
</div>
<div class='div-orig'><p>普觀海迦樓羅王<span class='note-inline'>(至)</span>而為現形解脫門。</p>
</div>
<div class='div-commentary'><p style="margin-left:1em">現同類形。方便調伏。</p>
</div>
<div class='div-orig'><p>龍音大目精迦樓羅王<span class='note-inline'>(至)</span>歿生行智解脫門。</p>
</div>
<div class='div-commentary'><p style="margin-left:1em">眾生沒生。皆由行業。佛生死智。方能普入。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時大速疾力迦樓羅三<span class='note-inline'>(至)</span>而說頌言。</p>
<p>佛眼廣大無邊際<span class='note-inline'>(至)</span>龍音解脫能如是。</p>
</div>
<div class='div-commentary'><p style="margin-left:1em">頌文如次。配釋可知。但第五偈。或有前脫。故略釋之。初二句甚深廣大。次句福智相嚴。行通因果。因深果遠。<span class='corr'>已</span>不思議。復有一行。是如來行。所謂大乘大般涅槃。則行為果。果皆絕言道。佛行。如出現品。</p>
<p style="margin-left:1em">△八阿修羅王二。初長行得法。</p>
</div>
<div class='div-orig'><p>復次羅睺阿修羅王得現為大會尊勝主解脫門。</p>
</div>
<div class='div-commentary'><p style="margin-left:1em">修羅尊等。勝須彌之高。如來威光。蔽十方大眾。生各見真勝主也。</p>
</div>
<div class='div-orig'><p>毗摩質多羅阿脩羅王得示現無量劫解脫門。</p>
</div>
<div class='div-commentary'><p style="margin-left:1em">彼能以一絲。作種種事。令一剎那。現於多劫調生等事。</p>
</div>
<div class='div-orig'><p>巧幻術阿脩羅王<span class='note-inline'>(至)</span>一切眾生苦令清淨解脫門。</p>
</div>
<div class='div-commentary'><p style="margin-left:1em">以多法門。入佛境界。則苦滅心淨。種種法門。亦如幻也。下文云。苫末羅。即巧幻梵音。</p>
</div>
<div class='div-orig'><p>大眷屬阿脩羅王得修一切苦行自莊嚴解脫門。</p>
</div>
<div class='div-commentary'><p style="margin-left:1em">多劫多苦。為物非<span class='corr'>己</span>。如尸毗救鴿。薩埵投崖。<span class='corr'>已</span>是丈夫最勝嚴飾。況終剋寂智。萬德以嚴。翻顯無利勤苦。誠為可醜。既為物而行故。有大眷屬。</p>
</div>
<div class='div-orig'><p>婆稚阿脩羅王得震動十方無邊境界解脫門。</p>
</div>
<div class='div-commentary'><p style="margin-left:1em">以大幻通力。動剎悟機。不怖眾生。斯為大力。大力婆稚。華梵異耳。</p>
</div>
<div class='div-orig'><p>徧照阿脩羅王得種種方便安立一切眾生解脫門。</p>
</div>
<div class='div-commentary'><p style="margin-left:1em">開種種權門。安眾生於一極之樂。權為入大之本。故皆佛智因。權實不迷。斯為徧照。</p>
</div>
<div class='div-orig'><p>堅固行如莊嚴阿脩羅王<span class='note-inline'>(至)</span>淨諸染著解脫門。</p>
</div>
<div class='div-commentary'><p style="margin-left:1em">萬善順理。普不可壞。斯解脫處。何染不亡。功歸正覺故。偈云。佛力如是修者堅固妙嚴。</p>
</div>
<div class='div-orig'><p>廣大因慧阿脩羅王得大悲力無疑惑主解脫門。</p>
</div>
<div class='div-commentary'><p style="margin-left:1em">非用智故。普令無疑。主斯事者。廣大因慧。</p>
</div>
<div class='div-orig'><p>現勝德阿脩羅王<span class='note-inline'>(至)</span>承事供養修諸善根解脫門。</p>
</div>
<div class='div-commentary'><p style="margin-left:1em">供事修善。有勝德故。</p>
</div>
<div class='div-orig'><p>善音阿脩羅王得普入一切趣決定平等行解脫門。</p>
</div>
<div class='div-commentary'><p style="margin-left:1em">普入諸趣。明處無不徧。偈云。三世時無不均。有佛性名為決定。具上三義。平等行焉。不宣實義。非善音也。此上一段。及後夜神。皆結歸名。上下例然。恐繁不釋。二偈頌讚佛。</p>
</div>
<div class='div-orig'><p>爾時羅睺阿脩羅王<span class='note-inline'>(至)</span>而說頌言。</p>
<p>十方所有廣大眾<span class='note-inline'>(至)</span>此妙音王所稱讚。</p>
</div>
<div class='div-commentary'><p style="margin-left:1em">頌文如次可知。</p>
<p style="margin-left:1em">△三諸神眾。有十九眾。今初主晝神二。初長行得法。</p>
</div>
<div class='div-orig'><p>復次示現宮殿主晝神得普入一切世間解脫門。</p>
</div>
<div class='div-commentary'><p style="margin-left:1em">智了物心。如空入色。光照身器。如日合空。身偏器中。如像在鏡。世間主力。能攝此身。此身之性。等世間故。皆入觀機。故名普入。所入之處。即為宮殿。</p>
</div>
<div class='div-orig'><p>發起慧香主晝神<span class='note-inline'>(至)</span>令歡喜滿足解脫門。</p>
</div>
<div class='div-commentary'><p style="margin-left:1em">義圓稱機。故滿心成益。</p>
</div>
<div class='div-orig'><p>樂勝莊嚴主晝神<span class='note-inline'>(至)</span>可愛樂法光明解脫門。</p>
</div>
<div class='div-commentary'><p style="margin-left:1em">身法二光。皆可愛樂。</p>
</div>
<div class='div-orig'><p>華香妙光主晝神<span class='note-inline'>(至)</span>清淨信解心解脫門。</p>
</div>
<div class='div-commentary'><p style="margin-left:1em">法雨潤種。<span class='corr'>已</span>含實者解開。善未芽者信發。</p>
</div>
<div class='div-orig'><p>普集妙藥主晝神得積集莊嚴普光明力解脫門。</p>
</div>
<div class='div-commentary'><p style="margin-left:1em">無法不悟。名普明力。曠劫修集。成智莊嚴。</p>
</div>
<div class='div-orig'><p>樂作喜目主晝神<span class='note-inline'>(至)</span>皆令得法樂解脫門。</p>
</div>
<div class='div-commentary'><p style="margin-left:1em">方便開示世樂亦苦。令其悟入。見理法樂如歡喜地也。</p>
</div>
<div class='div-orig'><p>觀方普現主晝神得十方法界差別身解脫門。</p>
</div>
<div class='div-commentary'><p style="margin-left:1em">如來身雲。就體則非有無。約機。則別徧於十方。不可謂之無。約佛。則稱真法界。不可謂之有。此則隨緣。非有之法身。恒不異事而顯現。以化寂滅。非無之眾生。恒不異真而成立。即無差別之差別也。</p>
</div>
<div class='div-orig'><p>大悲威力主晝神得救護一切眾生令安樂解脫門。</p>
</div>
<div class='div-commentary'><p style="margin-left:1em">處危者。護之令安。有若者。救之令樂。</p>
</div>
<div class='div-orig'><p>善根光照主晝神得普生喜足功德力解脫門。</p>
</div>
<div class='div-commentary'><p style="margin-left:1em">眾生闇於多欲。沈淪長夜。以法開曉。喜足為先。喜足智俱。是功德力。能令離苦得安樂故。</p>
</div>
<div class='div-orig'><p>妙華纓絡主晝神<span class='note-inline'>(至)</span>眾生見者皆獲益解脫門。</p>
</div>
<div class='div-commentary'><p style="margin-left:1em">有覺德行故。名稱普聞。既福廣名高故。不虗其益。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時示現宮殿主晝神<span class='note-inline'>(至)</span>而說頌言。</p>
<p>佛智如空無有盡<span class='note-inline'>(至)</span>如是解脫華纓得。</p>
</div>
<div class='div-commentary'><p style="margin-left:1em">偈文可知。</p>
<p style="margin-left:1em">△二主夜神二。初長行十法。初七夜神。是善財。十地善友。見解深廣。彌顯眾海。法門難思。</p>
</div>
<div class='div-orig'><p>復次普德淨光主夜神<span class='note-inline'>(至)</span>大勇健解脫門。</p>
</div>
<div class='div-commentary'><p style="margin-left:1em">即善財。離垢地善友。彼名全同法門。名寂靜禪定樂普遊步。普遊步言。即大勇健也。寂靜禪定樂。即是定體現法樂住。故名為樂。大勇健者。即是定用。健則堪能。勇則無畏。謂見佛淨機。遊戲神通。故名勇健。亦遊步也。勇健廣大。故稱普德。無惑智俱。可謂淨光。</p>
</div>
<div class='div-orig'><p>喜眼觀世主夜神<span class='note-inline'>(至)</span>清淨可愛樂功德相解脫門。</p>
</div>
<div class='div-commentary'><p style="margin-left:1em">即發光地善友。彼名喜目觀察眾生。解脫名大勢力普喜幢。謂此解脫。德無不備。化無不周。名大勢力。即今廣大。身惑俱淨。無不樂見。故云普喜。悲為德相。即幢義也觀察普喜。名為喜目。</p>
</div>
<div class='div-orig'><p>護世精氣主夜神得普現世間調伏眾生解脫門。</p>
</div>
<div class='div-commentary'><p style="margin-left:1em">即燄慧地善友。彼名普救眾生妙德。護世精氣。方是救生。由護生故。顯德之妙也。法門全同。次第又當謂感必現前。調令清淨故。</p>
</div>
<div class='div-orig'><p>寂靜海音主夜神得積集廣大歡喜心解脫門。</p>
</div>
<div class='div-commentary'><p style="margin-left:1em">即難勝地善友。彼名寂靜音海。法門名念念出生廣大喜莊嚴。念念出生。即積集義。見佛利生故。生大喜莊嚴。二義。一見佛修歡喜因。嚴樂見果故。二積集此喜。神自莊嚴。由定發音。名寂靜音。深廣如海。</p>
</div>
<div class='div-orig'><p>普現吉祥主夜神得甚深自在悅意言音解脫門。</p>
</div>
<div class='div-commentary'><p style="margin-left:1em">即現前地善友。彼云守護一切城增長威力。偈中云尸利。以梵音含於二義。一云吉祥。二翻為守。故下譯跋陀室利。以為賢首。又以首字音同義別。彼為頭首。法界品中。乃為守護。皆譯者方言少融耳。若以義會。增長威力。即是普現吉祥。正當次第法門。又同彼云甚深自在妙音解脫。妙音故悅意。悅則意淨。即寂能演。故名自在。</p>
</div>
<div class='div-orig'><p>普發樹華主夜神得光明滿足廣大歡喜藏解脫門。</p>
</div>
<div class='div-commentary'><p style="margin-left:1em">即遠行地善友。彼云開敷一切樹華。一切開敷。即普發也。法門。彼云菩薩出生廣大喜光明。文少倒略耳。舊經云。菩薩無量歡喜知足光明。知足滿足。文相近也。謂能知如來巧智。示法大福威光。故日光明佛。以福智滿足物心。則含喜名藏。</p>
</div>
<div class='div-orig'><p>平等護育主夜神得開悟眾生令成熟善根解脫門。</p>
</div>
<div class='div-commentary'><p style="margin-left:1em">即不動地善友。彼名大願精進力救護一切眾生。法門名教化眾生令生善根教化開悟。文異義同。令生成熟。始終異耳。謂現通示相。皆為調化。一切善根。皆令生長。平等護育。即救護一切精進大願故。能為之。今文略耳。</p>
</div>
<div class='div-orig'><p>游戲快樂主夜神得救護眾生無邊慈解脫門。</p>
</div>
<div class='div-commentary'><p style="margin-left:1em">念念久修。恒偏救護。是無邊慈也。此與善財歡喜地善友。似同而文多異。又非其次。故但直釋。</p>
</div>
<div class='div-orig'><p>諸根常喜主夜神得普現莊嚴大悲門解脫門。</p>
</div>
<div class='div-commentary'><p style="margin-left:1em">於三毒難壞眾生。以大悲門。現莊嚴身故。石室留影。毒龍心華。況現身耶。</p>
</div>
<div class='div-orig'><p>示現淨福主夜神<span class='note-inline'>(至)</span>一切眾生所樂滿足解脫門。</p>
</div>
<div class='div-commentary'><p style="margin-left:1em">本為眾生故。成自德。令他樂滿。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時普德淨光主夜神<span class='note-inline'>(至)</span>而說頌言。</p>
<p>汝等應觀佛所行<span class='note-inline'>(至)</span>離垢端嚴照十方。</p>
</div>
<div class='div-commentary'><p style="margin-left:1em">初句。解脫之力能觀。次句。即寂靜樂神。以此定觀佛此體故。下經云。普見三世佛。而無取著。以知如來無相。性相本空。故云寂靜虗空相也。次句即大勇健。準下經。則自他兼淨也。次句。定果也。上約佛說。若約天說。則四句皆是定用。以住此解脫。能見佛體用因果故。</p>
</div>
<div class='div-orig'><p>一切世間咸樂見<span class='note-inline'>(至)</span>如是護世能觀察。</p>
</div>
<div class='div-commentary'><p style="margin-left:1em">二三可知。</p>
</div>
<div class='div-orig'><p>佛昔修治歡喜海<span class='note-inline'>(至)</span>此是寂音之所了。</p>
</div>
<div class='div-commentary'><p style="margin-left:1em">稱理徧喜。為廣大無邊。縱內心不搖。而外現威怒。更深難測。</p>
</div>
<div class='div-orig'><p>如來境界不可量<span class='note-inline'>(至)</span>普發華神悟斯道。</p>
</div>
<div class='div-commentary'><p style="margin-left:1em">前偈。以寂故能徧。後偈。以眾生本來自淨故。是寂滅。是以智窮妄末。理無不顯。妄徹真源。惑無不盡。喜方滿足。</p>
</div>
<div class='div-orig'><p>十方普現大神通<span class='note-inline'>(至)</span>此現福神之所入。</p>
</div>
<div class='div-commentary'><p style="margin-left:1em">△三主方神二。初長行得法。</p>
</div>
<div class='div-orig'><p>復次徧住一切主方神得普救護力解脫門。</p>
</div>
<div class='div-commentary'><p style="margin-left:1em">現身說法。令悟得果。皆救護力。</p>
</div>
<div class='div-orig'><p>普現光明主方神<span class='note-inline'>(至)</span>一切眾生神通業解脫門。</p>
</div>
<div class='div-commentary'><p style="margin-left:1em">神通示相。是能成辨業。眾生出苦。是所成辨業。</p>
</div>
<div class='div-orig'><p>光行莊嚴主方神<span class='note-inline'>(至)</span>生喜樂大光明解脫門。</p>
</div>
<div class='div-commentary'><p style="margin-left:1em">法光破闇。闇斷智生。智與法喜俱生。斷以寂滅為樂。</p>
</div>
<div class='div-orig'><p>周行不礙主方神得普現一切處不唐勞解脫門。</p>
</div>
<div class='div-commentary'><p style="margin-left:1em">普現說法。聞必惑滅。故不唐勞。</p>
</div>
<div class='div-orig'><p>永斷迷惑主方神<span class='note-inline'>(至)</span>發生功德解脫門。</p>
</div>
<div class='div-commentary'><p style="margin-left:1em">聖人無名。隨物立名。貴在生德及滅惑耳。</p>
</div>
<div class='div-orig'><p>徧游淨空主方神<span class='note-inline'>(至)</span>令眾生歡喜解脫門。</p>
</div>
<div class='div-commentary'><p style="margin-left:1em">六七可知。</p>
</div>
<div class='div-orig'><p>髻目無亂主方神<span class='note-inline'>(至)</span>無差別自在力解脫門。</p>
</div>
<div class='div-commentary'><p style="margin-left:1em">業同性空。並不失報。俱無差異。性相無礙。為自在力。說能惑報。令除惡業。說業性空。善業亦亡。</p>
</div>
<div class='div-orig'><p>普觀世業主方神<span class='note-inline'>(至)</span>一切趣生中種種業解脫門。</p>
</div>
<div class='div-commentary'><p style="margin-left:1em">前約說業性相。令物絕業。此約知業差別。宜隨機化。</p>
</div>
<div class='div-orig'><p>周徧游覧主方神<span class='note-inline'>(至)</span>生一切眾生歡喜解脫門。</p>
</div>
<div class='div-commentary'><p style="margin-left:1em">世人。靡不有初。鮮克有終。今聖人。有志有能故。所作究竟。世人以人隨欲。不能兼亡。今有慈有愍。故令物喜。謂十波羅密。無不究竟。四無量心。令物歡喜。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時徧住一切主方神<span class='note-inline'>(至)</span>而說頌言。</p>
<p>如來自在出世門<span class='note-inline'>(至)</span>此徧游神之解脫。</p>
</div>
<div class='div-commentary'><p style="margin-left:1em">十頌次第。配釋可知。</p>
<p style="margin-left:1em">△四主空神二。初長行得法。</p>
</div>
<div class='div-orig'><p>復次淨光普照主空神<span class='note-inline'>(至)</span>一切眾生心解脫門。</p>
</div>
<div class='div-commentary'><p style="margin-left:1em">智慧造理。則十眼廣照。日月合空。則萬像歷然。</p>
</div>
<div class='div-orig'><p>普游深廣主空神得普入法界解脫門。</p>
</div>
<div class='div-commentary'><p style="margin-left:1em">身智二光。徧入法界。</p>
</div>
<div class='div-orig'><p>生吉祥風主空神得了達無邊境界身相解脫門。</p>
</div>
<div class='div-commentary'><p style="margin-left:1em">佛身如空。是無邊境。無生無染。為吉祥風。</p>
</div>
<div class='div-orig'><p>離障安住主空神得能除一如眾生業惑障解脫門。</p>
</div>
<div class='div-commentary'><p style="margin-left:1em">廣說聖道。則離三障安住二空。</p>
</div>
<div class='div-orig'><p>廣步妙髻主空神得普觀察思惟廣大行海解脫門。</p>
</div>
<div class='div-commentary'><p style="margin-left:1em">上求下化。名廣大行。為安眾生。如妙髻焉。</p>
</div>
<div class='div-orig'><p>無礙光燄主空神<span class='note-inline'>(至)</span>普救護一切眾生厄難解脫門。</p>
</div>
<div class='div-commentary'><p style="margin-left:1em">沉生死之厄難。悲智光以濟之。</p>
</div>
<div class='div-orig'><p>無礙勝力主空神<span class='note-inline'>(至)</span>無所著福德力解脫門。</p>
</div>
<div class='div-commentary'><p style="margin-left:1em">不礙福智相導。是謂勝力。</p>
</div>
<div class='div-orig'><p>離垢光明主空神<span class='note-inline'>(至)</span>離諸蓋清淨解脫門。</p>
</div>
<div class='div-commentary'><p style="margin-left:1em">惑由智遣。</p>
</div>
<div class='div-orig'><p>深遠妙音主空神得普見十方智光明解脫門。</p>
</div>
<div class='div-commentary'><p style="margin-left:1em">妙音善說。</p>
</div>
<div class='div-orig'><p>光徧十方主空神得不動本處而普現世間解脫門。</p>
</div>
<div class='div-commentary'><p style="margin-left:1em">不壞本處。而稱周十方。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時淨光普照主空神<span class='note-inline'>(至)</span>而說頌言。</p>
<p>如來廣大目清淨如虗空<span class='note-inline'>(至)</span>吉祥風所見。</p>
</div>
<div class='div-commentary'><p style="margin-left:1em">三中空。有四義。含於五法。一離能取生。即絕妄想。二離所取相。無相無名。三境無自性。即是如如。四心無所得。是為正智。迷如以成名相。妄想是生。悟名相之本如。執翻成智。如外無智。智體即如。此二猶空。寂照無礙。如斯見佛。是日吉祥。</p>
</div>
<div class='div-orig'><p>如來無量劫廣說諸聖道普滅眾生障圓光悟此門。</p>
</div>
<div class='div-commentary'><p style="margin-left:1em">長行及列。並名安住。今云圓光。圓光表智。安住表定。二事相資。前後互舉。並能滅障。於理無違。</p>
</div>
<div class='div-orig'><p>我觀佛往昔所集菩提行<span class='note-inline'>(至)</span>無礙神能見。</p>
</div>
<div class='div-commentary'><p style="margin-left:1em">生死海者。瑜伽七十云。有五種法。相似生死。得大海名。一處無邊相似故。二甚深故。三難渡故。四不可飲故。五大寶所依故。釋曰。由前四義。眾生流轉。由第五義。菩薩入之。且約分喻。第九十云。由三相故。不同水海。一自性不同。謂水海唯色一分。二淪沒不同。唯人畜故。唯沒身故。三超渡不同。未離欲者。亦能渡故。生死海。反上可思。</p>
</div>
<div class='div-orig'><p>清淨功德藏能為世福田<span class='note-inline'>(至)</span>普現能觀察。</p>
</div>
<div class='div-commentary'><p style="margin-left:1em">餘四可知。</p>
<p style="margin-left:1em">△五主風神二。初長行得法。</p>
</div>
<div class='div-orig'><p>復次無礙光明主風神<span class='note-inline'>(至)</span>及一切世間解脫門。</p>
</div>
<div class='div-commentary'><p style="margin-left:1em">以方便風。合智日光。智入深法。而無障礙。身入世間。而無影像。</p>
</div>
<div class='div-orig'><p>普現勇業主風神<span class='note-inline'>(至)</span>佛出現咸廣大供養解脫門。</p>
</div>
<div class='div-commentary'><p style="margin-left:1em">菩薩。以求菩提之大心。持稱真之供具。等虗空之。廣大。不礙事之繁多。而以全法界之身。一念供無邊之佛。如彼風力。無不成也。</p>
</div>
<div class='div-orig'><p>飄擊雲幢主風神<span class='note-inline'>(至)</span>普滅一切眾生病解脫門。</p>
</div>
<div class='div-commentary'><p style="margin-left:1em">長風忽來。浮雲散滅。慈風忽起。惑苦病亡。</p>
</div>
<div class='div-orig'><p>淨光莊嚴主風神<span class='note-inline'>(至)</span>令摧滅重障山解脫門。</p>
</div>
<div class='div-commentary'><p style="margin-left:1em">福智莊嚴之風。摧壞如山之障。</p>
</div>
<div class='div-orig'><p>力能竭水主風神得能破無邊亞魔眾解脫門。</p>
</div>
<div class='div-commentary'><p style="margin-left:1em">十力降魔。十軍皆殄。獨名竭水者。欲愛為初故。</p>
</div>
<div class='div-orig'><p>大聲徧吼主風神得永滅一切眾生怖解脫門。</p>
</div>
<div class='div-commentary'><p style="margin-left:1em">毛孔慈音。滅除五怖。若百竅異吹。徧吼悅機。</p>
</div>
<div class='div-orig'><p>樹杪垂髻主風神<span class='note-inline'>(至)</span>諸法實相辯才海解脫門。</p>
</div>
<div class='div-commentary'><p style="margin-left:1em">智入實相故。妙辨如海。如風擊樹。故能下垂。</p>
</div>
<div class='div-orig'><p>普行無礙主風神得調伏一切眾生方便藏解脫門。</p>
</div>
<div class='div-commentary'><p style="margin-left:1em">調生方便。為智所入。故名為藏。</p>
</div>
<div class='div-orig'><p>種種宮殿主風神<span class='note-inline'>(至)</span>滅極重愚癡闇解脫門。</p>
</div>
<div class='div-commentary'><p style="margin-left:1em">禪定宮殿。必定慧雙游。故能滅癡闇。約佛則動靜無二。見必滅癡。</p>
</div>
<div class='div-orig'><p>大光普照主風神<span class='note-inline'>(至)</span>一切眾生行無礙力解脫門。</p>
</div>
<div class='div-commentary'><p style="margin-left:1em">日月照明。無風不運。智行無礙方便力焉。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時無礙光明主風神<span class='note-inline'>(至)</span>而說頌言。</p>
<p>一切諸佛法甚深<span class='note-inline'>(至)</span>此普照神之所見。</p>
</div>
<div class='div-commentary'><p style="margin-left:1em"><span class='note-inline'>(入第四經)</span>。</p>
<p style="margin-left:1em">△六主火神。長行十法。有云準梵本。此脫第四。</p>
</div>
<div class='div-orig'><p>復次普光燄藏主火神得悉除一切世間闇解脫門。</p>
</div>
<div class='div-commentary'><p style="margin-left:1em">以進力現世。除物無明。以最初故。偏從火義。</p>
</div>
<div class='div-orig'><p>普集光幢主火神<span class='note-inline'>(至)</span>諸惑漂流熱惱苦解脫門。</p>
</div>
<div class='div-commentary'><p style="margin-left:1em">惑有二義。一漂。二惱。善巧迴轉。則能息之。</p>
</div>
<div class='div-orig'><p>大光徧照主火神得無動福力大悲藏解脫門。</p>
</div>
<div class='div-commentary'><p style="margin-left:1em">稱性之福相。惑不動與大悲合。自利不動。俱能攝德。無盡名藏。四有云。準梵本。神名勝上蕊光普照。法門名普能除煩惱塵。謂劫海行滿故。今能現通滅惑。偈云。眾妙宮神。同前列名。眾妙。即勝上義耳然諸本多無。或有本。則具云眾妙宮殿主火神得大慈悲廣蔭眾生解脫門。恐是傳寫脫漏耳。</p>
</div>
<div class='div-orig'><p>無盡光髻主火神得光明照耀無邊虗空界解脫門。</p>
</div>
<div class='div-commentary'><p style="margin-left:1em">光明照耀等者。日光合空。等空無際。智符實相。稱實無邊。雖曠劫修成。全同本有。窮靈極數。妙盡難思。實為惑本。即是正因。智照心源。即是了因。如空與日。今略申十義。以辨難思。一謂日與空。非即非離。二非住非不住。三而日善作破闇良緣。顯空之要。四雖復滅闇顯空。空無損益。五理實無損。事以推之。闇蔽永除。性乃無增。空界所含。萬像皆現。六而此虗空。性雖清淨。若無日光。則有闇起。七非以虗空空故。自能除闇。闇若除者。必假日光。八日。若無空。無光無照。空若無日。闇不自除。九然此闇性。無來無去。日之體相。亦不生滅。十但有日照空。則乾坤洞曉。以智慧日。照心性空。亦有十義。準喻思之。非唯釋此一文。乃遠通眾經。該羅前後。</p>
</div>
<div class='div-orig'><p>種種燄眼主火神得種種福莊嚴寂靜光解脫門。</p>
</div>
<div class='div-commentary'><p style="margin-left:1em">體寂發照。名寂靜光。以此成福。莊嚴身相。</p>
</div>
<div class='div-orig'><p>十方宮殿如須彌脫主火神<span class='note-inline'>(至)</span>悟一切世間解脫門。</p>
</div>
<div class='div-commentary'><p style="margin-left:1em">七八可知。</p>
</div>
<div class='div-orig'><p>光照十方主火神得永破一切愚癡執著見解脫門。</p>
</div>
<div class='div-commentary'><p style="margin-left:1em">分別法相。永離不了愚癡。悟法實性。便無執著之見。</p>
</div>
<div class='div-orig'><p>雷音電光主火神得成就一切願力大震吼解脫門。</p>
</div>
<div class='div-commentary'><p style="margin-left:1em">以行扶願故。能現世作師子吼。二偈頌讚佛。</p>
</div>
<div class='div-orig'><p>爾時普光燄藏主火神<span class='note-inline'>(至)</span>而說頌言。</p>
<p>汝觀如來精進力<span class='note-inline'>(至)</span>此震音神之所了。</p>
</div>
<div class='div-commentary'><p style="margin-left:1em">頌加第四。餘並可知。</p>
<p style="margin-left:1em">△七主水神二。初長行得法。</p>
</div>
<div class='div-orig'><p>復次普興雲幢主水神<span class='note-inline'>(至)</span>利益一切眾生慈解脫門。</p>
</div>
<div class='div-commentary'><p style="margin-left:1em">無緣大慈。是曰平等。</p>
</div>
<div class='div-orig'><p>海潮雲音主水神得無邊法莊嚴解脫門。</p>
</div>
<div class='div-commentary'><p style="margin-left:1em">無邊行法。莊嚴自他。</p>
</div>
<div class='div-orig'><p>妙色輪髻主水神得觀所應化方便普攝解脫門。</p>
</div>
<div class='div-commentary'><p style="margin-left:1em">寂然不動。以觀機感。而遂通以隨攝。若冬則積雪凝白。夏則無處不流。</p>
</div>
<div class='div-orig'><p>善巧漩澓主水神得普演諸佛甚深境界解脫門。</p>
</div>
<div class='div-commentary'><p style="margin-left:1em">妙音演佛深旨。令悟妙法漩澓。</p>
</div>
<div class='div-orig'><p>離垢香積主水神得普現清淨大光明解脫門。</p>
</div>
<div class='div-commentary'><p style="margin-left:1em">身智二光。偏覺開化。大充法界。清淨無垢。</p>
</div>
<div class='div-orig'><p>福橋光音主水神得清淨法界無相無性解脫門。</p>
</div>
<div class='div-commentary'><p style="margin-left:1em">證淨法界。性相俱絕。德無不見。則大用不亡。</p>
</div>
<div class='div-orig'><p>知足自在主水神得無盡大悲海解脫門。</p>
</div>
<div class='div-commentary'><p style="margin-left:1em">眾生不窮故。大悲無盡。滿而不溢。有知足義焉。流止從緣。斯為自在。</p>
</div>
<div class='div-orig'><p>淨喜善音主水神<span class='note-inline'>(至)</span>為大歡喜藏解脫門。</p>
</div>
<div class='div-commentary'><p style="margin-left:1em">處處見佛故。大喜無窮。喜從佛生。即佛名藏。若聆泉流之響無不悅也。</p>
</div>
<div class='div-orig'><p>普現威光主水神<span class='note-inline'>(至)</span>廣大福德力普出現解脫門。</p>
</div>
<div class='div-commentary'><p style="margin-left:1em">性相無礙之福。故能普現神通。若空色相映之流。威光蕩瀁。</p>
</div>
<div class='div-orig'><p>吼聲徧海主水神<span class='note-inline'>(至)</span>發起如虗空調伏方便解脫門。</p>
</div>
<div class='div-commentary'><p style="margin-left:1em">調生行。廣如空。無邊用靡暫停。如空無盡。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時普興雲幢主水神<span class='note-inline'>(至)</span>而說頌言。</p>
<p>清淨慈門剎塵數<span class='note-inline'>(至)</span>是故見者無厭足。</p>
</div>
<div class='div-commentary'><p style="margin-left:1em">前半。辨一相因果。次句例餘。後句辨益。初言清淨者。離過無緣故。門如塵數者。隨宜利樂故。以慈為因。得妙相果。以相為因。得無厭果。然如來相。有純有雜。此就純門。若以雜門。隨一相一毛。皆收如來法界行。盡亦相相皆爾。純雜無礙。因果相融。圓成非分成。故佛一相一毛。即同法界。無有分量。此神從一慈門。入無盡相。此約十身之相。若三十二相之因。但說一相。一因如智度瑜伽等論。涅槃大集等經。至相海品當引。</p>
</div>
<div class='div-orig'><p>世尊往昔修行時<span class='note-inline'>(至)</span>此善漩神所行處。</p>
</div>
<div class='div-commentary'><p style="margin-left:1em">上之三偈。文顯可知。</p>
</div>
<div class='div-orig'><p>世尊光明無有盡<span class='note-inline'>(至)</span>此淨香神所觀見。</p>
</div>
<div class='div-commentary'><p style="margin-left:1em">初言無盡。以顯光常。次充法界。以辨光徧。不思議者。以顯光深。非色現色。非青黃而現青黃故。其第三句。顯光用。</p>
</div>
<div class='div-orig'><p>如來清淨等虗空<span class='note-inline'>(至)</span>吼聲徧海斯能入。</p>
</div>
<p class='juan'>大方廣佛華嚴經疏卷第九</p></div>
</div><!-- end of div[@id='body'] -->
</body></html>