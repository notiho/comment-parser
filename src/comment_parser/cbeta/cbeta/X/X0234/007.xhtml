<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu21' />大方廣佛華嚴經疏卷第七<span class='note-inline'>(入第二經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△第七稱揚讚德。亦是發起序。文中有三。初總結威儀住三。初結眾集。</p>
</div>
<div class='div-orig'><p>爾時如來道場眾海悉<span class='corr'>已</span>雲集。</p>
</div>
<div class='div-commentary'><p style="margin-left:1em">數廣德深。故名眾海。起於自地集空道場。多數大身。重重無礙。雲之象也。又浮雲無心。龍吟則起。菩薩無住。佛現爰來。</p>
<p style="margin-left:1em">△二明異相。</p>
</div>
<div class='div-orig'><p>無邊品類周帀徧滿形色部從各各差別。</p>
</div>
<div class='div-commentary'><p style="margin-left:1em">不唯上列。故云品類無邊。旋環不空。故云周帀徧滿。大小等形。妍媸等色。部主徒從。各有區分。故云差別。</p>
<p style="margin-left:1em">△三結意同。</p>
</div>
<div class='div-orig'><p>隨所來方親近世尊一心瞻仰。</p>
</div>
<div class='div-commentary'><p style="margin-left:1em">隨所來方。參而不雜。皆得見佛。各對目前。其猶百川各全覩月。同無異念。故曰一心。諦矚欽承。瞻而且仰。不唯直覩丈六。乃徹見法界身雲。</p>
<p style="margin-left:1em">△第二總顯德行因緣者。以上列中。隨宜別歎。今方總顯德行齊均。又與下別。得法門以為總故。前同生眾中共集。善根亦是別故。又前共集。明主伴所由。今曾攝受。顯眷屬所以。影略其文。此文多勢。且分為三。初離障見淨。二受化根深。三德行圓備。初後是因。中一是緣。以因奪緣。大眾自見。以緣奪因。佛力令見。因緣和合。無定親疎故。因緣間說。又初段德行現深。後二因緣宿著。久攝今見。即緣成因。感應道交。故常居佛會。初離障見淨。</p>
</div>
<div class='div-orig'><p>此諸眾會<span class='corr'>已</span>離一切煩惱心垢及其餘習。</p>
</div>
<div class='div-commentary'><p style="margin-left:1em">煩惱。即煩惱障也。心垢。即所知障也。此障翳心。迷所知故。言一切者。謂分別俱生。若種若現。言餘習者。二障氣分。麤重麤重。如畢陵上慢迦葉不安。今皆位極菩薩。智現情亡。證理達事。心鏡瑩淨。故云<span class='corr'>已</span>離。若諸位圓融。一斷一切斷。亦通初位。</p>
</div>
<div class='div-orig'><p>摧重障山。</p>
</div>
<div class='div-commentary'><p style="margin-left:1em">通以喻顯。以能摧道。摧二障山。障體。堅厚崇聳如山。又別則智障菩提。惑障圓寂。通則俱障。及一切佛法。故名為重。</p>
</div>
<div class='div-orig'><p>見佛無礙。</p>
</div>
<div class='div-commentary'><p style="margin-left:1em">斷障果也。然有二義。一就能見以明無礙。由斷二礙。智明理顯。理顯故見法性身。智明故見佛智身。理智冥一。見無礙身。無礙亦即涅槃。二約所見明無礙者。具十無礙。<span class='corr'>已</span>如上說。</p>
<p style="margin-left:1em">△二受化根深二。初總。</p>
</div>
<div class='div-orig'><p>如是皆以毗盧遮那如來<span class='note-inline'>(至)</span>以四攝事而曾攝受。</p>
</div>
<div class='div-commentary'><p style="margin-left:1em">如是者。指前斷障之眾。劫海者。明攝時曠遠。言四攝者。即攝化之方。謂布施愛語利行同事。布施。是攝緣。與彼資持故。愛語。是攝體。正示損益故。利行是攝處。安住善處故。同事。謂釋疑。令彼決定故。</p>
<p style="margin-left:1em">△二別。</p>
</div>
<div class='div-orig'><p>一一佛所種善根時<span class='note-inline'>(至)</span>令其安立一切智道。</p>
</div>
<div class='div-commentary'><p style="margin-left:1em">別示攝相。於中向言劫海曾攝。何所攝耶。謂一一佛所。何時攝耶。種善根時。將何法攝。謂種種方便。攝相云何。謂教化成熟。教化約始成。熟就終攝。意云何。令其定立一切智道。道者因也。唯為佛果。修佛因耳。</p>
<p style="margin-left:1em">△二德行圓備。前攝何益。令得圓故。於中。初辨因圓。文有五句。</p>
</div>
<div class='div-orig'><p>種無量善獲眾大福。</p>
</div>
<div class='div-commentary'><p style="margin-left:1em"><span class='corr'>已</span>超七地。殊勝善根故。</p>
</div>
<div class='div-orig'><p>悉<span class='corr'>已</span>入於方便願海。</p>
</div>
<div class='div-commentary'><p style="margin-left:1em"><span class='corr'>已</span>超八地。大願滿故。</p>
</div>
<div class='div-orig'><p>所行之行具足清淨。</p>
</div>
<div class='div-commentary'><p style="margin-left:1em"><span class='corr'>已</span>超十地。行滿障淨故。</p>
</div>
<div class='div-orig'><p>於出離道<span class='corr'>已</span>能善出。</p>
</div>
<div class='div-commentary'><p style="margin-left:1em">前明德圓。此具出道。一道無量道。<span class='corr'>已</span>超生死。不住涅槃。故云善出。</p>
</div>
<div class='div-orig'><p>常見於佛分明照了。</p>
</div>
<div class='div-commentary'><p style="margin-left:1em">結成見佛。謂德高十地。是以常見。非比量見。故日分明。不取色相名為照了。又塵毛剎海佛徧。重重有德斯覩。名分明照了。</p>
<p style="margin-left:1em">△二入果海。此一段文。望前是別。總具德中。別入果故。望後是總。四十眾中。解脫標故。今且屬前。文二。初乘因入果。</p>
</div>
<div class='div-orig'><p>以勝解力入於如來功德大海。</p>
</div>
<div class='div-commentary'><p style="margin-left:1em">是比智知。如見鸞翔。知太虗可沖。矚龍躍。知宏海可汎也。謂以勝解力。印可佛言。知福慧之深遠。以信解力。瞻仰佛化。知慈悲之廣大。是入如來功德大海。亦是勝解印持果德。</p>
<p style="margin-left:1em">△二分得果用。</p>
</div>
<div class='div-orig'><p>得於諸佛解脫之門游戲神通。</p>
</div>
<div class='div-commentary'><p style="margin-left:1em">言解脫門者。佛果障寂。大用無礙。故稱解脫。真解脫者。即是如來。通智游入。故號門也。眾各證契。故名為得。此解脫即門。佛得其總。眾海得別。又佛解脫。<span class='corr'>但</span>名解脫。眾所得法。稱之為門。以能通入彼果用故。此解脫之門。又眾所得法。離障自在。名為解脫。智所入處。亦名為門。以因解脫入果。解脫亦稱為門。此解脫即門。然總別圓融。因果交徹。重重無礙。方為真解脫門。故下或歎佛果德。或歎因行。或約天等所得。欲影顯故。次游。戲神通。正明入相。游戲者。出入自在。神通者。難測無壅故。約觀心者。心境無礙。稱為解脫。由入此理故號為門。若以門為門。非能通矣。門即如實。何所通耶正入雙亡。為真門矣。如此入者。則本覺湛然名窮果海。真非妄外。則因果圓融。心境無涯。則解脫無際矣。</p>
<p style="margin-left:1em">△第三別明得法讚佛。四十眾中。各先長行得法。即經家序列。後說偈讚。即當時所陳。然眾集偈讚並在一時文累書故。編之作次。而各得一者顯佛德無盡故。乘別入總。盡眾不能及故。故海慧云。如來境界無有邊。各隨解脫能觀見。而普賢得十顯等。佛無盡故。文中先異生三。初諸天三。初色界有五。初自在天長行得法。初法身解脫。</p>
</div>
<div class='div-orig'><p>所謂妙燄海大自在天王<span class='note-inline'>(至)</span>寂靜方便力解脫門。</p>
</div>
<div class='div-commentary'><p style="margin-left:1em">法界虗空界。即用所徧處。空即事空。法界之言。義兼事理。謂非但徧空。亦徧空內色心等事。及空有稱真之理。又但言空則一重徧。今云法界。則重重皆徧。何者謂空界容一一塵處。及彼事物。一一塵中。皆稱真故。各有無邊剎海。佛身大用。皆悉充滿。故下頌云無窮盡也。言寂靜者。體也。然有二義。一明前大用。用無用相。不礙常寂。二由此智用。即寂同真。是故隨一一用。徧一切處也。言方便者。用也。亦有二義。一明前寂無寂相。不礙大用。二內同真性不礙。外應群機。故云方便。寂用無礙。所以稱力。</p>
<p style="margin-left:1em">△二智身解脫。</p>
</div>
<div class='div-orig'><p>自在名稱光天王得普觀一切法悉自在解脫門。</p>
</div>
<div class='div-commentary'><p style="margin-left:1em">此有三義。一以普眼於一切法。無不能觀。二觀一切法。不壞事而全理。三於一法中。見一切而無礙。並名自在。</p>
<p style="margin-left:1em">△三自相解脫。</p>
</div>
<div class='div-orig'><p>清淨功德眼天王<span class='note-inline'>(至)</span>不來不去無功用行解脫門。</p>
</div>
<div class='div-commentary'><p style="margin-left:1em">亦有二義。一知不生等。內證真理。二無功用行。外應群機。然不生等。佛法之體。釋有多門。略申一兩。一別釋以不生滅約境。不來去約行。</p>
<p style="margin-left:1em">初不生滅。略有五義。一就徧計。由是妄執無法可生滅也。又情有即是理無。故不生也。理無即是情有。故不滅也。不滅不生。是一法也。又求徧計相不可得。故不生。能顯無相性。故不滅。不滅即不生。亦一法也。</p>
<p style="margin-left:1em">二就緣起性。謂法無自體。攬緣而起。生即無生。既本不生故。無可滅也。又緣起無性。故不生。無性緣起。故不滅。中論云。以有空義故。一切法得成。是故不生即不滅。不滅即不生。為一物也。又推緣無起故不生。能顯無生性。故不滅。</p>
<p style="margin-left:1em">三約圓成性。謂非是有為故。無彼生滅相也。又非妄心境。故不生。聖智所證。故不滅。又體非遷變。故不生。隨緣令法起。故不滅。不滅即不生。為一物也。</p>
<p style="margin-left:1em">四通就三性混融。於一法上。就徧計故不生。就圓成故不滅。就依他故。亦不生亦不滅。就三無性故。非不生非不滅。</p>
<p style="margin-left:1em">五然此四句。合為一聚。圓融無礙。頓思可見。二不來不去者。約行。謂正智。背捨妄執。而無去。向證真理。而不來。又依體起用而不去。應機現前而不來。又往應群機而不去。恒歸寂滅而不來。不來即是不去。無二為一味也。由此大智。無念應機。如摩尼天鼓。無思成事。故云無功用行也。</p>
<p style="margin-left:1em">△二通釋者。不生不滅。亦可約行。不來不去。亦可約境。謂妄念斯寂。猶若虗空。何生何滅。又雖起大用。見心無生。用謝。歸寂了本無滅。又常稱真理。寂照居懷。於此心中。有何生滅。約境釋不來去者。猶如空華無可去來。又緣會即來。來無所從。故無來。緣謝而去。去無所至。故無去。又諸法即如。如豈來去。</p>
<p style="margin-left:1em">△三展轉釋。又何以不生滅。由無來去故。何以不來去。由無生滅故。又既無來去。則非一異。不生不滅。則無斷無常。智契前理。故無功用。不礙生等。故云行也。是則不生之生。生之不生。無功用故。常寂。行故常用。寂用無二。是於功用。得解脫也。斯為正法之要義。味難盡。無厭繁文。</p>
<p style="margin-left:1em">△四觀義解脫。</p>
</div>
<div class='div-orig'><p>可愛樂大慧天王<span class='note-inline'>(至)</span>一切法真實相智慧海解脫門。</p>
</div>
<div class='div-commentary'><p style="margin-left:1em">現見之言。揀比知故。真實相言。略有三義。一以智觀事實。事不虗故。故下經云。觀有為法如實相。二以慧觀理實。所謂無相。無相不相。名為實相。三以無礙智。知無二實。窮實故深。盡邊故廣。稱智慧海不為相縛。是解脫門。</p>
<p style="margin-left:1em">△五慈障解脫。</p>
</div>
<div class='div-orig'><p>不動光自在天王<span class='note-inline'>(至)</span>大方便定解脫門。</p>
</div>
<div class='div-commentary'><p style="margin-left:1em">離諸危怖曰安。適悅身心曰樂。見佛則獲二利。故安樂也。煩惱不生。故得定也。佛德難思故。樂定無邊。斯為大方便也。</p>
<p style="margin-left:1em">△六悲障解脫。</p>
</div>
<div class='div-orig'><p>妙莊嚴眼天王得令觀寂靜法滅諸癡闇怖解脫門。</p>
</div>
<div class='div-commentary'><p style="margin-left:1em">眾生。癡故造業。造業故受苦。闇故不見未來。不見未來。即顛墮故。大怖之極。莫越愚癡。令觀本寂。則癡相本空。尚不造善。豈當為惡。</p>
<p style="margin-left:1em">△七業障解脫。</p>
</div>
<div class='div-orig'><p>善思惟光明天王<span class='note-inline'>(至)</span>不起一切諸有思惟業解脫門。</p>
</div>
<div class='div-commentary'><p style="margin-left:1em">佛現十方。是無邊境。了無依性。稱為善入。尚不依佛。寧造業思。</p>
<p style="margin-left:1em">△八無相解脫。</p>
</div>
<div class='div-orig'><p>不愛樂大智天王<span class='note-inline'>(至)</span>而不動無所依解脫門。</p>
</div>
<div class='div-commentary'><p style="margin-left:1em">雖身應十方。寂然不動。智宣諸法怕爾無依。不取於相。如如不動故。</p>
<p style="margin-left:1em">△九名相解脫。</p>
</div>
<div class='div-orig'><p>普音莊嚴幢天王得入佛寂靜境界現光明解脫門。</p>
</div>
<div class='div-commentary'><p style="margin-left:1em">佛智契如。名入寂境。寂而能應故。普徧十方。身智發光。又令物入無相。故靜。無名故寂。</p>
<p style="margin-left:1em">△十能益自他解脫。</p>
</div>
<div class='div-orig'><p>名稱光善精進天王<span class='note-inline'>(至)</span>廣大境界為所緣解脫門。</p>
</div>
<div class='div-commentary'><p style="margin-left:1em">此天王名。與前列中少倒。前名極精進名稱光。上下諸文。多有此例。或義存名異。或廣略參差。皆譯者不善會耳。法門名住。自等者。此離二取相。能益自他解脫門。自悟處者。即離覺所覺。自覺聖智常現前也。而以無邊等者。謂緣無邊法界。度無邊眾生。得廣大菩提也。</p>
<p style="margin-left:1em">△二偈頌讚佛二。初彰說儀。</p>
</div>
<div class='div-orig'><p>爾時妙燄海天王承佛威力<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">燄海。是當眾上首。仰承佛力。為眾申心。十地論云。承佛力者。顯無我慢。普觀十方。示無偏心。今觀<span class='corr'>己</span>眾。通局小異耳。然頌總有四種。一名阿耨窣覩婆頌。此不問長行與偈。但數字滿三十二。即為一偈。二名伽陀。此云諷頌。或名不頌頌。不頌長行故。或名直頌。謂以偈說法故。三名祗夜。此云應頌。四名縕䭾南。此云集施頌。謂以少言。攝集多義。施他誦持故。今此即伽陀頌也。下皆準之。為何意。故經多立頌。略有八義。一少字攝多義故。二諸讚歎者。多以偈頌故。三為鈍根重說故。四為後來之徒故。五隨意樂故。六易受持故。七增明前說故。八長行未說故。今此正唯前二義。兼五六。</p>
<p style="margin-left:1em">△二正說中。十偈次第。各一法門結集取此。以為長行。非此頌前也。然此中。長行與偈。有多不同。謂偈字則定。長行多少不同。而長行則約天得法。偈中即是歎佛。此必然也。若二文互望。或因果之殊。或體用有別。或互相影略。或難易更陳。或法喻不同。或能所遞舉。故傳授者。善消息之。二文相映。於義易了。</p>
<p style="margin-left:1em">二正說。</p>
</div>
<div class='div-orig'><p>佛身普徧諸大會<span class='note-inline'>(至)</span>為救世間而出現。</p>
</div>
<div class='div-commentary'><p style="margin-left:1em">初二句。即前所徧法界虗空。兼明能徧佛身。則十身皆徧。無窮盡者。一出現無盡。若高山之出雲。二非滅盡法。猶虗空之常住。次句寂靜也。由無性故。不可取。為一異俱不俱等。後句方便。合二為力。此偈是說者自法。故不結天名。下並準知。</p>
</div>
<div class='div-orig'><p>如來法王出世間<span class='note-inline'>(至)</span>此自在名之所證。</p>
</div>
<div class='div-commentary'><p style="margin-left:1em">初句。是上自在。佛為法王。於法自在故。次句觀也。第三句普也。後句結法。屬人為他說故。然其結名義同法門。恐繁不配。他皆倣此。</p>
</div>
<div class='div-orig'><p>佛不思議離分別<span class='note-inline'>(至)</span>如是淨眼能觀見。</p>
</div>
<div class='div-commentary'><p style="margin-left:1em">初句。無功用也。不思議是標。離分別是釋。次句。即不生等相即生等。無即不義。第三句。即行也。長行約要先知法無生。方得成無功用。偈則要無分別。方能見法無生。內證與外用同時。所以二文前後。</p>
</div>
<div class='div-orig'><p>如來智慧無邊際<span class='note-inline'>(至)</span>大慧入此深安住。</p>
</div>
<div class='div-commentary'><p style="margin-left:1em">初句明廣。次句明深。即上智慧海也。第三句自見法實故。能令物不迷事理。</p>
</div>
<div class='div-orig'><p>如來功德不思議<span class='note-inline'>(至)</span>不動自在天能見。</p>
</div>
<div class='div-commentary'><p style="margin-left:1em">初句。方便定也。次二句。與安樂也。</p>
</div>
<div class='div-orig'><p>眾生癡闇常迷覆<span class='note-inline'>(至)</span>妙眼能知此方便。</p>
</div>
<div class='div-commentary'><p style="margin-left:1em">初句。即前癡闇。謂長迷妄境。鎮覆真心也。次句。令觀寂靜。次句因滅無明。則得熾然三菩提。明是前滅義。</p>
</div>
<div class='div-orig'><p>如來清淨妙色身<span class='note-inline'>(至)</span>善思惟天所觀察。</p>
</div>
<div class='div-commentary'><p style="margin-left:1em">初二句。即善入無邊境。無邊境。即所應處也。無有比善也。次句無性者。感而應故。無依者。思念寂故。由此能令物不造業。</p>
</div>
<div class='div-orig'><p>如來音聲無限礙<span class='note-inline'>(至)</span>此樂智天之解脫。</p>
</div>
<div class='div-commentary'><p style="margin-left:1em">初二句。即普往十方說法。次一句。即不動無依。</p>
</div>
<div class='div-orig'><p>寂靜解脫天人主<span class='note-inline'>(至)</span>此無礙法嚴幢見。</p>
</div>
<div class='div-commentary'><p style="margin-left:1em">初句。即入寂靜境。次二句。即普現光明。</p>
</div>
<div class='div-orig'><p>佛於無邊大劫海<span class='note-inline'>(至)</span>名稱光天悟斯法。</p>
</div>
<div class='div-commentary'><p style="margin-left:1em">初十一字。即無邊境。為所緣求菩提。即自所悟處。次句。既緣其境。必起通化。前文略耳。</p>
<p style="margin-left:1em">△二廣果天二。初長行得法。</p>
</div>
<div class='div-orig'><p>復次可愛樂法光明幢天王<span class='note-inline'>(至)</span>說法斷疑解脫門。</p>
</div>
<div class='div-commentary'><p style="margin-left:1em">普觀等者。此應根授法。明於不知根說法。無果障中得解脫也。斷疑生信。說法果故。謂觀機識病。稱根說法。藥病無謬故。疑除疾愈。</p>
</div>
<div class='div-orig'><p>淨莊嚴海天王得隨憶念令見佛解脫門。</p>
</div>
<div class='div-commentary'><p style="margin-left:1em">隨憶念言。略有二意。一隨念何佛。如名應之。二隨念有淺深。令見佛有麤妙。此於現身。得解脫也。</p>
</div>
<div class='div-orig'><p>最勝慧光明天王<span class='note-inline'>(至)</span>無所依莊嚴身解脫門。</p>
</div>
<div class='div-commentary'><p style="margin-left:1em">法性平等者。唯一味也。無所依者。離能所也。莊嚴身者。證真莊嚴。即非莊嚴故。雖現世間。還如法性。不依諸有。此於有依。得解脫也。</p>
</div>
<div class='div-orig'><p>自在智慧幢天王<span class='note-inline'>(至)</span>安立不思議莊嚴海解脫門。</p>
</div>
<div class='div-commentary'><p style="margin-left:1em">知世間法者。謂眾生世間。心法各異。知<span class='corr'>已</span>隨宜。現通說法。故云安立。一念速安。非人天外道所能思議以此莊嚴如來教海。此於安立教法遲鈍障。得解脫也。</p>
</div>
<div class='div-orig'><p>樂寂天王<span class='note-inline'>(至)</span>不思議佛剎無障礙解脫門。</p>
</div>
<div class='div-commentary'><p style="margin-left:1em">一毛等者。約偈不思議解脫力也。無礙有二義。一唯就所現。則毛中多剎。自互無礙。二雙就能所。一毛不大。而多剎不小。一多大小。皆無礙也。又由無大小相故。此於取著障。得解脫。</p>
</div>
<div class='div-orig'><p>普智眼天王得入普門觀察法界解脫門。</p>
</div>
<div class='div-commentary'><p style="margin-left:1em">一門攝一切門。名為普門。隨一一門。各全收法界故。於其中。觀察法界深智契達。故名為入。此於隨相中。得解脫。</p>
</div>
<div class='div-orig'><p>樂施慧天王<span class='note-inline'>(至)</span>出現無邊劫常現前解脫門。</p>
</div>
<div class='div-commentary'><p style="margin-left:1em">眾生無邊。根器各異。應形說法。種種不同。既根熟不休故。窮劫長現。此於異苦不化生障。得解脫。</p>
</div>
<div class='div-orig'><p>善種慧光明天王<span class='note-inline'>(至)</span>入不思議法解脫門。</p>
</div>
<div class='div-commentary'><p style="margin-left:1em">謂觀事入理。理超情表。云不思議。此於諸業報。得解脫。</p>
</div>
<div class='div-orig'><p>無垢寂靜光天王得示一切眾生出要法解脫門。</p>
</div>
<div class='div-commentary'><p style="margin-left:1em">法門無邊。出者為要根器萬品。故出要難思。此於著相。得解脫。</p>
</div>
<div class='div-orig'><p>廣大清淨光天王<span class='note-inline'>(至)</span>應化眾生令入佛法解脫門。</p>
</div>
<div class='div-commentary'><p style="margin-left:1em">種種方便。<span class='corr'>但</span>隨所應。終成種智。名入佛法。以大悲出現。皆等雨故。此於不欲利生。得解脫。上云出要令離妄苦。今云入法令得真樂也。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時可愛樂法光明幢天王<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">觀<span class='corr'>己</span>眾內三類天者。上五淨居非所被故。十偈次第。一如長行。</p>
</div>
<div class='div-orig'><p>諸佛境界不思議<span class='note-inline'>(至)</span>廣大意樂無窮盡。</p>
</div>
<div class='div-commentary'><p style="margin-left:1em">前二句。即所疑境界。境界之言。通分齊所觀。普令者。觀根為說故。生信解者。斷疑也。信佛大用。分齊難測故。斷佛上疑。生其正解。信佛所觀之境。則斷法上疑。亦生正解。謂如有疑云。為存因果。非真空耶。為是空故無因果耶。今明秪由真空。能立因果。因果立故。乃是真空也。第四句。釋一切之言。佛。以利生為意樂故。既該一切。故廣大無盡。</p>
</div>
<div class='div-orig'><p>若有眾生堪受法<span class='note-inline'>(至)</span>嚴海天王如是見。</p>
</div>
<div class='div-commentary'><p style="margin-left:1em">初句即憶念。次二句令見佛。</p>
</div>
<div class='div-orig'><p>一切法性無所依<span class='note-inline'>(至)</span>此義勝智能觀察。</p>
</div>
<div class='div-commentary'><p style="margin-left:1em">初句。即法性平等無依。次二句。即莊嚴身。謂如法性為嚴。故無依處。</p>
</div>
<div class='div-orig'><p>隨諸眾生心所欲<span class='note-inline'>(至)</span>此智幢王解脫海。</p>
</div>
<div class='div-commentary'><p style="margin-left:1em">初句。即了一切世間。次二句即一念安立不思議莊嚴海。</p>
</div>
<div class='div-orig'><p>過去所有諸國土<span class='note-inline'>(至)</span>愛樂寂靜能宣說。</p>
</div>
<div class='div-commentary'><p style="margin-left:1em">初二句。即毛孔現剎。上云不思議佛剎。但以橫多。今云過去。乃豎窮前際。皆示現者。如鏡現像。次一句。是無障礙。令應度者見。即佛神通。依佛鏡智而觀。乃法性恒爾。</p>
</div>
<div class='div-orig'><p>一切法門無盡海<span class='note-inline'>(至)</span>智眼能明此方便。</p>
</div>
<div class='div-commentary'><p style="margin-left:1em">初二句。即普門。次句。即法界。末句。義兼於入。</p>
</div>
<div class='div-orig'><p>十方所有諸國土<span class='note-inline'>(至)</span>愛樂慧旋之境界。</p>
</div>
<div class='div-commentary'><p style="margin-left:1em">初二句。即為一切眾生。種種出現。次句。即無邊劫常現前。謂約機隱顯。佛無去來。故常現也。</p>
</div>
<div class='div-orig'><p>佛觀世法如光影<span class='note-inline'>(至)</span>善種思惟能見此。</p>
</div>
<div class='div-commentary'><p style="margin-left:1em">初句。即觀一切世間也。次二句。即入不思議法也。若約理論。深是深非甚。今不壞事而即理。故曰甚深。全攬理以成事。名為幽奧處。兼上二法。常寂然。釋上義也。以諸法即寂故。不可以理事思也。</p>
</div>
<div class='div-orig'><p>佛善了知諸境界<span class='note-inline'>(至)</span>此寂靜天能悟入。</p>
</div>
<div class='div-commentary'><p style="margin-left:1em">初二句。示一切眾生。次句顯出要法。</p>
</div>
<div class='div-orig'><p>世尊恒以大慈悲<span class='note-inline'>(至)</span>清淨光天能演說。</p>
</div>
<div class='div-commentary'><p style="margin-left:1em">初二句。即觀應化眾生。次句令入佛法。</p>
<p style="margin-left:1em">△三明三禪天二。初長行得法。</p>
</div>
<div class='div-orig'><p>復次清淨慧名稱天王<span class='note-inline'>(至)</span>解脫道方便解脫門。</p>
</div>
<div class='div-commentary'><p style="margin-left:1em">即寂普現。名為方便。說即是道。由說入佛解脫海故。此於體用有礙。得解脫也。又方便言。亦通入解脫之方便也。</p>
</div>
<div class='div-orig'><p>最勝見天王<span class='note-inline'>(至)</span>如光影普示現解脫門。</p>
</div>
<div class='div-commentary'><p style="margin-left:1em">隨一切等者。謂不能普現得解脫也。光影之言。略有二釋。一謂因光發影。影但似質而不似光。依智現形。形隨眾樂。不隨自智。隨樂。即應名普示現。二水中之月。亦名光影。謂佛月不來。影現心水。影多似月。少似於水。謂水動則流光蕩瀁。水濁則似晦魄臨池。若止而且。清則圓璧皎皎。此亦隨自他意也。此就天王且隨天眾所樂。偈就佛無不應也。</p>
</div>
<div class='div-orig'><p>寂靜德天王得普嚴淨一切佛境界大方便解脫門。</p>
</div>
<div class='div-commentary'><p style="margin-left:1em">佛境界有二。一如如法性。是佛證境。二十方國土。是佛化境。嚴淨亦二。離相息妄。則嚴如境。萬行<span class='corr'>迴</span>向。則嚴化境。此二無礙。大方便也。此於無巧莊嚴。得解脫也。</p>
</div>
<div class='div-orig'><p>須彌音天王得隨諸眾生永流轉生死海解脫門。</p>
</div>
<div class='div-commentary'><p style="margin-left:1em">謂大悲深厚故。隨入生死。眾生無邊故。永流轉而示導也。此於無大悲捨眾生障。得解脫也。</p>
</div>
<div class='div-orig'><p>淨念眼天王得憶念如來調伏眾生行解脫門。</p>
</div>
<div class='div-commentary'><p style="margin-left:1em">佛調眾生。或折或攝。或兼二行。雖悲願多門。皆令趣無上道。若憶念此。居然受化。不滯於權。此於勝所緣有忘念障。得解脫。</p>
</div>
<div class='div-orig'><p>可愛樂普照天王得普門陀羅尼海所流出解脫門。</p>
</div>
<div class='div-commentary'><p style="margin-left:1em">佛以稱法性之總持。包攝一切總持。故云普門。復能流演無盡。故得稱海。此於聞思有妄失障。得解脫也。</p>
</div>
<div class='div-orig'><p>世間自在主天王得能令眾生值佛生信藏解脫門。</p>
</div>
<div class='div-commentary'><p style="margin-left:1em">謂佛出難值。引之令值。信心難生。勸之令生。信含眾德。所以名藏。下經云。信為寶藏第一財故。此於嫉妬邪見障。得解脫也。</p>
</div>
<div class='div-orig'><p>光燄自在天王<span class='note-inline'>(至)</span>聞法信喜而出離解脫門。</p>
</div>
<div class='div-commentary'><p style="margin-left:1em">上令信佛。此令信法。仰依即信。領解便喜。信可趣入。喜則奉行。因得解脫。名而出離。此於迷覆眾生障出離道。得解脫。</p>
</div>
<div class='div-orig'><p>樂思惟法變化天王<span class='note-inline'>(至)</span>如虗空無邊無盡解脫門。</p>
</div>
<div class='div-commentary'><p style="margin-left:1em">謂眾生界。法界。調伏界。虗空界。皆無邊無盡。菩薩悲智。以方便界。開示法界。行調伏界。等虗空界。於有限礙障。得解脫故。</p>
</div>
<div class='div-orig'><p>變化幢天王得觀眾生無量煩惱普悲智解脫門。</p>
</div>
<div class='div-commentary'><p style="margin-left:1em">由悲故憐愍。由智故觀察。觀察煩惱。知病行<span class='corr'>已</span>。化而度之。此於無悲無方便障。得解脫也。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時清淨慧名稱天王<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">十一頌。初十次第如前長行。依梵本列名中。此長行闕第十一天。彼名星宿音妙莊嚴天王。下言妙音者。略而未迴。</p>
</div>
<div class='div-orig'><p>了知法性無礙者<span class='note-inline'>(至)</span>令眾同歸解脫海。</p>
</div>
<div class='div-commentary'><p style="margin-left:1em">初二句。是了達方便依法性而現故。後二句。說即是道。說不思議解脫。令眾同歸。</p>
</div>
<div class='div-orig'><p>如來處世無所依<span class='note-inline'>(至)</span>此勝見王所入門。</p>
</div>
<div class='div-commentary'><p style="margin-left:1em">初二句。明光影普現。無依故如影。第三句。成上二義。以無生故。如影無依。略不明隨天所樂。</p>
</div>
<div class='div-orig'><p>無量劫海修方便<span class='note-inline'>(至)</span>寂靜德天之所悟。</p>
</div>
<div class='div-commentary'><p style="margin-left:1em">初句標方便無量劫修。兼顯大義。次二句。正明方便嚴佛境界。</p>
</div>
<div class='div-orig'><p>眾生愚癡所覆障<span class='note-inline'>(至)</span>此須彌音之解脫。</p>
</div>
<div class='div-commentary'><p style="margin-left:1em">初二句。即眾生永流轉。謂無明所盲。覆本淨心。造業受身。故恒居生死。次句。即隨而示之。</p>
</div>
<div class='div-orig'><p>諸佛所行無上道<span class='note-inline'>(至)</span>淨眼諦觀能悉了。</p>
</div>
<div class='div-commentary'><p style="margin-left:1em">總相頌佛調生行。初句高。次句深。後句廣。</p>
</div>
<div class='div-orig'><p>如來恒以總持門<span class='note-inline'>(至)</span>普照天王此能入。</p>
</div>
<div class='div-commentary'><p style="margin-left:1em">初二句。即普門陀羅尼。次句。即所流出。示教者。示其善惡。教使修行。稱性無偏故。偏而無盡。</p>
</div>
<div class='div-orig'><p>如來出世甚難值<span class='note-inline'>(至)</span>此自在天之所得。</p>
</div>
<div class='div-commentary'><p style="margin-left:1em">初二句值佛。次句生信藏。不信即佛難值。正信唯佛能生。既值佛生信。反覆相成。今之一遇。何得不信。</p>
</div>
<div class='div-orig'><p>佛說法性皆無性<span class='note-inline'>(至)</span>光燄天王能善了。</p>
</div>
<div class='div-commentary'><p style="margin-left:1em">初二句。即所聞之法。以無性為法之真性。次句。即令眾生信喜出離淨。則出不信濁。成無漏故。</p>
</div>
<div class='div-orig'><p>三世如來功德滿<span class='note-inline'>(至)</span>如是樂法能開演。</p>
</div>
<div class='div-commentary'><p style="margin-left:1em">初句。能調伏人。前因此果耳。化眾生界。即調伏行。無邊無盡。為不思議。思惟悅生。是名為入。</p>
</div>
<div class='div-orig'><p>眾生沒在煩惱海<span class='note-inline'>(至)</span>此化幢王所觀境。</p>
</div>
<div class='div-commentary'><p style="margin-left:1em">初二句。即眾生無量煩惱。謂利鈍二使。愛見羅剎。皆甚可怖也。次句。以悲愍之。以智令離。</p>
</div>
<div class='div-orig'><p>如來恒於大光明<span class='note-inline'>(至)</span>此妙音天所入門。</p>
</div>
<div class='div-commentary'><p style="margin-left:1em">既闕長行。對名略顯。初二句。星宿莊嚴義也。謂佛光流於法界。粲若星羅。次句。即妙音莊嚴。化眾生事。不出三輪。上云妙音。舉一立稱耳。若長行立名。應云得於光現佛輪攝化解脫門。</p>
<p style="margin-left:1em">△四二禪天二。初長行得法。</p>
</div>
<div class='div-orig'><p>復次可愛樂光明天王<span class='note-inline'>(至)</span>銷滅世間苦解脫門。</p>
</div>
<div class='div-commentary'><p style="margin-left:1em">二義。一內證真樂。經論共說樂有五種。謂一因。二果。三苦對除。四斷受。五無惱害。無惱害樂。更有四種。謂出家遠離樂。禪定適悅樂。菩提覺法樂。涅槃寂靜樂。今當第四。若通取受字。兼禪定菩提。則含因果。言恒受者。以無所受。受諸受故。若待境界。即非恒也。二而能降下。外建大義。降神現相。除苦因果。此於涅槃體用障。得解脫門。</p>
</div>
<div class='div-orig'><p>清淨妙光天王<span class='note-inline'>(至)</span>一切眾生喜樂藏解脫門。</p>
</div>
<div class='div-commentary'><p style="margin-left:1em">謂無緣大悲。與性海相應。拔世憂患故。出生喜樂。無盡名藏。此於惱害心。得解脫。</p>
</div>
<div class='div-orig'><p>自在音天王<span class='note-inline'>(至)</span>一切眾生福德力解脫門。</p>
</div>
<div class='div-commentary'><p style="margin-left:1em">修福德因。感依正果。福之力也。雖多人多劫所感。念劫融之頓現。此於時劫。得解脫也。</p>
</div>
<div class='div-orig'><p>最勝念智天王<span class='note-inline'>(至)</span>皆悉如虗空清淨解脫門。</p>
</div>
<div class='div-commentary'><p style="margin-left:1em">謂以佛力不動。成住壞三。皆如空劫。常清淨也。此於遷變。得解脫也。</p>
</div>
<div class='div-orig'><p>可愛樂淨妙音天王<span class='note-inline'>(至)</span>一切聖人法解脫門。</p>
</div>
<div class='div-commentary'><p style="margin-left:1em">謂信樂佛菩薩法。敬奉修行。則於二障。得解脫也。</p>
</div>
<div class='div-orig'><p>善思惟音天王<span class='note-inline'>(至)</span>一切地義及方便解脫門。</p>
</div>
<div class='div-commentary'><p style="margin-left:1em">地謂地智。義謂清淨。即離念超心地也。方便者。教導及入地之由。入住出等也。以無盡辨。演無盡法。故能經劫。</p>
</div>
<div class='div-orig'><p>演莊嚴音天王<span class='note-inline'>(至)</span>大供養方便解脫門。</p>
</div>
<div class='div-commentary'><p style="margin-left:1em">通有二義。一現多身與多供。供於多佛。皆稱真故。名大方便。即長行意。二一念八相。徧法界故。名大方便。即偈中意。於上自在。名為解脫。</p>
</div>
<div class='div-orig'><p>甚深光音天王得觀察無盡神通智慧海解脫門。</p>
</div>
<div class='div-commentary'><p style="margin-left:1em">於定慧障。得解脫也。</p>
</div>
<div class='div-orig'><p>廣大名稱天王<span class='note-inline'>(至)</span>出現世間方便力解脫門。</p>
</div>
<div class='div-commentary'><p style="margin-left:1em">果滿應機。此於現身化生無堪任性。得解脫。</p>
</div>
<div class='div-orig'><p>最勝淨光天王<span class='note-inline'>(至)</span>發生深信愛樂藏解脫門。</p>
</div>
<div class='div-commentary'><p style="margin-left:1em">見佛大願雲。愛樂隨學。此於自輕障。得解脫。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時可愛樂光明天王<span class='note-inline'>(至)</span>而說頌言。</p>
<p>我念如來昔所行<span class='note-inline'>(至)</span>以佛威神令悉見。</p>
</div>
<div class='div-commentary'><p style="margin-left:1em">前三句。明寂靜樂。通舉因樂。以顯果樂。後句。降現之用。</p>
</div>
<div class='div-orig'><p>佛身無相離眾垢<span class='note-inline'>(至)</span>此是妙光之解脫。</p>
</div>
<div class='div-commentary'><p style="margin-left:1em">初句。即所相應海。次句。即能應大悲。大悲荷物。故名為地。次句即生喜藏。憂除故喜。患除故樂。</p>
</div>
<div class='div-orig'><p>佛法廣大無涯際<span class='note-inline'>(至)</span>自在音天解脫力。</p>
</div>
<div class='div-commentary'><p style="margin-left:1em">初句能現。次二所現。</p>
</div>
<div class='div-orig'><p>佛神通力無與等<span class='note-inline'>(至)</span>勝念解脫之方便。</p>
</div>
<div class='div-commentary'><p style="margin-left:1em">初二句。即普使成住等。次句如虗空清淨。以三災彌綸而淨土不毀故。然三四二偈。似有前却。且順文釋耳。</p>
</div>
<div class='div-orig'><p>如諸剎海微塵數<span class='note-inline'>(至)</span>此妙音天法門用。</p>
</div>
<div class='div-commentary'><p style="margin-left:1em">初二句。咸敬奉是愛樂。餘是聖人。次一句。即上法及信受也。</p>
</div>
<div class='div-orig'><p>佛於無量大劫海<span class='note-inline'>(至)</span>善思音天知此義。</p>
</div>
<div class='div-commentary'><p style="margin-left:1em">初句。經劫住。次二句。即地義方便。無邊。是一切也。</p>
</div>
<div class='div-orig'><p>如來神變無量門<span class='note-inline'>(至)</span>此莊嚴音之解脫。</p>
</div>
<div class='div-commentary'><p style="margin-left:1em">通頌八相普周。略無供養。</p>
</div>
<div class='div-orig'><p>威力所持能演說<span class='note-inline'>(至)</span>此光音天解脫門。</p>
</div>
<div class='div-commentary'><p style="margin-left:1em">初句。是前智慧。次句神通。次句無盡及海。以隨根令淨。是深廣故。</p>
</div>
<div class='div-orig'><p>如來智慧無邊際<span class='note-inline'>(至)</span>廣大名天悟斯道。</p>
</div>
<div class='div-commentary'><p style="margin-left:1em">初二句。即德海滿足。次句。出現世間。</p>
</div>
<div class='div-orig'><p>佛昔修習菩提行<span class='note-inline'>(至)</span>最勝光聞大歡喜。</p>
</div>
<div class='div-commentary'><p style="margin-left:1em">三句。通明前昔誓願力。第四結中。便顯深信愛樂藏。以文云大歡喜故。</p>
<p style="margin-left:1em">△五初禪天二。初長行得法。</p>
</div>
<div class='div-orig'><p>復次尸棄梵王<span class='note-inline'>(至)</span>所行清淨無染著解脫門。</p>
</div>
<div class='div-commentary'><p style="margin-left:1em">大用應機故。普徧說法。用而常寂故。行淨無染。得心無行故行淨。了境無相故無染。</p>
</div>
<div class='div-orig'><p>慧光梵王得使一切眾生入禪住解脫門。</p>
</div>
<div class='div-commentary'><p style="margin-left:1em">佛為定境。住定則所見深故。</p>
</div>
<div class='div-orig'><p>善思慧光明梵王得普入一切不思議法解脫門。</p>
</div>
<div class='div-commentary'><p style="margin-left:1em">法海難量。名不思議。一言演盡。名為普入。</p>
</div>
<div class='div-orig'><p>普雲音梵王得入諸佛一切音聲海解脫門。</p>
</div>
<div class='div-commentary'><p style="margin-left:1em">圓音隨類。名音聲海。要無分別。方入佛聲。</p>
</div>
<div class='div-orig'><p>觀世言音自在梵王<span class='note-inline'>(至)</span>教化一切眾生方便解脫門。</p>
</div>
<div class='div-commentary'><p style="margin-left:1em">化生。即是趣菩提行故。以宿住智明記。</p>
</div>
<div class='div-orig'><p>寂靜光明眼梵王<span class='note-inline'>(至)</span>業報相各差別解脫門。</p>
</div>
<div class='div-commentary'><p style="margin-left:1em">眾生報異。隨業有差。佛示現受。令生正信。</p>
</div>
<div class='div-orig'><p>普光明梵王<span class='note-inline'>(至)</span>品類差別皆現前調伏解脫門。</p>
</div>
<div class='div-commentary'><p style="margin-left:1em">於法自在。方能隨類調生。</p>
</div>
<div class='div-orig'><p>變化音梵王<span class='note-inline'>(至)</span>清淨相寂滅行境界解脫門。</p>
</div>
<div class='div-commentary'><p style="margin-left:1em">佛身無相等。法性之清淨。現而同化。為寂滅之行矣。</p>
</div>
<div class='div-orig'><p>光耀眼梵王<span class='note-inline'>(至)</span>無依止常勤出現解脫門。</p>
</div>
<div class='div-commentary'><p style="margin-left:1em">不著諸有。故能常現。三業無邊。更無可依。</p>
</div>
<div class='div-orig'><p>悅意海音梵王得常思惟觀察無盡法解脫門。</p>
</div>
<div class='div-commentary'><p style="margin-left:1em">觀性無相。猶如虗空。何有可盡。察用隨宜。如擊水文。隨擊隨生。復何可盡。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時尸棄大梵王承佛威力<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">上首觀眾。開成四天。合即梵身即眾。亦有經云。梵眾梵身梵輔梵眷屬。身即是眾。輔即眷屬。</p>
</div>
<div class='div-orig'><p>佛身清淨常寂滅<span class='note-inline'>(至)</span>譬如空雲如是見。</p>
</div>
<div class='div-commentary'><p style="margin-left:1em">初句。法身普徧道場。次句。知光說法。次句。行淨無染境相。知行既亡。則大用影像亦寂。後句。通以喻。顯。雲不離空。空不礙雲。以況寂用。</p>
</div>
<div class='div-orig'><p>佛身如是定境界<span class='note-inline'>(至)</span>此慧光王之所悟。</p>
</div>
<div class='div-commentary'><p style="margin-left:1em">初二句。入禪之境。如來法身。即是心性。若能觀之。為上定故。次句。示入方便雖多。同入一寂。</p>
</div>
<div class='div-orig'><p>佛剎微塵法門海<span class='note-inline'>(至)</span>善思慧光之解脫。</p>
</div>
<div class='div-commentary'><p style="margin-left:1em">初句。即不思議法。次二句。明普入義。以一言說盡故。一言說盡之辨。劫海亦不能窮。顯法無盡也。約能包。則一言說盡。約能久。則劫海莫窮。然一言但說剎塵。未是無盡。設欲一言盡者。則二三兩句相違。一言說盡。劫海更何所演。而得無窮。更有所演。前則不盡。又不可重說。若欲通者。總望則可說盡。隱映重重。則不可盡。如擊水文。小擊大擊徧擊。各隨文生。盡未來際擊。盡未來文生。為難思法也。</p>
</div>
<div class='div-orig'><p>諸佛圓音等世間<span class='note-inline'>(至)</span>普音梵天如是悟。</p>
</div>
<div class='div-commentary'><p style="margin-left:1em">圓音之義。文略有三義。一廣無邊。二別詮表。三無分別。如次三句。餘如出現品辨。</p>
</div>
<div class='div-orig'><p>三世所有諸如來<span class='note-inline'>(至)</span>自在音天之解脫。</p>
</div>
<div class='div-commentary'><p style="margin-left:1em">初二句。即教化眾生方便行。三世諸佛。皆以利他為向菩提。自清淨業故。次句。前就梵王。故云憶念。今據如來。故身現耳。一毛尚現。何況全身。</p>
</div>
<div class='div-orig'><p>一切眾生業差別<span class='note-inline'>(至)</span>寂靜光天能悟入。</p>
</div>
<div class='div-commentary'><p style="margin-left:1em">初句業相差別。次句報相差別。次句現同世間。</p>
</div>
<div class='div-orig'><p>無量法門皆自在<span class='note-inline'>(至)</span>此是普光之境界。</p>
</div>
<div class='div-commentary'><p style="margin-left:1em">前二句。即隨類調生。調法自在故。能隨類廣徧。次句顯明前義。無思成事故。</p>
</div>
<div class='div-orig'><p>佛身如空不可盡<span class='note-inline'>(至)</span>變化音王悟斯道。</p>
</div>
<div class='div-commentary'><p style="margin-left:1em">初二句。明佛體性。即前清淨寂滅不可盡。下略顯四義如空。次句。佛用應現為行。故皆如化。不失寂滅。</p>
</div>
<div class='div-orig'><p>如來身相無有邊<span class='note-inline'>(至)</span>光耀天王入此門。</p>
</div>
<div class='div-commentary'><p style="margin-left:1em">初二句。所現無有邊。次句。勤觀無依著。</p>
</div>
<div class='div-orig'><p>法王安處妙法宮<span class='note-inline'>(至)</span>此海音王之解脫。</p>
</div>
<div class='div-commentary'><p style="margin-left:1em">初二句。常思大用無盡。謂安住大悲宮。能現大事故。次句。常觀法體無盡。</p>
<p style="margin-left:1em">△二欲界諸天七。初他化天王二。初長行得法。</p>
</div>
<div class='div-orig'><p>復次自在天王<span class='note-inline'>(至)</span>無量眾生自在藏解脫門。</p>
</div>
<div class='div-commentary'><p style="margin-left:1em">謂現眾生前。自在調伏。使其成熟。化法無盡。故名為藏。</p>
</div>
<div class='div-orig'><p>善目主天王<span class='note-inline'>(至)</span>樂令入聖境界樂解脫門。</p>
</div>
<div class='div-commentary'><p style="margin-left:1em">觀世樂相皆苦。故應捨。觀世樂性。即入聖樂。</p>
</div>
<div class='div-orig'><p>妙寶幢冠天王<span class='note-inline'>(至)</span>種種欲解令起行解脫門。</p>
</div>
<div class='div-commentary'><p style="margin-left:1em">隨樂斷疑。令起正行。</p>
</div>
<div class='div-orig'><p>勇猛慧天王得普攝為一切眾生所說義解脫門。</p>
</div>
<div class='div-commentary'><p style="margin-left:1em">一音普攝諸義。徧於時處。為物而說。</p>
</div>
<div class='div-orig'><p>妙音句天王<span class='note-inline'>(至)</span>增進自所行解脫門。</p>
</div>
<div class='div-commentary'><p style="margin-left:1em">倣佛修慈。</p>
</div>
<div class='div-orig'><p>妙光幢天王<span class='note-inline'>(至)</span>摧滅一切憍慢幢解脫門。</p>
</div>
<div class='div-commentary'><p style="margin-left:1em">大悲十力。摧彼高慢。而無摧心。故云示現。</p>
</div>
<div class='div-orig'><p>寂靜境天王得調伏一切世間瞋害心解脫門。</p>
</div>
<div class='div-commentary'><p style="margin-left:1em">以智慧光。照諸世間。令離三毒之闇。則無惡趣之果。瞋癡障重故。與偈互陳。</p>
</div>
<div class='div-orig'><p>妙輪莊嚴幢天王<span class='note-inline'>(至)</span>佛隨憶念悉來赴解脫門。</p>
</div>
<div class='div-commentary'><p style="margin-left:1em">念佛三昧純熟故。隨念何佛。即能得見。如休捨解脫等。</p>
</div>
<div class='div-orig'><p>華光慧天王得隨眾生心念普現成正覺解脫門。</p>
</div>
<div class='div-commentary'><p style="margin-left:1em">應念現成。</p>
</div>
<div class='div-orig'><p>因陀羅妙光天王<span class='note-inline'>(至)</span>大威力自在法解脫門。</p>
</div>
<div class='div-commentary'><p style="margin-left:1em">寂用自在。現世調生。總名威力。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時自在天王承佛威力<span class='note-inline'>(至)</span>而說頌言。</p>
<p>佛身周徧等法界<span class='note-inline'>(至)</span>於法自在能開悟。</p>
</div>
<div class='div-commentary'><p style="margin-left:1em">初句體徧。次句用周。故能現前。次句教藏能成。後句所成自在。開於法藏。悟深法門。即成熟也。</p>
</div>
<div class='div-orig'><p>世間所有種種樂<span class='note-inline'>(至)</span>妙眼天王觀見此。</p>
</div>
<div class='div-commentary'><p style="margin-left:1em">初二句二樂。次句令入。</p>
</div>
<div class='div-orig'><p>如來出現徧十方<span class='note-inline'>(至)</span>勇猛慧天之解脫。</p>
</div>
<div class='div-commentary'><p style="margin-left:1em">三四可知。</p>
</div>
<div class='div-orig'><p>世間所有廣大慈<span class='note-inline'>(至)</span>此妙音天之所得。</p>
</div>
<div class='div-commentary'><p style="margin-left:1em">三句共顯如來大慈。初二句。舉劣顯勝。次句以喻正顯。謂世慈有相。若須彌之高。大海之廣。終可傾盡。佛慈稱性。若芥子之空。投刃之地。即不可盡。又如空。有普覆常攝。廣容無礙。難壞無盡。略舉一無盡耳。</p>
</div>
<div class='div-orig'><p>一切眾生慢高山<span class='note-inline'>(至)</span>此妙輪幢之解脫。</p>
</div>
<div class='div-commentary'><p style="margin-left:1em">文並可知。</p>
</div>
<div class='div-orig'><p>如來自在不可量<span class='note-inline'>(至)</span>此解脫門華慧入。</p>
</div>
<div class='div-commentary'><p style="margin-left:1em">初二句。明佛體普徧。無成不成。次句隨眾生心。現成正覺。</p>
</div>
<div class='div-orig'><p>無量無邊大劫海<span class='note-inline'>(至)</span>此主光天之所悟。</p>
</div>
<div class='div-commentary'><p style="margin-left:1em">普現十方。即普入一切世間。餘皆威力自在。</p>
<p style="margin-left:1em">△二化樂天二。初長行得法。</p>
</div>
<div class='div-orig'><p>復次善化天王得開示一切業變化他解脫門。</p>
</div>
<div class='div-commentary'><p style="margin-left:1em">為物開示諸行如化。化雖體虗。而有作用。為力業。又從緣無性。而報不亡。</p>
</div>
<div class='div-orig'><p>寂靜音光明天王得捨離一切攀緣解脫門。</p>
</div>
<div class='div-commentary'><p style="margin-left:1em">攀取緣慮。是惑病之本。若心境無得。則捨攀緣。</p>
</div>
<div class='div-orig'><p>變化力光明天王<span class='note-inline'>(至)</span>令智慧圓滿解脫門。</p>
</div>
<div class='div-commentary'><p style="margin-left:1em">闇滅智生。如月盈缺。</p>
</div>
<div class='div-orig'><p>莊嚴主天王得示現無邊悅意聲解脫門。</p>
</div>
<div class='div-commentary'><p style="margin-left:1em">梵聲微妙。故云悅意。應徧十方。故云無邊。</p>
</div>
<div class='div-orig'><p>念光天王得了知一切佛無盡福德相解脫門。</p>
</div>
<div class='div-commentary'><p style="margin-left:1em">此義三義。一福德之相。有十蓮華藏世界微塵數故無有盡。二謂清淨慈門等無限。因所生故。一一因果。皆稱真故。一一即無有盡。皆同虗空。三大慈悲行。是福德相。使盲聾視聽等。皆慈善根力故。涅槃經中。有聞讚佛為大福德。怒云。生經七日。母便命終。豈謂大福德相。讚者云。年志俱盛。而不卒暴。打之不瞋。罵之不報。是故我言大福德相。怒者聞而心伏。故慈為無盡福相。然與前義相成。</p>
</div>
<div class='div-orig'><p>最上雲音天王<span class='note-inline'>(至)</span>過去一切劫成壞次第解脫門。</p>
</div>
<div class='div-commentary'><p style="margin-left:1em">三達圓智。了三世劫。此就天王。且言宿住耳。</p>
</div>
<div class='div-orig'><p>勝光天王得開悟一切眾智解脫門。</p>
</div>
<div class='div-commentary'><p style="margin-left:1em">此門闕偈。上下文中。屢有開悟。即同法華開示悟入。以開攝示。以悟攝入。謂開示約能化。悟入約所化。彼論云。開者無上義。謂除一切智智。更無餘事。即雙開菩提涅槃。謂以知見之性。為涅槃。知見之相。為菩提。眾生本有。障翳不現。佛為開除。則本智顯故。示者。同義。三乘同法身故。悟者。不知義。不知唯一實事故。今令知成報身菩提故。入者。令證不退轉地故。即是因義。為證初地<span class='corr'>已</span>上。為菩提涅槃因故。廣如彼釋。</p>
</div>
<div class='div-orig'><p>妙髻天王得舒光疾滿十方虗空界解脫門。</p>
</div>
<div class='div-commentary'><p style="margin-left:1em">稱性之光。有何難徧。</p>
</div>
<div class='div-orig'><p>喜慧天王得一切所作無能壞精進力解脫門。</p>
</div>
<div class='div-commentary'><p style="margin-left:1em">謂契理具修。長劫無倦故。眾魔外道。所不能摧。</p>
</div>
<div class='div-orig'><p>華光髻天王得知一切眾生業所受報解脫門。</p>
</div>
<div class='div-commentary'><p style="margin-left:1em">善惡等殊。苦樂等異。皆知性相。</p>
</div>
<div class='div-orig'><p>普見十方天王<span class='note-inline'>(至)</span>眾生形類差別解脫門。</p>
</div>
<div class='div-commentary'><p style="margin-left:1em">無邊品類。一毛頓現。更無來去。尤顯難思。</p>
<p style="margin-left:1em">△二偈頌讚佛。</p>
</div>
<div class='div-orig'><p>爾時善化天王承佛威力<span class='note-inline'>(至)</span>而說頌言。</p>
</div>
<div class='div-commentary'><p style="margin-left:1em">脫於第七。唯有十偈。</p>
</div>
<div class='div-orig'><p>世間業性不思議<span class='note-inline'>(至)</span>一切眾生差別業。</p>
</div>
<div class='div-commentary'><p style="margin-left:1em">初句總。次句開示。後二句顯如化力。差別業者。果不亡故。</p>
</div>
<div class='div-orig'><p>種種觀佛無所有<span class='note-inline'>(至)</span>此法寂音之所見。</p>
</div>
<div class='div-commentary'><p style="margin-left:1em">初句所攀緣。後二無得。然緣境有二。一真。二妄。真佛有緣亦成妄惑。況於妄耶。種種觀者。五求不得故。謂佛有耶。常見為惑。謂佛無耶。耶見深厚。四句百非。所不能加。故無所有。非唯一佛。十方亦然。應化示現。非真實故。求實無得。即見真身。真即無緣。佛尚應捨。何況餘境。</p>
</div>
<div class='div-orig'><p>佛於劫海修諸行<span class='note-inline'>(至)</span>入此解脫莊嚴主。</p>
</div>
<div class='div-commentary'><p style="margin-left:1em">三四可知。</p>
</div>
<div class='div-orig'><p>世間所有眾福力<span class='note-inline'>(至)</span>此念光天所觀見。</p>
</div>
<div class='div-commentary'><p style="margin-left:1em">初二句。福德相。次句。無盡相。相好經云。盡人中福。不及一天。乃至云盡世間。不及如來一相等。</p>
</div>
<div class='div-orig'><p>三世所有無量劫<span class='note-inline'>(至)</span>最上雲音所了知。</p>
</div>
<div class='div-commentary'><p style="margin-left:1em">約天之智普知。約佛一毛能現。</p>
</div>
<div class='div-orig'><p>十方虗空可知量<span class='note-inline'>(至)</span>妙髻天王<span class='corr'>已</span>能悟。</p>
</div>
<div class='div-commentary'><p style="margin-left:1em">初二句。明毛孔過空。謂靈智證理。非如虗空。真理超事。故亦非比。無限理智。不可分析。隨其少分。則融攝重重。故一毛之量。便越虗空。次句別示越相。謂毛孔不大而無涯。即廣陋無礙故。杜絕思議之境。前即光外展。今即一毛內廣。文綺互耳。一毛本自徧空。十方豈得難滿。</p>
</div>
<div class='div-orig'><p>佛於曩世無量劫<span class='note-inline'>(至)</span>喜慧能知此法門。</p>
</div>
<div class='div-commentary'><p style="margin-left:1em">初句長時修。次句無餘修。次句無間修。具此三修故。進力難壞。而言廣大波羅蜜者。至第五經釋。</p>
</div>
<div class='div-orig'><p>業性因緣不可思<span class='note-inline'>(至)</span>此是華光之入處。</p>
</div>
<div class='div-commentary'><p style="margin-left:1em">初句。總顯業之性相。即緣生果報之不亡。便是無性之非有。故不可有無思也。次句。佛如是說。天如是知。次句。以法性示業性。</p>
</div>
<div class='div-orig'><p>汝應觀佛一毛孔<span class='note-inline'>(至)</span>此普見王之所了。</p>
</div>
<div class='div-commentary'><p style="margin-left:1em">初二句。小一現大多。為一難思。次句。現時不來。不現不去。又難思也。</p>
</div>
<p class='juan'>大方廣佛華嚴經疏卷第七</p></div>
</div><!-- end of div[@id='body'] -->
</body></html>