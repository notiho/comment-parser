<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu82' />大方廣佛華嚴經疏卷第一百十<span class='note-inline'>(入第七十二經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△四正顯發心本事文類。初發心身德。</p>
</div>
<div class='div-orig'><p>時此會中有長者女名寶光明。</p>
</div>
<div class='div-commentary'><p style="margin-left:1em">有中殊勝行。空中方便慧。皆寶光義矣。</p>
</div>
<div class='div-orig'><p>與六十童女俱端正殊妙<span class='note-inline'>(至)</span>常見諸佛求一切智。</p>
</div>
<div class='div-commentary'><p style="margin-left:1em">△二正發大心。</p>
</div>
<div class='div-orig'><p>時寶光明女去王不遠<span class='note-inline'>(至)</span>隨所生處皆隨往生。</p>
</div>
<div class='div-commentary'><p style="margin-left:1em">同王心故。</p>
<p style="margin-left:1em">△三王發攝言。</p>
</div>
<div class='div-orig'><p>爾時大王知此童女<span class='note-inline'>(至)</span>令諸眾生普得滿足。</p>
</div>
<div class='div-commentary'><p style="margin-left:1em">△四女讚王德。初標心淨。</p>
</div>
<div class='div-orig'><p>時寶光明女信心清淨生大歡喜。</p>
</div>
<div class='div-commentary'><p style="margin-left:1em">△二發口言。五十二偈。分之為二。初總顯王德四。初明王未興時損。</p>
</div>
<div class='div-orig'><p>即以偈頌而讚王言。</p>
<p>往昔此城邑大王未出時<span class='note-inline'>(至)</span>望之如曠野。</p>
</div>
<div class='div-commentary'><p style="margin-left:1em">△二有二偈。明王興世之益。</p>
</div>
<div class='div-orig'><p>大王升寶位廣濟諸羣生<span class='note-inline'>(至)</span>惸獨悉安隱。</p>
</div>
<div class='div-commentary'><p style="margin-left:1em">△三有十偈。翻損成德。即翻十惡。</p>
</div>
<div class='div-orig'><p>往昔諸眾生各各相殘害<span class='note-inline'>(至)</span>悉從因緣起。</p>
</div>
<div class='div-commentary'><p style="margin-left:1em">△四有七偈。明依正難思。</p>
</div>
<div class='div-orig'><p>大王演妙音聞者皆欣樂<span class='note-inline'>(至)</span>迴向佛菩提。</p>
</div>
<div class='div-commentary'><p style="margin-left:1em">△二顯王本生四。初明先王世末。</p>
</div>
<div class='div-orig'><p>王父淨光明王母蓮華光<span class='note-inline'>(至)</span>草樹皆枯槁。</p>
</div>
<div class='div-commentary'><p style="margin-left:1em">△二八偈明王興先相。</p>
</div>
<div class='div-orig'><p>王生七日前先現靈瑞相<span class='note-inline'>(至)</span>如渴飲美水。</p>
</div>
<div class='div-commentary'><p style="margin-left:1em">△三有七偈。正顯誕生。</p>
</div>
<div class='div-orig'><p>時彼光明王眷屬無量眾<span class='note-inline'>(至)</span>汝子應欣慶。</p>
</div>
<div class='div-commentary'><p style="margin-left:1em">△四有八偈。生後之益。</p>
</div>
<div class='div-orig'><p>寶藏皆涌出寶樹生妙衣<span class='note-inline'>(至)</span>一切悉安樂。</p>
</div>
<div class='div-commentary'><p style="margin-left:1em">△三展身敬。</p>
</div>
<div class='div-orig'><p>爾時寶光明童女<span class='note-inline'>(至)</span>曲躬恭敬却住一面。</p>
</div>
<div class='div-commentary'><p style="margin-left:1em">△五大王述讚。</p>
</div>
<div class='div-orig'><p>時彼大王告童女言<span class='note-inline'>(至)</span>亦當成就如是功德。</p>
</div>
<div class='div-commentary'><p style="margin-left:1em">△六施行攝持。</p>
</div>
<div class='div-orig'><p>王讚女<span class='corr'>已</span>以無價寶衣<span class='note-inline'>(至)</span>如淨夜天星宿莊嚴。</p>
</div>
<div class='div-commentary'><p style="margin-left:1em">△二結會古今。</p>
</div>
<div class='div-orig'><p>善男子爾時一切法音<span class='note-inline'>(至)</span>處於種種妙法宮殿。</p>
</div>
<div class='div-commentary'><p style="margin-left:1em">△一偈頌。但是總相。顯<span class='corr'>己</span>能知。文二。初九明能知。</p>
</div>
<div class='div-orig'><p>爾時開敷一切樹華主夜神<span class='note-inline'>(至)</span>而說頌言。</p>
<p>我有廣大眼普見於十方<span class='note-inline'>(至)</span>眾生度多少。</p>
</div>
<div class='div-commentary'><p style="margin-left:1em">△後有一偈。結勸。</p>
</div>
<div class='div-orig'><p>我於無量劫修習此法門我今為汝說佛子汝應學。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此菩薩<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子此道場中<span class='note-inline'>(至)</span>大願精進力救護一切眾生。</p>
</div>
<div class='div-commentary'><p style="margin-left:1em">無功用道。住大願風。普救護故。</p>
</div>
<div class='div-orig'><p>汝詣彼問菩薩云何<span class='note-inline'>(至)</span>云何修行一切佛法。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em"><span class='corr'>已</span>下入第七十三經。</p>
<p style="margin-left:1em">△八大願精進力夜神。寄不動地六。初依教趣求。</p>
</div>
<div class='div-orig'><p>爾時善財童子<span class='note-inline'>(至)</span>救護一切眾生夜神所。</p>
</div>
<div class='div-commentary'><p style="margin-left:1em">略無念法。亦表無功離念故。</p>
<p style="margin-left:1em">△二見敬諮問。然亦含二意。若約顯說。則自此盡偈。皆第二段。至夜神答言下。方屬第三授<span class='corr'>己</span>法界。若約密授。則此現勝用。<span class='corr'>已</span>為授<span class='corr'>己</span>法界。善財發同善友心。便<span class='corr'>已</span>得益。義雖通二。為欲順文。且依前判。就文分三。初見勝用二。初總見所依。</p>
</div>
<div class='div-orig'><p>見彼夜神在大眾中<span class='note-inline'>(至)</span>摩尼寶網彌覆其上。</p>
</div>
<div class='div-commentary'><p style="margin-left:1em">△二別顯身相。有二十四身。</p>
</div>
<div class='div-orig'><p>現日月星宿影像身<span class='note-inline'>(至)</span>現常游虗空利益身。</p>
</div>
<div class='div-commentary'><p style="margin-left:1em">上十即應機攝化身。</p>
</div>
<div class='div-orig'><p>現一切佛所頂禮身<span class='note-inline'>(至)</span>現法燈普滅世暗身。</p>
</div>
<div class='div-commentary'><p style="margin-left:1em">此六是應法成行身。</p>
</div>
<div class='div-orig'><p>現了法如幻淨智身<span class='note-inline'>(至)</span>現本清淨法性身。</p>
</div>
<div class='div-commentary'><p style="margin-left:1em">並是離障契理。身多隨內德。顯身差別。見身了心。</p>
<p style="margin-left:1em">△二設敬證入四。初設敬陳禮。</p>
</div>
<div class='div-orig'><p>時善財童子見如是等<span class='note-inline'>(至)</span>良久乃起合掌瞻仰。</p>
</div>
<div class='div-commentary'><p style="margin-left:1em">△二發增勝心。</p>
</div>
<div class='div-orig'><p>於善知識生十種心<span class='note-inline'>(至)</span>得一切佛法故是為十。</p>
</div>
<div class='div-commentary'><p style="margin-left:1em">△三深證懸同有三。謂標釋結。今初標。</p>
</div>
<div class='div-orig'><p>發是心<span class='corr'>已</span>得彼夜神與諸菩薩佛剎微塵數同行。</p>
</div>
<div class='div-commentary'><p style="margin-left:1em">由前起同<span class='corr'>己</span>等十心。故得同善友等行。通論同有四義。一人法無二。與一切法界同。二因果無二。與一切諸佛同。三自他無二。與一切菩薩同。四染淨無二。與一切眾生同。今云得彼夜神與諸菩薩同菩薩行。則正是第三義。兼餘三。由見初故。則不殊餘二。方為究竟之同。良以八地證無生理。自他相作。皆無礙故。偏此明同。故下列中。有無生忍。</p>
<p style="margin-left:1em">△二列釋。</p>
</div>
<div class='div-orig'><p>所謂同念心常憶念<span class='note-inline'>(至)</span>成就如來十力智故。</p>
</div>
<div class='div-commentary'><p style="margin-left:1em">八十四同。各有標名釋義。文相自顯。</p>
<p style="margin-left:1em">△三總結。</p>
</div>
<div class='div-orig'><p>時善財童子觀察大願<span class='note-inline'>(至)</span>佛剎微塵數同菩薩行。</p>
</div>
<div class='div-commentary'><p style="margin-left:1em">△四以偈慶讚三。初有八偈。頌前發增勝心。</p>
</div>
<div class='div-orig'><p>既獲此<span class='corr'>已</span>心轉清淨<span class='note-inline'>(至)</span>一心合掌以偈讚曰。</p>
<p>我發堅固意志求無上覺<span class='note-inline'>(至)</span>圓滿白淨法。</p>
</div>
<div class='div-commentary'><p style="margin-left:1em">次第頌前十句。初之六偈。各頌一句。第七偈中。上之三句。頌第七句。下句頌第八。第八偈中上半頌。第九下半頌第十。</p>
<p style="margin-left:1em">△二有一偈。頌前深證懸同。</p>
</div>
<div class='div-orig'><p>我以此等故功德悉具足普為諸眾生說一切智道。</p>
</div>
<div class='div-commentary'><p style="margin-left:1em">△三有一偈。荷恩深重。</p>
</div>
<div class='div-orig'><p>聖者為我師與我無上法無量無數劫不能報其恩。</p>
</div>
<div class='div-commentary'><p style="margin-left:1em">△三諮問法要。</p>
</div>
<div class='div-orig'><p>爾時善財說此偈<span class='corr'>已</span><span class='note-inline'>(至)</span>得阿耨多羅三藐三菩提。</p>
</div>
<div class='div-commentary'><p style="margin-left:1em">前來<span class='corr'>已</span>覩解脫之用。是故不問云何修行。<span class='corr'>但</span>直徵名。文有三問。</p>
<p style="margin-left:1em">△三授<span class='corr'>己</span>法界。前即默授。今方言授。於中有二。初答名問。後答發心久近。所以不答成菩提者。有二意故。一顯悲增。如休捨說。二顯久成。示居因位。故下所救。千佛尚<span class='corr'>已</span>久成。況能救耶。前中二。初標名。</p>
</div>
<div class='div-orig'><p>夜神告言善男子此解脫門名教化眾生令生善根。</p>
</div>
<div class='div-commentary'><p style="margin-left:1em">謂現身廣化。令生諸善。究竟得佛。故名為根。</p>
<p style="margin-left:1em">△二顯其業用。謂契理之用。故用而無涯。動寂無二。於中有三。初明內契理事。</p>
</div>
<div class='div-orig'><p>我以成就此解脫故<span class='note-inline'>(至)</span>性皆不實無有差別。</p>
</div>
<div class='div-commentary'><p style="margin-left:1em">△二大用無涯。</p>
</div>
<div class='div-orig'><p>而恒示現無量色身所謂種種色身。</p>
</div>
<div class='div-commentary'><p style="margin-left:1em">約其類別。</p>
</div>
<div class='div-orig'><p>非一色身。</p>
</div>
<div class='div-commentary'><p style="margin-left:1em">非一。約一類而多。下可思準。</p>
</div>
<div class='div-orig'><p>無邊色身清淨色身<span class='note-inline'>(至)</span>現普賢菩薩像色身。</p>
</div>
<div class='div-commentary'><p style="margin-left:1em">略顯九十八種色身。并初後標結。即成百身。起信等論明八地。當色自在地故。此廣辨色身。</p>
<p style="margin-left:1em">△三總結深廣四。初結所作之業。</p>
</div>
<div class='div-orig'><p>念念中現如是等色相身<span class='note-inline'>(至)</span>捨不善業住於善行。</p>
</div>
<div class='div-commentary'><p style="margin-left:1em">△二結能現因。</p>
</div>
<div class='div-orig'><p>善男子當知此由大願力故<span class='note-inline'>(至)</span>大慈力故作如是事。</p>
</div>
<div class='div-commentary'><p style="margin-left:1em">△三雙結寂用無礙。</p>
</div>
<div class='div-orig'><p>善男子我入此解脫<span class='note-inline'>(至)</span>而能示現無量色身。</p>
</div>
<div class='div-commentary'><p style="margin-left:1em">△四結成深廣。</p>
</div>
<div class='div-orig'><p>一一身現無量色相海<span class='note-inline'>(至)</span>三藐三菩提得不退轉。</p>
</div>
<div class='div-commentary'><p style="margin-left:1em">△二答發心久近二。初歎深許說三。初牒問許說。</p>
</div>
<div class='div-orig'><p>善男子如汝所問<span class='note-inline'>(至)</span>承佛神力當為汝說。</p>
</div>
<div class='div-commentary'><p style="margin-left:1em">△二歎法甚深二。初法說。</p>
</div>
<div class='div-orig'><p>善男子菩薩智輪<span class='note-inline'>(至)</span>如是諸劫分別顯示。</p>
</div>
<div class='div-commentary'><p style="margin-left:1em">上標。下釋。先正釋。</p>
</div>
<div class='div-orig'><p>何以故菩薩智論本性清淨。</p>
</div>
<div class='div-commentary'><p style="margin-left:1em">本性約理。</p>
</div>
<div class='div-orig'><p>離一切分別網。</p>
</div>
<div class='div-commentary'><p style="margin-left:1em">離分別約智。</p>
</div>
<div class='div-orig'><p>超一切障礙山。</p>
</div>
<div class='div-commentary'><p style="margin-left:1em">超障約所。斷後釋妨。</p>
</div>
<div class='div-orig'><p>隨所應化而普照故。</p>
</div>
<div class='div-commentary'><p style="margin-left:1em">既無長短今說長短者。為利生故。欲長則長。顯法根深。欲短則短。顯法超勝。</p>
<p style="margin-left:1em">△二喻顯有五。初皎日隨時喻。</p>
</div>
<div class='div-orig'><p>善男子譬如日輪無有晝夜但出時名晝沒時名夜。</p>
</div>
<div class='div-commentary'><p style="margin-left:1em">謂日體恒明。映山出沒喻。智無三世心障見殊。</p>
</div>
<div class='div-orig'><p>菩薩智輪亦復如是<span class='note-inline'>(至)</span>言其止住前劫後劫。</p>
</div>
<div class='div-commentary'><p style="margin-left:1em">△二日輪現影喻。</p>
</div>
<div class='div-orig'><p>善男子譬如日輪<span class='note-inline'>(至)</span>而彼淨日不來至此。</p>
</div>
<div class='div-commentary'><p style="margin-left:1em">謂白日無來。隨處隱顯喻。智輪常寂。機見短長。</p>
</div>
<div class='div-orig'><p>菩薩智輪亦復如是<span class='note-inline'>(至)</span>現眾生前教化調伏。</p>
</div>
<div class='div-commentary'><p style="margin-left:1em">△三虗舟運物喻。</p>
</div>
<div class='div-orig'><p>佛子譬如船師常以大船<span class='note-inline'>(至)</span>而度眾生無有休息。</p>
</div>
<div class='div-commentary'><p style="margin-left:1em">喻於菩薩無住攝生。</p>
</div>
<div class='div-orig'><p>菩薩摩訶薩亦復如是<span class='note-inline'>(至)</span>未曾分別劫數長短。</p>
</div>
<div class='div-commentary'><p style="margin-left:1em">△四太虗無礙喻。</p>
</div>
<div class='div-orig'><p>佛子如太虗空一切世界<span class='note-inline'>(至)</span>盡未來劫持一切剎。</p>
</div>
<div class='div-commentary'><p style="margin-left:1em">喻於菩薩無功益物。</p>
</div>
<div class='div-orig'><p>菩薩摩訶薩亦復如是<span class='note-inline'>(至)</span>而無憂喜疲厭之心。</p>
</div>
<div class='div-commentary'><p style="margin-left:1em">△五幻化無真喻。</p>
</div>
<div class='div-orig'><p>善男子如幻化人<span class='note-inline'>(至)</span>憂喜生死十種之事。</p>
</div>
<div class='div-commentary'><p style="margin-left:1em">喻即用而寂。</p>
</div>
<div class='div-orig'><p>菩薩摩訶薩亦復如是<span class='note-inline'>(至)</span>無取無捨無安無怖。</p>
</div>
<div class='div-commentary'><p style="margin-left:1em">然上諸夜神歎深。皆倣斯法喻。</p>
<p style="margin-left:1em">△三結承力為說。</p>
</div>
<div class='div-orig'><p>佛子菩薩智慧雖復如是<span class='note-inline'>(至)</span>滿足大願成就諸力。</p>
</div>
<div class='div-commentary'><p style="margin-left:1em">△二正答所問。先長行。文三。初善光劫中行因得法二。初明最初佛所修證三。初古佛出興。</p>
</div>
<div class='div-orig'><p>佛子乃往古世過世界海<span class='note-inline'>(至)</span><span class='corr'>已</span>成熟者演說正法。</p>
</div>
<div class='div-commentary'><p style="margin-left:1em">△二先王治化。</p>
</div>
<div class='div-orig'><p>是時國王名曰勝光<span class='note-inline'>(至)</span>調伏彼故造立囹圄。</p>
</div>
<div class='div-commentary'><p style="margin-left:1em">囹圄者。周之獄名。</p>
</div>
<div class='div-orig'><p>枷鎖禁閉無量眾生於中受苦。</p>
</div>
<div class='div-commentary'><p style="margin-left:1em">△三夜神修因三。初在家本事十。初悲救罪人。正答發心之始。</p>
</div>
<div class='div-orig'><p>王有太子名為善伏<span class='note-inline'>(至)</span>或以煙熏或被榜笞。</p>
</div>
<div class='div-commentary'><p style="margin-left:1em">榜笞捶擊也。</p>
</div>
<div class='div-orig'><p>或遭臏割。</p>
</div>
<div class='div-commentary'><p style="margin-left:1em">臏謂刖足之流。</p>
</div>
<div class='div-orig'><p>倮形亂髮飢渴羸瘦<span class='note-inline'>(至)</span>願垂寬宥施以無畏。</p>
</div>
<div class='div-commentary'><p style="margin-left:1em">△二臣議非理。</p>
</div>
<div class='div-orig'><p>時王即集五百大臣<span class='note-inline'>(至)</span>有哀救者罪亦至死。</p>
</div>
<div class='div-commentary'><p style="margin-left:1em">△三請代囚命。</p>
</div>
<div class='div-orig'><p>時彼太子悲心轉切<span class='note-inline'>(至)</span>應捨身命而㧞濟之。</p>
</div>
<div class='div-commentary'><p style="margin-left:1em">△四臣執令誅。</p>
</div>
<div class='div-orig'><p>時諸大臣共詣王所<span class='note-inline'>(至)</span>不責治者王之寶祚。</p>
</div>
<div class='div-commentary'><p style="margin-left:1em">祚即位也。易云。聖人之大寶曰位。</p>
</div>
<div class='div-orig'><p>亦不久立王聞此言赫然大怒令誅太子及諸罪人。</p>
</div>
<div class='div-commentary'><p style="margin-left:1em">△五王后哀祈。</p>
</div>
<div class='div-orig'><p>王后聞之愁憂號哭<span class='note-inline'>(至)</span>唯願大王赦太子命。</p>
</div>
<div class='div-commentary'><p style="margin-left:1em">△六王奪子志。</p>
</div>
<div class='div-orig'><p>王即迴顧語太子言莫救罪人若救罪人必當殺汝。</p>
</div>
<div class='div-commentary'><p style="margin-left:1em">△七太子確救。</p>
</div>
<div class='div-orig'><p>爾時太子為欲專求<span class='note-inline'>(至)</span>身當受戮王言隨意。</p>
</div>
<div class='div-commentary'><p style="margin-left:1em">△八母請修因。</p>
</div>
<div class='div-orig'><p>爾時王后白言大王<span class='note-inline'>(至)</span>然後治罪王即聽許。</p>
</div>
<div class='div-commentary'><p style="margin-left:1em">△九正設施場。</p>
</div>
<div class='div-orig'><p>時都城北有一大園<span class='note-inline'>(至)</span>隨有所求靡不周給。</p>
</div>
<div class='div-commentary'><p style="margin-left:1em">△十如來親救六。初就戮時臨。</p>
</div>
<div class='div-orig'><p>經半月<span class='corr'>已</span>於最後日<span class='note-inline'>(至)</span>及諸外道悉來集會。</p>
</div>
<div class='div-commentary'><p style="margin-left:1em">△二如來降德。</p>
</div>
<div class='div-orig'><p>時法輪音虗空燈王<span class='note-inline'>(至)</span>一心瞻仰來入彼會。</p>
</div>
<div class='div-commentary'><p style="margin-left:1em">△三敬神禮請。</p>
</div>
<div class='div-orig'><p>爾時太子及諸大眾<span class='note-inline'>(至)</span>攝受於我處于此座。</p>
</div>
<div class='div-commentary'><p style="margin-left:1em">△四就座談經。</p>
</div>
<div class='div-orig'><p>以佛神力淨居諸天<span class='note-inline'>(至)</span>令諸眾生隨類各解。</p>
</div>
<div class='div-commentary'><p style="margin-left:1em">普照因輪者。謂令知善惡各自有因。罪人惡因所招。太子善因當滿故。</p>
<p style="margin-left:1em">△五廣益當機。</p>
</div>
<div class='div-orig'><p>時彼會中有八十那由他<span class='note-inline'>(至)</span>免離惡趣生於天上。</p>
</div>
<div class='div-commentary'><p style="margin-left:1em">△六太子得法。</p>
</div>
<div class='div-orig'><p>善伏太子即於此時<span class='note-inline'>(至)</span>令生善根解脫門。</p>
</div>
<p class='juan'>大方廣佛華嚴經疏卷第一百一十</p></div></div>
</div><!-- end of div[@id='body'] -->
</body></html>