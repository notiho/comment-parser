<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu74' />大方廣佛華嚴經疏卷第一百二<span class='note-inline'>(入第六十六經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△第五法寶髻長者。寄無癡亂行。文六。初依教趣求。</p>
</div>
<div class='div-orig'><p>爾時善財童子於明智居士<span class='note-inline'>(至)</span>周徧推求寶髻長者。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>見此長者在於市中。</p>
</div>
<div class='div-commentary'><p style="margin-left:1em">表處閙忘懷。亂中常定故。</p>
</div>
<div class='div-orig'><p>遽即往詣頂禮其足<span class='note-inline'>(至)</span>我乘此道趣一切智。</p>
</div>
<div class='div-commentary'><p style="margin-left:1em">△三授<span class='corr'>己</span>法界四。初執手相引。即授法方便。</p>
</div>
<div class='div-orig'><p>爾時長者執善財手將詣所居示其舍宅。</p>
</div>
<div class='div-commentary'><p style="margin-left:1em">顯加行智。歸正證故。</p>
<p style="margin-left:1em">△二示其所住。即正授法界。</p>
</div>
<div class='div-orig'><p>作如是言善男子且觀我家。</p>
</div>
<div class='div-commentary'><p style="margin-left:1em">△三正證法界二。初總。</p>
</div>
<div class='div-orig'><p>爾時善財見其舍宅<span class='note-inline'>(至)</span>其宅廣博十層八門。</p>
</div>
<div class='div-commentary'><p style="margin-left:1em">如八角塔形。層門二事。各有三義。層別中解。門三義者。一通約所修之道。以八正為門。八正通入諸位中故。二約所依之道。即以八識為門。於眼根中。入正定故。根若能入。境則可知。三約教顯理。即四句入法。教理各四。故有八門。謂若失意。有空俱泯。便成四謗。得意通入。並稱為門。尋教得解。即教四門。於理得解。即理四門。</p>
<p style="margin-left:1em">△二別。</p>
</div>
<div class='div-orig'><p>善財入<span class='corr'>已</span>次第觀察。</p>
</div>
<div class='div-commentary'><p style="margin-left:1em">十層具三義者。一表十地。</p>
</div>
<div class='div-orig'><p>見最下層施諸飲食。</p>
</div>
<div class='div-commentary'><p style="margin-left:1em">一施食。顯初地行檀。</p>
</div>
<div class='div-orig'><p>見第二層施諸寶衣。</p>
</div>
<div class='div-commentary'><p style="margin-left:1em">二地持戒。以慚愧為衣服。</p>
</div>
<div class='div-orig'><p>見第三層布施一切寶莊嚴具。</p>
</div>
<div class='div-commentary'><p style="margin-left:1em">三地忍行。以為嚴具。</p>
</div>
<div class='div-orig'><p>見第四層施諸<span class='corr'>采</span>女并及一切上妙珍寶。</p>
</div>
<div class='div-commentary'><p style="margin-left:1em">四地道品。為內眷屬。精進可珍。</p>
</div>
<div class='div-orig'><p>見第五層乃至五地<span class='note-inline'>(至)</span>諸三昧行智慧光明。</p>
</div>
<div class='div-commentary'><p style="margin-left:1em">五地文顯。</p>
<p style="margin-left:1em">六地般若現在前故。文中有三。先總。</p>
</div>
<div class='div-orig'><p>見第六層有諸菩薩<span class='note-inline'>(至)</span>分別顯示般若波羅蜜門。</p>
</div>
<div class='div-commentary'><p style="margin-left:1em">次別顯十五門。</p>
</div>
<div class='div-orig'><p>所謂寂靜藏般若波羅蜜門。</p>
</div>
<div class='div-commentary'><p style="margin-left:1em">照體即寂。而無不包。</p>
</div>
<div class='div-orig'><p>善分別諸眾生智般若波羅蜜門。</p>
</div>
<div class='div-commentary'><p style="margin-left:1em">即寂之照。無機不鑒。</p>
</div>
<div class='div-orig'><p>不可動轉般若波羅蜜門。</p>
</div>
<div class='div-commentary'><p style="margin-left:1em">外緣不轉。</p>
</div>
<div class='div-orig'><p>離欲光明般若波羅蜜門。</p>
</div>
<div class='div-commentary'><p style="margin-left:1em">內照無求。</p>
</div>
<div class='div-orig'><p>不可降伏藏般若波羅蜜門。</p>
</div>
<div class='div-commentary'><p style="margin-left:1em">惑境不摧。</p>
</div>
<div class='div-orig'><p>照眾生輪般若波羅蜜門。</p>
</div>
<div class='div-commentary'><p style="margin-left:1em">徧摧諸惑。</p>
</div>
<div class='div-orig'><p>海藏般若波羅蜜門。</p>
</div>
<div class='div-commentary'><p style="margin-left:1em">包含勝德而甚深。</p>
</div>
<div class='div-orig'><p>普眼捨得般若波羅蜜門。</p>
</div>
<div class='div-commentary'><p style="margin-left:1em">普見法界而無礙。</p>
</div>
<div class='div-orig'><p>入無盡藏般若波羅蜜門。</p>
</div>
<div class='div-commentary'><p style="margin-left:1em">一即無盡。</p>
</div>
<div class='div-orig'><p>一切方便海般若波羅蜜門。</p>
</div>
<div class='div-commentary'><p style="margin-left:1em">巧化無邊。</p>
</div>
<div class='div-orig'><p>入一切世間海般若波羅蜜門。</p>
</div>
<div class='div-commentary'><p style="margin-left:1em">內證世間。</p>
</div>
<div class='div-orig'><p>無礙辯才般若波羅蜜門。</p>
</div>
<div class='div-commentary'><p style="margin-left:1em">外演勝辯。</p>
</div>
<div class='div-orig'><p>隨順眾生般若波羅蜜門。</p>
</div>
<div class='div-commentary'><p style="margin-left:1em">曲隨物欲。</p>
</div>
<div class='div-orig'><p>無礙光明般若波羅蜜門。</p>
</div>
<div class='div-commentary'><p style="margin-left:1em">事理交羅。</p>
</div>
<div class='div-orig'><p>常觀宿緣而布法雲般若波羅蜜門。</p>
</div>
<div class='div-commentary'><p style="margin-left:1em">觀緣授法。</p>
<p style="margin-left:1em">後總結上文。</p>
</div>
<div class='div-orig'><p>說如是等百萬阿僧祇<span class='note-inline'>(至)</span>悉能聞持諸佛正法。</p>
</div>
<div class='div-commentary'><p style="margin-left:1em">七地有殊勝行。知種種教法。故云得如響忍。</p>
</div>
<div class='div-orig'><p>見第八層無量菩薩<span class='note-inline'>(至)</span>而為上首演說於法。</p>
</div>
<div class='div-commentary'><p style="margin-left:1em">含於二位。一八地得無功用神通。能於二種世間自在。二即九地法師一音能演。</p>
</div>
<div class='div-orig'><p>見第九層一生所繫諸菩薩眾於中集會。</p>
</div>
<div class='div-commentary'><p style="margin-left:1em">亦二位。一即十地。二即等覺。此位俱可為一生故。</p>
</div>
<div class='div-orig'><p>見第十層一切如來<span class='note-inline'>(至)</span>如是一切悉使明見。</p>
</div>
<div class='div-commentary'><p style="margin-left:1em">即如來地。</p>
<p style="margin-left:1em">二表十行。謂以十行即十度故。前七文顯。八大願所成神通等故。九一生所繫力最上故。十唯至如來智方滿故。此即當位自攝諸位。向攝十地。即攝後諸位。故以十層雙表二義。還如海幢。當位攝盡。十位纔竟。說成佛故。前寄第六位攝此寄第五位攝。前約正報攝。此約依報攝者。皆顯位勝前故。</p>
<p style="margin-left:1em">三不表位。但此菩薩以行就機。現居勝報。漸次增勝。十顯無盡。初四以物施。後後漸難。次二集法施。前淺後深。次二得法。初陿後廣。後二現勝德。先因後果。總上三義。因果行位等法。以為長者之宅。</p>
<p style="margin-left:1em">△四問答因緣。即後得智二。初問。</p>
</div>
<div class='div-orig'><p>爾時善財見是事<span class='corr'>已</span><span class='note-inline'>(至)</span>種何善根獲如是報。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>長者告言善男子<span class='note-inline'>(至)</span>謂永離一切貧窮困苦。</p>
</div>
<div class='div-commentary'><p style="margin-left:1em">迴向三處者。一離貧窮。招前四層之報。</p>
</div>
<div class='div-orig'><p>常見諸佛及善知識恒聞正法故獲斯報。</p>
</div>
<div class='div-commentary'><p style="margin-left:1em">二三兩果。即後六重。一丸之微因。願力故報勝。又表萬行混融。發起向佛。則隨一行無不具矣。何果不階。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此菩薩無量福德寶藏解脫門。</p>
</div>
<div class='div-commentary'><p style="margin-left:1em">世寶三寶。皆悉蘊積十重之中。故云寶藏。常用無盡。是故名為無量福德。上謙<span class='corr'>己</span>。下推勝。</p>
</div>
<div class='div-orig'><p>如諸菩薩摩訶薩得不思議功德寶藏。</p>
</div>
<div class='div-commentary'><p style="margin-left:1em">當法顯勝。故功德寶藏皆不思議。上總。下別。</p>
</div>
<div class='div-orig'><p>入無分別如來身海<span class='note-inline'>(至)</span>住一切劫無有疲厭。</p>
</div>
<div class='div-commentary'><p style="margin-left:1em">由無分別。而具諸法。故不思議。</p>
</div>
<div class='div-orig'><p>而我云何能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土名曰藤根。</p>
</div>
<div class='div-commentary'><p style="margin-left:1em">夫藤者。根深入地。上發華苗表善現行。般若證深。能生後得。後得隨物而轉。故取類於藤。</p>
</div>
<div class='div-orig'><p>其土有城名曰普門。</p>
</div>
<div class='div-commentary'><p style="margin-left:1em">實相般若無所不通。</p>
</div>
<div class='div-orig'><p>中有長者名為普眼。</p>
</div>
<div class='div-commentary'><p style="margin-left:1em">觀照般若無不見故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△第六普眼長者。寄善現行。文六。初依教趣求。</p>
</div>
<div class='div-orig'><p>爾時善財童子於寶髻長者<span class='note-inline'>(至)</span>深入諸佛無量知見。</p>
</div>
<div class='div-commentary'><p style="margin-left:1em">無量有二。一多故即權智境。二無分量故。即實慧境。境無量故。智亦無量。知見亦二。一別。謂知即是智。見即是慧。即照二境之智慧。二通。謂知見二字。俱是如來能證如實。知彼義故。即無障礙智。若爾何假重言。為揀比知。所以言見。揀肉眠見。所以云知。此如世親般若論釋。悉知悉見。入謂證達。</p>
</div>
<div class='div-orig'><p>安住菩薩無量勝行<span class='note-inline'>(至)</span>徧䇿諸根離眾放逸。</p>
</div>
<div class='div-commentary'><p style="margin-left:1em">△二見敬諮問。先見依正。</p>
</div>
<div class='div-orig'><p>然後乃得見普門城百千聚落周帀圍繞。</p>
</div>
<div class='div-commentary'><p style="margin-left:1em">眷屬般若也。</p>
</div>
<div class='div-orig'><p>雉堞崇峻。</p>
</div>
<div class='div-commentary'><p style="margin-left:1em">般若防非。高而無上也。五板為堵。五堵為雉。堞即女牆。</p>
</div>
<div class='div-orig'><p>衢路寬平。</p>
</div>
<div class='div-commentary'><p style="margin-left:1em">般若之道。諸佛常行。非權逕故。蕩然無涯。</p>
</div>
<div class='div-orig'><p>見彼長者往詣其所於前頂禮<span class='note-inline'>(至)</span>云何修菩薩道。</p>
</div>
<div class='div-commentary'><p style="margin-left:1em">三稱讚授法二。初讚。</p>
</div>
<div class='div-orig'><p>長者告言善哉善哉<span class='note-inline'>(至)</span>阿耨多羅三藐三菩提心。</p>
</div>
<div class='div-commentary'><p style="margin-left:1em">△二授<span class='corr'>己</span>法界二。初能療病。即下化眾生二。初除身病二。初治無不能。</p>
</div>
<div class='div-orig'><p>善男子我知一切眾生諸病<span class='note-inline'>(至)</span>我悉能以方便救療。</p>
</div>
<div class='div-commentary'><p style="margin-left:1em">△二來者皆治。兼與身樂。</p>
</div>
<div class='div-orig'><p>善男子十方眾生諸有病者<span class='note-inline'>(至)</span>悉令充足無所乏短。</p>
</div>
<div class='div-commentary'><p style="margin-left:1em">△二治心病二。初明除惑。義通大小。</p>
</div>
<div class='div-orig'><p>然後各為如應說法<span class='note-inline'>(至)</span>為其顯示殊勝法門。</p>
</div>
<div class='div-commentary'><p style="margin-left:1em">△二令其成益。此唯大乘。有十六句。</p>
</div>
<div class='div-orig'><p>為欲令其發菩提心<span class='note-inline'>(至)</span>一切劫住修諸行網。</p>
</div>
<div class='div-commentary'><p style="margin-left:1em">上五句通顯大心行願。次十別明十度之因。感十身之果。</p>
</div>
<div class='div-orig'><p>為欲令其具佛相好稱揚讚歎檀波羅蜜。</p>
</div>
<div class='div-commentary'><p style="margin-left:1em">施滿他心。故相好悅物。</p>
</div>
<div class='div-orig'><p>為欲令其得佛淨身<span class='note-inline'>(至)</span>稱揚讚歎尸波羅蜜。</p>
</div>
<div class='div-commentary'><p style="margin-left:1em">戒徧止惡。故淨身徧至。</p>
</div>
<div class='div-orig'><p>為欲令其得佛清淨不思議身稱揚讚歎忍波羅蜜。</p>
</div>
<div class='div-commentary'><p style="margin-left:1em">忍兼忍理。故不思議。</p>
</div>
<div class='div-orig'><p>為欲令其獲於如來<span class='note-inline'>(至)</span>稱揚讚歎精進波羅蜜。</p>
</div>
<div class='div-commentary'><p style="margin-left:1em">進筞萬行。故無能勝。</p>
</div>
<div class='div-orig'><p>為欲令其得於清淨無與等身稱揚讚歎禪波羅蜜。</p>
</div>
<div class='div-commentary'><p style="margin-left:1em">禪唯一心。故無與等。</p>
</div>
<div class='div-orig'><p>為欲令其顯現如來<span class='note-inline'>(至)</span>稱揚讚歎般若波羅蜜。</p>
</div>
<div class='div-commentary'><p style="margin-left:1em">般若照理。故顯法身。</p>
</div>
<div class='div-orig'><p>為欲令其現佛世尊<span class='note-inline'>(至)</span>稱揚讚歎方便波羅蜜。</p>
</div>
<div class='div-commentary'><p style="margin-left:1em">方便顯用。色身可覩。</p>
</div>
<div class='div-orig'><p>為欲令其為諸眾生住一切劫稱揚讚歎願波羅蜜。</p>
</div>
<div class='div-commentary'><p style="margin-left:1em">願窮來際。住劫無窮。</p>
</div>
<div class='div-orig'><p>為欲令其現清淨身<span class='note-inline'>(至)</span>稱揚讚歎力波羅蜜。</p>
</div>
<div class='div-commentary'><p style="margin-left:1em">力不可搖。悉過一切。</p>
</div>
<div class='div-orig'><p>為欲令其現清淨身<span class='note-inline'>(至)</span>稱揚讚歎智波羅蜜。</p>
</div>
<div class='div-commentary'><p style="margin-left:1em">智窮事法。隨物成身。</p>
</div>
<div class='div-orig'><p>為欲令其獲於究竟<span class='note-inline'>(至)</span>如是施<span class='corr'>已</span>各令還去。</p>
</div>
<div class='div-commentary'><p style="margin-left:1em">後一句明總離諸惡故。究竟淨妙。</p>
<p style="margin-left:1em">△二明能合香。即上供諸佛三。初知香體。</p>
</div>
<div class='div-orig'><p>善男子我又善知和合一切<span class='note-inline'>(至)</span>無等香辛頭波羅香。</p>
</div>
<div class='div-commentary'><p style="margin-left:1em">辛頭者。即信度河也。波羅是岸。即彼岸之香。</p>
</div>
<div class='div-orig'><p>無勝香覺悟香阿盧那䟦底香。</p>
</div>
<div class='div-commentary'><p style="margin-left:1em">阿盧那拔底。此云赤色極。</p>
</div>
<div class='div-orig'><p>堅黑栴檀香烏洛迦栴檀香。</p>
</div>
<div class='div-commentary'><p style="margin-left:1em">烏洛迦。西域蛇名。其蛇有毒。繞此檀樹故。</p>
</div>
<div class='div-orig'><p>沉水香不動諸根香如是等香悉知調理和合之法。</p>
</div>
<div class='div-commentary'><p style="margin-left:1em">和合者。戒定慧等。融無礙故。</p>
<p style="margin-left:1em">△二興供起願。</p>
</div>
<div class='div-orig'><p>又善男子我持此香以為供養<span class='note-inline'>(至)</span>供養一切如來願。</p>
</div>
<div class='div-commentary'><p style="margin-left:1em">△三能成大供。</p>
</div>
<div class='div-orig'><p>又善男子然此香時<span class='note-inline'>(至)</span>處處充滿以為莊嚴。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此令一切眾生普見諸佛歡喜法門。</p>
</div>
<div class='div-commentary'><p style="margin-left:1em">謂身心病除。成二世樂。故皆歡喜。以香普供得佛十身。則何佛不見。</p>
</div>
<div class='div-orig'><p>如諸菩薩摩訶薩如大藥王<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一大城名多羅幢。</p>
</div>
<div class='div-commentary'><p style="margin-left:1em">多羅此云明淨。幢者建立。表無著行。依般若淨明。立勝行故。</p>
</div>
<div class='div-orig'><p>彼中有王名無厭足。</p>
</div>
<div class='div-commentary'><p style="margin-left:1em">如幻方便。化無所著。故無疲厭心。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子禮普眼足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△七無厭足王。寄無著行二。初依教趣求二。先念教成益。</p>
</div>
<div class='div-orig'><p>爾時善財童子憶念思惟<span class='note-inline'>(至)</span>不捨十力心。</p>
</div>
<div class='div-commentary'><p style="margin-left:1em">△一趣求後友。</p>
</div>
<div class='div-orig'><p>漸次游行經歷國土<span class='note-inline'>(至)</span>宣布法化調御眾生。</p>
</div>
<div class='div-commentary'><p style="margin-left:1em">既入其國。必聞其政。</p>
</div>
<div class='div-orig'><p>可治者治可攝者攝<span class='note-inline'>(至)</span>依眾人語尋即往詣。</p>
</div>
<div class='div-commentary'><p style="margin-left:1em">△二見敬諮問二。初見四。初見勝依正。</p>
</div>
<div class='div-orig'><p>遙見彼王坐那羅延<span class='note-inline'>(至)</span>前後圍繞共理王事。</p>
</div>
<div class='div-commentary'><p style="margin-left:1em">△二覩其逆化。</p>
</div>
<div class='div-orig'><p>其前復有十萬猛卒<span class='note-inline'>(至)</span>譬如眾合大地獄中。</p>
</div>
<div class='div-commentary'><p style="margin-left:1em">△三不了生疑。</p>
</div>
<div class='div-orig'><p>善財見<span class='corr'>已</span>作如是念<span class='note-inline'>(至)</span>發大悲心救護眾生。</p>
</div>
<div class='div-commentary'><p style="margin-left:1em">△四空天曉喻二。初令憶念前教真實。使不生疑。</p>
</div>
<div class='div-orig'><p>作是念時空中有天<span class='note-inline'>(至)</span>至無險難安隱之處。</p>
</div>
<div class='div-commentary'><p style="margin-left:1em">△二辨後行洪玄。令其信入。</p>
</div>
<div class='div-orig'><p>善男子菩薩善巧方便智<span class='note-inline'>(至)</span>調伏眾生智不可思議。</p>
</div>
<div class='div-commentary'><p style="margin-left:1em">然善財雖常憶教。而生疑者。逆行難知故。貪益此世。不疑婆須。瞋癡現損。是故勝熱及與此王。並生疑怪。言深玄者。通達非道。故梁攝論戒學中明。菩薩逆行殺眾生等。生無量福乃至證得無上菩提。要大菩薩方堪此事。此有二種。一者實行。二者變化。言實行者。了知前人必定造作無間之業。無分方便。令離此惡。唯可斷命。使其不作又知前人若捨命<span class='corr'>已</span>。必生善道。又菩薩自念。我行殺<span class='corr'>已</span>。必墯地獄。為彼受苦。彼人雖然現受輕苦。必得樂果。瑜伽菩薩地戒品之中。亦同此說。言變化者。即當此文。下王自說。</p>
<p style="margin-left:1em">△二敬問。</p>
</div>
<div class='div-orig'><p>時善財童子聞此語<span class='corr'>已</span><span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界二。初授法方便。</p>
</div>
<div class='div-orig'><p>時阿那羅王理王事<span class='corr'>已</span><span class='note-inline'>(至)</span>將入宮中命之同坐。</p>
</div>
<div class='div-commentary'><p style="margin-left:1em">執手同坐。示無間之儀。表攝彼加行令趣真故。</p>
<p style="margin-left:1em">△二正示法界令證相應四。初舉果令入。</p>
</div>
<div class='div-orig'><p>告言善男子汝應觀我<span class='note-inline'>(至)</span>先起後臥輭意承旨。</p>
</div>
<div class='div-commentary'><p style="margin-left:1em">△二以實顯權。</p>
</div>
<div class='div-orig'><p>時阿那羅王告善財言<span class='note-inline'>(至)</span>如是富贍如是自在。</p>
</div>
<div class='div-commentary'><p style="margin-left:1em">△二示其所得二。初名。</p>
</div>
<div class='div-orig'><p>善男子我得菩薩如幻解脫。</p>
</div>
<div class='div-commentary'><p style="margin-left:1em">了生如幻。故以幻化幻。</p>
<p style="margin-left:1em">△二明法門業用。</p>
</div>
<div class='div-orig'><p>善男子我此國土所有眾生<span class='note-inline'>(至)</span>三藐三菩提意。</p>
</div>
<div class='div-commentary'><p style="margin-left:1em">△三明法門勝益。</p>
</div>
<div class='div-orig'><p>善男子我以如是巧方便故<span class='note-inline'>(至)</span>究竟住於一切智地。</p>
</div>
<div class='div-commentary'><p style="margin-left:1em">△四直顯實德。</p>
</div>
<div class='div-orig'><p>善男子我身語意未曾惱害<span class='note-inline'>(至)</span>能生一切諸善法故。</p>
</div>
<div class='div-commentary'><p style="margin-left:1em">慈念之深。然諸位至七。皆方便故。休捨觀自在。開敷樹華。多約慈悲。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯得此如幻解脫<span class='note-inline'>(至)</span>知諸有趣悉皆如幻。</p>
</div>
<div class='div-commentary'><p style="margin-left:1em">由了如幻。方證此忍故。又後位中。當此忍故。</p>
</div>
<div class='div-orig'><p>菩薩諸行悉皆如化<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名妙光。</p>
</div>
<div class='div-commentary'><p style="margin-left:1em">前位悲增。今此<span class='corr'>已</span>得無住妙慧。運眾生故。</p>
</div>
<div class='div-orig'><p>王名大光。</p>
</div>
<div class='div-commentary'><p style="margin-left:1em">慈定之智。無不該故。廣大願中。皆徹照故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮王足繞無數帀辭退而去。</p>
</div>
<div class='div-commentary'><p style="margin-left:1em">△第八大光王。寄難得行。文六。初依教趣求二。初念前友教。</p>
</div>
<div class='div-orig'><p>爾時善財童子一心正念<span class='note-inline'>(至)</span>如幻變化如是思惟。</p>
</div>
<div class='div-commentary'><p style="margin-left:1em">△二趣求後友二。初推求得知。</p>
</div>
<div class='div-orig'><p>漸次游行或至人間<span class='note-inline'>(至)</span>是大光王之所住處。</p>
</div>
<div class='div-commentary'><p style="margin-left:1em">△二自慶當益。</p>
</div>
<div class='div-orig'><p>時善財童子歡喜踊躍<span class='note-inline'>(至)</span>不思議境界廣大清淨。</p>
</div>
<div class='div-commentary'><p style="margin-left:1em">△二見敬諮問三。初見亦三。初見依報二。初所見殊勝。</p>
</div>
<div class='div-orig'><p>作是念<span class='corr'>已</span>入妙光城<span class='note-inline'>(至)</span>彼大光王常處其中。</p>
</div>
<div class='div-commentary'><p style="margin-left:1em">云十由旬者。欲明圓滿。既有十億衢道。道各無量眾生。豈世間十小由旬之所能受。故此中事物。皆應圓融表法。如理思之。</p>
<p style="margin-left:1em">△二能見無染。</p>
</div>
<div class='div-orig'><p>爾時善財童子於此一切<span class='note-inline'>(至)</span>一心願樂見善知識。</p>
</div>
<div class='div-commentary'><p style="margin-left:1em">△二見王正報。</p>
</div>
<div class='div-orig'><p>漸次游行見大光王去於所住樓閣不遠四衢道中。</p>
</div>
<div class='div-commentary'><p style="margin-left:1em">以四無量。用四攝法。攝眾生故。</p>
</div>
<div class='div-orig'><p>坐如意摩尼寶蓮華藏<span class='note-inline'>(至)</span>二十八種大人之相。</p>
</div>
<div class='div-commentary'><p style="margin-left:1em">二十八相者。因未滿故。</p>
</div>
<div class='div-orig'><p>八十隨好而以嚴身<span class='note-inline'>(至)</span>種種智寶充滿其中。</p>
</div>
<div class='div-commentary'><p style="margin-left:1em">△三主伴攝生三。初列所施。</p>
</div>
<div class='div-orig'><p>於王座前有金銀瑠璃<span class='note-inline'>(至)</span>悉置一切資生之具。</p>
</div>
<div class='div-commentary'><p style="margin-left:1em">通情非。情六十四能。如第五地。</p>
<p style="margin-left:1em">△二能施人。即是助伴。</p>
</div>
<div class='div-orig'><p>一一道傍皆有二十億菩薩以此諸物給施眾生。</p>
</div>
<div class='div-commentary'><p style="margin-left:1em">△三明其施意。</p>
</div>
<div class='div-orig'><p>為欲普攝眾生故<span class='note-inline'>(至)</span>為令眾生淨諸業道故。</p>
</div>
<div class='div-commentary'><p style="margin-left:1em">△二敬。</p>
</div>
<div class='div-orig'><p>時善財童子五體投地<span class='note-inline'>(至)</span>經無量帀合掌而住。</p>
</div>
<div class='div-commentary'><p style="margin-left:1em">△三問。</p>
</div>
<div class='div-orig'><p>白言聖者我<span class='corr'>已</span>先發<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界三。初總示法門。</p>
</div>
<div class='div-orig'><p>時王告言善男子<span class='note-inline'>(至)</span>我滿足菩薩大慈幢行。</p>
</div>
<div class='div-commentary'><p style="margin-left:1em">謂大慈首。出離染圓滿故。</p>
<p style="margin-left:1em">△二明得法因緣。</p>
</div>
<div class='div-orig'><p>善男子我於無量百千萬億<span class='note-inline'>(至)</span>思惟觀察修習莊嚴。</p>
</div>
<div class='div-commentary'><p style="margin-left:1em">問難是聞慧。以三種慧。莊嚴此慈。</p>
<p style="margin-left:1em">△三明其業用五。初以法攝化。</p>
</div>
<div class='div-orig'><p>善男子我以此法為王<span class='note-inline'>(至)</span>能以正法教化世間。</p>
</div>
<div class='div-commentary'><p style="margin-left:1em">△二以無畏攝。</p>
</div>
<div class='div-orig'><p>善男子我國土中一切眾生皆於我所無有恐怖。</p>
</div>
<div class='div-commentary'><p style="margin-left:1em">△三以財寶攝。</p>
</div>
<div class='div-orig'><p>善男子若有眾生貧窮困乏<span class='note-inline'>(至)</span>隨意而取勿生疑難。</p>
</div>
<div class='div-commentary'><p style="margin-left:1em">△四隨機徧攝。</p>
</div>
<div class='div-orig'><p>善男子此妙光城所住眾生<span class='note-inline'>(至)</span>眾寶嚴淨餘皆見穢。</p>
</div>
<div class='div-commentary'><p style="margin-left:1em">△五以三昧攝二。初以言告。</p>
</div>
<div class='div-orig'><p>善男子此國土中一切眾生<span class='note-inline'>(至)</span>且待須臾自當現見。</p>
</div>
<div class='div-commentary'><p style="margin-left:1em">△二正以定示。</p>
</div>
<div class='div-orig'><p>時大光王即入此定<span class='note-inline'>(至)</span>毒惡眾生悉亦如是。</p>
</div>
<div class='div-commentary'><p style="margin-left:1em">顯定業用。情與非情咸成勝益者。謂同體大慈。物我無二故。如世間王。德合乾坤。則麟鳳來儀。寶璧呈瑞。況於出世大慈之力。不令草木屈膝歸耶。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>時大光王從三昧起<span class='note-inline'>(至)</span>大慈為首隨順世間三昧門。</p>
</div>
<div class='div-commentary'><p style="margin-left:1em">慈本為物。名順世間。高出眾行。故名為首。即是幢義。上謙<span class='corr'>己</span>知一。下推勝知多。</p>
</div>
<div class='div-orig'><p>如諸菩薩摩訶薩<span class='note-inline'>(至)</span>能讚歎彼大慈悲雲。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一王都。</p>
</div>
<div class='div-commentary'><p style="margin-left:1em">王子位故。</p>
</div>
<div class='div-orig'><p>名曰安住。</p>
</div>
<div class='div-commentary'><p style="margin-left:1em">智契實法。不為緣壞。名為安住。</p>
</div>
<div class='div-orig'><p>有優婆夷名曰不動。</p>
</div>
<div class='div-commentary'><p style="margin-left:1em">自發心來。於一切法。無不得定。煩惱二乘。不能動故。亦令眾生心不動故。以智修慈。故示以女。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮王足<span class='note-inline'>(至)</span>殷勤瞻仰辭退而去。</p>
</div>
<p class='juan'>大方廣佛華嚴經疏卷第一百二</p></div></div>
</div><!-- end of div[@id='body'] -->
</body></html>