<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu77' />大方廣佛華嚴經疏卷第一百五<span class='note-inline'>(入第六十八經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△八正趣菩薩。寄真如相迴向善友。文六。初依教趣求。</p>
</div>
<div class='div-orig'><p>爾時善財童子敬承其教遽即往詣彼菩薩所。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>頂禮其足合掌而立<span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界二。初標名體。</p>
</div>
<div class='div-orig'><p>正趣菩薩言善男子我得菩薩解脫名普門速疾行。</p>
</div>
<div class='div-commentary'><p style="margin-left:1em">十方無際。故名普門。一念超多。故云速疾。</p>
<p style="margin-left:1em">△二顯其業用四。初申問。</p>
</div>
<div class='div-orig'><p>善財言聖者於何佛所<span class='note-inline'>(至)</span>去此幾何發來久如。</p>
</div>
<div class='div-commentary'><p style="margin-left:1em">雖有三問。意在速疾。</p>
<p style="margin-left:1em">△二顯深。</p>
</div>
<div class='div-orig'><p>告言善男子此事難知<span class='note-inline'>(至)</span>能聞能持能解能說。</p>
</div>
<div class='div-commentary'><p style="margin-left:1em">△三承力請說。</p>
</div>
<div class='div-orig'><p>善財言聖者我承佛神力<span class='note-inline'>(至)</span>能信能受願為我說。</p>
</div>
<div class='div-commentary'><p style="margin-left:1em">△四正答前問五。初答得法處。</p>
</div>
<div class='div-orig'><p>正趣菩薩言善男子<span class='note-inline'>(至)</span>於彼佛所得此法門。</p>
</div>
<div class='div-commentary'><p style="margin-left:1em">謂從自本智如來藏界。普生萬善本覺而來。故行能速。徧知一切法。不離心性。萬行頓成。</p>
<p style="margin-left:1em">△二答時久近。</p>
</div>
<div class='div-orig'><p>從彼發來<span class='corr'>已</span>經不可說不可說佛剎微塵數劫。</p>
</div>
<div class='div-commentary'><p style="margin-left:1em">△三答處近遠。</p>
</div>
<div class='div-orig'><p>一一念中舉不可說<span class='note-inline'>(至)</span>不可說世界微塵數佛剎。</p>
</div>
<div class='div-commentary'><p style="margin-left:1em">以多時發多步。則知遠矣。即是速疾。</p>
<p style="margin-left:1em">△四顯其成益。</p>
</div>
<div class='div-orig'><p>一一佛剎我皆徧入<span class='note-inline'>(至)</span>教化調伏無有休息。</p>
</div>
<div class='div-commentary'><p style="margin-left:1em">△五類顯十方。</p>
</div>
<div class='div-orig'><p>如從東方南西北方四維上下亦復如是。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯得此菩薩<span class='note-inline'>(至)</span>云何能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有城名墮羅鉢底。</p>
</div>
<div class='div-commentary'><p style="margin-left:1em">此云有門。謂有此無縛無著等微妙法門。為法師故。</p>
</div>
<div class='div-orig'><p>其中有神名曰大天。</p>
</div>
<div class='div-commentary'><p style="margin-left:1em">現大身故。無縛無著。智淨自在。故名為天。稱理普應。故名為大。妙用難測。故名為神。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△九大天神。寄無縛無著解脫迴向六。初依教趣求。</p>
</div>
<div class='div-orig'><p>爾時善財童子入菩薩<span class='note-inline'>(至)</span>現廣大身為眾說法。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>爾時善財至大天所<span class='note-inline'>(至)</span>善能教誨願為我說。</p>
</div>
<div class='div-commentary'><p style="margin-left:1em">△三授<span class='corr'>己</span>法界二。初授法方便。</p>
</div>
<div class='div-orig'><p>爾時大天長舒四手<span class='note-inline'>(至)</span>持諸金華以散善財。</p>
</div>
<div class='div-commentary'><p style="margin-left:1em">約事則發心難遇。淨目而觀。散華而供故。約表謂展四無礙解手。取所證勝流相應法門。先當自淨。以洗身心。後因利他。故云華散。亦表四攝遠展。攝取四眾故。</p>
</div>
<div class='div-orig'><p>而告之言善男子<span class='note-inline'>(至)</span>於一切時常現在前。</p>
</div>
<div class='div-commentary'><p style="margin-left:1em">現相讚友難遇。令欣入故。</p>
<p style="margin-left:1em">△二正授所得二。初標名體。</p>
</div>
<div class='div-orig'><p>善男子我<span class='corr'>已</span>成就菩薩解脫名為雲網。</p>
</div>
<div class='div-commentary'><p style="margin-left:1em">謂以六度大悲。如雲覆潤。如網羅攝故。</p>
<p style="margin-left:1em">△二問答業用。四攝攝生故。文中亦二。初問。</p>
</div>
<div class='div-orig'><p>善財言聖者雲網解脫境界云何。</p>
</div>
<div class='div-commentary'><p style="margin-left:1em">△二答二。初現寶令施。教以檀攝。</p>
</div>
<div class='div-orig'><p>爾時大天於善財前<span class='note-inline'>(至)</span>檀波羅蜜能捨難捨。</p>
</div>
<div class='div-commentary'><p style="margin-left:1em">△二類通教餘。及利行攝。</p>
</div>
<div class='div-orig'><p>善男子如我為汝示現此物<span class='note-inline'>(至)</span>障礙險道到無障處。</p>
</div>
<div class='div-commentary'><p style="margin-left:1em">如是等言。亦兼愛語同事。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子此閻浮提摩竭提國菩提場中。</p>
</div>
<div class='div-commentary'><p style="margin-left:1em">所入法界。即得菩提之處故。菩提是本。前南有所表。從本之南。今攝末歸本之法界。故不云南矣。又地上證如。亦同本故。今迴向終。故攝歸此。</p>
</div>
<div class='div-orig'><p>有主地神其名安住。</p>
</div>
<div class='div-commentary'><p style="margin-left:1em">地為萬法所依。即所入法界無量。安住即入義。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子禮大天足繞無數帀辭退而去。</p>
</div>
<div class='div-commentary'><p style="margin-left:1em">△十安住地神。寄入法界無量迴向六。初依教趣求。</p>
</div>
<div class='div-orig'><p>爾時善財童子漸次游行<span class='note-inline'>(至)</span>菩提場內安住神所。</p>
</div>
<div class='div-commentary'><p style="margin-left:1em">△二見敬請法五。初友見稱讚。</p>
</div>
<div class='div-orig'><p>百萬地神同在其中<span class='note-inline'>(至)</span>摧伏一切邪論異道。</p>
</div>
<div class='div-commentary'><p style="margin-left:1em">既云友見。則<span class='corr'>已</span>含見友。</p>
<p style="margin-left:1em">△二嚴處攝生。以顯勝德。</p>
</div>
<div class='div-orig'><p>時安住等百萬地神<span class='note-inline'>(至)</span>百千伏藏自然涌現。</p>
</div>
<div class='div-commentary'><p style="margin-left:1em">△三許示昔善。引其問端。</p>
</div>
<div class='div-orig'><p>時安住地神告善財言<span class='note-inline'>(至)</span>我為汝現汝欲見不。</p>
</div>
<div class='div-commentary'><p style="margin-left:1em">△四設敬陳請。</p>
</div>
<div class='div-orig'><p>爾時善財禮地神足<span class='note-inline'>(至)</span>白言聖者唯然欲見。</p>
</div>
<div class='div-commentary'><p style="margin-left:1em">△五正示昔因。</p>
</div>
<div class='div-orig'><p>時安住地神以足按地<span class='note-inline'>(至)</span>汝應隨意自在受用。</p>
</div>
<div class='div-commentary'><p style="margin-left:1em">△三示<span class='corr'>己</span>法界四。初標名體用。</p>
</div>
<div class='div-orig'><p>善男子我得菩薩解脫名不可壞智慧藏。</p>
</div>
<div class='div-commentary'><p style="margin-left:1em">謂一念之智。冥乎法界。則不可壞。此中則無所不生。故名為藏。由賢位既滿。總會三賢。為入地之因。故顯善財之福常隨。地神之智不壞。是則昔因不失。能入證矣。</p>
</div>
<div class='div-orig'><p>常以此法成就眾生。</p>
</div>
<div class='div-commentary'><p style="margin-left:1em">略明其用。</p>
<p style="margin-left:1em">△二別顯業用。</p>
</div>
<div class='div-orig'><p>善男子我憶自從然燈佛來<span class='note-inline'>(至)</span>皆能領受皆能憶持。</p>
</div>
<div class='div-commentary'><p style="margin-left:1em">由智不壞。故常憶等。</p>
<p style="margin-left:1em">△三顯得法時處。</p>
</div>
<div class='div-orig'><p>善男子乃往古世過須彌山<span class='note-inline'>(至)</span>於彼佛所得此法門。</p>
</div>
<div class='div-commentary'><p style="margin-left:1em">△四總結純熟。</p>
</div>
<div class='div-orig'><p>善男子我於此法門<span class='note-inline'>(至)</span>所有一切功德善根。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子此閻浮提摩竭提國迦毗羅城。</p>
</div>
<div class='div-commentary'><p style="margin-left:1em">此云黃色。往昔黃頭仙人依此處故。黃是中色。表契中道故。又此是佛生之城。表初地生佛家故。</p>
</div>
<div class='div-orig'><p>有主夜神名婆珊婆演底。</p>
</div>
<div class='div-commentary'><p style="margin-left:1em">婆珊此云春也。婆演底此云主。當以於春時主當苗稼故。謂顯初入地。能生長萬行。護眾生故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子禮地神足<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△第五有十善友。寄十地位。即分十段。第一婆珊婆演底夜神。寄歡喜地。地上多見夜神者。證智玄妙。離相破闇故。下九天神。準梵本皆是女神。瞿波亦女者。地上證於同體慈悲。女之狀故。文六。初依教趣求二。初依前修證。</p>
</div>
<div class='div-orig'><p>爾時善財童子一心思惟<span class='note-inline'>(至)</span>知其無邊測其甚深。</p>
</div>
<div class='div-commentary'><p style="margin-left:1em">△二趣求後友。</p>
</div>
<div class='div-orig'><p>漸次游行至於彼城從東門入。</p>
</div>
<div class='div-commentary'><p style="margin-left:1em">從東門入者。開明之初。顯入證之始故。</p>
</div>
<div class='div-orig'><p>佇立未久便見日沒。</p>
</div>
<div class='div-commentary'><p style="margin-left:1em">見日沒者。是夜神故。表分別見日皆<span class='corr'>已</span>亡故。上辨至時處。下生渴仰心。</p>
</div>
<div class='div-orig'><p>心念隨順諸菩薩教<span class='note-inline'>(至)</span>普能明照十方剎海。</p>
</div>
<div class='div-commentary'><p style="margin-left:1em">△二見敬諮問二。初見友依正。</p>
</div>
<div class='div-orig'><p>作是念時見彼夜神於虗空中。</p>
</div>
<div class='div-commentary'><p style="margin-left:1em">於空見者。城表教道。空表證道。宗說兼通。如日處空故。</p>
</div>
<div class='div-orig'><p>處寶樓閣香蓮華藏<span class='note-inline'>(至)</span>以為嚴飾身服朱衣。</p>
</div>
<div class='div-commentary'><p style="margin-left:1em">服朱衣者。證智明顯故。</p>
</div>
<div class='div-orig'><p>首戴梵冠一切星宿炳然在體。</p>
</div>
<div class='div-commentary'><p style="margin-left:1em">法門星像。不離一身如體。</p>
</div>
<div class='div-orig'><p>於其身上一一毛孔皆現化度無量無數惡道眾生。</p>
</div>
<div class='div-commentary'><p style="margin-left:1em">化生作用。不離一毛之性。</p>
</div>
<div class='div-orig'><p>令其免離險難之像<span class='note-inline'>(至)</span>如是種種成熟眾生。</p>
</div>
<div class='div-commentary'><p style="margin-left:1em">△二設敬諮問。</p>
</div>
<div class='div-orig'><p>善財童子見聞此<span class='corr'>已</span><span class='note-inline'>(至)</span>我行於中至十力地。</p>
</div>
<div class='div-commentary'><p style="margin-left:1em">△三稱讚授法二。初稱讚。</p>
</div>
<div class='div-orig'><p>時彼夜神告善財言<span class='note-inline'>(至)</span>當得阿耨多羅三藐三菩提。</p>
</div>
<div class='div-commentary'><p style="margin-left:1em">△二授<span class='corr'>己</span>法界三。初標名體。</p>
</div>
<div class='div-orig'><p>善男子我得菩薩破一切眾生癡暗。</p>
</div>
<div class='div-commentary'><p style="margin-left:1em">即所破二愚。</p>
</div>
<div class='div-orig'><p>法光明解脫。</p>
</div>
<div class='div-commentary'><p style="margin-left:1em">即是能破。二無我智。又破眾生。暗為悲法。光明是智。悲智具故。</p>
<p style="margin-left:1em">△二明業用二。初長行二。初興救物之心。</p>
</div>
<div class='div-orig'><p>善男子我於惡慧眾生<span class='note-inline'>(至)</span>常與如是心共相應。</p>
</div>
<div class='div-commentary'><p style="margin-left:1em">△二正明對緣救攝十門。初一總明為海難有四種。</p>
</div>
<div class='div-orig'><p>善男子我於夜闇人靜<span class='note-inline'>(至)</span>並皆昏蔽不見色時。</p>
</div>
<div class='div-commentary'><p style="margin-left:1em">一救時。</p>
</div>
<div class='div-orig'><p>見諸眾生若入於海若行於陸山林曠野諸險難處。</p>
</div>
<div class='div-commentary'><p style="margin-left:1em">二救處。</p>
</div>
<div class='div-orig'><p>戒遭盜賊或乏資糧<span class='note-inline'>(至)</span>慞惶憂怖不能自出。</p>
</div>
<div class='div-commentary'><p style="margin-left:1em">三所救。</p>
</div>
<div class='div-orig'><p>我時即以種種方便而救濟之。</p>
</div>
<div class='div-commentary'><p style="margin-left:1em">四能救。</p>
<p style="margin-left:1em">△二有九門別顯。初救海難眾生。</p>
</div>
<div class='div-orig'><p>為海難者示作船師<span class='note-inline'>(至)</span>令免怖畏悉得安隱。</p>
</div>
<div class='div-commentary'><p style="margin-left:1em">先救世苦。令得世樂。</p>
</div>
<div class='div-orig'><p>復作是念以此善根迴施眾生願令捨離一切諸苦。</p>
</div>
<div class='div-commentary'><p style="margin-left:1em">後以迴向大願。令其究竟。離苦得樂。此下八段離苦得樂。準上有二。</p>
<p style="margin-left:1em">△二救陸地眾生。</p>
</div>
<div class='div-orig'><p>為在陸地一切眾生<span class='note-inline'>(至)</span>悉令除滅諸煩惱暗。</p>
</div>
<div class='div-commentary'><p style="margin-left:1em">△三救求不得及行山險眾生。</p>
</div>
<div class='div-orig'><p>一切眾生有惜壽命<span class='note-inline'>(至)</span>到無畏處畢竟安樂。</p>
</div>
<div class='div-commentary'><p style="margin-left:1em">△四救樂國土眾生。</p>
</div>
<div class='div-orig'><p>善男子若有眾生樂著國土<span class='note-inline'>(至)</span>住一切佛薩婆若境。</p>
</div>
<div class='div-commentary'><p style="margin-left:1em">△五救著聚落眾生。</p>
</div>
<div class='div-orig'><p>善男子若有眾生樂著聚落<span class='note-inline'>(至)</span>究竟安住一切智城。</p>
</div>
<div class='div-commentary'><p style="margin-left:1em">△六救闇夜眾生。</p>
</div>
<div class='div-orig'><p>善男子若有眾生行暗夜中<span class='note-inline'>(至)</span>以智慧光普皆照了。</p>
</div>
<div class='div-commentary'><p style="margin-left:1em">△七救惑業眾生。</p>
</div>
<div class='div-orig'><p>是諸眾生無有智眼<span class='note-inline'>(至)</span>平等之處令其安住。</p>
</div>
<div class='div-commentary'><p style="margin-left:1em">△八救八苦眾生。</p>
</div>
<div class='div-orig'><p>善男子一切眾生或病所纏<span class='note-inline'>(至)</span>住於究竟無變易處。</p>
</div>
<div class='div-commentary'><p style="margin-left:1em">△九救惡見眾生。</p>
</div>
<div class='div-orig'><p>善男子一切眾生入見稠林<span class='note-inline'>(至)</span>常勤教化一切眾生。</p>
</div>
<div class='div-commentary'><p style="margin-left:1em">△二偈頌。二十一頌。分四。初一頌法門名體。</p>
</div>
<div class='div-orig'><p>爾時婆珊婆演底主夜神<span class='note-inline'>(至)</span>為善財童子而說頌言。</p>
<p>我此解脫門生淨法光明能破愚癡闇待時而演說。</p>
</div>
<div class='div-commentary'><p style="margin-left:1em">△二有四頌。舉因勸修。即四無量。</p>
</div>
<div class='div-orig'><p>我昔無邊劫勤行廣大慈<span class='note-inline'>(至)</span>汝應入此。</p>
</div>
<div class='div-commentary'><p style="margin-left:1em">△三有十頌。顯果令入。即六處殊勝。</p>
</div>
<div class='div-orig'><p>我目甚清淨普見十方剎<span class='note-inline'>(至)</span>而亦不分別。</p>
</div>
<div class='div-commentary'><p style="margin-left:1em">△四有六頌。明業用廣大。</p>
</div>
<div class='div-orig'><p>我以大神通震動無量剎<span class='note-inline'>(至)</span>成道演妙法。</p>
</div>
<div class='div-commentary'><p style="margin-left:1em">△三得法久近二。初興二問。</p>
</div>
<div class='div-orig'><p>爾時善財童子白夜神言<span class='note-inline'>(至)</span>乃能如是饒益眾生。</p>
</div>
<div class='div-commentary'><p style="margin-left:1em">△二還兩答。答中有二。初答發心時節六。初總顯本事因緣。</p>
</div>
<div class='div-orig'><p>其神答言善男子乃往古世<span class='note-inline'>(至)</span>名法慧月夜入眠寐。</p>
</div>
<div class='div-commentary'><p style="margin-left:1em">△二明佛興世。</p>
</div>
<div class='div-orig'><p>時彼城東有一大林<span class='note-inline'>(至)</span>徧照出生妙寶世界。</p>
</div>
<div class='div-commentary'><p style="margin-left:1em">△三善友勸發。</p>
</div>
<div class='div-orig'><p>蓮華光城內有主夜神<span class='note-inline'>(至)</span>普賢菩薩所有行願。</p>
</div>
<div class='div-commentary'><p style="margin-left:1em">△四正發大心。</p>
</div>
<div class='div-orig'><p>令王夫人發阿耨多羅<span class='note-inline'>(至)</span>及諸菩薩聲聞僧眾。</p>
</div>
<div class='div-commentary'><p style="margin-left:1em">△五結會古今。</p>
</div>
<div class='div-orig'><p>善男子時王夫人法慧月者豈異人乎我身是也。</p>
</div>
<div class='div-commentary'><p style="margin-left:1em">△六發心成益。</p>
</div>
<div class='div-orig'><p>我於彼佛所發菩提心<span class='note-inline'>(至)</span>而未滿足菩薩諸根。</p>
</div>
<div class='div-commentary'><p style="margin-left:1em">△二答得法久近二。初總顯得法因緣。</p>
</div>
<div class='div-orig'><p>過此劫<span class='corr'>已</span>復過萬劫<span class='note-inline'>(至)</span>引至佛所廣興供養。</p>
</div>
<div class='div-commentary'><p style="margin-left:1em">△二正明得法三。初得方便三昧。</p>
</div>
<div class='div-orig'><p>我纔見佛即得三昧<span class='note-inline'>(至)</span>於彼佛所聽聞妙法。</p>
</div>
<div class='div-commentary'><p style="margin-left:1em">謂上見諸佛。下化眾生。</p>
<p style="margin-left:1em">△二得此解脫。</p>
</div>
<div class='div-orig'><p>以聞法故即得此破一切眾生暗法光明解脫。</p>
</div>
<div class='div-commentary'><p style="margin-left:1em">△三廣顯業用。</p>
</div>
<div class='div-orig'><p>得此解脫<span class='corr'>已</span>即見其身<span class='note-inline'>(至)</span>如是乃至充滿法界。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此菩薩<span class='note-inline'>(至)</span>入其境界示其自在。</p>
</div>
<div class='div-commentary'><p style="margin-left:1em">△五詣示後友。</p>
</div>
<div class='div-orig'><p>善男子此閻浮提摩竭提國菩提場內。</p>
</div>
<div class='div-commentary'><p style="margin-left:1em">得無誤犯。由契理故。理即菩提場。</p>
</div>
<div class='div-orig'><p>有主夜神名普德淨光。</p>
</div>
<div class='div-commentary'><p style="margin-left:1em">普德者。最勝法界。無德不具故。淨光者。正智證入。離誤犯之垢故。即前淨月。故次云。</p>
</div>
<div class='div-orig'><p>我本從其發阿耨多羅<span class='note-inline'>(至)</span>學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭二。先以偈讚。表戀德之深。十偈分四。初四讚身心超勝。</p>
</div>
<div class='div-orig'><p>爾時善財童子向婆珊婆演底神而說頌曰。</p>
<p>見汝清淨身相好超世間<span class='note-inline'>(至)</span>清淨無分別。</p>
</div>
<div class='div-commentary'><p style="margin-left:1em">△二有三頌。明大用無涯。</p>
</div>
<div class='div-orig'><p>一一毛孔內悉放無數光<span class='note-inline'>(至)</span>種種令清淨。</p>
</div>
<div class='div-commentary'><p style="margin-left:1em">△三有二頌。明益物不虗。</p>
</div>
<div class='div-orig'><p>若有諸眾生聞名及見身<span class='note-inline'>(至)</span>以滅煩惱故。</p>
</div>
<div class='div-commentary'><p style="margin-left:1em">△後有一偈。明結德無盡。</p>
</div>
<div class='div-orig'><p>千剎微塵劫歎汝一毛德劫數猶可窮功德終不盡。</p>
</div>
<div class='div-commentary'><p style="margin-left:1em">△二作禮辭退。</p>
</div>
<div class='div-orig'><p>時善財童子說此頌<span class='corr'>已</span><span class='note-inline'>(至)</span>殷勤瞻仰辭退而去。</p>
</div>
<p class='juan'>大方廣佛華嚴經疏卷第一百五</p></div></div>
</div><!-- end of div[@id='body'] -->
</body></html>