<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu36' />大方廣佛華嚴經疏卷第十八<span class='note-inline'>(入第十卷經第五紙)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△初標能管之海以定方。即前右繞第六海。</p>
</div>
<div class='div-orig'><p>諸佛子彼蓮華因陀羅<span class='corr'>網</span>香水海外。</p>
</div>
<div class='div-commentary'><p style="margin-left:1em">△二列所管之海次第三。初從能管海邊鄰次列九。</p>
</div>
<div class='div-orig'><p>次有香水海名銀蓮華<span class='note-inline'>(至)</span>世界種名現前垂布。</p>
</div>
<div class='div-commentary'><p style="margin-left:1em">△二總結一海所管大數。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">△三廣說最近輪圍一海二。初舉海種名體。</p>
</div>
<div class='div-orig'><p>其最近輪圍山香水海<span class='note-inline'>(至)</span>如來道場眾會音為體。</p>
</div>
<div class='div-commentary'><p style="margin-left:1em">△二所持之剎亦二十重四。初舉下層。</p>
</div>
<div class='div-orig'><p>於此最下方有世界<span class='note-inline'>(至)</span>號金剛月徧照十方。</p>
</div>
<div class='div-commentary'><p style="margin-left:1em">△二超至第十。</p>
</div>
<div class='div-orig'><p>此上過十佛剎微塵數世界<span class='note-inline'>(至)</span>佛號大精進善覺慧。</p>
</div>
<div class='div-commentary'><p style="margin-left:1em">△三超至第十三。</p>
</div>
<div class='div-orig'><p>此上與娑婆世界齊等有世界<span class='note-inline'>(至)</span>佛號娑羅王幢。</p>
</div>
<div class='div-commentary'><p style="margin-left:1em">△四超至第二十。</p>
</div>
<div class='div-orig'><p>此上過七佛剎微塵數世界<span class='note-inline'>(至)</span>威德絕倫無能制伏。</p>
</div>
<div class='div-commentary'><p style="margin-left:1em">△初標能管之海以定方。即前右繞第七海。</p>
</div>
<div class='div-orig'><p>諸佛子彼積集寶香藏香水海外。</p>
</div>
<div class='div-commentary'><p style="margin-left:1em">△二列所管之海次第三。初從能管海邊鄰次列九。</p>
</div>
<div class='div-orig'><p>次有香水海名一切寶<span class='note-inline'>(至)</span>世界種名諸佛願所流。</p>
</div>
<div class='div-commentary'><p style="margin-left:1em">△二總結一海所管大數。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">△三廣說最近輪圍一海二。初舉海種名體。</p>
</div>
<div class='div-orig'><p>其最近輪圍山香水海<span class='note-inline'>(至)</span>以入一切智門音聲為體。</p>
</div>
<div class='div-commentary'><p style="margin-left:1em">△二所持之剎亦二十重四。初舉下層。</p>
</div>
<div class='div-orig'><p>此中最下方有世界名華蘂燄佛號精進施。</p>
</div>
<div class='div-commentary'><p style="margin-left:1em">△二超至第十。</p>
</div>
<div class='div-orig'><p>此上過十佛剎微塵數世界<span class='note-inline'>(至)</span>一切功德最勝心王。</p>
</div>
<div class='div-commentary'><p style="margin-left:1em">△三超至第十三。</p>
</div>
<div class='div-orig'><p>此上過三佛剎微塵數世界<span class='note-inline'>(至)</span>善出現無量功德王。</p>
</div>
<div class='div-commentary'><p style="margin-left:1em">△四超至第二十。</p>
</div>
<div class='div-orig'><p>於此世界種最上方有世界<span class='note-inline'>(至)</span>號廣大善眼淨除疑。</p>
</div>
<div class='div-commentary'><p style="margin-left:1em">△初標能管之海以定方。即前右繞第八海。</p>
</div>
<div class='div-orig'><p>諸佛子彼寶莊嚴香水海外。</p>
</div>
<div class='div-commentary'><p style="margin-left:1em">△二列所管之海水第三。初從能管海邊鄰次列九。</p>
</div>
<div class='div-orig'><p>次有香水海名持須彌<span class='note-inline'>(至)</span>徧照世界種名普吼聲。</p>
</div>
<div class='div-commentary'><p style="margin-left:1em">△二總結一海所管大數。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">△三廣說最近輪圍一海二。初舉海種名體。</p>
</div>
<div class='div-orig'><p>其最近輪圍山香水海<span class='note-inline'>(至)</span>以一切菩薩震吼聲為體。</p>
</div>
<div class='div-commentary'><p style="margin-left:1em">△二所持之剎亦二十重四。初舉下層。</p>
</div>
<div class='div-orig'><p>此中最下方有世界名妙勝藏佛號最勝功德慧。</p>
</div>
<div class='div-commentary'><p style="margin-left:1em">△二超至第十。</p>
</div>
<div class='div-orig'><p>此上過十佛剎微塵數世界<span class='note-inline'>(至)</span>佛號起勝大光明。</p>
</div>
<div class='div-commentary'><p style="margin-left:1em">△三超至第十三。</p>
</div>
<div class='div-orig'><p>此上與娑婆世界齊等有世界<span class='note-inline'>(至)</span>佛號須彌燈。</p>
</div>
<div class='div-commentary'><p style="margin-left:1em">△四超至第二十。</p>
</div>
<div class='div-orig'><p>於此世界種最上方有世界<span class='note-inline'>(至)</span>號無盡變化妙慧雲。</p>
</div>
<div class='div-commentary'><p style="margin-left:1em">△初標能管之海以定方。即前右繞第九海。</p>
</div>
<div class='div-orig'><p>諸佛子彼金剛寶聚香水海外。</p>
</div>
<div class='div-commentary'><p style="margin-left:1em">△二列所管之海次第三。初從能管海邊鄰次列九。</p>
</div>
<div class='div-orig'><p>次有香水海名<span class='corr'>崇</span>飾寶埤堄<span class='note-inline'>(至)</span>名普示現國土藏。</p>
</div>
<div class='div-commentary'><p style="margin-left:1em">△二總結一海所管大數。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">△三廣說最近輪圍一海二。初舉海種名體。</p>
</div>
<div class='div-orig'><p>其最近輪圍山香水海<span class='note-inline'>(至)</span>以一切佛力所出音為體。</p>
</div>
<div class='div-commentary'><p style="margin-left:1em">△二所持之剎亦二十重四。初舉下層。</p>
</div>
<div class='div-orig'><p>此中最下方有世界<span class='note-inline'>(至)</span>佛號變化無量塵數光。</p>
</div>
<div class='div-commentary'><p style="margin-left:1em">△二超至第十。</p>
</div>
<div class='div-orig'><p>此上過十佛剎微塵數世界<span class='note-inline'>(至)</span>佛號無量智。</p>
</div>
<div class='div-commentary'><p style="margin-left:1em">△三超至第十三。</p>
</div>
<div class='div-orig'><p>此上與娑婆世界齊等<span class='note-inline'>(至)</span>佛號師子眼光燄雲。</p>
</div>
<div class='div-commentary'><p style="margin-left:1em">△四超至第二十。</p>
</div>
<div class='div-orig'><p>於此最上方有世界名海音聲佛號水天光燄門。</p>
</div>
<div class='div-commentary'><p style="margin-left:1em">△初標能管之海以定方。即前右繞管十海。</p>
</div>
<div class='div-orig'><p>諸佛子彼天城寶堞香水海外。</p>
</div>
<div class='div-commentary'><p style="margin-left:1em">△二列所管之海次第三。初從能管海邊隣次列九。</p>
</div>
<div class='div-orig'><p>次有香水海名燄輪赫奕光<span class='note-inline'>(至)</span>名隨佛本願種種形。</p>
</div>
<div class='div-commentary'><p style="margin-left:1em">△二總結一海所管大數。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">△三廣說最近輪圍一海二。初舉海種名體。</p>
</div>
<div class='div-orig'><p>其最近輪圍山香水海<span class='note-inline'>(至)</span>以三世一切佛音聲為體。</p>
</div>
<div class='div-commentary'><p style="margin-left:1em">△二所持之剎亦二十重四。初舉下層。</p>
</div>
<div class='div-orig'><p>此中最下方有香水海名因陀羅華藏。</p>
</div>
<div class='div-commentary'><p style="margin-left:1em">從香字至藏字並長。由前<span class='corr'>已</span>說香水海故。前諸海中無此例故。縱依海無過。在文不便。前第一海所管中九海闕一。今此長者。多是梵本脫漏。後人注之。誤書相似貝葉耳。</p>
</div>
<div class='div-orig'><p>世界名發生歡喜佛剎<span class='note-inline'>(至)</span>佛號堅悟智。</p>
</div>
<div class='div-commentary'><p style="margin-left:1em">△二超至第十。</p>
</div>
<div class='div-orig'><p>此上過十佛剎微塵數世界<span class='note-inline'>(至)</span>佛號無量歡喜光。</p>
</div>
<div class='div-commentary'><p style="margin-left:1em">△三超至第十三。</p>
</div>
<div class='div-orig'><p>此上過三佛剎微塵數世界<span class='note-inline'>(至)</span>佛號最清淨不空聞。</p>
</div>
<div class='div-commentary'><p style="margin-left:1em">△四超至第二十。</p>
</div>
<div class='div-orig'><p>此上過七佛剎微塵數世界<span class='note-inline'>(至)</span>佛號徧法界普照明。</p>
</div>
<div class='div-commentary'><p style="margin-left:1em">十海次第。但觀次前疏文。不俟重舉。餘並可知。</p>
<p style="margin-left:1em">△三總略結釋五。初總結都數。</p>
</div>
<div class='div-orig'><p>諸佛子如是十不可說佛剎<span class='note-inline'>(至)</span>佛剎微塵數世界種。</p>
</div>
<div class='div-commentary'><p style="margin-left:1em">謂一海各管一。不可說十海即有十不可說。一海一種。是以數同。</p>
<p style="margin-left:1em">△二結海種所依。</p>
</div>
<div class='div-orig'><p>皆依現一切菩薩形摩尼王幢莊嚴蓮華住。</p>
</div>
<div class='div-commentary'><p style="margin-left:1em">即是前能持剎海。本大蓮華。彼名種種光明蘂香幢。今此乃云。現菩薩形等者。是此一華。隨義異名。有此用故。與前最中海底名同。以中間海底即此大華之體中受總稱故。取大華體名。或是譯者之誤。</p>
<p style="margin-left:1em">△三結種異門。</p>
</div>
<div class='div-orig'><p>各各莊嚴際無有間斷<span class='note-inline'>(至)</span>一切佛神力所加持。</p>
</div>
<div class='div-commentary'><p style="margin-left:1em">此與前釋剎種章及世界成就中十相參大同。</p>
<p style="margin-left:1em">△四結種中之剎。</p>
</div>
<div class='div-orig'><p>此一一世界種中一切世界<span class='note-inline'>(至)</span>遞相接連成世界網。</p>
</div>
<div class='div-commentary'><p style="margin-left:1em">一一世界。猶如網孔遞相接連。如以網持橫豎交絡。皆悉相當。如天珠網。</p>
<p style="margin-left:1em">△五結歸華藏。</p>
</div>
<div class='div-orig'><p>於華藏莊嚴世界海種種差別周徧建立。</p>
</div>
<div class='div-commentary'><p style="margin-left:1em">即建立之處。</p>
<p style="margin-left:1em">△二重頌總有一百一偈分二。初華藏自體。</p>
</div>
<div class='div-orig'><p>爾時普賢菩薩欲重宣其義承佛威力而說頌言。</p>
<p>華藏世界海法界等無別莊嚴極清淨安住於虗空。</p>
</div>
<div class='div-commentary'><p style="margin-left:1em">初句標名。次句不壞分量。即同真性。次句具德莊嚴。末句無礙安住。</p>
<p style="margin-left:1em">△餘有一百偈頌所持剎網二。初九頌能持剎種。</p>
</div>
<div class='div-orig'><p>此世界海中剎種難思議<span class='note-inline'>(至)</span>皆由大仙力。</p>
</div>
<div class='div-commentary'><p style="margin-left:1em">初一頌參而不雜。次一安布行列。次一剎種體嚴。次二辨形。次一依住。次二方所趣入。後一佛力加持。</p>
<p style="margin-left:1em">△二頌種所持剎九十一偈。多頌結文。但一二不同。謂體及形。餘皆同也。文十。初有二十八頌。明其剎異由乎因緣。即是結中。各各眾生。徧充滿下云。種種眾生居故。及各各佛力所加持。至文當見。今初二。初半偈標章。</p>
</div>
<div class='div-orig'><p>一切剎種中世界不思議。</p>
</div>
<div class='div-commentary'><p style="margin-left:1em">種種多端。故曰難思。</p>
<p style="margin-left:1em">△二廣釋難思之相二。初喻顯分三。初三頌半由染因剎有成壞。</p>
</div>
<div class='div-orig'><p>或成或有壞或有<span class='corr'>已</span>壞滅<span class='note-inline'>(至)</span>眾生剎不同。</p>
</div>
<div class='div-commentary'><p style="margin-left:1em">初一偈半明種。則長時剎有成壞。次一偈剎種雖一。居剎有殊。後偈結歸業種。</p>
<p style="margin-left:1em">△二明由淨因。</p>
</div>
<div class='div-orig'><p>譬如心王寶隨心見眾色<span class='note-inline'>(至)</span>國土不思議。</p>
</div>
<div class='div-commentary'><p style="margin-left:1em">一淨心因。二佛願通因緣。後一淨業因。</p>
<p style="margin-left:1em">△三通結染淨因。</p>
</div>
<div class='div-orig'><p>譬如眾繢像畫師之所作<span class='note-inline'>(至)</span>見諸剎亦然。</p>
</div>
<div class='div-commentary'><p style="margin-left:1em">一隨心染淨因。二分別起業因。以正喻依。亦是以因喻緣心。即是因招異熟果。果之麤果妙。蓋由業緣。三有一偈。雙明心業。行即業故。亦喻眾生同處異見。</p>
<p style="margin-left:1em">△二法說分三。初明染淨二。初二淨相不同。</p>
</div>
<div class='div-orig'><p>一切諸剎際周布蓮華網<span class='note-inline'>(至)</span>種種眾生居。</p>
</div>
<div class='div-commentary'><p style="margin-left:1em">△二四對因以辨。</p>
</div>
<div class='div-orig'><p>或有剎土中險惡不平<span class='corr'>坦</span><span class='note-inline'>(至)</span>諸佛令清淨。</p>
</div>
<div class='div-commentary'><p style="margin-left:1em">初一唯染。由煩惱故。次二通染淨心。業通善惡故。屬於菩薩及眾生故。後一唯淨。以屬佛故。</p>
<p style="margin-left:1em">△二四明成壞。</p>
</div>
<div class='div-orig'><p>一一剎種中劫燒不思議<span class='note-inline'>(至)</span>悉見淨無垢。</p>
</div>
<div class='div-commentary'><p style="margin-left:1em">初一麤壞細存。壞由業惡。存由二因。一約佛力。二善業者。故法華云。我淨土不毀。天人常充滿。然滅雖不俱。而起必同處。雖曰同處。而恒相無。故難思也。次偈業存處立。次偈世相不同。性無生滅。後偈結歸因緣。內由心變。則染淨萬差。外假佛緣。于何不淨。</p>
<p style="margin-left:1em">△三明苦樂文分為三。初三總相約剎論苦樂。</p>
</div>
<div class='div-orig'><p>有剎泥土成其體甚堅硬<span class='note-inline'>(至)</span>罪惡者充滿。</p>
</div>
<div class='div-commentary'><p style="margin-left:1em">△二三約一剎中。有三惡趣。</p>
</div>
<div class='div-orig'><p>剎中有地獄眾生苦無救<span class='note-inline'>(至)</span>受諸極重苦。</p>
</div>
<div class='div-commentary'><p style="margin-left:1em">△三有二偈。頌人天樂。</p>
</div>
<div class='div-orig'><p>或有諸剎土七寶所合成<span class='note-inline'>(至)</span>隨時受快樂。</p>
</div>
<div class='div-commentary'><p style="margin-left:1em">△二有二頌。顯剎微細。</p>
</div>
<div class='div-orig'><p>一一毛孔中億剎不思議<span class='note-inline'>(至)</span>受苦樂不同。</p>
</div>
<div class='div-commentary'><p style="margin-left:1em">即結中各各普趣入。初偈舉果。後偈對因以辨。</p>
<p style="margin-left:1em">△三明世界體性。</p>
</div>
<div class='div-orig'><p>有剎眾寶成常放無邊光<span class='note-inline'>(至)</span>而成期妙剎。</p>
</div>
<div class='div-commentary'><p style="margin-left:1em">結文即無。義見前經。亦兼餘義。隨釋可知。</p>
<p style="margin-left:1em">△四世界各各莊嚴。</p>
</div>
<div class='div-orig'><p>或見清淨剎以一光莊嚴<span class='note-inline'>(至)</span>普見眾剎海。</p>
</div>
<div class='div-commentary'><p style="margin-left:1em">義如結名。</p>
<p style="margin-left:1em">△五各各莊嚴際無間斷。</p>
</div>
<div class='div-orig'><p>諸修普賢願所得清淨土<span class='note-inline'>(至)</span>如影無真實。</p>
</div>
<div class='div-commentary'><p style="margin-left:1em">亦如結名。攝三世嚴故。無間斷結歸佛故。一塵普見。</p>
<p style="margin-left:1em">△六明剎形差別。</p>
</div>
<div class='div-orig'><p>或有眾多剎其形如大海<span class='note-inline'>(至)</span>護念得安住。</p>
</div>
<div class='div-commentary'><p style="margin-left:1em">義見上文。</p>
<p style="margin-left:1em">△七明剎住時分。</p>
</div>
<div class='div-orig'><p>有剎住一劫或住於十劫<span class='note-inline'>(至)</span>乃至不思議。</p>
</div>
<div class='div-commentary'><p style="margin-left:1em">義如結名。</p>
<p style="margin-left:1em">△八有八頌明佛出現。</p>
</div>
<div class='div-orig'><p>或有剎有佛或有剎無佛<span class='note-inline'>(至)</span>調伏眾生海。</p>
</div>
<div class='div-commentary'><p style="margin-left:1em">亦如結名。</p>
<p style="margin-left:1em">△九光明有無。即各各放寶光明。及各各光明雲覆二。初一頌無。</p>
</div>
<div class='div-orig'><p>有剎無光明黑闇多恐懼苦觸如刀劒見者自酸毒。</p>
</div>
<div class='div-commentary'><p style="margin-left:1em">△二九頌有。</p>
</div>
<div class='div-orig'><p>或有諸天光或有宮殿光<span class='note-inline'>(至)</span>法界悉周徧。</p>
</div>
<div class='div-commentary'><p style="margin-left:1em">△十明剎中音聲善惡。即各各演法海文三。初有二頌。惡道唯惡。</p>
</div>
<div class='div-orig'><p>有剎甚可畏嘷叫大苦聲<span class='note-inline'>(至)</span>恒出憂苦聲。</p>
</div>
<div class='div-commentary'><p style="margin-left:1em">△二有三偈。頌人天通善惡。</p>
</div>
<div class='div-orig'><p>或有國土中常出可樂音<span class='note-inline'>(至)</span>及樂音徧滿。</p>
</div>
<div class='div-commentary'><p style="margin-left:1em">△三有六偈。明佛菩薩善而非惡。</p>
</div>
<div class='div-orig'><p>諸佛圓光內化聲無有盡<span class='note-inline'>(至)</span>一切無不聞。</p>
</div>
<div class='div-commentary'><p style="margin-left:1em">正顯各各演說法海辨。</p>
<p style="margin-left:1em">此下入第十一經。</p>
</div></div>
<div class='div-pin'><a id='mulu37' />
<p class='h2'>○毗盧遮那品第六</p>
<div class='div-commentary'><p style="margin-left:1em">△初來意者。前明此因之果。今辨前果之因。答前因問。故次來也。因是果因。故標果稱。又不以人取法。知是誰因。前品初云。毗盧遮那。曠劫修因之所嚴淨。今方顯其事。二釋名者。略云光明徧照。廣如前釋。三宗趣者。明因廣大。為宗證成。前果為趣。四釋文者。一品分三。初總明本事之時。</p>
</div>
<div class='div-orig'><p>爾時普賢菩薩復告大眾言<span class='note-inline'>(至)</span>微塵數劫復倍是數。</p>
</div>
<div class='div-commentary'><p style="margin-left:1em">即二佛剎塵數劫也。</p>
<p style="margin-left:1em">△二別顯本事之處三。初總明剎海。</p>
</div>
<div class='div-orig'><p>有世界海名普門淨光明。</p>
</div>
<div class='div-commentary'><p style="margin-left:1em">△二別明一剎。</p>
</div>
<div class='div-orig'><p>此世界海中有世界<span class='note-inline'>(至)</span>其劫名曰種種莊嚴。</p>
</div>
<div class='div-commentary'><p style="margin-left:1em">略無剎種。剎名勝音者。多佛出世說法音故。次彰剎相。後說劫名可知。</p>
<p style="margin-left:1em">△三的指一方。如今娑婆中別說一四天下也。於中亦三。初總明感應之處三。初正明香海。</p>
</div>
<div class='div-orig'><p>諸佛子彼勝音世界中有香水海名清淨光明。</p>
</div>
<div class='div-commentary'><p style="margin-left:1em">非持種之海。即如今四洲之海耳。</p>
<p style="margin-left:1em">△二海出華山。</p>
</div>
<div class='div-orig'><p>其海中有大華須彌山<span class='note-inline'>(至)</span>十寶欄楯周帀圍繞。</p>
</div>
<div class='div-commentary'><p style="margin-left:1em">△三山頂之林。</p>
</div>
<div class='div-orig'><p>於其山上有一大林名摩尼華枝輪。</p>
</div>
<div class='div-commentary'><p style="margin-left:1em">說此林者。佛於中現也。上標舉下顯嚴。</p>
</div>
<div class='div-orig'><p>無量華樓閣無量寶臺觀<span class='note-inline'>(至)</span>種種眾生於中止住。</p>
</div>
<div class='div-commentary'><p style="margin-left:1em">說城居人者。總舉所化也。</p>
<p style="margin-left:1em">△二別明能感居人三。初標主伴二城。</p>
</div>
<div class='div-orig'><p>諸佛子此林東<span class='note-inline'>(至)</span>百萬億那由他城周帀圍繞。</p>
</div>
<div class='div-commentary'><p style="margin-left:1em">雖有天城。以佛出故。人城為主。</p>
<p style="margin-left:1em">△二釋主城二。初顯處嚴。</p>
</div>
<div class='div-orig'><p>清淨妙寶所共成立<span class='note-inline'>(至)</span>眾鳥和鳴聽者歡悅。</p>
</div>
<div class='div-commentary'><p style="margin-left:1em">城上守禦曰櫓。繞城別築土臺曰却敵。優鉢羅等。即青黃赤白四色蓮華。</p>
<p style="margin-left:1em">△二彰人勝。</p>
</div>
<div class='div-orig'><p>此大城中所有居人<span class='note-inline'>(至)</span>心有所欲應念皆至。</p>
</div>
<div class='div-commentary'><p style="margin-left:1em">△三略釋伴城二。初顯城名居類。</p>
</div>
<div class='div-orig'><p>其城次南有一天城<span class='note-inline'>(至)</span>百萬億那由他數。</p>
</div>
<div class='div-commentary'><p style="margin-left:1em">通前人城。共圓八部。而無第七緊那羅城及第八摩睺羅伽。乃以梵天自為一類。下雲集中。經文具列。<span class='corr'>已</span>成十數。表無窮盡。</p>
<p style="margin-left:1em">△二辨圍繞莊嚴。</p>
</div>
<div class='div-orig'><p>此一一城各有萬億<span class='note-inline'>(至)</span>一一皆有無量莊嚴。</p>
</div>
<div class='div-commentary'><p style="margin-left:1em">世界不同安立少異。不可例此。</p>
<p style="margin-left:1em">△二別彰道場嚴事二。初辨道場嚴。</p>
</div>
<div class='div-orig'><p>諸佛子此寶華枝輪大林<span class='note-inline'>(至)</span>種種妙華周徧十方。</p>
</div>
<div class='div-commentary'><p style="margin-left:1em">△二辨蓮華香海為佛現故。</p>
</div>
<div class='div-orig'><p>其道場前有一大海<span class='note-inline'>(至)</span>恒出妙音周徧十方。</p>
</div>
<div class='div-commentary'><p style="margin-left:1em">△三別顯時中本事二。初總舉劫中多佛。</p>
</div>
<div class='div-orig'><p>諸佛子彼勝音世界<span class='note-inline'>(至)</span>微塵數如來出興於世。</p>
</div>
<div class='div-commentary'><p style="margin-left:1em">將欲說別。先舉其總。言最初劫者。即種種莊嚴劫也。既言最初。此後更有大劫。於理無違。</p>
<p style="margin-left:1em">△二一一別顯。正彰本事經來不盡。故無總結。歷事四佛即為四別。初逢一切功德山須彌勝雲佛六。初總標佛號。</p>
</div>
<div class='div-orig'><p>其第一佛號一切功德山須彌勝雲。</p>
</div>
<div class='div-commentary'><p style="margin-left:1em">一切功德山者。福德崇峻。不可仰也。復言須彌者。定慧高妙。難傾動也。言勝雲者。慈覆智潤。廣無邊也。</p>
<p style="margin-left:1em">△二先瑞熟機二。初現瑞熟機二。初標現時。</p>
</div>
<div class='div-orig'><p>諸佛子應知彼佛將出現時一百年。</p>
</div>
<div class='div-commentary'><p style="margin-left:1em">△二顯瑞相。</p>
</div>
<div class='div-orig'><p>此摩尼華枝輪大林中一切莊嚴周徧清淨。</p>
</div>
<div class='div-commentary'><p style="margin-left:1em">上標下列。</p>
</div>
<div class='div-orig'><p>所謂出不思議寶燄雲<span class='note-inline'>(至)</span>轉妙法輪種種言辭。</p>
</div>
<div class='div-commentary'><p style="margin-left:1em">有其十種。於中說前世所行者。示其種子。將成熟故。說佛名號。令憶念故。說大行願。使修發故。說轉法輪。使常聽習生法眼故。</p>
<p style="margin-left:1em">△三結瑞意。</p>
</div>
<div class='div-orig'><p>現如是等莊嚴之相顯示如來當出於世。</p>
</div>
<div class='div-commentary'><p style="margin-left:1em">△二覩瑞機熟。</p>
</div>
<div class='div-orig'><p>其世界中一切諸王<span class='note-inline'>(至)</span>悉欲見佛而來道場。</p>
</div>
<div class='div-commentary'><p style="margin-left:1em">△三正顯佛興二。初一處道處成二。初總明出現。</p>
</div>
<div class='div-orig'><p>爾時一切功德山須彌勝雲<span class='note-inline'>(至)</span>大蓮華中忽然出現。</p>
</div>
<div class='div-commentary'><p style="margin-left:1em">△二別顯勝德。略有十相。</p>
</div>
<div class='div-orig'><p>其身周普等真法界。</p>
</div>
<div class='div-commentary'><p style="margin-left:1em">一示身相。法無不在。本自普周。智與理冥。故等彼真界。能令色相隨彼融通。法界塵毛。重重全徧。</p>
</div>
<div class='div-orig'><p>一切佛剎皆示出生。</p>
</div>
<div class='div-commentary'><p style="margin-left:1em">二悲相。不捨因行。無所不生。</p>
</div>
<div class='div-orig'><p>一切道場悉詣其所。</p>
</div>
<div class='div-commentary'><p style="margin-left:1em">三成相。理行時處。為一切道場。身智俱游。名為悉詣。</p>
</div>
<div class='div-orig'><p>無邊妙色具足清淨。</p>
</div>
<div class='div-commentary'><p style="margin-left:1em">四色相。湛然常住。稱為妙色。色色無邊。故云具足。並無質果。是謂清淨。</p>
</div>
<div class='div-orig'><p>一切世間無能映奪。</p>
</div>
<div class='div-commentary'><p style="margin-left:1em">五勝相。色容蔽於大眾。威德懾於羣魔。力無畏圓。何能映奪。</p>
</div>
<div class='div-orig'><p>具眾寶相一一分明。</p>
</div>
<div class='div-commentary'><p style="margin-left:1em">六貴相。無邊寶相。圓明可貴。超過聖帝。故曰分明。</p>
</div>
<div class='div-orig'><p>一切宮殿悉現其像。</p>
</div>
<div class='div-commentary'><p style="margin-left:1em">七應相。不往普現。如鏡中像。</p>
</div>
<div class='div-orig'><p>一切眾生咸得目見。</p>
</div>
<div class='div-commentary'><p style="margin-left:1em">八無礙相。有感斯見。無隔山河。</p>
</div>
<div class='div-orig'><p>無邊化佛從其身出。</p>
</div>
<div class='div-commentary'><p style="margin-left:1em">九化相。化從真流。源無有異。</p>
</div>
<div class='div-orig'><p>種種色光充滿法界。</p>
</div>
<div class='div-commentary'><p style="margin-left:1em">十吉祥相。身智光照。普稱世間。此上勝德。大同經初。二結通廣徧。</p>
</div>
<div class='div-orig'><p>如於此清淨光明香水海<span class='note-inline'>(至)</span>悉亦於彼現身而坐。</p>
</div>
<div class='div-commentary'><p style="margin-left:1em">且結同類一界。餘皆略也。</p>
<p style="margin-left:1em">△四毫光警召五。初放光處。</p>
</div>
<div class='div-orig'><p>爾時彼佛即於眉間放大光明。</p>
</div>
<div class='div-commentary'><p style="margin-left:1em">顯中道故。</p>
<p style="margin-left:1em">△二主光名。</p>
</div>
<div class='div-orig'><p>其光名發起一切善根音。</p>
</div>
<div class='div-commentary'><p style="margin-left:1em">發動宿種。生起新善故。善根有三。一者生福及不動業。以施忍智三而為善根。二厭苦求滅。以信等為根。三求無上慧。以四等不放逸五法為根。通說善根。以依聖教。發心為性。故云音也。</p>
<p style="margin-left:1em">△三眷屬數。</p>
</div>
<div class='div-orig'><p>十佛剎微塵數光明而為眷屬。</p>
</div>
<div class='div-commentary'><p style="margin-left:1em">無盡法故。</p>
<p style="margin-left:1em">△四照分齊。</p>
</div>
<div class='div-orig'><p>充滿一切十方國土。</p>
</div>
<div class='div-commentary'><p style="margin-left:1em">充滿十方。通方教故。</p>
<p style="margin-left:1em">△五明光勝益。文有十句。</p>
</div>
<div class='div-orig'><p>若有眾生應可調伏其光照觸即自開悟。</p>
</div>
<div class='div-commentary'><p style="margin-left:1em">無明重者。自覺智開。</p>
</div>
<div class='div-orig'><p>息諸惑熱。</p>
</div>
<div class='div-commentary'><p style="margin-left:1em">煩惱深者。息現行惑。</p>
</div>
<div class='div-orig'><p>裂諸蓋網。</p>
</div>
<div class='div-commentary'><p style="margin-left:1em">勤修難出。裂五蓋網。</p>
</div>
<div class='div-orig'><p>摧諸障山。</p>
</div>
<div class='div-commentary'><p style="margin-left:1em">三障重者。摧諸障山。</p>
</div>
<div class='div-orig'><p>淨諸垢濁。</p>
</div>
<div class='div-commentary'><p style="margin-left:1em">未解脫者。淨心垢種。</p>
</div>
<div class='div-orig'><p>發大信解。</p>
</div>
<div class='div-commentary'><p style="margin-left:1em">未信大者。發起入住。</p>
</div>
<div class='div-orig'><p>生勝善根。</p>
</div>
<div class='div-commentary'><p style="margin-left:1em">闕資糧者。生其勝善。</p>
</div>
<div class='div-orig'><p>永離一切諸難恐怖。</p>
</div>
<div class='div-commentary'><p style="margin-left:1em">未入地者。除五怖畏。</p>
</div>
<div class='div-orig'><p>滅除一切身心苦惱。</p>
</div>
<div class='div-commentary'><p style="margin-left:1em">色累功用。滅身心苦。</p>
</div>
<div class='div-orig'><p>起見佛心趣一切智。</p>
</div>
<div class='div-commentary'><p style="margin-left:1em">滯無生者。見佛趣果。此約差別。對治以釋。若約橫配。生善見理。可以準思。</p>
<p style="margin-left:1em">△五當機雲集二。初通顯諸王雲集致敬。</p>
</div>
<div class='div-orig'><p>時一切世間主并其眷屬<span class='note-inline'>(至)</span>悉詣佛所頭面禮足。</p>
</div>
<div class='div-commentary'><p style="margin-left:1em">△二別顯諸王雲集儀式。二先廣明喜見。即正出本事之緣。文六。初標名辨統。</p>
</div>
<div class='div-orig'><p>諸佛子彼燄光明大城中<span class='note-inline'>(至)</span>統領百萬億那由他城。</p>
</div>
<div class='div-commentary'><p style="margin-left:1em">△二總辨眷屬。</p>
</div>
<div class='div-orig'><p>夫人<span class='corr'>采</span>女三萬七千人福吉祥為上首王子五百人。</p>
</div>
<div class='div-commentary'><p style="margin-left:1em">有德曰夫人。有色曰<span class='corr'>采</span>女。別本王子云。二萬五千者。別梵本也。案瓔珞本業經上卷云。十住銅輪寶瓔珞百福子為眷屬。生一佛土。受佛學行。教化二天下銀輪寶瓔珞五百子。金輪一千子初地四天王萬子。二地忉利天王二萬子。三地<span class='corr'>已</span>上乃至淨居天王。但云眷屬亦如是。故知無過二萬子者。若三界王即當等覺。又以一切菩薩為眷屬。桉喜見所統。但以城言。又見佛興。至第三佛。方云去世銀輪五百。斯為正也。若約教異。理亦可通。</p>
</div>
<div class='div-orig'><p>大威光為上首。</p>
</div>
<div class='div-commentary'><p style="margin-left:1em">有大威德。其道光明故。</p>
</div>
<div class='div-orig'><p>大威光太子有十千夫人妙見為上首。</p>
</div>
<div class='div-commentary'><p style="margin-left:1em">△三威光得益二。初舉因總標。</p>
</div>
<div class='div-orig'><p>爾時大威光太子見佛光明<span class='note-inline'>(至)</span>即時證得十種法門。</p>
</div>
<div class='div-commentary'><p style="margin-left:1em">△二列益名體。皆從勝用標名。</p>
</div>
<div class='div-orig'><p>何謂為十所謂證得一切諸佛功德輪三昧。</p>
</div>
<div class='div-commentary'><p style="margin-left:1em">佛德圓滿。摧障稱輪。定中能知。故受期稱。</p>
</div>
<div class='div-orig'><p>證得一切佛法普門陀羅尼。</p>
</div>
<div class='div-commentary'><p style="margin-left:1em">此總持能持諸佛普法。</p>
</div>
<div class='div-orig'><p>證得廣大方便藏般若波羅蜜。</p>
</div>
<div class='div-commentary'><p style="margin-left:1em">即空涉有名為方便。斯則權實雙行。為不共般若。稱體用之廣大。</p>
</div>
<div class='div-orig'><p>證得調伏一切眾生大莊嚴大慈。</p>
</div>
<div class='div-commentary'><p style="margin-left:1em">以二嚴調伏真實慈也。</p>
</div>
<div class='div-orig'><p>證得普雲音大悲。</p>
</div>
<div class='div-commentary'><p style="margin-left:1em">法雲震音。能㧞苦本。</p>
</div>
<div class='div-orig'><p>證得生無邊功德最勝心大喜。</p>
</div>
<div class='div-commentary'><p style="margin-left:1em">稱理法喜。故德無邊。自他俱慶。心為最勝。</p>
</div>
<div class='div-orig'><p>證得如實覺悟一切法大捨。</p>
</div>
<div class='div-commentary'><p style="margin-left:1em">知離名法。法亦應捨。如實捨也。</p>
</div>
<div class='div-orig'><p>證得廣大方便平等藏大神通。</p>
</div>
<div class='div-commentary'><p style="margin-left:1em">善巧起用。平等無思。通從此生。故名為藏。</p>
</div>
<div class='div-orig'><p>證得增長信解力大願。</p>
</div>
<div class='div-commentary'><p style="margin-left:1em">盡眾生界。荷負無疲。要令信解。為大願也。</p>
</div>
<div class='div-orig'><p>證得普入一切智光明辯才門。</p>
</div>
<div class='div-commentary'><p style="margin-left:1em">所有辯才。皆入佛智。自他俱照。是曰光明。此上十法。初三功德法。次四熏修法。後三起化法。多言大者。境界無邊。稱性廣大。智契貫達。並受證名。</p>
</div>
<p class='juan'>大方廣佛華嚴經疏卷第十八</p></div></div>
</div><!-- end of div[@id='body'] -->
</body></html>