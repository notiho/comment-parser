<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu73' />大方廣佛華嚴經疏卷第一百一<span class='note-inline'>(入第六十五卷經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△第十慈行童女寄灌頂住六。初依教趣求。文二。初修入前教。</p>
</div>
<div class='div-orig'><p>爾時善財童子於善知識所<span class='note-inline'>(至)</span>生廣大清淨解。</p>
</div>
<div class='div-commentary'><p style="margin-left:1em">上二句重友解生。</p>
</div>
<div class='div-orig'><p>常念大乘專求佛智願見諸佛。</p>
</div>
<div class='div-commentary'><p style="margin-left:1em">此二句念乘思佛。次下智證實際。</p>
</div>
<div class='div-orig'><p>觀法境界無障礙智常現在前。</p>
</div>
<div class='div-commentary'><p style="margin-left:1em">能觀智現。</p>
</div>
<div class='div-orig'><p>決定了知諸法實際<span class='note-inline'>(至)</span>一切如來無際之際。</p>
</div>
<div class='div-commentary'><p style="margin-left:1em">所證窮極。</p>
</div>
<div class='div-orig'><p>於一切佛心無分別<span class='note-inline'>(至)</span>知一切色悉皆如影。</p>
</div>
<div class='div-commentary'><p style="margin-left:1em">離障自在。</p>
<p style="margin-left:1em">△二趣求後友。</p>
</div>
<div class='div-orig'><p>漸次南行至師子奮迅城周徧推求慈行童女。</p>
</div>
<div class='div-commentary'><p style="margin-left:1em">上至處。下聞名。</p>
</div>
<div class='div-orig'><p>聞此童女是師子幢王女五百童女以為侍從。</p>
</div>
<div class='div-commentary'><p style="margin-left:1em">五百為侍者。以一期位滿。總攝五位十十法門。互相涉入之法。而相應故。</p>
</div>
<div class='div-orig'><p>住毗盧遮那藏殿<span class='note-inline'>(至)</span>天衣座上而說妙法。</p>
</div>
<div class='div-commentary'><p style="margin-left:1em">△二見敬諮問三。初見二。初明遠見。</p>
</div>
<div class='div-orig'><p>善財聞<span class='corr'>已</span>詣王宮門<span class='note-inline'>(至)</span>既無限礙我亦應入。</p>
</div>
<div class='div-commentary'><p style="margin-left:1em">表方得門而未證故。</p>
<p style="margin-left:1em">△二親依正。</p>
</div>
<div class='div-orig'><p>善財入<span class='corr'>已</span>見毗盧遮那藏殿<span class='note-inline'>(至)</span>以梵音聲而演說法。</p>
</div>
<div class='div-commentary'><p style="margin-left:1em">△二敬。</p>
</div>
<div class='div-orig'><p>善財見<span class='corr'>已</span>頂禮其足繞無數帀合掌前住。</p>
</div>
<div class='div-commentary'><p style="margin-left:1em">△三問。</p>
</div>
<div class='div-orig'><p>作如是言聖者我<span class='corr'>已</span>先發<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三正示法界二。初令觀親證。</p>
</div>
<div class='div-orig'><p>時慈行童女告善財言<span class='note-inline'>(至)</span>過去世中善根之力。</p>
</div>
<div class='div-commentary'><p style="margin-left:1em">並依中見正。小大念劫。皆無礙等。十住位終。故約報顯。</p>
<p style="margin-left:1em">△二以言顯發二。初顯法名因二。初善財默請。</p>
</div>
<div class='div-orig'><p>爾時善財童子憶念所見<span class='note-inline'>(至)</span>合掌瞻仰慈行童女。</p>
</div>
<div class='div-commentary'><p style="margin-left:1em">△二童女言答。</p>
</div>
<div class='div-orig'><p>爾時童女告善財言<span class='note-inline'>(至)</span>般若波羅蜜普莊嚴門。</p>
</div>
<div class='div-commentary'><p style="margin-left:1em">先示其名。名般若普莊嚴者。有其二義。一由般若照一切法。依中有正。一中有多。故所得依。無所不現。般若中云。了色是般。若一切法趣色。即其義矣。二由能證般若。<span class='corr'>已</span>具諸度莊嚴。是故所證所成。亦嚴無盡。故下顯因云。彼諸如來。各以異門。令我入此。即其義也。總攝三十六恒沙之別。歸於普門。則一嚴一切嚴。故名普嚴。</p>
</div>
<div class='div-orig'><p>我於三十六恒河沙佛所求得此法。</p>
</div>
<div class='div-commentary'><p style="margin-left:1em">言三十六恒沙者。住位既滿。則六度之中。一一具六。故為三十六。皆恒沙性德。本覺中來。故云佛所求得。</p>
</div>
<div class='div-orig'><p>彼諸如來各以異門<span class='note-inline'>(至)</span>一佛所演餘不重說。</p>
</div>
<div class='div-commentary'><p style="margin-left:1em">△二顯法勝用二。初問。</p>
</div>
<div class='div-orig'><p>善財白言聖者此般若波羅蜜普莊嚴門境界云何。</p>
</div>
<div class='div-commentary'><p style="margin-left:1em">△二答二。初總二。初明修習契證相應。</p>
</div>
<div class='div-orig'><p>童女答言善男子<span class='note-inline'>(至)</span>思惟觀察憶持分別時。</p>
</div>
<div class='div-commentary'><p style="margin-left:1em">△二總明所得業用。</p>
</div>
<div class='div-orig'><p>得普門陀羅尼。</p>
</div>
<div class='div-commentary'><p style="margin-left:1em">陀羅尼以智為體。由得般若普莊嚴故。故能總持萬法。一持一切持。故云普門。</p>
</div>
<div class='div-orig'><p>百萬阿僧祇陀羅尼門皆悉現前。</p>
</div>
<div class='div-commentary'><p style="margin-left:1em">以圓融十住。亦同十地所得無量百千阿僧祇陀羅尼門。又彼總此別。但舉總持。餘三昧等。略而不說。</p>
<p style="margin-left:1em">△二別顯有百一十八門。略分十位。初八總知依正理事持。</p>
</div>
<div class='div-orig'><p>所謂佛剎陀羅尼門<span class='note-inline'>(至)</span>常住際陀羅尼門。</p>
</div>
<div class='div-commentary'><p style="margin-left:1em">△二有九門明願行持。</p>
</div>
<div class='div-orig'><p>福德陀羅尼門<span class='note-inline'>(至)</span>圓滿行陀羅尼門。</p>
</div>
<div class='div-commentary'><p style="margin-left:1em">△三有九門。明業持。</p>
</div>
<div class='div-orig'><p>業陀羅尼門<span class='note-inline'>(至)</span>持善行陀羅尼門。</p>
</div>
<div class='div-commentary'><p style="margin-left:1em">△四有六門。明正受體用持。</p>
</div>
<div class='div-orig'><p>三昧陀羅尼門<span class='note-inline'>(至)</span>神通陀羅尼門。</p>
</div>
<div class='div-commentary'><p style="margin-left:1em">△五有五門。明染淨諸心持。</p>
</div>
<div class='div-orig'><p>心海陀羅尼門<span class='note-inline'>(至)</span>調心清淨陀羅尼門。</p>
</div>
<div class='div-commentary'><p style="margin-left:1em">△六有十門。知所化持。</p>
</div>
<div class='div-orig'><p>知眾生所從生陀羅尼門<span class='note-inline'>(至)</span>知眾生想陀羅尼門。</p>
</div>
<div class='div-commentary'><p style="margin-left:1em">△七有十七門。知能化持。</p>
</div>
<div class='div-orig'><p>普見十方陀羅尼門<span class='note-inline'>(至)</span>世間法陀羅尼門。</p>
</div>
<div class='div-commentary'><p style="margin-left:1em">△八有十七門。明知剎海自在持。</p>
</div>
<div class='div-orig'><p>世界成陀羅尼門<span class='note-inline'>(至)</span>世界轉陀羅尼門。</p>
</div>
<div class='div-commentary'><p style="margin-left:1em">晉經云。迴轉世界。</p>
</div>
<div class='div-orig'><p>知依想住陀羅尼門<span class='note-inline'>(至)</span>麤入細陀羅尼門。</p>
</div>
<div class='div-commentary'><p style="margin-left:1em">△九有二十五門。知佛海自在持。</p>
</div>
<div class='div-orig'><p>見諸佛陀羅尼門<span class='note-inline'>(至)</span>入微妙法陀羅尼門。</p>
</div>
<div class='div-commentary'><p style="margin-left:1em">△十有十二門。明菩提因果持。</p>
</div>
<div class='div-orig'><p>菩提心陀羅尼門<span class='note-inline'>(至)</span>自心清淨陀羅尼門。</p>
</div>
<div class='div-commentary'><p style="margin-left:1em">自心清淨。即性淨菩提。總攝諸門。不出於此。</p>
<p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此般若<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土名為三眼。</p>
</div>
<div class='div-commentary'><p style="margin-left:1em">施為行首。彼友復能開導自他。如人之目。導餘根故。名之為眼。財施無著。成於慧眼。無畏之施。成於慈眼。法施則能開於法眼。故復云三。</p>
</div>
<div class='div-orig'><p>彼有比丘名曰善見。</p>
</div>
<div class='div-commentary'><p style="margin-left:1em">因上三眼。見無不善。又施行內成勝報。外現比丘。見者皆善故。出住之行故。以出家表之。又此行本。令物得出離故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>變慕瞻仰辭退而行。</p>
</div>
<div class='div-commentary'><p style="margin-left:1em">△三善見<span class='corr'>已</span>下。有十善友。寄十行位。位各一人。初善見比丘寄歡喜行。文亦具六。初依教趣求二。初念前友教。有十三句。</p>
</div>
<div class='div-orig'><p>爾時善財童子思惟菩薩所住行甚深。</p>
</div>
<div class='div-commentary'><p style="margin-left:1em">初總餘別。別分為三。初二約菩薩論深。</p>
</div>
<div class='div-orig'><p>思惟菩薩所證法甚深。</p>
</div>
<div class='div-commentary'><p style="margin-left:1em">一所證法界。即事而真故。</p>
</div>
<div class='div-orig'><p>思惟菩薩所入處甚深。</p>
</div>
<div class='div-commentary'><p style="margin-left:1em">二入菩薩地智。唯證相應故。次有七句。約眾生辨深。</p>
</div>
<div class='div-orig'><p>思惟眾生微細智甚深。</p>
</div>
<div class='div-commentary'><p style="margin-left:1em">一報類難知故。</p>
</div>
<div class='div-orig'><p>思惟世間依想住甚深。</p>
</div>
<div class='div-commentary'><p style="margin-left:1em">二妄想為因。即無性故。</p>
</div>
<div class='div-orig'><p>思惟眾生所作行甚深。</p>
</div>
<div class='div-commentary'><p style="margin-left:1em">三染分行業。唯佛知故。</p>
</div>
<div class='div-orig'><p>思惟眾生心流注甚深。</p>
</div>
<div class='div-commentary'><p style="margin-left:1em">四感異熟識。若種若現。恒轉如流。不可知故。</p>
</div>
<div class='div-orig'><p>思惟眾生如光影甚深。</p>
</div>
<div class='div-commentary'><p style="margin-left:1em">五所變影像。若內若外。緣無性故。</p>
</div>
<div class='div-orig'><p>思惟眾生名號甚深。</p>
</div>
<div class='div-commentary'><p style="margin-left:1em">六名無得物之功。而不失所名之物故。</p>
</div>
<div class='div-orig'><p>思惟眾生言說甚深。</p>
</div>
<div class='div-commentary'><p style="margin-left:1em">七文字言說。皆解脫故。後之三句。合辨前文。</p>
</div>
<div class='div-orig'><p>思惟莊嚴法界甚深。</p>
</div>
<div class='div-commentary'><p style="margin-left:1em">一染淨二分。皆嚴法界。而無嚴故。</p>
</div>
<div class='div-orig'><p>思惟種植業行甚深。</p>
</div>
<div class='div-commentary'><p style="margin-left:1em">二上二分業不相知故。</p>
</div>
<div class='div-orig'><p>思惟業莊飾世間甚深。</p>
</div>
<div class='div-commentary'><p style="margin-left:1em">三各自莊飾染淨世間。果報無失。即同真故。總上二分。皆是般若波羅蜜多普莊嚴故。所以思之。</p>
<p style="margin-left:1em">△二趣求後友。</p>
</div>
<div class='div-orig'><p>漸次游行至三眼國<span class='note-inline'>(至)</span>周徧求覓善見比丘。</p>
</div>
<div class='div-commentary'><p style="margin-left:1em">於市肆等。處處求者。顯隨緣造修。無不在故。</p>
<p style="margin-left:1em">△二見敬咨問三。初見三。初見身勝相。</p>
</div>
<div class='div-orig'><p>見在林中經行往返。</p>
</div>
<div class='div-commentary'><p style="margin-left:1em">見在林者。行之初故。</p>
</div>
<div class='div-orig'><p>壯年美貌端正可喜<span class='note-inline'>(至)</span>胸標卐字七處平滿。</p>
</div>
<div class='div-commentary'><p style="margin-left:1em">同佛相者。如說修行。順佛果故。七處謂兩手兩足兩肩及項。</p>
</div>
<div class='div-orig'><p>其臂纖長其指網縵<span class='note-inline'>(至)</span>其身殊妙如淨居天。</p>
</div>
<div class='div-commentary'><p style="margin-left:1em">準晉經云。即師子上身相。</p>
</div>
<div class='div-orig'><p>上下端直如尼拘陀樹。</p>
</div>
<div class='div-commentary'><p style="margin-left:1em">準晉經云。其身圓滿。如尼俱陀樹。此則但是一相。</p>
</div>
<div class='div-orig'><p>諸相隨好悉皆圓滿如雪山王種種嚴飾。</p>
</div>
<div class='div-commentary'><p style="margin-left:1em">上<span class='corr'>但</span>列十四。故總結云。</p>
</div>
<div class='div-orig'><p>目視不瞬圓光一尋。</p>
</div>
<div class='div-commentary'><p style="margin-left:1em">復是二相。都列十六耳。餘至瞿波善友處釋。</p>
<p style="margin-left:1em">△二明其心相。即止觀雙運。</p>
</div>
<div class='div-orig'><p>智慧廣博猶如大海。</p>
</div>
<div class='div-commentary'><p style="margin-left:1em">明觀。</p>
</div>
<div class='div-orig'><p>於諸境界心無所動。</p>
</div>
<div class='div-commentary'><p style="margin-left:1em">明止。</p>
</div>
<div class='div-orig'><p>若沉若舉若智非智。</p>
</div>
<div class='div-commentary'><p style="margin-left:1em">重釋止觀二義。止過則沉。智過則舉。不沉不舉。則正受現前。不智不愚。則雙契中道。</p>
</div>
<div class='div-orig'><p>動轉戲論一切皆息。</p>
</div>
<div class='div-commentary'><p style="margin-left:1em">起念止觀。皆成動轉。雙非再遣。未離戲論。雖止觀雙運。而無心寂照。則一切皆息。</p>
</div>
<div class='div-orig'><p>得佛所行平等境界<span class='note-inline'>(至)</span>不遲不速審諦經行。</p>
</div>
<div class='div-commentary'><p style="margin-left:1em">隨所履道。即是法門。</p>
<p style="margin-left:1em">△三明諸侍從。</p>
</div>
<div class='div-orig'><p>無量天龍夜叉乾闥婆<span class='note-inline'>(至)</span>住在虗空放大光明。</p>
</div>
<div class='div-commentary'><p style="margin-left:1em">不無表法。恐煩不說。</p>
<p style="margin-left:1em">△二敬。</p>
</div>
<div class='div-orig'><p>時善財童子詣比丘所頂禮其足曲躬合掌。</p>
</div>
<div class='div-commentary'><p style="margin-left:1em">△三問。</p>
</div>
<div class='div-orig'><p>白言聖者我<span class='corr'>已</span>先發<span class='note-inline'>(至)</span>云何修菩薩道。</p>
</div>
<div class='div-commentary'><p style="margin-left:1em">△三正示法界二。初示依緣得法三。初總序。</p>
</div>
<div class='div-orig'><p>善見答言善男子我年既少。</p>
</div>
<div class='div-commentary'><p style="margin-left:1em">初入行位。故云年少。</p>
</div>
<div class='div-orig'><p>出家又近。</p>
</div>
<div class='div-commentary'><p style="margin-left:1em">創離十住之家。名為出家又近。</p>
</div>
<div class='div-orig'><p>我此生中。</p>
</div>
<div class='div-commentary'><p style="margin-left:1em">略有二義。一念劫圓融故。如毗目處說。二顯解行生。非見聞生故。</p>
</div>
<div class='div-orig'><p>於三十八恒河沙佛所淨修梵行。</p>
</div>
<div class='div-commentary'><p style="margin-left:1em">供三十八恒沙者。過前位故。</p>
<p style="margin-left:1em">△二明所修時分。</p>
</div>
<div class='div-orig'><p>或有佛所一日一夜<span class='note-inline'>(至)</span>乃至不可說不可說大劫。</p>
</div>
<div class='div-commentary'><p style="margin-left:1em">△三所作成益。</p>
</div>
<div class='div-orig'><p>聽聞妙法受行其教<span class='note-inline'>(至)</span>滿足六種波羅蜜海。</p>
</div>
<div class='div-commentary'><p style="margin-left:1em">自修願智行。</p>
</div>
<div class='div-orig'><p>亦見彼佛成道說法<span class='note-inline'>(至)</span>住持遺教乃至滅盡。</p>
</div>
<div class='div-commentary'><p style="margin-left:1em">見其果用。</p>
</div>
<div class='div-orig'><p>亦知彼佛本所興願<span class='note-inline'>(至)</span>清淨一切佛波羅蜜。</p>
</div>
<div class='div-commentary'><p style="margin-left:1em">知佛修因。</p>
<p style="margin-left:1em">△二顯法業用。</p>
</div>
<div class='div-orig'><p>又善男子我經行時<span class='note-inline'>(至)</span>三世分位智光明願力故。</p>
</div>
<div class='div-commentary'><p style="margin-left:1em">有十二句。各先辨業用。後出所由。然皆不出願智行三。如文思之。總云一念者。以得無依無念智故。無法不現。</p>
<p style="margin-left:1em">△二謙<span class='corr'>己</span>推勝二。初謙<span class='corr'>己</span>結前。</p>
</div>
<div class='div-orig'><p>善男子我唯知此菩薩隨順燈解脫門。</p>
</div>
<div class='div-commentary'><p style="margin-left:1em">名隨順燈者。用無念之真智。順法順機。無不照故。</p>
<p style="margin-left:1em">△二推勝知多。</p>
</div>
<div class='div-orig'><p>如諸菩薩摩訶薩如金剛燈於如來家真正受生。</p>
</div>
<div class='div-commentary'><p style="margin-left:1em">初句為總亦是別顯家族勝。上<span class='corr'>但</span>云燈。照未必常。故今推之。明金剛智燈。親證真如。為真正生。則常照矣。不同解行生也。</p>
</div>
<div class='div-orig'><p>具足成就不死命根。</p>
</div>
<div class='div-commentary'><p style="margin-left:1em">二報命勝。由所證常故。即金剛義。</p>
</div>
<div class='div-orig'><p>常然智燈無有盡滅。</p>
</div>
<div class='div-commentary'><p style="margin-left:1em">三內智勝。如於所證。無盡滅故。即是燈義。</p>
</div>
<div class='div-orig'><p>其身堅固不可沮壞。</p>
</div>
<div class='div-commentary'><p style="margin-left:1em">四報體勝。法性成身。相不遷故。亦金剛義。</p>
</div>
<div class='div-orig'><p>現於如幻色相之身<span class='note-inline'>(至)</span>必令種植廣大善根。</p>
</div>
<div class='div-commentary'><p style="margin-left:1em">五明業用勝。即對上隨順義。以是即體之用故。皆不可壞。餘並可知。</p>
</div>
<div class='div-orig'><p>如是之人難可得見<span class='note-inline'>(至)</span>云何能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一國土<span class='note-inline'>(至)</span>學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子為欲究竟<span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△第二自在主。寄饒益行。文六。初依教趣求。</p>
</div>
<div class='div-orig'><p>爾時善財童子受善見比丘<span class='note-inline'>(至)</span>前後圍繞向名聞國。</p>
</div>
<div class='div-commentary'><p style="margin-left:1em">國曰名聞者。能持淨戒。現世界故。</p>
</div>
<div class='div-orig'><p>周徧求覓自在主童子。</p>
</div>
<div class='div-commentary'><p style="margin-left:1em">三業無非。六根離過。故得自在。則戒為主矣。戒淨無染。故云童子。</p>
</div>
<div class='div-orig'><p>時有天龍乾闥婆等<span class='note-inline'>(至)</span>今此童子在河渚上。</p>
</div>
<div class='div-commentary'><p style="margin-left:1em">河渚上者。若持淨戒。生死愛河不漂溺故。又無量福河。常流注故。</p>
<p style="margin-left:1em">△二見敬諮問。</p>
</div>
<div class='div-orig'><p>爾時善財即詣其所<span class='note-inline'>(至)</span>所共圍繞眾聚沙為戲。</p>
</div>
<div class='div-commentary'><p style="margin-left:1em">恒沙功德由戒積集。</p>
</div>
<div class='div-orig'><p>善財見<span class='corr'>已</span>頂禮其足<span class='note-inline'>(至)</span>云何修菩薩道願為解說。</p>
</div>
<div class='div-commentary'><p style="margin-left:1em">△二正示法界二。初舉法門名體。</p>
</div>
<div class='div-orig'><p>自在主言善男子我昔曾於文殊師利童子所修學。</p>
</div>
<div class='div-commentary'><p style="margin-left:1em">文殊所學者。有智能護戒故。</p>
</div>
<div class='div-orig'><p>書。</p>
</div>
<div class='div-commentary'><p style="margin-left:1em">能詮止作分明故。</p>
</div>
<div class='div-orig'><p>數。</p>
</div>
<div class='div-commentary'><p style="margin-left:1em">表四重十重。乃至三千威儀。八萬細行故。</p>
</div>
<div class='div-orig'><p>筭。</p>
</div>
<div class='div-commentary'><p style="margin-left:1em">一一之因。感幾何果故。</p>
</div>
<div class='div-orig'><p>印。</p>
</div>
<div class='div-commentary'><p style="margin-left:1em">持犯善惡。感果決定故。</p>
</div>
<div class='div-orig'><p>等法。</p>
</div>
<div class='div-commentary'><p style="margin-left:1em">等餘醫方。成五明故。上明所學。下辨所悟。</p>
</div>
<div class='div-orig'><p>即得悟入一切工巧神通智法門。</p>
</div>
<div class='div-commentary'><p style="margin-left:1em">工巧神通。皆知所為故。亦表修戒。發定慧故。</p>
<p style="margin-left:1em">△二明業用三。初總明。</p>
</div>
<div class='div-orig'><p>善男子我因此法門故<span class='note-inline'>(至)</span>書數筭印界處等法。</p>
</div>
<div class='div-commentary'><p style="margin-left:1em">△二雜辨諸明。</p>
</div>
<div class='div-orig'><p>亦能療治風癇消瘦<span class='note-inline'>(至)</span>增長決定究竟清淨。</p>
</div>
<div class='div-commentary'><p style="margin-left:1em">△三廣辨知筭二。初辨能筭之數。</p>
</div>
<div class='div-orig'><p>善男子我亦能知菩薩筭法<span class='note-inline'>(至)</span>一不可說不可說轉。</p>
</div>
<div class='div-commentary'><p style="margin-left:1em">△二筭彼所筭。</p>
</div>
<div class='div-orig'><p>善男子我以此菩薩筭法<span class='note-inline'>(至)</span>一切諦名皆悉了知。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此一切工巧<span class='note-inline'>(至)</span>發其殊勝智慧光明。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子於此南方有一大城名曰海住。</p>
</div>
<div class='div-commentary'><p style="margin-left:1em">近海而住故。安住於忍。如海包含故。</p>
</div>
<div class='div-orig'><p>有優婆夷名為具足。</p>
</div>
<div class='div-commentary'><p style="margin-left:1em">一器之中。無不具故。忍器徧容一切德故。忍辱柔和。故寄女人。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子聞是語<span class='corr'>已</span><span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△第三具足優婆夷。寄無違逆行六。初依教趣求二。初念前友教。</p>
</div>
<div class='div-orig'><p>爾時善財童子觀察思惟<span class='note-inline'>(至)</span>能伏異道修羅軍眾。</p>
</div>
<div class='div-commentary'><p style="margin-left:1em">△二趣求後友。</p>
</div>
<div class='div-orig'><p>如是思惟漸次游行<span class='note-inline'>(至)</span>在此城中所住宅內。</p>
</div>
<div class='div-commentary'><p style="margin-left:1em">△二見敬諮問三。如見四。初見外依報。</p>
</div>
<div class='div-orig'><p>善財聞<span class='corr'>已</span>即詣其門<span class='note-inline'>(至)</span>四面皆有寶莊嚴門。</p>
</div>
<div class='div-commentary'><p style="margin-left:1em">△二見友正報。</p>
</div>
<div class='div-orig'><p>善財入<span class='corr'>已</span>見優婆夷處於寶座盛年好色端正可喜。</p>
</div>
<div class='div-commentary'><p style="margin-left:1em">端嚴可喜。忍之報故。</p>
</div>
<div class='div-orig'><p>素服垂髮身無瓔珞。</p>
</div>
<div class='div-commentary'><p style="margin-left:1em">素服等者。忍華飾故。</p>
</div>
<div class='div-orig'><p>其身色相威德光明除佛菩薩餘無能及。</p>
</div>
<div class='div-commentary'><p style="margin-left:1em">△三見內依報。</p>
</div>
<div class='div-orig'><p>於其宅內敷十億座<span class='note-inline'>(至)</span>但於其前置一小器。</p>
</div>
<div class='div-commentary'><p style="margin-left:1em">△四明其眷屬。</p>
</div>
<div class='div-orig'><p>復有一萬童女圍繞。</p>
</div>
<div class='div-commentary'><p style="margin-left:1em">萬行皆順忍故。</p>
</div>
<div class='div-orig'><p>威儀色相如天<span class='corr'>采</span>女<span class='note-inline'>(至)</span>見其身者悉離貪染。</p>
</div>
<div class='div-commentary'><p style="margin-left:1em">△二敬。</p>
</div>
<div class='div-orig'><p>爾時善財既見具足優婆夷<span class='note-inline'>(至)</span>恭敬圍繞合掌而立。</p>
</div>
<div class='div-commentary'><p style="margin-left:1em">△三問。</p>
</div>
<div class='div-orig'><p>白言聖者我<span class='corr'>已</span>先發<span class='note-inline'>(至)</span>善能誘誨願為我說。</p>
</div>
<div class='div-commentary'><p style="margin-left:1em">△三正示法界二。初舉法門名禮。</p>
</div>
<div class='div-orig'><p>彼即告言善男子我得菩薩無盡福德藏解脫。</p>
</div>
<div class='div-commentary'><p style="margin-left:1em">器中出物。興福無盡。故稱法界。福之所招故。</p>
<p style="margin-left:1em">△二辨其業用三。初正顯業用三。初益眾生三。初總明。</p>
</div>
<div class='div-orig'><p>能於如是一小器中隨諸眾生種種欲樂。</p>
</div>
<div class='div-commentary'><p style="margin-left:1em">以是稱性之具。即一小器。融同法界。無盡緣起。故用無不應。應無不益。而其法界體無增減。又表忍必自卑故小。法忍同如。一味為一。內空外假。故名為器。忍能包含無外。故隨出無盡。</p>
<p style="margin-left:1em">△二別明出味。</p>
</div>
<div class='div-orig'><p>出生種種美味飲食<span class='note-inline'>(至)</span>無有窮盡亦不減少。</p>
</div>
<div class='div-commentary'><p style="margin-left:1em">△三舉一例餘。</p>
</div>
<div class='div-orig'><p>如飲食如是種種上味<span class='note-inline'>(至)</span>隨意所樂悉令充足。</p>
</div>
<div class='div-commentary'><p style="margin-left:1em">△二益二乘。</p>
</div>
<div class='div-orig'><p>又善男子假使東方<span class='note-inline'>(至)</span>四維上下亦復如是。</p>
</div>
<div class='div-commentary'><p style="margin-left:1em">二乘雖然不立忍名。亦能忍盡無生之理。方成果故。</p>
<p style="margin-left:1em">△三益菩薩。</p>
</div>
<div class='div-orig'><p>又善男子東方一世界<span class='note-inline'>(至)</span>四維上下亦復如是。</p>
</div>
<div class='div-commentary'><p style="margin-left:1em">約事如受於乳糜。約法謂餐上品寂滅之忍。得菩提故。淨名香積。與此大同。</p>
<p style="margin-left:1em">△二令見同益。</p>
</div>
<div class='div-orig'><p>善男子汝見我此十千童女<span class='note-inline'>(至)</span>乃至人中充足人食。</p>
</div>
<div class='div-commentary'><p style="margin-left:1em">△三令其目驗。</p>
</div>
<div class='div-orig'><p>善男子且待須臾<span class='note-inline'>(至)</span>隨其所須給施飲食悉使充足。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>告善財言善男子<span class='note-inline'>(至)</span>而我云何能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子南方有城名曰大興。</p>
</div>
<div class='div-commentary'><p style="margin-left:1em">起大精進故。</p>
</div>
<div class='div-orig'><p>彼有居士名曰明智。</p>
</div>
<div class='div-commentary'><p style="margin-left:1em">進足必假智目導故。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子頂禮其足<span class='note-inline'>(至)</span>瞻仰無厭辭退而去。</p>
</div>
<div class='div-commentary'><p style="margin-left:1em">△第四明智居士。寄無屈撓行。文六。初依教趣求二。初依前修治。</p>
</div>
<div class='div-orig'><p>爾時善財童子<span class='note-inline'>(至)</span>行彼福德道修彼福德種。</p>
</div>
<div class='div-commentary'><p style="margin-left:1em">△二趣求後友。</p>
</div>
<div class='div-orig'><p>漸次而行至大興城<span class='note-inline'>(至)</span>增長如來十力光明。</p>
</div>
<div class='div-commentary'><p style="margin-left:1em">△二見敬諮問三。初見。</p>
</div>
<div class='div-orig'><p>爾時善財見彼居士在其城內市四衢道。</p>
</div>
<div class='div-commentary'><p style="margin-left:1em">見在四衢者。表處喧不撓無不通故。</p>
</div>
<div class='div-orig'><p>七寶臺上處無數寶<span class='note-inline'>(至)</span>侍立瞻對承其教命。</p>
</div>
<div class='div-commentary'><p style="margin-left:1em">△二敬。</p>
</div>
<div class='div-orig'><p>爾時善財頂禮其足繞無量帀合掌而立。</p>
</div>
<div class='div-commentary'><p style="margin-left:1em">△三問。</p>
</div>
<div class='div-orig'><p>白言聖者我為利益<span class='note-inline'>(至)</span>能為一切眾生作依止處。</p>
</div>
<div class='div-commentary'><p style="margin-left:1em">△三稱讚授法三。初歎發勝能。</p>
</div>
<div class='div-orig'><p>長者告言善哉善哉<span class='note-inline'>(至)</span>稟善知識心無有誤失。</p>
</div>
<div class='div-commentary'><p style="margin-left:1em">△二示<span class='corr'>己</span>所化。</p>
</div>
<div class='div-orig'><p>善男子汝見我此眾會人不<span class='note-inline'>(至)</span>三菩提心生如來家。</p>
</div>
<div class='div-commentary'><p style="margin-left:1em">發心眷屬。生如來家者。同四住中生也。</p>
</div>
<div class='div-orig'><p>增長白法安住無量<span class='note-inline'>(至)</span>悉能救護一切眾生。</p>
</div>
<div class='div-commentary'><p style="margin-left:1em">△三正示法界二。初舉名。</p>
</div>
<div class='div-orig'><p>善男子我得隨意出生福德藏解脫門。</p>
</div>
<div class='div-commentary'><p style="margin-left:1em">財法無盡。蘊在虗空。隨意給施。故隨意出生福德藏。亦表見空無不備故。</p>
<p style="margin-left:1em">△二顯業用二。初略舉。</p>
</div>
<div class='div-orig'><p>凡有所須悉滿其願<span class='note-inline'>(至)</span>乃至為說真實妙法。</p>
</div>
<div class='div-commentary'><p style="margin-left:1em">△二舉事現驗二。初見眾集。</p>
</div>
<div class='div-orig'><p>善男子且待須臾<span class='note-inline'>(至)</span>各隨所欲而有求請。</p>
</div>
<div class='div-commentary'><p style="margin-left:1em">△二廣施財法二。初施財。</p>
</div>
<div class='div-orig'><p>爾時居士知眾普集<span class='note-inline'>(至)</span>一切眾會普皆滿足。</p>
</div>
<div class='div-commentary'><p style="margin-left:1em">△二施法。</p>
</div>
<div class='div-orig'><p>然後復為說種種法。</p>
</div>
<div class='div-commentary'><p style="margin-left:1em">於食一施。令成八行。</p>
</div>
<div class='div-orig'><p>所謂為得美食而充足者<span class='note-inline'>(至)</span>集福德行離貧窮行。</p>
</div>
<div class='div-commentary'><p style="margin-left:1em">初二行約施辨。餘六約食。食有五果。</p>
</div>
<div class='div-orig'><p>知諸法行。</p>
</div>
<div class='div-commentary'><p style="margin-left:1em">一知諸法即是慧命。</p>
</div>
<div class='div-orig'><p>成就法喜禪悅食行。</p>
</div>
<div class='div-commentary'><p style="margin-left:1em">二得喜悅者。即常安樂。</p>
</div>
<div class='div-orig'><p>修習具足諸相好行。</p>
</div>
<div class='div-commentary'><p style="margin-left:1em">三具相好。即是常色。</p>
</div>
<div class='div-orig'><p>增長成就難屈伏行。</p>
</div>
<div class='div-commentary'><p style="margin-left:1em">四即常力。</p>
</div>
<div class='div-orig'><p>善能了達無上食行。</p>
</div>
<div class='div-commentary'><p style="margin-left:1em">五即常辯。</p>
</div>
<div class='div-orig'><p>成就無盡大威德力降魔怨。</p>
</div>
<div class='div-commentary'><p style="margin-left:1em">六亦常力。與上常力為一果。</p>
</div>
<div class='div-orig'><p>為得好飲而充足者<span class='note-inline'>(至)</span>諸佛如來上味之相。</p>
</div>
<div class='div-commentary'><p style="margin-left:1em">上味之相者。四牙皆有甘露泉故。</p>
</div>
<div class='div-orig'><p>為得車乘而充足者<span class='note-inline'>(至)</span>既聞法<span class='corr'>已</span>還歸本處。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>爾時居士為善財童子<span class='note-inline'>(至)</span>彼諸功德自在神力。</p>
</div>
<div class='div-commentary'><p style="margin-left:1em">△五指示後有。</p>
</div>
<div class='div-orig'><p>善男子於此南方有一大城名師子宮。</p>
</div>
<div class='div-commentary'><p style="margin-left:1em">禪定無亂。如彼深宮處之。則所說決定。作用無畏。故以為名。</p>
</div>
<div class='div-orig'><p>彼有長者名法寶髻。</p>
</div>
<div class='div-commentary'><p style="margin-left:1em">綰攝眾亂。居心頂故。定含明智。加以寶名。以喻顯法。名法寶髻。</p>
</div>
<div class='div-orig'><p>汝可往問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭。</p>
</div>
<div class='div-orig'><p>時善財童子歡喜踊躍<span class='note-inline'>(至)</span>殷勤瞻仰辭退而去。</p>
</div>
<p class='juan'>大方廣佛華嚴經疏卷第一百一</p></div></div>
</div><!-- end of div[@id='body'] -->
</body></html>