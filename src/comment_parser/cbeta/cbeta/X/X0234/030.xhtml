<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu60' />大方廣佛華嚴經疏卷第八十<span class='note-inline'>(入第五十卷經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-pin'><a id='mulu61' />
<p class='h2'>○如來出現品第三十七</p>
<div class='div-commentary'><p style="margin-left:1em">△初來意者。前品明稱果之因。此品辨如因之果。體雖平等。不壞二相。先因後果。義次第故。亦為答前不思議品出現念故。答第二會所行問故。會釋如前。</p>
<p style="margin-left:1em">二釋名者。如來是有法之人。即三身十身之通稱。出現是依人之法。果用化用之總名。</p>
<p style="margin-left:1em">如來雖見上文。對出現故。重辨十身。十身皆有出現之義。而今且寄三身以明。然來即出現。為分人法。曉喻分明。故重辨之。若依法身。如來者即諸法如義。如理常現。名為出現。故下文云。普現一切而無所現。又云。體性平等不增不減等。若依報身。乘如實道。來成正覺。故曰如來。本性功德一時頓顯。名為出現。故下文云。如來成正覺時。於一切義。無所疑惑。普見一切眾生成正覺等。若依化身。則乘薩婆若乘。來化眾生。故曰如來。即應機大用一時出現。故偈文云。以本願力現佛身。令見如來大神變。又云。隨其勢力。於菩提樹下。以種種身。成正覺等。今以新佛舊成。曾無二體。新成舊佛。法報似分。無不應時。故即真而應。應隨性起。故即應而真。三佛圓融。十身無礙。故辨應現。即顯真成。是以晉經名性起品。性字雖是義加。未爽通理。以應雖從緣不違性故。無不從此法界流故。以淨奪染性即起故。若離於緣性叵說故。下加性起菩薩。表所說故。妄雖即性。不順性故。</p>
<p style="margin-left:1em">今以起義多含。直云出現。從性從因。從真從感。皆出現故。</p>
<p style="margin-left:1em">若言唯辨應身出現。非唯失前性因二義。亦未足顯深。何能融前差別之果。</p>
<p style="margin-left:1em">若以來為現義。如來即出現。持業釋也。若分人法三身。皆如來之出現。揀餘出故。</p>
<p style="margin-left:1em">第三宗趣。即以平等出現為宗。融差別果而為其趣。</p>
<p style="margin-left:1em">四正釋文。文為七分。初加分二。初毫光加請主。文三。初光中有十義。束為三。初一出處。次一名體。餘八業用。</p>
<p style="margin-left:1em">初光出處。</p>
</div>
<div class='div-orig'><p>爾時世尊從眉間。</p>
</div>
<div class='div-commentary'><p style="margin-left:1em">眉間放者。表證中道。離有無二邊故。表無住道。離真應二邊故。</p>
</div>
<div class='div-orig'><p>白毫相中。</p>
</div>
<div class='div-commentary'><p style="margin-left:1em">白毫者。表所出現。性無垢故。能詮出現。諸教本故。</p>
<p style="margin-left:1em">△二辨光名體。</p>
</div>
<div class='div-orig'><p>放大光明名如來出現。</p>
</div>
<div class='div-commentary'><p style="margin-left:1em">如所說故。後有八段。皆是光業。</p>
<p style="margin-left:1em">△三眷屬光。即是因業。</p>
</div>
<div class='div-orig'><p>無量百千億那由他阿僧祇光明以為眷屬。</p>
</div>
<div class='div-commentary'><p style="margin-left:1em">總攝諸法。皆此生故。</p>
<p style="margin-left:1em">△四舒業。</p>
</div>
<div class='div-orig'><p>其光普照十方盡虗空法界一切世界右繞十帀。</p>
</div>
<div class='div-commentary'><p style="margin-left:1em">△五敬業。</p>
</div>
<div class='div-orig'><p>顯現如來無量自在。</p>
</div>
<div class='div-commentary'><p style="margin-left:1em">△六覺業。</p>
</div>
<div class='div-orig'><p>覺悟無數諸菩薩眾震動一切十方世界。</p>
</div>
<div class='div-commentary'><p style="margin-left:1em">△七止業。</p>
</div>
<div class='div-orig'><p>除滅一切諸惡道苦。</p>
</div>
<div class='div-commentary'><p style="margin-left:1em">△八降伏業。</p>
</div>
<div class='div-orig'><p>映蔽一切諸魔宮殿。</p>
</div>
<div class='div-commentary'><p style="margin-left:1em">△九示現業。</p>
</div>
<div class='div-orig'><p>顯示一切諸佛如來<span class='note-inline'>(至)</span>及以一切道場眾會。</p>
</div>
<div class='div-commentary'><p style="margin-left:1em">△十卷業。</p>
</div>
<div class='div-orig'><p>作是事<span class='corr'>已</span>而來右繞菩薩眾會。</p>
</div>
<div class='div-commentary'><p style="margin-left:1em">△二正明加相。</p>
</div>
<div class='div-orig'><p>入如來性起妙德菩薩頂。</p>
</div>
<div class='div-commentary'><p style="margin-left:1em">所以偏加此菩薩者。如名所顯故。性有二義。一種性義。因所起故。二法性義。若真若應。皆此生故。亦有釋云。性起妙德。即是文殊說此法門。加性起稱。作此釋者。無違大理。以文殊大智。為能顯普賢法界。為所顯共成遮那之出現故。亦是解行滿故。佛出現也從頂入者。是加持相。妙智之極。方能顯故。</p>
<p style="margin-left:1em">△三加益二。初大眾同欣。知法將被。</p>
</div>
<div class='div-orig'><p>時此道場一切大眾<span class='note-inline'>(至)</span>必當演說甚深大法。</p>
</div>
<div class='div-commentary'><p style="margin-left:1em">△二妙德領旨。知佛世尊令求說主二。初長行身心致敬。</p>
</div>
<div class='div-orig'><p>爾時如來性起妙德菩薩<span class='note-inline'>(至)</span>一心向佛而說頌言。</p>
</div>
<div class='div-commentary'><p style="margin-left:1em">跽者跪也。</p>
<p style="margin-left:1em">△二偈頌。讚請十偈分二。初五偈讚二。初一總讚申敬。</p>
</div>
<div class='div-orig'><p>正覺功德大智出<span class='note-inline'>(至)</span>是故我今恭敬禮。</p>
</div>
<div class='div-commentary'><p style="margin-left:1em">△二有四偈別讚。</p>
</div>
<div class='div-orig'><p><span class='corr'>已</span>升無相境界岸<span class='note-inline'>(至)</span>與一切佛同其性。</p>
</div>
<div class='div-commentary'><p style="margin-left:1em">初三讚果。後一讚因。</p>
<p style="margin-left:1em">△二偈請五。初一自敘得益。即是領旨。</p>
</div>
<div class='div-orig'><p>導師放此大光明<span class='note-inline'>(至)</span>而復還來入我身。</p>
</div>
<div class='div-commentary'><p style="margin-left:1em">△二有一偈。領眾意請。</p>
</div>
<div class='div-orig'><p>決定法中能善學<span class='note-inline'>(至)</span>是故我令請法王。</p>
</div>
<div class='div-commentary'><p style="margin-left:1em">△三有一偈。歎眾堪聞。</p>
</div>
<div class='div-orig'><p>令此眾會皆清淨<span class='note-inline'>(至)</span>如是賢勝咸來集。</p>
</div>
<div class='div-commentary'><p style="margin-left:1em">△四有一偈。敘佛令請。</p>
</div>
<div class='div-orig'><p>利益世間尊導師<span class='note-inline'>(至)</span>令我問於無上法。</p>
</div>
<div class='div-commentary'><p style="margin-left:1em">△五有一偈。正求法主。</p>
</div>
<div class='div-orig'><p>誰於大仙深境界<span class='note-inline'>(至)</span>世間尊導願顯示。</p>
</div>
<div class='div-commentary'><p style="margin-left:1em"><span class='corr'>已</span>領佛意。故不請佛。</p>
<p style="margin-left:1em">△二口光加說主者。示所請故。文中有三。初光亦十。初出處。</p>
</div>
<div class='div-orig'><p>爾時如來即於口中。</p>
</div>
<div class='div-commentary'><p style="margin-left:1em">口中放者。表教道傳通故。</p>
<p style="margin-left:1em">△二光名。</p>
</div>
<div class='div-orig'><p>放大光明名無礙無畏。</p>
</div>
<div class='div-commentary'><p style="margin-left:1em">令得無礙辯。不畏大眾。及深理故。</p>
<p style="margin-left:1em">△三因業。</p>
</div>
<div class='div-orig'><p>百千億阿僧祇光明以為眷屬。</p>
</div>
<div class='div-commentary'><p style="margin-left:1em">△四舒業。</p>
</div>
<div class='div-orig'><p>普照十方盡虗空等法界一切世界右繞十帀。</p>
</div>
<div class='div-commentary'><p style="margin-left:1em">△五敬業。</p>
</div>
<div class='div-orig'><p>顯現如來種種自在。</p>
</div>
<div class='div-commentary'><p style="margin-left:1em">△六覺業。</p>
</div>
<div class='div-orig'><p>開悟無量諸菩薩眾震動一切十方世界。</p>
</div>
<div class='div-commentary'><p style="margin-left:1em">△七止業。</p>
</div>
<div class='div-orig'><p>除滅一切諸惡道苦。</p>
</div>
<div class='div-commentary'><p style="margin-left:1em">△八降伏業。</p>
</div>
<div class='div-orig'><p>映蔽一切諸魔宮殿。</p>
</div>
<div class='div-commentary'><p style="margin-left:1em">△九示現業。</p>
</div>
<div class='div-orig'><p>顯示一切諸佛如來<span class='note-inline'>(至)</span>及以一切道場眾會。</p>
</div>
<div class='div-commentary'><p style="margin-left:1em">△十卷業。</p>
</div>
<div class='div-orig'><p>作是事<span class='corr'>已</span>而來右繞菩薩眾會。</p>
</div>
<div class='div-commentary'><p style="margin-left:1em">△二正明加相。</p>
</div>
<div class='div-orig'><p>入普賢菩薩摩訶薩口。</p>
</div>
<div class='div-commentary'><p style="margin-left:1em">光入口者。教以口傳故。如佛說故。加普賢者。是普賢行之果故。所證法界。由理顯故。</p>
<p style="margin-left:1em">△三明得益。</p>
</div>
<div class='div-orig'><p>其光入<span class='corr'>已</span>普賢菩薩身<span class='note-inline'>(至)</span>唯除如來師子之座。</p>
</div>
<div class='div-commentary'><p style="margin-left:1em">唯除如來。揀師資故。</p>
<p style="margin-left:1em">△二本分二。初徵事而問。</p>
</div>
<div class='div-orig'><p>爾時如來性起妙德菩薩<span class='note-inline'>(至)</span>世莫能知是何瑞相。</p>
</div>
<div class='div-commentary'><p style="margin-left:1em">△二引例以答。答即是本。</p>
</div>
<div class='div-orig'><p>普賢菩薩摩訶薩言<span class='note-inline'>(至)</span>今現此相當說其法。</p>
</div>
<div class='div-commentary'><p style="margin-left:1em">△三表瑞證成。</p>
</div>
<div class='div-orig'><p>說是語時一切大地悉皆震動。</p>
</div>
<div class='div-commentary'><p style="margin-left:1em">顯說希奇。纔聞其名。<span class='corr'>已</span>有徵故。大地動者。大法將顯。大惑將傾故。</p>
</div>
<div class='div-orig'><p>出生無量問法光明。</p>
</div>
<div class='div-commentary'><p style="margin-left:1em">出問法光者。冥加智慧。助發請故。</p>
<p style="margin-left:1em">△三請分二。初長行四。初總舉法請。</p>
</div>
<div class='div-orig'><p>時性起妙德菩薩<span class='note-inline'>(至)</span>出現之法願為我說。</p>
</div>
<div class='div-commentary'><p style="margin-left:1em">△二歎眾堪聞。</p>
</div>
<div class='div-orig'><p>佛子此諸無量百千億<span class='note-inline'>(至)</span>無量功德皆<span class='corr'>已</span>來集。</p>
</div>
<div class='div-commentary'><p style="margin-left:1em">△三歎說主具德。別歎十事。</p>
</div>
<div class='div-orig'><p>佛子汝<span class='corr'>已</span>曾於無量百千億那由他佛所承事供養。</p>
</div>
<div class='div-commentary'><p style="margin-left:1em">供多佛。必曾聞故。</p>
</div>
<div class='div-orig'><p>成就菩薩最上妙行。</p>
</div>
<div class='div-commentary'><p style="margin-left:1em">成妙行。曾<span class='corr'>已</span>修故。</p>
</div>
<div class='div-orig'><p>於三昧門皆得自在。</p>
</div>
<div class='div-commentary'><p style="margin-left:1em">定自在。有所依故。</p>
</div>
<div class='div-orig'><p>入一切佛祕密之處。</p>
</div>
<div class='div-commentary'><p style="margin-left:1em">親證入故。</p>
</div>
<div class='div-orig'><p>知諸佛法。</p>
</div>
<div class='div-commentary'><p style="margin-left:1em">知教道故。</p>
</div>
<div class='div-orig'><p>斷眾疑惑。</p>
</div>
<div class='div-commentary'><p style="margin-left:1em">除他疑故。</p>
</div>
<div class='div-orig'><p>為諸如來神力所加。</p>
</div>
<div class='div-commentary'><p style="margin-left:1em">上力加故。</p>
</div>
<div class='div-orig'><p>知眾生根。</p>
</div>
<div class='div-commentary'><p style="margin-left:1em">審相器故。</p>
</div>
<div class='div-orig'><p>隨其所樂為說真實解脫之法。</p>
</div>
<div class='div-commentary'><p style="margin-left:1em">能隨說故。</p>
</div>
<div class='div-orig'><p>隨順佛智演說佛法列於彼岸。</p>
</div>
<div class='div-commentary'><p style="margin-left:1em">順智到岸。得意深故。後總結十德。</p>
</div>
<div class='div-orig'><p>有如是等無量功德。</p>
</div>
<div class='div-commentary'><p style="margin-left:1em">既有說德。堪宜說故。</p>
<p style="margin-left:1em">△四標章別請。</p>
</div>
<div class='div-orig'><p>善哉。</p>
</div>
<div class='div-commentary'><p style="margin-left:1em">初句讚善。躡前三段次別十事。以顯無盡。</p>
</div>
<div class='div-orig'><p>佛子願說如來應正等覺出現之法。</p>
</div>
<div class='div-commentary'><p style="margin-left:1em">此是總相。總集多緣。成出現法。法含持軌。餘九是別。</p>
</div>
<div class='div-orig'><p>身相言音心意。</p>
</div>
<div class='div-commentary'><p style="margin-left:1em">即三業祕密。</p>
</div>
<div class='div-orig'><p>境界。</p>
</div>
<div class='div-commentary'><p style="margin-left:1em">即智之所緣。亦分齊境。</p>
</div>
<div class='div-orig'><p>所行之行。</p>
</div>
<div class='div-commentary'><p style="margin-left:1em">依境修行。通因通果。</p>
</div>
<div class='div-orig'><p>成道。</p>
</div>
<div class='div-commentary'><p style="margin-left:1em">成菩提道。</p>
</div>
<div class='div-orig'><p>轉法。</p>
</div>
<div class='div-commentary'><p style="margin-left:1em">既成菩提。心轉法輪。</p>
</div>
<div class='div-orig'><p>乃至示現入般涅槃。</p>
</div>
<div class='div-commentary'><p style="margin-left:1em">應成菩提。必示涅槃。</p>
</div>
<div class='div-orig'><p>見聞親近所生善根。</p>
</div>
<div class='div-commentary'><p style="margin-left:1em">若存若亡。見聞皆益。備斯九事。一化始終。有云。初一所依之法。餘九能依之德。亦有斯理。</p>
</div>
<div class='div-orig'><p>如是等事願皆為說。</p>
</div>
<div class='div-commentary'><p style="margin-left:1em">即結請也。</p>
<p style="margin-left:1em">△二偈請十偈。分三。初一讚德。標請頌前三段。</p>
</div>
<div class='div-orig'><p>時如來性起妙德菩薩<span class='note-inline'>(至)</span>向普賢菩薩而說頌曰。</p>
<p>善哉無礙大智慧<span class='note-inline'>(至)</span>佛子聞<span class='corr'>已</span>皆欣慶。</p>
</div>
<div class='div-commentary'><p style="margin-left:1em">△第二有四偈。舉法別請。頌前第四段。</p>
</div>
<div class='div-orig'><p>菩薩云何隨順入<span class='note-inline'>(至)</span>有何等利願宣說。</p>
</div>
<div class='div-commentary'><p style="margin-left:1em">△三有五偈。歎德勸請。通頌後三段。於中有四。初總讚以請。</p>
</div>
<div class='div-orig'><p>此諸菩薩皆合掌<span class='note-inline'>(至)</span>淨眾生有願為說。</p>
</div>
<div class='div-commentary'><p style="margin-left:1em">△二有二偈。勸說之方。</p>
</div>
<div class='div-orig'><p>願以因緣及譬喻<span class='note-inline'>(至)</span>示佛菩提亦如彼。</p>
</div>
<div class='div-commentary'><p style="margin-left:1em">以法深難領故。請說因喻。</p>
<p style="margin-left:1em">△三有一偈半。歎眾堪聞。</p>
</div>
<div class='div-orig'><p>十方千萬諸佛土<span class='note-inline'>(至)</span>於微妙義生渴仰。</p>
</div>
<div class='div-commentary'><p style="margin-left:1em">△四有半偈。結請所說。</p>
</div>
<div class='div-orig'><p>願以淨心具開演如來出現廣大法。</p>
</div>
<div class='div-commentary'><p style="margin-left:1em">淨心顯說。無過具演。文義周圓。</p>
<p style="margin-left:1em">△四說分。大分為二。初別答十問。十段各有長行及與偈頌。一一具十。今初答出現之法。長行二。初標告歎深。</p>
</div>
<div class='div-orig'><p>爾時普賢菩薩摩訶薩<span class='note-inline'>(至)</span>佛子此處不可思議。</p>
</div>
<div class='div-commentary'><p style="margin-left:1em">△二隨義別顯三。初法說廣酬前因緣三。初標。</p>
</div>
<div class='div-orig'><p>所謂如來應正等覺以無量法而得出現。</p>
</div>
<div class='div-commentary'><p style="margin-left:1em">總標多因。成出現果。</p>
<p style="margin-left:1em">△二釋二。初徵以總釋。</p>
</div>
<div class='div-orig'><p>何以故非以一緣非以一事如來出現而得成就。</p>
</div>
<div class='div-commentary'><p style="margin-left:1em">緣約能成之緣。事即所成因體。上反釋。下順釋。</p>
</div>
<div class='div-orig'><p>以十無量百千阿僧祇事而得成就。</p>
</div>
<div class='div-commentary'><p style="margin-left:1em">向言無量。乃是總相。今此明有十箇無量。以顯無盡。理實則有百千阿僧祇數無量。此十無量。皆徧十喻。言百千者。古人云。以十無量入中。十喻<span class='corr'>已</span>成一百。以後結中十句。一一結前百門為千。其中更有別義。方成無量。今以下別列。十門之中。門門皆云。以無量因。則不俟相入。是知百千之言。但是數之總稱耳。</p>
<p style="margin-left:1em">△二徵數別明。</p>
</div>
<div class='div-orig'><p>何等為十所謂過去<span class='note-inline'>(至)</span>一切眾生菩提心所成故。</p>
</div>
<div class='div-commentary'><p style="margin-left:1em">一始發大心。誓期出現。故此心何相。</p>
</div>
<div class='div-orig'><p>過去無量清淨殊勝志樂所成故。</p>
</div>
<div class='div-commentary'><p style="margin-left:1em">二明上求勝志。</p>
</div>
<div class='div-orig'><p>過去無量救護一切眾生大慈大悲所成故。</p>
</div>
<div class='div-commentary'><p style="margin-left:1em">三明下化慈悲。</p>
</div>
<div class='div-orig'><p>過去無量相續行願所成故。</p>
</div>
<div class='div-commentary'><p style="margin-left:1em">四行以續願。此行謂何。</p>
</div>
<div class='div-orig'><p>過去無量修諸福智心無厭足所成故。</p>
</div>
<div class='div-commentary'><p style="margin-left:1em">五明不出福智。</p>
</div>
<div class='div-orig'><p>過去無量供養諸佛教化眾生所成故。</p>
</div>
<div class='div-commentary'><p style="margin-left:1em">六別顯福嚴。</p>
</div>
<div class='div-orig'><p>過去無量智慧方便清淨道所成故。</p>
</div>
<div class='div-commentary'><p style="margin-left:1em">七別明智嚴。</p>
</div>
<div class='div-orig'><p>過去無量清淨功德藏所成故。</p>
</div>
<div class='div-commentary'><p style="margin-left:1em">八淨前功德。</p>
</div>
<div class='div-orig'><p>過去無量莊嚴道智所成故。</p>
</div>
<div class='div-commentary'><p style="margin-left:1em">九嚴前智慧。所謂方便道。教道。證道。無住道。正道。助道。一道。二道等。皆莊嚴故。</p>
</div>
<div class='div-orig'><p>過去無量通達法義所成故。</p>
</div>
<div class='div-commentary'><p style="margin-left:1em">十窮究法源。真實智故。</p>
<p style="margin-left:1em">△三結。</p>
</div>
<div class='div-orig'><p>佛子如是無量阿僧祇法門圓滿成於如來。</p>
</div>
<div class='div-commentary'><p style="margin-left:1em">既皆過即積因。多法圓滿。令二利果。一時出現。故出現言。通真通應。</p>
<p style="margin-left:1em">△二喻明深廣。雙酬因喻。十喻分十。每喻各三。謂喻合結。喻酬譬喻。合酬因緣。故云非以一緣一事而得出現。又前法說。多約往因。此中合文。多約現緣。今初大千興造喻也。此喻為總。總喻眾緣。以成出現。故經云。以無量緣等。下說雲雨。皆此所霔。文中分三。初喻四。初總辨多緣。</p>
</div>
<div class='div-orig'><p>佛子譬如三千大千世界<span class='note-inline'>(至)</span>非以一事而得成就。</p>
</div>
<div class='div-commentary'><p style="margin-left:1em">上反。下順。</p>
</div>
<div class='div-orig'><p>以無量緣。</p>
</div>
<div class='div-commentary'><p style="margin-left:1em">緣即因緣。如眾生業。及風雨等。</p>
</div>
<div class='div-orig'><p>無量事。</p>
</div>
<div class='div-commentary'><p style="margin-left:1em">事即事相。如所持水。及宮殿等。</p>
</div>
<div class='div-orig'><p>方乃得成。</p>
</div>
<div class='div-commentary'><p style="margin-left:1em">△二別顯緣相。</p>
</div>
<div class='div-orig'><p>所謂興布大雲降霔大雨。</p>
</div>
<div class='div-commentary'><p style="margin-left:1em">先明雲雨上霔。次明風輪下持。</p>
</div>
<div class='div-orig'><p>四種風輪相續為依其四者何<span class='note-inline'>(至)</span>能持大水故。</p>
</div>
<div class='div-commentary'><p style="margin-left:1em">能持者。若無此輪。雨無停處。</p>
</div>
<div class='div-orig'><p>二名能消能消大水故。</p>
</div>
<div class='div-commentary'><p style="margin-left:1em">水若不減。礙起天宮。</p>
</div>
<div class='div-orig'><p>三名建立建立一切諸處所故。</p>
</div>
<div class='div-commentary'><p style="margin-left:1em">水雖<span class='corr'>已</span>減。假此成立。謂減一節水。起一重天。如嚴冬急流。重重冰結。</p>
</div>
<div class='div-orig'><p>四名莊嚴莊嚴分布咸善巧故。</p>
</div>
<div class='div-commentary'><p style="margin-left:1em">雖起總處。無別莊嚴。故須第四。</p>
<p style="margin-left:1em">△三顯彼因起。</p>
</div>
<div class='div-orig'><p>如是皆由眾生共業。</p>
</div>
<div class='div-commentary'><p style="margin-left:1em">謂上雲等。略由二因。一眾生外增上業。言共業者。謂多有情應生此界。共業同變。於中有四句。謂共中共等。</p>
</div>
<div class='div-orig'><p>及諸菩薩善根所起。</p>
</div>
<div class='div-commentary'><p style="margin-left:1em">二菩薩善根。此有二意。一約同居。謂地前菩薩。二約能化。謂隨諸眾生。應以何國起菩薩根等。便修彼因。以取彼國。故有眾生之類。即菩薩佛國。次顯受用果。</p>
</div>
<div class='div-orig'><p>令於其中一切眾生。</p>
</div>
<div class='div-commentary'><p style="margin-left:1em">謂先成器界。後起眾生。依之而住。如俱舍婆沙等辨。</p>
</div>
<div class='div-orig'><p>各隨所宜而得受用。</p>
</div>
<div class='div-commentary'><p style="margin-left:1em">謂水族眾生。得水受用等。又人天羅剎。宮殿無礙。菩薩眾生。淨穢同居。</p>
<p style="margin-left:1em">△四性相結成。</p>
</div>
<div class='div-orig'><p>佛子如是等無量因緣乃成三千大千世界。</p>
</div>
<div class='div-commentary'><p style="margin-left:1em">結前生後。</p>
</div>
<div class='div-orig'><p>法性如是。</p>
</div>
<div class='div-commentary'><p style="margin-left:1em">正結此句為總。此法性言。通於性相。餘句別顯性空。亦遮其妄計。</p>
</div>
<div class='div-orig'><p>無有生者。</p>
</div>
<div class='div-commentary'><p style="margin-left:1em">謂非冥性。微塵等生。</p>
</div>
<div class='div-orig'><p>無有作者。</p>
</div>
<div class='div-commentary'><p style="margin-left:1em">亦非自在。梵王等作。</p>
</div>
<div class='div-orig'><p>無有知者。</p>
</div>
<div class='div-commentary'><p style="margin-left:1em">亦無神我。而為能知。上三顯能作空。</p>
</div>
<div class='div-orig'><p>無有成者。</p>
</div>
<div class='div-commentary'><p style="margin-left:1em">顯所作空。</p>
</div>
<div class='div-orig'><p>然彼世界而得成就。</p>
</div>
<div class='div-commentary'><p style="margin-left:1em">雖能所俱空。不礙相有。故云而得成就。如是無礙。方為法性如是之義。</p>
<p style="margin-left:1em">△二法合。</p>
</div>
<div class='div-orig'><p>如來出現亦復如是<span class='note-inline'>(至)</span>成就如來無漏善根力故。</p>
</div>
<div class='div-commentary'><p style="margin-left:1em">前三是因圓。後一二利果滿。因圓果滿。佛出現故。一品之內。多以依報喻正報者。非唯義類於似。實則外由內變故。令外器全似於內。是以上云。皆由菩薩善根所起。眾生共業之所生等。華藏品中。<span class='corr'>已</span>略開顯。</p>
</div>
<div class='div-orig'><p>如來如是成等正覺法性如是無生無作而得成就。</p>
</div>
<div class='div-commentary'><p style="margin-left:1em">略不合第三。顯彼所因。以次下二喻自別合故。</p>
<p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△二洪霔大千喻。</p>
</div>
<div class='div-orig'><p>復次佛子譬如三千大千<span class='note-inline'>(至)</span>唯除大千界將欲成時。</p>
</div>
<div class='div-commentary'><p style="margin-left:1em">此之雲雨。即前喻中興雲降雨。正喻如來出現法門。廣大難知。周十方故。上喻。</p>
<p style="margin-left:1em">△下合。</p>
</div>
<div class='div-orig'><p>佛子如來應正等覺<span class='note-inline'>(至)</span>唯除諸大菩薩心相續力。</p>
</div>
<div class='div-commentary'><p style="margin-left:1em">心相續力者。若約信受如來大法。但是圓機。堅種相續。能受深者。若約具受。則八地<span class='corr'>已</span>上由得無盡陀羅尼力。方能受持。乃至十地方受如來雲雨說法。是以文言除大菩薩。由初義故。但揀二乘。</p>
<p style="margin-left:1em">△後結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△三雲雨無從喻。</p>
</div>
<div class='div-orig'><p>復次佛子譬如眾生<span class='note-inline'>(至)</span>來無所從去無所至。</p>
</div>
<div class='div-commentary'><p style="margin-left:1em">上喻。</p>
<p style="margin-left:1em">△下合。</p>
</div>
<div class='div-orig'><p>如來應正等覺亦復如是<span class='note-inline'>(至)</span>亦無所從來無所至去。</p>
</div>
<div class='div-commentary'><p style="margin-left:1em">菩薩善根。如生共業。感彼出現。法雲法雨。機感而現。非是先有。一方一所從彼而來。機謝而去。亦非歸生舊所。故體無生滅。</p>
<p style="margin-left:1em">△後結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△四大雨難知喻。喻深果行。非心境故。</p>
</div>
<div class='div-orig'><p>復次佛子譬如大雲<span class='note-inline'>(至)</span>乃至一滴無不明了。</p>
</div>
<div class='div-commentary'><p style="margin-left:1em">上喻。</p>
<p style="margin-left:1em">△下合。</p>
</div>
<div class='div-orig'><p>佛子如來應正等覺<span class='note-inline'>(至)</span>若欲思量心必狂亂。</p>
</div>
<div class='div-commentary'><p style="margin-left:1em">古人釋云。教廣行大。因深果遠。故非預二乘。亦不乖理。</p>
</div>
<div class='div-orig'><p>唯除一切世間主菩薩<span class='note-inline'>(至)</span>入眾生心無不明了。</p>
</div>
<div class='div-commentary'><p style="margin-left:1em">但是大機。即世間主。無能所行。即能知之。</p>
<p style="margin-left:1em">△後結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△五大雨成敗喻。況佛滅惑。成福智德三。初喻。</p>
</div>
<div class='div-orig'><p>復次佛子譬如大雲<span class='note-inline'>(至)</span>名為能滅能滅火災。</p>
</div>
<div class='div-commentary'><p style="margin-left:1em">即壞界之時。</p>
</div>
<div class='div-orig'><p>有大雲雨名為能起<span class='note-inline'>(至)</span>名為能止能止大水。</p>
</div>
<div class='div-commentary'><p style="margin-left:1em">即以水止水。</p>
</div>
<div class='div-orig'><p>有大雲雨名為能成<span class='note-inline'>(至)</span>分別三千大千世界。</p>
</div>
<div class='div-commentary'><p style="margin-left:1em">△二合。</p>
</div>
<div class='div-orig'><p>佛子如來出現亦復如是<span class='note-inline'>(至)</span>能起一切眾生善根。</p>
</div>
<div class='div-commentary'><p style="margin-left:1em">上二滅惑成福。</p>
</div>
<div class='div-orig'><p>有大法雨名為能止<span class='note-inline'>(至)</span>能成一切智慧法寶。</p>
</div>
<div class='div-commentary'><p style="margin-left:1em">此二滅障成智。即是止觀雙運。</p>
</div>
<div class='div-orig'><p>有大法雨名為分別分別一切眾生心樂。</p>
</div>
<div class='div-commentary'><p style="margin-left:1em">後一權智照機。若無第二。則同二乘無三。同外道無四。增無明無五。非種智此即分上總中法雨令差。</p>
<p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△六一雨隨別喻。</p>
</div>
<div class='div-orig'><p>復次佛子譬如大雲雨一味水隨其所雨無量差別。</p>
</div>
<div class='div-commentary'><p style="margin-left:1em">喻佛一味隨諸根器。合前差別。上喻。</p>
<p style="margin-left:1em">△下合。</p>
</div>
<div class='div-orig'><p>如來出現亦復如是<span class='note-inline'>(至)</span>隨宜說法無量差別。</p>
</div>
<div class='div-commentary'><p style="margin-left:1em">△後結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△七勝處。先成喻。文二。初正明。</p>
</div>
<div class='div-orig'><p>復次佛子譬如三千大千<span class='note-inline'>(至)</span>及餘眾生諸所住處。</p>
</div>
<div class='div-commentary'><p style="margin-left:1em">喻佛勝緣。先濟之德。</p>
<p style="margin-left:1em">△下合。</p>
</div>
<div class='div-orig'><p>佛子如來出現亦復如是<span class='note-inline'>(至)</span>有為善根諸行智慧。</p>
</div>
<div class='div-commentary'><p style="margin-left:1em">△二牒以釋疑。</p>
</div>
<div class='div-orig'><p>佛子譬如大雲雨一味水<span class='note-inline'>(至)</span>隨眾生器而有差別。</p>
</div>
<div class='div-commentary'><p style="margin-left:1em">前中先成。由於業力。此中法異。由於機殊。不乖第六一味之言。</p>
<p style="margin-left:1em">△後結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△八事別由因喻。喻佛成辨大事之德。亦是德殊。由於智故。文中分三。初蓮華表佛。總中略無。</p>
</div>
<div class='div-orig'><p>復次佛子譬如世界<span class='note-inline'>(至)</span>名如來出現功德寶莊嚴。</p>
</div>
<div class='div-commentary'><p style="margin-left:1em">名出現者。表佛現故。而言大者。準五卷大悲經第三云。有千葉故。</p>
</div>
<div class='div-orig'><p>徧覆水上光照十方一切世界。</p>
</div>
<div class='div-commentary'><p style="margin-left:1em">光照十方。金色光也。</p>
</div>
<div class='div-orig'><p>時摩醘首羅淨居天等<span class='note-inline'>(至)</span>有爾所佛出興于世。</p>
</div>
<div class='div-commentary'><p style="margin-left:1em">有爾所佛者。有千枚華。表千佛故。故劫名賢。賢善多故。餘多同此。</p>
<p style="margin-left:1em">△二風輪起處。</p>
</div>
<div class='div-orig'><p>佛子爾時其中有風輪起<span class='note-inline'>(至)</span>能成一切諸如意樹。</p>
</div>
<div class='div-commentary'><p style="margin-left:1em">即有力。遙持廣前第三建立風輪。</p>
<p style="margin-left:1em">△三結因有屬。</p>
</div>
<div class='div-orig'><p>佛子大雲所雨一味之水<span class='note-inline'>(至)</span>風輪差別故世界差別。</p>
</div>
<div class='div-commentary'><p style="margin-left:1em">△二合三。初合蓮華表佛喻。</p>
</div>
<div class='div-orig'><p>佛子如來出現亦復如是具足一切善根功德。</p>
</div>
<div class='div-commentary'><p style="margin-left:1em">合上大水徧滿。</p>
</div>
<div class='div-orig'><p>放於無上大智光明名不斷如來種不思議智。</p>
</div>
<div class='div-commentary'><p style="margin-left:1em">合生蓮華。謂不斷種性如華。表佛故。</p>
</div>
<div class='div-orig'><p>普照十方一切世界。</p>
</div>
<div class='div-commentary'><p style="margin-left:1em">合上光照十方。</p>
</div>
<div class='div-orig'><p>與諸菩薩一切如來灌頂之記當成正覺出興於世。</p>
</div>
<div class='div-commentary'><p style="margin-left:1em">合知佛當出。</p>
<p style="margin-left:1em">△二合風輪起處喻。</p>
</div>
<div class='div-orig'><p>佛子如來出現復有無上<span class='note-inline'>(至)</span>殊勝壽命無有窮盡。</p>
</div>
<div class='div-commentary'><p style="margin-left:1em">此十智光。次第合前。所成唯果德。能成通因果。又能成即實之權。所成唯差別之德。故下結云。一體等。</p>
<p style="margin-left:1em">△三合結因有屬三。初結因。</p>
</div>
<div class='div-orig'><p>佛子如來大悲一味之水<span class='note-inline'>(至)</span>成就如來出現之法。</p>
</div>
<div class='div-commentary'><p style="margin-left:1em">即能成之智。合上一味之水。風輪不同。此輪由一節水減。一重輪生。如澄水垽。今推能成。由一味大悲故。</p>
<p style="margin-left:1em">△二結果。</p>
</div>
<div class='div-orig'><p>佛子一切如來同一體性<span class='note-inline'>(至)</span>出生種種智慧光明。</p>
</div>
<div class='div-commentary'><p style="margin-left:1em">即所成之大智。從一實智。隨權而生。合上風輪。有差別故。世界差別。</p>
<p style="margin-left:1em">△三結緣。由眾生異。合上眾生。善根不同。兼釋外疑。於中分三。初牒前正理。</p>
</div>
<div class='div-orig'><p>佛子汝等應知如來於一解脫味。</p>
</div>
<div class='div-commentary'><p style="margin-left:1em">一解脫味。即能成之水。水具二義。悲及解脫。二文影略。</p>
</div>
<div class='div-orig'><p>出生無量不可思議種種功德。</p>
</div>
<div class='div-commentary'><p style="margin-left:1em">種種功德。通能所二智。</p>
<p style="margin-left:1em">△二舉外疑情。</p>
</div>
<div class='div-orig'><p>眾生念言此是如來神力所。</p>
</div>
<div class='div-commentary'><p style="margin-left:1em">然感應之道。略有三義。一互相成。二互相奪。三緣成性空。而今眾生以緣奪因。純推佛力。失因緣義。</p>
<p style="margin-left:1em">△三如來為釋。</p>
</div>
<div class='div-orig'><p>佛子此非如來神力所造<span class='note-inline'>(至)</span>少分智慧無有是疑。</p>
</div>
<div class='div-commentary'><p style="margin-left:1em">上以因奪緣。一向言非。下為說正義。</p>
</div>
<div class='div-orig'><p>但以諸佛威德力故令諸眾生具佛功德。</p>
</div>
<div class='div-commentary'><p style="margin-left:1em">因緣相成。</p>
</div>
<div class='div-orig'><p>而佛如來無有分別。</p>
</div>
<div class='div-commentary'><p style="margin-left:1em">復有二義。一成上。因緣雖隨眾生。心無分別。二成第三義。了性空故。</p>
</div>
<div class='div-orig'><p>無成無壞。</p>
</div>
<div class='div-commentary'><p style="margin-left:1em">緣成故無成。無成故無壞。</p>
</div>
<div class='div-orig'><p>無有作者亦無作法。</p>
</div>
<div class='div-commentary'><p style="margin-left:1em">所成既空。何有能成。并能作者。及作法耶。</p>
<p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△九四輪相依喻。況佛體用。依持之德。亦廣建立風之別義。文三。初喻二。初能持之風。</p>
</div>
<div class='div-orig'><p>復次佛子如依虗空<span class='note-inline'>(至)</span>何等為四一名安住。</p>
</div>
<div class='div-commentary'><p style="margin-left:1em">一時持水。</p>
</div>
<div class='div-orig'><p>二名常住。</p>
</div>
<div class='div-commentary'><p style="margin-left:1em">多時不動。</p>
</div>
<div class='div-orig'><p>三名究竟。</p>
</div>
<div class='div-commentary'><p style="margin-left:1em">與劫齊量。</p>
</div>
<div class='div-orig'><p>四者堅固。</p>
</div>
<div class='div-commentary'><p style="margin-left:1em">體性堅密。俱舍論云。假使有一大諾健那。以金剛輪。奪威懸擊。金剛有碎。風輪無損。其量廣無數。厚十六洛叉。彼但有一。與此不同。</p>
<p style="margin-left:1em">△二四輪相依。</p>
</div>
<div class='div-orig'><p>此四風輪能持水輪<span class='note-inline'>(至)</span>令三千大千世界而得安住。</p>
</div>
<div class='div-commentary'><p style="margin-left:1em">準俱舍論。次上水輪厚八洛叉。洛叉億也。次上更有一重金輪。厚計三億二萬由旬。然其世界。或說三輪而得成就。謂風水金。或說五輪。下加虗空。上加大地。今欲稱法。合成四輪。地中含金。金亦地也。</p>
<p style="margin-left:1em">△二合二。初合能持四種風輪。</p>
</div>
<div class='div-orig'><p>佛子如來出現亦復如是<span class='note-inline'>(至)</span>能持一切眾生善根。</p>
</div>
<div class='div-commentary'><p style="margin-left:1em">有配四攝。義則少似。既合如來出現。則成太局。今謂通四。</p>
</div>
<div class='div-orig'><p>何等為四所謂普攝眾生皆令歡喜大智風輪。</p>
</div>
<div class='div-commentary'><p style="margin-left:1em">一未信入者。以四攝法。普皆攝取。示以正理。</p>
</div>
<div class='div-orig'><p>建立正法令諸眾生皆生愛樂大智風輪。</p>
</div>
<div class='div-commentary'><p style="margin-left:1em">二<span class='corr'>已</span>信受者。建立教法。</p>
</div>
<div class='div-orig'><p>守護一切眾生善根大智風輪。</p>
</div>
<div class='div-commentary'><p style="margin-left:1em">三<span class='corr'>已</span>入法者。令其成行。</p>
</div>
<div class='div-orig'><p>是一切方便通達無漏界大智風輪。</p>
</div>
<div class='div-commentary'><p style="margin-left:1em">四<span class='corr'>已</span>成行者。令其得果。</p>
</div>
<div class='div-orig'><p>是為四。</p>
</div>
<div class='div-commentary'><p style="margin-left:1em">△二合四輪相依。</p>
</div>
<div class='div-orig'><p>佛子諸佛世尊大慈救護<span class='note-inline'>(至)</span>依大方便善巧。</p>
</div>
<div class='div-commentary'><p style="margin-left:1em">一慈悲合地。能厚載故。</p>
</div>
<div class='div-orig'><p>大方便善巧依如來出現。</p>
</div>
<div class='div-commentary'><p style="margin-left:1em">二方便合水。曲隨器故。</p>
</div>
<div class='div-orig'><p>如來出現依無礙慧光明。</p>
</div>
<div class='div-commentary'><p style="margin-left:1em">三出現合風。力能持故。</p>
</div>
<div class='div-orig'><p>無礙慧光明無有所依。</p>
</div>
<div class='div-commentary'><p style="margin-left:1em">四無礙合空。如空無礙故。故淨名云。其無礙慧。無若干故。文雖但取。展轉相依。不妨有以。無若干故。若準偈中慈悲之前。更有一切佛法之言。以況樹林。如是則有五重相依。</p>
<p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△十大千饒益喻。況佛出現利世之德三。初喻。</p>
</div>
<div class='div-orig'><p>復次佛子譬如三千大千<span class='note-inline'>(至)</span>虗空眾生得虗空饒益。</p>
</div>
<div class='div-commentary'><p style="margin-left:1em">一切眾生。各隨所宜。而得受用。</p>
<p style="margin-left:1em">△二合。</p>
</div>
<div class='div-orig'><p>如來出現亦復如是種種饒益無量眾生。</p>
</div>
<div class='div-commentary'><p style="margin-left:1em">次第合前四益。</p>
</div>
<div class='div-orig'><p>所謂見佛生歡喜者得歡喜益。</p>
</div>
<div class='div-commentary'><p style="margin-left:1em">見佛生喜。如魚得水。</p>
</div>
<div class='div-orig'><p>住淨戒者得淨戒益。</p>
</div>
<div class='div-commentary'><p style="margin-left:1em">戒如平地。萬善由生。</p>
</div>
<div class='div-orig'><p>住諸禪定及無量者得聖出世大神通益。</p>
</div>
<div class='div-commentary'><p style="margin-left:1em">定如宮室。得安息故。</p>
</div>
<div class='div-orig'><p>住法門光明者得因果不壞益<span class='note-inline'>(至)</span>得一切法不壞益。</p>
</div>
<div class='div-commentary'><p style="margin-left:1em">慧如虗空。不可壞故。上句不壞事。下句不壞理。</p>
</div>
<div class='div-orig'><p>是故說言如來出現饒益一切無量眾生。</p>
</div>
<div class='div-commentary'><p style="margin-left:1em">△三結。</p>
</div>
<div class='div-orig'><p>佛子是為如來應正等覺<span class='note-inline'>(至)</span>菩薩摩訶薩應如是知。</p>
</div>
<div class='div-commentary'><p style="margin-left:1em">△三總結成益。結上十喻。</p>
</div>
<div class='div-orig'><p>佛子菩薩摩訶薩知如來出現。</p>
</div>
<div class='div-commentary'><p style="margin-left:1em">有十一句。次第各別。結上十門。以九十二句。結第九門。故有十一。</p>
</div>
<div class='div-orig'><p>則知無量知成就無量行故。</p>
</div>
<div class='div-commentary'><p style="margin-left:1em">多因出現。</p>
</div>
<div class='div-orig'><p>則知廣大和周徧十方故。</p>
</div>
<div class='div-commentary'><p style="margin-left:1em">廣故難受。</p>
</div>
<div class='div-orig'><p>則知無來去知離生住滅故。</p>
</div>
<div class='div-commentary'><p style="margin-left:1em">無生故無從。</p>
</div>
<div class='div-orig'><p>則知無行無所行知離心意識故。</p>
</div>
<div class='div-commentary'><p style="margin-left:1em">非心識故。思必狂亂。</p>
</div>
<div class='div-orig'><p>則知無身知如虗空故。</p>
</div>
<div class='div-commentary'><p style="margin-left:1em">如空故。惑見雙亡。</p>
</div>
<div class='div-orig'><p>則知平等知一切眾生皆無我故。</p>
</div>
<div class='div-commentary'><p style="margin-left:1em">平等無我。故唯一味。</p>
</div>
<div class='div-orig'><p>則知無盡知徧一切剎無有盡故。</p>
</div>
<div class='div-commentary'><p style="margin-left:1em">由無盡故。諸乘徧化。</p>
</div>
<div class='div-orig'><p>則知無退知盡後際無斷絕故。</p>
</div>
<div class='div-commentary'><p style="margin-left:1em">後際無斷故。佛種不斷。</p>
</div>
<div class='div-orig'><p>則知無壞知如來智無有對故。</p>
</div>
<div class='div-commentary'><p style="margin-left:1em">無對者。即無礙慧。</p>
</div>
<div class='div-orig'><p>則知無二知平等觀察為無為故。</p>
</div>
<div class='div-commentary'><p style="margin-left:1em">為無為平等觀者。即攝三輪。歸無礙慧。</p>
</div>
<div class='div-orig'><p>則知一切眾生皆得饒益本願迴向自在滿足故。</p>
</div>
<div class='div-commentary'><p style="margin-left:1em">本為眾生。故令利益。自在滿足。若將一一通前十門。未為得意。</p>
<p style="margin-left:1em">△二偈頌三十七頌。分三。初歎深許說二。初歎深難量二。初一偈總歎。</p>
</div>
<div class='div-orig'><p>爾時普賢菩薩摩訶薩欲重明此義而說頌言。</p>
<p>十方大雄最無上<span class='note-inline'>(至)</span>功德第一超世間。</p>
</div>
<div class='div-commentary'><p style="margin-left:1em">頌前標告不思議言。</p>
<p style="margin-left:1em">△二有十偈別歎。</p>
</div>
<div class='div-orig'><p>十力功德無邊量<span class='note-inline'>(至)</span>今見如來大神變。</p>
</div>
<div class='div-commentary'><p style="margin-left:1em">次第頌前。總結之中。十一句亦第九偈。頌九十二句。結既結喻。今此亦即通頌前喻。喻則性相雙明。此則多就性說。古稱性起。彌復有由。一無邊量。即無量義。二一毛叵量。即廣大義。三空際叵得。即無生義。然此第三似頌第五如空之喻。第六似頌第三無生滅喻。取義不同。故皆案次。四不能知者。離心識故。五徧於一切非一者。即如空義。六體性平等。即是平等無我義也。七前徧諸剎。此徧三世。文綺互耳。八無變易。故盡後際。九離言說故。無二無對。十本願現身。故能成益。</p>
<p style="margin-left:1em">△二誡聽許說二。初誡聽勸修。</p>
</div>
<div class='div-orig'><p>若有欲知佛境界<span class='note-inline'>(至)</span>令心所向皆無礙。</p>
</div>
<div class='div-commentary'><p style="margin-left:1em">半上偈云。淨意如空。總以喻顯。下半別顯。一離於忘取。如彼淨空。無雲翳故。斯即真止。二觸境無滯。如彼淨空。無障礙故。斯即真觀。此觀不作。意以照境。則所照無涯。此止體性離而息忘故。諸取皆寂。若斯則不拂不瑩。而自淨矣。無淨之淨。則暗蹈佛境矣。此為心要。後學思行。</p>
<p style="margin-left:1em">△二許說分齊。</p>
</div>
<div class='div-orig'><p>是故佛子應善聽<span class='note-inline'>(至)</span>一切善根我今說。</p>
</div>
<div class='div-commentary'><p style="margin-left:1em">初有半偈。結前生後。後一偈半。正示分齊。牒舉十門。略無行者。三業攝故。闕正覺者。導師中攝。或復略無。</p>
<p style="margin-left:1em">△二頌前十喻。即為十段。初大千興造喻。有其四頌。以是總故。文二。初總顯多緣。</p>
</div>
<div class='div-orig'><p>譬如世界初安立<span class='note-inline'>(至)</span>十力生因莫能測。</p>
</div>
<div class='div-commentary'><p style="margin-left:1em">前一喻況。後一法合。下皆倣此。</p>
<p style="margin-left:1em">△二有二偈。別顯緣相。</p>
</div>
<div class='div-orig'><p>譬如劫初雲霔雨<span class='note-inline'>(至)</span>普導令成無上果。</p>
</div>
<div class='div-commentary'><p style="margin-left:1em">△二有十八偈。如次頌前洪霔<span class='corr'>已</span>下九段經文。</p>
</div>
<div class='div-orig'><p>如有大雨名洪霔<span class='note-inline'>(至)</span>悉使滅除諸惑惱。</p>
</div>
<div class='div-commentary'><p style="margin-left:1em">每段二頌。前八文顯。其第九云。方便依智者。智即頌前出現。然無礙慧是佛實智。中二皆權。於中智即知事方便。隨機合上。即是權實無礙對。初即成悲智雙游。</p>
<p style="margin-left:1em">△三結說無盡。</p>
</div>
<div class='div-orig'><p>如來出現法無邊<span class='note-inline'>(至)</span>無譬喻中說其譬。</p>
</div>
<p class='juan'>大方廣佛華嚴經疏卷第八十</p></div></div>
</div><!-- end of div[@id='body'] -->
</body></html>