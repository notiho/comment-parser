<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu28' />大方廣佛華嚴經疏卷第十三<span class='note-inline'>(入第六經下半)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-commentary'><p style="margin-left:1em">△七西南方十事。初定方所。</p>
</div>
<div class='div-orig'><p>此華藏世界海西南方。</p>
</div>
<div class='div-commentary'><p style="margin-left:1em">△二明土海。</p>
</div>
<div class='div-orig'><p>次有世界海名日光徧照。</p>
</div>
<div class='div-commentary'><p style="margin-left:1em">△三辨世界。</p>
</div>
<div class='div-orig'><p>彼世界種中有國土名師子日光明。</p>
</div>
<div class='div-commentary'><p style="margin-left:1em">△四彰佛名。</p>
</div>
<div class='div-orig'><p>佛號普智光明音。</p>
</div>
<div class='div-commentary'><p style="margin-left:1em">△五主菩薩。</p>
</div>
<div class='div-orig'><p>於彼如來大眾海中有菩薩摩訶薩名並華光燄髻。</p>
</div>
<div class='div-commentary'><p style="margin-left:1em">△六眷屬數。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">△七至佛所。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">△八興供雲。</p>
</div>
<div class='div-orig'><p>各現十種眾妙莊嚴寶蓋雲<span class='note-inline'>(至)</span>悉徧虗空而不散滅。</p>
</div>
<div class='div-commentary'><p style="margin-left:1em">△九申禮獻供。</p>
</div>
<div class='div-orig'><p>現是雲<span class='corr'>已</span>向佛作禮以為供養。</p>
</div>
<div class='div-commentary'><p style="margin-left:1em">△十化座安坐。</p>
</div>
<div class='div-orig'><p>即於西南方各化作<span class='note-inline'>(至)</span>於其座上結加趺坐。</p>
</div>
<div class='div-commentary'><p style="margin-left:1em">△八西北方十事。初定方所。</p>
</div>
<div class='div-orig'><p>此華藏世界海西北方。</p>
</div>
<div class='div-commentary'><p style="margin-left:1em">△二明土海。</p>
</div>
<div class='div-orig'><p>次有世界海名寶光照耀。</p>
</div>
<div class='div-commentary'><p style="margin-left:1em">△三辨世界。</p>
</div>
<div class='div-orig'><p>彼世界種中有國土名眾香莊嚴。</p>
</div>
<div class='div-commentary'><p style="margin-left:1em">△四彰佛名。</p>
</div>
<div class='div-orig'><p>佛號無量功德海光明。</p>
</div>
<div class='div-commentary'><p style="margin-left:1em">△五主菩薩。</p>
</div>
<div class='div-orig'><p>於彼如來大眾海中<span class='note-inline'>(至)</span>名無盡光摩尼王。</p>
</div>
<div class='div-commentary'><p style="margin-left:1em">△六眷屬數。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">△七至佛所。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">△八興供雲。</p>
</div>
<div class='div-orig'><p>各現十種一切寶圓滿光雲<span class='note-inline'>(至)</span>悉徧虗空而不散滅。</p>
</div>
<div class='div-commentary'><p style="margin-left:1em">△九申禮獻供。</p>
</div>
<div class='div-orig'><p>現是雲<span class='corr'>已</span>向佛作禮以為供養。</p>
</div>
<div class='div-commentary'><p style="margin-left:1em">△十化座安坐。</p>
</div>
<div class='div-orig'><p>即於西北方各化作<span class='note-inline'>(至)</span>於其座上結加趺坐。</p>
</div>
<div class='div-commentary'><p style="margin-left:1em">△九下方十。初定方所。</p>
</div>
<div class='div-orig'><p>此華藏世界海下方。</p>
</div>
<div class='div-commentary'><p style="margin-left:1em">△二明土海。</p>
</div>
<div class='div-orig'><p>次有世界海名蓮華香妙德藏。</p>
</div>
<div class='div-commentary'><p style="margin-left:1em">△三辨世界。</p>
</div>
<div class='div-orig'><p>彼世界種中有國土名寶師子光明照耀。</p>
</div>
<div class='div-commentary'><p style="margin-left:1em">△四彰佛名。</p>
</div>
<div class='div-orig'><p>佛號法界光明。</p>
</div>
<div class='div-commentary'><p style="margin-left:1em">△五主菩薩。</p>
</div>
<div class='div-orig'><p>於彼如來大眾海中有菩薩摩訶薩名法界光燄慧。</p>
</div>
<div class='div-commentary'><p style="margin-left:1em">△六眷屬數。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">△七至佛所。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">△八興供雲。</p>
</div>
<div class='div-orig'><p>各現十種一切摩尼藏光明雲<span class='note-inline'>(至)</span>而不散滅。</p>
</div>
<div class='div-commentary'><p style="margin-left:1em">△九申禮獻供。</p>
</div>
<div class='div-orig'><p>現是雲<span class='corr'>已</span>向佛作禮以為供養。</p>
</div>
<div class='div-commentary'><p style="margin-left:1em">△十化座安坐。</p>
</div>
<div class='div-orig'><p>即於下方各化作寶燄燈<span class='note-inline'>(至)</span>於其座上結加趺坐。</p>
</div>
<div class='div-commentary'><p style="margin-left:1em">△十上方十。初定方所。</p>
</div>
<div class='div-orig'><p>此華藏世界海上方。</p>
</div>
<div class='div-commentary'><p style="margin-left:1em">△二明土海。</p>
</div>
<div class='div-orig'><p>次有世界海名摩尼寶照耀莊嚴。</p>
</div>
<div class='div-commentary'><p style="margin-left:1em">△三辨世界。</p>
</div>
<div class='div-orig'><p>彼世界種中有國土名無相妙光明。</p>
</div>
<div class='div-commentary'><p style="margin-left:1em">△四彰佛名。</p>
</div>
<div class='div-orig'><p>佛號無礙功德光明王。</p>
</div>
<div class='div-commentary'><p style="margin-left:1em">△五主菩薩。</p>
</div>
<div class='div-orig'><p>於彼如來大眾海中<span class='note-inline'>(至)</span>名無礙力精進慧。</p>
</div>
<div class='div-commentary'><p style="margin-left:1em">△六眷屬數。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">△七至佛所。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">△八興供雲。</p>
</div>
<div class='div-orig'><p>各現十種無邊色相寶光燄雲<span class='note-inline'>(至)</span>而不散滅。</p>
</div>
<div class='div-commentary'><p style="margin-left:1em">△九申禮獻供。</p>
</div>
<div class='div-orig'><p>現是雲<span class='corr'>已</span>向佛作禮以為供養。</p>
</div>
<div class='div-commentary'><p style="margin-left:1em">△十化座安坐。</p>
</div>
<div class='div-orig'><p>即於上方各化作<span class='note-inline'>(至)</span>於其座上結加趺坐。</p>
</div>
<div class='div-commentary'><p style="margin-left:1em">十方化座。體相各異。而皆同名蓮華藏師子之座者。師子之義。<span class='corr'>已</span>見上文。蓮華藏言。通有三意。一約菩薩。表含藏開敷故。二約所詮。將說依報故。三約諸會。通顯華嚴故。上下還於本方坐者。佛圓迴身。皆見面故。異於餘宗。但八方故。</p>
<p style="margin-left:1em">△三總結。</p>
</div>
<div class='div-orig'><p>如是等十億佛剎微塵數<span class='note-inline'>(至)</span>於其座上結加趺坐。</p>
</div>
<div class='div-commentary'><p style="margin-left:1em">△文有其八。一略示前文。云如是等。二總明海數。謂十億剎塵。以上來所列是華藏鄰次之海。口光各照一億。十方故有十也。上二段。前別中所無。三結主。四結伴。五結來至。六結興供。七結禮獻。八結安坐。既為總結。故闕定方。<span class='corr'>已</span>至會中。故闕初海等三事。</p>
<p style="margin-left:1em">△二現自在用。即為歎德。謂塵塵近佛。念念益生。文有其八。一明諸菩薩毛孔現光。</p>
</div>
<div class='div-orig'><p>如是坐<span class='corr'>已</span>其諸菩薩<span class='note-inline'>(至)</span>一切寶種種色光明。</p>
</div>
<div class='div-commentary'><p style="margin-left:1em">△二光現菩薩。</p>
</div>
<div class='div-orig'><p>一一光中悉現十世界海<span class='note-inline'>(至)</span>皆坐蓮華藏師子之座。</p>
</div>
<div class='div-commentary'><p style="margin-left:1em">△三菩薩入塵。</p>
</div>
<div class='div-orig'><p>此諸菩薩悉能徧入一切法界諸安立海所有微塵。</p>
</div>
<div class='div-commentary'><p style="margin-left:1em">略有二義。一一切施設。依正等塵。一一稱真故。二約觀心。眾生意識所緣。即是法界。例依名相分別而轉。是謂安立。妄故為塵。體皆可依。是名大剎。皆有覺性。是曰如來。此明菩薩證入眾生性海。</p>
<p style="margin-left:1em">△四塵含廣剎。</p>
</div>
<div class='div-orig'><p>彼一一塵中皆有十佛世界微塵數諸廣大剎。</p>
</div>
<div class='div-commentary'><p style="margin-left:1em">△五剎有如來。</p>
</div>
<div class='div-orig'><p>一一剎中皆有三世諸佛世尊。</p>
</div>
<div class='div-commentary'><p style="margin-left:1em">隨世俗故。說有三世。全稱性故。並在塵中。</p>
<p style="margin-left:1em">△六菩薩往供。</p>
</div>
<div class='div-orig'><p>此諸菩薩悉能徧往親近供養。</p>
</div>
<div class='div-commentary'><p style="margin-left:1em">通財及法。</p>
<p style="margin-left:1em">△七助佛揚化。</p>
</div>
<div class='div-orig'><p>於念念中以夢自在<span class='note-inline'>(至)</span>隨眾生心悉令開悟。</p>
</div>
<div class='div-commentary'><p style="margin-left:1em">△八所化成益。</p>
</div>
<div class='div-orig'><p>念念中一一國土<span class='note-inline'>(至)</span>廣大願海生如來家。</p>
</div>
<div class='div-commentary'><p style="margin-left:1em">於中賢首對前開悟。以三義釋之。初別配釋。謂以前十法門。對後所成十益。一門得其一益。二三前却。餘並如次。一以夢自在門。夢中警覺造惡眾生。令得斷惡免苦益故。二以菩薩行門。令入正定。三以現諸天歿生門。令生天受樂。以放逸則歿。剋念便生故。上三人天乘。四以動剎。現無常令厭。以歎佛神變令欣。成二乘益。下皆大乘。五以嚴剎大願。令修福求向。六以攝生言辭。令發大心。以佛音聲。即同體大悲故。七以佛雲雨法。令入菩薩不退之位。<span class='corr'>已</span>上三位在地前三賢。八以照徧滿法界土及神變。令得初地<span class='corr'>已</span>上智眼。見平等法。九以佛普現徧法界解脫力。令得八地<span class='corr'>已</span>上大力大願無盡智淨國土益。十以普賢建道場。令住佛果大願海。言生如來家者。入佛果位故生。非是初地<span class='corr'>已</span>上生佛家也。二圓通者。此上十法。於此十益。一一徧通。謂或一法成十益。或十法成一益。如是互徧無所障礙。</p>
<p style="margin-left:1em">三各別者。謂前十法門。各自開悟世界海微塵數眾生。此以法無益。後十益。但言須彌塵數。不言剎塵之國。則是<span class='corr'>己</span>身以人為益。既各別釋。則夢自在門。亦顯一切皆如夢故。延促等無礙。故云自在。餘並可知。</p>
<p style="margin-left:1em">此上菩薩法化。始從放光。終於得益。順數八段。逆推十二。重疊無盡。一其十須彌塵數眾生得益。方在一國。餘一切土皆爾。故云一一國各各令等也。二此一切土益。在一念時中。餘一切念時皆爾。故云念念中也。三如是念念之益。方是一法門所開悟。一一法門皆爾。四彼多法門。方是一念所用。餘念念所用法門亦爾。五彼多念法門。方論一廣剎。如一廣剎。如是十剎塵數廣剎皆爾。六彼多廣剎。方論一塵內。如一塵。一切安立中諸塵亦然。七如上諸塵方是一安立海。如一安立海。徧法界諸安立海亦然。八徧法界安立海中業用。方是一化菩薩所化。如一化菩薩。十世界海化菩薩一一皆然。九諸化菩薩方是一光所現。如一光。一一光亦然。十彼十剎塵數光明。方是一毛孔現。如一毛孔。徧身一一毛孔皆然。十一彼徧身毛孔。方是一菩薩。如一菩薩。有如是十億佛剎微塵數箇世界海微塵數菩薩。有如是孔皆爾。十二上來所明十一重作用。方論來此一會。如此一會。於餘佛會亦復如是。此後一段偈文具之。</p>
<p style="margin-left:1em">又上十二重。一一開之為二。便成二十四重。且如一念。望一切念。即是二義。類例相似。合之為一。餘十一重。準此思之。如是重疊無盡。各周法界。唯智頓觀。非心識境。華嚴海會。大用皆然。三光聲自述。前既光聲召命。今亦光聲自述。菩薩位極。用窮深廣。若非自述。時眾難知。</p>
<p style="margin-left:1em">△十頌分二。初一總明兼陳說處。</p>
</div>
<div class='div-orig'><p>爾時諸菩薩光明中同時發聲說此頌言。</p>
<p>諸光明中出妙音<span class='note-inline'>(至)</span>能入菩提之妙道。</p>
</div>
<div class='div-commentary'><p style="margin-left:1em">△二別顯德用殊勝三。初通顯體用自在。</p>
</div>
<div class='div-orig'><p>劫海修行無厭倦<span class='note-inline'>(至)</span>佛子善入斯方便。</p>
</div>
<div class='div-commentary'><p style="margin-left:1em">悲智相導。度眾生而不疲。</p>
</div>
<div class='div-orig'><p>盡諸劫海修方便<span class='note-inline'>(至)</span>而恒說彼性寂滅。</p>
</div>
<div class='div-commentary'><p style="margin-left:1em">空有雙觀。入法門而常寂。</p>
</div>
<div class='div-orig'><p>三世諸佛所有願<span class='note-inline'>(至)</span>而為自行清淨業。</p>
</div>
<div class='div-commentary'><p style="margin-left:1em">物我無滯。故化他而自淨。</p>
<p style="margin-left:1em">△二別敘前現自在。與前影略。</p>
</div>
<div class='div-orig'><p>一切諸佛眾會中<span class='note-inline'>(至)</span>入彼如來寂滅法。</p>
</div>
<div class='div-commentary'><p style="margin-left:1em">身徧十方。智觀寂滅。即顯不唯來此會也。</p>
</div>
<div class='div-orig'><p>一一光明無有邊<span class='note-inline'>(至)</span>見諸菩薩所行境。</p>
</div>
<div class='div-commentary'><p style="margin-left:1em">身光普入。智眼徧觀。</p>
</div>
<div class='div-orig'><p>菩薩能住一毛端<span class='note-inline'>(至)</span>是其清淨方便地。</p>
</div>
<div class='div-commentary'><p style="margin-left:1em">住一毛端。徧動諸剎。況乎於上。處寶蓮華。</p>
</div>
<div class='div-orig'><p>一一塵中無量身<span class='note-inline'>(至)</span>獲無礙意莊嚴者。</p>
</div>
<div class='div-commentary'><p style="margin-left:1em">塵塵多身。門門化異。舉一歿生門。可以例諸。</p>
</div>
<div class='div-orig'><p>三世所有一切劫<span class='note-inline'>(至)</span>證明法性無礙者。</p>
</div>
<div class='div-commentary'><p style="margin-left:1em">念劫無礙。結由證深。念劫既融。故於念念能作法性。無礙者。分與無分。皆無礙故。謂證理不唯無分故。在一切處。而全在此一法。一切法亦然。各有四句身等。不唯分故。常在此而無在思之。</p>
<p style="margin-left:1em">△後一偈結廣有歸。</p>
</div>
<div class='div-orig'><p>普賢勝行皆能入<span class='note-inline'>(至)</span>諸光明中大音吼。</p>
</div>
<div class='div-commentary'><p style="margin-left:1em">普賢勝行。皆入非獨。向來所陳。故能光中。演斯自在。</p>
<p style="margin-left:1em">△四現瑞表說。上所現相但召有緣眾。集將陳故。重現斯瑞。瑞文有三。初光示法主。二現華表義。三現眾表教法。籍人弘故。先明主義為教本。故在教前。初文分六。初意。</p>
</div>
<div class='div-orig'><p>爾時世尊欲令一切菩薩<span class='note-inline'>(至)</span>無邊境界神通力故。</p>
</div>
<div class='div-commentary'><p style="margin-left:1em">△二體。</p>
</div>
<div class='div-orig'><p>放眉間光。</p>
</div>
<div class='div-commentary'><p style="margin-left:1em">眉間者。表離二邊故。於體不計有無二邊。於義不著常無常等諸法相邊。於行不習苦樂二邊。於道不住邪正二邊。於人不執因果二邊。於教不說世出世二邊。於諦不見真俗二邊。於化不定權實二邊。是故為眾放眉間光。</p>
<p style="margin-left:1em">△三名。</p>
</div>
<div class='div-orig'><p>此光名一切菩薩智光明普照耀十方藏。</p>
</div>
<div class='div-commentary'><p style="margin-left:1em">上句令得能知智也。下句令照所知境也。藏有三義。一智光含德無盡故。二以十方剎海各於塵內重含諸剎故三。亦通於五藏。以言智光故。照初二藏。令菩薩證照。次二藏令菩薩成證。則得於涅槃成則得於菩提。照第五藏。令化令淨。三中後二。如下業中。</p>
<p style="margin-left:1em">△四相。</p>
</div>
<div class='div-orig'><p>其狀猶如寶色燈雲。</p>
</div>
<div class='div-commentary'><p style="margin-left:1em">謂色如燈雲。猶日月洞照。周徧潤澤。雨法雨故。如相海品。</p>
<p style="margin-left:1em">△五展即光業用五。初所照分齊。</p>
</div>
<div class='div-orig'><p>徧照十方一切佛剎。</p>
</div>
<div class='div-commentary'><p style="margin-left:1em">△二光現依正。</p>
</div>
<div class='div-orig'><p>其中國土及以眾生悉令顯現。</p>
</div>
<div class='div-commentary'><p style="margin-left:1em">△三動其剎網。</p>
</div>
<div class='div-orig'><p>又普震動諸世界網。</p>
</div>
<div class='div-commentary'><p style="margin-left:1em">以諸世界重疊影現。交互相當。猶如網孔。</p>
<p style="margin-left:1em">△四塵現如來。</p>
</div>
<div class='div-orig'><p>一一塵中現無數佛。</p>
</div>
<div class='div-commentary'><p style="margin-left:1em">△五隨機雨法。</p>
</div>
<div class='div-orig'><p>隨諸眾生性欲不同<span class='note-inline'>(至)</span>普賢菩薩道場眾會。</p>
</div>
<div class='div-commentary'><p style="margin-left:1em">略舉三法。皆下所顯。初法輪雲示其所行。二出離雲示其所度。三大願雲示說法主。謂將說普法。令知法主大願普周剎塵內故。</p>
<p style="margin-left:1em">△六收。</p>
</div>
<div class='div-orig'><p>作是事<span class='corr'>已</span>右繞於佛從足下入。</p>
</div>
<div class='div-commentary'><p style="margin-left:1em">示有終歸也。證從佛流。眉間出光。修因順果。故須右繞。自下升高。故從足入履。佛所行方證入故。</p>
<p style="margin-left:1em">△二現華表義二。初總標華現。</p>
</div>
<div class='div-orig'><p>爾時佛前有大蓮華忽然出現。</p>
</div>
<div class='div-commentary'><p style="margin-left:1em">為座所現中方眾故。通表所詮佛華嚴故。別表華藏佛所淨故。故於佛前。出此蓮華。既通表華嚴。亦具同時具足等十門。及教義等。而其本意正表義耳。忽然現者。依理起事。難測量故。</p>
<p style="margin-left:1em">△二顯具德嚴二。初標十種。</p>
</div>
<div class='div-orig'><p>其華具有十種莊嚴一切蓮華所不能及。</p>
</div>
<div class='div-commentary'><p style="margin-left:1em">先標十種顯德無盡。</p>
<p style="margin-left:1em">△二別列十句。初體備眾德。</p>
</div>
<div class='div-orig'><p>所謂眾寶間銷以為其莖<span class='note-inline'>(至)</span>妙網覆上光色清淨。</p>
</div>
<div class='div-commentary'><p style="margin-left:1em">蓮子住處。有含藏之義。故名為藏。表示法門一含一切華藏之名。由此而立。</p>
<p style="margin-left:1em">△二妙用自在。</p>
</div>
<div class='div-orig'><p>於一念中示現無邊諸佛<span class='note-inline'>(至)</span>一切菩薩所修行願。</p>
</div>
<div class='div-commentary'><p style="margin-left:1em">一念況多摩尼寶王。即前藏體。影現佛身。即依正無礙。既發多聲。聲皆演法。</p>
<p style="margin-left:1em">△三現眾表教三。初現眾時。</p>
</div>
<div class='div-orig'><p>此華生<span class='corr'>已</span>一念之間。</p>
</div>
<div class='div-commentary'><p style="margin-left:1em">言一念者。華生無間。表教義相應。</p>
<p style="margin-left:1em">△二現眾處。</p>
</div>
<div class='div-orig'><p>於如來白毫相中。</p>
</div>
<div class='div-commentary'><p style="margin-left:1em">表教從所證淨。法界所流。為眾教源。如白為色本。</p>
<p style="margin-left:1em">△三正明眾現三。初主屬齊現。</p>
</div>
<div class='div-orig'><p>有菩薩摩訶薩名一切法勝音<span class='note-inline'>(至)</span>俱時而出。</p>
</div>
<div class='div-commentary'><p style="margin-left:1em">徧詮諸法。故云一切所詮圓滿。是曰勝音。圓教法門必攝眷屬故。下文云。世界海微塵數修多羅。以為眷屬。權實無礙。故曰俱時。</p>
<p style="margin-left:1em">△二申敬就座。</p>
</div>
<div class='div-orig'><p>右繞如來經無量帀<span class='note-inline'>(至)</span>各於其上次第而住。</p>
</div>
<div class='div-commentary'><p style="margin-left:1em">主伴雖殊。並修因須果故。右繞如來。文義相隨。故依華坐。正助不等。臺鬚有差。上義依理明故。忽然而現。今教由人立故。眾從佛流。亦如涅槃從牛出乳。</p>
<p style="margin-left:1em">△三彰其德業。</p>
</div>
<div class='div-orig'><p>其一切法勝音菩薩。</p>
</div>
<div class='div-commentary'><p style="margin-left:1em">主教是宗故偏難。至文有十句。略為二解。一豎配十地。明比普攝十地功德一句一地。</p>
</div>
<div class='div-orig'><p>了深法界生大歡喜。</p>
</div>
<div class='div-commentary'><p style="margin-left:1em">初地歡喜。得智證如。</p>
</div>
<div class='div-orig'><p>入佛所行智智無疑滯。</p>
</div>
<div class='div-commentary'><p style="margin-left:1em">二地性戒。是佛所行。</p>
</div>
<div class='div-orig'><p>入不可測佛法身海。</p>
</div>
<div class='div-commentary'><p style="margin-left:1em">三地多聞。入法身海。</p>
</div>
<div class='div-orig'><p>往一切剎諸如來所。</p>
</div>
<div class='div-commentary'><p style="margin-left:1em">四行道品。善友是依。</p>
</div>
<div class='div-orig'><p>身諸毛孔悉現神通。</p>
</div>
<div class='div-commentary'><p style="margin-left:1em">五地雙行。現通利物。</p>
</div>
<div class='div-orig'><p>念念普觀一切法界。</p>
</div>
<div class='div-commentary'><p style="margin-left:1em">六觀法界。般若現前。</p>
</div>
<div class='div-orig'><p>十方諸佛共與其力。</p>
</div>
<div class='div-commentary'><p style="margin-left:1em">七功用<span class='corr'>已</span>絡。所佛與力。</p>
</div>
<div class='div-orig'><p>令普安住一切三昧。</p>
</div>
<div class='div-commentary'><p style="margin-left:1em">八無住無動。住三昧心。</p>
</div>
<div class='div-orig'><p>盡未來劫常見諸佛無邊法界功德海身。</p>
</div>
<div class='div-commentary'><p style="margin-left:1em">九為法師。見無邊法。</p>
</div>
<div class='div-orig'><p>乃至一切三昧解脫神通變化。</p>
</div>
<div class='div-commentary'><p style="margin-left:1em">十具於大盡三昧等圓。初地尚攝諸地功德。況於後後。不具前前。</p>
<p style="margin-left:1em">二橫就極位釋。一理智了真。二量智入行。三證窮法身。四常觀受用。五毛現神變。六念觀法門。七外感佛加。八內安深定。九豎見來際。十橫無不圓。故此十句攝為五對。若橫若豎。能詮必具。故為二釋。五稱揚佛德。既現既至。任力稱揚。自申罔極之情。顯佛無涯之德。文分為二。初一眉間菩薩讚後十十方菩薩讚。新眾纔集。佛便現瑞。文不累書。故編成次。以讚德相類結集。併之一處。乘現勝音之次。先舉勝音之偈。後十菩薩。即如次十方。昔人不曉斯文。便將後十為勝音眷屬。非唯章疏之失。亦乃翻譯有違。何者且眉間出眾。即主伴皆讚十方來眾。寂無一言。主伴禮儀。一何疎索。況準法界品例。來者皆有讚辭。細尋菩薩之名。與前十方。如次相似。但由譯人不審致令。名小乖差。至下文中。一一對辨。</p>
<p style="margin-left:1em">△今初勝音文分二。初說偈儀。</p>
</div>
<div class='div-orig'><p>即於眾中承佛威神觀察十方而說頌曰。</p>
</div>
<div class='div-commentary'><p style="margin-left:1em">△二正說偈。然偈中總相讚佛。亦含諸問。思之可知。十頌分三。初直就佛歎。皆歎如來體用無礙。於中。初不動本而周徧。</p>
</div>
<div class='div-orig'><p>佛身充滿於法界<span class='note-inline'>(至)</span>而恒處此菩提座。</p>
</div>
<div class='div-commentary'><p style="margin-left:1em">十身圓融。徧四法界。</p>
<p style="margin-left:1em">△二不壞小相而廣容。</p>
</div>
<div class='div-orig'><p>如來一一毛孔中<span class='note-inline'>(至)</span>如是普周於法界。</p>
</div>
<div class='div-commentary'><p style="margin-left:1em">上則事如理故。此則事含理故。前一偈半。一毛攝三世間。後半類餘。謂徧法界內皆有佛身。無有一毛不含剎海。又一毛表解脫門。諸佛菩薩智所住故。現多剎海者。門門皆見淨土因。</p>
<p style="margin-left:1em">△二約眾歎佛者。聖賢輔翼。顯主勝故。六偈總明主伴。皆徧二。</p>
<p style="margin-left:1em">初二總身總相徧。</p>
</div>
<div class='div-orig'><p>一一剎中悉安坐<span class='note-inline'>(至)</span>乃至法界咸充徧。</p>
</div>
<div class='div-commentary'><p style="margin-left:1em">△二有四偈。總身徧別。</p>
</div>
<div class='div-orig'><p>法界微塵諸剎土<span class='note-inline'>(至)</span>法界周流無不徧。</p>
</div>
<div class='div-commentary'><p style="margin-left:1em">既微細難思故。唯普智方知。普行方立。</p>
<p style="margin-left:1em">△三一偈雙結主伴。</p>
</div>
<div class='div-orig'><p>一切剎土微塵。數<span class='note-inline'>(至)</span>各雨法雨稱其心。</p>
</div>
<div class='div-commentary'><p style="margin-left:1em">△第二十方菩薩讚德十。初東方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">言眾中者。大眾海中。前列名處。名觀察。勝法蓮華幢幢相高。出王是超勝。此喻相似。光慧即是所喻幢體。</p>
<p style="margin-left:1em">△二正說偈讚佛真應二身。密答佛地。如來智等。攝佛地故。十頌分二。初三讚真。後七讚應。讚真。必體用雙美。讚應唯約用明。欲顯門差。實非體外。今初分三。初一讚智身。次一讚法身。後一雙結智。含四智法。即法界五法具矣。初讚智身。</p>
</div>
<div class='div-orig'><p>如來甚深智普入於法界能隨三世轉與世為明導。</p>
</div>
<div class='div-commentary'><p style="margin-left:1em">上半正體證真。下半後起隨俗。又句各一智。初句大圓鏡智。行相深細故。次句平等性智。自他平等即法界故。次句妙觀察智。於自共相無礙轉故。末句成所作智成就。利他導世事故。</p>
<p style="margin-left:1em">△二讚法身。</p>
</div>
<div class='div-orig'><p>諸佛同法身無依無差別隨諸眾生意令見佛色形。</p>
</div>
<div class='div-commentary'><p style="margin-left:1em">上半體相皆同。同有二義。一本性法身體同。言無依者。無住本故。無差別者。體無二故。二<span class='corr'>已</span>證法身。相同。力無畏等。皆無異故。此則無礙慧身。不依一切。離諸分別。是無差別。下半用同。能現能生身土智影。皆無二故。即法身無色。應物現形。</p>
<p style="margin-left:1em">△三雙結。</p>
</div>
<div class='div-orig'><p>具足一切智徧知一切法一切國土中一切無不現。</p>
</div>
<div class='div-commentary'><p style="margin-left:1em">上半結智。上句根本。下句後得。下半結法。但舉其用。體通上下。以智契如故。金光明說。如如及如如智為法身故。</p>
<p style="margin-left:1em">△二讚應三。初隨樂現應。</p>
</div>
<div class='div-orig'><p>佛身及光明色相不思議眾生信樂者隨應悉令見。</p>
</div>
<div class='div-commentary'><p style="margin-left:1em">不思議者。隨緣無邊故。光明覺云。億那由劫。共思量色相威德。轉無邊等。</p>
<p style="margin-left:1em">△二身光演法。</p>
</div>
<div class='div-orig'><p>於一佛身上化為無量佛<span class='note-inline'>(至)</span>淺智不能測。</p>
</div>
<div class='div-commentary'><p style="margin-left:1em">初一化身演法。望前應身。即重化也。次二毛光演法。後一結歎難量法輪。義如別說。</p>
<p style="margin-left:1em">△三成道起通。</p>
</div>
<div class='div-orig'><p>一切世界中現身成正覺<span class='note-inline'>(至)</span>普現神通力。</p>
</div>
<div class='div-commentary'><p style="margin-left:1em">上皆圓融。亦有十身。且從一義耳。</p>
<p style="margin-left:1em">△二南方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前雲集中。名普照法海。慧會義亦同。光明即照法故。</p>
<p style="margin-left:1em">△二正說十頌歎佛寂用。應機德答前境界法身顯現。即分齊境。無生無體。即所觀境。眾生國土皆所化現。文三。初四依真起應二。初一偈顯真。</p>
</div>
<div class='div-orig'><p>佛身常顯現法界悉充滿恒演廣大音普震十方國。</p>
</div>
<div class='div-commentary'><p style="margin-left:1em">佛身常者。第一義常出三世故。智符於理。湛然常照。顯者離二障故。現者常在前故。不同眾生自體常也。法界悉充滿者。諸根相好。一一無邊無限。福智所莊嚴故。次二句音恒用。普恒自受用廣大法樂故。</p>
<p style="margin-left:1em">△二三偈起用。</p>
</div>
<div class='div-orig'><p>如來普現身徧入於世間<span class='note-inline'>(至)</span>能入能觀察。</p>
</div>
<div class='div-commentary'><p style="margin-left:1em">初一普隨物樂。次一感應道交。後一法光無際。</p>
<p style="margin-left:1em">△二體用無礙。</p>
</div>
<div class='div-orig'><p>佛身無有生而能示出生<span class='note-inline'>(至)</span>所現皆如影。</p>
</div>
<div class='div-commentary'><p style="margin-left:1em">初二句約相。無生現生。次二句約性。無住而住。次一偈約用。無去住而普周。後偈體用雙拂。謂無體拂上無生。無生為佛法體故。今體即非體。無住處者。拂約性二句。亦無生可得。拂示生句。下半拂前第二偈約用。用如影故。</p>
<p style="margin-left:1em">△三真應無盡。</p>
</div>
<div class='div-orig'><p>佛隨眾生心為興大法雲<span class='note-inline'>(至)</span>色相絡不盡。</p>
</div>
<div class='div-commentary'><p style="margin-left:1em">一法雲無盡。二眾會無盡。三身相無盡。無盡相言兼真身故。終不盡者。全同體故。</p>
<p style="margin-left:1em">△三西方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前名月光香燄普莊嚴。此中光即月光明。慧即是智慧莊嚴。</p>
<p style="margin-left:1em">△二正說十頌。讚佛身含眾海。即答加持問由。加能入故。於中前九譖眾海。則佛德可知。分二。初一總。</p>
</div>
<div class='div-orig'><p>此會諸菩薩入佛難思地一一皆能見一切佛神力。</p>
</div>
<div class='div-commentary'><p style="margin-left:1em">△二八別二。初平徧一切入塵現用。</p>
</div>
<div class='div-orig'><p>智身能徧入一切剎微塵<span class='note-inline'>(至)</span>入佛之境界。</p>
</div>
<div class='div-commentary'><p style="margin-left:1em">初一智身入剎塵。次一色身普現用。後二釋成前義。一普賢行圓。二身心平等。</p>
<p style="margin-left:1em">△二微細入於毛孔剎作用。</p>
</div>
<div class='div-orig'><p><span class='corr'>已</span>證如來智等照於法界<span class='note-inline'>(至)</span>一念皆能現。</p>
</div>
<div class='div-commentary'><p style="margin-left:1em">△二有一頌結德歸佛。</p>
</div>
<div class='div-orig'><p>一切諸佛土一一諸菩薩普入於佛身無邊亦無盡。</p>
</div>
<div class='div-commentary'><p style="margin-left:1em">非唯一會。一切菩薩皆入佛身。方為讚佛。</p>
<p style="margin-left:1em">△四明北方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>徧觀十方而說頌曰。</p>
</div>
<div class='div-commentary'><p style="margin-left:1em">此同本名。但加慧字。</p>
<p style="margin-left:1em">△二正說十頌。歎佛依體起用轉。大法輪答前佛行。佛以轉法化生。為其行故。文三。初二句總。</p>
</div>
<div class='div-orig'><p>毗盧遮那佛能轉正法輪。</p>
</div>
<div class='div-commentary'><p style="margin-left:1em">△二有八偈半。別讚佛十化。</p>
</div>
<div class='div-orig'><p>法界諸國土如雲悉周徧。</p>
</div>
<div class='div-commentary'><p style="margin-left:1em">現受生化處處受生。身雲偏故。</p>
</div>
<div class='div-orig'><p>十方中所有諸大世界海佛神通願力處處轉法輪。</p>
</div>
<div class='div-commentary'><p style="margin-left:1em">讚神通化。雖云轉法。意在通用。</p>
</div>
<div class='div-orig'><p>一切諸剎土廣大眾會中名號各不同。</p>
</div>
<div class='div-commentary'><p style="margin-left:1em">讚業果化。一切諸剎名號不同者。示同趣類。業報名字故。上三依身。</p>
</div>
<div class='div-orig'><p>隨應演妙法。</p>
</div>
<div class='div-commentary'><p style="margin-left:1em">辨揚化隨應。則能斷彼疑故。</p>
</div>
<div class='div-orig'><p>如來大威力普賢願所成一切國土中妙音無不至。</p>
</div>
<div class='div-commentary'><p style="margin-left:1em">勸讚勵化。妙音讚勵故。</p>
</div>
<div class='div-orig'><p>佛身等剎塵現一切世間普雨於法雨無生無差別。</p>
</div>
<div class='div-commentary'><p style="margin-left:1em">慶慰化普雨法雨。令彼進修無生法故。上三語業。</p>
</div>
<div class='div-orig'><p>無數諸億劫一切塵剎中往昔所行事妙音咸具演。</p>
</div>
<div class='div-commentary'><p style="margin-left:1em">領受意化。領問受取。演昔行故。</p>
</div>
<div class='div-orig'><p>十方塵國土光網悉周徧光中悉有佛普化諸羣生。</p>
</div>
<div class='div-commentary'><p style="margin-left:1em">決擇意化。決擇有情心行差別。及揀諸法。性相不同方能普化故。</p>
</div>
<div class='div-orig'><p>佛身無差別充滿於法界能令見色身隨機善調伏。</p>
</div>
<div class='div-commentary'><p style="margin-left:1em">發起意化。發起眾善。及三乘大行。為善調故。</p>
</div>
<div class='div-orig'><p>三世一切剎所有眾導師種種名號殊為說皆令見。</p>
</div>
<div class='div-commentary'><p style="margin-left:1em">造作意化。建立佛法。事義種種皆令見故。依實起用。即是化身。故說化身。無別心色。上之十化。與佛地經次第無違。但令相融不違經旨。</p>
<p style="margin-left:1em">△三結歸斯會。</p>
</div>
<div class='div-orig'><p>過去及現在一切諸如來所轉妙法輪此會皆得聞。</p>
</div>
<div class='div-commentary'><p style="margin-left:1em">△五東北方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前眾集中。名最勝光明燈無盡功德藏法海。可當最勝光明。義與慧同。功德藏名。前後無別。無盡二字。前有後無。</p>
<p style="margin-left:1em">△二正說偈讚。佛攝勝眷屬。答佛力問。寄讚菩薩。實由佛力。故結云住於力地中。文二。初一智滿得法。即為總相。</p>
</div>
<div class='div-orig'><p>此會諸佛子善修眾智慧斯人<span class='corr'>已</span>能入如是方便門。</p>
</div>
<div class='div-commentary'><p style="margin-left:1em">末句有二意。一指前。謂具前三輪之化故能周徧一一國土。二即下九別。為如是方便也。</p>
<p style="margin-left:1em">△二別相共讚七事。</p>
</div>
<div class='div-orig'><p>一一國土中普演廣大音說佛所行處周聞十方剎。</p>
</div>
<div class='div-commentary'><p style="margin-left:1em">一讚普演大音。有三種大。一者處大。一一國故。二者義大。說佛行故三者體大。周聞十方故。</p>
</div>
<div class='div-orig'><p>一一心念中普觀一切法安住真如地了達諸法海。</p>
</div>
<div class='div-commentary'><p style="margin-left:1em">二讚時無空過。念念觀法。證真實故。</p>
</div>
<div class='div-orig'><p>一一佛身中億劫不思儀修習波羅蜜及嚴淨國土。</p>
</div>
<div class='div-commentary'><p style="margin-left:1em">三能入勝處。諸佛身中修淨國故。</p>
</div>
<div class='div-orig'><p>一一微塵中能證一切法如是無所礙周行十方國。</p>
</div>
<div class='div-commentary'><p style="margin-left:1em">四於染無礙塵中。證法而周行故。</p>
</div>
<div class='div-orig'><p>一一佛剎中往詣悉無餘見佛神通力入佛所行處。</p>
</div>
<div class='div-commentary'><p style="margin-left:1em">五能入佛境。見佛神力。入行處故。行處有二。一智行處。謂十力境。二佛化處。謂器及眾生。</p>
</div>
<div class='div-orig'><p>諸佛廣大音法界靡不聞<span class='note-inline'>(至)</span>一切皆能了。</p>
</div>
<div class='div-commentary'><p style="margin-left:1em">六善入音聲。初一入大音。次一入妙音。後一入一切音。</p>
</div>
<div class='div-orig'><p>從地而得地住於力地中億劫勤修行所獲法如是。</p>
</div>
<div class='div-commentary'><p style="margin-left:1em">七善知諸地。言從地者。即出心也。而得地者。即住入也。力地中者。即佛地也。所獲法者。結上方便也。</p>
<p style="margin-left:1em">△六東南方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">名全同前。</p>
<p style="margin-left:1em">△二正說頌讚。諸菩薩悟入深廣。由三昧力。見佛三昧。即答三昧問也。文四。初歎見佛真體。</p>
</div>
<div class='div-orig'><p>一切諸如來遠離於眾相<span class='note-inline'>(至)</span>自在之體性。</p>
</div>
<div class='div-commentary'><p style="margin-left:1em">一見佛離相。二見佛自在。言離眾相者。般若云。離一切諸相。則名諸佛。慈氏論云。但離四相。即離一切。謂名義自性及差別也。言自在者。由菩薩定慧雙運故。見佛。自在也。</p>
<p style="margin-left:1em">△二別明悟法。</p>
</div>
<div class='div-orig'><p>見佛真實體則悟甚深法<span class='note-inline'>(至)</span>一切諸法海。</p>
</div>
<div class='div-commentary'><p style="margin-left:1em">一證深理法。願力而現。二悟多行法。福智成形三達果法體。無不徧。四了教法。深廣難知。</p>
<p style="margin-left:1em">△三歎身業普應。</p>
</div>
<div class='div-orig'><p>唯一堅密身一切塵中見<span class='note-inline'>(至)</span>速令向佛道。</p>
</div>
<div class='div-commentary'><p style="margin-left:1em">一深。二廣。云堅密者。齊佛體用。堅即金剛之身。密謂三密之一。即一而多。故徧一切。即大而小。故現塵中無功之應故。無相而現。若約法門。此身即如來藏性也。不可破壞故堅。深而難見故密。眾生塵心。無不皆具。本自有之。故曰無生。體絕百非。故曰無相。眾生六根是謂諸國。</p>
<p style="margin-left:1em">△四歎得佛加持。</p>
</div>
<div class='div-orig'><p>以佛威神故出現諸菩薩<span class='note-inline'>(至)</span>法界悉周徧。</p>
</div>
<div class='div-commentary'><p style="margin-left:1em">一此佛力。二餘佛力。</p>
<p style="margin-left:1em">△七西南方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前列名處云。普華嚴髻。少同多異。</p>
<p style="margin-left:1em">△二正說頌。歎佛攝生自在德。答前自在問。分三。初攝生無遺二。初能攝。</p>
</div>
<div class='div-orig'><p>一切國土中普演微妙音<span class='note-inline'>(至)</span>令入此法中。</p>
</div>
<div class='div-commentary'><p style="margin-left:1em">謂身語深廣。前偈語。後偈身。身中上半體。客塵不染故。下半用。隨物見異故。亦是釋疑。為物現相。不乖如空。</p>
<p style="margin-left:1em">△二所攝。</p>
</div>
<div class='div-orig'><p>若有深信喜及為佛攝受<span class='note-inline'>(至)</span>入於深法海。</p>
</div>
<div class='div-commentary'><p style="margin-left:1em">初偈何人能了內信外攝者。次偈以何眼見。唯勝非劣。次偈了見何法。謂一切法地地三心。後偈何位究竟菩薩地盡。至入佛海。</p>
<p style="margin-left:1em">△二寂用無礙。</p>
</div>
<div class='div-orig'><p>安住佛國土出興一切處<span class='note-inline'>(至)</span>如是見導師。</p>
</div>
<div class='div-commentary'><p style="margin-left:1em">初偈用徧出興。體無來往。後偈即用恒寂。隨解自差。</p>
<p style="margin-left:1em">△三大用無涯。</p>
</div>
<div class='div-orig'><p>一切毛孔中各各現神通<span class='note-inline'>(至)</span>思議莫能及。</p>
</div>
<div class='div-commentary'><p style="margin-left:1em">初一一毛皆普現通。後一一身各徧轉法。</p>
<p style="margin-left:1em">△八西北方二。初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前名無盡光摩凡王。此云威德慧。即摩尼王。法喻異耳。</p>
<p style="margin-left:1em">△二正說偈。歎佛出現說法。皆周徧德答無畏問。說法無畏故。分三。初總顯身光徧應。</p>
</div>
<div class='div-orig'><p>一一佛剎中處處坐道場<span class='note-inline'>(至)</span>色相非一種。</p>
</div>
<div class='div-commentary'><p style="margin-left:1em">△二辨其所作二。初光照無遺。</p>
</div>
<div class='div-orig'><p>一一微塵內光明悉充滿<span class='note-inline'>(至)</span>種種眾形相。</p>
</div>
<div class='div-commentary'><p style="margin-left:1em">△二有四頌。演法周徧。</p>
</div>
<div class='div-orig'><p>法界諸剎土周行無所礙<span class='note-inline'>(至)</span>現無盡法間。</p>
</div>
<div class='div-commentary'><p style="margin-left:1em">一徧塵內外法界剎中。二徧佛身中一切剎內。三明所轉性相。四即能轉圓音。</p>
<p style="margin-left:1em">△三結用歸本。不可得故。</p>
</div>
<div class='div-orig'><p>一切剎土中見佛坐道場佛身如影現生滅不可得。</p>
</div>
<div class='div-commentary'><p style="margin-left:1em">九下方二初說偈儀。</p>
</div>
<div class='div-orig'><p>爾時眾中復有菩薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">前名法界光燄慧。此云普明。即前光燄。</p>
<p style="margin-left:1em">△二正說頌。讚佛境勝用。菩薩能入。答神通問。文云各各現故。分二。初佛境勝用。</p>
</div>
<div class='div-orig'><p>如來微妙身色相不思議<span class='note-inline'>(至)</span>各各現神通。</p>
</div>
<div class='div-commentary'><p style="margin-left:1em">先半偈標其體。謂妙身色相。後二頌半辨其用。</p>
<p style="margin-left:1em">△二菩薩能入。謂入佛境界。分三。初二具德知見。</p>
</div>
<div class='div-orig'><p>大智諸菩薩深入於法海<span class='note-inline'>(至)</span>一切佛神力。</p>
</div>
<div class='div-commentary'><p style="margin-left:1em">△二有三頌智見成益。</p>
</div>
<div class='div-orig'><p>若人有信解及以諸大願<span class='note-inline'>(至)</span>普攝於法界。</p>
</div>
<div class='div-commentary'><p style="margin-left:1em">△三有二頌。結用速疾。</p>
</div>
<div class='div-orig'><p>佛剎微塵數如是諸國土<span class='note-inline'>(至)</span>菩薩力如是。</p>
</div>
<div class='div-commentary'><p style="margin-left:1em">△十上方二。初說偈儀。</p>
</div>
<div class='div-orig'><p>爾時眾中復有菩薩摩訶薩<span class='note-inline'>(至)</span>觀察十方而說頌曰。</p>
</div>
<div class='div-commentary'><p style="margin-left:1em">此與前名顛倒而<span class='corr'>已</span>。</p>
<p style="margin-left:1em">△二正說頌。讚佛圓音現身神變自在。答無能攝取問。謂此願力普周。無能令不取故。分三。初歎佛圓音雨法德。</p>
</div>
<div class='div-orig'><p>佛演一妙音周聞十方剎<span class='note-inline'>(至)</span>聞<span class='corr'>已</span>趣菩提。</p>
</div>
<div class='div-commentary'><p style="margin-left:1em">然具十義。一唯一妙音。一梵音故。二徧聞一切。稱法性故。三此一即多。事理融故。四彼一一音。雨多法雨五彼法各具一切文辭。六各同一切眾生之音。七此音各各徧一切處。八所說各顯性淨之理。九各令一切普得見聞。十各各皆得究竟之益。上之十義。從一妙音。展轉開之。具十無盡。方曰圓音。文處可見。</p>
<p style="margin-left:1em">△二歎佛現身無礙德。</p>
</div>
<div class='div-orig'><p>法界諸國土一一微塵中<span class='note-inline'>(至)</span>平等如虗空。</p>
</div>
<div class='div-commentary'><p style="margin-left:1em">初偈解脫力故。現處周細。次偈法身力故。現相即虗。後二偈以般若德。發揮前偈。初偈釋下半。言影像者。顯無方所故。謂光東則影西。光西則影東。質對像生。來無所從。質謝像亡。去無所至。故此影像即空無體。後偈釋上半。言如空者。不可取等故。故雖現形。猶如水月。平等如空。</p>
<p style="margin-left:1em">△三歎佛神變自在德。</p>
</div>
<div class='div-orig'><p>十方所有佛盡入一毛孔<span class='note-inline'>(至)</span>不得其邊際。</p>
</div>
<div class='div-commentary'><p style="margin-left:1em">一則毛孔廣容。二則願能普徧。三則舉少況多。又上略配十句。其中具有四十句意。不能繁指。</p>
<p style="margin-left:1em">△六結通無窮二。初舉此。</p>
</div>
<div class='div-orig'><p>如此四天下道場中<span class='note-inline'>(至)</span>諸菩薩眾而來集會。</p>
</div>
<div class='div-commentary'><p style="margin-left:1em">言四天下者。意在閻浮。言總意別。既以結通。菩薩雲集。尤顯上歎。是彼十方。</p>
<p style="margin-left:1em">△二類彼。</p>
</div>
<div class='div-orig'><p>應知一切世界海一一四天下諸道場中悉亦如是。</p>
</div>
<div class='div-commentary'><p style="margin-left:1em">遠方便竟。</p>
</div></div>
<p class='juan'>大方廣佛華嚴經疏卷第十三</p></div>
</div><!-- end of div[@id='body'] -->
</body></html>