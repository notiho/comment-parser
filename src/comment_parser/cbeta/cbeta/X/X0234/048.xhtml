<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu80' />大方廣佛華嚴經疏卷第一百八<span class='note-inline'>(入第七十一卷經)</span></p><p class="byline">清涼山沙門　澄觀　述</p><p class="byline">晉水沙門　<span class='note-inline'>(淨源)</span>　錄疏注經</p>
<div class='div-orig'><p>爾時善財童子於普救眾生<span class='note-inline'>(至)</span>往寂靜音海夜神所。</p>
</div>
<div class='div-commentary'><p style="margin-left:1em">△第五寂靜音海夜神。寄難勝地。文中具六。第一依教趣求。</p>
</div>
<div class='div-orig'><p>頂禮其足繞無數帀<span class='note-inline'>(至)</span>云何修菩薩道。</p>
</div>
<div class='div-commentary'><p style="margin-left:1em">答行何境界。以無邊無盡甚深廣大能所不二。為所行境。</p>
<p style="margin-left:1em">問中欲顯能所別故。先問所成。後問能成。答中欲顯能所相成。故隔句相屬。又由能起所。故先辨能。又觀察中。雖有所觀。意在能觀。所行境中。雖是所行。而義兼能所。故四問全別。晉經中云□何境界名何境界。境界云何。此則兼通分齊之境。非但所觀。今初能能起方便中。有二十心。前中起上求大智心。</p>
</div>
<div class='div-orig'><p>夜神言善男子<span class='note-inline'>(至)</span>我發起住大智光明海德心。</p>
</div>
<div class='div-commentary'><p style="margin-left:1em">△二有十心。下化大悲心。</p>
</div>
<div class='div-orig'><p>我發起令一切眾生<span class='note-inline'>(至)</span>令一切眾生皆受喜樂心。</p>
</div>
<div class='div-commentary'><p style="margin-left:1em">△二答為何事業三。初標。</p>
</div>
<div class='div-orig'><p>發是心<span class='corr'>已</span>復為說法令其漸至一切智地。</p>
</div>
<div class='div-commentary'><p style="margin-left:1em">△二別釋。於中具有三十七門。分之為三。初十五門隨其便宜。以十度化。治其十蔽。初五門雙明捨戒。</p>
</div>
<div class='div-orig'><p>所謂若見眾生樂著所住<span class='note-inline'>(至)</span>令其得入如來境界。</p>
</div>
<div class='div-commentary'><p style="margin-left:1em">以捨一切著。則戒淨故。</p>
<p style="margin-left:1em">△二有十心。明餘八度。</p>
</div>
<div class='div-orig'><p>若見眾生多瞋恚者<span class='note-inline'>(至)</span>令得菩薩智波羅蜜。</p>
</div>
<div class='div-commentary'><p style="margin-left:1em">般若及願各有二門。</p>
<p style="margin-left:1em">△二有十二門。得佛功德。</p>
</div>
<div class='div-orig'><p>若見眾生色相不具<span class='note-inline'>(至)</span>令得智慧見一切法。</p>
</div>
<div class='div-commentary'><p style="margin-left:1em">化無功德眾生。令得佛因果。見第一義。</p>
<p style="margin-left:1em">△三有十門。但以對治門。破其惑障。</p>
</div>
<div class='div-orig'><p>若見眾生貧行多者<span class='note-inline'>(至)</span>我為其說菩薩直心。</p>
</div>
<div class='div-commentary'><p style="margin-left:1em">△三總結化意。</p>
</div>
<div class='div-orig'><p>善男子我以此等無量法施<span class='note-inline'>(至)</span>其心怡暢安隱適悅。</p>
</div>
<div class='div-commentary'><p style="margin-left:1em">見物成益。故大歡喜。此即釋名中初意。</p>
<p style="margin-left:1em">△三答觀察問二。初觀菩薩境界。</p>
</div>
<div class='div-orig'><p>復次善男子我常觀察<span class='note-inline'>(至)</span>坐種種莊嚴座。</p>
</div>
<div class='div-commentary'><p style="margin-left:1em">△二觀佛勝用三。初結前生後。</p>
</div>
<div class='div-orig'><p>善男子我觀察此道場<span class='note-inline'>(至)</span>無量無邊生大歡喜。</p>
</div>
<div class='div-commentary'><p style="margin-left:1em">知佛神力下。義當生後。</p>
<p style="margin-left:1em">△二正顯。有其十門。</p>
</div>
<div class='div-orig'><p>善男子我觀毗盧遮那<span class='note-inline'>(至)</span>如是出現如是說法。</p>
</div>
<div class='div-commentary'><p style="margin-left:1em">△三總結近遠。近結前之十門。亦遠結前觀菩薩境。以所觀境皆稱性故。文二。初標喜成益。</p>
</div>
<div class='div-orig'><p>我見是<span class='corr'>已</span>於念念中<span class='note-inline'>(至)</span>昔所未聞而今始聞。</p>
</div>
<div class='div-commentary'><p style="margin-left:1em">△二徵釋益由。</p>
</div>
<div class='div-orig'><p>何以故以能了知法界相故<span class='note-inline'>(至)</span>莊嚴解脫光明海。</p>
</div>
<div class='div-commentary'><p style="margin-left:1em">以能觀之大智。稱法界之體相。是故菩薩所生信等。等一切智。</p>
<p style="margin-left:1em">△四答所行境界問三。初十門法說。通二種境。</p>
</div>
<div class='div-orig'><p>又善男子此解脫無邊普入一切法界門故。</p>
</div>
<div class='div-commentary'><p style="margin-left:1em">即所觀境。</p>
</div>
<div class='div-orig'><p>此解脫無盡等發一切智性心故。</p>
</div>
<div class='div-commentary'><p style="margin-left:1em">即分齊境。下八準思。</p>
</div>
<div class='div-orig'><p>此解脫無際入無際畔<span class='note-inline'>(至)</span>以能了知如幻法故。</p>
</div>
<div class='div-commentary'><p style="margin-left:1em">△二有二十二門喻說。</p>
</div>
<div class='div-orig'><p>此解脫者猶如影像<span class='note-inline'>(至)</span>一切諸佛法輪聲故。</p>
</div>
<div class='div-commentary'><p style="margin-left:1em">以解脫深廣相難可知故。</p>
<p style="margin-left:1em">△三有一句。總結勸修。</p>
</div>
<div class='div-orig'><p>善男子我今為汝說此譬喻汝應思惟隨順悟入。</p>
</div>
<div class='div-commentary'><p style="margin-left:1em">△二明得解脫因二。初問。</p>
</div>
<div class='div-orig'><p>爾時善財童子<span class='note-inline'>(至)</span>云何修行得此解脫。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>夜神言善男子菩薩修行十大法藏得此解脫。</p>
</div>
<div class='div-commentary'><p style="margin-left:1em">先標。次徵釋。</p>
</div>
<div class='div-orig'><p>何等為十一修布施<span class='note-inline'>(至)</span>一切諸法無有障礙。</p>
</div>
<div class='div-commentary'><p style="margin-left:1em">後結。</p>
</div>
<div class='div-orig'><p>善男子若諸菩薩<span class='note-inline'>(至)</span>積集堅固安住圓滿。</p>
</div>
<div class='div-commentary'><p style="margin-left:1em">即十度為因。</p>
<p style="margin-left:1em">△三明發心久近。欲顯道根深故二。初問。</p>
</div>
<div class='div-orig'><p>善財童子言聖者<span class='note-inline'>(至)</span>三菩提心其<span class='corr'>已</span>久如。</p>
</div>
<div class='div-commentary'><p style="margin-left:1em">△二答。初長行三。初於餘剎海中發心修行二。初於第一剎塵劫修五。初總顯剎海。</p>
</div>
<div class='div-orig'><p>夜神言善男子此華藏<span class='note-inline'>(至)</span>而覆其上淨穢相雜。</p>
</div>
<div class='div-commentary'><p style="margin-left:1em">△二別彰時處。</p>
</div>
<div class='div-orig'><p>此世界中乃往古世<span class='note-inline'>(至)</span>名一切寶藏妙月光明。</p>
</div>
<div class='div-commentary'><p style="margin-left:1em">△三顯於初佛發心得定。</p>
</div>
<div class='div-orig'><p>有佛名不退轉法界音<span class='note-inline'>(至)</span>具足福德燈光明幢。</p>
</div>
<div class='div-commentary'><p style="margin-left:1em">亦表五地入俗福智高勝故。</p>
</div>
<div class='div-orig'><p>守護道場我見彼佛<span class='note-inline'>(至)</span>名普照如來功德海。</p>
</div>
<div class='div-commentary'><p style="margin-left:1em">此即正詶發心之問。自此<span class='corr'>已</span>去。皆顯修行得法。是知先問亦含問其得法久近。</p>
<p style="margin-left:1em">△四略舉次前九佛。</p>
</div>
<div class='div-orig'><p>此道場中次有如來<span class='note-inline'>(至)</span>名普照三世眾生諸根行。</p>
</div>
<div class='div-commentary'><p style="margin-left:1em">△五結略顯廣。</p>
</div>
<div class='div-orig'><p>善男子清淨光金莊嚴<span class='note-inline'>(至)</span>亦聞其佛所說諸法。</p>
</div>
<div class='div-commentary'><p style="margin-left:1em">此舉一劫之中剎塵數佛皆悉供養。</p>
<p style="margin-left:1em">△二於第二剎塵劫修行。</p>
</div>
<div class='div-orig'><p>從此命終還即於此世界中生。</p>
</div>
<div class='div-commentary'><p style="margin-left:1em">界不異前。故云還即。</p>
</div>
<div class='div-orig'><p>經佛剎微塵數劫修菩薩行。</p>
</div>
<div class='div-commentary'><p style="margin-left:1em">劫時有異。言歷剎塵。</p>
</div>
<div class='div-orig'><p>然後命終生此華藏莊嚴世界海。</p>
</div>
<div class='div-commentary'><p style="margin-left:1em">前雖數數命終今語前劫之末。是知前普光明幢劫。即是大劫。其中<span class='corr'>已</span>含有剎塵數小劫。此中但明塵數小劫。略無大劫之名。二文影略。故下結云。於二佛剎微塵數劫中。修菩薩行是則前段一如來興。義當一劫。若以普光明劫。為剎塵之一。此命終下。結成剎塵之劫。則闕二字。故晉經言。於彼世界。經二佛剎微塵數劫。方順下文二劫之言。一劫<span class='corr'>已</span>有剎塵之佛。則佛彌多矣。</p>
<p style="margin-left:1em">△二修行得法二。初舉此前三佛。</p>
</div>
<div class='div-orig'><p>娑婆世界值迦羅鳩孫䭾<span class='note-inline'>(至)</span>名演一切眾生言音海。</p>
</div>
<div class='div-commentary'><p style="margin-left:1em">△二顯遇本師得今解脫。則前所得。望此皆因。文二。初標名體。</p>
</div>
<div class='div-orig'><p>次值毗盧遮那如來<span class='note-inline'>(至)</span>出生廣大喜莊嚴解脫。</p>
</div>
<div class='div-commentary'><p style="margin-left:1em">△二明其業用。此中業用非獨事業。良以前之四問皆業用故。故此通包。於中亦二。初標所入海數。</p>
</div>
<div class='div-orig'><p>此解脫<span class='corr'>已</span>能入十不可說<span class='note-inline'>(至)</span>微塵數法界安立海。</p>
</div>
<div class='div-commentary'><p style="margin-left:1em">△二明海中所見展轉染細。略為四重。初剎海中塵。</p>
</div>
<div class='div-orig'><p>見彼一切法界安立海一切佛剎所有微塵。</p>
</div>
<div class='div-commentary'><p style="margin-left:1em">△二塵中之剎。</p>
</div>
<div class='div-orig'><p>一一塵中有十不可說不可說佛剎微塵數佛國土。</p>
</div>
<div class='div-commentary'><p style="margin-left:1em">△三剎中之佛。</p>
</div>
<div class='div-orig'><p>一一佛土皆有毗盧遮那<span class='note-inline'>(至)</span>又亦聞其所說妙法。</p>
</div>
<div class='div-commentary'><p style="margin-left:1em">△四佛毛變化二。初通力演法。</p>
</div>
<div class='div-orig'><p>又亦見彼一切諸佛<span class='note-inline'>(至)</span>隨眾生心轉正法輪。</p>
</div>
<div class='div-commentary'><p style="margin-left:1em">△二夜神悟入二。初總顯能所悟。</p>
</div>
<div class='div-orig'><p>我得速疾陀羅尼力<span class='note-inline'>(至)</span>如是悟解一切法門。</p>
</div>
<div class='div-commentary'><p style="margin-left:1em">△二明重重微細二。初總顯十重。十重一一顯無盡法門。</p>
</div>
<div class='div-orig'><p>一一法門中悟解一切修多羅雲。</p>
</div>
<div class='div-commentary'><p style="margin-left:1em">一法門。如般若一門中。有多契經。</p>
</div>
<div class='div-orig'><p>一一修多羅雲中悟解一切法海。</p>
</div>
<div class='div-commentary'><p style="margin-left:1em">二隨一契經。詮多深廣之法。謂含諸度等。</p>
</div>
<div class='div-orig'><p>一一法海中悟解一切法品。</p>
</div>
<div class='div-commentary'><p style="margin-left:1em">三隨一深法。有多品類。</p>
</div>
<div class='div-orig'><p>一一法品中悟解一切法雲。</p>
</div>
<div class='div-commentary'><p style="margin-left:1em">四隨一類中。有多事法。其一一法。含旨如雲。</p>
</div>
<div class='div-orig'><p>一一法雲中悟解一切法流。</p>
</div>
<div class='div-commentary'><p style="margin-left:1em">五隨一根本法雲。流出眾多支派。上五約所悟。下五約能悟。</p>
</div>
<div class='div-orig'><p>一一法流中出生一切大喜海<span class='note-inline'>(至)</span>得一切智光海。</p>
</div>
<div class='div-commentary'><p style="margin-left:1em">△二別顯智光之用二。初句總該橫竪。</p>
</div>
<div class='div-orig'><p>一智光海普照三世徧入十方。</p>
</div>
<div class='div-commentary'><p style="margin-left:1em">是第十一重。但廣最後一重功用無邊。則類前重重不可盡也。</p>
<p style="margin-left:1em">△二別顯橫豎之中所知。文五。初知如來因地之行。</p>
</div>
<div class='div-orig'><p>知無量如來往昔諸行海知無量如來所有本事海。</p>
</div>
<div class='div-commentary'><p style="margin-left:1em">上二句總。後之十句別明十度。</p>
</div>
<div class='div-orig'><p>知無量如來難捨能施海<span class='note-inline'>(至)</span>無量如來智波羅蜜海。</p>
</div>
<div class='div-commentary'><p style="margin-left:1em">△二知佛因地之位。</p>
</div>
<div class='div-orig'><p>知無量如來往昔起菩薩地<span class='note-inline'>(至)</span>如來往昔觀菩薩地。</p>
</div>
<div class='div-commentary'><p style="margin-left:1em">△三知因地作用。</p>
</div>
<div class='div-orig'><p>知無量如來昔為菩薩時<span class='note-inline'>(至)</span>調伏成熟一切眾生。</p>
</div>
<div class='div-commentary'><p style="margin-left:1em">上三知因。</p>
<p style="margin-left:1em">△四總知果用。</p>
</div>
<div class='div-orig'><p>知無量如來放大光明<span class='note-inline'>(至)</span>知無量如來廣大力海。</p>
</div>
<div class='div-commentary'><p style="margin-left:1em">△五總知。</p>
</div>
<div class='div-orig'><p>彼諸如來從初發心乃至法滅我於念念悉得知見。</p>
</div>
<div class='div-commentary'><p style="margin-left:1em">△三結詶其問三。初結前。</p>
</div>
<div class='div-orig'><p>善男子汝問我言汝發心來<span class='note-inline'>(至)</span>至釋迦牟尼佛。</p>
</div>
<div class='div-commentary'><p style="margin-left:1em">△二類顯。</p>
</div>
<div class='div-orig'><p>及此劫中未來所有一切諸佛我皆如是親近供養。</p>
</div>
<div class='div-commentary'><p style="margin-left:1em">先類未來。後及餘界。</p>
</div>
<div class='div-orig'><p>如於世界賢劫之中<span class='note-inline'>(至)</span>悉亦如是親近供養。</p>
</div>
<div class='div-commentary'><p style="margin-left:1em">△三結觀修學。</p>
</div>
<div class='div-orig'><p>善男子彼清淨光金莊嚴<span class='note-inline'>(至)</span>修此菩薩大勇猛門。</p>
</div>
<div class='div-commentary'><p style="margin-left:1em">△二偈頌。十偈分三。初誡聽勸修。</p>
</div>
<div class='div-orig'><p>爾時寂靜音海主夜神<span class='note-inline'>(至)</span>為善財童子而說頌言。</p>
<p>善財聽我說清淨解脫門聞<span class='corr'>已</span>生歡喜勤修令究竟。</p>
</div>
<div class='div-commentary'><p style="margin-left:1em">△二正明昔行。文二。初智行上供。</p>
</div>
<div class='div-orig'><p>我昔於劫海生大信樂心<span class='note-inline'>(至)</span>入此解脫門。</p>
</div>
<div class='div-commentary'><p style="margin-left:1em">△二有四偈。悲心下救。</p>
</div>
<div class='div-orig'><p>老病貧窮人諸根不具足<span class='note-inline'>(至)</span>我當悉除滅。</p>
</div>
<div class='div-commentary'><p style="margin-left:1em">△三有一偈。結行分齊。</p>
</div>
<div class='div-orig'><p>願盡未來劫普為諸羣生滅除生死苦得佛究竟樂。</p>
</div>
<div class='div-commentary'><p style="margin-left:1em">△四謙<span class='corr'>己</span>推勝。</p>
</div>
<div class='div-orig'><p>善男子我唯知此<span class='note-inline'>(至)</span>能知能說彼功德行。</p>
</div>
<div class='div-commentary'><p style="margin-left:1em">△五指示後友。</p>
</div>
<div class='div-orig'><p>善男子此菩提場如來會中。</p>
</div>
<div class='div-commentary'><p style="margin-left:1em">般若為得佛之所。故特言菩提場。</p>
</div>
<div class='div-orig'><p>有主夜神名守護一切城增長威力。</p>
</div>
<div class='div-commentary'><p style="margin-left:1em">般若若現。則善守心城及一切智城。萬行由生。為增威力。</p>
</div>
<div class='div-orig'><p>汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">△六戀德禮辭三。初以心觀。</p>
</div>
<div class='div-orig'><p>爾時善財童子一心觀察寂靜音海主夜神身。</p>
</div>
<div class='div-commentary'><p style="margin-left:1em">△二以偈讚四。初因友得見。</p>
</div>
<div class='div-orig'><p>而說頌言我因善友教來詣天神所<span class='note-inline'>(至)</span>身量無有邊。</p>
</div>
<div class='div-commentary'><p style="margin-left:1em">△二有二偈。寄對顯勝。</p>
</div>
<div class='div-orig'><p>非是著色相計有於諸法<span class='note-inline'>(至)</span>色相無邊故。</p>
</div>
<div class='div-commentary'><p style="margin-left:1em">△三有六偈。當相顯勝。</p>
</div>
<div class='div-orig'><p>遠離於五蘊亦不住於處<span class='note-inline'>(至)</span>十方徧說法。</p>
</div>
<div class='div-commentary'><p style="margin-left:1em">△四有一偈。總結圓融。</p>
</div>
<div class='div-orig'><p>無邊諸剎海佛海眾生海悉在一塵中此尊解脫力。</p>
</div>
<div class='div-commentary'><p style="margin-left:1em">△三身禮辭。</p>
</div>
<div class='div-orig'><p>時善財童子說此偈<span class='corr'>已</span><span class='note-inline'>(至)</span>殷勤瞻仰辭退而去。</p>
</div>
<div class='div-commentary'><p style="margin-left:1em">△第六守護一切城夜神。寄現前地六。初依教趣求。</p>
</div>
<div class='div-orig'><p>爾時善財童子隨順寂靜<span class='note-inline'>(至)</span>守護一切城夜神所。</p>
</div>
<div class='div-commentary'><p style="margin-left:1em">△二見敬諮問。</p>
</div>
<div class='div-orig'><p>見彼夜神坐一切寶<span class='note-inline'>(至)</span>唯願慈哀為我宣說。</p>
</div>
<div class='div-commentary'><p style="margin-left:1em">△三稱讚授法二。初讚發心之相。</p>
</div>
<div class='div-orig'><p>時彼夜神告善財言<span class='note-inline'>(至)</span>問諸菩薩所修行門。</p>
</div>
<div class='div-commentary'><p style="margin-left:1em">△二正授法界三。初標名體。</p>
</div>
<div class='div-orig'><p>善男子我得菩薩甚深自在妙音解脫。</p>
</div>
<div class='div-commentary'><p style="margin-left:1em">即事契經故曰甚深。權實無礙。蘊攝妙辨。稱為自在。依此演法。普應羣機。是謂妙音。</p>
<p style="margin-left:1em">△二顯其業用三。初總明□。初十句彰法施之德。</p>
</div>
<div class='div-orig'><p>為大法師無所罣礙<span class='note-inline'>(至)</span>為令眾生安住佛教故。</p>
</div>
<div class='div-commentary'><p style="margin-left:1em">△二顯法施之意。</p>
</div>
<div class='div-orig'><p>佛子我以此等法施眾生<span class='note-inline'>(至)</span>心恒不捨一切智地。</p>
</div>
<div class='div-commentary'><p style="margin-left:1em">△二別顯業用三。初釋甚深三。初總標。</p>
</div>
<div class='div-orig'><p>善男子我以如是淨法光明<span class='note-inline'>(至)</span>時作十種觀察法界。</p>
</div>
<div class='div-commentary'><p style="margin-left:1em">△二徵列。</p>
</div>
<div class='div-orig'><p>何者為十。</p>
</div>
<div class='div-commentary'><p style="margin-left:1em">列法界中。十種別義。今約十種勝行顯之。以行必稱理。理由行顯故。</p>
</div>
<div class='div-orig'><p>所謂我知法界無量。</p>
</div>
<div class='div-commentary'><p style="margin-left:1em">一無分量。</p>
</div>
<div class='div-orig'><p>獲得廣大智光明故我知法界無邊。</p>
</div>
<div class='div-commentary'><p style="margin-left:1em">二無邊際。</p>
</div>
<div class='div-orig'><p>見一切佛所知見故我知法界無限。</p>
</div>
<div class='div-commentary'><p style="margin-left:1em">三無齊限。</p>
</div>
<div class='div-orig'><p>普入一切諸佛國土<span class='note-inline'>(至)</span>我知法界無畔。</p>
</div>
<div class='div-commentary'><p style="margin-left:1em">四無涯畔。</p>
</div>
<div class='div-orig'><p>普於一切法界海中<span class='note-inline'>(至)</span>我知法界無斷。</p>
</div>
<div class='div-commentary'><p style="margin-left:1em">五無斷絕。</p>
</div>
<div class='div-orig'><p>入於如來不斷智故<span class='note-inline'>(至)</span>充滿法界不可壞。</p>
</div>
<div class='div-commentary'><p style="margin-left:1em">餘五可知。</p>
<p style="margin-left:1em">△三結前觀益。</p>
</div>
<div class='div-orig'><p>善男子我作此十種<span class='note-inline'>(至)</span>深入如來難思境界。</p>
</div>
<div class='div-commentary'><p style="margin-left:1em">△二釋自在義。</p>
</div>
<div class='div-orig'><p>又善男子我如是正念思惟<span class='note-inline'>(至)</span>恒為眾生演說妙法。</p>
</div>
<div class='div-commentary'><p style="margin-left:1em">謂總持權實。各就所持。立名可知。</p>
<p style="margin-left:1em">△三釋妙音義二。初別明。有二十三句。</p>
</div>
<div class='div-orig'><p>善男子我或為眾生<span class='note-inline'>(至)</span>或為眾生說修慧法。</p>
</div>
<div class='div-commentary'><p style="margin-left:1em">初三約三慧。後二十句勒為十對。約廣略辨。</p>
</div>
<div class='div-orig'><p>或為眾生說一有法或為眾生說一切有法。</p>
</div>
<div class='div-commentary'><p style="margin-left:1em">略而言者。一者通理通事。理一有者。二十五有。理無二故。事一有者。同一有為故。餘可思準。</p>
</div>
<div class='div-orig'><p>或為說一如來名海法<span class='note-inline'>(至)</span>或為說一切乘出離法。</p>
</div>
<div class='div-commentary'><p style="margin-left:1em">△二總結。</p>
</div>
<div class='div-orig'><p>善男子我以如是等不可說法門為眾生說。</p>
</div>
<div class='div-commentary'><p style="margin-left:1em">△三結益二。初別結甚深益。</p>
</div>
<div class='div-orig'><p>善男子我入如來無差別<span class='note-inline'>(至)</span>盡未來劫住普賢行。</p>
</div>
<div class='div-commentary'><p style="margin-left:1em">由入無差別故。住劫而不疲。</p>
<p style="margin-left:1em">△二通結妙音自在。</p>
</div>
<div class='div-orig'><p>善男子我成就此甚深<span class='note-inline'>(至)</span>增長一切諸解脫門。</p>
</div>
<div class='div-commentary'><p style="margin-left:1em">由總持故。增長解脫。</p>
</div>
<div class='div-orig'><p>念念充滿一切法界。</p>
</div>
<div class='div-commentary'><p style="margin-left:1em">由妙音故。充滿法界。</p>
</div>
<p class='juan'>大方廣佛華嚴經疏卷第一百八</p></div></div>
</div><!-- end of div[@id='body'] -->
</body></html>