<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經勢至圓通章疏鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 311-A 引　〔龍其〕</p><p>念東高先生千里東。余自謂年來一味淨土娑婆境風浩。浩真如喆。草堂清。皆不免蹉跌。勉余留心此件。余偶舉示百亭法師。而法師先有勢至念佛章疏鈔。在余案頭。兩人取卷重閱盡。然興嘆謂。高先生以身踐為救時之藥語也。遂命兒子。募資刻之。刻既竣。法師復謂余弁其首。余惟華嚴大經德雲首宣念佛法門。馬鳴菩薩立論之祖。念佛與止觀並重。而楞嚴為譚性之書。然勢至念佛一章列在圓通禪宗下。不能抑蓮宗為非歸源見性之途也明矣。今彌陀疏鈔。龍舒淨土等文。布在禪林。惟勢至章。僅附本經。而未有耑行之疏。法師詮文釋義。勒成一書。為震旦人添一重往生舟筏。不可謂非淨土之功臣也又明矣。遂以此意。復高先生。而繼之以臆說云。蓮師云。念一佛名。換彼百千萬億之雜念也。即念即空。居然本體。非於念外別得菩提。又云。執持名號。至於一心。則復還空寂之體。又云。當知淨土唯心更無外境。自性還歸本體是願生彼國義。如是則蓮師雖極力主張西方淨土。而不遺宗門見性之旨。彰彰如是矣。則謂見性為淨土指歸。而淨土為見性入路。未相違也。見性則掉臂皆淨土。而蓮臺自不消。說不見性則淨土非了手。而種因要自不退。然則見性與不見性。而念佛修淨土。皆不可忽也。此義似本章所未及言。既以復於高。遂筆之此。以質諸真能念佛人為何如也。</p>
<p>康熙庚申長至錢唐戴京曾書</p>
</div>
<div class='div-other'><a id='mulu2' />
<p class='h1'>No. 311-B 大佛頂首楞嚴經大勢至菩薩念佛圓通章</p><p class="byline">唐　天竺沙門　般剌密帝　譯</p><p>大勢至法王子。與其同倫五十二菩薩。即從座起頂禮佛足。而白佛言。</p>
<p>我憶往昔恒河沙劫。有佛出世。名無量光。十二如來相繼一劫。其最後佛。名超日月光。彼佛教我念佛三昧。譬如有人。一專為憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影不相乖異。十方如來。憐念眾生如母憶子。若子逃逝。雖憶何為。子若憶母如母憶時。母子歷生不相違遠。若眾生心憶佛念佛。現前當來必定見佛。去佛不遠。不假方便自得心開。如染香人身有香氣。此則名為香光莊嚴。我本因地。以念佛心入無生忍。今於此界。攝念佛人。歸於淨土。</p>
<p>佛問圓通。我無選擇。都攝六根。淨念相繼。得三摩地。斯為第一。</p>
<p style="margin-left:1em"><span class='note-inline'>(楞嚴云。佛告阿難。若復有人。身具四重十波羅夷。瞬息即經此方他方阿鼻地獄。乃至窮盡十方無間靡不經歷。能以一念。將此法門。於末劫中開示未學。是人罪障應念銷滅。變其所受地獄苦因成安樂國。則此章經。誠為銷罪之巨冶。愈病之靈丹。修心之㨗徑。求生之要術也。若能常持。無苦不除。無樂不與。無願不遂。無果不得。凡見聞者。宜三復焉)</span>。</p>
<p style="margin-left:1em">日誦式</p>
<p style="margin-left:2em"><span class='note-inline'>(人有三等。一者極閒人。應當晝夜六時持經念佛。二者半閒半忙人。應當每日晨昏二時一心持念。三者極忙人。應當每日晨朝一時專心持念。誦時之式。先本師三稱。次舉勢至章一遍。往生咒三遍。讚佛偈一遍。佛名百聲千聲萬聲隨意。三菩薩名每各十聲。後發願迴向偈一遍。未誦前。<span class='corr'>已</span>誦後。俱要對聖像前合掌三禮。如無佛像。對經對空禮拜亦可。果能如此常行無間。佛必哀憐。凡有求願。無不遂者。臨命終時。佛與聖眾。放光接引。徑生極樂矣。行者當生信願。切勿疑忽。此明每日經佛並舉式也。若單佛名。極閒者。除六時外。應當時刻念佛無間。半間半忙者。應當營事<span class='corr'>已</span>畢即便念佛。極忙者。應當忙裏偷閒十念念佛。此方名為不虗度也。盡此一生。一日無有暫廢。則自念佛心口。當必成佛心口。經云。行與佛同。受佛氣分。入如來種。親為佛子。不其然哉)</span>。</p>
<p>南無本師釋迦牟尼佛<span class='note-inline'>(三稱)</span><span class='note-inline'>(次勢至章畢舉往生呪)</span>。</p>
<p class="dharani">南無阿彌哆婆夜<span class='note-inline'>(一)</span>哆他伽哆夜<span class='note-inline'>(二)</span>哆地夜他<span class='note-inline'>(三)</span>阿彌利都婆毗<span class='note-inline'>(四)</span>阿彌利哆<span class='note-inline'>(五)</span>悉躭婆毗<span class='note-inline'>(六)</span>阿彌利哆<span class='note-inline'>(七)</span>毗迦蘭帝<span class='note-inline'>(八)</span>阿彌利哆<span class='note-inline'>(九)</span>毗迦蘭哆<span class='note-inline'>(十)</span>伽彌膩<span class='note-inline'>(十一)</span>伽伽那<span class='note-inline'>(十二)</span>枳多迦利<span class='note-inline'>(十三)</span>娑婆訶<span class='note-inline'>(十四)</span></p>
<p style="margin-left:1em"><span class='note-inline'>(不思議神力傳云。持呪之法。淨身漱口。然香佛前。晝夜六時。各誦三七遍。能滅五逆謗法等罪。誦滿三十萬遍。即見阿彌陀佛。彌陀疏鈔云。若有善男子善女人。能誦此呪者。阿彌陀佛常住其頂。日夜擁護。無令怨家而得其便。現世常得安隱。臨命終時。任運往生)</span>。</p>
<p style="margin-left:2em">次舉讚佛偈。</p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西方極樂世界大慈大悲阿彌陀佛<span class='note-inline'>(百千萬聲隨意)</span>　南無觀世音菩薩　南無大勢至菩薩　南無清淨大海眾菩薩<span class='note-inline'>(各十稱)</span><span class='note-inline'>(後舉發願迴向偈)</span>。</p>
<p>我今稱念阿彌陀真實功德佛名號。惟願慈悲哀攝受。證知懺悔及所願。往昔所造諸惡業。皆由無始貪瞋癡。從身語意之所生。一切我今皆懺悔。願我臨欲命終時。盡除一切諸障礙。面見彼佛阿彌陀。即得往生安樂剎。願以此功德。莊嚴佛淨土。上報四重恩。下濟三途苦。若有見聞者。悉發菩提心。盡此一報身。同生極樂國。十方三世一切佛。一切菩薩摩訶薩。摩訶般若波羅蜜<span class='note-inline'>(一遍)</span><span class='note-inline'>(此當對佛跪念念畢起身三禮而退)</span>。</p>
<p style="margin-left:1em"><span class='note-inline'>(偈云。一日無常到。方知夢裏人。萬般將不去。唯有業隨身。如何是萬般將不去。官爵財寶屋宅田園衣服飲食乃至嬌妻愛子。無常到來。都是將不去者。如何是唯有業隨身。人生所造。貪瞋癡慢五逆十惡惡業。戒定慧施五戒十善善業。無常到來。盡皆緊隨你者。楞嚴云。臨命終時。未捨煖觸。一生善惡俱時頓現。惡者便感三途苦報。善者便感人天樂報。若善心中。兼有信願。念佛求生。便現極樂佛土境相。行願品云。是人終時。一切諸根悉皆散壞。一切親屬悉皆捨離。一切威勢悉皆退失。象馬車乘珍寶伏藏無復相隨。唯此願王。於一切時引導其前。一剎那中。即得往生極樂世界。見彌陀佛及諸聖眾。既然如是。何不趂此強健之時努力勤修。善導云。假饒金玉滿堂。難免生老病死。恁汝千般快樂。無常終是到來。惟有徑路修行。但念阿彌陀佛。設待臨終方悔。悔之於後。將何及乎。奉勸諸人。及時修進。生死事大。無常迅速。慎勿以此為分外也。勉之勉之)</span>。</p>
<p style="margin-left:1em"><span class='note-inline'>(又淨業人。備三資糧。一者信。信輪迴最苦。信念佛最妙。信此土修行難成道果。信願生彼土乃至十念決得往生。信報生人天福盡還墜。信一生樂土永不退轉當成正覺。信一稱佛名能滅八十億劫生死重罪信念佛之人彌陀攝取病中救護命終來迎。二者願願消業障。願滅眾苦。願心開。願見佛。願淨業成。願生安養。願授記。願度生。三者行。身禮像。口稱名。心觀想俱要專一絕無散亂。解知信願時蓮華種植也。專念時蓮華出水也。功成時蓮華敷空也。設起疑退心。蓮華又萎矣。由是晝夜六時無有一念貪戀在娑婆。凡起居衣食語默動靜皆不忘淨土。至於臨命終時。應當念佛發願。不得怕死貪生。常自念言。我現在身。眾苦交纏。不淨流溢。若得捨此。華池托質。受無量樂。事極稱意。如脫臭弊之衣。得著珍御之服。萬緣放下。身心解脫。纔有病患。莫論輕重便念無常。一心待死。即囑一切人。凡來我前為我念佛。不得雜說世務家緣長短再延。法師頻來誡勸依經指示。及到病重捨報之際。家人親屬。不得哭泣并發悲歎懊惱之聲。猶恐惑亂心神。忘失正念。但高聲朗念阿彌陀佛。守令氣絕神逝。方可舉哀。若如此者。萬求萬生必無疑也。復有遇障難者。不得正念往生。如偏風失語。狂亂失心。水火雷擊。蟲獸鬼噉。毒藥陣亡。怨賊王難。亦應預懺。必蒙佛護。葢念佛者。有六勝益。一諸佛菩薩護念。彌陀住頂放光。諸天神將晝夜冥加。二惡鬼毒藥皆不能害。三災八難咸悉消除。三宿障冰清怨命解脫。四氣力充滿無諸橫病。五睡夢吉祥見佛色像。無有非人奪其精氣。六現為一切禮敬。臨終三聖接引。故知日常一意念佛。即為預備不虞法矣。如人入城。幹事必先覓下安處。抵暮昏黑則有投宿之地。先覓下處者。預修淨業也。抵暮昏黑者。大限到來也。有投宿地者。生蓮華中不遭障難也。人若依此用心。臨終定得往生。此又為修淨土者之至囑也)</span>。</p>
<p style="margin-left:9em"><span class='note-inline'>(慈雲香嚴行者續法述勸)</span></p>
</div>
<div class='div-other'><a id='mulu3' />No. 311
<p class='juan'><a id='mulu4' />楞嚴經勢至念佛圓通章疏鈔卷上</p><p class="byline">清浙水慈雲灌頂沙門　續法集</p>
<div class='div-commentary'><p style="margin-left:1em">釋此一章。大分為三。初通序大意二。初詳申旨趣三。初通序念佛宗致。</p>
</div>
<div class='div-orig'><p>大矣哉念佛之為法門也。大小並収。利鈍均攝。事理圓融。性相無礙。即佛是心。無一心而非心佛。即心是佛。無一佛而非佛心。心一憶也佛佛全彰。佛一稱也心心頓顯。無有心外佛為心所憶。亦無佛外心為佛所稱。眾生念佛。佛在眾生心內。佛念眾生。眾生在佛心中。是心作佛。心不念而佛不作。即佛顯心。佛不稱而心不顯。則知念佛一門。誠為見性成佛之妙法矣。</p>
</div>
<div class='div-commentary'><p style="margin-left:1em">大下分二。先釋又二。初總明該攝。大矣哉者。能讚詞。亦是發語之端也。念下所讚法。初句標體。念佛別也。法門通也。大等四句釋相。初二句人也。大小約乘。利鈍約根。並收均攝者。化導小乘。迴小向大。勉進大乘。捨權歸實。使上根三心<span class='note-inline'>(一至誠心。二深心。三迴向發願心)</span>圓發直入無生。令下根十念成功亦生彼國。次二句法也。事理約行。性相約諦。圓融無礙者。下愚著事而迷理。小智執理而遺事。今則通乎理事。依理修則證真諦而見自性彌陀。依事修則證俗諦而生極樂相土。即下二別顯不二中。先心佛不二。初四句約性起心佛開五句。一心外佛佛外心。二心內佛佛唯心。三心即是佛佛即是心。四心非是佛佛非是心。五心佛圓融無障無礙。五教如次配知。今明第三句義也。此之心佛。全體遍收。如金與器。以金収器。器無所遺。以器攝金。金無不盡。心一下八句。約修顯。心憶佛佛稱心皆明修也。心憶佛彰。心即是佛故。佛稱心顯。佛即是心故。無為心憶。心外無佛故。無為佛稱。佛外無心故。華嚴迴向品云。無有智外如為智所入。亦無如外智能證於如。正此義也。眾生下後三無差別。謂心佛生三無別也。初四句。正明無別。眾生念佛者。諸佛心內眾生念眾生心中諸佛也。佛在生心內者。眾生心外更無別佛。以佛真心即眾生真心故。此明因門攝法無遺也。故云眾生念佛現前當來必定見佛。華嚴亦云。應知自心念念常有佛成正覺。何以故。諸佛如來不離此心成正覺故。佛念眾生者。眾生心內諸佛念諸佛心中眾生也。生在佛心中者。佛真心外更無眾生。以眾生真心即佛真心故。此明果門攝法無遺也。故云十方如來憐念眾生如母憶子。佛性論云。一切眾生悉在如來智內。以一切眾生決定無有出如如境者。並為如來之所攝持。據清凉疏。開成四句。一諸佛心外無別眾生。二眾生心外更無別佛。三佛心生心兩存齊現。四生心佛心互奪雙亡。今且約前二句明也。是心下四句。躡前反顯。心本是佛。由不覺而佛隱。若欲作佛。須當念心故。起信謂。眾生本覺與佛本覺無有二體。若不念心。難成佛矣。佛本是心。因無明而心暗。若欲顯心。須當念佛故。華嚴謂。佛智廣大。遍眾生心。眾生語言。皆悉不離如來法輪。若不稱佛。難明心矣。則知下次結。彌陀即是自性。淨土全唯一心。離心性外。毫無可得。若能憶念。即顯本性佛矣。起信云。法界一相。即是如來平等法身。性佛一顯。果佛自證故。圭山云。今知心是佛心。定當作佛。不其然乎。設離念佛門外而欲速見性成佛者。捨其近易。以求諸遠難也。</p>
<p style="margin-left:1em">△二別顯此章所詮。</p>
</div>
<div class='div-orig'><p>所以十二如來號曰三昧。勢至菩薩標為圓通。三昧則總攝諸禪。圓通則具足萬行。一心頓實。不亦宜乎。</p>
</div>
<div class='div-commentary'><p style="margin-left:1em">所以下分為三。初正顯。所以者承前起後之辭。十二如來號念佛為三昧者。凡夫垢心混若黃河。外道妄想逸如奔馬。故說三昧。欲令返染成淨捨散入寂也。勢至菩薩標念佛為圓通者。小乘七生斷惑證真。權教三祇具因滿果。故說圓通。欲令速證疾成圓超直入也。三昧下二重揀。謂此三昧。總攝世出世間一切禪定。揀非餘三昧也。如一巨冶鑄成千器。圓通具足八萬四千一切觀行。揀非餘圓通也。猶阿伽陀總愈萬病。末二句三勸誡。三昧實教所詮。圓通頓教所詮。學頓實教者。是其所宜也。又上顯圓義。此兼顯頓實。眾生念佛定當成佛。實也。起信云。專念阿彌。修善迴向。願生彼界。終得見佛。華嚴云。臨命終時。諸根散壞。唯此願王引導其前。即得往生。見彌陀佛。蒙佛授記。不久當坐菩提道場成等正覺。眾生憶佛現前即見。頓也。佛藏經云。無覺無觀名為念佛。無想無語是名念佛。摩訶般若云。菩薩摩訶薩念佛。不以色念。不以受想行識念。以諸法自性空故。今兼顯此。故頓實者宜應學也。</p>
<p style="margin-left:1em">△三引取勝益勸修。</p>
</div>
<div class='div-orig'><p>聞說佛名。威光證入於無盡。憶想佛境。德雲解脫於多門。有此勝益。應當信行。何得自暴自棄不願不修耶。</p>
</div>
<div class='div-commentary'><p style="margin-left:1em">聞說四句。初引明說。佛名者。華嚴云。勝雲佛現時。寶華林中。出說三世一切諸佛名號音聲。時彼如來於眾會中說普集一切三世佛自在法修多羅。入無盡者。華嚴云。勝雲佛所。證得一切諸佛功德輪三昧。證得一切佛法普門陀羅尼。了知一切佛決定解莊嚴成就海。了知無邊佛現一切眾生前神通海。了知一切佛力無畏法。於善眼佛所。即得念佛三昧。名無邊海藏門。如是等十千法門。皆得通達。憶佛境者。華嚴云。德雲告善財言。善男子。我唯得此憶念一切諸佛境界智慧光明普見法門。多解脫者。華嚴云。所謂智光普照念佛門乃至住虗空念佛門等二十一種。有此下二結勸二。初正勸諸餘法門。淺則上根不被。深則下根絕分。唯此一法。利鈍兼収。如水清珠。到處便益。故當信受行持。念佛如種糓。自心如家田。信如信栽此種定得成糓。願如知此佳種一心求糓。行如欣求得糓作畊耨事。何得下二結責。十界因果皆唯心現。若一念心瞋恚邪婬。即地獄界。慳貪不施。即餓鬼界。愚癡暗蔽。即畜生界。我慢貢高。即修羅界。堅持五戒。即人法界。精修十善。即天法界。證悟人空。即聲聞界。知緣性離。即緣覺界。六度齊修。即菩薩界。真慈平等。即佛法界。今此教念佛者。欲人念我自心成我自佛。云何捨自心佛孤佛教耶。如來不思議境界經云。菩薩了知諸佛及一切法皆唯心量。得隨順忍。捨身速生極樂淨土。照律師問。經云。是心作佛。是心是佛。心既是佛。何須念他佛耶。答。秪由心本是佛故。令專念彼佛。梵網戒云。信知一切眾生皆有佛性。我是未成之佛。諸佛是<span class='corr'>已</span>成之佛。汝心佛者未成佛也。彌陀佛者<span class='corr'>已</span>成佛也。未成佛者。久沉欲海。具足煩惱。杳無出期。<span class='corr'>已</span>成佛者。久證菩提。具足威神。能為物護。是故。諸佛勸令念佛。即是以我未成之佛。求他<span class='corr'>已</span>成之佛。而為救護耳。眾生若不念佛。聖凡永隔。父子乖離。長處輪迴。去佛遠矣。所以文殊普賢等諸菩薩皆願念佛往生。況我凡愚人耶。又彼螟蛉尚聽教成。可以人而不如蟲乎。不願自棄。迷也甚矣。</p>
<p style="margin-left:1em">△二略釋經題。</p>
</div>
<div class='div-orig'><p>楞嚴者。一切事究竟堅固也。乃大部之總名。圓通者。聖性法門無不通也。是一章之別目。勢至者。啟教之人也。念佛者。修行之法也。文雖一十二行。義括淨土諸典。有教有機。有法有喻。生佛感應。以遍含自他因果而該徹。作心境之月燈。為聖凡之舟楫。故言楞嚴經勢至念佛圓通章。</p>
</div>
<div class='div-commentary'><p style="margin-left:1em">楞下先釋名。一切事。三科七大也。究竟空也。堅固不空也。合二空不空也。蘊處界大。本如來藏故。事事究竟堅固。名楞嚴定。既住法位。世相常住。故此亦名健相三昧。聖性舉理。法門約教。影略行果可知。正顯四法互相圓遍該通也。依止成定。名為楞嚴。依觀成慧。號作圓通。別目者。以勢至念佛圓通乃修道二十五圓通中一也。勢至下亦影略。義具應云。能啟能修勢至人也。所啟所修念佛法也。文下後結歎二。先別歎。彼佛教我念佛。機教也。母子形影染香。法喻也。如來憐念眾生。眾生一心憶佛。生佛感應也。我因念佛入忍。今攝念人歸淨。自他因果也。心境月燈者。依我自心念彼佛境。則佛境可彰。託彼佛境念我自心。則自心易顯。此之彰顯。皆憑月燈教法以照見也。心外有境小教也。境唯是心始教也。即心即境終也。非境非心頓也。心境無盡圓也。即所詮法。月燈喻能詮教。聲名句義門如螢燈。小也。攝境唯心門如火燈。始也。理事無礙門如星。終也。會相歸性門如月。頓也。普融無盡門如日。圓也。今約中二以說聖凡舟楫者。念名號佛。受持皈戒。越於三途。下下品生。名為人乘。其猶舠船纔過谿㵎。念色像佛。修行禪善。越於四洲。生下品蓮。名為天乘。其猶艇船出小河港。念應化佛。觀四真諦。越於三界。生中品蓮。名聲聞乘。其猶艨艦過於大湖。念受用佛。了悟因緣。證二涅槃。生上品蓮。名緣覺乘。其猶[舟*(彖/虫)]艞過於大江。念法性佛。智悲並運。萬行繁興。成無上道。超凡小界。上上品生。名菩薩乘。其猶艆䑼直過大海。又持名念佛如特舟。聲聞乘也。觀像念佛如方舟。辟支佛也。觀想念佛如維舟。菩薩乘也。實相念佛如造舟。佛乘也。聖凡即所化人。舟揖喻能化法。故言句次總結。</p>
<p style="margin-left:1em">△二開章釋文二。初略標。</p>
</div>
<div class='div-orig'><p>將解此經。五門分別。一教起因緣。二藏乘教攝。三宗趣旨歸。四略釋題名。五詳解文義。</p>
</div>
<div class='div-commentary'><p style="margin-left:1em">初二句總敘。一下別列。此例般若疏意。略開五章。前三義門。後二正釋。</p>
<p style="margin-left:1em">△二詳解五。初教興。</p>
</div>
<div class='div-orig'><p>初教起因緣者。智度論云。如須彌山。非無因緣。非少因緣令得振動。念佛教興。亦復如是。具多因緣。一指出捷<span class='corr'>徑</span>修行門路故。二直示當人念自心佛故。三欲令悟入佛之心性故。四為顯生佛心無差別故。五度脫凡外橫超三界故。六接引權小圓成佛果故。七充足三輩無有疑悔故。八利益今後周遍無盡故。九頓攝六根證圓通境故。十疾空障惱定生佛土故。</p>
</div>
<div class='div-commentary'><p style="margin-left:1em">初句標牒。智下釋義二。先引證。如須彌下喻也。念佛下合也。一下次正釋。楞嚴云。初心入三昧遲速不同倫。故知餘門學道紆迴險難。猶如蟻山。念佛一門。古稱徑路。好似風水。善導云。唯有徑路修行。但念阿彌陀佛。況今持名。徑而又徑者也。若欲一生取辦。當於是法留心。二下。觀經云。是心作佛。是心是佛。諸佛正徧知海從心想生。是故教人念佛。即念自心佛也。三下。佛心性者。楞嚴云。我以不滅不生合如來藏。而如來藏唯妙覺明圓照法界。無差別論云。此心性明潔。與法界同體如來依此心。說不思議法。則知佛以如來藏淨法性為心也。令悟入者。起信云。真如自體相者。凡夫諸佛。無有增減。楞嚴富樓那言。我與如來寶覺圓明真妙淨心無二圓滿。觀經云。汝等心想佛時。是心即是三十二相八十隨形好。是故眾生念心佛時。即能悟入佛心性也。四下。無差別論云。眾生界不異法身。法身即是眾生界。觀經云。諸佛如來是法界身。入一切眾生心想中。下云。若眾生心憶佛。現前必定見佛。則此法門。能顯心佛眾生三無差別也。五下。凡夫外道。由見思惑。起業感報。輪轉不休。依餘法修。直至惑盡。始得出離。名為竪出三界。唯念佛門。帶惑往生。名為橫出三界。如蟲在竹。竪則歷節難通。橫則一時透脫。桐江法師云。竪出者。依諦緣度。歷涉地位。如取科第。須有才學。如歷任轉官。須有功効。橫出者。念佛法門。如人廕敘功由祖父他力。不論學問有無。又如覃恩普轉功由國王不論歷任淺深。六下。菩薩六心墮落聲聞。塵劫不迴。猶菴羅華魚子一般。因中雖多。結果者少。若能念佛。圓發三心。自然轉權成實。迴小向大。如彼白衣驟貴平地舛仙者然。故大本云。菩薩欲令眾生速疾安住無上菩提者。應當起精進力聽此法門。又華嚴十地。始終不離念佛。圓教登地尚爾。況權小初心人耶。七下。上品利根。聞小教則悔。下品鈍根。聞大教則疑。所以華嚴會上聲聞絕分。阿含時中菩薩不被。今此念佛一法如萬應膏毒病皆愈。似及時雨藥木竝茂。故得利鈍盡攝上下均収也。八下。利今即佛在機宜。利後即滅後聞見。下云。今於此界。攝念佛人。歸於淨土。觀經云。如來今者為未來世一切眾生。為煩惱賊之所害者。說清淨業。故如如意珠。利濟無盡也。九下。一切眾生。迷常住心。用諸妄想循諸色聲。違圓通境。今念佛也。六根都攝。守於真常。常光現前。圓通境發。雖不欲證不可得也。故華嚴解脫長者云。知一切佛猶如影像。自心如水。水清而靜。月現全體。又偈云。菩薩清凉月。常遊畢竟空。眾生心垢淨。菩薩影現中。則知眾生淨念。彌陀定放光明。心水不淨。菩薩圓通月境亦不現矣。十下。末法修行。多諸障難。邪魔嬈亂。佛道難成。今修念佛三昧。承佛願力威神。疾除煩惱。頓破無明。五蘊魔銷。三身佛現。當生極樂佛土。成真應二果矣。如大明燈然於室中。不唯破千年暗。而且見種種物。然此十因。生起有序。初以入道多門難易各別。出念佛法最為徑捷。二所以徑捷者。為念自心佛故。三由念心佛。方能成佛心故。四佛心若契。生佛同體無有二故。五既無二別。豈有凡外不度脫故。六豈獨凡外。亦接權小人故。七豈唯五乘。亦充足一切善惡眾生故。八豈但現今。亦普利未來無有盡故。九濟度如是廣大者。為圓通故。十有作之修。終成敗壞。現既圓通。當必見佛歸淨土故。又由定生佛土。所以指出捷徑門路。令預修行疾成佛故。如此終始連環。猶同鈎鎖。此教之興。非無因也。</p>
<p style="margin-left:1em">△二藏攝。</p>
</div>
<div class='div-orig'><p>二藏乘教攝者。謂三藏之中。契經藏攝。二藏之內。菩薩藏攝。三乘之中。大乘所攝。五教之內。後三教攝。</p>
</div>
<div class='div-commentary'><p style="margin-left:1em">二句標章。謂下釋相。三藏者。一修多羅。此云契經。即經藏。詮於定學。二毗奈耶。此云調伏。即律藏。詮於戒學。三阿毗達磨。此云對法。即論藏。詮於慧學。今此經者。屬於經藏。自始至終。專說念佛三昧故。二藏者。一菩薩藏。詮示菩薩理行果故。二聲聞藏。詮示聲聞理行果故。今此經者。屬菩薩藏。此經演說菩薩念佛圓通法故。三乘者。一小乘聲聞。謂四諦法門。運載眾生。出於三界。到涅槃城。成阿羅漢。猶如羊車。二中乘緣覺。謂因緣法門。運載眾生。過於四空。居寂滅舍。成辟支佛。猶如鹿車。三大乘菩薩。謂六度法門。運載眾生。超凡小境。直至無上菩提大般涅槃彼岸。成於佛果。猶如牛車。今此經者。屬於大乘。以如來憐念眾生。勢至攝念佛人。安樂諸乘。度脫九界故。五教者。一小教。唯談人空故。二始教。但明法空故。亦名分教。但說法相故。三終教。復說中道故。亦名實教。多談法性故。四頓教。唯辨真性故。五圓教。唯說法界故。今此經者。屬後三教。下云。二憶念深。母子歷生不相違遠。終也。漸漸念時終當成佛故。下云。以念佛心。入無生忍。不假方便。頓也。知佛即心。疾成佛道故。下云。都攝六根。淨念相繼。得三摩地。圓也。了三無別。圓通法界故。準知此經教義深廣幽遠。非淺近矣。</p>
<p style="margin-left:1em">△三宗趣。</p>
</div>
<div class='div-orig'><p>三宗趣旨歸者。有總有別。總以憶佛念佛為宗。見佛入忍心境圓通為趣。別有五對。一教義。以教說為宗。令達義為趣。二事理。舉事相為宗。詮顯理為趣。三境智。三佛境為宗。二觀智為趣。四行位。信願行為宗。入不退為趣。五因果。以因行為宗。克果德為趣。</p>
</div>
<div class='div-commentary'><p style="margin-left:1em">三句牒門。謂宗旨歸趣也。當經所崇曰宗。宗之所歸曰趣。若不識宗。無從趣向矣。有下釋義。教說者。即念佛教門也。達義者。謂了達教中所詮心境緣念。生佛感應。染香入忍。自他生土之義也。事理義中所具者。謂崇尚念佛等事。其意云何。正欲彰顯彌陀自性淨土唯心之至理也。境智理內開者。境即所觀之理。智是能觀之心。佛之圓融三身真境也。事一心。理一心。真觀也。行位隨智起者。信願行三資糧也。不退者。信淨在離三界。位不退也。願見佛念佛心。念不退也。行淨業攝佛人。行不退也。又信化佛教超凡外道。信不退也。願報佛果超二乘境。念不退也。行法佛理超權修證。行不退也。起信疏云。約有三位。一信行未滿。未名不退。但以處無退緣。故稱不退。二信滿<span class='corr'>已</span>去。入十住位。得見法身。住於正定。故名不退。三二賢位滿。入初地去。證遍滿法身。生無邊佛土。故名不退。由信成信不退。由願成住不退。由行成地不退。地論師云。住是證不退。行是位不退。向是行不退。地是念不退。由信成證位行成行願成念也。因果不退之所成者。因若不退。名為真因。果若不退。名為真果。信願佛土攝根淨念。是不退菩提因行也。得三摩地第一圓通。是不退菩提果德也。文有三重。憶念彼佛。因也。現當見佛。果也。念見近佛。因也。心開香嚴。果也。念心入忍。因也。攝人歸土。果也。如是五對。展轉相因。以為生起。</p>
<p style="margin-left:1em">△四釋題。</p>
</div>
<div class='div-orig'><p>四略釋題名者。有四對義。初總別。謂楞嚴三字總稱也。總通彼大部故。勢等七字別號也。別局此一章故。二教義。就前別中。分教義二。謂章之一字。是能詮教也。勢等六字。是所詮義也。三果因。就前義中。開此一對。謂圓通是果。所證境故。勢等是因。能修觀故。四人法。就前因中。分成此對。念佛法也。即所稟法。勢至人也。是能弘人。依四對義。立斯名耳。</p>
</div>
<div class='div-commentary'><p style="margin-left:1em">四下標牒。有下解釋。此句列也。初下釋也。總中亦影一對。楞嚴義也局也。經字教也通也。今不出者。恐混濫故。章屬能詮者。謂是圓通文字念佛教章也。果因對。亦可名境智對。圓通境也。念佛智也。亦可名真俗理事性修寂行對。圓通真理性寂也。勢至念佛俗事修行也。四下。念佛法者。念變化。非受用佛。<span class='note-inline'>(化身)</span>小也。念受用。非變化佛。<span class='note-inline'>(自報)</span>終也。念亦變化亦受用佛。<span class='note-inline'>(他報)</span>始也。念非受用非變化佛。<span class='note-inline'>(法身)</span>頓也。念圓通無障礙佛。<span class='note-inline'>(十身)</span>圓也。勢至人者。得應化佛力。小勢至也。得功德佛力。始勢至也。得智慧佛力。終勢至也。<span class='note-inline'>(此二報佛)</span>得如如佛力。<span class='note-inline'>(法佛)</span>頓勢至也。得無盡佛力。<span class='note-inline'>(十佛)</span>圓勢至也。此亦約教略釋。下更詳解。則知此題名內。人法雙彰。因果並舉。理盡義周。故標章首。</p>
<p style="margin-left:1em">△五解文分三。初敘禮白儀。</p>
</div>
<div class='div-orig'><p>大勢至法王子。與其同倫五十二菩薩。即從座起。頂禮佛足。而白佛言。</p>
</div>
<div class='div-commentary'><p style="margin-left:1em">【疏】梵語摩訶那鉢。此云大勢至。思益云。我投足之處。震動三千大千世界。及魔宮殿。故名大勢至。觀經云。此菩薩行時。十方世界一切震動。此菩薩坐時。七寶國土一時動搖。亦名得大勢。悲華云。願我世界如觀世音。等無有異。寶藏佛言。由汝願取大千界故。今當字汝為得大勢。亦名無邊光。觀經云。以智慧光普照一切。令離三途得無上力。若依本文。能念大勢佛。能攝六根妄。能接念佛人。故名為勢至也。假此菩薩為發起者。表念佛法門。能發智光。得大勢力。離三界苦。取淨土樂也。於法自在。名為法王。從法化生。稱之為子。悲華經云。往昔因中。彌陀作輪王時。觀音為長子。勢至為次子。今在極樂。居佛左右。助化一切。次補佛處。故名法王子也。與共也。倫類也。聲氣相應。名為同類。五十二者數也。表勢至念佛一門。能攝信等五十二位諸法行故。菩薩。具云菩提薩埵。肇云。菩提佛道名也。薩埵秦言大心眾生。有大心入佛道。名菩提薩埵。賢首云。菩提此名曰覺。薩埵此曰眾生。以智上求菩提。用悲下救眾生。名菩提薩埵也。從座起者。師資尊卑。名分秩然。有所陳白。不應坐故。頂禮佛足者。以<span class='corr'>己</span>上頂。禮佛足下。敬之至也。上皆身業。白佛言者。上示曰告。下啟曰白。是口業也。身口恭敬。意業可知。</p>
<p style="margin-left:1em">【鈔】梵語下釋人名也。先勢至中。初約行。中修自行也。由有智斷威勢故。能震動一切。亦名下次約願。上求佛道也。由有想念勢力故。能取證淨土。亦名下三約悲。下度眾生也。由有化導勢力故。能救拔三途。上二自利。此一利他。依本文者。上通諸經釋名。此局當經釋也。能念三句。亦約上求中修下度三義以釋。大勢佛者。指彌陀。言十方三世佛中彌陀為第一故。能念。非如眾生不求大勢佛及斷苦法故。能攝。非如眾生六根攀緣六塵故。能接。非如眾生自利不耐他榮故。有此三大德。威勢之至也。菩薩名實相稱。眾生無勢可知。於法下次法王子。自在為王者。王以自在為義故。次補佛者。彼土彌陀佛後。次當觀音補位。觀音之後。次乃勢至補位。猶如儲君暫居東宮。後必南面紹王位也。與下三與同倫。易曰。同聲相應。同氣相求。故曰聲氣相應。若依華嚴。有八十四同。<span class='note-inline'>(始從念慧趣覺終至不虗出離)</span>故名同類。如七十三。茲不繁錄。道不同不相為謀。同心言其臭如蘭。故云與同倫也。五下。四五十二。信佛是心。信心作佛。即攝十信法行。住在三昧。觀佛實相。即攝十住法行。行念佛行。度念佛人。即攝十行法行。回念佛心。向佛心住。即攝十向法行。心地觀佛。地如佛地。即攝十地法行。憶佛念佛。去佛不遠。即攝等覺法行。心想佛時。是心即佛。即攝妙覺法行。則知超凡入聖。唯有念佛為妙矣。菩下。五菩薩。初義約心。謂能如是憶佛。即成大道心眾生。名為菩薩。次義約境。謂能以念佛心。上求佛覺。下化有情。故名菩薩。從座下。釋敬禮也。意可知者。謂意若不恭敬。則身不避席。口不發言。以身口禮白隨意主故。所以三業皆修敬者。表顯念佛乃是一切世間希有難信之法也。</p>
<p style="margin-left:1em">△二正陳所證。分二。初詳引古佛教詔。又二。先總明佛出。</p>
</div>
<div class='div-orig'><p>我憶往昔恒河沙劫。有佛出世。名無量光。十二如來相繼一劫。其最後佛。名超日月光。</p>
</div>
<div class='div-commentary'><p style="margin-left:1em">【疏】我者。即自指法身。不同情計我也。明記不忘為憶。過去稱為往昔。恒河沙劫者。約恒河中之沙以數劫。顯其久也。梵語佛陀。此云覺者。覺人之不覺也。略開三義。一自覺我空。揀異凡外。二覺他法空。揀異二乘。三覺滿俱空。揀異菩薩。出世者。無機不興。根熟則現也。如來者。從真如起。來成正覺也。十二者。大彌陀經云。無量光佛。無邊光佛。無礙光佛。無對光佛。炎王光佛。清淨光佛。歡喜光佛。智慧光佛。不斷光佛。難思光佛。無稱光佛。超日月光佛。無量者。實智照理無限量故。無邊者。權智照事無邊際故。無礙者。慈光與樂無障礙故。無對者。悲光拔苦無敵對故。炎王者。光音應化得自在故。清淨者。離垢清淨發光明故。歡喜者。令他受用生大喜故。智慧者。以大智慧破諸惑故。不斷者。常光不斷絕故。難思者。本光不思議故。無稱者。涌百寶光不可稱故。超日月者。放一切光超日月故。俱名光者。因中念本覺佛發明心光。果上成妙。覺佛現起身光故。十二如來相繼一劫者。一約能念。表行者十二時中於自性佛淨念相繼。打成一片。不得彈指頃念世間五欲。則無量性光自然發明也。二約所得。則轉十二類生而成十二聖位。轉十二處妄想而成十二處佛德也。然十二佛。乃古如來。非今彌陀。而其名號同者。以師資一道古今不異。如釋迦觀音之類。</p>
<p style="margin-left:1em">【鈔】我下。釋我等二句。我有四。一執見邪我。二自他慢我。三名字假我。四法身真我。世人具邪慢。學人具慢假。聖人是假真。今勢至乃法身大士。不同三乘。故唯真我。恒河亦云殑伽河。此云天堂來。河從高處來故。乃是無熱惱池流出。廣四十里。沙細如麵。佛在祇園說法。河近講堂。故凡言多。取以為喻。梵語劫波。此云分別時分。俱舍云。時之極少名剎那。時之極長名為劫。今取沙喻劫。多久可知。梵下釋有等六句。始本合一名為覺滿。我法空盡。名為俱空。大彌陀下引經。無量下釋義。諸佛名號。取證不同。或因或果。或性或相。<span class='corr'>或</span>悲智。或願行。此十二佛。皆以光分名者。葢光有二。一智光。二身光。復有二義。一常光。二放光。又有二因。一是功德莊嚴。二是本願成就。今釋佛名。亦約此六義也。初二約二智。三四約二心。攝二因也。五六七八約四身。五是化身。六是法身。七是他受用身。八是自受用身。即楞伽中應化佛。如如佛。功德佛。智慧佛也。九十常光。十一二放光。自性佛者。謂念自性佛也。不得念五欲者。觀經云。夫念佛者。不得一彈指間念世五欲。是謂繫念。脫能如此一無間雜。無量自性佛光。終得發明。超於日月也。十二類生者。謂胎。卵。濕。化。有色。無色。有想。無想。非有色。非無色。非有想。非無想也。十二聖位者。謂乾。信。住。行。向。煖。頂。忍。世。地。等。妙也。無漸位者。經云。從是漸修。隨所發行。安立聖位故。詳如楞嚴七八卷明。十二妄想者。謂六根六塵妄想也。經云。六亂妄想成業性故。十二區分。由此輪轉。是故世間聲香味觸。窮十二變。為一旋復。十二佛德者。謂六根六塵功德也。經云。總括始終六根之中各各功德。有千二百。詳如楞嚴四七卷明。然下。通妨難。云據大本意。十二佛名。乃無量壽佛別號。唯一佛身。此何說言有十二佛相繼出耶。故此通云。諸佛同名甚多故。十二佛乃是往古。非今法藏所成佛也。若爾何以今名濫古號耶。故又釋云。詳彌陀勢至同時發心。所師之佛。亦同無異。而今彌陀十二別號同古佛者。表顯師資即心即佛之道一也。猶今釋迦立號倣同古釋迦佛。今觀音名倣同古觀音等故。大本彌陀經云。過無量佛剎同名釋迦者。不可勝數。則無量壽佛之名。百千萬億不可窮盡。何止於一佛耶。</p>
<p style="margin-left:1em">△次別示教道二。初標名。</p>
</div>
<div class='div-orig'><p>彼佛教我念佛三昧。</p>
</div>
<div class='div-commentary'><p style="margin-left:1em">【疏】彼佛十二佛也。語言指示謂之教。言念佛者。若據事念。一心憶想之謂。念三身接引之謂。佛則能念屬<span class='corr'>己</span>。所念屬佛。若據理念。念即始覺。佛即本覺。以始合本。名為念佛。念佛有四。一稱名。謂聞說佛名。一心稱念。二觀像。謂設立尊像。注目觀瞻。三觀想。謂以我心眼。想彼如來。四實相。即念自性真實相佛。初二事法界。觀心即佛故。後一理法界。觀佛即心故。第三事理無礙法界。觀是佛是心故。又清涼云。約能念心。不出五種。一緣想境界念佛門。二攝境唯心念佛門。三心境無礙念佛門。四心境俱泯念佛門。五重重無盡念佛門。會曰。一即前之初二。小乘教也。二即前四。始也。三即前三。終也。四五前所無者。頓圓教也。今此文中。約佛教邊四五俱通。約機稟邊唯局持名。然此持名。亦通圓頓。不唯局小。亦開五門。一持念佛名門。心外有佛名故。小教。事法界觀也。二攝名歸心門。佛名唯心現故。始教。理法界觀也。三心名雙融門。即心即佛故。終教。四心名俱絕門。非心非佛故。頓教。理事無礙法界觀也。五圓通無盡門。一念心。一佛名。遍含法界無有盡故。圓教。事事無礙法界觀也。梵語三昧。此云正定。亦云正思正心行處。一心念佛。名正定心。若他念者。即名邪思惟也。三昧是禪觀通名。念佛是一行別目。又此念佛三昧。亦名一行三昧。亦名諸佛現前三昧。般若三昧。普等三昧。</p>
<p style="margin-left:1em">【鈔】言念佛下。釋念佛二字。念佛有下。明念佛法門。稱名者。文殊般若經云。眾生愚鈍。觀不能解。但令念聲相續。自得往生。彌陀經云。聞說阿彌陀佛。執持名號。觀像通二。一觀現在相好光明之佛。如法華云起立合掌一心觀佛。二觀綵畫雕塑鑄造之佛。如優填王以栴檀作佛像。是也。觀想者。十六觀經云。諸佛如來是法界身。入一切眾生心想中。是故。心想佛時。是心即是三十二相八十隨形好。實相者。觀佛三昧經云。佛告阿難。住念佛者。心印不壞。釋曰。諦了自心。名為念佛。如如不動。名為不壞。解脫長者所謂我欲見極樂世界阿彌陀佛隨意即見。是也。初二下。約觀料揀也。若依六根。稱名攝耳舌。觀像攝眼身。觀想攝鼻意。實相攝六根。則一念佛三昧。六根無不攝也。又清涼下。引古明五也。緣境者。稱名觀像皆屬外境故。唯心者。依正相好唯是心作故。無礙者。雙照事理故。俱泯者。離相如空故。無盡者。於一切時處境念中。普見十身諸如來故。會曰下。會通古今也。又大疏云。古人<span class='corr'>已</span>有五門。一稱名往生念佛門。二觀像滅罪念佛門。三攝境唯心念佛門。四心境無礙念佛門。五緣起圓通念佛門。此之五門。名則盡善。釋義不周。故今改之。若欲曲會。一二即清涼緣境無礙兼攝俱泯圓通即無盡門。小教等者。前之四門約觀。此之五門約教。互相影顯。思之可知。今此文下。約四五念佛門判今經也。佛教十二如來也。通四五者。以譬如下文中。但云憶佛念佛。不別指一門故。機稟勢至等也。局持名者。以佛問下文中方云淨念相繼。的指出持名故。問何以勢至不通指耶。答雖念佛三昧古稱徑路。而持名一法徑而又徑。何者。觀像則像去還無。因成間斷。觀想則心麤境細。妙觀難成。實相則眾生障重解悟者希。至於無盡。則境界深廣。從何領荷。唯此持名。最為簡捷。但能繼念。便得往生。如驥驟。<span class='note-inline'>(餘門念佛也)</span>雖超羣馬。<span class='note-inline'>(餘門修行也)</span>未及龍飛。<span class='note-inline'>(持名念佛也)</span>鶴冲<span class='note-inline'>(餘門念佛也)</span><span class='corr'>已</span>過凡禽。<span class='note-inline'>(餘門修行也)</span>爭如鵬舉。<span class='note-inline'>(持名念佛也)</span>故龍樹毗婆沙論云。佛法有無量門。如世間道有難有易。譬如跛人陸道步行則苦。一日不過數里。水路乘船則樂。須臾便過千里。易行疾至。應當念佛稱其名號。本願如是。問。佛有無量功德。一名難可攝盡。況實相中離名字相。云何專稱名耶。答。極樂依正。言佛便周。佛功德海。舉名即盡。經云治世語言皆與實相不相違背。豈有萬德洪名不即是實相耶。然此下。重顯持名一門。攝盡大小乘教。無論利根鈍根。均可依之而修也。正定者。揀念佛外皆邪定故。正思者。於所念境正直思察故。正揀尋伺。思揀昏沉。正心行處者。謂定心正所緣境。異於無明邪所受故。或云調直定。由眾生屈曲散亂。佛以諸三昧門。令直其屈曲。正其散亂故。禪觀通名者。如智論云。一切禪定攝心皆名三昧。是也。一行別目者。有二釋。一謂萬行中一行。如諸經中。或以真如海印德藏為三昧。或以如幻語言法界為三昧。或有緣有相。或無得無諍等。二即指念佛三昧。文殊般若經云。佛告文殊。欲入一行三昧者。應處空閒捨諸亂意。不取相貌。繫心一佛。專稱名字。隨彼方所端身正向。能於一佛念念相續。即是念中能見過去未來現在諸佛。念一佛功德。與念無量佛功德無二。若得一行三昧者。諸經法門皆悉了知。問。此教念佛。為念十方佛耶。為念阿彌陀耶。答。但念阿彌陀佛。以十二如來同名阿彌陀故。下云攝念佛人歸於淨土。又普廣問佛。十方俱有佛土。何以獨讚西方。佛言。閻浮提人。心多雜亂。令其專心一境。乃得往生。若念十方諸佛。境繁意散。不成三昧。況諸佛同一法身。念一佛即念一切佛故。問。何十二佛皆教勢至念自名耶。答一者十二如來本願如是。如今法藏願云。聞我名號乃至十念。若不生者。不取正覺。是也。二者教念十二佛名。即是教念古彌陀十二別號。猶今法藏教念無量壽佛。即是教念無量光乃至超日月光也。又此下出異名。約義配教。念佛小也。般若始也。佛現終也。一行頓也。普等圓也。如理思之。</p>

<p class='juan'>楞嚴經勢至念佛圓通章疏鈔卷上</p></div>
<div class='div-w'>
<p class='h2'>音釋</p>
<div class='div-note'>天竺<p><span class='note-inline'>(此云月氏)</span>。</p>
沙門<p><span class='note-inline'>(華言勤息)</span>。</p>
般剌密帝<p><span class='note-inline'>(唐翻極量)</span>。</p>
譯<p><span class='note-inline'>(音易翻梵語成華言也)</span>。</p>
波羅夷<p><span class='note-inline'>(此云棄犯此罪者永棄佛法邊外也)</span>。</p>
阿鼻<p><span class='note-inline'>(翻無間大地獄名)</span>。</p>
釋迦牟尼<p><span class='note-inline'>(釋迦翻能仁姓也牟尼翻寂默名也)</span>。</p>
他<p><span class='note-inline'>(音拖)</span>。</p>
伽<p><span class='note-inline'>(音祗)</span>。</p>
毗<p><span class='note-inline'>(音皮)</span>。</p>
迦<p><span class='note-inline'>(加音)</span>。</p>
膩<p><span class='note-inline'>(音尼)</span>。</p>
扣<p><span class='note-inline'>(音只)</span>。</p>
阿彌陀<p><span class='note-inline'>(此云無量壽亦云無量光)</span>。</p>
須彌<p><span class='note-inline'>(唐言妙高山王也)</span>。</p>
菩提<p><span class='note-inline'>(華言覺道)</span>。</p>
菩薩摩訶薩<p><span class='note-inline'>(菩薩此云覺有情摩訶薩此云大心眾生也)</span>。</p>
摩訶般若波羅蜜<p><span class='note-inline'>(摩訶翻大般若翻智慧波羅蜜翻到彼岸)</span>。</p>
趁<p><span class='note-inline'>(音逞隨從逐踐也)</span>。</p>
迅<p><span class='note-inline'>(音信疾也)</span>。</p>
萎<p><span class='note-inline'>(音委華草憔殘或退縮也)</span>。</p>
娑婆<p><span class='note-inline'>(此云堪忍堪能忍斯惡故)</span>。</p>
懊<p><span class='note-inline'>(音奧悔恨也)</span>。</p>
抵<p><span class='note-inline'>(音底至也)</span>。</p>
覓<p><span class='note-inline'>(音蜜追尋也)</span>。</p>
幹<p><span class='note-inline'>(音干辦作也)</span>。</p>
躡<p><span class='note-inline'>(音業蹈也)</span>。</p>
阿伽陀<p><span class='note-inline'>(此云普去能去眾病也)</span>。</p>
陀羅尼<p><span class='note-inline'>(此云總持亦云遮持即呪也)</span>。</p>
畊<p><span class='note-inline'>(音庚犁田也)</span>。</p>
耨<p><span class='note-inline'>(音羺耘草也)</span>。</p>
修羅<p><span class='note-inline'>(舊翻無端正新翻非天)</span>。</p>
文殊<p><span class='note-inline'>(此云妙德)</span>。</p>
螟蛉<p><span class='note-inline'>(音冥令桑蟲也)</span>。</p>
括<p><span class='note-inline'>(音郭包括也)</span>。</p>
楫<p><span class='note-inline'>(音接橈也)</span>。</p>
舠<p><span class='note-inline'>(音刀小船盛二百斛)</span>。</p>
艇<p><span class='note-inline'>(音廷盛三百斛次小船也)</span>。</p>
港<p><span class='note-inline'>(音講水之分派道路也)</span>。</p>
艨艦<p><span class='note-inline'>(音蒙監外狹而長曰艨艟上下四方有板曰艦中船也亦戰船名)</span>。</p>
涅槃<p><span class='note-inline'>(此云滅度亦云圓寂)</span>。</p>
[舟*(彖/虫)]艞<p><span class='note-inline'>(音禮耀江中大船名)</span>。</p>
艆䑼<p><span class='note-inline'>(音狼鄒海中大船名)</span>。</p>
特方維造<p><span class='note-inline'>(以舟為橋者曰造天子舟也連四船者曰維諸侯舟也兩船並者曰方大夫舟也單一船者曰特士人舟也)</span>。</p>
辟支<p><span class='note-inline'>(此云緣覺亦云獨覺)</span>。</p>
紆<p><span class='note-inline'>(音迂曲也)</span>。</p>
富樓那<p><span class='note-inline'>(華言滿願)</span>。</p>
癊<p><span class='note-inline'>(音蔭庇庥也)</span>。</p>
覃<p><span class='note-inline'>(音曇甸延及長市也)</span>。</p>
菴羅<p><span class='note-inline'>(翻難分別其果似挑非桃似柰非柰華多子少葉似柳味如梨王城種之果可療疾)</span>。</p>
阿含<p><span class='note-inline'>(翻教又云無比法經名也)</span>。</p>
嬈<p><span class='note-inline'>(音撓擾動也)</span>。</p>
牒<p><span class='note-inline'>(音蝶文乃躡前而起者曰牒又移前文於此曰牒也)</span>。</p>
儲<p><span class='note-inline'>(音除副也貳也太子副君謂之儲君)</span>。</p>
涌<p><span class='note-inline'>(音永泛溢也)</span>。</p>
殑<p><span class='note-inline'>(音競)</span>。</p>
祗園<p><span class='note-inline'>(祗陀太子園也)</span>。</p>
俱舍<p><span class='note-inline'>(翻藏包含攝持之義也)</span>。</p>
倣<p><span class='note-inline'>(音訪傚也)</span>。</p>
泯<p><span class='note-inline'>(音民絕也)</span>。</p>
雕<p><span class='note-inline'>(音彫木雕)</span>。</p>
塑<p><span class='note-inline'>(音素泥塑)</span>。</p>
優填<p><span class='note-inline'>(唐言出受王名也)</span>。</p>
旃檀<p><span class='note-inline'>(義翻與藥能除病故)</span>。</p>
驥<p><span class='note-inline'>(音記千里良馬也)</span>。</p>
驟<p><span class='note-inline'>(音紂馬之疾速行也)</span>。</p>
冲<p><span class='note-inline'>(音充與翀同不飛則<span class='corr'>已</span>飛則沖天也)</span>。</p>
鵬<p><span class='note-inline'>(音朋大鵬鳥也翼如垂天之雲一舉而上九萬里遠)</span>。</p>
毗婆娑<p><span class='note-inline'>(此云廣解論名)</span>。</p>
跛<p><span class='note-inline'>(音波足偏廢行不正也)</span>。</p>
尋伺<p><span class='note-inline'>(粗覺名尋求細觀名伺察)</span>。</p>
閻浮提<p><span class='note-inline'>(華言樹洲洲中有此樹故樹名勝金)</span>。</p>
蛙<p><span class='note-inline'>(音哇形以蝦蟆水虫)</span>。</p>
</div></div></div>
</div><!-- end of div[@id='body'] -->
</body></html>