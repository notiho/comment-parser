<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈悲道場水懺法科註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />水懺科註卷中</p><p class="byline">龍住<span class='corr'>寺</span>　成簡西宗　集註</p>
<div class='div-other'><a id='mulu43' />
<div class='div-other'><a id='mulu44' /><p style="margin-left:1em">讚文</p>

<div class="lg regular"><div class='lg-row'>四八端嚴微妙相　僧祇三大劫修來</div>
<div class='lg-row'>面如滿月目如蓮　天上人間咸恭敬</div>
</div></div>
<div class='div-orig'><p>慈悲水懺法卷中</p>
<p>一切諸佛愍念眾生。為說水懺道場總法。今當歸命一切諸佛。</p>
<p>南無毗盧遮那佛。南無本師釋迦牟尼佛。南無阿彌陀佛。南無彌勒佛。南無龍種上尊王佛。南無龍自在王佛。南無寶勝佛。南無覺華定自在王佛。南無袈裟幢佛。南無師子吼佛。南無文殊師利菩薩。南無普賢菩薩。南無大勢至菩薩。南無地藏菩薩。</p>
</div>
<div class='div-commentary'><p style="margin-left:1em">地藏菩薩白佛言。我从久遠劫來。蒙佛接引。使獲不可思議神力。具大智慧。我所分身。徧滿百千萬億恒河沙世界。每一世界。化百千萬億身。每一身。度百千萬億人。令歸敬三寶。永離生死。至涅槃樂。</p>
</div>
<div class='div-orig'><p>南無大莊嚴菩薩。南無觀自在菩薩。</p>
<p>禮諸佛<span class='corr'>已</span>。次復懺悔。</p>
</div>
<div class='div-commentary'><p style="margin-left:1em">此下承上文而起觀行。以作滅罪之方。然而禮懺。雖在一日一時。入道功程。必當隨力漸次而能成就。</p>
</div>
<div class='div-orig'><p>某等即今身心寂靜。無諂無障。正是生善滅惡之時。復應各起四種觀行。以為滅罪方便。</p>
</div>
<div class='div-commentary'><p style="margin-left:1em">即今等者。指初卷後折憍竭愛等。以至禮佛<span class='corr'>已</span>畢之時。斯時至誠虔懇。即今道場之內。身口意三業。了無過失。故得身心寂靜。無諂誑。無私曲。趂此心靜之時。復加觀行而進之。觀行如下觀察思惟等。文中自明。</p>
</div>
<div class='div-orig'><p>何等為四。一者觀於因緣。二者觀於果報。三者觀我自身。四者觀如來身。</p>
</div>
<div class='div-commentary'><p style="margin-left:1em">上總標。下別釋。</p>
</div>
<div class='div-orig'><p>第一觀因緣者。知我此罪。藉以無明不善思惟。無正觀力。不識其過。遠離善友諸佛菩薩。隨逐魔道。行邪險逕。如魚吞鈎不知其患。如蠶作繭自纏自縛。如蛾赴火自燒自爛。以是因緣不能自出。</p>
</div>
<div class='div-commentary'><p style="margin-left:1em">觀因緣。者之一字。疊上標下而釋之也。藉。托也。因緣者。要自知起罪之因。習罪之緣。皆由無明。遂至不能自出○無正觀力。即所謂無正知見力也。天台止觀云。正觀者。觀諸法無相。並是因緣所生。因緣無性。即是實相。先了所觀之境。一切皆空。能正之心。自然不起。無正觀之力。所以不識其過。自然有許多纏縛貪著。要知十惡五逆。乃至無窮之罪業。皆由不識其過而生。不識即不知。不知即不明。不明即無明。無明即不善也。以是因緣。失於正智。故云無正觀力○梵語魔羅。此云奪命。乃至奪智慧命。故又名殺者。又梵語波卑夜。亦名波旬。此云惡。釋迦出世。魔王之名。亦翻殺者。又惡中之惡。常欲斷人慧命故。即今毀宗誘法邪見等流。亦同此類也。依隨此等。即當墮三惡道。故云險徑云云○魚<span class='corr'>但</span>知有香餌。不知有喪身之患。重看不知二字。蠶求堅固。蛾貪色見而自害。無非自取。重看自字。三者皆貪著因縛。作是觀者。當永斷無明以求正知見○若以法合魚。合我人及一切眾生。鈎合無明不善。并五欲等之鈎餌也。蠶及飛蛾皆合我等之言。繭合愛纏之患。火合貪欲之殃。若能如是觀察。即名正智。即名善思惟。修懺行人。喫緊於斯。慎毋忽之。而不自知也。</p>
</div>
<div class='div-orig'><p>第二觀於果報者。所有諸惡不善之業。三世輪轉。苦果無窮。沉溺無邊巨夜大海。為諸煩惱羅剎所食。未來生死。冥然無涯。設使報得轉輪聖王。王四天下。飛行自在。七寶具足。命終之後。不免惡趣。四空果報。三界極尊。福盡還作牛領中蟲。況復其餘無福德者。而復懈怠。不勤懺悔。此亦譬如抱石沉淵。求出應難。</p>
</div>
<div class='div-commentary'><p style="margin-left:1em">二果報觀行○果報者。既有惡業。必招惡果。不修出世。縱有福如聖王。如四空天。福盡還應墮落。所以必勤懺悔。作是觀者。定修出世。不求福報○三世無窮者。經云。假使百千劫。所作業不忘。因緣會遇時。果報還自受。故云耳○沉溺大海。謂受苦無量。如在黑暗大海。亦喻言也○以羅剎為喻。非真羅剎也。諸煩惱似之。為煩惱之羅剎耳。非真為羅剎所食也。為煩惱汩沒之盡耳○王四天下。王者治也。晉本華嚴云。金輪寶名。勝自在。象寶名青山紺。馬寶名勇疾風神。珠寶名光藏雲。主藏臣寶名大財玉。女寶名淨妙德。主兵臣寶名離垢眼。謂之七種王寶。得此七寶作轉輪王。飛行自在。王四天下者也。如此福德尚墮苦報。未知何日出離。況無福而不求懺悔乎○四空者。即無色界四空天也。一空無邊天。二識無邊處天。三無所有處天。四非非想處天。證四空果報。為三界之極尊。三界即欲界色界無色界。諸天共二十八天也。</p>
</div>
<div class='div-orig'><p>第三觀我自身。雖有正因靈覺之性。而為煩惱黑闇叢林之所覆蔽。無了因力。不能得顯。我今應當發起勝心。破裂無明顛倒重障。斷滅生死虗偽苦因。顯發如來大明覺慧。建立無上涅槃妙果。</p>
</div>
<div class='div-commentary'><p style="margin-left:1em">三自身觀行○自身雖凡夫。實可以超凡而入聖。惟在發起勝心耳。作是觀者。當知我身即如來身○自身亦有三身。慧身。妙法身。應一切身也○黑闇叢林。就是煩惱發揮。充滿處覆蔽本性。猶如黑暗叢林。非煩惱之外。更有黑暗叢林也○大乘法界論云。眾生法身。既與功德相應。何故無有如來德用。應知此如蓮華未開。諸惡見葉共包裹故。亦如金山被瞋恚泥所封著故。亦如虗空被愚癡雲之所蔽故○有三種因。玄妙云。有心者皆得作佛。即法身種。謂之正因。一切世智。三乘解心。即般若種。謂之了因。一切低頭舉手。即解脫種。謂之緣因○亦可以說師教外熏等緣。謂之緣因。有緣因故。始得了因可知○勝心即今虔懇至誠。乃至止觀之心。可為勝心也○因無明。遂有許多顛倒重障。故須破裂○覺慧。是無上之因也。因即果。果即因。因果雙忘。不可思議。故云無上妙果○涅槃有三。一性淨。為外道妄計涅槃。一方便淨。為二乘取證涅槃。皆非無上。一圓淨。如來究竟涅槃。是謂無上涅槃。是出世第一義故為妙果○又涅槃有四。一本來自性清淨涅槃。一切眾生平等共有。即真如理也。二有餘涅槃。二乘煩惱雖斷。餘習未除。故云有餘。三無餘涅槃。謂煩惱既盡。餘習亦減。故云無餘。四無住涅槃。謂不住生死。不住涅槃。窮未來際。利樂有情。故云無住。此指無依無住。即是出世第一義諦。故云無上。</p>
</div>
<div class='div-orig'><p>第四觀如來身。</p>
</div>
<div class='div-commentary'><p style="margin-left:1em">四如來觀行○以此觀如來身。直須常如佛學。常如佛心。能作是觀者。當知吾身亦同如來。豈獨如來為如來身哉。</p>
</div>
<div class='div-orig'><p>無為寂照。</p>
</div>
<div class='div-commentary'><p style="margin-left:1em">無有少法。故曰無為。永嘉所謂不見一法即如來是也。寂照者。譬如明鏡照物。恒自無心。心體本來常寂。寂而常用。用而常寂。隨境鑒辨。皆是實性自爾。非是有心。方始用也。只為眾生不了自心常寂。妄計有心。心便成境。所以有四句百非。妄生許多見解。無為寂照。自然離絕百非。不動心相故也。所以者何。以即心無心故。心恒是理。即理無理故。理恒是心。理恒是心故。不動心相。心恒是理故。不得心相。不得心相故。即是眾生不生。不動心相故。即是佛亦不生。以生佛俱不生故。即凡聖。常自平等法界性也。純一道清淨。更無異法。</p>
</div>
<div class='div-orig'><p>離四句絕百非。</p>
</div>
<div class='div-commentary'><p style="margin-left:1em">離四句絕百非者。大明覺慧之中。念念清淨。一切邪妄知見不生。此即如來清淨法身也。本無四句百非之想。又安有所謂離之絕之耶。特世人視之。見為如來離之絕之耳○四句者。<span class='corr'>但</span>舉一對。或舉一字。便成四句。即如有無對作四句者。如云有。無。亦有亦無。非有非無。便成四句也。一異二字。或斷常二字。俱可成四句○楞嚴經云。淨極光通達。寂照含虗空。却來觀世間。猶如夢中事○百非者。法教數云。凡作四句。有本末三世。<span class='corr'>已</span>起未起。積成四句。皆非得真。故云百非也。即就上有無對作四句者言之。若云有。是增益謗。若云無。是損減謗。若云亦有亦無。是相違謗。若云非有非無。是戲論謗。此是本四句也。復此四句。每句有四句。有中四句者。有有。有無。有亦有亦無。有非有非無。又無中四句者。無有。無無。無亦有亦無。無非有非無。又亦有亦無中四句者。亦有亦無有。亦有亦無無。亦有亦無亦有亦無。亦有亦無非有非無。又非有非無中四句者。非有非無有。非有非無無。非有非無亦有亦無。非有非無非有非無。如上四句。每一句成四句。則成四四十六句。此是末四句也。三世皆有此十六句。則成四十八句。此四十八句。皆有<span class='corr'>已</span>起未起。成九十六句。搭上本四句。則成百句也。餘法四句皆倣此。</p>
</div>
<div class='div-orig'><p>眾德具足湛然常住。</p>
</div>
<div class='div-commentary'><p style="margin-left:1em">眾德。即萬行感報。百福莊嚴。具足圓滿。故曰具足。湛然常住者。即如來萬億圓滿之報身也。湛然即湛寂。常住者。即常住不動之謂也○又湛然常住者。如宗門統要云。佛光如滿禪師。因唐順宗問。佛从何方來。滅向何方去。既言常在世。佛今在何處。師云。佛从無為來。滅向無為去。法身等虗空。常在無心處。有念歸無念。有住歸無住。來為眾生來。去為眾生去。清淨真如海。湛然體常住。帝又問曰。佛向王宮生。滅向雙林滅。住世四十九。又言無法說。山河及大海。天地及日月。時至皆歸盡。誰知不生滅。疑情猶若斯。智者善分別。師曰。佛體本無為。迷情妄分別。法身等虗空。未曾有生滅。有緣佛出世。無緣佛入滅。處處化眾生。猶如水中月。非常亦非斷。非生亦非滅。生亦未曾生。滅亦未曾滅。了見無心處。自然無法說。</p>
</div>
<div class='div-orig'><p>雖復方便入於滅度。慈悲救接。未曾暫捨。</p>
</div>
<div class='div-commentary'><p style="margin-left:1em">方便入滅而不捨救接。所謂他方此土。分身無數。皆如來化身也。別有示現而人不識耳。非真入滅。故曰未曾暫捨。</p>
</div>
<div class='div-orig'><p>生如是心。可謂滅罪之良津。除障之要行。是故至誠。求哀懺悔。</p>
</div>
<div class='div-commentary'><p style="margin-left:1em">生如心三句。總收繳上與四種觀行。以為滅罪作前方便等語相應。以此四心。總申懺悔。則無罪不滅。無福不生也○上明四種觀行懺悔<span class='corr'>已</span>竟。下復重舉煩惱障道因緣。重求懺悔。蓋因煩惱深厚。慧眼即盲。障道因緣。从茲而起。煩惱一起。種種善法。悉為障蔽不生。故云起障等云云。文在後面。</p>
</div>
<div class='div-orig'><p>某等無始以來。至於今日。長養煩惱。日深日厚。日滋日茂。覆葢慧眼。令無所見。斷除眾善。不得相續。</p>
</div>
<div class='div-commentary'><p style="margin-left:1em">業力覆蔽。縱善法在前。而心境俱違。自然斷除眾善。一切善法俱障。如下文所云皆是耳。</p>
</div>
<div class='div-orig'><p>起障不得見佛不聞正法不值聖僧煩惱。起障不見過去未來一切善惡業行出離煩惱。障受人天尊貴之煩惱。</p>
</div>
<div class='div-commentary'><p style="margin-left:1em">人天尊貴。以異三塗微賤之比。人天之天。欲界諸天也。</p>
</div>
<div class='div-orig'><p>障生色無色界禪定福樂之煩惱。</p>
</div>
<div class='div-commentary'><p style="margin-left:1em">色為色界天。無色為無色界天。色界禪見下四禪定內。無色界禪。具見後八解脫九空定中○禪定福樂。禪法要解云。得初禪相云何。答曰。離生喜樂。先以正念呵止五欲。深入一心。有覺有觀。離不善法。得未到地。身心快樂。證初禪相。轉復增勝。身心輕安。嗔處不嗔。喜處不喜。世間八法。所不能動。至于衣服飲食等。心不貪著。但以諸善功德為貴。得初禪<span class='corr'>已</span>。進求二禪○二禪厭患覺觀。何以故。如欲界五欲五葢。令心散亂。初禪覺觀。[女*(巢-果+(离-禸))]亂定心。亦復如是。即用無漏初禪呵責覺觀。內得清淨定生喜樂。入于二禪。問云何是二禪相。答曰。以無覺觀動故。內心清淨。如水澄清。無有風波。星月諸像。悉皆照見。定生喜樂妙勝。初禪喜樂。从離欲生。此中喜樂从初禪定生○得二禪大喜。然心變著喜生諸結使。以是喜故為煩惱本。況喜為麤樂。今欲捨麤而求細樂。故言離喜。更入深定以求妙樂。問云何是第三禪樂。答世間最樂。無有過者。麤者為喜根。細者為樂根。譬如極熱得清冷水。持洗手面。是名為喜。入清凉地。舉身沐浴。是名受樂。既得三禪之樂。一心守護。常恐退失。則為是惱。是故樂復為患。當求離樂。譬如人求富貴之樂。求時既苦。得之無厭。則復為苦。得<span class='corr'>已</span>守護。亦復為苦。行者患樂亦復如是。葢初禪樂。以覺觀[女*(巢-果+(离-禸))]亂故捨。二禪大喜動故捨。三禪知樂無常難守故捨。以是故當捨此樂。進求四禪安隱地○前依禪定樂捨于欲樂。今依何等而捨禪樂。且捨禪樂。得何利益。答曰。依涅槃樂。能捨禪樂而得三利。所謂羅漢辟支佛佛道。以三乘道。隨意而入清淨涅槃。問云何是第四禪相。答曰。斷樂斷苦。無喜無憂。故念清淨。初禪覺觀未定。二禪喜大發動。三禪樂心多亂。並皆念不真清淨。雖有定心。出入息故。令心難攝。四禪純清淨故。無出入息故。心則易攝。是為真禪。譬如善御良馬。隨意所至。欲行四無量心。四無色定等。隨意皆得。欲得六通。求之亦易。前三禪麤相清淨心。第四禪細相清淨心。</p>
</div>
<div class='div-orig'><p>障不得自在神通飛騰隱顯徧至十方諸佛淨土聽法之煩惱。</p>
</div>
<div class='div-commentary'><p style="margin-left:1em">或隱或顯。迅速無礙。山崖墻壁。直過如空。凌虗往來。猶如飛鳥。地中出沒。如出沒水。可以徧至十方。即此神境通也。</p>
</div>
<div class='div-orig'><p>障學安那般那數息不淨因緣觀等諸煩惱。</p>
</div>
<div class='div-commentary'><p style="margin-left:1em">安那云出息。般那云入息。習坐禪者。有止觀法門。天台小止觀云數息觀。對治游思之病。先數入息。後數出息。从一至十。終而復始。不令散亂。亦有數入不宜數出。數出不必數入。雙數反恐有病故耳○不淨觀者。對治貪欲。謂觀身不淨也。如上卷三十六等所明○盡此乾慧一信住行向各十。共四十一清淨心。次成四種妙圓加行。四種妙行。此即煖地頂地忍地世第一地也。</p>
</div>
<div class='div-orig'><p>障學煖頂忍第一法七方便等諸煩惱。</p>
</div>
<div class='div-commentary'><p style="margin-left:1em">所諸煖頂忍第一法者。謂以佛覺用為<span class='corr'>己</span>因地心。若出未出。猶如鑽火欲燃其水。名為煖地。又以<span class='corr'>己</span>心成佛所履。若依非依。如登高山身入虗空。下有微礙。名為頂地。心佛二同。善得中道。如忍事人。非懷非出。名為忍地。數量消滅。迷覺中道二無所目。名世第一義○七方便者。小乘七賢。一五停心位。二別相念位。三總相念位。四煖位。五頂位。六忍位。七世第一義位也○五停心者。數息停散心。不淨停貪心。慈悲停瞋心。因緣停癡心。念佛停障心。謂之圓五品。停五心○別教云。忍位有五。一伏忍證十信。二柔順忍證十行十向。三信忍證十住。四無生忍證十地。五寂滅法忍證妙覺。</p>
</div>
<div class='div-orig'><p>障學慈悲喜捨聞思修等諸煩惱。</p>
</div>
<div class='div-commentary'><p style="margin-left:1em">慈悲喜捨。即四無量心○發菩提心論云。聞思修為三慧。一聞慧。如所聞法。心常愛樂。無有厭足。二思慧。思念觀察。一切有為法如實相。謂無常苦空。無我不淨。念念生滅。不久敗壞。即生厭離。趨佛智慧。三修慧。謂離欲不善法。漸次修入。</p>
</div>
<div class='div-orig'><p>障學空平等中道解三觀義諸煩惱。</p>
</div>
<div class='div-commentary'><p style="margin-left:1em">空者一念無相。因緣所生法。我說即是空。平等者。無法不備。亦名為假。中道者。不一不異。亦名為中。空與平等中道。是為三觀。習觀者。要解此三觀義。此出中輪。</p>
</div>
<div class='div-orig'><p>障學助道品念處正勤根力如意足諸煩惱。</p>
</div>
<div class='div-commentary'><p style="margin-left:1em">助道品者。即上卷三十七助菩提法中○四正念處。四正勤。五根。五力。四如意足是也○四念處者。一觀身不淨。謂染緣有故。二觀受是苦。謂執取增縛。三觀心無常。謂念念遷滅。四觀法無我。謂無有定相○四正勤者。<span class='corr'>已</span>生惡時勤令斷。未生惡時勤令不生。未生善時勤令生。<span class='corr'>已</span>生善時勤令增長○五根者。一信根。能入法海信于業報。消除疑網。二念根。住持不忘。三精進根。念茲在茲。四定根。湛寂虗通。修心不亂。五慧根。明辯實諦。以慧照了○五力者。一信力。一念萬年。魔不能壞。二念力。純清絕點。煩惱不能壞。三進力。塵劫無怠。天人不能壞。四定力。須彌堅固。無有能動。五慧力。摧邪顯正。知世間出世間法。無一法能壞○四如意足者。即四神足也。一定根如意足。謂深固幽遠。此得也。二定覺如意足。謂寂而常照。此念也。三定力如意足。謂魔不能動。此進也。四正定如意足。謂入佛三昧。此慧也。</p>
</div>
<div class='div-orig'><p>障學八正道示相之煩惱。</p>
</div>
<div class='div-commentary'><p style="margin-left:1em">八正道者。無盡意經云。一正見道。謂不起斷常見。二正思惟道。謂思不起于貪等。而思戒定慧解脫解脫知見也。三正語道。凡所演說。除口邪命故。四正業道。順理而修清淨業故。五正命道。以無漏智。除三業五種邪命。無諸奸諂故。六正精進道。勤修涅槃。善入正諦。七正念道。進向涅槃。繫心不忘故。八正定道。決定不亂故○八正道。即八聖道。總是依法而修為有法可得義。故曰示相。</p>
</div>
<div class='div-orig'><p>障學七覺支不示相煩惱。</p>
</div>
<div class='div-commentary'><p style="margin-left:1em">七覺支者。無盡意經云。支者分也。一念覺分。謂觀一切法。自性皆空故。二擇法覺分。謂能分別了義不了義故。三進覺分。謂勤修不退故。四喜覺分。謂所修法喜故。五除覺分。謂除諸煩惱故。六定覺分。謂如所入定。覺了諸法故。七捨覺分。謂不為世法所牽。無著無礙故。七覺支。即七菩提分。總是觀一切法空為無法可得義。故曰不示相。</p>
</div>
<div class='div-orig'><p>障學八解脫九空定煩惱。</p>
</div>
<div class='div-commentary'><p style="margin-left:1em">八解脫者。大集云。一內有色觀外色解脫。背棄色愛心。此謂初禪。二內無色觀外色解脫。背棄色愛心。此謂二禪。三淨勝解心作證具足住。背棄不淨心。此為三禪。四超一切色想。滅有對想。不思惟種種想。入無邊空處定具足住。棄下地法。此為四禪。五超一切空無邊處。入無邊識處定具足住。非棄下地法。亦為四禪。六超一切處識無邊處。入無所有處定具足住。非棄下地法。此為四空。七超一切無所有處。入非想非非想定具足住。非棄下地法。亦為四空。八超一切非想非非想處。入滅想受定具足住。背棄一切有緣心。此為過三界解脫者。離縛之義也○九空定者。初門云。一次第定初禪喜樂。二次第定二禪妙喜生。三次第定三禪妙樂。四次第定四禪浮盡。五次第空處定。空能普入。六次第識處定。識能明了。七次第無所有處定。無有即有。八次第非非想定。無想即想。九次第滅受想定。心滅無滅。</p>
</div>
<div class='div-orig'><p>障學於十智三三昧煩惱。</p>
</div>
<div class='div-commentary'><p style="margin-left:1em">十智者。華嚴云。一三世智。二佛法智。三法界無智智。四法界無邊智。五充滿一切世界智。六普一切世界智。七住持一切世界智。八知一切眾生智。九知一切法智。十知無邊諸佛智○三三昧者。有覺有觀為空三昧。無覺無觀為無相三昧。無覺有觀為無作三昧。三昧者。此云正受。不受諸受。乃為正受。又云正覺即具自在神通之意也。又圓覺註云。言佛入于神通三昧之謂也。</p>
</div>
<div class='div-orig'><p>障學三明六通四無礙煩惱。</p>
</div>
<div class='div-commentary'><p style="margin-left:1em">三明者。一天眼智明。謂聲聞。辟支。菩薩。三乘諸佛。于天勝妙。得彼天眼。二宿命智明。佛于三世境界。無有不知。不同二乘。三漏盡智明。證見道時。遠離四漏。謂欲漏有漏見漏無明漏。不同二乘所證。又大經云。一菩薩般若明。二諸佛天眼明。三無明畢竟空○六通者。般若云。一神境通。能起種種神變。震動十方。變一為多。變多為一。或隱或顯。迅速無礙。山崖墻壁。直過如空。凌虗往來。猶如飛鳥。地中出沒。如出沒水。身出煙焰。如燎高原。體注眾流。如消雪嶺。日月神德。威勢難當。以手[打-丁+(改-己)]摩。光明隱蔽。轉身自在。此即身如意通。二天耳通。過人天耳。能如實聞。十方各殑伽沙界。情非情類。種種音聲。三他心通。能知十沙界諸有情類。一切心心所法。謂貪嗔癡等心。或著或離。乃至聚散。小心大心。寂靜否心。解脫否心。皆如實知。四宿命通。能知十方有情。一心十心百千心。若一日二日至百千年劫。如是時處。如是姓名。死此生彼。若自若他。若廣若略等事。五天眼通。能見十方情非情種種色像。或粗或妙。死時生時。善趣惡趣。復知彼隨善業惡業。受生勝劣等報。六漏盡通。能知十方有情。若自若他。漏盡不盡。此通斷諸障習。方得圓滿。菩薩得漏盡通。得不退轉。不墮聲聞獨覺之地○四無礙者。四無礙智。一義無礙智。知諸法義了了通達。二法無礙智。諸法名字。分別無滯。三詞無礙智。辯說無礙。令各得解。四者樂說無礙智。十二部經。隨其根性為說也。</p>
</div>
<div class='div-orig'><p>障學六度四等煩惱。</p>
</div>
<div class='div-commentary'><p style="margin-left:1em">六度者。一布施。二持戒。三忍辱。四精進。五禪定。六智慧也○四等者。楞伽經。字語身法。四者與我同等。字等者。一切如來佛名字無別。語等者。六十四種梵音無差。身等者。諸佛法身相好是同。法等者。我彼同得菩提分法。四者等無差別。故云四等。</p>
</div>
<div class='div-orig'><p>障學四攝法廣化之煩惱。</p>
</div>
<div class='div-commentary'><p style="margin-left:1em">四攝法者。妙玄云。一布施攝法。謂樂財者以財施。樂法者以法施。二愛語攝法。謂以軟語隨順安慰一切眾生。三利行攝法。謂隨起身口意行令各沾利益。四同事攝法。謂和光同事。令其各得沾益。故得廣化。</p>
</div>
<div class='div-orig'><p>障學大乘心四弘誓願之煩惱。</p>
</div>
<div class='div-commentary'><p style="margin-left:1em">大乘四弘誓者。行願品云。眾生無邊誓願度。煩惱無盡誓願斷。法門無量誓願學。佛道無上誓願成。誓願弘深。故為大乘。</p>
</div>
<div class='div-orig'><p>障學十明十行之煩惱。</p>
</div>
<div class='div-commentary'><p style="margin-left:1em">十明者。華嚴云。一知一切眾至業報。二知一切眾生寂滅。三知一切惟是實相。四能以無量聲壞染著。五能以方便受生。六捨離一切想受。七知一切法非想。八知一切法非無想。九知一切有法本無有生。十濟度一切眾生○十行者。一歡喜行。謂始入法界不為邪動。二饒益行。謂常化眾生使得法利。三無嗔恨。謂常修善法。謙下恭敬。四無屈撓。謂行大精進。令一切至究竟涅槃。五無礙亂。謂不為無明之所失亂。六善現。謂生生常在佛國中生。七無著。謂于我我所一切皆空。八尊重行。謂成就難得善根。九善法行。謂說法授人成佛軌則。十真實行。謂二諦非如亦非非相。</p>
</div>
<div class='div-orig'><p>障學十迴向十願之煩惱。</p>
</div>
<div class='div-commentary'><p style="margin-left:1em">十迴向者。別教云。一救護眾生離眾生相迴向。謂以無想心。常行六道而入果報。不受而受。二不壞迴向。謂觀一切法有受有用。念念不住。三等一切諸佛迴向。謂三世佛法一切時行。四至一切處迴向。謂以大願力。入一切佛土。供一切佛。五無盡功德藏迴向。謂以常住法。授與前人。六入一切平等善根迴向。謂行無漏善。善而不二。七等觀隨順一切眾生迴向。謂觀善惡無二一相。八真如相迴向。謂心得自在。等三世佛。常照有無。九無縛無著解脫迴向。謂以般若照三世諸佛。是一合相。十入法界無盡迴向。謂覺一切法中道無相○十願者。行願品云。一者禮敬諸佛。無限善根願。二者稱讚如來。愛法增上願。三者廣修供養。親近增上願。四者懺悔業障。護法神通願。五者隨喜功德。自證正智願。六者請轉法輪。令他解了願。七者請佛住世。攝受正法願。八者常隨佛學。廣利羣生願。九者恒順眾生。荷負眾生正法願。十者普皆迴向。如說修行願。</p>
</div>
<div class='div-orig'><p>障學初地二地三地四地明解之煩惱。障學五地六地七地諸知見煩惱。障學八地九地十地雙照之煩惱。</p>
</div>
<div class='div-commentary'><p style="margin-left:1em">初地菩薩。見自身真如佛性。名見道位。從二地至七地。是修道位。猶有功用而修其行。从八地至十地名究竟位。十一地。等覺位中普賢行方終。十二地。是妙覺佛果。別教云。一歡喜地。達佛境界。二離垢地。身心清淨。三發光地。淨極明生。四焰慧地。明極覺滿。五難勝地。功行超越。六現前地。性淨明露。七遠行地。隨方應化。八不動地。一真如心。忍智自如。九善慧地。發真如用。道力自在。十法雲地。慈陰妙雲。大智圓明也○又由證聖位故歡喜。身心清淨名離垢。智<span class='corr'>已</span>生明名發光。妙解廓然名焰慧。功行超越名難勝。通達真俗名現前。隨方應化名遠行。忍智同如名不動。道力自在名善慧。大智圓明名法雲。<span class='corr'>已</span>履佛境。種種功德。从此發生。故名地○雙照者。永嘉集云。無即不無。有即非有。有無雙照妙悟蕭然。又有真俗二諦註云。空智照真為實。假智照俗為權。此真俗二諦。空假二智雙照。權實雙顯。故名雙照。地者。蘊積前法。至于成實。一切佛法。依此發生。故謂之地。</p>
</div>
<div class='div-orig'><p>障學佛果百萬阿僧祇諸行之煩惱。</p>
</div>
<div class='div-commentary'><p style="margin-left:1em">阿此云無。僧祇此云數。合言無數。如釋迦歷三祇。又九十一劫。方成佛果。若障學諸行。未免煩惱。一切業障。懺悔俱完。又伸發願。</p>
</div>
<div class='div-orig'><p>如是行障無量無邊。今日致禱稽懇向十方佛。尊法聖眾。慚愧懺悔。願皆消滅。</p>
</div>
<div class='div-commentary'><p style="margin-left:1em">發願總懺<span class='corr'>已</span>竟。下承前申願。</p>
</div>
<div class='div-orig'><p>願藉此懺悔。障於諸行一切煩惱。所生功德。願在在處處。自在受生。不為結集業行之所迴轉。以如意通。於一念頃。徧至十方。淨諸佛土。攝化眾生。於諸禪定甚深境界。及諸知見。通達無礙。心能普周一切諸法。樂說無窮。而不染著。得心自在。得法自在。方便自在。令此煩惱及無知結習。畢竟永斷。不復相續。無漏聖道朗然如日。</p>
</div>
<div class='div-commentary'><p style="margin-left:1em">身如意通。見前六通內。攝化眾生。即說法廣化也。以下直至方便自在等。俱是具足神通力○修諸小乘善法。人天小果。是為有漏之因。于聖道尚有滲漏故也。若為了生死而行菩薩道。修無餘涅槃妙果。是為無漏聖道。無漏者。于大乘法。更無遺漏之謂○朗然者。開悟無漏之義也○又無漏聖道。正指上文見佛聞法。值賢聖僧。乃至于十地等妙阿僧祇等。悉皆名為無漏聖道。以懺悔故。煩惱既盡。聖道朗然。如杲日麗于中天。無幽不燭者也。</p>
</div>
<div class='div-orig'><p>發願<span class='corr'>已</span>。歸命禮諸佛<span class='note-inline'>(禮佛結願)</span>。</p>
<p>南無毗盧遮那佛。南無本師釋迦牟尼佛。南無阿彌陀佛。南無彌勒佛。南無龍種上尊王佛。南無龍自在王佛。南無寶勝佛。南無覺華定自在王佛。南無袈裟幢佛。南無師子吼佛。南無文殊師利菩薩。南無普賢菩薩。南無大勢至菩薩。南無地藏菩薩。南無大莊嚴菩薩。南無觀自在菩薩。</p>
<p>禮諸佛<span class='corr'>已</span>。次復懺悔。某等略懺煩惱障竟。今當次第懺悔業障。</p>
</div>
<div class='div-commentary'><p style="margin-left:1em">上文三障。總分三大段。一曰煩惱。二名為業。三是果報。今懺煩惱<span class='corr'>已</span>畢。故云云○此處懺悔業障。</p>
</div>
<div class='div-orig'><p>夫業者。能莊飾世趣。在在處處不復思惟。求離世解脫。所以六道果報種種不同。形類各異。當知皆是業力所作。</p>
</div>
<div class='div-commentary'><p style="margin-left:1em">能莊飾者。<span class='corr'>但</span>能莊嚴光飾于六道。所以在在處處○莊者莊嚴。飾者修飾。此句言凡夫作業繁多。勤勤無怠。似有莊嚴修飾之象也。世者。如造三毒十惡等之罪業。莊嚴地獄三塗之世趣也。縱行五戒十善等之善業。生于天上人間。猶為世趣。未能出世而超三界故也○不復思惟者。不修戒定慧。乃至不求無上菩提故云○業力所作。即莊飾世趣之所感也。力造惡業故云○業力者。眾生之業力也。與下文業力甚深不同。業力甚深。乃佛之業智力也。</p>
</div>
<div class='div-orig'><p>佛十力中。業力甚深。凡夫之人。多於此中好起疑惑。</p>
</div>
<div class='div-commentary'><p style="margin-left:1em">佛十力者。謂佛應正等覺。有十種實智見力也。詳見後十力無畏處○業力甚深一句。引例凡夫業力之甚深也。六道眾生。自家業力不同。諸佛無上菩提。莫非善業。功德智力之所成就。故云甚深。當知凡夫不得聖道。皆是惡業惑力之所障蔽故。亦是甚深可知之也。所以若好若歹。無不于此善惡業力之所惑。眾生不知。故起疑惑也。下先舉疑惑之由。</p>
</div>
<div class='div-orig'><p>何以故爾。現見世間行善之人。觸向轗軻。</p>
</div>
<div class='div-commentary'><p style="margin-left:1em">何以者。征起何以起惑。下釋成○坎。險也。坎險。多迍之貌。觸向轗軻所為之事。多不如意也。</p>
</div>
<div class='div-orig'><p>為惡之者。是事諧偶。謂言天下善惡無分。</p>
</div>
<div class='div-commentary'><p style="margin-left:1em">肉眼凡夫。不能了知三世事故。所以便言善惡無分云云。</p>
</div>
<div class='div-orig'><p>如此計者。皆是不能深達業理。</p>
</div>
<div class='div-commentary'><p style="margin-left:1em">即下三世善惡因緣果報等。謂之業理。</p>
</div>
<div class='div-orig'><p>何以故爾。經中說言。有三種業。何等為三。一者現報。<span class='note-inline'>(現生之報)</span>二者生報<span class='note-inline'>(來生之報)</span>。三者後報<span class='note-inline'>(多生後不定之報。下出意)</span>。現報業者。現在作善作惡。現身受報<span class='note-inline'>(現受苦樂等報)</span>。生報業者。此生作善作惡。來生受報<span class='note-inline'>(來生受苦樂等)</span>。後報業者。或是過去無量生中作善作惡。於此生中受。或在未來無量生中受。</p>
</div>
<div class='div-commentary'><p style="margin-left:1em">引經言三種業。有現報有生報有後報。正見過去有業。所以有後報。總歸重下文云過去既有如此惡業一句。觀上文。當知皆是業力所作一句可見○經言至或在未來無量生中受止。</p>
</div>
<div class='div-orig'><p>若今行惡之人。現在見好者。此是過去生報後報善業熟故。所以現在有此樂果。豈關現在作諸惡業而得好報。若今行善之人。現在縈苦者。此是過去生報後報惡業熟故。現在善根力弱。不能排遣。是故得此苦報。豈關現在作善而招惡報。</p>
</div>
<div class='div-commentary'><p style="margin-left:1em">若今者。詳明上文。若如也。若今云云。行惡之人。行善之人。二段正發明經中現報生報後報義意而釋之○此段文理甚妙。世人正當此處著眼。此全重在業字看。不必重在報上看。當知有二義。若就前生善業<span class='corr'>已</span>熟。今受樂果。是過去生報。若或多生<span class='corr'>已</span>前善業<span class='corr'>已</span>熟。現得受樂。必非現作惡因而反得善果也。下行善一節例上可知。此釋上行善行惡等二種之疑也○現在善根力弱。不能勝過去極重惡業。苦報豈能除滅。故曰不能排遣。</p>
</div>
<div class='div-orig'><p>所以然者。現見世間為善之者。人所讚歎。人所尊重。故知未來必招樂果。過去既有如此惡業。所以諸佛菩薩教令親近善友。共行懺悔。見善知識。於得道中則為全利。是故今日至誠。歸依於佛。</p>
</div>
<div class='div-commentary'><p style="margin-left:1em">此正釋前意○過去既有如此惡業一句。正與上文六道果報。種種不同。形類各異。當知皆是業力所作等語照應。所以此處。只重在業。不重在報。報特帶言之耳。且此處。原是懺悔業障。後面另有懺悔報障。文理顯然可見矣。</p>
</div>
<div class='div-orig'><p>某等無始以來至於今日。積惡如恒沙。造罪滿大地。捨身與受身。不覺亦不知。</p>
</div>
<div class='div-commentary'><p style="margin-left:1em">此下廣舉業相而求懺悔。與上七種方便之心。反觀照應。細翫可知○梵語殑伽。此云天堂來。又云恒河。从高處流下故。廣一由旬。長不知其數。沙細如麫。如佛說法有多數者。即以恒河為喻云耳○捨身受身者。謂生生死死。捨此一身。又受一身也。身世間隔。不啻醉夢。即此所捨所受之身。且不自覺其來因。又安知過去所作惡業。故曰不覺亦不知。前文云過去既有如此惡業。是一句總話。下文正一一說出人身中過去諸惡業。如作五逆造闡提等皆是也。</p>
</div>
<div class='div-orig'><p>或作五逆深厚濁纏無間罪業。或造一闡提斷善根業。輕誣佛語謗方等業。破滅三寶毀正法業。</p>
</div>
<div class='div-commentary'><p style="margin-left:1em">深厚濁纏。極重莫解之意。闡提者。一向修證。因疑惑而生惡相惡法。除去善心。故名闡提○梵語一闡提。此云信不具。撥無因果之人。所以謗佛謗法也。</p>
</div>
<div class='div-orig'><p>不信罪福起十惡業。迷真反正癡惑之業。不孝二親反戾之業。輕慢師長無禮敬業。朋友不信無義之業。或作四重八重障聖道業。</p>
</div>
<div class='div-commentary'><p style="margin-left:1em">不信直至下文。俱是斷善根之罪業也○十惡者。身三口四意三惡業是也。迷真反正。謂之迷真心。反正道也○四重者。殺盜婬妄。波羅夷根本罪有四也。波羅夷。此云極重罪。比丘有四波羅夷。比丘尼有八羅夷。前四重與比丘同。第五男身觸。六于染心男捉手捉衣。入屏處共立共話共行。身相依相期。七覆他重罪。八隨所舉大僧供給衣食○波羅夷。又云棄。若犯此四重八重者。永棄佛邊地外。猶如大海。不受死屍。故云棄。是之謂波羅夷。</p>
</div>
<div class='div-orig'><p>毀犯五戒破八齋業。五篇七聚多缺犯業。</p>
</div>
<div class='div-commentary'><p style="margin-left:1em">五戒有在家出家二種○五戒者。一不殺生。二不偷盜。三不犯婬。四不妄語。五不飲酒。破此五禁。謂之毀犯○八齋者。每月有八齋日○五篇七聚者。戒律之篇目也。僧祇云。五篇者。一夷二殘三提四尼五言。為五篇。夷者。四波羅夷重罪。比丘四條。比丘尼八條。殘者。十三僧殘。比丘十三條。比丘尼十七條。提者。三十尼薩耆。九十波逸提。比丘百二十條。比丘尼一百八條。尼者。四提舍尼。比丘四條。比丘尼八條。吉者。突吉羅。即一百眾學。比丘一百條。比丘尼一百條。突者。惡也。吉羅者。作也○七聚者。一棄。二眾殘。三醜惡。四墮。五可呵。六惡作。七惡說。破此等戒。則為多缺犯業。</p>
</div>
<div class='div-orig'><p>優婆塞戒輕重垢業。或菩薩戒不能清淨如說行業。前後方便汙梵行業。</p>
</div>
<div class='div-commentary'><p style="margin-left:1em">優婆塞。此云近事男。謂在俗親近三寶。盡壽持五戒者也。五戒者。一不殺生。二不偷盜。三不邪婬。四不妄語。五不飲酒食肉。又報恩經云。優婆塞有五戒。一不得販賣畜生。二不得販賣弓箭刀杖。三不得沽酒。四不得壓油。天竺麻有蠱故。五不得大色染業。外國染皮傷蟲○四分云。前四波羅夷法。十三僧伽婆尸妙法。二不定法。三十尼薩耆波逸提法。九十波逸提法。四波羅提提舍尼法。一百眾學法。七滅諍法。比丘所受。此皆屬比丘戒。若菩薩十重。四十八輕戒。出梵網經○前後方便。即大小便利。或不依律規所行故也○梵行淨行也。汙穢清淨之行。安得無業。</p>
</div>
<div class='div-orig'><p>月無六齋懈怠之業。年三長齋不常修業。</p>
</div>
<div class='div-commentary'><p style="margin-left:1em">每月六齋日。初八二十三日。天王使者巡案善惡。十四二十九日。天王太子巡。十五三十日。天王親巡○年三齋月。正五九月是也。天以大寶鏡。照四大部洲。正五九此三月。正照南贍部洲故。宜持齋修福。</p>
</div>
<div class='div-orig'><p>三千威儀不如法業。八萬律儀微細罪業。不修身戒心慧之業。</p>
</div>
<div class='div-commentary'><p style="margin-left:1em">纂要云。三千者。四重十三僧殘。二不定。三十尼薩耆。九十波逸提。四提舍尼。一百眾學。七滅諍。共成二百五十戒。各有行住坐臥四威儀。合為一千。循三世為三千○八萬律儀。首楞云。四威儀中。各有二百五十戒。成一千。對三聚戒各一千。成三千。配身口七支。成二萬一千。復配貪嗔癡等分。為八萬四千。細行亦即此。但言其八萬者。舉大數耳。</p>
</div>
<div class='div-orig'><p>春秋八王造眾罪業。行十六種惡律儀業。於諸眾生無愍傷業。不矜不念無憐愍業。不㧞不濟無救護業。心懷嫉妒無度彼業。於怨親境不平等業。</p>
</div>
<div class='div-commentary'><p style="margin-left:1em">八王日。提謂云。立春春分。立夏夏至。立秋秋分。立冬冬至。此八日。天地鬼神陰陽交代。故言八王。四天王案行。以比諸天民隸。有福增壽。有罪減算。若冐冥無知。不預作善。収付地獄。如來㧞苦。勸修齋戒。令其得樂○十六種惡律儀業者。一屠兒。二魁儈。三養猪羊。四捕魚。五獵師。六網鳥。七捕蛇。八養鷄狗。九呪龍。十作賊。十一捕賊。十二獄吏。十三婬女家。十四沽酒家。十五洗染家。十六壓油家○嘉善而矜不能。即愛老憐貧之事也。乃至㧞濟救護等事。一總不為者。此皆不善業力之深故也。</p>
</div>
<div class='div-orig'><p>耽荒五欲不厭離業。或因衣食園林池沼生蕩逸業。或以盛年放恣情欲造眾罪業。或作有漏善迴向三有障出世業。</p>
</div>
<div class='div-commentary'><p style="margin-left:1em">五欲者。財色名食睡也。不厭離。正是耽荒。所以為業○作善而迴向三有。是修人天福報。福盡還應墮落。便非大乘因果。故曰障出世業。故曰有漏善。三有者。欲有。色有。無色有。即三界之因果不忘。故名有。既謂之有。安得無漏。有者。謂因屬有漏果。係有為有生有死故。</p>
</div>
<div class='div-orig'><p>如是等罪無量無邊。今日發露。向十方佛尊法聖眾。皆悉懺悔。</p>
</div>
<div class='div-commentary'><p style="margin-left:1em">如上廣舉業相懺悔<span class='corr'>已</span>竟。下文發願。誓不更犯。而求成福慧等如文。</p>
</div>
<div class='div-orig'><p>願某等承是懺悔無明等罪諸不善業。盡皆消滅。所生福善。願生生世世滅五逆罪。除闡提惑。如是輕重諸罪惡業。從今<span class='corr'>已</span>去乃至道場。誓不更犯。</p>
</div>
<div class='div-commentary'><p style="margin-left:1em">闡提業。从惑而起。故曰闡提惑。</p>
</div>
<div class='div-orig'><p>常習出世清淨善法。精持律行守護威儀。如渡海者愛惜浮囊。</p>
</div>
<div class='div-commentary'><p style="margin-left:1em">浮囊。即今涉海者繫葫蘆。帶于腰。以渡海者相類也。浮囊本非我身。然為愛我身故。不得不愛惜浮囊。如修涅槃者。我身亦非我有。然必借身以修性。則不得不為性以檢束身心。故須精持律行。守護威儀。愛惜浮囊者似之。育王譬喻經云。昔行人見彼路傍有一死人。天神下來散華屍上。以手摩之。行人問其故。天神答曰。是我故身。前生之日。孝順父母。忠信事君。奉敬三寶。受師父教。令我生天。良由其恩。故來報耳。前行又見一死人。惡鬼鞭之。亦問其故。鬼言是我故身。在生之日。不忠不孝。種種非為。令我惡報。故來鞭耳。觀此故身為浮囊。詎可不慎。</p>
</div>
<div class='div-orig'><p>六度四等常標行首。戒定慧品轉得增明。</p>
</div>
<div class='div-commentary'><p style="margin-left:1em">六度四等。為萬行之首。故云常標行首。戒生定。定生慧。故曰轉得增明。又戒定慧。謂之三學。修惑戒。如去捉賊。定如去縛賊。慧如殺賊也。</p>
</div>
<div class='div-orig'><p>速成如來。</p>
</div>
<div class='div-commentary'><p style="margin-left:1em">四字直管至八自在我句。</p>
</div>
<div class='div-orig'><p>三十二相。</p>
</div>
<div class='div-commentary'><p style="margin-left:1em">三十二相者。一足下平安。二足下千輻輪相。三手足指長勝餘人。四手足柔軟。五手足指合縵網。六足踉滿足。七足趺高好。八伊尼延鹿王腨。九立手摩膝。十陰藏如馬王。十一身縱廣等。十二身毛上生青色柔軟。十三毛向上右旋。十四金色光。十五身光面各一丈。十六皮膚細滑。不停塵水。十七兩足下兩手肩七滿處。十八腋下滿。十九身如師子王。二十身端直。二十一肩圓好。二十二四十齒具足。二十三齒白淨齊密根深。二十四牙大而白。二十五頰車如師子。二十六得味中上味。二十七舌薄覆面至髮際。二十八梵音深遠。如頻伽鳥。二十九眼色如金精。三十眼睫如牛王。三十一眉間白毫如兜羅綿。三十二頂上肉髻成。</p>
</div>
<div class='div-orig'><p>八十種好。</p>
</div>
<div class='div-commentary'><p style="margin-left:1em">如來身有八十種好。一無見頂相。二鼻高孔不現。三眉如初月。四耳輪輻相理成。五身堅固如那羅延。六骨際如鈎鎖。七身一時回如象王。八行時足去地四寸印文現。九爪如赤銅色。十膝骨堅著圓好。十一身清淨。十二身柔軟。十三身不曲。十四指長懺圓。十五指文藏覆。十六脉深不現。十七踝不現。十八身潤澤。十九身自持不逶迤。二十身滿足。二十一容儀備足。二十二容儀滿足。二十三住處安無能動者。二十四威振一切。二十五一切樂觀。二十六面不長大。二十七正容白不撓色。二十八面具滿足。二十九唇如頻婆果色。三十言音深遠。三十一臍深圓好。三十二毛右旋。三十三手足滿。三十四手足如意。三十五手文明直。三十六手文長。三十七手文不斷。三十八一切惡心眾生見者和悅。三十九面廣殊好。四十面淨如滿月。四十一隨眾生意和悅與語。四十二毛孔出香氣。四十三口出無上香。四十四威儀如師子。四十五進止如象王。四十六行法如鵞王。四十七頭如摩陀那果。四十八一切聲分具足。四十九四牙白利。五十舌香赤色。五十一舌薄廣。五十二毛紅色。五十三毛軟淨。五十四廣長眼。五十五孔門相具。五十六手足赤白如蓮華色。五十七臍不出。五十八腹不現。五十九細腹。六十身不傾動。六十一身持重。六十二其身大。六十三身長。六十四手足軟滑。六十五四邊光各一丈。六十六光照身而行。六十七等視眾生。六十八不輕眾生。六十九隨眾生音聲不增不減。七十說法不著。七十一隨眾生語言說法。七十二發音報眾聲。七十三次第有因緣說法。七十四一切眾生不能盡觀相。七十五觀無厭足。七十六髮長好。七十七髮不亂。七十八髮旋好。七十九髮色青珠。八十手足有德相。</p>
</div>
<div class='div-orig'><p>十力無畏。大悲三念。</p>
</div>
<div class='div-commentary'><p style="margin-left:1em">佛十力者。寶雲謂。一是處非處如實力。知善惡因緣果報定相。二業智力。知一切眾生過現未來諸業諸受果報。三定力。知一切諸禪解脫三昧。四根力。知他眾生諸根上下。五欲力。知他眾生種種欲樂。六性力。知世間種種性。七至處力。知一切道至處相。八宿命力。知一世乃至百千世中。姓名苦樂。壽命長短等。九天眼力。知眾生生時死時善惡道等。十漏盡力。自知我生<span class='corr'>已</span>盡。不受後有○四無畏者。智論云。一總持一切智無畏。二知根漏盡無畏。三決疑說障道無畏。四答報說苦盡道無畏。于大眾中。廣說自他智。斷既決定。無所失。則無恐懼之相○三念者。寶藏云。一得供不高。無<span class='corr'>忘</span>失法。二逢毀不下。永㧞習氣。三不供不毀。不生慚感。一切種妙智。</p>
</div>
<div class='div-orig'><p>常樂妙智。八自在我。歸依諸佛。願垂護念。</p>
</div>
<div class='div-commentary'><p style="margin-left:1em">即此十力無畏大悲三念。便是常樂妙智。八自在我。涅槃經云。一能示一身多身。數如微塵。二以塵身滿大千界。三以大身輕舉遠到。四觀無量常居一國。五諸根互用。六得一切法如無想。七說一偈經無量劫。八身如虗空存沒隨宜不窮。</p>
</div>
<div class='div-orig'><p>某等前<span class='corr'>已</span>總相懺悔一切諸業。今當次第更復一一別相懺悔。</p>
</div>
<div class='div-commentary'><p style="margin-left:1em">此承前啟後。前文總懺諸業。後復別相懺悔。身三口四六根業。以至佛法僧間餘障。</p>
</div>
<div class='div-orig'><p>若總若別。若麤若細。若輕若重。若說不說。品類相從。願皆消滅。</p>
</div>
<div class='div-commentary'><p style="margin-left:1em">此又別中總舉。</p>
</div>
<div class='div-orig'><p>別相懺者。先懺身三。次懺口四。其餘諸障。次第稽顙。</p>
</div>
<div class='div-commentary'><p style="margin-left:1em">此懺身三業。殺盜婬。是為身三業也。</p>
</div>
<div class='div-orig'><p>身三業者。第一殺害。如經所明。恕<span class='corr'>己</span>可為喻。勿殺勿行杖。雖復禽獸之殊。保命畏死。其事是一。若尋此眾生。無始以來。或是我父母兄弟六親眷屬。以業因緣輪迴六道。出生入死。改形易報。不復相識。而今興害。食噉其肉。傷慈之甚。</p>
</div>
<div class='div-commentary'><p style="margin-left:1em">第一殺害者。即就身中。第一殺業為重。故先言之○梵網經云。佛言。佛子若自殺教人殺。方便讚歎殺。見作隨喜。乃至呪殺。殺因殺緣。殺法殺業。乃至一切有命者不得故殺。菩薩應起慈悲心救護。而恣意殺者。是波羅夷罪○恕<span class='corr'>己</span>可喻者。人多自恕。既知恕<span class='corr'>己</span>。便知恕他。故曰可為喻。即將心比心之謂也。</p>
</div>
<div class='div-orig'><p>是故佛言。設得餘食。當如饑世食子肉想。何況食噉此魚肉耶。</p>
</div>
<div class='div-commentary'><p style="margin-left:1em">饑世易子而食。極為不得<span class='corr'>已</span>。正見饑世之苦。今得食有餘時。便當念饑饉之苦。勿使過度可也。餘食尚不敢過分多用。況食眾生肉而不痛念哉。且眾生往世。安知非我父母兄弟六親眷屬。而乃食之耶。究極于此。大可流涕。</p>
</div>
<div class='div-orig'><p>又言。為利殺眾生。以財網諸肉二俱是惡業。死墮號呌獄。</p>
</div>
<div class='div-commentary'><p style="margin-left:1em">此文出楞伽經。為利殺者。屠兒販賣。或宰夫之流。殺以求利。財網肉者。不敢自殺。而恃財廣買。逞口腹貪饕無厭者也。二意互參。</p>
</div>
<div class='div-orig'><p>故知殺害及以食噉。罪深河海。過重丘嶽。</p>
</div>
<div class='div-commentary'><p style="margin-left:1em">故知下。先明殺業之果報。而後懺悔殺業之罪。</p>
</div>
<div class='div-orig'><p>然我等無始以來。不遇善友。皆為此業。是故經言。殺害之罪。能令眾生墮於地獄餓鬼受苦。若在畜生。則受虎豹豺狼鷹鷂等身。或受毒蛇蝮蠍等身。常懷惡心。或受麞鹿熊羆等身。常懷恐怖。</p>
</div>
<div class='div-commentary'><p style="margin-left:1em">經言至多病短命。出華嚴經○殺害食噉。本因惡心而然。故感狠毒身報。而常懷惡心○熊獸其形似豕。古云大秦之國。出玄熊赤熊類黃白者是也○好殺者令眾生恐怖。故受恐怖報。上畜生報。下人中苦報。</p>
</div>
<div class='div-orig'><p>若生人中。得二種果報。一者多病。二者短命。殺害食噉。既有如是無量種種諸惡果報。</p>
</div>
<div class='div-commentary'><p style="margin-left:1em">多病者。殺害眾生痛苦之報。短命者。殺害眾生未盡天年之報。</p>
</div>
<div class='div-orig'><p>是故至誠。求哀懺悔。</p>
</div>
<div class='div-commentary'><p style="margin-left:1em">上略明殺業果報懺悔<span class='corr'>已</span>竟。下廣舉殺業之罪。而重求懺悔。有四章云云。</p>
</div>
<div class='div-orig'><p>某等自從無始以來。至於今日。有此心識。常懷慘毒。無慈愍心。或因貪起殺。因瞋因癡及以慢殺。或興惡方便。誓殺願殺。及以呪殺。</p>
</div>
<div class='div-commentary'><p style="margin-left:1em">此種種殺之殺因也。</p>
</div>
<div class='div-orig'><p>或破決湖池。焚燒山野。畋獵漁捕。或因風放火。飛鷹放犬。[女*(巢-果+(离-禸))]害一切。如是等罪。今悉懺悔。</p>
</div>
<div class='div-commentary'><p style="margin-left:1em">決者。行流也。破也。破決湖池。令其乾竭。焚燒山野。令其光淨。可以畋獵漁捕。無藏躲處。因風放火。即焚燒之意。飛鷹放犬。即畋獵之意。或以禽獸略知逃死。故又言之也。</p>
</div>
<div class='div-orig'><p>或以檻弶坑撥扠戟弓弩彈射飛鳥走獸之類。或以罟網罾釣撩漉水性。魚鱉黿鼉鰕蜆蠃蚌溼居之屬。使水陸空行。藏竄無地。</p>
</div>
<div class='div-commentary'><p style="margin-left:1em">籠閉為檻。露置為弶○坑者上陷。撥者機械。扠戟者。鐵黏戈矛之屬○罟者網之總名。撩者撩理。漉者竭也。水性撩理使竭。黿。鱉之大者。鼉長一丈。其聲如鼓。蜆小蛤。蚌長蛤。水陸空行者。魚族水行。走獸陸行。飛鳥空行。一切各有斂藏。使之逃竄無地者。由乎掩取百計殺害多方。使之恐怖而然也。所以云網于山。罟于淵。多方掩取。曲而鈎。直而矢。百計搜羅。誠為苦切也。</p>
</div>
<div class='div-orig'><p>或畜養鷄猪牛羊犬豕鵞鴨之屬。自供庖厨。或賃他宰殺。使其哀聲未盡。毛羽脫落。鱗甲傷毀。身首分離。骨肉銷碎。剝裂屠割。炮燒煑炙。楚毒酸切。橫加無辜。</p>
</div>
<div class='div-commentary'><p style="margin-left:1em">上舉傷殘水陸空行罪業<span class='corr'>已</span>竟。下舉故畜家豢。自供等業而懺悔之○自供庖廚。即烹庖之所也。賃借也。剖割之謂宰。</p>
</div>
<div class='div-orig'><p>但使一時之快口。得味甚寡。不過三寸舌根而<span class='corr'>已</span>。然其罪報殃累永劫。如是等罪。今日至誠。皆悉懺悔。</p>
</div>
<div class='div-commentary'><p style="margin-left:1em">得味寡而受報多。可為猛省○古云。吾食眾生肉。形殊體不殊。一般同性命。只是別形軀。苦楚令他受。肥甘為我需。不須閻老判。自揣道如何。義亦在斯矣○古云。飲食于人日月長。精麤隨分塞饑瘡。纔過三寸成何物。勿用將心細較量。修道之人。宜以此為警戒。</p>
</div>
<div class='div-orig'><p>又復無始以來。至於今日。或復興師相伐。疆場交爭。兩陣相向。更相殺害。或自殺教殺。聞殺歡喜。或習屠儈賃為刑戮。烹宰他命。行於不忍。或恣暴怒。揮戈舞刃。或斬或刺。或推著坑塹。或川水沉溺。或塞穴壞巢。或土石磓磹。或以車馬轠轢。踐踏一切眾生。如是等罪無量無邊。今日發露。皆悉懺悔。</p>
</div>
<div class='div-commentary'><p style="margin-left:1em">疆場。疆界之謂也。屠儈。殺人儈手之謂○上言傷殺物命。固為不忍。此則傷殺人類。猶為慘惡。故曰行于不忍○坑塹。陷阱也。巢。鳥獸所居。有意壞之。磓磹。聚石塞之。又云。以石投之之謂。轠轢。即輘轢。車陵踐也。此下俱是傷殺微細諸蟲罪業。</p>
</div>
<div class='div-orig'><p>又復無始以來。至於今日。或墮胎破卵。毒藥蠱道。傷殺眾生。墾土掘地。種植田園。養蠶煑繭。傷殺滋甚。</p>
</div>
<div class='div-commentary'><p style="margin-left:1em">墮胎者。用藥墮人胞胎。及殺母羊而取羔之類○破卵者。今人食鷄鴨之卵。及毀巢墮卵皆是○毒藥。用藥毒人。及藥蟲魚狗鼠鳥獸皆是○蠱道者。如川廣中下蠱傷人。此皆名蠱道。又蠱者惑也。又穀久積。變為飛蠱○墾掘種植。螻蟈蚯蚓之類。繭。煑熟抽絲。</p>
</div>
<div class='div-orig'><p>或打撲蚊蚋。掐嚙蚤蝨。或燒除糞掃。開決溝渠。枉害一切。</p>
</div>
<div class='div-commentary'><p style="margin-left:1em">蚋。小飛蟲。即蠛蠓。糞掃。乃腐爛之物。皆有蟲螘。決。通也。開決必有戕害故。枉。屈也。冤。抑也。</p>
</div>
<div class='div-orig'><p>或噉菓實。或用穀米。或用菜茹。橫殺眾生。或然樵薪。或露燈燭。燒諸蟲類。或取醬醋。不先搖動。或瀉湯水。澆殺蟲蟻。</p>
</div>
<div class='div-commentary'><p style="margin-left:1em">菓實穀米菜茹。皆生蟲故。然樵薪。即是燒然一切柴艸。露燈燭。暑天時。夜見燈飛集。又云。憐蛾不點燈。</p>
</div>
<div class='div-orig'><p>如是乃至行住坐臥。四威儀中。恒常傷殺飛空著地微細眾生。凡夫識闇不覺不知。今日發露。皆悉懺悔。</p>
</div>
<div class='div-commentary'><p style="margin-left:1em">四威儀。即指行住坐臥而言○佛觀一鉢水。八萬四千蟲。又空中充滿微細諸蟲。惟天眼能見。凡夫肉眼。茫無所見。故不覺不知。</p>
</div>
<div class='div-orig'><p>又復無始以來。至於今日。或以鞭杖枷鎖桁械壓拉拷掠打擲。手脚蹴踏。拘縛籠繫。斷絕水穀。如是種種諸惡方便苦惱眾生。今日至誠。向十方佛尊法聖眾。皆悉懺悔。</p>
</div>
<div class='div-commentary'><p style="margin-left:1em">即今囹圄中柙。牀等刑之類是也。掠者笞也。打擊也。擲拋也。蹴。蹴踘。踏。踐踏。此俱傷殘害物之象也○用方法機智。巧便而行惡。謂之惡方便。即鞭杖枷鎖。以至斷絕水穀。皆是苦毒陷害之方法故○如上披陳發露懺悔<span class='corr'>已</span>竟。下發願成德云云。</p>
</div>
<div class='div-orig'><p>願承是懺悔殺害等罪。所生功德。生生世。世得金剛身。壽命無窮。永離怨憎。無殺害想。於諸眾生得一子地。若見危難急厄之者。不惜身命方便救脫。然後為說微妙正法。使諸眾生覩形見影。皆蒙安樂。聞名聽聲。恐怖悉除。</p>
</div>
<div class='div-commentary'><p style="margin-left:1em">此發願總懺。㧞苦與樂○殺害之罪。當得多病短命等報。所以懺悔之後。願得金剛身。願無怨憎殺害之想。金剛身。堅固之謂。故云壽命無窮。非真得金剛神之身也。當知得而無得。是真得也○得一子地者。如佛視眾生等。同一子故。地字即作位字解說○方便者。智術權巧以救之。謂之方便救脫○為說微妙正法。即今放生時。對生說三歸五戒。稱佛為師。不墮三惡道。不墮邪見之類是也○眾生常懼殺害。以故覩形見影。不得安樂。聞名聽聲。悉皆恐怖。今願救護一切。且為說微妙正法。令知佛道。皆蒙安樂。恐怖悉除。此真慈悲發願之致也。</p>
</div>
<div class='div-orig'><p>我今稽顙歸依於佛。</p>
<p>南無毗盧遮那佛。南無本師釋迦牟尼佛。南無阿彌陀佛。南無彌勒佛。南無龍種上尊王佛。南無龍自在王佛。南無寶勝佛。南無覺華定自在王佛。南無袈裟幢佛。南無師子吼佛。南無文殊師利菩薩。南無普賢菩薩。南無大勢至菩薩。南無地藏菩薩。南無大莊嚴菩薩。南無觀自在菩薩。</p>
<p>禮諸佛<span class='corr'>已</span>。次復懺悔。</p>
</div>
<div class='div-commentary'><p style="margin-left:1em">上懺殺業<span class='corr'>已</span>竟。下文次懺盜業。</p>
</div>
<div class='div-orig'><p>劫盜之業。經中說言。若物屬他。他所守護。於他物中。一艸一葉。不與不取。何況竊盜。但自眾生。惟見現利。故以種種不道而取。致使未來受此殃累。</p>
</div>
<div class='div-commentary'><p style="margin-left:1em">梵網經云。若佛子自盜。教人盜。方便盜。呪盜。盜因盜緣。盜法盜業。乃至鬼神有主物劫賊劫。一針一艸。不得故盜。而菩薩以慈悲心。常助一切人生福生樂。而反盜人物。波羅夷罪○屬字。當訓實字頗通。此物實是他人之所有。故云屬他。詳之可見○不與不取者。言雖一艸一葉之微。人不與。我不得取。況竊盜乎。竊取之物。決不止一艸一葉之間。其過極重于前。故況而比之也○眾生泛舉一切。兼之于<span class='corr'>己</span>。意云我及眾生。有如是業○不道者。非理強取。</p>
</div>
<div class='div-orig'><p>是故經言。劫盜之罪。能令眾生墮於地獄。餓鬼受苦。若在畜生。則受牛馬驢騾駱駝等形。以其所有身力血肉。償他宿債。</p>
</div>
<div class='div-commentary'><p style="margin-left:1em">先明劫盜之果報。而後懺悔劫盜之業○畜生償宿債。不止于牛馬等。看等形二字。可見凡人間豢養之畜。如猪羊犬豕之類。取而販賣殺食。皆是身力血肉償他宿債之故也。如細分更有二意。如文可見。</p>
</div>
<div class='div-orig'><p>若生人中。為他奴婢。衣不蔽形。食不充口。貧窮困苦。人理殆盡。劫盜既有如是苦報。</p>
</div>
<div class='div-commentary'><p style="margin-left:1em">縱不墮于三塗。以貪盜故。生在人中。其苦如此。可不慎哉。</p>
</div>
<div class='div-orig'><p>是故今日至誠。求哀懺悔。</p>
<p>某等自從無始以來。至於今日。或盜他財寶。興刃強奪。或自奮身。逼迫而取。或恃公威。或假勢力。高桁大械。枉壓良善。吞納姦貨。拷直為曲。為此因緣。身罹憲網。</p>
</div>
<div class='div-commentary'><p style="margin-left:1em">上文總懺盜業罪報<span class='corr'>已</span>竟。下六節別懺盜業。廣明罪相之文○興刃一句。似明火劫盜等事。自恃等者。倚頑奪取人物。公威。有司貪酷之徒。勢力。豪宦圖謀之類云云○倚官托勢。豪貴自強之類。或自製刑具枉害于人也○或吞估而納之。或奸欺而售之。乃至屈打成招。無所不至者也○罹。遭也。憲。即險也。</p>
</div>
<div class='div-orig'><p>或任邪治。領他財物。侵公益私。侵私益公。損彼利此。損此利彼。割他自饒。口與心悋。竊沒租估。偷渡關津。私匿公課藏隱使役。如是等罪。皆悉懺悔。</p>
</div>
<div class='div-commentary'><p style="margin-left:1em">任邪治者。不行正事。妄取之徒。侵益者。或因<span class='corr'>己</span>在私故侵公。或<span class='corr'>己</span>在公故便侵私。割即損也。饒即益也。如云何知割他肉。不念他貧。只念<span class='corr'>己</span>富者是也。悋。鄙也。慳也。租。田賦。估。市稅。偷渡者。于關津渡口。公漏輸稅。私匿渡錢也○亦可以偷渡即是私匿。關津便是公課○公課者。朝廷之官稅國課。侵匿而私用也○藏隱使役者。民間而躲避差徭軍中而走背調戍是也。</p>
</div>
<div class='div-orig'><p>又復無始以來。至於今日。或是佛法僧物。不與而取。或經像物。或治塔寺物。或供養常住僧物。或擬招提僧物。或盜取誤用。恃勢不還。或自借。或貸人。或復換貸漏忘。或三寶物。混亂雜用。</p>
</div>
<div class='div-commentary'><p style="margin-left:1em">要集問云。何故盜僧物罪偏重耶。答曰。施主本捨一毫一粒。擬十方鼓鐘一響。遐邇同聞。聖凡受用。俱成道業。冥資施主。得福無邊。今見愚癡眾生。或食噉僧食。或受用華果。或將僧奴隨逐。或以僧畜乘騎。或私借貸僧物不還。或以官勢伺求僧過等。具列難盡。有道高僧。守護不與者。豈惟愍白衣後受苦報。亦及知事未來生處同受其殃○莊樁錄云。盜常住一文錢。一日一夜長三分七釐利。第二日夜。利上又長利。來世作牛馬償之。所以云作一生之容易。為萬劫之艱難。若捨一文錢入常住。一日一夜長福亦爾○梵語招鬪提奢。唐言四方僧物。譌云招提。即十方常住之所也。古云住常一根艸。勸君休要討。佛地有伽藍。陰司有閻老。慎諸○混亂雜用者。如施栴檀塑像。混而焚燒。或放生錢混而齋僧。齋僧錢混而造寺。皆犯罪業。而況私自利<span class='corr'>己</span>乎○罪福決疑經。或施主本作釋迦。改作彌陀。本作大品。改充涅槃。本造僧房。改供僧食。本施二眾。改入一眾。本擬十方。迴入現前。皆違反施主。又許此處。乃與彼處。皆犯罪也。準此文檢校。佛像有餘彩色。不得作菩薩聖賢等形。以師徒位別故。不得互用○五百問事律云。用佛彩色作鳥獸形。得罪。除在佛前供養不犯矣。</p>
</div>
<div class='div-orig'><p>或以眾物。穀米樵薪。鹽豉醬醋。菜茹果實。錢帛竹木。繒綵幡蓋。香華油燭。隨情逐意。或自用。或與人。或摘佛華果。用僧鬘物。因三寶財物私自利<span class='corr'>己</span>。如是等罪。無量無邊。今日慚愧。皆悉懺悔。</p>
</div>
<div class='div-commentary'><p style="margin-left:1em">或以眾物句。直貫下香華等六句。皆指眾物而言。隨情。隨人之聲。逐意。逐<span class='corr'>己</span>之意。鬘。華鬘纓絡也。看因字。自他俱不可亂用○如造像造經。造塔造寺。及僧家諷經。拜懺錢糧。以至檀越齋僧布施放生錢。皆三寶財物也。倘不能酬三寶。因而藏匿取用。謂之私自利<span class='corr'>己</span>也。</p>
</div>
<div class='div-orig'><p>又復無始以來。至於今日。或作周旋朋友。師僧同學。父母兄弟。六親眷屬。共住同止。百一所須。更相欺誷。</p>
</div>
<div class='div-commentary'><p style="margin-left:1em">同志曰朋。遞相恭敬曰友。和尚曰師。清眾曰僧。姑姨伯叔等曰六親。如斯等類。或共一處。得有周給。即百分之一。所須之物。而或彼此互相欺詐誣誷而私用之。</p>
</div>
<div class='div-orig'><p>或於鄉鄰比近。移籬拓墻。侵他地宅。改標易相。虜掠資財。包占田園。因公託私。奪人邸店。及以屯野。如是等罪。無量無邊。今悉懺悔。</p>
</div>
<div class='div-commentary'><p style="margin-left:1em">拓。推也。移拓即侵之意。標。記也。改易。即移拓之意。虜掠者明火持杖。劫奪之謂。因公者。藉公事而狥<span class='corr'>己</span>私。邸。舍也。至也。言所歸至也。店。肆也。所以置貨鬻物也。屯者。聚也。或山野屯聚之所也。</p>
</div>
<div class='div-orig'><p>又復無始以來。或攻城破邑。燒村壞柵。偷賣良民。誘他奴婢。或復枉壓無罪之人。使其形殂血刃。身被徒鎖。家緣破散。骨肉生離。分張異域。生死隔絕。如是等罪無量無邊。今悉懺悔。</p>
</div>
<div class='div-commentary'><p style="margin-left:1em">枉即屈也。殂。殞也。死也。緣。因也。亦可作園。異域。他鄉也。</p>
</div>
<div class='div-orig'><p>又復無始以來。至於今日。或商估博貨。邸店市易。輕秤小斗。減割尺寸。盜竊分銖。欺誷圭合。以麤易好。以短換長。欺巧百端。希望毫利。如是等罪。今悉懺悔。</p>
</div>
<div class='div-commentary'><p style="margin-left:1em">商行商。估論價。博貨。兌換貿易也。市易。以其所有。易其所無。尺寸。丈尺之數。分銖者。秤與釐等之星。斤兩之數。二十四銖為一兩四分一兩七毫為一銖。六粟為圭。十圭為撮。十撮為抄。十抄為勺。十勺為合。十合為升。言其少極之微物。亦不可欺誷而取之○此處皆言市井貿易。一涉欺誷。便類偷盜。</p>
</div>
<div class='div-orig'><p>又復無始以來。至於今日。穿窬墻壁。斷道抄掠。抵捍債息。負情違要。面欺心取。或非道陵奪。鬼神禽畜四生之物。或假托卜相。取人財寶。如是乃至以利求利。惡求多求。無厭無足。如是等罪無量無邊。不可說盡。今日至禱。向十方佛尊法聖眾。皆悉懺悔。</p>
</div>
<div class='div-commentary'><p style="margin-left:1em">穿窬墻壁。窺竊也。斷道抄掠。即今攔路要截。劫掠之類也。抵捍債息。負情違要者。抵借不還。而乃欺負實情。違背舊約也。要。約也。面欺者。覿面相欺。心取者。私心謀取。皆偷盜之類○鬼神享際血肉。故有禽畜四生之物。當知鬼神等。亦俱各有所得之物。人見之。即欺凌而奪之也○以利求利。即利上加利也。惡求多求。恃勢逼迫也。</p>
</div>
<div class='div-orig'><p>願承是懺懺。</p>
</div>
<div class='div-commentary'><p style="margin-left:1em">上廣懺悔盜業<span class='corr'>已</span>竟。下發願求成功德。</p>
</div>
<div class='div-orig'><p>劫盜等罪。所生功德。生生世世。得如意寶。常雨七珍上妙衣服。百味甘饌。種種湯藥。隨意所須。應念即至。一切眾生無偷奪想。皆能少欲知足。不耽不染。常樂惠施。行給濟道。捨頭目髓腦。如棄涕唾。迴向滿足檀波羅蜜。</p>
</div>
<div class='div-commentary'><p style="margin-left:1em">七珍八寶。金銀琉璃等。妙寶珍服美味湯藥。應念即至者。即如佛國自然化現在前○偷奪之業。多起于貧窮。或不知足而然。今願種種所須如意。自然無偷奪想。且能少欲知足。布施滿足。發願宜然。檀波羅蜜。正布施到彼岸也○上懺盜業<span class='corr'>已</span>竟。</p>
</div>
<div class='div-orig'><p>某等次復懺悔貪愛之罪。</p>
</div>
<div class='div-commentary'><p style="margin-left:1em">此下懺悔身婬欲業。</p>
</div>
<div class='div-orig'><p>經中說言。<span class='corr'>但</span>為欲故。關在癡獄。沒生死河。莫知能出。眾生為是五欲因緣。從昔以來。流轉生死。一切眾生。歷劫生中。所積身骨。如王舍城毗富羅山。所飲母乳。如四海水。身所出血。復過於此。父母兄弟。六親眷屬。命終哭泣。所出目淚。如四海水。是故說言。有愛則生。愛盡則滅。故知生死貪愛為本。</p>
</div>
<div class='div-commentary'><p style="margin-left:1em">梵網經云。若佛子自婬。教人婬。婬因。婬緣。婬法。婬業。乃至畜生女。諸天鬼神女。及非道行婬。菩薩應淨法與人。而反起一切人婬。波羅夷罪○欲即色欲。癡獄者。耽滯愚癡而不省。如繫牢獄而無所逃。恩愛生死深如河海云○五欲者。財色名食睡。此處正言婬欲。五欲特帶言之耳○歷劫生中。身骨乳血目淚。如此之多。正見歷劫生死之多。其苦亦多。流轉生死。無窮無盡。無非以貪愛為本。故婬心一滅。則生死亦滅耳。</p>
</div>
<div class='div-orig'><p>所以經言。婬欲之罪。能令眾生墮於地獄餓鬼受苦。若在畜生。則受鴿雀鴛鴦等身。若在人中。妻不貞良。得不隨意眷屬。婬欲既有如此惡果。是故今日至誠。求哀懺悔。</p>
</div>
<div class='div-commentary'><p style="margin-left:1em">此處先明婬欲之果報。以下方懺悔婬欲之罪○貞。真潔也。不隨意眷屬。一切不廉不潔。愚蒙難化。暴悍難馴之類皆是。</p>
</div>
<div class='div-orig'><p>又復無始以來。至於今日。或偷人妻妾。奪他婦女。侵凌貞潔。汙比丘尼。破他梵行。逼迫不道。濁心邪視。言語嘲調。或復恥他門戶。汙賢善名。</p>
</div>
<div class='div-commentary'><p style="margin-left:1em">上先懺婬欲罪報竟。下廣舉婬欲罪相而復懺悔之○梵行此云淨行。即淨戒也○心多婬穢。故曰濁心。色目行淫。名同慾火。故曰邪視○因懷淫穢之心。故云濁心。常觀不正之色。故云邪視。正修行之人目不觀邪色。可知之也。嘲。戲謔之謂也。</p>
</div>
<div class='div-orig'><p>或於男子五種人所。起不淨行。如是等罪無量無邊。今日至誠。皆悉懺悔。</p>
</div>
<div class='div-commentary'><p style="margin-left:1em">男子者。疑是梨園子弟。及歌僮之類。法華云。不樂畜年少弟子沙彌小兒是也。又彈考唱令家。作音樂人也。西方謂之尋香人○五種人者。生劇妒變半。五種不男之人○上懺悔<span class='corr'>已</span>竟。下發願成德云云。</p>
</div>
<div class='div-orig'><p>願承是懺悔婬欲等罪。所生功德。生生世世。自然化生。不由胞胎。清淨皎潔。相好光明。六情開朗。聰利明達。了悟恩愛。猶如桎梏。觀彼六塵。如幻如化。於五欲境決定厭離。乃至夢中不起邪想。內外因緣永不能動。懺悔發願<span class='corr'>已</span>。歸命禮三寶。</p>
</div>
<div class='div-commentary'><p style="margin-left:1em">或生西方。或生十方淨土。常得蓮華化生。不同五濁惡世胞胎受生也○六情開朗。六根通利也。在足曰桎。在手曰梏。如脚鐐手肘之類故云耳。</p>
</div>
<div class='div-orig'><p>前<span class='corr'>已</span>懺悔身三業竟。今當次第懺悔口四惡業。</p>
</div>
<div class='div-commentary'><p style="margin-left:1em">上懺身三。下懺口四。科文自明○此懺口四業。惡口妄言綺語兩舌是也。</p>
</div>
<div class='div-orig'><p>經中說言。口業之罪。能令眾生墮於地獄餓鬼受苦。若在畜生。則受鵂鶹鴝[名*鳥]鳥形。聞其聲者。無不憎惡。若生人中。口氣常臭。有所言說。人不信受。眷屬不和。常好鬪諍。</p>
</div>
<div class='div-commentary'><p style="margin-left:1em">先明口業之惡果。以下次第懺悔口四惡業。梵網經云。若佛子自妄語。教人妄語。方便妄語。妄語因。妄語緣。妄語法妄語業。菩薩常生一切眾生正語正見。而反起一切人邪語邪見等者。波羅夷罪○鵂鶹怪鳥。所云怪鴟是也。鴟之名多。一名鵂鶹。一名鵋䳢。一名鵅鵅。晝無所見。夜出飛噉蚊蝱。鴝鵅或即是鵅鵅。亦未可知。若云鴝鵒。今之八哥。非怪非惡。何為憎惡。又云惡聲多婬之<span class='corr'>鳥</span>也○若生人中。若字。縱不至墮畜生云云。</p>
</div>
<div class='div-orig'><p>口業既有如此惡果。是故今日至誠歸依三寶。皆悉懺悔。</p>
</div>
<div class='div-commentary'><p style="margin-left:1em">此結上罪報懺悔。</p>
</div>
<div class='div-orig'><p>其等自從無始以來。至於今日。以惡口業。於四生六道造種種罪。出言麤獷。發語暴橫。不問尊卑親疎貴賤。稍不如意。便懷瞋怒。罵詈毀辱。猥褻穢惡。無所不至。使彼銜恨。終身不忘。連禍結讎。無有窮<span class='corr'>已</span>。</p>
</div>
<div class='div-commentary'><p style="margin-left:1em">上總懺口業惡報竟。此廣舉口四惡業而次第懺之。其文有四可見○惡口者。怨恨罵詈。呪咀惡毒皆是○犬不可附曰獷。即醜惡粗強之語。不堪聽聞者是也。猥褻者。亦即醜惡不堪之謂。故云無所不至。連禍結讎者。即殃累永劫之謂。故云無有窮<span class='corr'>已</span>。</p>
</div>
<div class='div-orig'><p>又或怨黷天地。訶責鬼神。貶斥聖賢。誣污良善。如是惡口所起罪業無量無邊。今日至誠。皆悉懺悔。</p>
</div>
<div class='div-commentary'><p style="margin-left:1em">怨黷訶責。今有瞋天罵地。呪雨呵風等類是也。貶斥者。抑也。擯也。誣污者。以惡言醜語。虗誣污其清名。故云誣污良善云。</p>
</div>
<div class='div-orig'><p>又復無始以來。至於今日。以妄語業作種種罪。意中希求名譽利養。匿情變詐。昧心厚顏。指有言空。指空言有。見言不見。不見言見。聞言不聞。不聞言聞。知言不知。不知言知。作言不作。不作言作。欺誷賢聖。誑惑世人。至於父子君臣親戚朋舊。有所談說。未嘗誠實。致使他人誤加聽信。亡家敗國。咸此之由。</p>
</div>
<div class='div-commentary'><p style="margin-left:1em">妄語者。全無影嚮。設為欺誑。故曰匿情。指有言空直至如是妄語。俱是匿情變詐。昧心厚顏處。瞞昧<span class='corr'>己</span>心。面目可羞。故曰昧心厚顏。</p>
</div>
<div class='div-orig'><p>成假妖幻。每自稱讚。謂得四禪。四無色定。安那般那。</p>
</div>
<div class='div-commentary'><p style="margin-left:1em">妖幻者。假借外道邪術以惑人也○每自稱讚。直管下旋風土鬼皆至我所句。皆是自稱讚處。得四禪。謂得二字。直管下十六觀故得須陀洹等○得四禪者。謂得四禪天定也。初禪三天。二禪三天。三禪三天。四禪九天。色界共十八天也。宗敬錄云。一作異計。忻上厭下而修。是外道禪。二正信因果。亦以忻厭而修。是凡夫禪。三了生空理。證偏真道而修。是小乘禪。四達人法二空而修。是大乘禪○四無色定者。謂得四空天之禪定也。一空無邊處定。二識無邊處定。三無所有處定。四非想非非想處定。此四無色界空天。故云四無色定。安那般那見前。</p>
</div>
<div class='div-orig'><p>十六行觀得須陀洹。至阿羅漢。得辟支佛。不退菩薩。</p>
</div>
<div class='div-commentary'><p style="margin-left:1em">十六行觀者。論曰。初根處名為煖法。是總緣共相法。念住差別。如是所修能燒煩惱薪。聖道火前相。如鑽火位。初煖相生。能具觀察四聖諦境。由此具修十六行相。觀苦聖諦修四行相。一非常。若有還無。故謂非常。二苦。隨逐相惱故謂之苦。三空。觀空本無故謂之空。四非我。不自在故。謂之非我。次觀集聖諦修四行相。一因。生相似果故謂之因。二集。能生流轉故謂之集。三生。能牽生死故謂之生。四緣。能相和合故謂之緣。次觀滅聖諦修四行相。一滅。生死相違故謂之滅。二靜。除煩惱火故謂之靜。三妙。勝一切法故謂之妙。四離。能捨生死故謂之離。又次觀道聖諦修四行相。一道。能至非品故謂之道。二如。不顛不倒故謂之如。三行。聖足所履故謂之行。四出。永超生死故謂之出。總上觀四聖諦。修四行相。名為十六行觀○行者。修此煖<span class='corr'>已</span>。次起頂法。猶如山頂。人不久住。若無諸難。必過此山至于彼山。若遇諸難。即便退還。若無諸難。必到于忍。既入忍位。于四諦境極堪忍故。次起世第一法。世中絕勝故。如是觀四諦境。總修十六行相。漸近見諦善根。無即緣欲界。若聖諦境而生無漏法忍。此之忍故名為法智○得四禪。四無色。安般那。十六行觀。是謂得行向。得須陀洹。中間該括斯陀含阿那含。以至阿羅漢。得辟支佛不退菩薩。是謂得果○以學入者。須陀洹斯陀含阿那含。無學入者。阿羅漢辟支佛。有學者。謂學意未滿故學。無學者。謂阿羅漢辟支佛。諸自利行修學以成。惟應作他利益事故○金剛經云。須陀洹名為入流。斯陀含名一往來。阿那含名為不來○阿羅漢有三義。謂應供殺賊無生。辟支佛謂獨覺。出無佛世。菩薩具云菩提薩埵。華言覺有情。</p>
</div>
<div class='div-orig'><p>天來。龍來。神來。鬼來。旋風土鬼。皆至我所。顯異惑眾。求其恭敬。四事供養。如是妄語所起罪業無量無邊。今日至誠。皆悉懺悔。</p>
</div>
<div class='div-commentary'><p style="margin-left:1em">天龍神鬼。不能常見。旋風。即今所謂鬼陣風。土鬼者。鄉土中鬼也○求其恭敬二句。正照應上希求名譽利養之意○四事供養。即飲食衣服臥具醫藥。涅槃名為四愛。</p>
</div>
<div class='div-orig'><p>又復無始以來。至於今日。以綺語業作種種罪。言辭華靡。翰墨艶麗。文過飾非。巧作歌曲。形容妖冶。摸寫婬態。使中下之流。動心失性。耽荒酒色。不能自返。或恣任私讐。忘其公議。彼雖忠臣孝子志士仁人。強作篇章。文致其惡。後世披覽。遂以為然。令其抱恨重泉。無所明白。如是綺語所起罪業無量無邊。今日至誠。皆悉懺悔。</p>
</div>
<div class='div-commentary'><p style="margin-left:1em">綺語者。文飾裝點。即巧言善謔翰華文藻婬詞艶曲皆是○華靡。美而文秀。艶麗。新而光明。所以能飾其非。令人信伏。看巧作形容摸寫。無非好作聰明。小奸小詐。矯現聲色。至于歌曲小說。令人好樂。致使耽荒迷戀而不能自返也。恣任私讐者。恣意任性。不念正人君子。移是掇非。設陷防而必染污之。無處伸解。致使重泉抱恨無所明白也。</p>
</div>
<div class='div-orig'><p>又復無始以來。至於今日。以兩舌業作種種罪。面譽背毀。巧語百端。向彼說此。向此說彼。惟知利<span class='corr'>己</span>。不顧害他。讒閒君臣。誣毀良善。使君臣猜忌。父子不和。夫妻生離。親戚疎曠。師資恩喪。朋友道絕。至於交扇二國。渝盟失歡。結怨連兵。傷殺百姓。如是兩舌所起罪業無量無邊。今日至誠。向十方佛尊法聖眾。發露求哀。皆悉懺悔。</p>
</div>
<div class='div-commentary'><p style="margin-left:1em">兩舌者。面是背非。彼此搆釁者也○猜忌疑惑。懼恨之辭也。此只因其讒毀。故五倫之道。二國之好。使之各各疑惑不明。乃至于懷冤結恨。無由解釋者。皆在于斯。如惟知利<span class='corr'>己</span>。不顧害他云云。</p>
</div>
<div class='div-orig'><p>願承是懺悔口四惡業。</p>
</div>
<div class='div-commentary'><p style="margin-left:1em">上來披誠懺悔<span class='corr'>已</span>竟。下發願而求口四善業之功德。</p>
</div>
<div class='div-orig'><p>所生功德。生生世世。具八音聲。得四辯才。常說和合利益之語。其聲清雅。一切樂聞。善解眾生方俗言語。若有所說。應時應根。令彼聽者即得解悟。超凡入聖。開發慧眼。懺悔發願<span class='corr'>已</span>。歸命禮三寶。</p>
</div>
<div class='div-commentary'><p style="margin-left:1em">佛有八音。顯揚論云。一極好音。二柔軟音。三和適音四尊慧音。五不女音。六不誤音。七深遠音。八不竭音○四辯才者。一義辯。顯了諸法之義。二法辯。稱說法之名字。三詞辯。能說名之語言。四樂說。必須樂說。前三出光明大辯○往昔所有口業。由于無智慧。無辯才故。今求常說和合利益等語。發願宜爾○方俗言語。四方風俗。華夷土音鄉語。各各不同。善解眾生者。如九天禽語。九地獸言亦在其內○前云先懺身三。次懺口四。其餘諸障。次第披陳。故下六根。次第披陳之文也。</p>
</div>
<div class='div-orig'><p>前<span class='corr'>已</span>懺悔身三口四業竟。今當次第懺悔六根所作罪障。某等無始以來。至於今日。</p>
</div>
<div class='div-commentary'><p style="margin-left:1em">此下先舉六根罪相而懺悔也。</p>
</div>
<div class='div-orig'><p>或眼為色惑。愛染玄黃。紅綠朱紫。珍玩寶飾。或取男女長短黑白之相。姿態妖艶。起非法想。</p>
</div>
<div class='div-commentary'><p style="margin-left:1em">此列眼根相。</p>
</div>
<div class='div-orig'><p>或耳貪好聲。宮商絃管。伎樂歌唱。或取男女音聲語言啼笑之相。起非法想。</p>
</div>
<div class='div-commentary'><p style="margin-left:1em">列耳根相。宮商絃管之聲。不出五音宮商角徵羽也。</p>
</div>
<div class='div-orig'><p>或鼻藉名香沉檀龍麝鬱金蘇合。起非法想。</p>
</div>
<div class='div-commentary'><p style="margin-left:1em">列鼻根相。麝香狸也。</p>
</div>
<div class='div-orig'><p>或舌貪好味。鮮美甘肥。眾生血肉資養四大。更增苦本。起非法想。</p>
</div>
<div class='div-commentary'><p style="margin-left:1em">列舌根相。四大者。一地大。謂堅凝質礙。二水大。謂潤下滋愛。三火大。謂炎上生瞋。四風大。謂鼓籥操動。又六大。云五空大。謂不見邊表。六識大。謂萬法本源。殺食眾生血肉而資養四大。來生益多苦報。故曰更增苦本。</p>
</div>
<div class='div-orig'><p>或身樂華綺錦繡繒縠一切細滑七珍麗服。起非法想。</p>
</div>
<div class='div-commentary'><p style="margin-left:1em">列身根相。</p>
</div>
<div class='div-orig'><p>或意多亂想。觸向乖法。</p>
</div>
<div class='div-commentary'><p style="margin-left:1em">列意根相。</p>
</div>
<div class='div-orig'><p>由此六根所造罪業無量無邊。今日至誠。向十方佛尊法聖眾。皆悉懺悔。</p>
</div>
<div class='div-commentary'><p style="margin-left:1em"><span class='corr'>已</span>懺六種罪相竟。下發願求成六種功德。</p>
</div>
<div class='div-orig'><p>願以懺悔眼根功德。願令此眼。徹見十方諸佛菩薩清淨法身。不以二相。</p>
</div>
<div class='div-commentary'><p style="margin-left:1em">不二相者。無眼色二相也。淨名云。有佛世尊。得真天眼。常在三昧。見諸不以二相。什曰。不為色作精麤二相。肇曰。真天眼。謂法身無相之目。萬色彌目。有若目前。未嘗不定。未嘗不見。故無眼色之二相也。</p>
</div>
<div class='div-orig'><p>願以懺悔耳根功德。願令此耳常聞十方諸佛賢聖所說正法。如教奉行。願以懺悔鼻根功德。願令此鼻常聞香積入法位香。捨離生死不淨臭穢。</p>
</div>
<div class='div-commentary'><p style="margin-left:1em">維摩經云。上方界分過四十二恒河沙佛土。有國名眾香。佛號香積。其國香氣。比于十方人天之香。最為第一。香積如來。無文字說法。但令菩薩。各各坐香樹下。聞斯妙香。即獲一切德藏三昧。故願聞香積入法位香。又香積如來。一切菩薩身諸毛孔皆香。</p>
</div>
<div class='div-orig'><p>願以懺悔舌根功德。願令此舌常飡法喜禪悅之食。不貪眾生血肉之味。</p>
</div>
<div class='div-commentary'><p style="margin-left:1em">泥洹經云。佛問福罽。得何法喜。對曰。比丘力藍。坐于樹下。時五百乘車過。人問曰。見羣車否。答曰不見。又問。聞車聲否。答曰不聞。曰時臥耶。言我不臥。時在道耶。其人歎曰。車聲[漓-禸][漓-禸]。覺而不聞。用心何專。難有乃爾。深嘉其志。遂得法喜○參禪入悟。則妙法自怡。禪理悅心。是為法味飽滿。故齋儀云。當願眾生。禪悅為食。法喜充滿者以此。葢曰以法喜禪悅為食也。維摩云。雖復飲食。而以禪悅為味。增一云。出世五食。一禪悅食。二願食。三念食。四解脫食。五法喜食也○孟子云。既飽以德。言飽乎仁義也。所以不願人之膏粱之味也。空門以法喜禪悅為食。不以飲食為味。當與此參看。</p>
</div>
<div class='div-orig'><p>願以懺悔身根功德。願令此身披如來衣。著忍辱鎧。臥無畏牀。坐法空座。</p>
</div>
<div class='div-commentary'><p style="margin-left:1em">法華經法師品云。入如來室。著如來衣。坐如來座。爾乃應為四眾廣說斯經。如來室者。一切眾生中大慈悲心是。如來衣者。柔和忍辱心是。如來座者一切法空是○修如來寂滅法。有佩服義。故云衣。忍辱為堅固義。故云鎧。鎧者。金甲也。處眾無畏。為安樂義。故云牀。四空禪。為靜定義。故云座。</p>
</div>
<div class='div-orig'><p>願以懺悔意根功德。願令此意成就十力。洞達五明。深觀二諦空平等理。從方便慧。入法流水。念念增明。顯發如來大無生忍。</p>
</div>
<div class='div-commentary'><p style="margin-left:1em">五明者。大論云。一聲明謂釋詁訓字。銓目流別。二工巧明。技藝機關。陰陽歷數。三醫方明。禁呪。閑邪。藥石針灸。四因明。考定邪正。研覈真偽。五內明。究暢五乘。因果妙理。此五明必願洞達○二諦者。一世俗諦。二第一義諦也。世俗諦者。佛事門中不捨一法。如勸臣以忠。勸子以孝。勸國以治。勸家以和。弘善示天堂之樂。治惡顯地獄之苦。皆依俗諦。第一義者。彰本寂之理。一性渾然。實際理地不受一塵。指萬有為真如。會三乘歸實際。此依第一義諦也。此二諦。及空平等理。俱願深觀○具足十力。五明二諦。空平等理。則為方便慧。而非乾慧矣。由此方便慧而起十妙行云云○十妙行者。一色心不二境妙行。二內外不二智妙行。三修性不二行妙行。四因果不二位妙行。五染淨不二法妙行。六依正不二感應妙行。七自他不二神通妙行。八三業不二說法妙行。九權實不二說法妙行。十受潤不二利益眷屬妙行。此十妙行也。因不二。故為妙行○十妙行總是方便慧處而生起○入法流水者。楞嚴云。欲愛乾枯。根境不偶。純是智慧。乾有其慧。名乾慧地。欲習初乾。未與如來法流水接。即以此心流入圓妙。妄想滅盡。中道純真。名信心住。便能起十妙行。便是與如來法流水接境界。即所謂流入圓妙是也○大無生忍。無生者。即不生不滅之法。而曰忍者。此法將證未證。如忍事人。非懷非出故名為忍。大無生忍者。此如來一乘無上之法也。故曰大。</p>
</div>
<div class='div-orig'><p>發願<span class='corr'>已</span>。歸命禮常住三寶。</p>
</div>
<div class='div-commentary'><p style="margin-left:1em">發願總懺之結懺也。</p>
</div>
<div class='div-orig'><p>慈悲水懺法卷中</p>
</div>
<div class='div-commentary'><p style="margin-left:1em">西蜀九隴有泌。其泉厥名三昧。滌冤愆。迦諾啟真源。清淨通玄。其法廣流傳。</p>
</div>
<div class='div-w'><a id='mulu45' />
<p class='h2'>音釋</p>
<div class='div-w'><a id='mulu46' />
<p class='h3'>復應後文</p>
<div class='div-note'>應<p><span class='note-inline'>(於京切。音英。後凡應當之應。俱平聲)</span>。</p>
觀行<p><span class='note-inline'>(上古玩切。音貫。下胡孟切。去聲)</span>。</p>
遠離<p><span class='note-inline'>(上於怨切。音淵遠之也。去聲。下力地切。音利。漸相遠也。凡遠之離之。皆去聲)</span>。</p>
王四王<p><span class='note-inline'>(于放切。音旺據其身臨天下而言曰王。則去聲)</span>。</p>
長養<p><span class='note-inline'>(上止兩切。音掌。下以兩切。陽上聲)</span>。</p>
</div></div>
<div class='div-w'><a id='mulu47' />
<p class='h3'>障學文</p>
<div class='div-note'>般<p><span class='note-inline'>(北末切音鉢)</span>。</p>
數息數<p><span class='note-inline'>(所主切上聲)</span>。</p>
樂說樂<p><span class='note-inline'>(魚教切去聲)</span>。</p>
</div></div>
<div class='div-w'><a id='mulu48' />
<p class='h3'>觸向文</p>
<div class='div-note'>轗軻<p><span class='note-inline'>(上苦感切。音坎下口我切。音可)</span>。</p>
縈<p><span class='note-inline'>(于平切音營)</span>。</p>
排<p><span class='note-inline'>(步皆切音牌)</span>。</p>
</div></div>
<div class='div-w'><a id='mulu49' />
<p class='h3'>一闡提文</p>
<div class='div-note'>闡<p><span class='note-inline'>(齒善切音憚)</span>。</p>
毀<p><span class='note-inline'>(呼對切。去聲。忌其人而毀之。則去聲)</span>。</p>
戾<p><span class='note-inline'>(力濟切。音利)</span>。</p>
八王<p><span class='note-inline'>(去聲)</span>。</p>
麤<p><span class='note-inline'>(倉胡切音粗)</span>。</p>
</div></div>
<div class='div-w'><a id='mulu50' />
<p class='h3'>殺害文</p>
<div class='div-note'>已字巳<p><span class='note-inline'>(書正體不釋)</span>。</p>
尋<p><span class='note-inline'>(徐心切)</span>。</p>
為<p><span class='note-inline'>(于貴切音位)</span>。</p>
蝮蠍<p><span class='note-inline'>(上方六切。音福。下許竭切。音歇。[?*(一/巾)]虎螫人)</span>。</p>
麞<p><span class='note-inline'>(止兩切。音張。麋大于鹿有角。麞小于鹿無角)</span>。</p>
熊羆<p><span class='note-inline'>(上胡容切。音雄下布眉切。音[(白-日+田)/廾])</span>。</p>
弶<p><span class='note-inline'>(其亮切強去聲)</span>。</p>
撥<p><span class='note-inline'>(北末切般入聲)</span>。</p>
彈射射<p><span class='note-inline'>(常亦切。音石。若射物而言。則入聲)</span>。</p>
罟<p><span class='note-inline'>(公土切。音古。網之總名)</span>。</p>
蜆<p><span class='note-inline'>(呼典切音顯)</span>。</p>
蚌<p><span class='note-inline'>(步頃切音棒。又去聲亦同)</span>。</p>
竄<p><span class='note-inline'>(七亂切)</span>。</p>
場<p><span class='note-inline'>(夷益切音亦)</span>。</p>
儈<p><span class='note-inline'>(古外切音膾)</span>。</p>
推<p><span class='note-inline'>(通回切退平聲)</span>。</p>
著<p><span class='note-inline'>(直略切)</span>。</p>
坑塹<p><span class='note-inline'>(上丘更切。同阬。下七艷切。籤去聲)</span>。</p>
壞<p><span class='note-inline'>(古外切。音怪。凡物不自敗而毀之。則音怪)</span>。</p>
磓磹<p><span class='note-inline'>(上都回切。音堆。下徒念切。甜去聲)</span>。</p>
轠轢<p><span class='note-inline'>(上查無此字。或是輘。下郎狄切。音歷。轣車陵踐也。亦未可知)</span>。</p>
蠱<p><span class='note-inline'>(公土切音古)</span>。</p>
蚋<p><span class='note-inline'>(儒稅切音芮)</span>。</p>
掐嚙<p><span class='note-inline'>(上苦洽切。嵌入聲。下五考切。音咬)</span>。</p>
桁械<p><span class='note-inline'>(上胡剛切。音杭。下胡戒切。音懈。桎梏也)</span>。</p>
拉<p><span class='note-inline'>(落合切音蠟)</span>。</p>
掠<p><span class='note-inline'>(力灼切。音略)</span>。</p>
打<p><span class='note-inline'>(字義當音。都領切。音頂。从手从丁。不知因何轉為丁雅切。然俱解擊也。二音俱可从)</span>。</p>
蹴<p><span class='note-inline'>(子六切音足)</span>。</p>
踏<p><span class='note-inline'>(達合切談入聲)</span>。</p>
</div></div>
<div class='div-w'><a id='mulu51' />
<p class='h3'>劫盜文</p>
<div class='div-note'>不道之道<p><span class='note-inline'>(杜到切。去聲。治也。言也。與道德之道。音杜稿切者。不同)</span>。</p>
罹<p><span class='note-inline'>(力之切音離)</span>。</p>
估<p><span class='note-inline'>(公土切音古)</span>。</p>
豉<p><span class='note-inline'>(時吏切。音示。六書从叔)</span>。</p>
繒<p><span class='note-inline'>(慈陵切音情)</span>。</p>
摘<p><span class='note-inline'>(側格切。音窄。取也)</span>。</p>
誷<p><span class='note-inline'>(文紡切。音網。誣也)</span>。</p>
拓<p><span class='note-inline'>(他各切。音托。推開也)</span>。</p>
殂<p><span class='note-inline'>(叢租切音徂)</span>。</p>
銖<p><span class='note-inline'>(尚朱切。音殊)</span>。</p>
合<p><span class='note-inline'>(古沓切音閤)</span>。</p>
斷<p><span class='note-inline'>(徒管切團上聲)</span>。</p>
常雨之雨<p><span class='note-inline'>(羊遇切。去聲自上下曰雨)</span>。</p>
</div></div>
<div class='div-w'><a id='mulu52' />
<p class='h3'>婬欲文</p>
<div class='div-note'>嘲<p><span class='note-inline'>(陟交切爪平聲)</span>。</p>
桎梏<p><span class='note-inline'>(上職日切。音質。足械也。下百祿切。音谷。手械也)</span>。</p>
</div></div>
<div class='div-w'><a id='mulu53' />
<p class='h3'>口四文</p>
<div class='div-note'>鴝鵅<p><span class='note-inline'>(上居侯切。音鈎。下各[客*鳥]切。音格)</span>。</p>
僧惡之惡<p><span class='note-inline'>(烏故切去聲)</span>。</p>
獷<p><span class='note-inline'>(古勇切公上聲)</span>。</p>
詈<p><span class='note-inline'>(力地切。音利。正斥曰罵。旁及曰詈)</span>。</p>
銜<p><span class='note-inline'>(胡嵓切音鹹)</span>。</p>
黷<p><span class='note-inline'>(杜谷切音讀)</span>。</p>
斥<p><span class='note-inline'>(昌石切。音尺。擯也)</span>。</p>
文過文致二文<p><span class='note-inline'>(無悶切。去聲。飾也)</span>。</p>
摸<p><span class='note-inline'>(莫胡切音模)</span>。</p>
強<p><span class='note-inline'>(丘兩切。羌上聲。抑人使从我也)</span>。</p>
披<p><span class='note-inline'>(篇夷切音批)</span>。</p>
渝<p><span class='note-inline'>(容朱切。音俞。變也)</span>。</p>
</div></div>
<div class='div-w'><a id='mulu54' />
<p class='h3'>六根文</p>
<div class='div-note'>鼻<p><span class='note-inline'>(皮意切。音避。今讀入聲者非)</span>。</p>
麝<p><span class='note-inline'>(神夜切音射)</span>。</p>
縠<p><span class='note-inline'>(胡谷切音斛)</span>。</p>
</div></div></div>
<div class='div-w'><a id='mulu55' />
<p class='h2'>註音釋</p>
<div class='div-w'><a id='mulu56' />
<p class='h3'>觀因緣文註</p>
<div class='div-note'>餌<p><span class='note-inline'>(如至切。去聲釣啗魚者)</span>。</p>
繭<p><span class='note-inline'>(吉典切堅上聲)</span>。</p>
</div></div>
<div class='div-w'><a id='mulu57' />
<p class='h3'>觀果報註</p>
<div class='div-note'>汩<p><span class='note-inline'>(古忽切。音骨。沒也)</span>。</p>
紺<p><span class='note-inline'>(古暗切甘去聲)</span>。</p>
</div></div>
<div class='div-w'><a id='mulu58' />
<p class='h3'>除障註</p>
<div class='div-note'>盲<p><span class='note-inline'>(眉庚切音萌)</span>。</p>
易<p><span class='note-inline'>(以智切音異)</span>。</p>
迅<p><span class='note-inline'>(思晉切。音信。疾也)</span>。</p>
殑<p><span class='note-inline'>(渠京切。音擎)</span>。</p>
楞<p><span class='note-inline'>(盧登切。音冷。平聲)</span>。</p>
差<p><span class='note-inline'>(初加切音嗏)</span>。</p>
撓<p><span class='note-inline'>(乃交切音鐃)</span>。</p>
</div></div>
<div class='div-w'><a id='mulu59' />
<p class='h3'>聖道註</p>
<div class='div-note'>滲<p><span class='note-inline'>(所禁切。森去聲。漏也)</span>。</p>
杲<p><span class='note-inline'>(古老切。高上聲。日出也)</span>。</p>
</div></div>
<div class='div-w'><a id='mulu60' />
<p class='h3'>業力甚深註</p>
<div class='div-note'>歹<p><span class='note-inline'>(多改切。戴上聲。好之反也)</span>。</p>
迍<p><span class='note-inline'>(與屯同迍邅)</span>。</p>
另<p><span class='note-inline'>(力正切音令)</span>。</p>
麫<p><span class='note-inline'>(莫見切音面)</span>。</p>
販<p><span class='note-inline'>(方諫切。翻去聲賤買貴賣耳)</span>。</p>
</div></div>
<div class='div-w'><a id='mulu61' />
<p class='h3'>三十二相註</p>
<div class='div-note'>輻<p><span class='note-inline'>(方六切音福)</span>。</p>
縵<p><span class='note-inline'>(謨官切滿平聲)</span>。</p>
跟<p><span class='note-inline'>(古痕切音根)</span>。</p>
腨<p><span class='note-inline'>(上演切。善上聲。足肚也)</span>。</p>
腋<p><span class='note-inline'>(夷益切音亦)</span>。</p>
頰<p><span class='note-inline'>(古協切。音劫。面旁)</span>。</p>
睫<p><span class='note-inline'>(即涉切音接)</span>。</p>
</div></div>
<div class='div-w'><a id='mulu62' />
<p class='h3'>八十好註</p>
<div class='div-note'>纖<p><span class='note-inline'>(思亷切。音暹。細微也)</span>。</p>
踝<p><span class='note-inline'>(戶瓦切。華上聲足兩旁內外曰踝)</span>。</p>
逶迤<p><span class='note-inline'>(上烏魁切。音威下延知切。音夷)</span>。</p>
臍<p><span class='note-inline'>(前西切音齊)</span>。</p>
</div></div>
<div class='div-w'><a id='mulu63' />
<p class='h3'>殺業註</p>
<div class='div-note'>逞<p><span class='note-inline'>(丑郢切。稱上聲。矜而自呈也)</span>。</p>
饕<p><span class='note-inline'>(也刀切音滔)</span>。</p>
躲<p><span class='note-inline'>(丁可切多上聲)</span>。</p>
黏<p><span class='note-inline'>(魚占切音嚴)</span>。</p>
竄<p><span class='note-inline'>(七亂切)</span>。</p>
豢<p><span class='note-inline'>(胡慣切音宦)</span>。</p>
揣<p><span class='note-inline'>(楚委切吹上聲)</span>。</p>
阱<p><span class='note-inline'>(疾正切音淨)</span>。</p>
螘<p><span class='note-inline'>(語綺切音疑)</span>。</p>
囹圄<p><span class='note-inline'>(上離呈切。音陵。下偶許切。音語)</span>。</p>
笞<p><span class='note-inline'>(抽知切。音鴟。鞭笞也)</span>。</p>
踘<p><span class='note-inline'>(居六切。音匊)</span>。</p>
</div></div>
<div class='div-w'><a id='mulu64' />
<p class='h3'>盜業註</p>
<div class='div-note'>酷<p><span class='note-inline'>(枯谷切音哭)</span>。</p>
售<p><span class='note-inline'>(除留切音酬)</span>。</p>
戍<p><span class='note-inline'>(色豫切音恕)</span>。</p>
譌<p><span class='note-inline'>(五禾切音囮。傳謬也)</span>。</p>
鬻<p><span class='note-inline'>(余六切。音欲。賣也)</span>。</p>
殞<p><span class='note-inline'>(羽敏切。音允。歿也)</span>。</p>
</div></div>
<div class='div-w'><a id='mulu65' />
<p class='h3'>婬業註</p>
<div class='div-note'>悍<p><span class='note-inline'>(侯幹切。音翰。強狠也)</span>。</p>
馴<p><span class='note-inline'>(詳均切音巡)</span>。</p>
鐐<p><span class='note-inline'>(連條切音聊)</span>。</p>
肘<p><span class='note-inline'>(止酉切。周上聲)</span>。</p>
</div></div>
<div class='div-w'><a id='mulu66' />
<p class='h3'>口四註</p>
<div class='div-note'>鵋䳢<p><span class='note-inline'>(上忌寄切。音忌。下去其切。音欺)</span>。</p>
咀<p><span class='note-inline'>(再呂切睢上聲)</span>。</p>
釁<p><span class='note-inline'>(許慎切欣去聲)</span>。</p>
</div></div>
<div class='div-w'><a id='mulu67' />
<p class='h3'>六根註</p>
<div class='div-note'>籥<p><span class='note-inline'>(弋灼切音藥)</span>。</p>
罽<p><span class='note-inline'>(吉器切音記)</span>。</p>
[漓-禸]<p><span class='note-inline'>(許容切音胷)</span>。</p>
詁<p><span class='note-inline'>(公土切音古。通古今之言。而明其故也)</span>。</p>
銓<p><span class='note-inline'>(丑緣切。音詮。衡也。量也。度也)</span>。</p>
</div></div></div></div>
</div><!-- end of div[@id='body'] -->
</body></html>