<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>揞黑豆集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu172' />揞黑豆集卷八</p><p class="byline">心圓居士　拈別</p><p class="byline">火蓮居士　集梓</p>
<div class='div-other'><a id='mulu173' />
<p class='h2'>杭州仁和圓照䒢溪行森禪師</p><p>惠州博羅黎氏子。母夢白光入懷生師。眉宇俊秀。骨相清奇。性情天放。如鶴立雞羣。廿七歲棄家。從宗寶獨公削染納戒。往參雪嶠信。問乳燕遶華屋。梅子正香熟。如何是西來祖意。雪云。未曾聞者。師曰。恰似錯問。一日又問。未離方丈句作麼生。雪側耳。師曰。謝答話。<span class='note-inline'>(嬾賓逢厭主。窮漢遇慳兒。然<span class='corr'>已</span>是大段狼藉了也)</span>次參大覺琇於崇福。覺令作本來面目頌。師曰。苕溪屈曲水潺湲。萬疊關山一境閒。乍雨乍晴雲散後。滿天風月到人間。覺云。好與三十棒。<span class='note-inline'>(焦桐遇蔡方增價)</span>師云。恩大難酬。<span class='note-inline'>(老驥逢孫始一鳴。桐驥且置。你道蔡邑孫陽。是何面目)</span>一日覺垂問云。僧問楊岐。達磨面壁。意旨如何。岐云。西天人不會唐言。令師代僧進語。師云。謝答話。<span class='note-inline'>(別云。有勞通事)</span>覺又云。臨濟道。大凡演唱宗乘。一句語須具三元門。一元門須具三要路。且道楊岐者一轉語。是那一元。有照用也無。師云。袖裏金鎚當面擲。<span class='note-inline'>(別云。和尚卻會)</span>一日覺垂問云。僧問楊岐。人法俱遣。未是衲僧極則。佛祖雙忘。猶是學人疑處。未審和尚如何為人。岐曰。你只要勘破長老。令師代僧進語。師代云。學人禮拜。謹退。<span class='note-inline'>(懺悔底懺悔慚愧底慚愧)</span>覺又云。楊岐是臨濟兒孫。為甚不行棒行喝。却作恁麼語話。師云。前箭猶輕後箭深。<span class='note-inline'>(別云。和尚須痛喫一頓始得。若問喫後如何。答云。教伊認得臨濟。若更問老僧喫棒了。你又作麼生。答云。某甲不識臨濟。若更問你既不識臨濟。甚處學得棒來。但向伊呵呵云。仁義道中。再放和尚三十棒)</span>覺命分座報恩崇福兩山。師復手闢龍溪菴。為禪悅晏休之所。<span class='note-inline'>(即圓照寺)</span>復應蘄之老祕。乙卯秋。眾請繼席崇福。師遊牛首。逢一道者。者彈指一下。問是何宗旨。師云。老鼠喫鹽。者云。如何是藏鋒句子。師云。東西南北。者云。如何是事藏鋒。師云。隔岸醉人多。者云。如何是理藏鋒。師云。滿江野鴨子。者云。如何是事理俱藏鋒。師云。水裏船。船裏水。者云。如何是事理俱不藏鋒。師云。上底上。下底下。者便作禮。師遊五臺。宿顯通寺。寺前見一婆。頭纏紅布。鬢插山花。身披雜襖。左足花履。右足黃鞵。目光射人。手攜竹籃。籃內諸物俱有。口食石子。師問。婆在此何為。婆曰。乞我一文錢。<span class='note-inline'>(何不與一掌。且不負來機)</span>師云。年多少。婆云。六十四。師云。有家主公麼。婆云。徧地都是。<span class='note-inline'>(是何言與)</span>師大笑。<span class='note-inline'>(放者臭老婆三十棒)</span>婆睜目視師。師便打。<span class='note-inline'>(兔起鶻落。箭鋒直注。如大火聚)</span>婆喝。師又打。<span class='note-inline'>(好手手中呈好手。紅心心裏中紅心)</span>婆攜籃作舞而去。<span class='note-inline'>(文殊耶。觀音耶。可謂小出而大遇)</span>師遊中臺回。婆仍在路啖石。見師便笑。口稱南無佛南無佛。師問。婆生緣何處。婆云太原。師云。幾時到者裏。婆云。今日六月二十七。師云。識得你也。<span class='note-inline'>(在者裏)</span>婆合掌云。大通佛。大通佛。便作禮。提籃而去。師云。幾不問過。<span class='note-inline'>(上大人。邱乙己。化三千。七十士。爾小生。八九子。佳作仁。可知禮也)</span>師於康熈丙辰六月廿七。示眾曰。明年此日。能見我於別峯乎。眾罔測。丁巳春。師謝事崇福。遊吳山。見華嚴蘭若。顧從者曰。此中修篁奇石。可以臥數江颿。吾將老於此矣。謂主人曰。吾欲於此結一期緣可乎。主人唯唯。<span class='note-inline'>(代呵呵手指云。你者死無葬身之地漢。休相帶累)</span>至六月廿四日。謂主人曰。明日吾行矣。主人曰。願留數日。候集諸子。師曰諾。至廿七。諸子四集。乃說偈曰。慈翁老。慈翁老。六十四年。七顛八倒。開口便罵人。無事尋煩惱。呵呵。總是一場好笑。復書封龕語云。䒢溪老。䒢溪老。到者裏有甚麼不了。咄。封却。遂擲筆含笑而化。時異香遠徹。緇素競奔。至七日掩龕。餘香猶烈。迎龕歸龍溪。塔於圓照之右脇焉。學士曹本榮曾問師。如何是正法眼。師曰。煤塊子。曹云。宗門有五家。是否。師曰。一亦不可得。王熈問。彼此燒作一堆灰。向甚麼處相見。師召熈。熈應諾。師云。特地一場愁　老祖開爐上堂。僧問。彤雲密布。山坐高原。截斷眾流。請師別唱。師云。又是新聞。進云。祇如未出方丈。法雨<span class='corr'>已</span>降。神通妙用耶。法爾如然耶。師云。天不高。地不遠。進云。一杖撥開千㵎月。三盂收盡五湖煙。師云。近火先焦。僧問。老祖險峻。關山難越。實可悲哀。乞慈方便。師云。者場大當貴。憑人心所願。進云。一念休時事若何。師云。切忌。進云。彼丈夫兮我丈夫。師云。另是一條筋。僧問。千年爐鞴今始開。人天共聽無生曲。如何是無生曲。師云。當官莫近前。僧問。輕風拂月寶華開。如何是寶華中事。師云。白馬紫金鞍。進云。打鼓集眾。師登寶座。意旨如何。師云。且莫顛倒亂。僧禮拜。師乃云。適纔新聞。普告大眾。誰道關山險峻。截斷眾流。天不高。地不遠。者場大富貴。憑人心所願。卓杖云。切忌未生前。你又如何看。好笑顛倒者。闖破餿粥礶。且莫亂。且莫悶。白馬紫金鞍。騎出萬人看。咄。現成公案。下座　臘八上堂。僧問。世尊不覆藏。無端漏洩。達磨不慎初。九年面壁。未審達磨底是。世尊底是。師云。洞庭湖。進云。分明一點無餘欠。不待明星<span class='corr'>已</span>現前。猶是者邊事。如何是那邊事。師曰。鄱陽湖。進云。踏翻洞庭波底月。萬重雲散月來新。師云。過渡莫爭先。僧問。掀翻窠臼無些子。踏破元微向上關。世尊睹明星悟道。是否。師云。前山<span class='corr'>已</span>解松根雪。進云。從前太煞郎當。何故如今一毫不拔。師云。石臺又挂梅梢月。進云。恁麼恁麼。山不是山。水不是水。不恁麼不恁麼。山是山。水是水。師云。姑蘇城外閶門市。僧問。梅花初放鴈聲孤。鴈過梅落時如何。師云。惺惺著。進云。錦上添花。因甚麼學人不會。師云。恰似九江客。進云。掀翻海嶽。踢倒須彌時作麼生。師云。行堂須仔細。進云。好手手中呈好手。師云。熱粥熱飯。僧問。清淨比邱。不上天堂。破戒行者。不入地獄。因甚麼和尚與人說戒。師云。你為何夢裏推磨。進云。箇裏宗風分外別。師云。破草鞵。僧禮拜。師拈拄杖云。前山纔解松根雪。石臺又挂梅梢月。說向諸禪人。惺惺開眼聽。明星現時。世尊悟道。明星幾時不現。一僧出。師便打。僧茫然。師笑云。世尊不覆藏。達磨不慎初。洞庭湖。鄱陽湖。說甚麼梅放鴈聲孤。誰論錦上又花鋪。獃禪客。九江人愛學姑蘇。姑蘇城外閶門市。家家年到貼神符。老祖山頭真好笑。兩堂賢聖嘴蠻麤。下座　結制陞座。問答畢。師云。放下布袋。快活無匹。閒看猢猻。偷喫生鐵。阿呵呵。的的的。<span class='note-inline'>(的在甚麼處)</span>問甚生前面目。誰論梨花笑日。齋堂有粥有飯。禪和要喫便喫。喫即不無。飽後作麼生。夜行莫踏白。<span class='note-inline'>(難難)</span>下座　解制陞座。僧問。正法眼藏即不問。今朝解制句如何。師云。穿山鼻孔破。僧禮拜。師大笑云。雖然和盤托出。却是大段不同。瑯琊禪師道。本來無一物。壓殺天下人。直饒便分明。坐在糞坑裏。作麼生是透脫一路。妙音觀世音。梵音海潮音。眾兄弟。朝看東南。暮看西北。近世雙笛從羌。侊飯不及壺飱。下座　上堂。問答畢。師乃云。行脚須具眼。參禪要識句。大眾。識得句也未。<span class='note-inline'>(識又爭能識得)</span>適纔答僧云。是柱不見柱。咦。非柱亦不見柱。既然。是非都去了。因甚又說是非裏薦取。汝等諸人作麼生薦。莫是雲日能催曉。風光不惜年麼。莫錯會好。<span class='note-inline'>(不錯會)</span>幸逢征客盡。歸在落花前。切忌顢頇儱侗去。<span class='note-inline'>(不顢頇儱侗○息菴注云。鵞王擇乳。素非鴨類)</span>所以古德云。至道無難。惟嫌揀擇。桃花紅。李花白。誰道融融只一色。<span class='note-inline'>(桃花紅裏紅。李花白裏白。一時說與君。衲僧口門窄)</span>諸禪德。瞥不瞥。一夜東風。吹落枝頭殘雪。會麼。老祖殿前。梵王宮闕。雙峯燈放。九天風月。燕子語。黃鶯鳴。誰道關關只一聲。<span class='note-inline'>(隔牆還有耳撐起眉毛子細聽)</span>不透祖師關棙子。空認山河作眼睛。咄。冷底冷。熱底熱。粥鍋西邊底。莓苔裹石碣。良久喝一喝云。歇。如今是甚麼時節。師大笑曳杖下座　兩序請陞座。師豎拂云。一羣子上來。一羣子下去。殘夢五更鐘。落花三月雨。合掌低頭換步時。進前退後翻身處。有利有害。<span class='note-inline'>(祇者舉足下步處。迷之則生死始。悟之則輪迴息。迷者如海中沙。悟者如星邊月。要且不是者箇道理)</span>人無遠慮。歸到故鄉還似客。<span class='note-inline'>(不到故鄉爭知是客)</span>布穀催耕鳴別樹。<span class='note-inline'>(自無枝葉那不借棲)</span>叉手句。可惜許。一切數句非數句。打一拂曰。去。問學人道眼不明。未審甚麼礙。師云。幾時立春。僧云。昨日二十三。師云。怪我作麼<span class='note-inline'>(別云。聽事不真。喚鐘作甕)</span>　眾入室。師拈杖云。摩訶般若波羅蜜。明如日。黑如漆。異解多途。商量非一。卓拄杖云。急。若人信受奉行。一生參學事畢。復舉殃崛產難因緣。師云。從古至今。拈提者極多。錯會者不少。龍溪今晚索性與你點出。天蒼蒼。野茫茫。風吹草。見牛羊。禪和子。會也未。不會。再說一遍。水溢天開隄。花落滿龍溪。鳧隨潮落去。日上綺霞低。<span class='note-inline'>(呵呵。龍溪亦未會得。聽心圓與你點出。鴝之鵒之。公出辱之。鴝鵒跦跦。公在乾侯。鴝鵒鴝鵒。徃歌來哭。會麼。不會再說一遍。天津橋下陽春水。天津橋上繁華子。干場縱博家仍富。幾處報仇身不死。會麼。不會再說一遍。空手把鉏頭。步行騎水牛。人從橋上過。橋流水不流。事不過三。會麼。不會則諸公決定無耳。既無耳。還有鼻麼。聽不見。聞聞看。屎臭氣也不知。咄)</span>眾作禮。師擲拄杖便起　晚參。師云。萬法歸一。一歸何處。呵呵。學人也有趣。和尚也有趣。拂一拂。歸臥室<span class='note-inline'>(眼似銅鈴口如木揬)</span>　晚參。師云。山門前得底句。禪堂裏商量去。進到方丈。不必再舉。何也。天溪不肯孤負汝　晚參。良久云。諸大德。我<span class='corr'>已</span>說清淨法竟。是中清淨否。是中清淨否。是事如是持。餘紙半幅。留與五百年後人䟦尾。<span class='note-inline'>(如此說法。捨四大為牀座。不足以伸供養。惟有一手裂破。一火焚却。億萬斯年。永不回頭顧著。稍可可恩耳)</span>僧出作禮畢。擬歸位。師連打三棒。<span class='note-inline'>(者箇棒。粉骨碎身未足酬。惟有一口濃涎。劈面三唾)</span>維那問。烏龜入水即不問。相逢不相識時如何。師云。分明是箇駱駝。進云。但念水草。餘無所知。師云。口裏氣聞不得。進云。拈却貓兒會上樹。未審落花流水歸何處。師云。但聞人賣子。不聞人賣爹　重陽早參。師云。今朝九月九。猢猻上樹賽筋斗。右轉左。左轉右。好手手中呈好手。呵呵。天溪長老不唧[口*留]<span class='note-inline'>(呵呵。山裏猢猻猶自可。街頭猢猻愁殺人)</span>　早參。師云。水中鹽味。色裏膠青。咄。將謂明星是眼睛。通身有口向誰說。挽盡天河洗鐵丁　室中晚參。問答畢。師乃云。阿逸多。笑甚麼。蛇穿耗子窟。普化搖鈴過。嗚呼小子。脚板踏破癢瘡。近火血沾衣。傷鹽傷醋陳年貨。有人道。慈翁老。有茶請喫茶。無茶滾水好。咄。漢仙琴高騎赤鯉。羲之寫字換鵞兒。良久云。歸堂去　六月十九早參。路上紅塵起。江中白浪飛。卓拄杖云。觀音菩薩來也。有眼者近前。無眼者退後。一僧出。作禮畢。擬歸位。師打云。與麼不得得與麼。良久。卓拄杖云。禮拜歸位。<span class='note-inline'>(見箇甚麼)</span>真堪笑。與麼不得得與麼。<span class='note-inline'>(䒢溪口門窄)</span>曼拏羅指地為泉。<span class='note-inline'>(支吾不少)</span>胡大頭捶破鐵山。<span class='note-inline'>(一場敗闕)</span>若也知去。龍行虎步。如或懵懂。世尊陞座默然。阿難遣出比邱。左右顧云。半山廟三天竺。遂以拄杖一齊打散<span class='note-inline'>(一場懡㦬)</span>　雪夜晚參。師云。喫苦茶。說淡話。誰管佛法不佛法。馮夷翦破龍溪練。枯柳梅花處處春。咦。月下凍痕生綠井。隔窗玉片飛無影。樹枝風息轉迎寒。寒人如鳥棲未安。日短夜長誰先覺。熒熒殘燭嗚嗚角。咄咄。黃龍三關。香嚴獨脚　冬至早參。師云。冷地裏夢見一獃和尚曰。昨夜三更子癸時。楓杉隔塢問松枝。滿天飛雪來何處。寒梅低首笑嘻嘻。他又大呌云。老祖老祖。如今是甚麼時節。大眾說看。傍僧擬答。師便打。僧復出問。生擒猛虎。活捉獰龍人來時如何。師云。官法如爐。進云。忽遇透網金鱗。又作麼生。師云。謹慎火燭。進云。驅耕夫牛。奪飢人食。未是向上鉗鎚。如何是向上鉗鎚。師叱云。<span class='corr'>揚</span>州客。僧擬議。師云。大眾歸堂　小年晚參。眾集。師舉拄杖云。是我不是。眾茫然。師擲下歸臥室<span class='note-inline'>(笑啼俱不敢。始信做人難)</span>　師見病人多逐苦境。乃示云。莫莫莫。病是眾生之良藥。我在俗時。一病幾死。正迷悶中。忽聞鼓吹。始知病源不從他有。遂決志出家云。鼓角分明破毒鍼。驀然割斷愛情心。死去活來真好笑。石頭土塊盡知音。語諸人。識病因。大家割捨夢中身。咄咄。不作維摩詰。文殊何處尋<span class='note-inline'>(只消五箇字割捨夢中身)</span>　晚參云。紅不成雪。白不成血。等閒一事不分明。苦使從頭皆曲折。<span class='note-inline'>(別云。紅不強雪。白不計血。尋常事事甚分明。沾着己躬便曲折)</span>咦。不曲折。大黃體挂穿山甲。天官之大者。不名所生。人官之大者。不名所職。禪和子。喫喫　晚參云。僧家無累。以世界為影柱。上觀先哲。深原道德。下考市流。乃足以羞。禪和子。凴欄莫與禽魚共。水底月明誰得知。咦。有趣有趣。熱鏊猢猻。賣俏俐　大雪早參云。水似青銅鏡。山如碧玉城。廚寒面減色。吟罷滴餘聲。咦。忽燒銀遍野。種玉成田。白初粘。草舍茆簷。好似瑤池宮殿。天天。空庖恰早炊。爨煙遲。瓊英亂灑晨光碎。敲冰煑瀹。茗香園蔬脆。一盞麤飯僧歡喜。人間尚有瓶無米。行脚詩僧得句時。貧家何限淒凉淚。衲子品格。第一要除葛藤。僧護經姑置之案頭。何如　早參云。大眾。破除煩惱。五更鐘鼓木魚聲。因甚又道白鶴飛來迎赤壁。東坡到處便西湖。咦。廣濟縣二十四都李大戶物故　早參云。禪者禪者。前觀音。後勢至。大市以質。小市以劑。咄。往往如斯　早參。彈指云。剝剝剝。<span class='note-inline'>(是甚麼)</span>誰錯誰不錯。<span class='note-inline'>(苦者苦甜者甜)</span>語不傳於輶軒。地不被乎正朔。<span class='note-inline'>(三元收不得四句豈能該)</span>樂樂樂。珠玉碌碌。瓦礫确确。<span class='note-inline'>(道得三十棒。道不得三十棒)</span>知藏問。近奉山門請。水上挂燈毬。是何宗旨。師云是你沒造化。進云。待有即向和尚道。師云。前面走底麻子笑你　除夕。維那恭白云。今日歲暮。大眾乞和尚說法。<span class='note-inline'>(何不便與一棒)</span>師云。一年三百六十日。甚麼處去了。眾無對。師喝云。青龍頭上出米石<span class='note-inline'>(䒢溪愛說葛藤禪。呵呵。心園恁麼道。還有人會得麼。莫相孤負好)</span>　元旦早參。問答畢。乃云。老祖山頭。春至臘完。送客偶出戶。看雲還倚門。<span class='note-inline'>(近來送客日紛紛。看雲無一人)</span>說甚麼未生前。咄。草蕪沒平野。<span class='note-inline'>(䒢溪終日在裏頭輥。不如飽飯禪和。竟似一絲不挂)</span>你要知今日事麼。木落見前村。<span class='note-inline'>(體露金風何處見。牛背上。鵲巢邊)</span>諸禪人。仔細聽。老祖病多識藥性。憑你說殘臘新春。年新月新日日新。三家村裏舞魁星。竹裏聲清急薦取。莫將餿話厭人聽。雞未鳴。風最冷。梅花無數落山城。<span class='note-inline'>(好箇時節子。只有一人知。且道那一人是誰)</span>拍桌云。無花果不結。無枝果不成。<span class='note-inline'>(為甚麼不說根)</span>大笑下座　晚參。問答畢。乃云。洋洋乎。盈耳哉。<span class='note-inline'>(盡世界是箇活虗空)</span>作者七人知也未。<span class='note-inline'>(功之首罪之魁)</span>玉環擊碎令人惜。<span class='note-inline'>(彼婦人兮宛作家。我丈夫也胡首鼠)</span>妙手良工修不得。<span class='note-inline'>(釋迦掩關。淨名杜口。自餘有甚麼作用處)</span>鎮江客。雙峯山外衣衫赤。帝釋宮中飛檀特。<span class='note-inline'>(舉手攀南斗。迴身倚北辰。出頭天外看。始見本來人)</span>　元宵解制。問答畢。師大笑云。禪和子。知不知。燈影裏。馬如飛。處處人槌牛鼓皮。普天樂。笑話兒。遍地孩兒眼搭癡。咄咄。老頭子。自<span class='corr'>己</span>家風不說起。<span class='note-inline'>(咄咄。老頭子。自己家風在那裏)</span>喜喜。雨打風吹。破窗無紙。好似人間措大詩。下座　早參云。宗乘演唱。均一句也。今人隨其言。見其句。不見脈。古人會其意。見其脈。不逐句。祖師明其旨。不滯意。不滯句。<span class='note-inline'>(不滯即旨也)</span>一通皆通。不執之即妙。執之即不妙。<span class='note-inline'>(今人反以執為妙。以不執為不妙)</span>妙妙。見乞兒與美酒。以免破屋之咎。咦。心眼精明。透徹宗旨者。若碗若盂。若瓶若壺。若甕若盎。皆能建天地。兆龜數蓍。破瓦文石。皆能告吉凶。是知萬物天地成理。一物包焉。物物皆包之。各各不相借。會麼。風急啼鶯未了。雨來戰蟻方酣。真是真非安在。人間北看成南　早參云。四十二字妙陀羅。泗洲大聖那姓何。老禪客。武功太白。去天三百。孤雲兩角。去天一握。山水險阻。黃金子午。蛇盤烏隴。勢與天通。吽吽。䒢溪見處。不瞞諸公　早參云。德山托鉢公案。誰不水底看月。末後句。何處尋。咄。翦燭觀機知豹略。掀鬚擊桌助龍吟。呵呵。瘦竹自搖青夜。煖睡覺聞窗鼠。起和明月小徘徊。獨鶴似人行。鴈陣劈空分地。灩灩半池雲皺。靜靜一痕簷角。溪頭霜雪舞風枝。落葉動寒燈。部伍不齊鐵馬。打一拂　起七早參云。夫出世至此時。笑啼俱不敢。論道於末劫。邪正遞相嘲。古亦有之。蔡中郎以反舌為蝦蟇。淮南子以砌蛩為蠛蠓。高子明以乾鵲為蟋蟀。文人誤謬。自古為然。何獨於今禪者。比聞有讀維摩經。<span class='note-inline'>(甚麼處是維摩經)</span>至天女轉男。<span class='note-inline'>(元來是者箇公案)</span>今時有錯解者曰。與倩女離魂一般。又有云。不過弄鬼眼睛也。又有云。者是如來禪。又有云。不合三元三要宗旨。又有云。與念佛者誰不相似。又有云。不是巖頭末後句。又有云。豈有男身變女人之理。又有云。恰是竹篦子相似。<span class='note-inline'>(果然耐啗啄)</span>大眾。南風靜兮北風興。吹不了兮紙錢灰冷。吹不了兮古戌煙橫。吹不了兮酒旗葉葉江邊影。吹不了兮野燒痕青。吹不了兮人悲客路斜陽艇。吹不了兮鬼哭沙場夜雨燐。更有一般吹不了。<span class='note-inline'>(住住)</span>子規啼血月微腥。咄咄。山茗滿斟魑魅舞。百場三萬六千丁　晚參云。彌勒放下布袋。迦葉難䭾。生者以壽。死者以葬。城郭以固。三軍以強。千金之子不騎衡。古人曰。汝等諸人。盡是噇酒糟漢。與麼行脚。何處有今日。眾禪。契欲不出納。以湮其源。空堂幽幽。有桔有莞。松下圍棋。松子每隨棋子落。當得麼。<span class='note-inline'>(聚百毒於一器。你試伸手拈出一箇不毒底來看)</span>知藏擬作禮師連棒打出。<span class='note-inline'>(三十年後聽淆訛。十萬八千未是遠)</span>僧問。承聞和尚有偈。西溪之西。畢竟甚麼所在。師云。你者癩子。進云。學人普天之下都走過。總不曾見有箇人。師云。廣濟縣去　早參云。撫心自惜。觸物生感。禪和子。春風天上來。滿城紅與紫。如何朝暮間。飄落如流水。維那問。兩度上名。未審落在那裏。師云。將直袋盛著。進云。塵中人自老。天際月常明。師云。多費閒錢。雲水堂寮主問。水出高原即不問。竹竿頭上禮西方。意作麼生。師云。兩箇聾子講得好不熱鬧。進云。卭州多出九節杖。悔攜書劒謁將軍。師云。呌做一段極希罕的新聞　七月十四晚參云。萬物欣交得。江山閒自知。說甚麼終日嘷而嗌不嗄。終日視而目不瞚。終日握而手不倪。我憶南湖秋。西山暮雲起。擊桌云。大眾。幾時自恣。知客問。菩提心作麼生發。師云煩惱。進云。學人不知落處。師云歡喜。進云。明知向上事。學人因甚麼不會。師云。十言十當　早參云。衲僧家發言吐氣。直須脫俗。理要深而遠大。旨要切而明著。句要煉而顯喻。有意無意間。逗露本地風光。使人見聞。有所感悟。方極其妙。大眾。觸石而出。膚寸而合。不崇朝而遍雨乎天下者。泰山之雲。諸禪德。覺華定自在王如來。如何念。自代云。宜興壺落水。又問。鵲巢避歲。燕伏戊<span class='corr'>己</span>。雞有專棲之雄。蟻有兼弱之智。出家兒向那裏爭勝。自代云。青州人彈指。又問。曾將天補缺。不禁他移陵。棒喝交馳時。作麼生會。自代云。出生臺石蓮花<span class='note-inline'>(代語神似雲門)</span>　晚參問答畢。乃云。縮却頸。伸出手。昔日世尊拈花。今晚外揚家醜。今年是壬寅。去歲是辛丑。天寒人寒時。月下牛如狗。老虎吼。爬當走。道甚麼雲綻綻。路相同。湖南有。湖北有。山東茄。山西韭。咄。草裏猢猻打觔斗。維那問。學人大用現前時。和尚作麼生。師云。一字不差。進云。莫是布袋裏猪頭也未。師云。為何喫者樣東西。進云。老人言盡。龜哥眼赤。師云。黃梅縣地方　四月八早參。云。今日聖誕良辰。洛伽石呌曰。黃鸝莫作藏身處。一入柳絲遣不開。漢陽江應曰。楚雲一夜真堪賦。華頂峯道。佛國何年入望來。泰安山問。天下英雄今孰是。陳<span class='corr'>摶</span>谷答。大聲空自聚如雷。老祖各供白水一盃。淡薄淡薄。莫怪莫怪。侍者出禮拜。師便打　早參云。大眾。道眼若明。纔脫窠臼。接物應機。如鐘待叩。咦。千萬關山道。平分南與北。觸目古人思。時憑最高閣。錯。自知老祖癡。見笑水潦鶴。昔有牛頭會下僧。參破竈墮和尚。遶一帀出去公案。會麼。良久云。新月娟娟。夜寒風靜山銜斗。起來搔首。雪裏梅橫瘦。好箇霜天。閒却三臺手。君知否。古人去後。思念濃如酒。說與行脚人。左掌中書右　早參云。大眾。一左一右。雖過於中而在中之庭。一前一却。雖不及於中而在中之皇。世人好盡而遠於中。遠於中。則必窘於邊幅。必觸於巖牆。必墮於坑壍。誰道本施土緣第一。僧問。和尚。古人為甚麼走入水牯牛隊裏。師云。你眉動眼動作甚麼。進云。消得龍王多少風。又作麼生。師云。審戒時你須盡情發露。進云。說夢老瞿曇。何處覓蹤跡。師云。低頭持呪去　晚參。僧問。各自檢點。總成顛倒時如何。師云。上座不見甚麼。進云。十里大王。五袴蘇途遠近如。師云。買賣不相當。進云。七佛<span class='corr'>已</span>前事。為甚麼學人不會。師云。第八句曲山。第九林屋山。進云。因何三年不喫飯。目前無饑人。師云。官吏有坐位。進云。眼不挂戶。意不停元時。如何趣向。師云。軍器局副使袁應華。僧拂袖出。師笑云。大眾。七佛<span class='corr'>已</span>前事。四顧何茫茫。總成顛倒時。禪客不見甚麼。呵呵。宗乘之建。衲子惟智。守位謹常。非明正眼。故先聖之行脚。入則訊其旨。出則承其法。居則思其道。你要知十里大王。五袴蘇途遠近知麼。買賣要相當。眼不挂戶。意不停元時。苟利後賢。不顧其身。上下用成。故昭祖德。莫道三年不喫飯。目前無饑人。好。見月十五圓。見缺十六始。誰云芝草無根。醴泉無源矣<span class='note-inline'>(如風之蓬蓬然而起。如山之迤迤然而止)</span>　晚參云。誰令白日晚。坐使遠山青。山何為兮高高。水奚為兮深深。塢西<span class='corr'>泠</span>。垂虹亭。龍拖急雨長橋過。帶累老祖聽事不真　晚參云。天之顯經隱權。前德而後形。好笑錯過溪邊日<span class='corr'>已</span>斜。人間五百年。兜率一晝夜。咦。浮雲隨風。凌亂四野。諸禪子。仰天悲歌。罷罷。提多迦尊者　晚參云。物扃於所甘。人扃於所守。為何盤龍明鏡餉秦嘉。辟惡生香贈韓壽。周脫邱。遮莫牛。正月初十夜如晝。說甚麼蘇州有。常州有　早參云。盡道今朝是冬至。為甚麼須菩提涕淚悲泣。迦葉尊者只管冷笑。大眾。記得麼。孟子見梁惠王。僧問。易開終始口。難保歲寒心。和尚又作麼生。師云。千世不修。生在貴州。進云。荊三汴四作麼生。師云。貞節祠南石判官。進云。舉則易。答則難。如何到得和尚田地。師云。麻城鹽客識闍黎　晚參。問異類中行。紹隆聖種底。向甚麼處行履。師云。那有此理。進云。耳聽不聞。眼看不見。七手八脚。三頭兩面。師云。莫進當舖。進云。香嚴悟處。不在擊竹。俱胝得處。不在指頭。未審在甚麼處。師云。快去呌菜頭來。知藏問。當初未欲成相別。恐誤同參一首詩。可是到家句否。師云。快快搶行李。進云。既是聖僧。為何頭上有漏。師云。幾更時候起火。進云。碓嘴生花。師云。神明鑒察。知藏擬議。師喝云。未明三八九。難過祖師關。好笑頭上日輪誰不見。南無佛陀耶。把臂上高山。山頭妙竅。往追不及。來不有年。老天。誰言王野歸來晚。今在羅浮作地仙。<span class='note-inline'>(打開布袋頭。放出百千牛。縱隨芳草去。終不被人收。君不見。石頭路。滑如油)</span>侍者問。城中青史樓。雲外高僧塔。去此之外請師指示。師云。江西錫箔。進云。可是下文看註脚。師云。衢州阡張。進云。日出卯。用處不須生善巧。師云。周脚夫發黃病　晚參云。今古應無墜。分明在目前。因甚又有客愁繁似雨。鄉路草芊芊。知道了。回首壟頭樹。似接古塘煙。蛙鼓螢燈蚯蚓笛。鶯歌蝶舞鷓鴣天。蒼天蒼天　因事晚參云。今日得箇新聞。有一怪猴。求冥王轉人身。王曰。將毛盡㧞去。夜叉纔下手。怪猴呌苦跳去。王笑曰。如何做人。這箇新聞。可醒瞌睡。今晚舉似大眾　早參。問赤土畫簸箕。使米跳不出。是也未。師云。闍黎生得好耳朵。僧作禮。師云。何所見而來。何所聞而去。水底看紅輪。清波無透路。喝一喝云。曲有悞。周郎顧　起三早參云。今時禪者曰。三元三要者。不過因便回向耳。咄咄。你道回向後還有事也無。審細審細。天明時有人高吟云。山閣行將近。迂迴又隔溪。八窗中遠水。萬柳外長堤。鑿曲深魚舍。芟枝減鶴棲。好笑好笑。爹爹低低　早參云。蘇子美讀漢書。以此下酒。百斗不足多。老祖瞌睡。似夢非夢。忽聞云。船上不漏鍼。為何枕頭沒處尋。茲請大眾判斷。若道復讐者不折鏌干。雖有忮心者。不怨飄瓦。不勞拈出<span class='note-inline'>(向伊道。和尚是甚麼心行)</span>　元旦早參。問答畢。師打一拂云。大樹大皮裹。小樹小皮纏。古往今來者。歡喜成風顛。喫飯湯。燒速香。開得眼來天大光。咦。俗氣不除。呵呵。不妨不妨。有大神呪。有大明呪。有無上呪。甚麼呪。新年新歲。而今而後。入俗隨俗。入鄉隨鄉。一卷子程子曰。一卷天地元黃。一味順朱填墨。不用向下向上。所以問新年佛法。答他紫雲瑞雪降重重。問前三三後三三。答他梵王宮殿隱晴空。大眾。玉童端拱雙尖上。石船峯在碧波中。年初一。駕長虹。任從天上醉春風。知眾在否。眾應在。師云。有功無功。莫使肚空齋堂排齋。佛殿上供　早參云。窮春秋。演河圖。不如載茗一車。差差。低枝窺簷似含笑。臨水小村三四家。舉頭紅日近。回首白雲奢。咄。甚麼說話<span class='note-inline'>(自己也覺不好意思)</span>　中秋晚參云。如何是般若體。如何是般若用。萬里關河遙北望。無邊風趣入秋來。說甚麼箭穿楊柳。李廣陷番。錯過雲峰悅和尚。故人尺素年年隔。薄暮清砧處處催。大眾。峩眉山脚下有件事。極古怪　晚參云。悲歌久去耳。風韻今何如。荒院夕流盼。古道行人疎。大眾。雲天一片。高談抗冷氈。笑寒煖世間人面。且休分皂白。儘隨他冷淡因緣。因甚道杜蘭苦不長。蕭艾苦不殘　早參云。見善修然。必以自存。見不善愀然。必以自省。善在身。介然必以自好。不善在身。菑然必以自惡。行森昨夜夢遇老演祖。勝如得美官。栖栖無聊中。握手意便歡。再三細問。家風這樣清淡。為何不學化緣　香林禪師誕。眾耆舊請上堂。問答畢。乃云。九日雨微晴。香風出桂林。鐵樹開花時。碧雲天。黃花地。金將火裏試。還曾透出一字也無。天寒日短。一不得向。二不得開。白露收殘月。霜風散曉霞。一扠一搭時。登高風落帽。老祖能識人。林㘭多敗葉。卓杖云。千里何明。又卓云。清機歷掌。去不到去。來不到來。誰不錯會。黃鶴斷磯頭。人多悲客路。擲杖下座<span class='note-inline'>(機鋒閃㨗。惟雲門聊可彷彿之)</span>　晚參云。癡不癡。癖不癖。擊節歌離騷。湘靈招不得。狂風吹落花。花落風無跡。大眾。為甚麼石灰山上。寫箇會眾拿賊　早參云。亂石堆頭泛破航。急流溪畔柳初長。歌欵乃。濯滄浪。四山遶座。元章米。雪居孫。皆非妙筆。一目連天。蝦蟇埠。狗兒堆。盡是佳圖。還有一般快活。邇來公令嚴禁。不許開場放賭。知藏禮拜起。喝一喝。師大笑。進云。面前骨堆高三尺。莫是三九二十七麼。師云。接客喜送官愁。進云。華光寺主手脚長。師云。你好似停喪赴考。僧問。如何是有相身中無相身。師云。費錢因事急。進云。入市能長笑。歸家著短衣時作麼生。師云。郎中尋韭菜。進云。橋翁賽南神。日午點金燈。師云。怪不得師叔賣茶地。問學人肉有千斤。智無銖兩時如何。師云。你生得好眼睛。進云。寧可截舌。不犯國諱。師云。咄。者樣種草。進云。忙中怎得作閒人。師云。正好沿街呌　早參。問古人為何道要真盡屬真。要假全歸假。九年面壁僧。有口還如啞。師云。你臨財莫苟。僧禮拜。師云。你到會湊趣。僧問。古人云。總似今日老胡絕望。意旨如何。師云。你幸得年老。進云。兩手扶犂水過膝。初三十一。日日是好日。師云。怪不得前日唐老兒說你。進云。堂堂密密處。求和尚放一線。師云。昨夜何人呌喊。僧茫然。師大笑。卓杖云。衲僧家立言。須自出一家機軸。何必與俗同見解。知客問。不消一曲楊柳枝。請問是三乘十二分教不是。師云。人搖財落。進云。因甚道福堂歸來還平善否。師云。你習氣太重。進云。一宿二宿程。千山萬山月。為何說黃泉無客舍。師去。咄。偷狗橋邊喫僧飯　落堂。維那問。昔日疎山造塔。因甚道將三錢與匠人。師云。白身尊者戴方巾。進云。為何又道將兩錢與匠人。師云。鹽貴米如珍。進云。為何又道將一錢與匠人。師云。槐陰樹下楊柳精。進云。後來羅山因甚道若將三錢與匠人。和尚今生決定不得塔。意作麼生。師云。紙軸公公供熟鴨。進云。若將兩錢與匠人。和尚與匠人共出一隻手。是也未。師云。左底左。右底右。進云。若將一錢與匠人。累他匠人眉鬚墮地。意又作麼生。師云。雪壓蘆花驚白鶴。僧茫然。師云。欲識羅山與疎山。竹根煙冷鎻松關。鑿渠引水俄成沼。幾多迷鳥帶雲還。不知今生決定不得塔麼。紙馬店裏遭瘟殺。不知和尚與匠人共出一隻手麼。木柄斧頭石碓臼。不知匠人眉鬚墮落麼。煤炭門前畫木杓　起七。晚參云。大眾。木若稼。纔害怕。何也。不見楊岐會祖云。百丈開田說大義。是何言歟。楊岐兩日種禾。亦有奇特語。達磨大師。無當門齒。且道意在甚麼處。禪和子。山頭日日風和雨。行人歸來石應語。情盡橋名折柳橋。任多離恨絮條條。良久云。唐朝崔皓寫翎毛<span class='note-inline'>(崔皓雖然不用他。若無崔皓不能寫)</span>　晚參云。嘽嘽兮燭燼燈殘。可笑夢去來。不言行路難。打一拂云。丹書鐵券。不能以救違約之弊。五刑九伐。不足以止覬覦之奸。拋拂歸臥堂　早參云。佛祖以眾生之耳目為視聽。眾生之心為心。端坐而自化。居成而不有。斯可以謂得正法也。諸賢契。思於正法。道不遠人。念靜而眾生自清。不疑而眾生自信。不私而眾生自公。賤珍則眾生去貪。徹侈則眾生從儉。用實則眾生不偽。崇讓則眾生不爭。始得人心和平。眾生湻質。樂其生。保其道。優游大德。以慰老僧厚望。知眾問。發言必有後救。學人不知落處。乞師指示。師云。令祖甚麼年中歸世。進云。學人不會隨方斗秤。師云。是你眉麤眼大　安居早參云。大眾山高尋雲。谿肆無景。南無慈力王佛。南無紅燄帝幢王佛。南無善遊步功德佛。小事之成。不若大事之廢。疄疄阡陌多。農家無寸泥。誰道秀木扶疎眾草齊。妙妙。叮的哩。叮的哩　早參云。霽霞散曉雪猶明。枯木挂殘星。霜花重逼雲裘冷。西望陽關誰故人。咄。貼秤麻三斤。心共馬蹄輕。打一拂云。金剛腦後鐵釘深　冬至晚參云。大眾。先德眼目。越洪寧之蕩蕩。追元漠之造化。跨五三其無偶。邈卓立而獨奇。看却今時。羽族盛興。毛羣並起。上蔽雲穹。下被臯藪。一塵纔動。大地全收。咦。晚來初雪霽。煙火隔林微。一徑牛羊入。孤村桑柘稀。元鳥冬至之日。祀於高禖以請子。諸禪者。知也未。知客出問。道著不著。孤雲野鶴。是何語話。師云。你是那裏戶籍。進云。山舍一年冬事辦。得閒誰管竹竿低。師云。有管隊在麼　晚參云。三脚驢兒弄蹄行。導引頑儂上玉京。咦。古今往往向言有壇宇。行有方表。道有一隆處。覓楊岐會祖。好笑錯過也。寧去累世宅。不去[鮤-歹+?]魚額。許村人賣磁州石　晚參云。生余人間世。夫豈不猶人。若少松柏共。除非天地親。良久云。咄咄。破衲數十年。白髮四五寸。經書不記卷。熟睡不記頓　早參云。乾坤燈下彰。魂魄枕邊書。猗歟猗歟。覺有八徵。夢有六蘧。賜玉車而下馳。有那其居。待漏殿前恐侏儒　早參云。夢覺朔風大。落枝擊虗瓦。鏗鏘玉磬音。隱隱迭高下。咄咄。西來的旨是何語話。罷罷。大雅小雅。之乎者也。三千年前。字經三寫。三千年後。烏焉成馬　早參云。一葉放春流。孤窗來鳥語。報道馬回子。甕裏捉老鼠。妙湛總持不動尊。在那裏。十字街。四隅頭。東西南北。一年歷。八箇節。春夏秋冬。大眾。記得前歲黃州火發麼。不知打破多少酒甕　晚參。問學人只具慚愧。求師方便解脫。師云。馬鳴王菩薩。進云。明明峯頂松。溶溶千江月。可是西來意旨否。師云。黃泥浸布漆。良久云。草髠留敗砌。樹老落乾枝。呵呵。比邱牛首。誌公鳥身。信乎哉。諸禪者。若果恁麼道。又爭怪得無厭足大王　早參云。毗富山頭。豆花螿露濕。四天之下。蟻隊出頹垣。依報之土。正報之身。黃雞時啄黍。白屋曉炊煙。世無災害。祖師無所施其德。上下和睦。衲僧無所立其功。今日蘭盆勝會。為何王涅槃罵太歲。柴房寮主問。廣則一線道。狹則一寸半。意旨如何。師云。問維那給假。進云。如何是不傷物義句子。師云。你師兄幾箇徒弟。知眾問。罪性本空。未審和尚教學人向甚麼處懺悔。師云。扛竈擡石磨。進云。弄罷影戲。回來別賽時作麼生。師云。你却做得陪堂。進云。波斯不學漢語。師云。你為何鼻孔頭出冷水　早參云。終年說法一字無。終年學道仍狂夫。諸禪者。你在老祖何所圖。漁樵耕讀非有心。帝車侯服非有意。因甚道理安於獨善。勢便於兼濟。盧舍佛言。千佛諦聽。汝先言金剛種子有十心。若佛子信者。一切行以信為首。咦。江上始知山色好。時倚層雲望笑臺。為何又曰十七十八。道著即瞎　晚參云。善無主於心者不留。行莫辨於身者不立。誰道古路殘碑。廢井新田。斷橋荒寺。如此換却幾多人。可知禮也。鞋小脚大底。因甚麼頭上一箇石盤子。書記出。師便喝。進云。鳥有雙翼。飛無遠近。學人不知進退。求和尚指箇出路。師云。兩升米。一箇鉢。進云。人面不知何處去。桃花依舊笑春風。師云。破碗裝油脚。書記喝。師打出。僧問。天上無彌勒。地下無彌勒。未審山門前坐的是箇甚麼。師云。你因何把粥湯洗被。進云。三寸舌頭無用處。一雙空手不成拳。師云。照鏡放駝腰　晚參云。佛法興衰。皆有必至之理。人特昧昧耳。不見道聘賢以珪。問士以璧。召僧以瑗。絕人以玦。反絕以環。大眾。白鶴峯。烏龍潭。仰山道底。會麼。僧問。平地上死人無數。過得荊棘林是好手。紫雲山堂前。因何草長丈二。師云。你去年一病幾箇月。進云。銀香臺上種蘿蔔。大開佛殿門。阿誰在內。阿誰在外。師云。當初喫冷物起底麼。進云。新羅人迷路。滿目是青山時如何。師云。那箇所在最疼痛。進云。日出東方月落西。恰似兩重公案。師云。你有年底人。想是著嚇生病。僧禮拜。師云。迷路人。苦郵亭。長亭短亭。滿目是山青。不覺底大風斗雨。鹿蹄兒趷蹬趷蹬穿山徑。東方日。西方星。兩兩三三牧童詠。黃花兒。徧地生。疎籬邊。半啟扃。帆飛京口渡。砧響石頭城。說甚麼銀香臺上生蘿蔔。樹下猩猩弄眼睛。典座問。未從齋戒得。不向佛邊求。和尚為何教人發菩提心。師云。伍其良也笑。張伯義也笑。進云。不因今日。幾錯招愆。師云。江南矮子　早參云。虗空有體須親證。定慧無門莫妄修。收收。竹枝謾寫當年恨。星曉寒聲葉葉秋。張打油。李打油。公子城今無食客。霸王宮<span class='corr'>已</span>變荒邱。慇懃為謝渭濵叟。空坐磯邊白了頭。休休。南有睦州。北有趙州。巡照問。古人云。種粟却生豆。不覺日又夜。是也未。師云。難道街上人不知麼。進云。千聖頭邊坐。三途脚下行底。請問是誰。師云。一張紅票　僧問。如何是鳥道元路。師云。白雲飛起紅葉落。進云。文武兼濟人來時。如何施設。師云。不計飲酒食肉。進云。邪法難扶時如何。師云。豈有此理。進云。如何是正法眼。師云。早晚也進云。何以為之大機。師云。米。進云。何以為之大用。師云。時。進云。異類中如何行得。師云。斗有大小。秤有輕重。進云。疑情未息時如何。師云。魚勞尾赤。人勞頭白　同參問。首座親見老人。是否。師云是。參云。還有奇特事也無。師云。扣冰人少。崇福人多　僧入室。請師決疑。師云。鬼谷老爺不在家。僧云。豈無方便。師云。歸去門前自打瓦　僧問。如何是清淨法身。師云。普請擔泥。僧云。因甚學人不會。師云。有直歲在。僧云。如何是超佛越祖之談。師云。依教奉行　僧問。牛頭橫說豎說。不知有關棙子。如何是關棙子。師云。止。僧擬議。師云。去　僧問。如何是妙唱不干舌。師云。罕遇知音。僧云。如何是死蛇驚出草。師云。照顧性命。僧云。如何是鐵鋸舞三臺。師云。呆鴨聞雷。僧云。如何是解鍼枯骨吟。師云。切忌寐語　僧問。終日紛紛擾擾。如何是不動尊。師云。天晴快走。僧擬進語。師云。換手搥胸　僧問。四方八面來時如何。師云。門前石馬脚撩天　僧問。羚羊挂角時如何。師云。引我笑　僧問。一等是水。因甚海鹹河淡。師云。莫矢溺　僧請益云。不假半寸繩。如何出得深井人。師云。賴遇天溪。進云。大似失便宜。師云。看你顛倒。進云。乞師方便。師云。大聖緊那羅王菩薩　僧問。如何是元中元。師云。日長夜短　僧問。佛心無處不慈悲。觀音大士因甚不去高麗國。師云。謝汝饅頭湯餅　游山歸。問僧。塗毒鼓聞者皆喪。因甚擊者不死。僧下語不契。師示偈云。山上鴟夷又買舟。清風明月幾時休。欲知進退存亡事。只問歸來鄭化州　僧問。趙州勘破臺山婆子。畢竟在甚麼處。師云。天開河。進云。學人不知落處。師云。齋堂東邊。進云。乞師慈悲直說。師云。趙州兩隻眼。婆子一條舌。五臺山上去。舊路嶺莫歇　僧問。如何是先照後用。師云。臨濟來也。僧擬議。師便喝。僧云。如何是先用後照。師搊住云。道道。僧茫然。師遂托開。僧云。如何是照用同時。師掌云。非驢所堪。僧云。如何是照用不同時。師云。不知痛癢漢。僧喝。師云。再喝看。僧又喝。師便打　僧問。如何是無相涅槃。師云。五里亭十里鋪。僧云。因甚學人不會。師云。驢前馬後　僧問。如何是雲門顧鑑咦。師展手云。那。僧擬議。師云了。僧再問。師云去<span class='note-inline'>(雲門顧鑒咦。䒢溪那了去。只在此山中。雲深不知處)</span>　僧問。劈面來時如何。師隨聲便掌　僧問。如何是大雄山底佛法。師云。白額當途坐。僧云。還有方便也無。師云。闍黎莫夜行　僧問。如何是西來祖意。師云。南人瘦北人肥　僧問。諸佛出身處且置。如何是和尚安身立命處。師云。你却跳得好。僧喝。師云。為甚麼。僧擬議。師打退　僧問。因甚不點路燈。師云。一任瞎闖　僧問。入門便喝便打。意作麼生。師云。祖師在你背後　僧問。不慕千聖。不重<span class='corr'>己</span>靈時如何。師云。你五戒也不持。僧云。古人到者裏。為甚不肯住。師劃一劃。僧喝。師云好喝。僧擬議。師便打　僧問。金鎻斷後時作麼生。師云。腦門著地　僧問。堆堆坐禪。圖箇甚麼。師掩鼻云。出去。僧茫然。師云走來。僧近前。師云。三黃丸好　僧問。從上宗乘。如何接續。師云。日東上月西下。僧云。與麼則人人有分也。師云。知章騎馬似乘船　同參問。如何是首座家風。師云。沒籬沒壁。參云。忽遇賊來時作麼生。師云。憑你摸索　僧問。畢竟如何是佛。師云。撞不破便燒　僧問。如何是梵音相。師云。鋪堂不細行　僧問。箭鋒相拄時如何。師云。過者邊立。僧喝。師便笑。僧擬議。師云。大好箭鋒相拄　僧問。作麼生轉得自<span class='corr'>己</span>歸山河大地去。師云。昨夜好秋雨　僧問。如何是和尚為人處。師云。獃子獃子。進云。不落古今句。作麼生道。師云。官久必富。進云。七佛未出世時。向甚處行履。師云。疑人莫用　僧入室請益心經云。揭諦揭諦。意旨如何。師云。孔子產山東。文才今古通。大夫天下有。白屋出三公。僧云。學人不知落處。師云。自衛返魯　僧問。一人發真歸元。十方虗空。悉皆消殞。為甚麼方丈後泥挑不盡。師云。鬼喫餿饅頭　僧問。既是報恩人。因甚不識金車山。師云。看你打之遶。僧喝。師云。有甚了期。僧擬議。師云。還怪得我麼。便打　僧問。山河大地還有過也無。師云。缺嘴打鑼　僧問。乍起乍滅時如何。師云。不是鬼燈。便是螢火　僧問。如何是觀音三昧。師云。夜來孩子哭。僧云。如何是文殊三昧。師云。日裏踢繡毬。僧云。如何是普賢三昧。師云。包公廟裏失毡包　僧問。心佛俱忘時如何。師云。誰與麼道。僧擬議。師喝出　僧問。浩浩塵中。如何辨主。師云。飯裏沙多。僧云。謝師指示。師云。莫亂嚼　僧問。無夢無想時。主人公在甚麼處。師云。大眾笑你　師問僧。仙鄉那裏。僧答合浦縣。師云。明珠拈出看。僧無對。師云。想是新戒　師問座主。金剛且止。喚甚麼作經。主擬議。師便笑。主問。如何是經。師召云。法師。主應諾。師云。好箇座主。主指茶鍾云。者裏有趙州也無。師云。匙挑不上　師問。一切葛藤。敲門瓦子。如今門開也。瓦子在甚麼處。僧茫然。師云。可惜七間僧堂　僧問。一字不著畫。是甚麼字。師云。鼻大心無毒　僧問。未生之前。即不問。如何是趙州勘破婆子處。師云。飯飽弄筯。進云。某甲即不然。師云。要屙那邊去。僧無語。師云。急歸堂　僧問。如何是有拄杖子與拄杖子。師云。伶俐好。僧云。如何是無拄杖子奪拄杖子。師云。懵懂漢　僧問。目前蕩盡時如何。師云。更夢見甚麼　僧作禮。師問。汝名甚麼。僧云南山。師云。南山起雲。為甚北山下雨。僧無對。師云。春無三日晴　僧問。百尺竿頭進步時如何。師云。三月三。僧云。學人不知落處。師云。起席不謝坐。僧云。從今得箇安樂地。師云。義塚淚痕多　師問僧。抑而為之。可謂貴人多忘。擬向那邊施設。僧無對。師問傍僧。若也鑑不出。落地作金聲。你道作麼生。僧擬作禮。師便打　僧問。萬法歸一即不問。畢竟一歸何處。師云。昨日典座來。今朝柴頭去　僧問。髑髏粉碎時如何。師云。僧排夏臘。俗列耆年　僧問。供養百千諸佛。不如供養一無心道人。諸佛有何過。無心道人有何德。師云。打鼓轉船頭　僧問。王索仙陀婆。意作麼生。師云。聽事不真。僧云。古人點鐵成金。乞師直捷指示。師云。淮北鼓　師問打稻僧。禾熟不臨場且置。作麼生耕人田不種。僧無對。師云。賀家湖上天華寺　僧問。不是風動。不是幡動。是甚麼動。師云。禪和走入漆桶。僧云。和尚作麼生。師云。䒢溪號做慈翁　僧問。樹凋葉落時如何。師云。大好從頭起。僧云。體露金風。又作麼生。師云。歌於斯哭於斯。僧喝。師云。汝命何短。僧擬議。師打退　僧問。至道無難。唯嫌揀擇。是否。師云。雙陸盤開大喝彩。進云。如何是至道。師云。不差不差。進云。學人今日得遇和尚。師云。禪客昨晚在那裏歇　僧問。如何是大通智勝佛。師云。古家橋下。進云。為甚麼佛法不現前。師云。臨平腐乾　入室。僧問臨濟的的意作麼生。師云。官打現在。進云。學人不識宗旨時如何。師云。我是天溪主人。進云。道眼如何得明。師云。禮防君子。進云。乞師方便。師云。你問甚麼。僧惘然。師云。近前來。僧近前。師大笑云。金風落落洗芳菲。瘦盡千峯鴈始飛。南海一波長不定。西山半面莫疑非　僧問。燕子善談實相。如何是實相。師云。韓獹韓獹　僧問。撩起便行時如何。師云。泥作頭　僧問。如何是古佛心。師云。橋流紅樹。僧云。如何是物不遷。師云。葉泛霜波　僧問禪客相逢祇彈指。此心能有幾人知。如何是此心。師云。闍黎鼻頭黑　僧問。如何是道。師云。好日多同。僧云。如何是道中人。師云。再過一家　僧問。作麼生是禪。師云。日裏不點燈　僧問。牛頭未見四祖時如何。師云。初七清明。僧云。見後如何。師云。念二穀雨。僧又問。上木下鐵。意旨如何。師云。逢凶化吉。僧擬議。師大笑。僧再問。師云。近日工夫太殺閒　師問僧。無根樹子作麼生種。僧無對。師云。巡山稍暇　僧請益。舉元沙問光侍者打鐵船也未。光無對。請師代。師云。今日好風。問進門一句作麼生道。師云。猢猻騎鼈背。問既是大雄山。因甚麼又道雲覆菴。師云。你是瓶窑來底。僧云是。師云。扣冰去　黴天連雨。師落堂云。大眾。因甚麼迷癡。許久不晴。眾無對。師云。知之為知之。不知為不知。天上雷公呌。地下走蟛蜞。呵呵。好場熱亂。以拄杖畫云湄。眾茫然師喝云。聾牛瞎驢一齊打散　解制。師問僧云。秋風清。秋月明。百城煙水任君行。只有一事。撞見勝熱婆羅門時。莫道在者裏起程。何故呢。彭。良久云。你道老祖意在甚麼處<span class='note-inline'>(黎家蠻子腦後見顋)</span>　師問僧。語是謗。默是誑。語默向上有事在。甚麼事。呵呵。不到死牛邊。不欠死牛錢。我與麼道。你又作麼生　僧問。如何是學人親切處。師云。火燒烏龜。進云。如何是本身盧舍那。師云。受戒也未。僧云。如何是清淨法身。師云。鬬打相爭　僧問。如何是大通智勝佛。師云。東廊西廊。僧云。為甚十劫坐道場。師云看你顛。僧云。作麼生佛法不現前。師笑云。酒鬼子。僧云。何故不得成佛道。師咄云癡蟲　師問柴頭。無根樹子斫斷也未。頭無對。次早云。昨夜看無根樹子。聞鑼聲忽然斷去。師指花云。因甚麼喚作海棠。頭擬議。師便掌　僧問。清淨本然。云何忽生山河大地。師云。你尋衣單麼。進云。學人請問佛法。師云。天旱棉花少　僧呈懷州牛食禾頌。師笑云。蠻婆哈醋嘴三尺。村老聞酸面百摺。引得乞兒聳膊寒。儼然一幅吳生筆　師垂問云。祖師西來。籬邊山菜帶泥挑。滋味新鮮好。諸增上慢者。聞必不敬信。侍者答云。甘草甜。黃連苦。師云。向去莫言今日事。觀音自在放毫光。誰不忍者說。答。深山藏猛虎。師云。風燈動夜幃。大棒打老鼠。為甚麼窗敲碎玉聲偏細。答。明月堂前風冷淡。師云。太平時節桑麻話。不用兵符佩絳紗。錯過也。答。雲從龍。風從虎。師云。蛟翻波作雪。鼉吼氣蒸雲。金色頭陀供麥飯。還知否。答。曲不藏直。師云。畢陵伽呵叱河神。梅花倒影插人頭。是否。答。樓閣裏善財。師云。一鈎新月魚吞影。雙峯雲外瞑。是何病。答。碧波生水面。師云月上女出城。舍利弗入城。布袋和尚何故如今笑不止。答。辰屬龍。卯屬兔。師云。東西南北。水灑不著。潑墨飛毫。莫浪題。你能搆得麼。答。雨過看長虹。師云。禪和子。親舍每疑雲外近。長安翻覺日邊遙呢。侍者答不契。師遂遣出　問簷前水滴。當下心息。學人無席帽。乞師葢覆。師云。你該結識沈華國。進云。不憐鵝護雪。且喜臘人冰。師云。你曾當衣單麼　問此事楞嚴常露布。而今忘却來時路。乞師指示。師云。肉麻。進云。鍾馗醉裏唱揚州。大家拍手上高樓。師云。難消菩薩　問明堂瓦插簷且止。因甚道無量大病源。師云。一箇兵丁一條鎗。進云。學人久立請師珍重。師云。你快拏船板走　問停鉏傾麥飯。臥草不抬頭。果然是許他知音句麼。師云。你這條命再生的了。進云。也是海晏河清。行人避路。師云。父母單養你一箇麼　問法久成弊。如何醫得。師云。兵兵梆梆竈上響。進云。適來錯相問。千里却同風。師云。定是老鼠　問朝到西天。暮歸東土。意旨如何。師云。客寮裏誰哭。進云。放火殺人。可有四無量心否。師云。葛仰橋慌慌慞慞進來作甚麼。進云。因風吹火。用力不多。師云。你快裹著被坐　問不坐孤峯頂。常與白雲齊。莫是和尚境界麼。師云。你羯磨師甚麼病。進云。風吹柳絮毛毬走。直至如今笑不休。師云引禮師燒辣湯　問千日斫柴一日燒。因甚道如龜爆文。師云。又是江北人。進云。三十年後。此話大行。師云。莫進廚房　問月裏塔高十二層。天外星纏五百杪。果是西來祖意否。師云。啞子嚇老鼠。進云。春風觸目百花開。如何是格外提持句。師云。鬼張鬼勢嘴面。<span class='note-inline'>(罵盡天下老和尚)</span>　問三歲獅子吼。十方沒狐種。因甚又有跛鼈出頭行。師云。你也該讀句書纔好。進云。貓有軟血之功。虎有起屍之德。師云。殿主夜裏還打坐麼　問十字街頭望空啟告。不知是何公案。師云。毛銀匠弔紙。進云。蕩盡則且置。穿青那一人是阿誰。師云。你且餵生口去買石灰　問一箭遍十方。落處無人見。學人今日舉似和尚。師云。蔡家莊火燒屋。進云。日間迷路者。幸自得安寧。師云。松頂上翻車　問三世諸佛因甚麼不知有。師云。你會算命麼。進云。請問和尚大了當人。還有事也無。師云。說你改惡從善了。進云。定州磁器似鐘鳴。師云。你道奇也不奇　問千鈞之弩。不為鼷鼠發機。猛虎入門時如何。師云。你曾做過清唱麼。進云。銅頭鐵額。鳥嘴魚顋。不為分外。師云。投在那箇旗下　問弟子昨日不知舌頭生箇甚麼。乞師相救。師云婁羅。進云。酪本一齊拋時如何受用。師云。做官底做宮做賊底做賊　客僧問。古帆未掛時。因甚道後園驢喫草。師云。夜長。進云。從門入者。不是家珍。作麼生。師云。脚冷。僧作禮。師云。顧水自憐湖水碧。高吟贏得四山青。<span class='corr'>券</span>內者行乎無名。<span class='corr'>券</span>外者志乎期費。物之始也傾傾。至其有也錄錄。至其成形。端端王王。豈是天用莫如龍。地用莫如馬。又何必五明囊盛百草露。洗眼。祖堂寮元問。大用現前。不存軌則。和尚還肯放過也無。師云。羊死薑爛。進云。一人因說得悟。一人因喚得悟。一人聞舉便回去。那箇親切。師云。剔耳莫搖頭。知藏問。振縮一任和尚。葉落不知秋人來。如何接待。師云。話得是。進云。通身體不圓。繁興不布彩。門前殿後。意作麼生。師云。天理。陰隲　僧問。昔日鵝湖孚不出方丈。因甚道在床上食油糍。師云。你昨晚在客房做甚麼。進云。老祖後山五百里。師云。莫走這條路。進云。因甚道九世剎那分。師云。見笑識者　問無鹽無醋。有飯有粥。為何又抝直作曲。師云。張思存鞋店。進云。白雲三片四片。黃鳥一聲兩聲。請問是境不是。師云。河東草紙。進云。總不恁麼時如何。師云。軍器不入門　問父母所生口。不能為學人說。未審將甚麼說。師云。你吹也吹得好。唱也唱得好。進云。學人也曾在人家屋簷下過來。師云。所以令弟隨處告訴人　問東家點火。西家暗坐。祖師的旨。乞慈道破。師云。除下左邊竈門來。進云。到頭霜夜月。任運落前溪。師云。可曉得漢陽鹽商姓麼　問欲識歸源處。趙州東院西。是甚麼語話。師云。你為何到喬孟真家裏。進云。有語須道却。無言鬼也瞋。如何是末後句。師云。料你不是這樣人　問梟首甑人擕劒去。如何是衲僧真活計。師云。難怪知隨著急。進云。五鳳樓前則不問。城隍廟裏事作麼生。師云。山上不曾寄棺材　問古人道。五九盡日又逢春。果是佛法大意麼。師云。你不該怕冷。進云。透網金鱗猶滯水。回途石馬出紗籠。師云。衫子做得精巧　問白雲銷散。紅日東昇。別傳的事作麼生。師云。收起文書曬豆豉。進云。道泰不須天子令。行人盡唱太平歌。師云。山東路難走　問三界無法。何處求心。師云。李正春中秋榜。進云。龍行虎步。拋在千峯崖下。師云。金華知縣氣成病　問護法持符命。請師赴應機。正令當行時。羣迷如何指。師云。你又像白兔山時。進云。緊著離水靴。踏破澄潭月。師云。門前十九箇大字　客僧問。少室山前無異路。因甚又道差別智難明。師云。噯㖿。人無廉恥。不若狗彘。進云。閙市裏打靜槌。西方日出卯。師云。苦哉撞在者箇網裏　問道人活計只如此留與人間作見聞。不知是箇甚麼。師云。作揖老師兄磕頭小師叔。進云。學人洞徹無窮底。踏倒須彌第一峯。師云。糞坑邊生棗子　問明明超主伴。了了徹真空。可是無諍三昧也未。師云。蕭居士罵城隍。進云。船子風高千百年。一曲漁歌少人和。師云。不信便問隣單　問。塵埋牀下履。風動架頭巾時如何。師云。像蛇三箇眼。進云。聲前薦得。孤負平生。師云。非痰亦非血。進云。為何師僧頂上戴冠子。師云。你道像箇甚麼。進云。燒盡魚龍。違負則積。師云。禮拜須虔誠　僧問三身中那身不說法。師云。街裏人為甚麼相罵。進云。莫是法華鋒前陣。涅槃句後收麼。師云。打得不亦樂乎。進云。古人道前日遭賊意旨如何。師云。黃啞子哭外婆　游蕪湖。僧問如何是本來面目。師指漁舟。僧茫然。師便掌。良久云。會麼。江水生。江月起。青簾白舫江風駛。江頭老翁披短蓑。獨泛江心羨魚美。大張一網羅羣魚。羣魚湧出江心裏。勇者傷於鈎。貪者傷於餌。起者如浮瓜。落者如沈李。入者困而怒。出者躍而喜。大者三尺五尺長。小者七寸八寸止。老翁一縱仍一擒。網大魚多莫能紀。須臾捲盡千傾雪。勢及馮夷也披靡。禪和子。本來面目在那裏　問雪上加霜。眼中添屑。若也不會。北鬱單越。和尚家風如何施設。師云。你却會爬旱船進云。七凹八凸無人見。百手千頭祇自知。師云。飲水皺眉行弔哭。進云。軒昂獅子首。牛足馬身材。師云。皮穿骨出　問杭州蘇州浩浩。何者是諸佛真道。師云。打石客人喫菜盤。進云。六十二見本。妄立虗假名。何為真實義。師云。你聲口有些蹺蹊　問無著菩薩發一念心清淨。為何不見真文殊。師云。再去單下摸一陣看。進云。惺惺直言惺惺。歷歷直言歷歷。師云。只恐是破瓶破缸。進云。障蔽魔王一千年覓金剛齊菩薩起處不得。未審在何處住。師云。你今早曾進廚房麼　師問侍僧。三世諸佛。因甚麼不知有。僧答不契。師云。記得江西鐵樹宮麼。進云記得。師云。黧奴白牯却知有。僧茫然。師云。大好河南歸德府。僧求開示。師云。清晨寺裏鐘。黃昏祭鬼鼓。吾欲觀於轉附朝舞　問小鍋煑飯上蒸菜。飯正香時人正饑。此是甚麼人境界。師云。肚痛換眠牀。進云。但知隨例餐䭔子。也得三文買草鞋作麼生。師云。摩利支天大煩惱　問枯木無花幾度春。斷雲猶挂樹梢頭。是何意旨。師云。黃昏不看病。進云。日月盈昃。秋收冬藏。可是衲僧家風耶。師云。周駝子偷瓜　問庭前花發庭後見。上界鐘聲下界聞。極則事又作麼生。師云。魁星頭中舉。進云。天旱萬民愁。無風浪也起。師云。入門看右手　問穿楊箭與人驚句。不是臨時學得來。是麼。師云。酒能誤事。進云。為甚麼十字街頭窮乞兒。腰間挂箇風流袋。師云。老鼠恨貓兒。進云。昇元閣前且止。洛陽峯畔作麼生。師云。你又戴孝帽拜壽　問不是見聞生滅法。葉落歸根露遠山時如何。師云。一五一十。進云。不脫麻衣拳作枕。幾生夢在綠蘿菴。師云。山下人盡知你做事　問演若何曾認影。善財不往南方。甚麼意旨。師云。莫怕。進云。可是紅爐爆出鐵烏龜麼。師云。牛屎。進云。大風吹落楞伽山時如何。師云。捧起看　問憍陳如尊者。甚麼年中行道。師云。你帖子皮上如何寫阜字。進云。雪內牡丹花。師云。咄二郎神　問尺頭有寸。鑑者還稀。秤尾無星。如何分曉。師云。過房抱養。進云。三處不成。一亦非有。和尚向那裏答學人。師云。你屬牛底　問借問通元士。何人不到家。枯樁笑石人。何得口吧吧。還有指示處也無。師云。後架裏打點看。僧喝。師云。火燒帽子麼　問怛薩舒光。泥沙匿曜。如何是向上事。師云。多災多難。進云。掌鉢盂向香積世界喫飯者。為何出身無路。師云。蔣家廟好燒香。進云。單著布衫穿市過。且道是阿誰。師云。你道該打不該　問<span class='corr'>陝</span>府灌鐵牛。嘉州打大象。是何語話。師云。你莫準提閣鋪單。恐害擺子。進云。黑黑黑。道道道。得得得。師云。觀門朱扁額　問到處逢言不識言。三春不樂止林泉。學人權借一問。乞師方便。師云。張缺嘴彈棉花。進云。雨滋山草秀。東風不裹頭。今日偶然失利。師云。上座算計甚好。進云。幾乎一場特地。師云。落瓦打奴頭　問長亭良夜月。多為客舒鋪。如何是到家句子。師云。土地公。土地婆。進云。從前有箇無生曲。且喜今朝調<span class='corr'>已</span>成。師云。曹直歲箬帽。進云。金色光明雲。銀色光明雲。落在甚麼處。師云。走得你屁出　僧問。如何是應無所住而生其心。師云。硯山亭。僧再問。師云。饒州客　送亡僧歸。僧問亡僧遷化向甚麼去。師召云。闍黎。僧應諾。師云。那裏來。僧茫然。師云。再打鼓　僧問馬祖一喝。百丈三日耳聾。意旨如何。師云。非公境界。僧擬議。師便喝。僧禮拜。師却問。迷中有悟且止。還知悟中有迷麼。僧茫然。師大笑。僧求指示。師云。少避老。賤避貴　僧問。如何是一句中具三元。師云。戈溪扇子。進云。如何是一元中具三要。師云。紙骨鮮明。舉南泉示眾云。三十年來牧一頭水牯牛。擬向東邊牧。不免犯他國王水草。擬向西邊牧。不免犯他國王水草。不如隨分納些些。師拈云。和和和。東西幾何。南北幾何。歸去歸去。免風免雨。耕耨以時。實我倉庾　舉僧問資福。古人拈槌豎拂。意旨如何。福曰。古人與麼那。僧復問。拈槌豎拂。意旨如何。福便喝出。師云。資福善擒虎兕。者僧不解轉身。當時見資福道古人與麼那。便云學人今日錯舉。看他如何施設　舉雪峯於法堂前坐。眾集。峯拈拄杖云。者箇為中下。僧問忽遇上上人來時如何。峯拈起拄杖。雲門云。我不似雪峯。打破狼籍。僧問未審和尚如何。門便打。師云。雪峯拈起拄杖。雲門問著便打。圓照即不然。忽遇上上人來時如何。但云。去。汝非其人　舉僧問元沙。盡十方是一顆明珠。因甚學人不會。沙云。用會作麼。師別云。曾問幾人來　舉湖南報慈云。我有一句子遍大地。僧問如何是遍大地句子。慈曰。無空缺。師別云。出得還你好手　頌世尊初生。并雲門瑯琊拈語。月上山城征馬急。雨過新水芰荷香。自此洞庭秋正好。煙波聲裏鬬漁郎　示徒云。末法陵遲。行脚後賢失本。邇來惑世邪禪。雜謆日盛。生奸[狂-王+皆]。興世情。借佛祖緒餘以緣飾。語誕而行[狂-王+乇]。貌似而心非。自謂續先德之禪。沿引俗習。迷昧後學。誘以知識善名。使學者憧憧趣外。惙惙隨流。喪其根本而不自知其邪。咸共相述其業而寵狎。汩亂道眼。譸張正法。斯乃宗乘大害。視而難見。聽而難聞。世莫能辨。結俗以自旌。託名疾固。曲求以好合。託名恒順。枉直以取舉。託名作家。屈道以弭謗。託名游戲。多攀市井俗流。麤誦古人陳語。託名豪傑。飾非而佞張。無綸而詞穢。託名博通。居必談詩。遊必俗舍。託名無礙。聾瞽世人。貫以[怪-又+非]術。託名傳道。其大抵苟可以沽名射利。知非正道仍不捨雖知正道而不能射利沽名。必不取。心妄於內。形勞於外。其伶俐足以將此。便巧足以莊嚴。稱託比類足以充慾。檀護聲勢足以恃橫。是以奸而稱善。亂而稱靜。暗而稱明。邪而稱正。斯乃外道羣[豸*肖]。裨販魔匠。中下根僧。皆合掌而欽羨。揚聲以同好。至死尚習其餘污。被害猶恨已所不及。悲夫。後學陷溺蓋如此。何可救也。以其泉不自中湧。而注之者。皆魔外遺毒。莫不忘本趣末。紛紛擾擾。馳騖不<span class='corr'>已</span>。至於上亂下喜。左狐右豺。同體相詒。師友相詐。大壞宗風。故沽名射利者。<span class='note-inline'>(四字括盡)</span>先祖至禁。夫參禪學道。救世大善。然而行者不以其正。則不免其大惡。吾徒慎之　示徒云。慧命相繼。始於正悟。而終於宗旨。繁文不與焉。後賢雖有根本而不加之眼明。則必惑。毋謂拈頌易學。旨脈難識。世皆知浸水及物則生。其所不及則死。不知日月之所照。功莫大焉。禪流受法蔭甚遠。莫識其由來者可笑　示徒云。凡說法務胸中流出。先有眼目。而後發之宗旨。則縱放自如。不落常套。若就事說理。承言接語。一有留滯。雖甚工巧。終屬死格。昔人論易曰。易簡而天下之理得。又曰。不易乎世。又曰。變動不居。周流六虗。惟變所適。至簡故易。不易故深。變易故神。咄咄窗敲竹。睡醒茶熟。天水鸚[哥*鳥]綠　示徒云。禪莫大於淨德。道莫大於智眼。昔日初祖至少林。面九年壁。演拈花旨。寂若無開示意。漠若無知見路。而佛法興。二祖單傳心印。續佛慧命。大唱宗乘。規矩不設餘煩。法懸四海之內。供奉諸方。禪衲來覲。是故淨德乃能利生。今世禪者。專為門庭。以斂奸邪。攀外護於宰宦。以備疎虞。營大欺小。風震天下。法子橫行。以彰市肆。門人雜亂於內。學者結識於外。事逾煩。叢席逾亂。謀逾滋。奸邪逾熾。門庭益設。魔患逾侵。彼非不欲為興。然失者。乃舉措暴昧。虗妄門庭。故祖師尚淨德以苞身。開智眼以傳遠。人信其真。從其化。懷其正。宗其旨。美其示。不敢違其言。僧不罸而畏罪。不賞而歡悅。漸漬道德。大行法化。如近水地濕。近火土燥。以類相及。山川出雲雨。邱阜出蒸氣。四瀆百川。無不從源。小者從大。後者從先。選佛場中。南面主人。人天眼目。雖一舉措動作。不可失於正法。吾徒識之　示眾云。每聞學者云。昂溪和尚不喜人做詩文拈頌。是何言歟。點鐵成金。轉凡為聖。無過此道致妙。<span class='corr'>揚</span>芬振藻。宣詞吐臆。述事陳理。抑揚今古。則斯道最勝。故汾州頌出而洪都寢議。雲門遺偈而越主遙拜。曹山三問。金吾謝過。雪竇示拈。中丞悟心。枯木以善言得義。死心以頌詞保德。溈山警䇿而外道伏。湛堂折柬而內翰從。先德宗旨。代有能言。忠國師致答於肅宗。興化酬偈於唐帝。丹霞題石橋。周太守施金於北寺。祖師讚鐵塔。張總帥舍宅於南溟。明教錄奏於金闕。投子布引於歐陽。浮山九帶。動警禁掖。法眼戲吟。吐秀宮庭。以至仰橋垂元君篇。東禪著僧史什。風穴有玉牒遺文。保寧投水府佳章。是知此道為貴。上重侯王。下及士庶。通天達人。際明徹幽。用廣機神。胡可廢也。昔我濟祖。高提心印。指後學於頂門開眼。法道大闡。源還流長。德肩諸佛。功施曠劫。而諸祖承之。醞釀鴻化。故賓主語脈。磅礴亶厚。河嶽英靈。會為法器。跨越季世。籠罩前古。遞代傑出。法語非周漢子史所能比綴。偈頌非晉魏盛唐得擬伊吾。諸祖徵別拈頌。亦往往超於上世。縱橫收放。清聲古色。大都斐然。但老宿稟材不同。示人靡一。故其發機。或閎大而肆。或簡省而深。或清言而綺。或莊語而峭。邇來叢林更盛。僧倫益秀。競好拈頌偈文。多所述作。業遍海內。老祖博蒐羣錄。暇日披閱。乃知器以材成。語緣志異。體視斯時。意生於境。烏能大同。然花發以根。物貴在質。姝色自然。粉黛為假。正法眼藏。翦綵非真。即諸爛然。而索諸無味者。虗也。假也。今人學大慧步者。字模句倣。非不儼然。徐視而形色雖具。神氣都絕。何者。古宗匠有其眼而言諸。今時禪者無其眼而亦學諸。故辭雖肖而悟非真也乃順朱藻繪雖像。無正眼鎔鑄者皆假也。優孟之誚。可無懼乎。昔大慧不擬圓悟。圓悟不擬演祖。演祖不擬白雲。華祖不擬虎邱。中峯不擬高祖。而皆卓然為後世宗。則各極其至也。苟極其至。何世不傳。而必曰吾學某體。過矣　示徒云。上古師僧行脚時。品高韻逸。氣靜神閒。而意致幽深。語味不盡。故稱僧中絕倫。末法堪嗟。學游談而稱悟道。及乎付法住持。施施佛祖容貌。匈匈市井汙行。多方營求盛利。盛利至。則隨積敗德愆尤者。何也。不能知恥知過。而附集者不正。恣情縱慾。則翼佐者邪羣。故法道存亡。於是乎在。諦審先宗哲匠。高蹈獨往。以法自任。身寄五濁波流。心越三界之表。道全於內。物遺於外。豈與俗輩競門庭而飾侫世媚容耶。如上林喋喋嗇梟。春蜩夏蠅聒耳。德業不足以相涉。聰明不足以相資。蓋魔外黨隊。見稱波旬。迦葉苦行。謂為法王。則衲僧不在於聲色也。今叢林稄稄。知識茀茀。誰念祖宗正法。傷哉。人入豺狐狼伍。<span class='corr'>方</span>思獅子智明。處於不德惡族。始信高操不渝。咦。法道凌遲。須當竹柏其行。雖歲寒而無改。峩然卓㧞。確爾不移。莫蓬轉以循俗。莫易志以趨流。然而任法道者。不能免羣惡不生憎。不能使魔外不侵害。故苦且難而多貧。順世情者。樂且易而皆富。是以俗流莫不委此而就彼。秉操孤立者。志定計決。勸沮不能回。知足知止。憂患不能入。困頓而彌堅。窮獨而不悔。嗚呼。處此者可謂長吟甚於痛哭　示眾云。凡看語錄。須深探其義味。不為誦佛祖空言。乃有益。猶宜依卷帙始終。字字詳玩。久久得前人作用。參錯在胸中。乃為不負所見耳。佛法雖均。機捷為上。宗乘或同。遲緩為下。句能發意。以切為貴。眼能決擇。以捷為奇。善應機者。若救火拯溺。得其妙者。若驥飛矢射若烈焰熛室。必急馳灌潑。若待穿井而救。則基灰棟焚矣。驥所以見珍者。以其日行千里。若延旬而至。則與駑䮓均矣。箭所以殺人者。以其應弦而倒。若窮日而至。則與擲樹者等矣。眼所以為貴者。以其見機而捷。若過後而方明。則與無眼者齊矣。眼不早明。敗而始悟。可謂有眼者歟。故有眼而不捷見。非正眼也。能明而不能大用者。非宗匠也。句貴潔。意貴切。始稱宗門大匠　示徒云。宗乘接人。意因時用。句適時變。時有賓主。用有隱顯根有小大。施有險易。識時知變。可得而用。隨機知宜可得而行。是故法無常格。事無定軌。動靜屈伸。唯變所適。須知眼之明昧從其類。識其根。則動靜應機。見句以觀其心術。因語以探其虗實。則正法藏者。由斯明矣。相應者。主賓同道元要所施之的。承乘奪縱之令。理事抑揚之旨。雖彼暗來。而可以照用得其真。縱奪互換。而可以料揀得其實。弱而不懼於敵者。得所據也。失而不懼於亂者。得所變也。柔而不憂於敗者。得所御也雖後而敢為之先者。應其始。賓競而主得安於靜者。要其終。故觀變現者存乎道。辨逆順者存乎眼。察虗實者存乎旨乘。明出處者存乎理事。賓主終始。各存其會。峻捷尚元痛快貴要。賓昧好先。剛壯惡首。主明讓後。退變光大。收放有宜。而不可貪。縱奪有時。而不可濫。犯貪之語。過不在大。失濫之句。害不在深。演真乘。辯語脈。取種草也。立宗旨。慎攷究。豈容易乎。料揀照用有時。意句不可忽略。臨機殺活之際。纖芥不可假借。觀時識用。用無窮矣　示徒云。道不屬修。不屬不修。然而行解相應。名之曰祖。上僧忘名。中僧立名。下僧竊名。忘名者體道合德。享人天之福祐立名者修身慎行。懽榮觀之達顯。竊名者厚貌深奸。揚浮華之俗態。足之所履。不過數寸。然而咫尺之途。顛蹷於崖岸。拱抱之梁。沈溺於川谷者。為其立無正地。衲子學道。抑亦如之<span class='note-inline'>(學道者。自揣何等便如鏡照面。妍醜并然)</span>　示眾云。老祖常住者。乃寶掌千歲和尚開山也。寶掌和尚。中印土婆羅門子。示生於周威烈王之十二年。丁卯歲七月七日午時也。師生多瑞應。骨氣不常。目大鼻長。耳垂眉高。緊握左拳不展。父母知非凡器。甫九歲。即以投佛陀精舍為沙彌。當祝髮際。怡然開掌。出珠呈本師。遂合十頂禮。見聞者奇之。故命名寶掌。師既符願離塵。如嵩頂蟠松。肅然卓於霜雪中。雖八風競拂。莫能易所操也。每歎去佛時遙。未及親承慈誨。輙忘寒暑。廢寢食。竭力於如來三藏。精練殆盡。猶期有教外別傳。以是遊五天竺。博問聖賢。歷數百年。始遷震旦。時正漢末桓帝之初。趣蜀。偕賓頭盧尊者登峩嵋。禮普賢大士。止於大慈寺。十餘夏。嘗兼旬一食。持誦不輟。丞相何進奇而贊曰。勞勞玉齒寒。似迸巖泉急。有時中夜坐。堦前神鬼泣。師嘗曰。吾有夙願住世千歲。今六百二十有六矣。由是人咸目為千歲和尚。嗣至五臺。禮文殊大士於金剛窟。正值三國紛紜。南北各據。時有李道元麻衣子達真人等。易衣侍師。遊古義豐郡。即今黃梅縣伏羲畫卦場。漢謂雲臺山者。師見其峻險[山*軋][山*軋]雙嶦嶫嶫。乃歌曰。憑高遠眺。見萬里雲無留跡。屾峮如畫。風煙寂歷。破翠數聲牛笛。桂魄飛來光射處。冷浸一天秋碧。須繫履撩衣。乘雲同去。細玩清涼國。遂即那羅延窟雙峯下古佛基。支撐以棲。奄百十秋。人少知者。偶聞佛圖澄隱於終南山。因肩笻往訊。澄見而問曰。庸庸斯世人。賢奸欲測。叵。師應曰。吾道一陽生。葭灰動方妥。時<span class='corr'>已</span>晉綱不整。五馬渡江。師辭澄。仍歸雙峯。感雷虎隨護。雖兵燹縱橫。而雲中鐘鼓。未嘗廢也。嘗示眾曰。一簾霞影搖虗榻。十里松陰要綠苔。莫打子規啼竹裏。恐驚雷虎動林隈。有偓佺仙人。來自海島。同師上南嶽。為羣仙說戒於祝融峯。感白猿進果。黑彪守戶。神龜獻芝。紫鸞伏座。安居數十夏。過匡廬。訪耶舍尊者於五老峯。尊者一見而詰曰。路深猿哭虬松舞。石臥雲流牧子歌。老大德從甚處來。師笑曰。蘿萬古而挂木。土何日而生薺。者曰。藥苗初茁。竹母纔移。遂相將上金輪峯。禮佛舍利塔。經宿。復下南康。聞達磨自嶺南來建鄴。遂與尊者別。往白下見達磨。咨決心要。磨震聲召曰。老闍黎。師應諾。磨大笑。師於言下大悟。七百年中珍惜。直下泮然冰解歸述偈曰。梁城遇導師。參禪了心地。飄零二浙遊。更盡佳山水。逡巡泗洲。與智者大師順流東下。由千頃達琴溪。至今赤鯉古潭。有唐裴休所書寶掌石存焉。詣延陵。邀紫髯道士。同陟天台。過石梁。登赤城。訪曇猷尊者。師指麥問曰。如海斯湧。滿車汗邪。者振錫云。折楊皇華之語。缸面甕頭之詞。果報如斯。功德如斯。師遂辭。上華頂。禮長耳定光古佛。航南海。禮觀音大士。旋四明。挈竺歷法師進蜀。謁二祖神光和尚。踰棉竹山。過白帝城。書旅亭壁曰。日出東邊雨又飄。棧前棧後草蕭蕭。不知良友居何處。山徑雲深數問樵。遂離蜀。復遍遊鴈宕。磅礴翠峯七十二菴。憩大龍湫。友博具那尊者。榜菴曰。觀不足。額天柱巖以忘歸。隱士陶宏景。因立忘歸觀不足之二亭焉。銘詩曰。天下名山曾過目。就中此景難圖錄。山前千歲白頭翁。猶道一生觀不足。師聞傅大士法化雙林。特往而參之。問如何是佛正法眼藏。士叉手曰。空手把鉏頭。步行騎水牛。人從橋上過。橋流水不流。師復詰曰。莫便是教外別傳耶。士曰。碧水映孤峯。寒潭迎皎月。你我不知宗。須彌足底越。師從遊數載。適魚浦。跨赤符大巖等諸勝地。又回司空山。隱於古廟中。高士沈約過謁。書石云。寒風吹破故窗紙。片片雪花落供臺。添盡三衣仍似水。拾薪深撥地爐灰。師將約閱舒城。拉三祖遊羅浮。訪葛洪真人於梅花塢之洗耳泉。師吟曰。萬頃青山。一分梅花三分竹。行吟住宿。只許仙郎獨。葛亦和云。禪翁來時。恰好收碁局。烹茶熟三祖撫掌曰。稚川稚川。莫辭忙碌。钁筍燒青玉。三人大笑。聲震石落。落石洞今在梅花村側。唐運肇興。復歸雙峯老祖寺。有行盡支那八百洲。此山偏稱道人遊之句。與四祖信和尚盤桓。遂請四祖住持老祖寺。乃渡河至少林面壁崖。復走幽州。遊西山。訪華嚴室利尊者於潭柘寺。歷上方。造真定。禮大菩薩。遇白足企都仙。師與語。彼所執。遂攜歸黃梅。訪五祖忍和尚於東禪。往來莫逆者數十年。蘄黃兵擾復隱於浦江赤巖之間。時有淀溪朗聖僧者。忍祖之法孫也。獨居晏如。師與之善。嘗命白犬馳書。朗亦以青猿致訊。韋臯題朗壁。有白犬馳書至。青猿洗鉢回云云。未幾。朗公遷化。師乃泛濤江。挂笠會稽雲門。時唐高宗顯慶二年。歲在丁巳。師<span class='corr'>已</span>滿千歲。又餘七十二年矣。忽於七月七日示徒如光慧雲等偈曰。本來無生死。今亦示生死。我得去住心。他生復來此。遂掩目趣寂。七日復甦。囑曰。吾滅度後。宜塔於此。後有迎吾骨西歸者。慎毋拒之。語訖長逝。眾遵遺命。遂塔全身於若耶溪南。每值風雨。塔光旭麗。至壬戌夏。五月五日。適有梵僧至。遶禮師塔。塔戶自開。舍利炳然。光耀莫倫。寶骨顒然。杲杲赤文。僧祝畢。提頂骨振之。節節連絡有緒。浴於池。裹之西去。雲霄浮影。隱隱樂聲。彌日不絕。洗骨池今在舍利塔左。按師所歷數十餘處。俱成招提。惟黃梅雙峯老祖寺最都。以在四祖五祖之前。故稱老祖寺焉。行森忝寓丈室。瞻禮古儀。若對風前瘦竹。令人五內俱冷。嗚呼。數千年來。名山大川。新棟復灰者。蓋不知其凡幾。而此間之落然簷楹。吐雲吞月。曾無微損。至於泉石松篁。尚含餘韻。得非師之高德所鍾。烏能若是其神護耶。森嘗閱五燈。及祖傳。其所記過略。適以山居多暇。故詳考夫古會稽記事。唐彚搜奇。白氏類林。羅浮舊志。天台會纂。法苑珠林。鴈宕集等。敬述師平生行實。俾道照高懸。致後昆有所鑑云。拜首謹贊。懷悲願。露古顏。孤笻直過萬重關。竿頭風月灘灘別。足底煙霞處處閒。稱幽興。惟此山。驚回龍夢出潺湲。奇石蟠松無限意。雙峰絕頂許誰攀　示眾云。一切眾生皆有佛性。一切眾生皆無佛性。諸禪者。昂溪平生愚鄙無他好。獨好五家語脈。好明古人宗旨。不好掩目害後賢。而性復疎懶。不能骫骳取名。圜轉滑稽以遊市井。苟非從佛法相視。鮮不對面失之。所以云。流水韶華。東山日上。西溪月斜。看彌勒樓閣。壺中洞苑。別有平沙。惜於今。紅塵白浪天涯。回首處。殘陽亂鴉。歎溈山堂前。穿簾燕子。今在誰家　示眾。做知識當如將軍臨敵。衲僧家當如處女防身。將軍失機。則一敗塗地。處女失節。則萬事瓦裂。可不慎哉　復友人書云。參禪學佛祖。不必言。妙在學佛祖而宛然佛祖。尤妙在不獨禪宛然佛祖。而德品亦宛然佛祖。蓋禪從德品中光揚。惟德品去佛祖不遠。故所謂禪。與佛祖相近。若學佛祖。不知德品為何如。動以狂放字句求佛祖。胡可得耶。比來老師大衲。所謂欲進前而不御。遙聞聲而相思。麟鳳擬麏雞。珠玉較礫石。白日垂其照。青眸寫其形。故凡操千曲而後知聲。觀萬尤而後識器。知音同道。歡然共懌。流鄭眩人。無或失聽。聊舒鄙悃。謹復　答禪友書云。接來翰。知寶剎錢米山積。院事川湧。然而折腰趨豪門。低眉見護法。拱手道左。望塵遙拜。屏息車下。不敢高聲。泥沙在衣。風塵掬面。衲僧之志亦盡矣。臨風念友。中心若結。先德云。南陽忠國師。三詔竟不赴。遂使唐肅宗。愈重於佛祖。然我望南陽。雲泥雖異路。回首思古人。媿汗下如雨。豈可為一身。法門同受汙。萬古長江水。惡名洗不去。呵呵。釣竿頭上容漁隱。少風波處便安身。還笑那著甚羊裘嚴子陵。老祖峰頭。雪霽清境。<span class='corr'>但</span>有荒崖怪石。修竹古木。日啜苦茗。睡起曳杖。放脚不知遠近。亦曠然真趣。與棒喝談禪。未見議優劣也。臨楮馳切不盡　與友人書云。年來萬慮灰冷。唯說法結習。頗以此自累招言。用是勇念。書壁云。老境病磨。不弄拈頌。佛前發願。再不搖舌。自今以始。朝粥一盂。夕燈一盞。健即游山。作老道人行徑。唯持知足。知止四字。憶昔三十年前。飽聞浙中山川奇勝。壬辰春。腰包䇿杖。登天封。步國清。過石梁。涉洗腸池。宿赤城。遍探寒明兩巖。徘徊縱觀。倚老松。臥怪石。往往摩腹大笑。廢草鞋三十。又乘潮二百里。游鴈宕。進老僧崖。遇一怪物。似人非人。裸立水上。風顛狂笑。呼天絕呌曰。天乎。那羅波婆多。行森不顧。行數里。山漸深。石漸幽。坐飯佛石少息。又行。石牙齒足。皇皇巨松。曲者如蓋。直者如幢。立者如人。臥者如虬。松下溪深。有潭沮如。伏見風輪井。鏘然而鳴。井上碧霄巖蘿蔓密布。蜿蜒而入。頂有䖞[虫*愛]。赤如鰸[魚*莘]。朱目長爪。俛而㖃。咮然長詠。行森遂度夏於碧霄峒。左右石筍。高絕無數。上有荼萎薋蕷。仰不見日。忽聞鵔䴊鳴。樵子伐木。谷響[金*豕]鋃如撫琴。呼而與之語。諤而顧。如麋鹿不可接。進靜明崖。石屋數百。曲折依巖壁為欄楯。屋北羅漢三生石。過大龍湫。見瀑布千尋。頂有浴鴈湖。闊千頃。瀑懸注潭。變幻不一。如飛雪。如紫煙。如團雲。如水萡。如翔禽。如走獸。如玉柱。如珠簾。或散或聚。或現或隱。時作雷聲。時復寂然。忽而彩耀祥光。忽而黑霧閉潭。觀之不足。令人忘歸。三宿巖下。出潭游翠巖龍鼻泉。石峰磛碞。磪蒐若錦屏。[山/戕]崒峉岶如蝸鼠。繚繞乃得出路。窗牖相值。山風颯然。堂殿鈴鐸皆鳴。十數衲僧。相顧而驚。不知身之在何境也。且莫。皆宿。於時仲秋望後天高露清。山空月明。仰視星斗。皆光大。如適在人上。窗外怪松數百。修竹千竿相摩戞。聲切切不<span class='corr'>已</span>。崖前棕櫚。如鬼魅離立突鬢之狀。十餘僧相顧魄動不得寐。遲明各去。既歸。夢中猶恍惚若有遇。今居老祖雙峰。因追念之。往往想見斯游。特書寄同志老友。則台宕勝境。不動足而在蒲團前矣　老祖監寺寫師真求讚。行森最初行脚時。倔強孤立。不事衣履。到處人多輕忽。既而參雲門雪大師。一見便許入室。呼為嶺南長子。乃題自真示云。者漢古怪。見不唧[口*留]人。毒罵若生冤家。見有苦志學者。歡喜猶甚。今朝坐此奚為。等者無鼻孔禪和。宗風何曾寂寞。及到大雄。老人見讚。笑曰。大師一生口硬。爭奈齒不關風。遂命行森領眾。以至開圓照。住老祖。不覺屈指便逾念載。呵呵。若論宗風。便乃見笑三家村裏王大伯　復居士書云。行森和南。聞風日久。恨愚衲多病多故。不得面晤請教。承翰勤懇。甚慰懷仰。接示此公纂刻拈頌。捧讀增歎。然拈古者辨眼目。頌古者顯法道。拈而不正。則眼亂於實。頌而不切。則道失其真。道之失。由於順情而害法。眼之亂。在乎棄目而信耳。耳目雖異。宗旨顯明。顯明而拈妄。不可以稱拈。宗旨而頌迂。未得以言頌。頌迂拈妄。則佛法亂矣。是以先祖元要真旨。不可雜以邪解。料揀語脈。不可欺以虗文。賓主誠分。不可罔以混統。故眼正以擇法。則真假易辨。明眼以驗人。則邪正難瞞。若名實顛倒。便可歎惜。先宗大匠。廓徹亮於聞前。智鑑出於意表。不被世情昡惑。不以名色易眼。不沒纖芥之善。不掩螢[虫*壽]之光。呵呵。黃河古道金堤阜。青草新波水拍天。社燕城烏渾不解。飛鳴只在土塘邊。茲因浙僧遊山。故輙附奉答。草率不盡　答友人書。行森和南。寶山風物何如。諸禪可與共林泉之樂否。寒暄異候。即日起居奚似。伏惟萬福。院事不至勞勤耶。行森形影相弔。日在枕席。幸無俗擾。承問古今宗旨。快哉高論。濟祖宗旨。遞代深宏。絕於谿徑。比來俗禪。喜習邇聽。遐則偭焉。有好盡其心於臨濟宗旨者。大匠也。人亦有好盡其心者。未必臨濟的旨也。捨斯。辨亦小矣。春木芚芚。援我手鶉。去諸千百歲。祖師若存。去祖日久。呱呱世僧。各識其類。譊譊市禪。各習其師。惜哉。近世不信真悟也。曩者演祖出於白雲。雪竇出於智門。諸方美其語脈。如泛浩浩滄溟。而得樓航巨力也。故曰。眼明者。後賢從。真悟者。後賢師。若云因其俗禪。盛而行之。亦可以謂道。譬諸琴瑟鄭衛調。俾夔聞之。必不可以謂簫韶。若云知解邪禪。擬古真悟。如舉世盡寒。[鹿*皮]裘不亦燠乎。燠哉燠哉。然而有寒者矣。非其用而望諸。非其道而行諸。必不可以至矣。適晤令弟。喜其志於信道。想令叔必少加餐也。行森和南上復　答禪者書云。一報七尺軀。天地委形耳。終隨物盡。奈何以熱緣為長物也。衲僧家常空其心。慈其容貌者。不以世態莊嚴。加乎道德之上。觀眾猶賢。自視猶不足。故同道願諫而不倦。事無大小。咸明乎眼。然後舉而行之。<span class='corr'>己</span>諸所明。既不可昧。而<span class='corr'>己</span>諸所暗。又取於眾言。是以眼得先眾。而眾後之矣。故夫福緣過眾。未足貴也。勢位過眾。未足貴也。聲名過眾。未足貴也。衲僧所貴者。道眼懼其不足。不善恐其有餘。不善未嘗不知。知之未嘗復行。夫不善猶疾病。攻之則病去。不攻則日甚。故衲僧相求。非特取樂也。將以改不善也。不善不去。則道眼不明。自然之理也。樂改其不善者難。以不善告眾者難。夫惟衲僧。能為人之所難能。是故世所難及。既能世之所難能。又反覆鑽核。然後人所諫者纔竭。盡知<span class='corr'>己</span>迷昧之行矣。倘知<span class='corr'>己</span>迷昧之行。而不能取人言。又隱<span class='corr'>己</span>過拒人之諫者。細人也。先德是以務鑒察於眾賢。以觀得失。俗世邪禪。以為己既大矣。福矣。才矣。滿矣。是以辜罪昭著。腥德穢揚。識者傷心。聖賢暗惜。曾不自聞。愈快如也。是<span class='corr'>己</span>之非。遂初之謬。至於身富道亡。可悲矣。上古宗匠。非家饋而戶贈也。僧俗莫不稱祖焉。今世邪禪。非家劫而戶奪也。識者莫不指謫焉。由此觀之。眾無賢愚。見善則揚譽。見惡則指謫。此眾情也。未必有私愛也。未必有私憎也。衲僧立身。不為識者揚譽。而為後賢指謫者。未盡為正法之行也。盡為正法之行。將若佛祖焉。世人雖於佛祖難及。其敢謗諸乎。止謗莫如自悔。療垢莫如親水謹復<span class='note-inline'>(開堂領眾者。當人書一通懸之座右)</span>　答禪者書云。不落古今句。曷謂之好奇。坐貽謗缺。噫。可怪矣。然而虎豹之文。不得不奇於犬羊。鸞鳳之音。不得不奇於烏鵲。金玉之光。不得不奇於瓦鐵。自然之勢也。夫佛法。何物也。籠天地於正眼。挫品彚於指點。若非謝去朝華。振起宗旨。不過一俗禪耳。何用哉。古宿示人活句。先祖務去陳言。殆有見於摸擬不無。蹈襲為病。故奇可也。好奇。不可也。彼蠡測者。正如嫫姆妒黛。乞兒誚金。其金黛固無恙也。奚怪之有哉。佛以正法眼藏囑付摩訶迦葉。二十八傳而至中夏。初無文字言句。可傳可說。真徹悟者。即付即受。必須徹證於契會。初祖面壁九年。獨有二祖得旨。餘其根器稍劣者非正脈也。今世衲僧。雖學古人死格。此旨不能得也。縱具世間智。文字通者。閉關讀書十年。刻菩提印自佩之耳。故曰。神而明之。存乎其人。苟非其人。道不虗行。邇來語錄。蘊藉風流。倣古人意句。出語雄渾俊豔。固自不乏。而求其眼目精明。旨脈婉轉。若演祖華祖保寧勇和尚者。何可多得。確有神化妙悟。好奇二字。不足盡之。</p>
</div></div>
<p class='juan'>揞黑豆集卷八<span class='note-inline'>(終)</span></p>
<div class='div-xu'><a id='mulu174' />
<p class='h1'>No. 1592-B 破戒居士心圓妄語</p>
<div class='div-other'><a id='mulu175' />
<p class='h2'>第二頭<span class='note-inline'>(第二頭。第三首皆影出向上者一著子知有向上。大法無不明矣。大法既明。斧柄在手。於以芟除一切公案枝葉不難也語云。龍門之桐。高百尺而無枝。文理且然何況禪理)</span></p><p>圓曾榜門云。一不談佛法。二不談世諦。反手把籠頭。背鞭打不著。脚跟穩實者。不吝辭。通箇消息有禪者見。乃擊戶三下。<span class='note-inline'>(<span class='corr'>秖</span>有權。並無實。<span class='corr'>秖</span>有照。並無用)</span>圓曰。我盡知你做處。者箇都拈過一邊。<span class='note-inline'>(窮家私一抄便盡)</span>借一句子指月看者曰。今日特來相看。圓曰。你者一句是指是月。我不鑑。你自道看。<span class='note-inline'>(步步登高易從空放下難)</span>者曰。居士莫耳背。圓曰。向伊道我不鑑。者無語。良久云。居士作門外人也。圓曰。你是門內人否。者曰。雖不居門內。要且不在門外。圓曰。你在甚處。者又無語。圓曰。法眼未明脚跟不實。相見未得在者便去。少選。却回云。我有語也。圓曰。月聻。者扣門云。第二頭來圓。開門相見問云。作麼生第是二頭事。<span class='note-inline'>(喫緊要問)</span>者曰。鵞王擇乳。素非鴨類。<span class='note-inline'>(揀去水耳。若是乳。無你擇處。恁麼會去)</span>圓曰。三世諸佛。不出於此。者曰。某更有一問。背鞭打不著時如何。圓打云。掉過來就與你一頓。者呵呵大笑。今將開示不本色鉗鎚。故書此以為嚆矢。</p>
<p>示善信。諸方知識。踞曲彔牀。扇兩片皮。鼓粥飯氣。抖擻屎腸。搜尋佛法。餿酸花鳥。饐餲風雲。嚼爛蔴斤。齩殘矢橛。吐出半醉半醒句子。文不通。義不貫。他既難明。自亦不解。喚作上堂法語。學人念得。[祝/土]向皮袋裏。鳴腸㘀胃。呌做參禪。參到彌勒下生。還許夢見老婆汗臭氣麼。及其魁者。則按定死格。順朱填墨。步步摹倣將去。印模互脫。口耳遞傳。抱不哭孩兒。打潔淨毬子。把索纜放船。抱橋柱澡洗。恁般見識。饒伊十坐道場。九開叢席。語錄塞破四天下。也只是箇館驛裏撮馬糞漢。有甚麼衲僧氣息。有甚麼利益人天。嗚呼佛法至今日而虀腐極矣。心圓行業未純。脚跟未實。分宜緘口屏踪。入山養拙。其奈火蓮居士。篤信此道。大悲普願。誓度方來。命圓舉古糾今。闡揚法要。不敢任。亦不忍辭。只得不揣愚陋。覥顏代庖。效鼙一上。更不之乎者也。鐵酸饀。木札羹向道打破鍋。許喫飯。運出自<span class='corr'>己</span>家珍。直下葢天葢地。作麼生是自己家珍。若要了知。也極省力。心圓不惜眉毛。聊通一線。會麼若不會。自是你根性遲鈍。莫怪他人。喝一喝下座<span class='note-inline'>(鵞王擇乳。素非鴨類)</span>。</p>
<p>示善信。逢佛殺佛。逢祖殺祖。逢羅漢殺羅漢。逢父母殺父母。逢親眷殺親眷。始得解脫。不與物拘。透脫自在。臨濟與麼道。刀呢眾中莫有帶得者麼。山僧要借看。忽有箇見義勇為底丈夫。踏步向前。掀倒禪牀。拂袖便出。山僧呵呵大笑。向伊道三箇未在。何故幽州過得便新羅。此去崖州十萬<span class='note-inline'>(鵞王擇乳素非鴨類)</span>。</p>
<p>示善信訶佛罵祖。不是不是。行棒行喝。不是不是。向上向下。不是不是。全提半提。不是不是。佛慧祖燈。不是不是。蔴斤矢橛。不是不是。忽有箇聽事不真。喚鐘作甕底奴出來道。長老恁麼舉。不是不是。直須打了趁出。又有箇從苗辨地。因語識人底漢。出來道長老恁麼舉。不是不是。亦須打了趁出。何故殺人不要見血為人須是為徹<span class='note-inline'>(鵞王擇乳素非鴨類)</span>。</p>
<p>示善信。成劫<span class='corr'>已</span>前。壞劫<span class='corr'>已</span>後。無佛無眾生。一切語言文字。身器世界。何處去也。正當恁麼時。是汝諸人向甚處安身立命。伶俐衲子。杜撰禪和。會得者不妨出來一喝。會不得者亦不妨出來一喝。心圓總不計較。何故。馬祖百丈臨濟未出世<span class='corr'>已</span>前。你那裏學得者虗頭來。可謂咬人矢橛。不是好狗。直須還我空劫<span class='corr'>已</span>前面目來始得。有底道。未審居士向甚麼處鑑。向伊道徹骨徹髓看破了也。有底道。請居士向空劫<span class='corr'>已</span>前問來。向伊道。且喜你會一喝不作一喝用<span class='note-inline'>(鵞王擇乳素非鴨類)</span>。</p>
<p>示眾云。撩起便行。<span class='corr'>已</span>遲八刻。便下座<span class='note-inline'>(以下第三首注明此條)</span>。</p>
</div>
<div class='div-other'><a id='mulu176' />
<p class='h2'>第三首<span class='note-inline'>(第三首較第二頭。況而愈下矣。然此易入彼難入也。麻谷接良遂。睦州接雲門德山接高亭。溈山接香嚴。翠巖接雲峯。皆向第二頭接。今人視古人。奚止日劫相倍哉)</span></p><p>仰山和尚云。不思而知。落第二頭。思而知之。作第三首。心圓作第三首去也。以筆畫○相復抹去云。是三是一。乃擲筆呵呵大笑云。正是第三首。</p>
<p>示眾。古人云。眨上眉毛。早<span class='corr'>已</span>蹉過了也。又云。如口銜樹枝。答語則喪身失命。又云。待汝開口。堪作甚麼。又云。要塔樣何不早說。<span class='corr'>已</span>被人借去了。又云。忘却了也。又云。適來猶記得。又云。賊過後張弓。又云。父母所生口。終不為子說。又云。打即任打。道即不道。又云。任從滄海變。終不為君通。又云。佛法大有。只是牙痛。又云。寧可截舌。不犯國諱。又云。曹山解忌口。又云。要頭便斫去。又云。三世諸佛口挂壁上。又云。移取案山來。即向汝道。種種指示。是甚麼物事。直得如此隔礙難道。心圓不惜口業。一總為汝註破意根纔動處。鷂子過新羅。所以古人接引利根。或以手掩口。或以拂擊口。或以拳打胸。或以杖拄胸。或開口便棒。或擬議便掌直截提持。全體作用。教你立地休歇承當去。有禪者出問曰。恁麼則不許人動意根也。<span class='note-inline'>(佛告沙門慎毋信汝意。汝意終不可信得阿羅漢道乃可信汝意耳)</span>曰不許。<span class='note-inline'>(斬釘截鐵第一義)</span>曰不動意根。豈非同於木石。圓曰據你者一問。喚你作木石得麼。曰無者一問時。意根不動。豈非木石。圓曰。你意根既不動。憑何知是木石非木石。不見古人道。此皆是你情見。者曰。恁麼則不許人轉身通氣也。圓曰。你試轉身通氣看。<span class='note-inline'>(巖頭雪峯到者裏一箇伎倆作不得)</span>者便喝。圓笑曰。饒你千喝萬喝。你且不知來處。我舉箇公案問你。當日藥山參石頭。頭曰。恁麼也不得。不恁麼也不得。恁麼不恁麼總不得。子作麼生。山無語。繼參馬祖。祖曰。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。山大悟。禮拜祖問見箇甚麼道理。<span class='note-inline'>(喫緊要問)</span>山曰。某甲在石頭如蚊子上鐵牛。<span class='note-inline'>(返照入江穿石壁)</span>你且道他悟底是石頭語。是馬祖語。者曰。是馬祖語。圓曰大錯。我不枉說。你且不知者一喝來處。道之不明也人皆逐末而遺本。當日藥山不可不如你。不會作一喝拂袖種種伎倆。却被石頭徹底抄沒。盡情把住。藥山雖然口不能語。其偷心未嘗死也彼時兩家門庭。互相建立。此既不投。便往彼處。馬祖善鑑元機。來風深辨。知他喫了石頭底真味醍醐來。便與他輕輕著兩杓水。<span class='note-inline'>(千古之事。如在目前。非著草鞋在石頭馬祖藥山肚裏過者不辨)</span>諸公要識此兩杓惡水麼。便是後來大機大用。元要料揀。兼到偏圓。以及萬千門庭。萬千施設。把住放行。皆從者兩杓惡水。汪洋而成法海。然皆末也非本也。<span class='note-inline'>(從來祖師指示人。不許你向言下會。何故從無實法死句與人也馬祖云云稍不唧[喵-卄+(一/(匚*〡*〡*(巨-匚)))]便向言句下作道理死會去矣。不但孤負馬祖。抑且屈辱藥山直饒元會得。也是眼中塵。天下老和尚舌頭盡是打草驚蛇。豈可言石頭無法與人。馬祖有法與人埋沒先聖。汩喪己靈自墮㧞舌地獄哉心圓豈好辨哉實為佛祖慧命將絕。不得不絮絮耳。諒之)</span>後人泛海而迷源。望洋向若。窮極元微。誤以此為本分事。何異認驢鞍鞽作阿爹下頷乎。　<span class='note-inline'>(教海茫茫。近來宗海亦復茫茫矣。後之覽者。悟此線索。一鼻穿去。目光如炬。不受古人牢籠。不被時師穿鑿。省却磨裩擦褲。十年二十年讀指月傳燈矣。心圓功固有之。罪亦不小呵呵)</span>藥山者漢。纔飲入口。便悟得真味醍醐。是從上來用不著底。<span class='note-inline'>(註云只可自怡悅。不堪持贈君)</span>三世諸佛。都是著水醍醐<span class='note-inline'>(所以不足當衲僧一盼)</span>索喚則有交易。不索喚則無。我今<span class='corr'>已</span>飲。急須吐却。<span class='note-inline'>(於此見古人根器)</span>因見馬祖。點醒石頭用處。他是石頭嫡骨嫡髓兒子。所以仍返石頭。試看後來彼此提唱。<span class='note-inline'>(好證據)</span>頭曰。我者裏鍼劄不入。山曰。我者裏如石上栽花。到者裏真真實實。完得蚊子上鐵牛一句公案。<span class='note-inline'>(皮膚脫落盡惟有一真實)</span>所以我尋常道。石頭如繪日。馬祖如繪空。空際無日。饒伊悟到語帶元而無路。舌頭談而不談。祇是箇不果之花。遏捺意根。鬼窟裏坐。陰山下活計。更不說他矣。大機大用。須從大休大歇中流出。私通車馬祇通得箇官不容鍼底道理。自餘有甚麼閒話。諸仁者。透得法身。泥牛入海。一擊忘所知。更不假修持。出得陰界。石馬回途。動容揚古路。不墮悄然機。恁麼不恁麼。不恁麼恁麼。處處沒蹤跡。聲色外威儀。一鏃破三關。諸方達道者。咸言上上機。者箇猶是夙習記持。若有正悟。別更說看。今年貧。錐也無。如來禪許你會。祖師禪未夢見在。我有一機。瞬目視伊。<span class='note-inline'>(雲門顧鑒咦)</span>到者。裏恁麼也不得。不恁麼也不得。恁麼不恁麼總不得。電光石火。貶上眉毛。早蹉過了也。參學人切須皮下有血。拶著便知痛癢。若是菽麥未分。奴郎不辨。莫向人前容易開口。大難。珍重<span class='note-inline'>(心圓。恁麼舉出。學人恁麼會得。句下精通。觸途狂見正是第三首)</span>。</p>
<p>舉拳示眾云。看看。一句分賓主。照用一時行。會麼。若不會。聽心圓與汝一一下注解。恁麼會得。是賓中賓。不恁麼會得。是主中賓。直饒恁麼却不恁麼不恁麼却恁麼恁麼不恁麼總不恁麼會得。猶是賓中主在。照也。用也。縱也。奪也。殺也。活也都盧是箇大火聚也。塗毒鼓也。金剛圈也。栗棘蓬也。金剛王寶劒也。踞地師子也。探竿影草也。一拳不作一拳用也。者些祖師窮家當。都被心圓和盤托出了也。待你一一透得。來到心圓門下。正好從頭勘過了打。何故。譬如油蠟作燈燭。不以火點終不明。忽有箇從旁笑冷了齒底漢。出來道。點即不問。如何是火。拄杖不在手邊。心圓且放過一著。呵呵大笑便下座<span class='note-inline'>(鯨吞海水盡。露出珊瑚枝。圖窮匕首見。心圓之伎倆。盡矣。只是第三首○偈曰滔天沃日西江浪。吸盡方知徹底無。此是徧行無相昧。要須密用契真如)</span>。頃與心圓語及近代禪和。多儱侗支離二病。若為藥之。人根有利鈍。道無南北祖。五家宗旨。不可偏廢。舟行陸行。同一到家。不取途中。強分難易。若為一一指出心圓欣然。握管書此。良醫三折肱。視疾見臟腑。識者珍焉。錄之以當䟦尾。蓮再識。</p>
</div></div>
</div><!-- end of div[@id='body'] -->
</body></html>