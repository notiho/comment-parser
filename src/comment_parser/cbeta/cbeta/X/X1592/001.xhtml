<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>揞黑豆集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1592-A 揞黑豆集序</p><p>宗門中事。明取脚跟下。本無實法。六祖云。不思善。不思惡。巖頭云。百不思時。名為正句。欲得識句。向事上覰則疾。向意根下摸索則遲。但於機用上。略露些子。如同電拂。如擊石火。快便難逢。豈容擬議。所謂向上人活計者。靈鷲拈花。少林面壁。至大鑑而法周沙界矣。</p>
<p>厥後五宗分派。流出一源。建化門庭。盛衰各異。濟下。則宋元明賴虎邱一支。流衍至今。而正法眼藏指月錄諸書。無繼選者。諸師語錄機緣。殘編賸帙。日漸消亡。後學無由考證。此一線之傳。所係為尤重也。</p>
<p>臺家本儒林。幼沾墳籍。釋褐後。奔走風塵。無裨身世。每聞修多羅一言半偈。輙有會於心。謬疑一乘之道。有路可通。妄緣解路以求其合。而名利中鈎鎻連環。復不能自脫。流浪天涯。髮白齒落。回思生死事大。如燎眉剝膚之迫不容緩。於是息影餘菴。自謀活計。閉關謝客。銳志參窮。一日於信步經行次。觸發元沙立地搆取語。瞥然摸得娘生鼻孔。踏著本地風光。歡喜踴躍。信知此道本來成現。不屬語言。不落知見。然而徧閱古德機緣。於差別機用。末後牢關。仍多疑義。頃與心圓居士。住菴結夏。取指月錄。及諸家燈史所載應菴<span class='corr'>已</span>下諸尊宿法語機緣。一一拈提決擇。始會得古人殺活機權。無非洞明從上來事。於是向之所疑。渙焉冰釋。脚跟下事。洞徹無遺。竊幸於垂暮之年。而識還鄉之路。自此歸家穩坐。喘息方定。回看同道諸君。或沈淹於虀甕。或躑躅於歧途。求心未歇。特地艱難。正與臺昔日相似。所謂曾為蕩子偏憐客者。耿耿寸心。不能自<span class='corr'>已</span>。此黑豆集之所以刻也。</p>
<p>蓋自應菴華祖。振虎邱之緒。綿延弗絕。再盛於龍池。其間龍象蹴踏。如密雲天隱雪嶠湛然諸尊宿下。師吼如林。洪鐘遞響。至䒢溪而萬派歸墟。千峯到嶽。美盛洋洋。大哉觀止。然而展卷則目迷五色。沒量大人。被黑豆換却眼睛。其稍劣者。即輾轉推尋。愈尋愈遠。世有靈根慧性之士。肯於黑豆未生芽<span class='corr'>已</span>前。一肩擔荷得去。便能拈一莖草。現丈六金身。拈丈六金身。作一莖草。咳唾掉臂。殺活得人。不犯鋒鋩。不落擬議。此古鏡未磨前一段光明。乃人人脚跟下同具者也。久參上士。買石饒雲。入道初心。擔泉得月。庶克紹隆祖位。負荷正宗。西來一綫之傳。永無失墜。而五宗建立。千波競湧一亙晴空之的旨。又豈不人文殊而類普賢哉。</p>
<p>嗟乎。如來以一大事因緣。出興於世。教外別傳。語言道斷。庸鈍者既苦拍盲之無路。士君子幸具福慧兩足之緣。能自拔於五欲而求免於輪迴。又以邪見稠林。枉受辛勤。歇心無日。貺以是編。夫亦中流之一壺。千年之優鉢焉爾。是為序。</p>
<p>乾隆五十九年甲寅夏火蓮居士平聖臺書。</p>
</div>
<div class='div-other'><a id='mulu2' />
<p class='h1'>觚語四則</p><p>苕溪曰。吾有大病。非世所醫。釋迦醫王也。文殊。醫相也。降而歷代祖師。古今善知識。皆醫國手也。然而自醫則可。醫人則否。故曰吾有大病。非世所醫。且既非世所醫。彼醫者即病者。既不自醫。胡能醫人。故無論言句是病。揚眉瞬目亦是病。擎拳豎拂亦是病。行棒行喝亦是病。既皆是病。醫可廢乎。廢醫則醫病。<span class='note-inline'>(敗種焦芽)</span>不廢醫則眾生病。<span class='note-inline'>(聲求色見)</span>且廢醫則醫先病。而後眾生病。不廢醫則醫不病。而眾生有病有不病。眾生有病有不病。而醫仍病。必也眾生皆無病無不病。而醫乃不病。降而論之。等病也。有<span class='corr'>已</span>病之病。有益病之病。何謂<span class='corr'>已</span>病之病。著著向未舉以前打脫透過者是也。何謂益病之病。步步在既舉以後輾轉摸索者是也。其服未舉以前藥者。吾不能言其味。瘳者自知之。服既舉以後藥者。譬猶調味之鹽。適口之醬。鹽為飯而醬為飲。其與砒鴆相去幾何哉。要之非醫咎也。故眾生雖有病有不病。而醫總不病。醫不病。信吾病。苕溪一語。洵久病之良醫也。打○相云。<span class='corr'>已</span>上病供。心圓押字。</p>
<p>我宗止破法。無成法。破家散宅。即作活計。昔南泉住菴時。有一僧至菴。泉曰。我上山作務。待齋時。作飯自喫了。送一分上來。其僧作飯自喫了。却一時打破家事。就牀臥。泉待不見來。便歸菴。見僧臥。泉亦就伊邊臥。僧便起去。諸公還識此僧喫南泉飯不孤負南泉底作用麼。還見此僧送絕好一分飯與南泉。南泉到口便吞麼。譬如世尊出世四十九年拆一間屋。拆樑拆椽。拆柱拆礎。拆成一片白地。然後椽樑柱礎。件件精嚴。所以南泉一見。便印可道。汝既如是。吾亦如是。古人云。若有一法過於涅槃。我說亦如夢幻。參學人具此眼目。方始好看教。辨別得諸方邪正。不則到處墮坑落塹。披枷帶鎻。卒未有出頭日在。</p>
<p>南泉云。此是風力所轉。終成敗壞。此老眼光。觀千古事。如掌中菴摩羅果。今有孔被楔塞者。巧匠乃以楔出之。而無奈彼楔既出。人即以此出楔之楔。奉為至寶。遂至彼楔既出。此楔旋<span class='corr'>已</span>牢著孔中。更出一楔。更填一楔。如是輾轉。經百千劫。楔終不盡。孔終不出。又其甚者。彼楔未出。此楔羼入。楔楔相並。更無孔穴。間有黠者。視出楔<span class='corr'>已</span>。旋更添穴。或吹一吹。或拂一拂。孔穴之中。更安孔穴。是又一楔也。噫。</p>
<p>佛法大要。一言以蔽之。曰淨地上勿屙。古德云。修證即不無。染汙即不得。但形文彩。即屬染汙。佛見法見。左降鐵圍。纔生便齩。自然無事。自然露倮倮地。即是從緣薦得相應疾也。雖然心圓恁麼道。早<span class='corr'>已</span>屙了一地。更說誰屙。伶俐學人。向者裏著得一隻眼。見人說禪說道。說妙說元。驀口便築。教伊合取屎孔去。却有些子氣息。忽有箇齩人矢橛底惡狗奴出來道。雖復不以言語見。亦復不著無言說。心圓不覺大怒。跳下禪牀。擒住此奴。問伊有甚麼言說。速道速道。眼目定動。奮金剛拳。碎魔子首。猶如微塵。咄。</p>
<p style="margin-left:1em">偶閱拂子源流。舉此數語。此圓操觚大意也。居士選本成集。為後人學佛津梁。但使讀居士集者。人人成佛作祖。不必人人作唱導師。庶幾不孤負居士一番選刻之意。鄙見如此。陳之執事。他日書成。以為䟦也可。以為序也亦可。圓頓白。</p>
</div>
<div class='div-other'><a id='mulu3' />
<p class='h1'>揞黑豆集目次</p><p>佛祖機用言句卷之首。</p>

<ul class="">
<p class="h1">六祖下十七世<span class="note-inline">(至二十世)</span>卷之一</p>
<li>應菴曇華</li>

<li>簡堂行機</li>

<li>慧通清旦</li>

<li>大明詮</li>

<li>靈巖仲安</li>

<li>無著道閒</li>

<li>或菴師體</li>

<li>濟顛</li>

<li>錢端禮</li>

<li>別峯寶印</li>

<li>全菴齊<span class="corr">己</span></li>

<li>覺阿</li>

<li>葛郯</li>

<li>退菴休</li>

<li>晦菴慧光</li>

<li>且菴守仁</li>

<li>心聞曇賁</li>

<li>坦然</li>

<li>卍菴道顏</li>

<li>此菴守淨</li>

<li>連雲道能</li>

<li>最菴道印</li>

<li>宗元菴主</li>

<li>尼妙道</li>

<li>尼妙總</li>

<li>溈山法寶</li>

<li>老訥祖證</li>

<li>長翁如淨</li>
</ul>
<ul class="">
<p class="h1">六祖下十八世</p>
<li>密菴咸傑</li>

<li>顏丙</li>

<li>海門師齊</li>

<li>鈍菴宗穎</li>

<li>遯菴祖珠</li>

<li>敬叟居簡</li>
</ul>
<ul class="">
<p class="h1">六祖下十九世</p>
<li>破菴祖先</li>

<li>松源崇岳</li>

<li>隱靜致柔</li>

<li>藏叟善珍</li>

<li>友雲宗鍪</li>

<li>偃溪廣聞</li>

<li>東山道源</li>

<li>無文燦</li>

<li>吾捨從寬</li>

<li>竹巖妙印</li>
</ul>
<ul class="">
<p class="h1">六祖下二十世</p>
<li>無準師範</li>

<li>元叟行端</li>

<li>栯堂益</li>

<li>余放牛</li>

<li>瞎驢無見</li>

<li>中和璋</li>

<li>臭菴宗</li>
</ul>
<ul class="">
<p class="h1">六祖下二十一世<span class="note-inline">(至二十四)</span>世卷之二</p>
<li>雪巖祖欽</li>

<li>楚石梵琦</li>

<li>愚菴智及</li>

<li>無能教</li>
</ul>
<ul class="">
<p class="h1">六祖下二十二世</p>
<li>高峯原妙</li>

<li>南石文琇</li>

<li>閒極雲</li>

<li>虗谷希陵</li>

<li>方山寶</li>

<li>鐵山瓊</li>

<li>湻拙文材</li>
</ul>
<ul class="">
<p class="h1">六祖下二十三世</p>
<li>中峯明本</li>

<li>了菴清欲</li>

<li>斷崖了義</li>

<li>夢窗智曤</li>

<li>碧峯寶金</li>

<li>無聞思聰</li>
</ul>
<ul class="">
<p class="h1">六祖下二十四世</p>
<li>千巖元長</li>

<li>天如惟則</li>

<li>敬中普莊</li>
</ul>
<ul class="">
<p class="h1">六祖下二十五世<span class="note-inline">(至三十二)</span>世卷之三</p>
<li>萬峯時蔚</li>

<li>唯菴德然</li>

<li>宋濂</li>

<li>俱空契斌</li>
</ul>
<ul class="">
<p class="h1">六祖下二十六世　六祖下二十七世</p>
<li>寶藏普持</li>

<li>田居士</li>

<li>虗白慧旵</li>

<li>荊璧紹琦</li>
</ul>
<ul class="">
<p class="h1">六祖下二十八世　六祖下<span class="note-inline">(二十九　三十)</span>世</p>
<li>海舟普慈</li>

<li>翼善永慈</li>

<li>寶峯明瑄</li>

<li>天奇本瑞</li>
</ul>
<ul class="">
<p class="h1">六祖下三十一世</p>
<li>絕學明聰</li>

<li>古巖</li>

<li>大休實</li>

<li>蘊空常忠</li>
</ul>
<ul class="">
<p class="h1">六祖下三十二世</p>
<li>笑巖德寶</li>

<li>法舟道濟</li>

<li>慈舟方念</li>

<li>無明慧經</li>
</ul>
<ul class="">
<p class="h1">六祖下三十三世卷之四</p>
<li>幻有正傳</li>

<li>幻也佛慧</li>

<li>大覺圓</li>

<li>無趣如空</li>

<li>晦堂元鏡</li>

<li>永覺元賢</li>

<li>湛然圓澄</li>
</ul>
<ul class="">
<p class="h1">六祖下三十四世卷之五</p>
<li>密雲圓悟</li>

<li>雪嶠圓信</li>

<li>天隱圓修</li>

<li>抱朴大蓮</li>

<li>古湛性冲</li>

<li>石雨明方</li>

<li>三宜明盂</li>

<li>葉曇茂</li>

<li>余集生</li>

<li>覺浪道盛</li>
</ul>
<ul class="">
<p class="h1">六祖下三十五世卷之六</p>
<li>玉林通琇</li>

<li>林皋通豫</li>

<li>箬菴通問</li>

<li>山茨通際</li>

<li>印中通授</li>

<li>惟一潤</li>

<li>破山海明</li>

<li>木陳道忞</li>

<li>牧雲通門</li>
</ul>
<ul class="">
<p class="h1">六祖下三十六世卷之七</p>
<li>不退行勇</li>

<li>美發行湻</li>

<li>蘊荊行璧</li>

<li>骨巖行峰</li>

<li>棲雲行岳</li>

<li>寂菴行洽</li>

<li>全菴行進</li>

<li>丈雪醉</li>

<li>百城著</li>

<li>冲然義</li>

<li>芥菴大</li>

<li>湛菴常</li>

<li>宏遠詔</li>

<li>岫雲行瑋</li>

<li>石隱貞</li>

<li>方居士</li>

<li>蘧夫一</li>

<li>天笠珍</li>

<li>千仞岡</li>

<li>鐵舟海</li>

<li>雲外行澤</li>

<li>湘翁沄</li>
</ul>
<ul class="">
<p class="h1">六祖下三十六世卷之八</p>
<li>䒢溪行森</li>

<li>䟦語</li>
</ul></div>
<div class='div-other'><a id='mulu4' />
<p class='h1'>揞黑豆集卷首</p>
<div class='div-other'><a id='mulu5' />
<p class='h2'>拈頌佛祖機用言句</p><p>世尊三陞座。<span class='note-inline'>(第一點普。第二點毒。第三點急。門庭施設。入理深談。一切備矣。畢竟法王無一字增益人。頌曰。心如境如。頭正尾正。不解談元。<span class='corr'>秖</span>能識病。是法無說。是說無竟。未白椎前。法王正令)</span>無為真佛。實在我身。<span class='note-inline'>(拈云。昭昭靈靈不是我。明暗色空不是我。牆壁瓦礫不是我。蚯蚓蝦蟇不是我。我在甚處。咄。鵞王擇乳。素非鴨類。要識渠面孔麼。三喚三應。鷂過新羅。無喚無應。驢年夢見。所以道此箇門中事。不得春風花不開。及至花開風吹落。且無陰陽地上一句作麼生道。驀喝一喝。頌曰。佛下忉利。一場鈍置。三喚三應。打鼓搖鈴。無為真佛。證龜成鼈。實在我身。眼裏瞳人。咦。一箇不會一箇會。金剛摸索泥人背)</span>須菩提巖中宴坐。却見吾法身。<span class='note-inline'>(拈云。比邱尼瞞盡天下人。瞞不過世尊。世尊亦瞞盡天下人。瞞過比邱尼。瞞不過須菩提。且道利害在甚麼處。頌曰。法身法身。少米無薪。油鹽醬醋。東舍西鄰。羊頭懸架。狗肉橫砧。三箇八兩。元只半斤)</span>吾以真珠示之。便總不知。時五方天王。悉自悟道。<span class='note-inline'>(五方天王悟道且置。即今面目現在。諸仁且作麼生悟。不見道悟即不無。落第二頭。乃擡手云。者箇亦是世珠。且道真珠在甚麼處。振威一喝)</span>無可捨處。是汝放身命處。<span class='note-inline'>(無可捨處。更須捨却)</span>普眼菩薩見普賢。<span class='note-inline'>(拈云。雲居道。普眼推倒世尊。世尊推倒普眼。你道普賢在甚處。向伊云。我識得你)</span>佛召五通仙人。<span class='note-inline'>(拈云。探驪須得珠。莫教魚目混。治玉須治璵。莫教碔砆亂。藐姑仙子立雲端。笑看猧兒爭飯碗。如今莫有要問那一通者麼。我也沒工夫召得伊。但云今日不閒。頌曰。海中三神山。縹緲在天際。舟欲近之。風輒引之去。百花洲上多少採蓮人。滿把蓮花不識蓮生處)</span>那一通你問我。<span class='note-inline'>(拈云。風頭稍硬。水勢太急。鐵作釣絲。管下不得。頌曰。閃電光。擊石火。語招箭。莫生垛。剛回頭。失却我。劍去遠矣爾刻舟。綠頭鴨子討甚卵。莫惺惺。轉見左解玉纏兮脫金鎻。畢竟兩人都不會。贏得一場空懡㦬)</span>世尊勅阿難持鉢。<span class='note-inline'>(拈云。不經九折。不知康莊之平坦。歷盡蠶叢。方信本來是地。所以道臺山路向甚麼處去。驀直去。好箇師僧。又恁麼去也。驀直去。頌曰。七佛式。出不得。擬如何。打破鉢。七佛式。道不得。莫如何。且持鉢)</span>世尊答比邱問。<span class='note-inline'>(拈云。我於世尊法。莫謗世尊。見處即有。眼花不少。證處未是。亂走作麼。當何所示。是汝此問。來說是非者。即是是非人。頌曰。老僧無舌。不解講究。老僧無手。不解蓋覆。不解如然。亦不解謬。掌孤不鳴。足兩斯走。是汝持來。復汝何咎。祖師活意。心圓逗漏)</span>耆婆罔知生處。<span class='note-inline'>(莫道耆婆。佛亦不知。耆婆受瞞。佛不受瞞耳)</span>七賢女遊尸陀林。<span class='note-inline'>(頌曰。三般物。我無有。聽親言。出親口。要三般。莫亂談。你若有。與我三)</span>世尊布髮掩泥。<span class='note-inline'>(拈云。世尊和泥合水。然燈移樑換柱。賢于看孔著楔。諸天醵金落成。要見梵剎。總且未在。諸公要見梵剎麼。退後退後。頌曰。好事不如無。無事不如好。欲識箇中意。一老一不老)</span>是吾弟子。<span class='note-inline'>(吾是誰。識得吾。不但過去現在。盡未來際一時收。頌曰。古佛古佛。剔卵出骨。弟子弟子。無與倫比。世尊世尊。今古罕聞。作禮作禮。如斯而<span class='corr'>已</span>)</span>迦葉擬擯文殊。<span class='note-inline'>(拈云。不是迦葉擯文殊。正是迦葉擯迦葉。頌曰。良馬顧影。迴旋不驚。演若迷頭。奔馳狂走。纔有是非。紛然失心。汝但息見。其狂自歇。莫自顛倒。本來無物。咄)</span>城東老母。<span class='note-inline'>(求見不得。擯出不得。回避不得。一普賢。二文殊。三釋迦。是甚麼。驀喝一喝曰。看脚下)</span>女子出定。<span class='note-inline'>(諸佛未離本處<span class='corr'>已</span>前。是箇甚麼。何不與麼直截會去。請別大愚芝二語曰。寺中無宿處。賊不打貧兒)</span>殃崛持鉢。<span class='note-inline'>(我作殃崛。待長者問。汝為至聖。當有何法。能免產難。但向他道。世出世間。此為第一)</span>文殊不入門。<span class='note-inline'>(拈云。一釣便上)</span>無邊身量世尊。<span class='note-inline'>(頌曰。虗空尚有邊。佛功德亦然。惟有能量者。窮劫不可盡)</span>乾闥獻樂。<span class='note-inline'>(拈云。山河大地不如是法不如是。迦葉不如是汝如是。頌曰。幻人取幻法。幻幻轉相依。祖若不入幻。誰救幻中迷。顧眾云。咦)</span>說大集經。<span class='note-inline'>(拈云。呵呵。斷麼。一箇殺人放火。一箇阿彌陀佛。不是曲直不分。爭奈心圓事急。且請老佛老魔。各自歸家歇息。頌曰。二龍爭珠。彼此俱失。寧棄道旁。一錢不值。雖然不值。尊貴無匹。大地黃金。買他不得。雖然不買。人人不缺。何以驗之。耳聲眼色。雖然不缺。爭奈不識。瞥起微情。珠沈光黑。因緣到來。好箇時節。爆地一聲。虗空迸裂。大用現前。頭頭物物。揮劒當陽。佛魔斂跡)</span>調達入地獄。<span class='note-inline'>(三箇畫師。繪出地獄變相。瞞看官。不瞞畫師。且道畫師是誰。良久云。頭長三尺。頌曰。清涼徧界。大火燒空。兩頭坐斷。獄不通風)</span>二鐵圍山。<span class='note-inline'>(心圓今日起佛見法見。被世尊威神。鐵圍山瓦解冰消。且道與文殊是同是別)</span>文殊持劒逼如來。<span class='note-inline'>(拈云。能殺能活。不妨文殊好手。且道此劒甚處得來。你若擬議即沒交涉)</span>不問有言不問無言。<span class='note-inline'>(拈云。不問有言。不問無言。描也描不成。畫也畫不就。世尊良久。老瞿曇被者一問。直得口瘂。外道歎曰。世尊大慈。開我迷雲。眼中見鬼。令我得入。三生六十劫。作禮而去。阿難白佛。外道得何道理。稱讚而去。家貧更遭賊打。世尊曰。如世良馬。見鞭影而行。逐電追風只瞬息。垂鞭<span class='corr'>已</span>過萬重山。又云。不問有言。不問無言。那箇教你來。世尊良久。老僧耳背。外道歎曰。世尊大慈。開我迷雲。令我得入。自誣誣人。作禮而去。納甚麼敗缺。阿難白佛。外道得何道理。稱讚而去。他送我紅爐雪片。我贈他臘月蓮花。世尊曰。如世良馬。見鞭影而行。雕弓未動狼煙息。歸馬華山賀太平。頌曰。三頓痛棒無領。一箇指頭無薦。香嚴擊竹無聞。靈雲桃花無見。莫將出岫微雲。掩却廬山真面)</span>無說無聽是為一義二義。<span class='note-inline'>(拈云。龍光佛時一箇疑團。直至如今不得休歇。更饒千佛出興。亦去此疑團不得。且道世尊有甚長處。頌曰。外不放入。內不放出。痛下一槌。萬事了畢)</span>昨日定今日不定。<span class='note-inline'>(拈云。上來把住。水洩不通。者回放行。縱橫自在。還識世尊落處麼。頌曰。汝定我亦定。不定亦不定。非定非不定。是名曰正定)</span>答異學問。<span class='note-inline'>(盡道推過商量。那識分明酬價。異學若是箇皮下有血底。管取立時桶脫)</span>答二商人問。<span class='note-inline'>(曰不見不見者在。曰不聞不聞者在曰不禪定。不禪定者在。曰不睡眠。不睡眠者在本自無失。何得之有。說覺不覺。真為剩語。諸仁者。到者裏眼目定動。即沒交涉。你若擬議。世尊在汝脚底。頌曰。去皮存淨貨。師姑女人做。會麼。大象喫螺螄。蜻蜓拽石磨)</span>梵志索論義。<span class='note-inline'>(呵呵。破布袋裏盛錐子。不出頭是好手。梵志做盡伎倆。爭奈杷柄在世尊手裏。且道世尊有甚長處。不見道你若無心我也休頌曰靈龜負圖受鑽。梵志不唧[喵-卄+(一/(匚*〡*〡*(巨-匚)))]漢。項上脫却鐵枷者回死而無怨)</span>世尊問豬子。<span class='note-inline'>(者箇是甚麼。向伊道合取口佛具一切智。豬子也不識向伊道你<span class='corr'>秖</span>識得豬子。頌曰。六度萬行。與我無干。也須驗過。不得顢頇知是般事。便識羞慚)</span>世尊拈花迦葉微笑。<span class='note-inline'>(兩箇老漢。只解瞻前。不解顧後。人天百萬。貪觀白浪。失却手橈。拈云。拈花上薦不得。拂子上薦不得。拳頭上薦不得。指頭上薦不得。乃至一草一木。一甎一瓦。一雞一犬。一蚓一蛙上薦不得。乃至微塵大地。剎那虗空。賢聖仙佛。魔外有情。地獄天堂。琳宮梵宇。酒肆淫坊。經營屠販。喫飯穿衣。舉足下步上薦不得。若薦得去更有何事你若肯薦。一場夢醒。你若要薦。正好做夢。頌曰。魔不能窺。佛不能見。掌不容擎。室未曾現。識不能知。目不得眴。界不安藏。世不改變。非凡夫法。非摩訶衍。非般若經。非華嚴卷。非大火聚。非金剛劒。非祖師印。非仙人扇。從未有傳亘無人薦。掃却歸元。剗除方便。言思路絕。不通一線。當下休歇。立時成辦。示汝學人。廬山真面)</span>文殊請佛再轉法輪。<span class='note-inline'>(拈云。說也轉他不著。不說說也轉他不著。直饒千佛出興。口如懸河。亦轉他不著。更饒山河大地。草木叢林。一一盡化微妙海口。亦轉他不著。會麼不是轉法輪。盡是法轉輪)</span>若謂吾滅度。若謂吾不滅度。<span class='note-inline'>(闍黎不是。莫怪老僧)</span>諸行無常。是生滅法。生滅滅<span class='corr'>已</span>。寂滅為樂。<span class='note-inline'>(拈云。無寂滅不生生滅。無寂滅誰滅生滅。恁麼道得。猶成兩橛。畢竟如何歇。頌曰。有時捨全身。求半偈。有時示半身。說全偈。有時捨全身。入全偈正眼觀來一場鈍置。伶俐兒孫。不妨窺見他家半邊鼻)</span>此藥能殺人亦能活人。<span class='note-inline'>(殺活許你會如何是此藥)</span>文殊菴提遮女互相問答語。<span class='note-inline'>(拈云。絕好兩則拈花公案。頌曰。你不敢向龍潭裏去喪生。却願到虎穴中來納命。直饒救得你上三十三天。跌下來也<span class='corr'>秖</span>是一箇臭肉餅)</span>文殊善住意天子互相問答語。<span class='note-inline'>(拈云。以毒為藥。則病受之。以毒為飯。則命受之)</span>祇說者箇法。<span class='note-inline'>(拈云。不是說者箇法。却是者箇說法。且道者箇還解說法麼。不見道<span class='corr'>秖</span>是梵音清雅。令人樂聞。頌曰。捏水成團畫空為界。做盡伎倆。法今何在。驢鳴犬吠。婦姑反脣。彌勒打鼓。築著天親。無生法忍。一時成就。黑鬼呵呵。波斯面皺)</span>乃至無有語言文字。是菩薩真入不二法門。<span class='note-inline'>(呵。呵)</span>善財參彌勒。善財答無著。<span class='note-inline'>(頌曰。富嫌千口少。貧恨一身多。勸君隨分過。不用苦奔波)</span>須菩提宴坐。諸天雨花。須菩提說法。帝釋雨花。<span class='note-inline'>(無一字。熾然說。熾然說。無一字。直饒拈却兩頭。中間坐斷。向衲僧門下正好喫棒。何故。不踏閒花草。安知大地春)</span>舍利弗見月上女。舍利弗問彌勒。舍利弗問天女。<span class='note-inline'>(拈云。三箇鼻孔。都被舍利弗穿却)</span>鴦崛棄刃。<span class='note-inline'>(拈云。喚曰住住。不是我喚。更是阿誰。頌曰。我住汝不住。九百九十九。汝住我不住。一指欲殺母。鴦崛忽出家不住住<span class='corr'>已</span>久。千人拇指冠。戴者華其首。安得諸眾生。棄之如敝帚)</span>賓頭盧赴齋。<span class='note-inline'>(拈云。者不顧第一相為。策起眉。第二相為。阿耨達池龍王曾請佛齋。吾是時亦預其數記得盤陀山石上。與君閒坐聽流泉。頌曰。不取涅槃不了賬。留與人閒作榜樣。引得人人盡致疑。要使佛燈長雪亮。長雪亮照見馬師三甕醬)</span>障蔽魔王隨金剛齊。<span class='note-inline'>(拈云。刻刻不相離。說甚麼一千年覓不得。時時不相識。作麼生忽一日得見。障蔽魔王與金剛齊。面目一般。形容無二。諸仁者還揀辨得麼。揀辨不得。聽下注脚乃彈指一下云。者箇便是金剛齊。又彈指一下云。者箇便是障蔽魔王。頌曰。開眼也見。合眼也見。障蔽無頭金剛少面。開眼也迷。合眼也迷。笑殺障蔽。和金剛齊。說起說住。彼此密語。六耳獼猴。不可同謀)</span>那吒太子因緣。<span class='note-inline'>(拈云。不可還者。非汝而誰。且道。說底是甚麼法。諦聽諦聽)</span>廣額屠兒成佛。<span class='note-inline'>(拈云。放下屠刀。太遲生自言是賢劫千佛一數。小家樣子。頌曰。廣額廣額。牛蹄馬脊。屠刀屠刀。鬼哭神號。放下放下。之乎者也。涅槃涅槃。甚麼相干。咦。楖栗橫肩不顧人。直入千峯萬峯去)</span>迦葉踏泥。<span class='note-inline'>(拈云。迦葉降尊就卑。一期垂手則不無。爭奈蹉過沙彌問意。心圓與麼道。蹉過迦葉亦不少)</span>樂人作舞。<span class='note-inline'>(拈云。兩箇漢出出入入。有甚了期。心圓今日入城。見一隊師子。出城見一羣象王。有人問心圓出出入入呢。向伊道適纔錯脚。踏殺一箇貓兒)</span>倒却剎竿。<span class='note-inline'>(拈云。早見恁麼。免致魔王藉口。四天王腥手汙脚。雖然如是。迦葉即易。阿難却難)</span>達磨西來。<span class='note-inline'>(拈云。天下衲僧。盡道勘破阿師。不知都被阿師勘破。心圓與麼道。是被勘破不是被勘破。莫道三十年後。窮未來際。敢道無人說得。何故金毛師子怕癩皮狗)</span>慧可禮拜依位而立。<span class='note-inline'>(自後便有一絡索。曰莫妄想。曰珍重。曰<span class='corr'>秖</span>者是。曰呈似了也。與夫叉手近前。豎拳下喝。打圓相。作女人拜。繞禪牀。掀香几。擲下拂子。拂袖便出。種種醜態。可謂祖禰不了。殃及兒孫。不知弄到甚麼年代也呵呵。頌曰。阿奴姿貌本天然。花燭紛紛客滿筵最苦洞房藏不住。被人擁出畫堂前)</span>覓罪了不可得。<span class='note-inline'>(拈云。覓心了不可得。不是無心。覓罪了不可得。不是無罪。且心作麼生安。罪又作麼生懺須是舉頭天外看始得。你若目中生<span class='corr'>刺</span>。我便腦後見顋。你若眼裏無筋。我便鼻頭有肉。咄。咄。草鋪平野鷹逢兔逐)</span>此是誰作亦未見性。<span class='note-inline'>(可稱語意冥符。彼此皆知)</span>指授即無。惟論見性不論禪定解脫。<span class='note-inline'>(前四祖云。一切諸法。悉皆解脫。此六祖云。惟論見性。不論禪定解脫。大乘根熟漸開圓頓法門矣)</span>佛法是不二之法。<span class='note-inline'>(三祖云。要急相應。惟言不二。諸仁者。要明不二。但識取二。何謂二。自心取自心者是取常是二。取無常是二。取非常非無常亦是二。取善是二。取不善是二。取非善非不善亦是二。乃至取界是二。取蘊亦是二。取禪定解脫是二。取無念無為亦是二。你若不取。一在甚處。是故佛法止言不二。不言不一。參學人到者裏。須是親見親證始得。戲論即不可。今日若有人問如何是不二之法。便與振威一喝)</span>六祖云。我有一物。無頭無尾。無名無字。無背無面。諸人還識否。<span class='note-inline'>(拈云。截斷天下人舌頭。放出爍迦羅眼睛。金剛圈。你作麼生透。栗棘蓬你作麼生吞。吞得透得。轉見禍事。不透不吞。萬劫不了。思量擬議。<span class='corr'>已</span>隔千山。直下承當。白雲萬里。宗門中千變萬化機用。皆明此事。心圓通身是手也拈不出。但云賊賊。有心人自看自悟去始得。切勿學神會作斷佛種性人)</span>六祖云。葉落歸根。來時無口。青原云。不辭向汝道。恐<span class='corr'>已</span>後無人承當。馬祖云。我今日勞倦。不能為汝說。盤山云。向上一路。千聖不傳溈山云。父母所生口。終不為子說。仰山云。我若一向舉唱宗門中事。身邊要一人為伴亦無有也。長沙云。我若一向舉揚宗乘。法堂前草深一丈。<span class='note-inline'>(如是之。類盡道官不容鍼。豈知已是私通車馬了也)</span>六祖云。不是風動不是幡動。仁者心動。馬祖云。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。百丈野狐公案溈山云。有句無句。如藤倚樹。子意何如。雪峰云。諸上座。望州亭與汝相見了也。烏石嶺與汝相見了也。僧堂前與汝相見了也。臨濟三度上堂云。要識臨濟賓主句。問取堂中二禪客。巖頭至僧堂前拊掌大笑曰。且喜堂頭老漢會末後句。他後天下人不奈伊何。<span class='note-inline'>(如是之類。看似擎頭戴角。殊不知挂角羚羊。早<span class='corr'>已</span>絕氣息了也。他如把住中有放行。放行中有把住。以至全身半身。入就出就。元要殺活。賓主照用。作家戰將。掉鬪埋兵。玉線金鍼明來暗去。喜怒機權。順逆轉換。揚眉瞬目。泥<span class='corr'>刺</span>棉鍼。雙放雙收。同得同失。觸著便轉轆轆地。刺著便屙漉漉地。盡情好與二十拄杖。何故者箇所在。賞罰分明)</span>六祖云。我不會佛法。石頭云。恁麼也不得。不恁麼也不得。恁麼不恁麼總不得。馬祖云不是心不是佛不是物。藥山云。不是不是。南院云。錯錯。高峰云。不得不得。無門云。不是不是。萬峰云。瞎瞎。<span class='note-inline'>(如是之類。<span class='corr'>秖</span>疑別有商量。誰信和盤託出。要會麼。伸脚在縮脚裏)</span>六祖云。汝當一念自知非。自<span class='corr'>己</span>靈光常顯現歸宗云。一鏃破三關。分明箭後路。可憐大丈夫。先天為心祖。三角云。若論此事。眨上眉毛。早<span class='corr'>已</span>蹉過了也。臨濟云。若是過量人。向未舉<span class='corr'>已</span>前撩起便行。猶較些子。資福云。隔江望見資福剎竿便回。脚跟下好與三十棒。<span class='note-inline'>(僧參石樓問未識本來性。乞師方便指。拈云。聚九州鐵鑄不成者一大錯。樓曰。石樓無耳朵。拈云。老僧年邁要且不負來機僧曰。某甲自知非。拈云。靈龜曳尾拂跡跡生樓曰。老僧還有過。拈云。禍入慎家門。僧曰。和尚過在甚麼處。樓曰。過在汝非處。拈云。洗耳汙牛口。僧禮拜。樓便打。拈云。直饒知知非非亦未在。且道脚跟在甚麼處。良遂參麻谷。谷見來。便將鋤頭去鉏草。遂到鉏草處。拈云。箭過西天十萬里。猶向大唐國裏擬議谷殊不顧。便歸方丈。閉却門。拈云。為得徹困。遂次日復去。谷又閉門。拈云。層層鈍置遂乃敲門。谷問阿誰。拈云。水中洗水。遂曰良遂。拈云。頭上安頭。纔稱名。忽然契悟。拈云。不因楊得意爭見馬相如。他如水潦法會。石鞏大珠。及五宗下尊宿。悟緣甚夥。馬祖云。若是上根眾生。忽遇善知識指示。言下領會更不歷於階級地位。頓悟本性。其或未然。且向古人汗臭氣處理會看)</span>南嶽云。說似一物即不中。藥山云。千聖亦不識。<span class='note-inline'>(說<span class='corr'>已</span>說了也。識已識了也。此後更增一絡索。上拄天。下拄地。孤峯頂。十字街。有手脚。無背面。通身飯。通身水。塞虗空。徧大地。一味禪。一句子。以至頭頭物物。渾無縫罅。可謂字經三寫。烏焉成馬類推可知)</span>歸宗云。光不透脫。祇為目前有物。<span class='note-inline'>(雲門云。光不透脫。有兩般病。一切處不明。面前有物。是一。如定山打椑樹省。王常侍勘米胡。保壽打胡釘鉸。睦州勘僧正。翠巖勘座主。石霜勘裴相之類。又透得一切法空。隱隱地似有箇物相似。亦是光不透脫。如南泉勘菴主。丹霞勘國師侍者之類。又法身亦有兩般病。得到法身。為法執不忘。己見猶存。坐在法身遽是一。如大覺打興化。南院打風穴之類。直饒透得法身去。放過即不可。子細檢點將來。有甚麼氣息。亦是病。如定山勘首座。化主勘興教。明招勘保寧勘國泰之類。俱可類推)</span>龐居士云。各請自檢好。<span class='note-inline'>(臨濟云。達磨西來。<span class='corr'>秖</span>覓箇不受。惑底人神藏云。知而無知。不是無知而說無知。香嚴云。子啐母啄。子啄母殼。子母俱亡。應緣不錯。同道唱和。妙云獨脚。大陽云。周旋徃返全歸父。繁興大用體無虧。烏臼和尚。元紹二上座參。曰問二禪客發足甚麼處。拈云。箭無虗發。元曰。江西。臼便打。拈云。棒頭有眼。元曰。久知。和尚有此機要。拈云。你分上作麼生。臼云。汝既不會。後面箇師僧<span class='corr'>秖</span>對看。拈云。將謂有長處紹擬近前。臼便打曰。信知同坑無異土。拈云。孫臏開鋪。並無主顧。臨濟見僧來。舉起拂子。拈云。勘破已遲。僧禮拜。拈云。有甚麼氣息。濟便打。又有僧來。濟舉拂子。僧不顧。拈云。目前有物。濟亦打。又有僧來。濟舉拂子。僧曰。謝和尚指示。拈云。屎臭也不知。濟亦打。拈云。可惜三棒。不曾打著半箇。石臼參馬祖。祖曰。我有七棒寄打烏臼。你還甘否。石曰。和尚先喫。某甲後甘。拈云。癩兒牽伴。德山示眾。道得也三十棒。道不得也三十棒。濟聞。謂洛浦曰。汝去問他。道得為甚麼也三十棒。拈云。須知遠煙浪。別有好思量。待伊打。汝接住棒送一送。拈云。你也沒量罪過。我也沒量罪過。看伊作麼生。浦如教。山休去。拈云。作賊人心虗。浦回舉似濟。拈云。身在帝鄉總不知。濟曰。我從來疑著者漢。雖然如是。你還識德山麼。拈云。蹉過多時了也。浦擬議。拈云。答得一萬語。有甚麼用處。濟便打。拈云。正賊走却。邏人喫棒。老宿參。便問禮拜即是。不禮拜即是。拈云。賊。濟便喝。宿便拜。拈云。著濟曰。好箇草賊。宿曰。賊賊。便出去。拈云。同道方知。濟曰。莫道無事好。拈云。陣敗說兵書。時首座侍立。濟曰。還有過也無。拈云。把髻自投衙。座曰有據款。聊結案。濟曰。賓家有過。主家有過。曰二俱有過。拈云。問官不了事。好與三十棒。濟曰。過在甚麼處。拈云。勾賊入來。座便出去。拈云。見機而作。早遲八刻。濟曰。莫道無事好。拈云。兩重公案。餘可類推)</span>百丈再參馬祖。挂拂子於舊處。祖振威一喝。<span class='note-inline'>(一聲塗毒佛魔皆死)</span>黃檗禮佛次。沙彌問。不著佛求。不著法求。不著僧求。長老禮拜。當何所求。檗曰不著佛求。不著法求。不著僧求。常禮如是事。彌曰。用禮何為。檗便掌。彌曰。太麤生。檗曰者裏是甚麼所在。說麤說細。隨後又掌。<span class='note-inline'>(知得馬祖一喝落處。便知黃檗一掌落處。乃吐舌云。馬祖百丈黃檗臨濟是甚麼乾矢橛)</span>臨濟半夏上黃檗山。住數日。辭檗。檗曰。汝破夏來。<span class='note-inline'>(是何言與)</span>何不終夏去。<span class='note-inline'>(是何言與)</span>濟曰。某甲暫來禮拜和尚。<span class='note-inline'>(是何言與)</span>檗便打。<span class='note-inline'>(好心無好報)</span>趁令去。<span class='note-inline'>(珊瑚枕上兩行淚。半是思君半恨君)</span>濟行數里疑此事。<span class='note-inline'>(暫時不在如同死人)</span>却回終夏。<span class='note-inline'>(佛法大事顢頇不得)</span>後又辭檗。檗曰。甚處去。<span class='note-inline'>(是何言與)</span>濟曰。不是河南。便歸河北。<span class='note-inline'>(是何言與)</span>檗便打。濟約住。與一掌。<span class='note-inline'>(到者裏纔不受瞞)</span>檗大笑。乃喚侍者。將百丈先師禪板几案來。濟曰。侍者將火來。<span class='note-inline'>(強軍無弱殿)</span>檗曰。不然子但將去。<span class='corr'>已</span>後坐斷天下人舌頭去在。<span class='note-inline'>(知而無知。臨濟到徑山。德山參溈山。巖頭參德山。都親見得者箇道理。參學人須證到者箇境界。然後語知偏正。理識倒邪。為人不禍生也)</span>濟一日謂普化克符曰。我欲於此建立黃檗宗旨。<span class='note-inline'>(弄險)</span>汝且成褫我。<span class='note-inline'>(明修棧道暗度陳倉)</span>二人珍重下去。<span class='note-inline'>(建宗旨竟)</span>三日後。普化却上來問。和尚三日前說甚麼。<span class='note-inline'>(鷂子過新羅)</span>濟便打。<span class='note-inline'>(一噴一醒然)</span>三日後。克符上來問。和尚三日前。打普化作麼。<span class='note-inline'>(若不重論蓋代功。從前汗馬無人識)</span>濟亦打。<span class='note-inline'>(再接再厲乃。假如問到窮未來際。打亦不歇手)</span>濟臨滅。謂眾曰。吾滅後。不得滅却吾正法眼藏。<span class='note-inline'>(未必心頭似口頭)</span>三聖曰。爭敢滅却和尚正法眼藏。<span class='note-inline'>(眼觀東南意在西北)</span>濟曰。<span class='corr'>已</span>後有人問你向他道甚麼。<span class='note-inline'>(金將火裏試)</span>聖便喝。<span class='note-inline'>(入水見長人)</span>濟曰。誰知吾正法眼藏。向者瞎驢邊滅却。<span class='note-inline'>(兩箇駝子廝撞着世上由來無直人)</span>大覺臨終時。謂眾曰。我有一隻箭要付與人。<span class='note-inline'>(老漢面皮厚多少)</span>時有僧出曰。請和尚箭。<span class='note-inline'>(是泥是<span class='corr'>刺</span>)</span>覺曰。汝喚甚麼作箭僧喝。<span class='note-inline'>(刀刁相似)</span>覺打數下。<span class='note-inline'>(雖然如是尚須再勘)</span>便歸方丈。却喚其僧入來問曰。汝適來會麼。<span class='note-inline'>(別緇素定龍蛇)</span>曰。不會。<span class='note-inline'>(元來一喝<span class='corr'>秖</span>作一喝用)</span>覺又打數下。<span class='note-inline'>(苦苦)</span>擲却拄杖曰<span class='corr'>已</span>後遇明眼人分明舉似。<span class='note-inline'>(堪笑堪悲)</span>興化開堂日。拈香云。此一炷香。本為三聖師兄。三聖於我太孤。本為大覺師兄。大覺於我太賒。不如供養臨濟先師。<span class='note-inline'>(此一炷香。天上天下。無人證明。不如供養貍奴白牯。免得瞎眼相爭)</span>興化示眾曰。若是作家戰將。便請單刀直入。更莫如何若何。旻德出眾禮拜起便喝。化亦喝。德又喝。化亦喝。德禮拜歸眾。化曰。適來若是別人。三十棒一棒也較不得。何故。為他旻德會。一喝不作一喝用。<span class='note-inline'>(兩箇老漢向。十字街頭相逢。却在千峯頂上握手。千峯頂上相逢。却在十字街頭握手。雖然著著有出身之路。其奈靴裏動指。未免旁觀者醜)</span>南院云。棒下無生忍。臨機不見師。<span class='note-inline'>(拈云。你一向作主底)</span>風穴上堂。舉世尊以青蓮華目顧視大眾。乃曰。正當恁麼時。且道說箇甚麼。若道不說而說。又是埋沒先聖。且道說箇甚麼。<span class='note-inline'>(大似嚼飯餧嬰孩)</span>首山拂袖而出。<span class='note-inline'>(不受塗汙。眼空佛祖。懸崖撒手。自肯承當)</span>穴擲下拄杖歸方丈。<span class='note-inline'>(付法已竟)</span>次日山上問訊。穴曰。作麼生是世尊不說說。<span class='note-inline'>(言下更搜看)</span>山曰。動容<span class='corr'>揚</span>古路。不墮悄然機。<span class='note-inline'>(寒灰發焰。枯木重花。絕後再甦。欺君不得)</span>汾陽參老宿七十一人。作五位偈呈石門徹。<span class='note-inline'>(說得道理好)</span>徹稱善。<span class='note-inline'>(有甚麼氣息)</span>最後見首山。山問百丈捲席意旨如何。<span class='note-inline'>(對病藥。又却是鉤頭餌)</span>陽曰。龍袖拂開全體現。<span class='note-inline'>(呈甚麼見解)</span>因問山意如何。山曰。象王行處絕狐蹤。<span class='note-inline'>(如喪考妣)</span>陽大悟言下。拜而起曰。萬古碧潭空界月。再三撈摝始應知。<span class='note-inline'>(衣錦繡入來。一絲不挂。直得琉璃殿上行。撲倒也須粉碎。要識汾陽老子麼。見何道理便爾自肯)</span>慈明參汾陽。二年未許入室。每詣陽。陽揣其志。<span class='note-inline'>(偷心不死。學者大患)</span>必詬罵使令者。或毀詆諸方。及有所訓。皆流俗鄙事。<span class='note-inline'>(只此一著。千聖不傳)</span>一夕訴曰。自至法席。<span class='note-inline'>(含血噴人)</span><span class='corr'>已</span>再夏。不蒙指示。<span class='note-inline'>(瞎漢納敗缺。好與痛棒)</span>但增世俗塵勞。念歲月飄忽。<span class='note-inline'>(一肚皮賬在)</span><span class='corr'>己</span>事不明。失出家之利。<span class='note-inline'>(令人噴飯)</span>語未卒。陽熟視罵曰。是惡知識。<span class='note-inline'>(深錐痛剳)</span>敢裨販我。<span class='note-inline'>(尋腥逐臭。見箇甚麼)</span>怒舉杖逐之。<span class='note-inline'>(萬仞崖頭垂手)</span>明擬伸救。<span class='note-inline'>(鷂子過新羅)</span>陽急掩其口。明忽大悟。<span class='note-inline'>(只此一著千聖不傳)</span>曰。乃知臨濟道出常情。楊岐問。幽鳥語喃喃。辭雲入亂峯時如何。<span class='note-inline'>(一向與麼去又爭得)</span>明曰。我行荒草裏。<span class='note-inline'>(一向恁麼來成箇甚麼)</span>汝又入深村。<span class='note-inline'>(兩頭坐斷甚處出氣)</span>岐曰。官不容鍼更借一問。<span class='note-inline'>(壁立千仞。和泥合水。和泥合水。壁立千仞。與麼與麼。不與麼不與麼。全與麼全不與麼。一齊拈却。然後三要印開朱點窄。未容擬議主賓分)</span>明便喝。<span class='note-inline'>(猶生死句當天絕。一喝滄溟徹底枯)</span>岐曰。好喝。<span class='note-inline'>(昔年百丈耳聾。今日楊岐眼瞎)</span>明又喝。<span class='note-inline'>(瞎)</span>岐。亦喝。<span class='note-inline'>(瞎。好手手中呈好手。紅心心裏中紅心)</span>明連喝兩喝。<span class='note-inline'>(瞎瞎。汝如是。吾如是。第一句下明宗旨)</span>岐禮拜。<span class='note-inline'>(依位得髓)</span>明曰此事是箇人。方能擔荷。<span class='note-inline'>(你不是者箇人)</span>岐拂袖便行。<span class='note-inline'>(滅却臨濟一宗。異日兒孫遍天下。非偶然事也)</span>白雲端謁楊岐。岐一日忽問。受業師為誰。端曰。茶陵郁和尚。<span class='note-inline'>(一箭過頂)</span>岐曰。吾聞伊過橋遭攧有省。作偈甚奇。<span class='note-inline'>(再箭洞胸)</span>能記否。<span class='note-inline'>(楊岐却記得。白雲忘却也)</span>端誦畢。岐笑而趨起。<span class='note-inline'>(殺人刀。活人劒)</span>端愕然。通夕不寐。黎明咨詢之。<span class='note-inline'>(白雲猶記得。楊岐忘却也)</span>適歲暮。岐曰。汝見昨日打敺儺者麼。<span class='note-inline'>(烏頭方不驗。籬根下再拾一莖草)</span>曰見。<span class='note-inline'>(心言直故。中間永無委曲諸相)</span>岐曰。汝一籌不及渠。<span class='note-inline'>(十載寒窗。半生勤儉。付與東流水)</span>端復駭曰。何謂也。岐曰。渠愛人笑。汝怕人笑。<span class='note-inline'>(心言直故。中間永無委曲諸相)</span>端大悟。<span class='note-inline'>(者回塵盡光生。照破山河萬朵。且道伊悟箇甚麼。一層兩層千萬層。金剛寶塔矗瓏玲。數到梵天不計層。梵天倒數金剛際。向下層名最上層層層層到無層處。萬轉千回只一層。一層兩層千萬層。喝)</span>五祖演云。吾因茲出一身白汗。便明得下載清風。<span class='note-inline'>(陋巷不騎金色馬。回途却著破襴衫。且道下載後又如何。瞎瞎)</span>圜悟云。少年一段風流事祇許佳人獨自知。<span class='note-inline'>(始明得從前盡其機用祖皆不諾。為不肯負心)</span>虎邱隆謁圜悟。一日入堂。悟問曰。見見之時。見非是見。見猶離見。見不能及。<span class='note-inline'>(那邊不能與汝道得)</span>舉拳曰還見麼。<span class='note-inline'>(者邊通箇消息)</span>隆曰。見悟曰。頭上安頭。<span class='note-inline'>(三世諸佛沒奈何)</span>隆聞。脫然契證。悟叱曰。見箇甚麼。隆曰。竹密。不妨流水過。<span class='note-inline'>(事與藥山在馬祖處。悟得石頭語相似。要見瞌睡虎麼。直是鍼劄不入○錄中尊宿。不妨盡拈。篇幅狹。姑止此。如上所引。管中窺豹。未及一斑然<span class='corr'>已</span>千變萬化。不可端倪。莫能測識。子細檢點將來也。<span class='corr'>秖</span>到得者裏。古人到者裏為甚麼不肯住。為伊途路不得力。如何是得力一句。咄看脚下)</span>。</p>
<p style="margin-left:1em"><span class='note-inline'>(佛意難窺。祖風無朕。火蓮殷勤。咨於不敏。為迷源流。略識標準。撐月珊枝。抽條石筍。如筈拄空。如牛脫紖。不住無為。有為不盡。力用匪虧。號無生忍。舉一明三。囊錐出頴。齧鏃機先。由基射窘。智別權差。千畦萬畛。折合歸來。付之一哂。信具自心。脚跟方穩勉勉同人。弗替斯引。甲寅夏杪破戒居士心圓氏識)</span>。</p>
<p style="margin-left:1em">參學人磨裩擦褲。蹋破草鞵。三二十年尋不著路頭。一經層層指出。左右逢原。社火家依樣畫描。承虗接響機關。者回掌血棒痕。洞筋擢髓。然則。疇非朗智珠在抱。孰不秉慧劒當陽。運出自<span class='corr'>己</span>家珍。方許千途合轍。讀指月傳燈者。一向迷悶。至此豁然。還獲本心。心圓雖則費盡貍涎。與杜口毗耶何異。若其悟。力未充。知非不盡。葢覆靈光。無從顯現僅。資口耳記持。遂成葛藤露布。不獨孤負心圓。自戕慧命不小。普願讀此編者。人人作難遭之想。發慙媿之心也。火蓮謹䟦。</p>
</div></div>No. 1592
<p class='juan'><a id='mulu6' />揞黑豆集卷一</p><p class="byline">心圓居士　拈別</p><p class="byline">火蓮居士　集梓</p>
<div class='div-other'><a id='mulu7' />
<p class='h1'>六祖下第十七世</p>
<div class='div-other'><a id='mulu8' />
<p class='h2'>明州天童應菴曇華禪師</p><p>蘄州江氏子。生而奇傑。年十七。於東禪去髮。首依水南。遂染指法味。因遍歷諸老門牆。至雲居。禮圓悟。悟一見。痛與提䇿。及入蜀。指見彰教。教移虎邱。師侍行。未半載。頓明大事。去謁此菴。分座連雲。開法妙嚴。屢遷巨剎。住歸宗日。大慧在梅陽。有僧傳師垂示語至。慧見。以偈寄贈曰。坐斷金輪第一峯。千妖百怪盡潛踪。年來又得真消息。報道楊岐正脈通。其歸重如此。後出住天童　上堂。九年面壁。壞却東土兒孫。隻履西歸。鈍置黃面老子。以拄杖畫一畫曰。石牛攔古路。一馬生三寅<span class='note-inline'>(火蓮拈云。今日初八。息菴拈云。乾茘枝)</span>　上堂。臨濟在黃檗處。三度喫棒底意旨。你諸人還覰得透也未。直饒一咬便斷。也未是大丈夫漢。三世諸佛口挂壁上。天下老和尚將甚麼喫飯　<span class='note-inline'>(口咬斷。滴水難消。一口咬斷。不得飯喫。畢竟如何咄)</span>　上堂。德章老瞎禿。從來沒滋味。拈得口。失却鼻。<span class='note-inline'>(者邊住不得)</span>三更二點唱巴歌。無端驚起梵王睡。<span class='note-inline'>(那邊不得住)</span>喝一喝曰。我行荒草裏。汝又入深村<span class='note-inline'>(有句無句。如藤倚樹。文殊維摩。撒手歸去。楊岐恁麼舉。也是看錮鏴。更有後語不得錯舉心圓當。時若見。好與攔頭一喝。一任諸方檢點。心圓錯舉。何故不因漁父引。爭得見波濤)</span>　上堂。十五日<span class='corr'>已</span>前。水長船高。十五日<span class='corr'>已</span>後。泥多佛大。正當十五日。東海鯉魚打一棒。雨似盆傾。直得三千大千世界一切眾生。悉皆歡喜。謂言打者一棒。不妨應時應節。<span class='note-inline'>(諸公還見麼。甚處不是一棒應時應節。你纔涉思惟。早<span class='corr'>已</span>棒折。不應時應節了也)</span>報恩不覺。通身踊躍。遂作詩一首。舉似大眾。蜻蜓許是好蜻蜓。飛來飛去不曾停。被我捉來摘却兩邊翼。恰似一枚大鐵釘<span class='note-inline'>(三箇孩兒抱花鼓。莫來攔我毬門路心圓與你一文錢。街上買糕喫去)</span>　上堂。若作一句商量。喫粥飯阿誰不會。不作一句商量。屎坑裏蟲子笑殺闍黎。拈拄杖云。拄杖子罪犯彌天。貶向二鐵圍山。且道薦福還有過也無。卓拄杖曰。遲一刻<span class='note-inline'>(乃至溯曠大劫窮未來際。覓薦福過。終不可得且道利害在甚麼處)</span>　上堂。明不見暗。暗不見明。明暗雙忘。無異流俗阿師。野干鳴。師子吼。師子吼。野干鳴。三家村裏臭猢猻。價增十倍。驪龍頷下明月珠。分文不值。若作衲僧巴鼻。甚處得來。三十年後。換手搥胸。未是苦在<span class='note-inline'>(唱教門中。如蔴似粟。衲僧巴鼻。惟證乃知)</span>　上堂。飯籮邊。漆桶裏。相唾饒你潑水。相罵饒你接嘴。黃河三千年一度清。蟠桃五百年一次開華。鶴勒那咬定牙關。朱頂王呵呵大笑。歸宗五十年前一則公案。今日舉似諸人。且道是甚麼公案。王節級失却帖<span class='note-inline'>(子細檢點看。不在漆桶裏。定在飯籮邊。乃云休休。一回檢點一回失舊事傷心總莫提)</span>　上堂。三十二相。八十種好。從朝至暮。啾啾唧唧。說黃道黑不知那裏是。<span class='note-inline'>(心圓到者裏總沒會處)</span>二時上堂。喫粥喫飯。不覺嚼破舌頭。血濺梵天。四天之下。霈然有餘。玉皇大帝怒發。追東海龍王向金輪峯頂鞫勘。頃刻之間。追汝諸人作證見也。且各請依實供通。切忌回避。儻若不實。喪汝性命<span class='note-inline'>(若向未追以前一款盡招。當敕龍王銷案)</span>　上堂。趙州喫茶。我也怕他。若非債主。便是冤家。倚牆靠壁成羣。隊。不知誰解辨龍蛇<span class='note-inline'>(直驍辨得。也是冤家)</span>　上堂。五百力士揭石義。萬仞崖頭撒手行。十方世界一團鐵。虗空背上白毛生。直饒拈却炙脂帽子。脫却鶻臭布衫。向報恩門下。正好喫棒。何故。半夜起來屈膝坐。毛頭星現衲僧前<span class='note-inline'>(生時坐不臥。死後臥不坐。一般臭骨頭何用作功課。道得一半。飲官酒臥官街。當處死。當處埋。也只一半。畢竟如何。咦。大大一箇毛頭星)</span>　上堂。三世諸佛。眼裏無筋。六代祖師。皮下無血。明果咬定牙關[跳-兆+孛]跳。也出他圈䙡不得。何故。南泉斬貓兒<span class='note-inline'>(更有一人。皮眼也無。諸佛祖師。俱未夢見。何故呢<img src='../images/X85p0272_01.gif' alt='X85p0272_01.gif' />)</span>　上堂。參禪人切忌錯用心。悟明見性是錯用心。成佛作祖是錯用心。看經講教是錯用心。行住坐臥是錯用心。喫粥喫飯是錯用心。屙屎送尿是錯用心。一動一靜。一往一來。是錯用心。更有一處錯用心。歸宗不敢與諸人說破。何故。一字入公門。九牛拔不出。<span class='note-inline'>(㧞不出。拽不入。縮頸伸腰千萬人。箇箇穿山透石壁。撞得頭也破。額也裂。兩扇大門依然如黑漆。咄)</span>虎邱忌拈香。平生無興。撞著者無意智老和尚。做盡伎倆。湊泊不得。從此卸却干戈。隨分著衣喫飯。二十年來。坐曲彔木。懸羊頭。賣狗肉。知他有甚憑據。<span class='note-inline'>(一語將祖佛心髓。和盤託出了也)</span>雖然。一年一度燒香日。千古令人恨轉深。師於室中能鍛鍊耆艾。故世稱大慧與師居處。為二甘露門。嘗誡徒曰。衲僧家著草鞋住院。何啻如蚖蛇戀窟乎。隆興改元六月十三日。奄然而化。塔全身於本山。</p>
</div>
<div class='div-other'><a id='mulu9' />
<p class='h2'>台州國清簡堂行機禪師</p><p>本郡人。姓楊氏。風姿挺異。才壓儒林。年二十五。棄妻孥。學出世。晚見此菴。密有契證。出應莞山。刀耕火種。單丁者一十七年。嘗有偈云。地爐無火客囊空。雪似楊花落歲窮。拾得斷麻穿壞衲。不知身在寂寥中。每謂人曰。某猶未穩在。豈以住山樂吾事邪。一日偶看斫樹倒地。忽然大悟。平昔礙膺之物。泮然冰釋。未幾有江州圓通之命。乃曰。吾道將行。即欣然曳杖而去。登座說法云。圓通不開生藥鋪。單單只賣死貓頭。不知那箇無思算。喫著通身冷汗流<span class='note-inline'>(死貓頭儘多。葢天葢地。塞破虗空。無思算底。却似星中揀月)</span>　上堂。單明自<span class='corr'>己</span>。樂是苦因。趣向宗乘。地獄劫住。五日一參。三八普說。自揚家醜。更若問理問事。問心問性。克由叵耐。若是英靈漢。窺藩不入。據鼎不嘗。便於未有生佛<span class='corr'>已</span>前轉得身。却於今時大官路上。捷行闊步。<span class='note-inline'>(看他舉唱。何等倜儻分明)</span>終不向老鼠窟。草窠裏。頭出頭沒。若也根性陋劣。要去有滋味處咬嚼。遇著義學阿師遞相錮鏴。直饒說得雲興雨現。也是蝦蟇化龍。下梢依舊喫泥喫土。堪作甚麼　示眾云。衲僧拄杖子。不用則<span class='corr'>已</span>。用則如鴆鳥落水。魚鼈皆死。正按傍提。風颯颯地。獨步大方。殺活在我。所以道千人排門。不如一人拔關。若一人拔關。千人萬人得到安樂田地。<span class='note-inline'>(一擊萬重關鎻開也)</span>還知麼鴛鴦繡出從君看。不把金鍼度與人<span class='note-inline'>(心圓不如你。幾番磨得金鍼鈍。懶繡鴛鴦只為忙)</span>。</p>
</div>
<div class='div-other'><a id='mulu10' />
<p class='h2'>長沙府慧通清旦禪師</p><p>蓬州嚴氏子　上堂。說佛說祖。正如好肉剜瘡。舉古舉今。何異殘羹餿飯。一聞便悟。<span class='corr'>已</span>落第二頭。一舉便行。早是不著便。須知箇事。如天普葢。似地普擎。<span class='note-inline'>(一毛頭上現乾坤)</span>師子游行。不求伴侶。<span class='note-inline'>(十字街頭。挨肩擦背)</span>壯士展臂。不藉他力。<span class='note-inline'>(你與我過靸鞋來)</span>佛祖拈掇不起。<span class='note-inline'>(他在裏許掉臂游行)</span>衲僧願見無門。<span class='note-inline'>(不是不知。祇是不會)</span>迷悟雙忘。<span class='note-inline'>(輸他貍奴白牯)</span>聖凡路絕。<span class='note-inline'>(何妨入地升天)</span>且道從上諸聖。以何法示人。<span class='note-inline'>(又來囈語)</span>喝一喝曰莫妄想<span class='note-inline'>(是是)</span>　佛性忌日上堂。三脚驢子弄蹄行。步步相隨不相到。<span class='note-inline'>(永劫不到)</span>樹頭驚起雙雙魚。拈來一老一不老。<span class='note-inline'>(萬劫不老)</span>為憐松竹引清風。其奈出門便是草。<span class='note-inline'>(根深蒂固)</span>因喚檀郎識得渠。大機大用都推倒。<span class='note-inline'>(推即不倒)</span>燒香勘證見根源。糞掃堆頭拾得寶。<span class='note-inline'>(好柄鉏頭)</span>叢林浩浩漫商量。勸君莫謗先師好<span class='note-inline'>(掘坑埋了)</span>。</p>
</div>
<div class='div-other'><a id='mulu11' />
<p class='h2'>彰德府磁州大明詮禪師</p><p>依仁山得旨。賦性瀟灑。<span class='note-inline'>(今時還有麼)</span>好詼諧談笑。<span class='note-inline'>(諸方撐眉努目。劒㧞弩張。弄蛇頭騎虎頸。踢倒須彌。掀翻龍藏。千般作用。萬種神通。無異牛鬼蛇神倛頭阿旁誰知二千年前被飲光尊者一笑俱<span class='corr'>已</span>領過)</span>仁山常囑定侍者拘檢之。<span class='note-inline'>(蛙不知海。鳩不知鵬)</span>師曰。人生一夢而<span class='corr'>已</span><span class='note-inline'>(却來觀世間。猶如夢中事。千餘年來。具隻眼者。其䒢溪乎)</span>快樂一世是好夢。<span class='note-inline'>(全身放下。獨脫無依)</span>拘檢一世是惡夢。<span class='note-inline'>(富貴妻孥。名聞利養)</span>我寧作好夢耳。<span class='note-inline'>(不能不作之故)</span>徒單二駙馬赴南京任。道過大明。入堂見一僧面壁而坐。駙馬曰。好箇澹漢。師曰。今日被駙馬著鹽醬也<span class='note-inline'>(如何是澹夢。三十年不喫鹽醬者。出來說看)</span>。</p>
</div>
<div class='div-other'><a id='mulu12' />
<p class='h2'>澧州靈巖仲安禪師<span class='note-inline'>(謁圓悟語見前錄)</span></p><p>上堂。參禪不究淵源。觸途盡為留礙。所以守其靜默。<span class='note-inline'>(病在執守)</span>澄寂虗閒。墮在毒海。以弱勝強。<span class='note-inline'>(病在求勝)</span>自是非他。立人我量。見處偏枯。遂致優劣不分。<span class='note-inline'>(纔有所重。便成魔見)</span>照不搆用。用不離窠。<span class='note-inline'>(有一絲頭。光不透脫)</span>此乃學處不元。盡為流俗。到者裏須知有殺中透脫。活處藏機。<span class='note-inline'>(臨濟不是強為。法如然故)</span>佛不可知。祖莫能測。<span class='note-inline'>(知得測得。便不到佛祖地位。何故。法如然故)</span>所以道有時先照後用。且要共你商量。<span class='note-inline'>(和泥合水。應機利物)</span>有時先用後照。你須是箇漢始得。<span class='note-inline'>(未舉<span class='corr'>已</span>會。始較些子)</span>有時照用同時。你又作麼生抵<span class='corr'>當</span>。<span class='note-inline'>(瞞黧奴白牯不得)</span>有時照用不同時。你又向甚麼處湊泊。<span class='note-inline'>(老僧自亦不會)</span>還知麼。穿楊箭與驚人句。不是臨時學得來<span class='note-inline'>(少賣弄)</span>。</p>
</div>
<div class='div-other'><a id='mulu13' />
<p class='h2'>台州府萬年無著道閑禪師</p><p>本郡洪氏子　上堂。全機敵勝。猶在半途。啐啄同時。白雲萬里。纔生朕兆。<span class='corr'>已</span>落二三。不露鋒鋩。成何道理。且道從上來事合作麼生。良久曰。誣人之罪以罪加之<span class='note-inline'>(從上來事。三世諸佛緘口有分寧可截舌。莫教壞人家男女。者箇阿師稍可)</span>。</p>
</div>
<div class='div-other'><a id='mulu14' />
<p class='h2'>鎮江府焦山。或菴師體禪師</p><p>台州羅氏子。初參此菴。舉十方同聚會。箇箇學無為。此是選佛場。菴遽震威一喝師大悟。<span class='note-inline'>(心空二字。將欲出口迎機一喝桶底㨗脫)</span>有以天封勉師出世者。師搖手曰。我不解懸羊賣狗也。<span class='note-inline'>(蓮云。許他真正羊肉行家)</span>即遯去。乾道初。瞎堂住國清。於稠人中得師。請為第一座。後出住焦山　上堂。道生一。無角鐵牛眠少室。一生二。祖父開田說大義。二生三。梁間紫燕語呢喃。三生萬物。男兒活計離窠窟。多處添。少處減。大蟲怕喫生人膽。有若無。實若虗。爭掩驪龍明月珠。是則是。祇如焦山坐斷諸方一句。作麼生道。肚無偏僻病。不怕冷油齏。拍禪牀下座<span class='note-inline'>(以上示語。皆油韲也肚有偏僻病者。切忌服之)</span>　僧問如何是即心即佛。師曰。鼎州出獰爭神。曰如何是非心非佛。師曰。閩蜀同風曰。如何是不是心不是佛不是物。師曰。窮坑難滿　問起滅不停時如何。師曰。謝供養<span class='note-inline'>(別云燒)</span>　問我有沒絃琴。久居在曠野。不是不會彈。未遇知音者。知音既遇。未審如何品弄。師曰。鐘作鐘鳴。鼓作鼓響。<span class='note-inline'>(別云自誣猶可。莫誣老僧)</span>曰。雲門放洞山三頓棒。意旨如何。師曰。和身倒。和身攂。<span class='note-inline'>(別云。你有者許多氣力)</span>曰。他道飯袋子。江西湖南便恁麼去。又作麼生。師曰。淚出痛腸。<span class='note-inline'>(別云。老僧剛只喫得兩碗粥)</span>曰。真金須是紅爐煅。白玉還他好手磨。師曰。添一點也難為<span class='note-inline'>(別云。要用篩子。米鋪裏有)</span>　室中常舉苕帚柄問學者曰。依稀苕帚柄。髣髴赤斑蛇。眾下語皆不契。<span class='note-inline'>(代云。和尚只管弄。弄斷狗筋巴。待他打時。却接住云。好箇忤逆子。動手打親爹)</span>有僧請益。師示以頌曰。依稀苕帚柄。髣髴赤斑蛇。棒下無生忍。臨機不識爹。</p>
</div>
<div class='div-other'><a id='mulu15' />
<p class='h2'>杭州府淨慈濟顛道濟禪師</p><p>出家靈隱。性不羈。甞與市井浮沈。喜打筋斗。不著褌。形媟露。人姍笑。自視夷然。與明顛同時。師為尤甚。飲酒。居常為寺僧唾罵笞逐。走居淨慈。為人誦經下火。得酒食便赴。有詩曰。何須林景勝瀟湘。只願西湖化為酒。和身臥倒西湖邊。一浪來時吞一口。<span class='note-inline'>(忽然拈起西湖。直倒直傾時如何。代云也只得一口)</span>時從市。喜息人之諍。救人之死。戲謔笑談。神出鬼沒。人罕有能測之者。年七十三而沒。一日與明顛偶識於朱涇。明目之曰咦。濟顛乃贈以詩。詩曰青箬笠前天地闊。碧簑衣底水雲寬。不言不語知何事。只把人心不自瞞<span class='note-inline'>(好箇不自瞞爭奈瞞人好)</span>。</p>
</div>
<div class='div-other'><a id='mulu16' />
<p class='h2'>參政錢端禮居士</p><p>字處和。號松窗。從此菴發明<span class='corr'>己</span>事。凡宗門旨趣。一一極之。湻熙丙申。簡堂歸住平田。遂與往來。丁酉秋。微恙。修書召堂。及國清瑞巖主僧訣別。堂與二禪詣榻次。公起趺坐。言笑移時。即書曰。浮世虗幻。本無去來。四大五蘊。必歸終盡。雖佛祖具大威德力。亦不能免者一著。天下老和尚。一切善知識。還有跳得過者無。葢為地水火風。因緣和合。暫時湊泊。不可錯認為<span class='corr'>己</span>有。大丈夫磊磊落落。當用處把定。立處皆真。順風使帆。上下水皆可。因齋慶贊。去留自在。此是上來諸聖開大解脫。一路涅槃門。本來清淨。空寂境界。無為之大道也。今吾如是。豈不快哉。塵勞外緣。一時掃盡。荷諸山垂顧。咸願證明。伏惟珍重。置筆顧簡堂曰。某坐去好。臥去好。堂曰。相公去便了。理會甚麼坐臥。公笑曰。法兄當為祖道自愛。遂斂目而逝。</p>
</div>
<div class='div-other'><a id='mulu17' />
<p class='h2'>杭州府徑山別峯寶印禪師</p><p>嘉州李氏子世居峨嵋之麓。幼通六經。厭俗。從德山清素得度。具戒。依密印於中峯。一日印舉僧問巖頭起滅不停時如何。巖喝曰。是誰起滅。師即豁然大悟。會圓悟歸昭覺。印遣師往省。因隨眾入室。悟問從上諸聖。以何接人。師豎拳。悟曰。此是老僧用底。作麼生是從上諸聖用底。師以拳揮之。悟亦舉拳相交。大笑而止　後至徑山謁大慧。慧問甚處來。師曰。西川。慧曰未出劒門關。與汝三十棒了也。師曰不合起動和尚。<span class='note-inline'>(你看古人眼光落處。都在未舉<span class='corr'>已</span>前)</span>慧忻然。掃室延之。慧南遷。師乃西還。連主數剎。後再出<span class='corr'>陝</span>。住保寧金山。雪竇徑山　開堂陞座曰。世尊初成正覺。於鹿野苑中轉四諦法輪。憍陳如比邱最初悟道。真淨曰。今日新豐洞裏。祇轉箇拄杖子。遂拈拄杖著左邊曰。還有最初悟道者麼。若無。丈夫自有衝天志。莫向如來行處行。遂喝一喝下座。若是印上座則不然。今日向鳳凰山裏。初無工夫轉四諦法輪。亦無氣力轉拄杖子。祇教諸人行須緩步。語要低聲。何故。欲得不招無間業。莫謗如來正法輪<span class='note-inline'>(者箇阿師略知香臭)</span>。</p>
</div>
<div class='div-other'><a id='mulu18' />
<p class='h2'>寧波府東山全菴齊<span class='corr'>己</span>禪師</p><p>卬州謝氏子　蓮社會上堂。漸漸雞皮鶴髮。父少兒子老。看看行步躘踵。疑殺木上座。直饒金玉滿堂。照顧白拈賊。豈免衰殘老病。正好著精彩。任汝千般快樂。渠儂合自由。無常終是到來。歸堂喫茶去。唯有徑路修行。依舊打之遶。但念阿彌陀佛。念得不濟事。<span class='note-inline'>(一手繫鈴一手解鈴。妙手空空)</span>復曰噁者條活路。<span class='corr'>已</span>被善導和尚直截指出了也。是你諸人朝夕在徑路中往來。因甚麼當面蹉過你若向者裏薦得。不致蹉過。便可除迷倒障。㧞猶豫箭。截疑惑網。斷癡愛河。伐心稠林。浣心垢濁。正心諂曲。絕心生死。然後轉入那邊。擡起脚。向佛祖踐履不到處進一步。開却口。向佛祖言詮不到處說一句。喚回善導和尚。別求徑路修行。其或準前捨父逃走。流落他鄉。撞東磕西苦哉佛陀耶。</p>
</div>
<div class='div-other'><a id='mulu19' />
<p class='h2'>覺阿上人</p><p>日本國滕氏子。十四得度受具。習大小乘有聲。二十九。屬商者自中都回。言禪宗之盛。阿奮然拉法弟金慶。航海而來。袖香謁靈隱海。海問其來。阿輒書而對。復書曰。我國無禪宗。唯講五宗經論。國主無姓氏。號金輪王。以嘉應改元。捨位出家。名行真。年四十四。王子七歲。令受位。度僧無退納。而講義高者賜之。某等仰服聖朝禪師之名。特遠投誠。願傳心印。以渡迷津。且如心佛及眾生。是三無差別。離相離言。假言顯性。禪師如何開示。海曰。眾生虗妄見。見佛見世界。阿書曰。無明因何而有。海便打。<span class='note-inline'>(問得迂迴。打得直截)</span>阿即命海陞座決疑。明年秋。辭游金陵。抵長蘆江岸。聞鼓聲。忽大悟。始知佛海垂手旨趣。<span class='note-inline'>(當時若鈍置一語。豈有今日)</span>旋靈隱。述五偈敘所見。辭海東歸。偈曰。航海來探教外傳。要離知見脫蹄筌。諸方參遍草鞋破。水在澄潭月在天。掃盡葛藤與知見。信手拈來全體現。腦後圓光徹太虗。千機萬機一時轉。妙處如何說向人。倒地便起自分明。驀然踏著故鄉地。倒裹幞頭孤路行。求真滅妄元非妙。即妄明真都是錯。堪笑靈山老古錐。當陽拋下破木杓。豎拳下喝少賣弄。說是說非入泥水。截斷千差休指注。一聲歸笛囉囉哩。海稱善。書偈贈行。歸本國。住叡山寺。洎通嗣法書。海<span class='corr'>已</span>入寂矣。</p>
</div>
<div class='div-other'><a id='mulu20' />
<p class='h2'>知府葛郯居士</p><p>字謙問。號信齋。少擢上第。玩意禪悅。首謁無菴全。菴令究即心即佛。<span class='note-inline'>(既云。即心即佛。又令人究箇甚麼。無菴老禿。好與三十棒)</span>久無所契。請曰。師有何方便。使某得入。菴曰。居士太無厭生。<span class='note-inline'>(別云。你幾時出底。待伊擬議。劈面便掌)</span><span class='corr'>已</span>而佛海來居劒池。公因從游。乃舉無菴所示之語。請為眾普說。海發揮之曰。即心即佛眉拖地。非心非佛雙眼橫。蝴蝶夢中家萬里。子規枝上月三更。留旬日而返。一日於不是心不是佛不是物話。豁然頓明。頌曰。非心非佛亦非物。五鳳樓前山突兀。豔陽影裏倒翻身。野狐跳入金毛窟。無菴肯之。即遣書頌呈佛海。海報曰。此事非紙筆可盡。居士能過我。當有所聞矣。遂復至虎邱。海迎之曰。居士見處。止可入佛。不能入魔。何不道金毛跳入野狐窟。公乃脫然。<span class='note-inline'>(葛老被者二禿幾番鈍置。直饒向者裏會得。也是鬼家活計。使遇心圓。一掌便了)</span>　甞問諸禪曰。夫婦二人相打。通兒子作證。且道證父即是。證母即是。<span class='note-inline'>(劈面掌云。者不孝子。不打更待何時)</span>或菴體著語曰。小出大遇。孝宗湻熙六年守臨川。八年感疾。一夕忽索筆書偈曰。大洋海裏打鼓。須彌山上聞鐘。業鏡忽然撲破。翻身透出虗空。召僚屬示之曰。生之與死。如晝與夜。無足怪者。若以道論。安得生死。若作死生會。則去道遠矣。語畢。端坐而化。</p>
</div>
<div class='div-other'><a id='mulu21' />
<p class='h2'>饒州府薦福退菴休禪師</p><p>上堂。風動邪。幡動邪。風鳴邪。鈴鳴邪。非風鈴鳴。非風幡動。此土與西天。一隊黑漆桶。誑惑世間人。看看滅胡種。山僧沒奈何。<span class='note-inline'>(有人會得沒奈何三字。心圓許伊是箇朋友)</span>趁後也打鬨。咦。瓠子曲灣灣。冬瓜直儱侗。<span class='note-inline'>(頌曰。瓠子曲灣灣。冬瓜直儱侗。勇者不必仁。仁者必有勇)</span>　上堂。結夏時左眼半斤。<span class='note-inline'>(別云。嘴闊二分)</span>解夏時右眼八兩。<span class='note-inline'>(別云。鼻長三尺)</span>謾云九十日安居。贏得一肚皮妄想。<span class='note-inline'>(火杖頭急殺文殊。米甕裏鼈殺普賢)</span>直饒七穴八穿。未免山僧拄杖。<span class='note-inline'>(倘伊道飯是米做。和尚還須將錯就錯)</span>雖然如是。千金之弩。不為鼷鼠而發機。<span class='note-inline'>(須還他木上座始得)</span>上堂。先師尋常用腦後一鎚。卸却學者胸中許多屈曲。當年克賓維那。曾中興化此毒。往往天下叢林。喚作超宗異目。非惟孤負興化。亦乃克賓受辱。若是克肖兒孫。終不依草附木。資福喜見同參。今日傾腸倒腹。遂卓拄杖。喝一喝曰。還知先師落處麼。伎死禪和如蔴似粟<span class='note-inline'>(先師落處有甚難知)</span>　上堂。言發非聲。是箇甚麼。色前不物。莫亂鍼錐。透過禹門。風波更險。咄<span class='note-inline'>(纔有一絲頭。過重於山嶽)</span>。</p>
</div>
<div class='div-other'><a id='mulu22' />
<p class='h2'>廣信府龜峯晦菴慧光禪師</p><p>建寧人　上堂。數日暑氣如焚。一箇渾身無處安著。思量得。也是煩惱人。者箇未是煩惱。<span class='corr'>己</span>躬下事不明。更是煩惱。所以達磨大師煩惱。要為諸人吞却。又被咽喉小。<span class='note-inline'>(嘿不得)</span>要為諸人吐却。又被牙齒礙。<span class='note-inline'>(說不得)</span>取不得。捨不得。煩惱九年。若不得二祖不惜性命。<span class='note-inline'>(既都不得。如何承當得去。果有不惜性命者。定知落處)</span>往往轉身無路。煩惱教死。所謂祖禰不了。殃及兒孫。後來蓮華峯菴主。到者裏煩惱不肯住。南嶽思大。到者裏煩惱不肯下山。更有臨濟德山。用盡自<span class='corr'>己</span>查梨。煩惱盂無柄。<span class='note-inline'>(絕好一篇。沒奈何註脚。此世尊菩提樹下。靜坐思惟本旨也)</span>龜峯今日也是為他閒事長無明。為你諸人從頭點破。卓拄杖一下曰。一人腦後露顋。一人當門無齒。更有數人。鼻孔沒半邊。不勞再勘。你諸人休向者裏立地瞌睡。殊不知家中飯籮鍋子。一時失却了也。你若不信。但歸家檢點看<span class='note-inline'>(欲觀其父。但觀其子。不忝為烏巨嗣)</span>。</p>
</div>
<div class='div-other'><a id='mulu23' />
<p class='h2'>揚州府儀真長蘆且菴守仁禪師</p><p>越州上虞人。依雪堂於烏巨。聞普說曰。今之兄弟。做工夫。正如習射。先安其足。後習其法。後雖無心。以久習故。箭發皆中。喝一喝曰。只今箭發也。看看。師不覺。倒身作避箭勢。忽大悟<span class='note-inline'>(須知古人悟處。不在箭頭上)</span>　上堂。百千三昧。無量妙門。今日且菴不惜窮性命。祇做一句子說與諸人。乃卓拄杖下座<span class='note-inline'>(盡大地無一人不知。不勞更下注脚)</span>　甞頌臺山婆話曰。開箇燈心皂角鋪。日求升合度朝昏。只因風雨連緜久。本利一空愁倚門。</p>
</div>
<div class='div-other'><a id='mulu24' />
<p class='h2'>台州府萬佛心聞曇賁禪師</p><p>永嘉人　上堂。一見便見。八角磨盤空裏轉。<span class='note-inline'>(一句是知到底。恰如病眼見空花)</span>一得永得。辰錦朱砂如墨黑。<span class='note-inline'>(一句是行到底。折合歸來炭裏坐)</span>秋風吹渭水。<span class='corr'>已</span>落雲門三句裏。<span class='note-inline'>(若道出得。無有是處)</span>落葉滿長安。幾箇而今不被瞞。<span class='note-inline'>(認奴作郎者千千萬)</span>豎拂子曰。瞞得瞞不得。<span class='note-inline'>(一風都攝。然後轉向那邊)</span>總在萬年手裏。還會麼。華頂月籠招手石。斷橋水落捨身巖<span class='note-inline'>(顯出元要。今人失其旨矣)</span>　住江心病起。上堂。維摩病。說盡道理。龍翔病。咳嗽不<span class='corr'>已</span>。咳嗽不<span class='corr'>已</span>。說盡道理。說盡道理。咳嗽不<span class='corr'>已</span>。汝等諸人。還識得其中意旨也未。本是長江喫冷水。却教露柱患頭風<span class='note-inline'>(諸公要見露柱則易。要見長江則難。何故。萬頃碧琉璃。浸破雙瞳子)</span>　僧問。百丈卷席。意旨如何。師曰。賊過後張弓<span class='note-inline'>(者裏會得。誰敢鈍置伊)</span>。</p>
</div>
<div class='div-other'><a id='mulu25' />
<p class='h2'>高麗國坦然國師</p><p>少嗣王位。欽慕宗乘。因海商方景仁抵四明。錄無示語歸。師閱之。啟悟。即棄位圓顱。作書。以語要及四威儀偈。令景仁呈無示。示答曰。佛祖出興於世。無一法與人。實使其自信自悟。自證自到。具大知見。如所見而說。如所說而行。山河大地。草木叢林。相與證明。其來久矣。後復通嗣法書。其略曰。生死海中。矌劫難渡。得遇本分宗師。以三要印子。驗定其法。實謂盲龜值浮木孔耳。</p>
</div>
<div class='div-other'><a id='mulu26' />
<p class='h2'>九江府東林卍菴道顏禪師</p><p>潼州鮮于氏子　上堂。一葉落。天下秋。一塵起。大地收。鳥窠吹布毛。便有人悟去。今時學者。為甚麼却不識自<span class='corr'>己</span>。良久曰。莫錯怪人好　上堂。諸人知處。良遂總知。良遂知處。諸人不知。作麼生是良遂知處。乃曰。鸕鷀語鶴　上堂。仲冬嚴寒。三界無安。富者快樂。貧者饑寒。不識元旨。錯認定盤。何也。牛頭安尾上。北斗面南看　上堂。一滴滴水。一滴滴凍。天寒人寒。風動幡動。雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。不出諸人十二時中。尋常受用。</p>
</div>
<div class='div-other'><a id='mulu27' />
<p class='h2'>福州府西禪此菴守淨禪師</p><p>上堂。談元說妙。撒屎撒尿。行棒行喝。將鹽止渴。立主立賓。華擘宗乘。設或總不恁麼。又是鬼窟裏坐。到者裏山僧<span class='corr'>已</span>是打退鼓。且道諸人尋常心憤憤口悱悱。合作麼生。莫將閒學解。埋沒祖師心　上堂。道是常道。心是常心。汝等諸人。聞山僧恁麼道。便道我會也。大盡三十日。小盡二十九。頭上是天。脚下是地。耳裏聞聲。鼻裏出氣。<span class='note-inline'>(此今日之通病也)</span>忽若四大海水在汝頭上。毒蛇穿你眼睛。蝦蟇入你鼻孔。又作麼生　上堂。閉却口。時時說。截却舌。無間歇。無間歇。最奇絕。最奇絕。眼中屑。既是奇絕。為甚麼却成眼中屑。了了了時無可了。元元元處亦須呵<span class='note-inline'>(有問貍奴白牯。燈籠露柱。還被呵也無。但向伊道。近來法令稍嚴。不許攙奪行市)</span>　上堂。佛祖頂[寧*頁]上。有潑天大路。未透生死關。如何敢進步。不進步。大千沒遮護。一句絕言詮。那吒擎鐵柱　問不施寸刃。請師相見。師曰。逢強即弱。曰何得埋兵擢鬭。師曰。祇為闍黎寸刃不施曰未審向上還有事也無。師曰有。曰如何是向上事。師曰。敗將不斬<span class='note-inline'>(者僧有頭無尾)</span>。</p>
</div>
<div class='div-other'><a id='mulu28' />
<p class='h2'>處州府連雲道能禪師</p><p>僧問。鏡清六刮。意旨如何。師曰。穿却你鼻孔。曰學人有鼻孔即穿。無鼻孔又穿箇甚麼。師曰。抱贓呌屈。曰如何是就毛刮塵。師曰。筠袁虔吉頭上插筆。曰如何是就皮刮毛。師曰。石城虔化。說話廝罵。曰如何是就肉刮皮。師曰。嘉眉果閬。懷裏有狀。曰如何是就骨刮肉。師曰。漳泉福建。頭匾如扇。曰如何是就髓刮骨。師曰。洋瀾左蠡。無風浪起。曰髓又如何刮。師曰。十八十九。癡人夜走。曰六刮<span class='corr'>已</span>蒙師指示。一言直截意如何。師曰。結舌有分<span class='note-inline'>(且道此老東刮西刮。畢竟刮著也無。今日有問。但云者裏不消一刮。若問如何是一刮。答云。伸手縮手都打殺。如何是不消。答云。箇箇猢猢會著襪)</span>。</p>
</div>
<div class='div-other'><a id='mulu29' />
<p class='h2'>杭州府靈隱最菴道印禪師</p><p>漢州人　上堂。大雄山下虎。南山鼈鼻蛇。等閒撞著。抱賞歸家。若也不惜好手。便與拔出重牙。有麼有麼　中秋上堂。舉馬大師與西堂百丈南泉翫月話。師曰。馬祖垂絲千尺。意在深潭。西堂振鬣。百丈擺尾。雖則衝波激浪。未免上他鉤線。南泉自謂躍過禹門。誰知依前落在巨網。即今莫有絕羅籠。出窠臼底麼。也好出來露箇消息。貴知華藏門下。不致寂寥。其或未然。此夜一輪滿。清光何處無<span class='note-inline'>(出來露箇消息。道絕人荒。其或未然。門庭熱閙)</span>。</p>
</div>
<div class='div-other'><a id='mulu30' />
<p class='h2'>建寧府竹原宗元菴主</p><p>本郡連氏子　示眾。若究此事。如失却鎻匙相似。祇管尋來尋去。忽然撞著。噁。在者裏。開箇鎻子。便見自家庫藏。一切受用。無不具足。不假外求。別有甚麼事　示眾。諸方為人抽釘拔楔。解黏去縛。我者裏為人添釘著楔。加繩加縛了。送向深潭裏。待他自去理會<span class='note-inline'>(且道是抽㧞語。是添著語。若道是添著語。孤負竹原。若道是抽㧞語。孤負自<span class='corr'>己</span>。要得不孤負麼。問取張家打油匠去)</span>　示眾。主法之人。氣吞宇宙。為大法王。若是釋迦老子達磨大師出來。也教伊叉手向我背後立地。直得寒毛卓豎。亦未為分外　垂語曰。者一些子。恰如撞著殺人漢相似。你若不殺他。他便殺了你<span class='note-inline'>(無回避處。設有問狹路相逢時如何。向伊道甚處得相逢)</span>。</p>
</div>
<div class='div-other'><a id='mulu31' />
<p class='h2'>溫州府淨居尼妙道禪師</p><p>延平尚書黃裳之女　上堂。問答罷。乃曰。問話且止。直饒有傾湫之辯。倒嶽之機。衲僧門下。一點用不著。且佛未出世時。一事全無。我祖西來。便有許多建立。至今累及兒孫。山僧於人天眾前。無風起浪。語默該不盡底。彌亘大方。言詮說不及處。徧周沙界。通身是眼。覿面當機。電卷星馳。如何湊泊。<span class='note-inline'>(你看他女子。有如此丈夫氣概)</span>有時一喝。生殺全威。有時一喝。佛祖莫辨。有時一喝。八面受敵。有時一喝。自救不了。遂喝一喝曰。且道者一喝。是生殺全威邪。是佛祖莫辨邪。是八面受敵邪。是自救不了邪。若向者裏辨別得。堪報不報之恩。脫或未然。山僧無夢說夢去也。拈起拂子曰。還見麼。若見。被見<span class='corr'>刺</span>所障。擊禪牀曰。還聞麼。若聞。被聲塵所惑。直饒離見絕聞。正是二乘小果。跳出一步。葢色騎聲。全放全收。主賓互換。所以道。欲知佛性義。當觀時節因緣。敢問諸人。即今是甚麼時節。蕩蕩仁風扶聖化。熈熈和氣助昇平。擲拂子下座　問如何是佛。師曰。非佛。曰如何是佛法大意。師曰。骨底骨董　問言無展事。語不投機時如何。師曰。未屙<span class='corr'>已</span>前。墮坑落壍。</p>
</div>
<div class='div-other'><a id='mulu32' />
<p class='h2'>蘇州府資壽尼無著妙總禪師</p><p>丞相蘇頌孫女也<span class='note-inline'>(悟緣見前錄)</span>　上堂。宗乘一唱。三藏絕詮。祖令當行。十方坐斷。二乘聞之怖走。十地到此猶疑。若是俊流。未言而喻。設使用移星換斗底手段。施攙旗奪鼓底機關。猶是空拳。豈有實義。向上一路。千聖不傳。學者勞形。如猿捉影。靈山付囑。俯徇時機。演唱三乘。各隨根器。山僧今日與此界他方。乃佛乃祖。山河大地。草木叢林。現前四眾。各轉大法輪。交光相羅。如寶絲網。若一草一木不轉法輪。則不得名為轉大法輪。所以道於一毫端。現寶王剎。坐微塵裏。轉大法輪。乘時於其中間。作無量無邊廣大佛事。周遍法界。一為無量。無量為一。小中現大。大中現小。不動步游彌勒樓閣。不返聞入觀音普門。情與無情。性相平等。不是神通妙用。亦非法爾如然。於此倜儻分明。<span class='note-inline'>(作麼生是倜儻分明。還著得語麼)</span>皇恩佛恩。一時報足且道如何是報恩一句。天高羣象正。海闊百川朝　上堂。舉雲門示眾。十五日<span class='corr'>已</span>前則不問。十五日<span class='corr'>已</span>後道將一句來。自代云。日日是好日。師曰。日日是好日。佛法世法盡周畢。不須特地覓幽元。祇管鉢盂兩度濕。<span class='note-inline'>(日日是好日。佛法世法都不涉。東家老兒脚底彎。西家阿婆背心凸)</span>問如何是奪人不奪境。師曰。野花開滿路。<span class='corr'>徧</span>地是清香。曰如何是奪境不奪人。師曰。茫茫宇宙人無數。幾箇男兒是丈夫。<span class='note-inline'>(有得他嘲笑)</span>曰。如何是人境俱不奪。師曰。處處綠楊堪繫馬。家家門首透長安。曰如何是人境兩俱奪。師曰。雪覆蘆花。舟橫斷岸。曰人境<span class='corr'>已</span>蒙師指示。向上宗乘事若何。師便打。</p>
</div>
<div class='div-other'><a id='mulu33' />
<p class='h2'>長沙府大溈山法寶禪師</p><p>福州人　上堂。千般言。萬種喻。祇要教君早回去。夜來一片黑雲生。莫教錯却山前路。咄　上堂。喚作竹篦則觸。不喚作竹篦則背。直須師子咬人。莫學韓獹逐塊。呵呵呵。會不會。金剛脚下鐵崑崙。捉得明州憨布袋<span class='note-inline'>(鐵崑崙憨布袋。引得兒童眼搭癡。正好團團去逐塊)</span>。</p>
</div>
<div class='div-other'><a id='mulu34' />
<p class='h2'>德安府隨州大洪老訥祖證禪師</p><p>上堂。萬象之中獨露身。如何說箇獨露底道理。豎拂子曰。到江吳地盡。<span class='note-inline'>(師家米盡柴無)</span>隔岸越山多<span class='note-inline'>(學人自做活計)</span>　僧問。雲門問僧。光明寂照徧河沙。豈不是張拙秀才語。僧云是。<span class='note-inline'>(一釣便上)</span>門曰。話墮也。未審那裏是者僧話墮處。師曰。鮎魚上竹竿<span class='note-inline'>(別云。老僧也尋不著)</span>　問離却言句。請師直指。師豎拂子。僧曰。還有向上事也無。師曰。有<span class='note-inline'>(別云。老僧不向你道無)</span>曰。如何是向上事。<span class='note-inline'>(者蠢材)</span>師曰速禮三拜<span class='note-inline'>(權當三十棒)</span>。</p>
</div>
<div class='div-other'><a id='mulu35' />
<p class='h2'>寧波府天童長翁如淨禪師</p><p>生而岐嶷。不類常童。長學出世法。參足菴於雪竇。菴令看庭前栢樹子話。有省。呈頌曰。西來祖意庭前柏。鼻孔寥寥對眼睛。落地枯枝纔[跳-兆+孛]跳。松蘿亮槅笑掀騰。菴頷之。後出世。屢遷名剎。住淨慈時。奉敕陞天童。捧敕黃示眾曰。雲開九天。呈起曰。看彩鳳銜出。且道如何委悉。急急如律令。敕　開爐上堂。召眾打圓相曰。箇是天童火爐。近前則燒殺。退後則凍殺。忽有箇漢出來道。合作麼生。㘞。火爐動也　上堂。霜風號肅殺。木葉墮蕭[颱-台+(癸-天+虫)]。舉拂子曰。看。惟有玲瓏巖。崔嵬望轉高。所謂天童滯貨。今朝短販一遭。莫有酬價底麼。下座巡堂　上堂。外不放入。內不放出。痛下一槌。萬事了畢。且道如何。太白峰前令斬新。內外紀綱俱委悉　謝新舊兩班上堂。開無間地獄。現閻羅大王。聚夜叉一部。列牛頭兩行。與其進者。劒樹上猛火進用。與其退者。刀山裏寒冰退藏。且道理會甚事。尀耐飯飽弄筯。判斷矢急尿牀。其或未然。花柳春風入戲場　上堂。天童鐵臭老拳頭。打殺江湖水牯牛。夜深忽然生箇卵。天明推出大日頭。且道如何。曬㫰諸人蒸濕處。免教行步滑如油　完橋上堂。去那邊去。來者裏來。中間絕壑斷崖。且道如何相委。以拂子作彎橋勢曰。看。依稀金磴闊。彷彿彩虹彎。人從橋上過。又作麼生。松蘿影裏開天巧。翰墨光中入畫看　上堂。靈雲見處桃花開。天童見處桃花落。桃花開。春風催。桃花落。春風惡。靈雲且置。莫有與天童相見者麼。春風惡。桃花躍浪生頭角　新起妙嚴閣慶懺陞座。推倒多年老鼠窠。掃空平地笑呵呵。稜[山*層]榱桷揑雲表。萬億斯年葢覆多。大眾見麼。今朝成就大緣。千古發揮大事。且道如何。卓拄杖曰。斫額任他門外客。到家還我箇中人。復舉文殊問無著。近離甚處。曰南方。殊曰。南方佛法。如何主持。曰末法比邱。少奉戒律。殊曰。多少眾。曰或三百。或五百。師曰。春風鉤引鷓鴣啼。曰此間佛法。如何主持。殊曰。凡聖同居。龍蛇混雜。曰多少眾。殊曰。前三三。後三三。師曰。平地沒瀾駕鐵船。天童者兩轉語。僅與諸方眉毛撕結。更有兩轉語。要為諸方點眼。或三百。或五百。銅錢鐵錢。省數足陌。前三三。後三三。蘿蔔芋艿。淺贮滿擔。諸方忽然眼開。決定拍手大笑。且道笑箇甚麼。不笑巴叉。便笑杜撰。雖然。笑者還稀。或有人問天童多少眾。便向道。新起妙嚴誇第一。團圞都在畫圖中　上堂。陸修靜。陶淵明。文殊普賢。作圓相曰。咦。一款具呈。且道憑誰批判。若是孔夫子。吾無隱乎爾　舉世尊初生公案。頌曰。無憂樹下浴嬰孩。清曉薔薇帶露開。轉過衲僧相見處。後槽驢馬出胞胎　舉初祖對武帝不識話。頌曰。金烏飛上玉欄干。黑漆崑崙對面看。畢竟者些傳不得。落花流水太無端　舉楊岐栗棘蓬金剛圈話。頌曰。肘後驀生閒落索。風前忽布閙叉撐。那吒八臂空惆悵。夜半三更白晝行　師六坐道場。兩奉天旨。法道之盛。可想見也。示寂說偈曰。六十六年。罪犯彌天。打箇[跳-兆+孛]跳。活陷黃泉。塔全身於本山。</p>
</div></div>
<div class='div-other'><a id='mulu36' />
<p class='h1'>六祖下第十八世</p>
<div class='div-other'><a id='mulu37' />
<p class='h2'>慶元天童密菴咸傑禪師</p><p>閩之福州人。幼頴悟。出家後。究心禪理。徧參知識。後謁應菴華和尚於衢之明果。華孤硬難入。屢遭訶叱。一日華問如何是正法眼。師遽答曰破沙盆。華頷之<span class='note-inline'>(待問如何是正法眼。劈面一掌。猶較些子。不合置箇隱身符。弄得後代兒孫。箇箇在破砂盆上作活計。人貧智短。笑殺旁觀。咦)</span>　上堂。牛頭橫說豎說。不知有向上關棙子。有般漆桶輩。東西不辯。南北不分。便問如何是向上關棙子。何異開眼尿牀。華藏有一轉語。<span class='note-inline'>(待云。有一轉語。劈胸擒住云。速道速道。管教者野狐精。立地現形)</span>　不在向上向下。千手大悲摸索不著。雨寒何處曬㫰。今日普請布施大眾。良久曰。達磨大師無當門齒<span class='note-inline'>(押韻而已。不足言詩)</span>　上堂。卓拄杖曰。迷時祇迷者箇。復卓拄杖云。悟時祇悟者箇。<span class='note-inline'>(別云。迷時<span class='corr'>秖</span>者箇迷。悟時<span class='corr'>秖</span>者箇悟。會麼。又別云。迷時不是者箇。悟時不是者箇。會麼)</span>直饒迷悟雙忘。糞掃堆頭。重添擸[打-丁+(天/韭)]。莫有東涌西沒。全機獨脫處。道得一句麼。若道不得。華藏自道去也。<span class='note-inline'>(拈云。和尚何不道)</span>擲拄杖曰。三十年後<span class='note-inline'>(三十年後鬼爭漆桶)</span>　上堂。世尊不說說。抝曲作直。<span class='note-inline'>(抝直作曲)</span>迦葉不聞聞。望空啟告。<span class='note-inline'>(塞破耳門)</span>馬祖即心即佛。懸羊頭。賣狗肉。<span class='note-inline'>(更與貼秤)</span>趙州勘菴主。貴買賤賣。分文不值。<span class='note-inline'>(不許酬價)</span>祇如文殊是七佛之師。因甚出女子定不得。河天月暈魚分子。槲葉風高鹿養茸<span class='note-inline'>(適纔世尊迦葉馬祖趙州<span class='corr'>已</span>道過了也)</span>　解夏上堂。僧問如何是正法眼。師云。草鞵無[糸*爽]。進云。只如和尚道破沙盆又作麼生。師云。老僧不曾動著舌頭。進云。此語<span class='corr'>已</span>遍天下。師云。杓卜聽虗聲。</p>
</div>
<div class='div-other'><a id='mulu38' />
<p class='h2'>如如顏丙居士</p><p>頌子湖狗話曰。貧家無所有。<span class='note-inline'>(難得到此田地)</span>只養一隻狗。<span class='note-inline'>(天然利害)</span>便是佛出家。<span class='note-inline'>(其餘是甚麼茄子瓠子)</span>也須遭一口<span class='note-inline'>(便是狗出來。也須遭一口。何故。不見道破布袋裏盛錐子。不出頭是好手)</span>。</p>
</div>
<div class='div-other'><a id='mulu39' />
<p class='h2'>寧波府天童海門師齊禪師</p><p>每晨起。童行捧香盒。隨師各殿堂逐一行香畢。還方丈。望佛作回向語曰。上來持誦大方廣佛華嚴經一部。回向真如<span class='note-inline'>(云云)</span>。日以為常。而舉寺未甞信。師乃謂眾曰。華嚴經有八十一卷。汝以八十一人。各執一卷。聽老僧一口同時誦出。八十一人各聞所誦。與手中一字不謬。乃知為華嚴大菩薩也<span class='note-inline'>(與笨人說法。不妨笨做)</span>。</p>
</div>
<div class='div-other'><a id='mulu40' />
<p class='h2'>福州府乾元鈍菴宗頴禪師</p><p>上堂。卓拄杖曰。性燥漢祇在一槌。<span class='note-inline'>(須知一槌便就。不是性燥漢)</span>靠拄杖曰。伶俐人不勞再舉。<span class='note-inline'>(<span class='corr'>已</span>是千舉萬舉)</span>而今莫有伶俐底麼。<span class='note-inline'>(出來也是鈍漢。不出來也是鈍漢。諸公到此合作麼生參)</span>良久曰。比擬張麟。兔亦不遇<span class='note-inline'>(和尚網小。莫怪莫怪)</span>。</p>
</div>
<div class='div-other'><a id='mulu41' />
<p class='h2'>荊州公安遯菴祖珠禪師</p><p>南平人也　上堂。不是心。不是佛。不是物。瀝盡野狐涎。趯翻山鬼窟。平田淺草裏露出焦尾大蟲。太虗寥廓中。放出遼天俊鶻。阿呵呵露風骨。等閒拈出眾人前。分明是何物。咄咄。<span class='note-inline'>(拈不出奈何)</span>。</p>
</div>
<div class='div-other'><a id='mulu42' />
<p class='h2'>臨安北磵敬叟居簡禪師</p><p>上堂。識得一。萬事畢。了事衲僧。一字不識。直饒恁麼。未稱全提。禹力不到處。河聲流向西。</p>
</div></div>
<div class='div-other'><a id='mulu43' />
<p class='h1'>六祖下第十九世</p>
<div class='div-other'><a id='mulu44' />
<p class='h2'>夔州臥龍破菴祖先禪師</p><p>蜀之廣安王氏子。聞緣老宿住照覺。往參扣。語契。令奉圓悟香火。一日從方丈前過。緣問菴頭有人麼。師云。無人。語未竟。緣劈胸與一拳云。你聻。師忽有省。出峽。依澧州德山涓公祝髮。受具。徧叩諸方。值雪夜坐。自念行脚數年。未得悟徹。正悶悶間。忽見鐘動。趨後架。舉首見照堂二字。疑情頓釋。即見水菴一於雙林。水曰。師子尊者被罽賓斬却頭且置。你道西天胡子為甚麼無鬚。師曰非雙林不舉此話。水曰。作家禪客。師曰。心不負人。面無慚色。水遂以手拓開。師曰。勘破了也。迨水菴謝事。往參密菴傑和尚。傑命師典客。一日傑對旁僧舉不是風動。不是幡動語。師聞豁然大悟。次日傑過寮前謂師曰。總不得作伎倆。試露箇消息來。師應聲曰。方丈裏有客。傑呵呵大笑　傑遷蔣山。師侍行。親炙凡五載。盡得旨要。辭還蜀。傑送以偈曰。萬里南來川䖃苴。奔流度刃叩元關。頂門戳瞎金剛眼。去住還同珠走盤　上堂。密菴先師道。有問冬來事。京師出大黃。貪他一粒米。失却半年糧。秀峯則不然。有問冬來事。京師出大黃。只圖一糧米。却得百年糧<span class='note-inline'>(阿翁壁立千仞。乃子和泥合水。唱教門中。放過一著。若是本色鉗鎚。須還我大黃來始得)</span>　上堂。舉東山道。如何是禪。閻浮樹在海南邊。近則不離方寸。遠則十萬八千。畢竟如何。禪禪。師曰。穹窿也有道處。如何是禪。閻浮樹在海南邊。撐天拄地。拄地撐天。巧說不得。只要心傳。畢竟如何。禪禪<span class='note-inline'>(兩箇老漢口門窄。何不問心圓)</span>　上堂。不是心。不是佛。不是物。山僧忍俊不禁。為諸人作箇撇脫。<span class='note-inline'>(何不用拄杖旋風打散。更要鈍置在)</span>拈拄杖卓一下曰。流水暗銷溪畔石。勸人除却是非難　師將示寂。作書別交遊。復書偈曰。末後一句。<span class='corr'>已</span>成叨呾。寫出人前。千錯萬錯。端坐而逝。</p>
</div>
<div class='div-other'><a id='mulu45' />
<p class='h2'>杭州府靈隱松源禪師</p><p>名崇岳。龍泉吳氏子。見大慧杲於徑山。慧陞堂。稱蔣山應菴。為人徑捷。師聞之。不待旦而行。既至。入室未契。退愈自奮厲。朝夕咨請。應菴問世尊有密語。迦葉不覆藏。汝作麼生會。師云。鈍置和尚。應菴厲聲一喝。師有省。應菴大喜。以為法器。說偈勸使祝髮。自是遍參諸大老。罕當其意者。迺入閩見乾元木菴永公。永舉有句無句。如藤倚樹。師云裂破。永云。瑯琊道好一堆爛柴聻。師曰。矢上加尖。永曰。吾兄下語。老僧不能過。其如未在。他日拂柄在手。為人不得。驗人不得。師曰。為人者。使博地凡夫。一超入聖域固難矣。驗人者。打向面前過。不待開口。<span class='corr'>已</span>知渠骨髓。何難之有。永舉手曰。明明向汝道。開口不在舌頭上。後當自知。明年見密菴於衢之西山。隨問即答。密菴微笑而<span class='corr'>已</span>。師切於究竟。至忘寢食。一日密菴挂牌。為眾入室次。問僧不是心。不是佛。不是物。師侍側豁然大悟。乃曰。今日方會木菴和尚道。開口不在舌頭上　上堂。大凡扶豎宗乘。須具頂門正眼。懸肘后靈符。舉保壽開堂。三聖推僧公案。乃云。二尊宿等閒一挨一拶。發明臨濟心髓。殊不知性命總在者僧手裏。還有撿點得出者麼。昔年覓火和煙得。今日擔泉帶月歸<span class='note-inline'>(諺云。賭場上沒閒人。者僧本是箇看戲小矮。及被推出。恰又似撞露柱瞎漢。不打何待)</span>　示眾。舉臨濟如蒿枝拂公案。雪竇拈曰。臨濟放處太危。收來太速。師拈拄杖曰。臨濟據令而行。不知孤負黃檗。雪竇盡力擔荷。也只見得一邊。且道薦福節文在甚麼處。擲下拄杖<span class='note-inline'>(擲下拄杖便許你。畢竟節文在甚麼處。夢也夢不見)</span>　上堂。舉保寧勇上堂。大方無外。大圓無內。無內無外。聖凡普會。瓦礫生光。須彌粉碎。無量法門。百千三昧。拈拄杖曰。總向者裏會去。蘇盧蘇盧。悉利悉利。師曰。大小保寧。業識茫茫。不奈船何。打破戽斗<span class='note-inline'>(衲僧箇箇口〔拄〕壁。心圓拍掌笑呵呵。且道笑箇甚麼。破戒破戒)</span>　示眾。古者道。拈起也。天回地轉。放下也。草偃風行。冶父則不然。拈起也。乾坤黯黑。放下也。瓦礫生光。忽有一箇半箇。驀然戳瞎頂門眼。達磨一宗。未至寂寥　示眾。明眼衲僧。因甚打失鼻孔。有賊無贓。辭世日。示眾。久參兄弟。正路行者有。只不能用黑豆法。難以荷負正宗。臨濟佛法。到此平沈。痛哉痛哉。復書偈曰。來無所來。去無所去。瞥轉元關。佛祖罔措。跏趺而寂。</p>
</div>
<div class='div-other'><a id='mulu46' />
<p class='h2'>太平隱靜致柔禪師</p><p>上堂。飢荒老鼠咬葫蘆。巧計猢猻倒上樹。要透報恩向上關。直須一步低一步。既是向上關。因甚却要一步低一步。待你踏著。却向你道<span class='note-inline'>(踏著時。自然有人向你道)</span>。</p>
</div>
<div class='div-other'><a id='mulu47' />
<p class='h2'>臨安徑山藏叟善珍禪師</p><p>泉州南菴呂氏子也。據室顧眾云。者裏是你立地底所在麼。你自鈍置猶可。莫來鈍置老僧　上堂。春雪寒。春宵短。古佛心。破燈盞。正法眼。乾紙撚。抖擻精神只管看。看到北斗西移。南斗東轉。上元依舊正月半　示眾云。古者道。知之一字。眾妙之門。又有道。知之一字。眾禍之門。只者二門。入得更須出得。三世諸佛出不得。六代祖師出不得。天下老和尚出不得。何故。變鐵成金易。變金成鐵難<span class='note-inline'>(別云。牛頭覓角易。龜背刮毛難)</span>　自題其像曰。參禪無悟。識字有數。眼三角似燕山愁胡。面百摺如趙婆呷酢。一著高出諸方。敢道飯是米做<span class='note-inline'>(若如此道。未見高出諸方。若要高出諸方。飯不道是米做。恁麼道。也未高出諸方。若要高出諸方。良久云。駝子伸腰。總未見得)</span>。</p>
</div>
<div class='div-other'><a id='mulu48' />
<p class='h2'>吉安龍濟友雲宗鍪禪師</p><p>廬陵王氏子。歲暮。僧問臘月三十日到來時如何。師曰。門無索債人<span class='note-inline'>(會麼。從來不欠他)</span>。</p>
</div>
<div class='div-other'><a id='mulu49' />
<p class='h2'>臨安淨慈偃溪廣聞禪師</p><p>侯官林氏子。十八得度受具。參浙翁於天童。鍼芥雖投。自知未穩。及再參於雙徑。翁笑而問曰。汝來耶。一夕坐簷間。聞更三轉入堂。曳履而蹶。忽省。翌朝造室。翁舉趙州是盋盂話。師將啟吻。翁遽以拳止之。疑情當下冰釋<span class='note-inline'>(如此容易。為甚麼特地艱難去。會麼。不因霜雪盡。容易坐春風)</span>　上堂。雲門放洞山三頓棒。嚼飯餧嬰兒。黃檗打臨濟三頓棒。按牛頭喫草。只今不犯絲毫。有箇方便。良久曰。大事為你不得。小事自家擔當<span class='note-inline'>(真善知識)</span>　上堂。趙州喫茶去。金牛喫飯來。龍門多上客。有人續得末後句。許你入阿字法門<span class='note-inline'>(拈云。續末後句易。入阿字法門却難)</span>。</p>
</div>
<div class='div-other'><a id='mulu50' />
<p class='h2'>蘇州府虎邱東山道源禪師</p><p>題蜆子像曰。紙錢堆裏可憐生。臭口纔開便葛藤。蕩盡鬼家窮活計。至今古廟絕人行<span class='note-inline'>(待問西來意。劈面便掌。猶較些子。引得華嚴者廝。更道甚麼同根生。真好一坑埋却)</span>。</p>
</div>
<div class='div-other'><a id='mulu51' />
<p class='h2'>饒州薦福無文燦禪師</p><p>上堂。雲門放洞山三頓棒。黃檗打臨濟三頓棒。減竈添兵。傷鹽費醬。一不成單。二不成兩。多少蘆花對蓼紅。時人只看絲綸上<span class='note-inline'>(妙語可參)</span>　上堂。百不知。百不會。饑喫飯。暖打睡。要得尅期取證。須證如是三昧<span class='note-inline'>(大難大難)</span>。</p>
</div>
<div class='div-other'><a id='mulu52' />
<p class='h2'>吾捨從寬禪師</p><p>臨終謂其次兄曰。佛祖父母。我今一箭射殺。二哥以為何如。隨整襟坐脫焉<span class='note-inline'>(慈悲之故。有落草之談)</span>。</p>
</div>
<div class='div-other'><a id='mulu53' />
<p class='h2'>長沙府石霜竹巖妙印禪師</p><p>謁月林。林問如何是祖師西來意。師曰。老鼠咬破燈盞。林頷之　對月看經偈曰。未動舌頭文彩露。<span class='note-inline'>(更進前一步)</span>五千餘卷一時周。<span class='note-inline'>(再多著些子)</span>若言待月重開卷。<span class='note-inline'>(開卷亦不惡)</span>敢保驢年未徹頭<span class='note-inline'>(徹頭作甚麼)</span>。</p>
</div></div>
<div class='div-other'><a id='mulu54' />
<p class='h1'>六祖下第二十世</p>
<div class='div-other'><a id='mulu55' />
<p class='h2'>臨安徑山無準師範禪師</p><p>梓潼雍氏子。九歲出家。長遊成都。坐夏。請益坐禪之法於老宿堯首座。座曰。禪是何物。坐底是誰。師<span class='corr'>晝</span>夜體究。一日如廁。提前話有省。明年。往謁佛照光於育王。光問曰。何處人。師曰。劒州。光曰。帶得劒來麼。師隨聲便喝。光笑曰。者烏頭子。也亂做。貧甚。無貲剃髮。人皆以烏頭子呼之。久之。復至靈隱。時破菴居第一座。同遊石筍菴。菴之道者請益曰。胡孫子捉不住。願垂開示。光曰。用捉他作甚麼。如風吹水。自然成紋。師聞之大悟<span class='note-inline'>(待云胡孫子捉不住。攔頭便喝。猶較些子)</span>　上堂。靈山指月。曹溪話月。遞代相傳。證龜成鼈。範上座尋常一張口掛在壁上。今日無端入者行戶。未免拈出多年歷日。說似諸人。且要郭大李二。鄧四張三。知得江南兩浙。春寒秋熱<span class='note-inline'>(和尚恁麼道。大似憂鼈無裙。愁龜少壳。靈山曹溪。的旨如是。然正眼觀來。依舊證龜成鼈)</span>　湻祐戊申秋。師築室明月池上。榜曰退畊。乞老於朝。而舊病適作。三月旦日。陞堂示眾曰。山僧既老且病。無力得與諸人東語西語。令日勉強出來。將從前所說不到底。盡情向諸人面前抖擻去也。遂起身抖衣曰。是多少。<span class='note-inline'>(三面貍奴脚踏月。兩頭白牯手拏烟。薦薦)</span>便歸方丈。十五日集兩序區畫後事。親書遺表。言笑如平時。其徒以遺偈為請。乃執筆疾書曰。來時空索索。去也赤條條。更要問端的。天台有石橋。移頃而逝。</p>
</div>
<div class='div-other'><a id='mulu56' />
<p class='h2'>臨安徑山元叟行端禪師</p><p>臨海何氏子。世業儒。母陳氏。師生而秀拔。幼不茹葷。十二出家。十八受具。一切文字。不由師授。初參藏叟珍於徑山。珍問甚處人。師曰台州。珍便喝。師展坐具。珍又喝。師收坐具。珍曰。放汝三十棒。參堂去。師於言下豁然頓悟<span class='note-inline'>(可惜元叟少一轉語)</span>　一日侍立次。珍曰。吾泉南無僧。師曰。和尚聻。<span class='note-inline'>(那箇是和尚。莫錯會好)</span>珍便棒。師接住曰。莫道無僧好。<span class='note-inline'>(和尚來也)</span>珍頷之。命入侍司。洎珍告寂。乃至淨慈。嘗自稱寒拾里人。見雪巖欽於仰山。欽問何處來。師曰兩浙。欽曰。因甚語音不同。師曰。合取臭口。欽曰。獺徑橋高。集雲峯峻。未識闍黎在。師拍手曰。鴨吞螺螄。眼睛突出。欽笑顧侍者。點好茶茶。師曰。也不消得。欽寂。乃還浙。徑山請居第一座　僧問如何是正法眼。師曰。十字街頭石敢當。曰只者便是麼。師曰。月似彎弓。少雨多風　師嘗勘一新到。曰何方聖者。甚處靈祇。僧曰。臨朕碪。師曰。杜撰禪和。如蔴似粟。參堂去<span class='note-inline'>(心圓不避口業說破。三世諸佛歷代祖師。古今善知識。無有一箇不杜撰者。諸公要見不杜撰底麼。試伸手脚跟下摸一摸看。摸得著時。早又杜撰了也)</span>　又勘一僧曰。劈開華嶽連天秀。放出黃河徹底清。即且置。平實地上道將一句來。<span class='note-inline'>(你看杜撰)</span>僧擬開口。師便打<span class='note-inline'>(鉤子鉤得你沒脚跑。錐子錐得你沒處藏。莫道鈍置漢翻不得身。便是唧[喵-卄+(一/(匚*〡*〡*(巨-匚)))]漢。也出不得門。所以道佛法如狼毒砒霜。不是別人與你。都是你自<span class='corr'>己</span>無始劫來帶得底。遇緣即發。奉勸諸公。盡情放下。絲毫不盡。明朝後日。大有事在)</span>　問僧。棋盤石斫破你腦門。盋盂池浸爛你脚板。僧擬答。師便喝<span class='note-inline'>(擬答則者僧多了一句。不擬答時。元叟又多了一句。敢問諸仁。作麼生得恰好去。若不會。心圓為你說破。元叟<span class='corr'>已</span>是騎虎頭收虎尾了也。第一句在甚麼處)</span>　師以訶叱怒罵為慈誘之誨。利他之事。皆陰為之。沒齒不言　上堂。邊戍朝鳴角。空山夜答鐘。人人皆共聽。何處不圓通<span class='note-inline'>(說時便不圓通。不說時圓通在甚麼處。離心意識參)</span>　示微疾。問侍者曰。呼之曾<span class='corr'>已</span>休。吸之尚未捨。寄語諸苦源。來者不來者。如何是來者不來者。侍無語。<span class='note-inline'>(死漢)</span>師曰。後五日看。<span class='note-inline'>(劈面便掌。說甚麼後五日看)</span>至期沐浴更衣。書偈示眾曰。本無生滅。焉有去來。冰河發燄。鐵樹花開。投筆垂一足而化。留龕七日。顏色如生。</p>
</div>
<div class='div-other'><a id='mulu57' />
<p class='h2'>明州奉化岳林栯堂　益禪師</p><p>上堂。五千四十八卷。只作一句道却。<span class='note-inline'>(牙根猶帶生澀在)</span>遂起身曰。立地待諸人搆取。下座<span class='note-inline'>(狼藉潑撒一場特地)</span>。</p>
</div>
<div class='div-other'><a id='mulu58' />
<p class='h2'>杭州府放牛余居士</p><p>參無門。凡有問門。皆劈面截曰。不是不是。及見臭菴問曰。吾師何所見。敢對人天顛倒是非耶。菴曰。我在無門處。無法可得。無道可傳。只得兩箇字。士曰。是甚兩字。菴曰。不是不是。士大悟<span class='note-inline'>(雲門一棒。臨濟一掌。馬祖一喝。巖頭一噓。六祖知非。龐公好殺。子湖狗。楊岐驢。雪峯毬。鼓山劒。石鞏箭。秘魔叉。上來一隊老古錐。未夢見兩箇字在。忽有箇伶俐衲僧出來問。趙州勘破臺山婆子時又如何。心圓即與攔顋一掌。劈面一唾。罵道你者不知香臭漢)</span>。</p>
</div>
<div class='div-other'><a id='mulu59' />
<p class='h2'>溫州府華藏瞎驢無見禪師</p><p>舉興化打克賓話。頌曰。興化打克賓。言親語亦親。<span class='note-inline'>(克賓自待不薄。興化成人之美)</span>棒頭如雨點。敲出玉麒麟<span class='note-inline'>(諸公還知。棒頭落處麼。直饒知得。倜儻分明。未許你是玉麒麟在)</span>。</p>
</div>
<div class='div-other'><a id='mulu60' />
<p class='h2'>順天府大慶壽寺中和璋禪師</p><p>室中示徒。或握木劒。或執錦蛇。海雲簡參。入門便問。某甲不來而來。師作麼生相見。師曰。參須實參。悟須實悟。莫打野榸。簡曰。某甲因擊石。火光迸散。乃知眉橫鼻直。師曰。吾此處別。曰如何表信。師曰。吾牙是一口骨。耳乃兩片皮。<span class='note-inline'>(別攔頭與一棒)</span>曰將謂別有。師曰錯。簡喝曰。草賊大敗。<span class='note-inline'>(果然)</span>師便休。次日。師舉臨濟兩堂首座齊下喝至賓主歷然話。問簡如何會。簡曰。打破秦時鏡。磨尖上古錐。龍飛霄漢外。何必更鍼錐。<span class='note-inline'>(若在今時師家學人。便道賓則始終賓。主則始終主矣。古人入處不亷纖如此)</span>師曰。汝只得其機。不得其用。<span class='note-inline'>(若在尋常師家。非稱善則頷之矣)</span>簡便掀倒禪牀。師曰。途路之樂。終未到家。簡與一掌曰。精靈千載野狐窟。看破如今不值錢。師打一拂曰。汝只得其用。不得其體。簡進前曰。青山聳寒色。月照一溪春。師曰。汝只得其體。不得其智。簡曰。流水自東西。落花無向背。師曰。汝雖善語言三昧。要且沒交涉。<span class='note-inline'>(師亦弓箭折盡。徒亦弓箭折盡。爭奈有一人不肯。可謂為眾竭力。禍出私門)</span>簡豎拳拍一拍。直得丈室震動。師曰。如是如是。簡拂袖便出<span class='note-inline'>(可謂證驗到十成無滲漏矣。然子細檢點。仍是十成滲漏。明眼宗師如何為人。參)</span>。</p>
</div>
<div class='div-other'><a id='mulu61' />
<p class='h2'>杭州府護國臭菴宗禪師</p><p>上堂。舉豐干謂寒山拾得曰。你與我去遊五臺。便是我同流。山曰。你去遊五臺作麼。干曰。禮拜文殊。山曰。你不是我同流。師曰。豐干開口不在舌頭上。寒山同坑無異土。檢點將來。兩箇駝子廝撞著。世上由來無直人<span class='note-inline'>(兩箇駝子胸貼胸。從來背背不相見)</span>　上堂。舉岳林振示眾。布袋口開。還有買底麼。僧曰有。林曰。不作賤。不作貴。你作麼生買。僧無語。<span class='note-inline'>(火蓮代云。不買者箇破草鞵。拂袖便行。息菴代云。疾與一掌。嬾儂代云了。歇齋代云。咦。拙菴代云。貓。湄菴代云。㘞。覺非代云。屈某甲)</span>林曰。老僧失利。<span class='note-inline'>(別云。且喜不折本)</span>師曰。岳林設箇問端。也甚奇特。及至被人道箇有字。直得東遮西掩。囊藏不迭。護國今日布袋口開。還有買底麼。良久曰。闌干雖共倚。山色不同觀<span class='note-inline'>(別云。同坑無異土)</span>。</p>
</div></div>
</div><!-- end of div[@id='body'] -->
</body></html>