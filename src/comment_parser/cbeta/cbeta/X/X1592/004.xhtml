<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>揞黑豆集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu116' />揞黑豆集卷四</p><p class="byline">心圓居士　拈別</p><p class="byline">火蓮居士　集梓</p>
<div class='div-other'><a id='mulu117' />
<p class='h1'>六祖下第三十三世</p>
<div class='div-other'><a id='mulu118' />
<p class='h2'>常州府宜興龍池一心幻有正傳禪師</p><p>溧陽李氏子。年二十二。投荊溪靜樂院樂菴芟染。菴示以本分事。師遂矢志曰。若不見性明心。决不將身倒睡。一夕聞瑠璃燈華熚爆聲。有省。舉似菴。菴頷之。未幾。菴遷化。師直造燕都。謁笑巖於觀音菴。巖問上座何來。師曰。南方。巖曰。來此擬需何事。師曰。但乞和尚印證心地工夫。巖曰。若果識得心地。何須印證。師曰。雖然。不得不舉似一過。巖曰。參堂去。師珍重便出。至晚入室。方具述所以。巖驀踢出隻履曰。向者裏道一句看。遂把話頭一時打斷。懡㦬而出。通夕不寐。翌日。巖出方丈。見師猶立簷下。驀喚上座。師回顧。巖翹一足。作修羅障日月勢。<span class='note-inline'>(鷂子<span class='corr'>已</span>飛天外去。獃郎莫向脚跟尋)</span>師豁然悟旨。後禮舜巖。乃書曹溪源流付之。復贈一笠曰。覆之。毋露圭角。師受囑徑往臺山。縛茅祕魔巖。居十有三載。會太常唐鶴徵問道。懇師南還。住荊溪龍池六載。復遊燕都。寓普照。後仍歸龍池　上堂。無上法王。有大陀羅尼門。名為圓覺。驀豎怫子曰。鷂子<span class='corr'>已</span>飛天外去。獃郎猶向月邊尋　上堂。一切法不有。一切法不無。若能如是會。水上按葫蘆　佛誕上堂。今晨四月八日。是我釋迦如來示生降誕之時。山僧忽然思量。二千吾百餘年<span class='corr'>已</span>來。不知有多少路見不平之輩。務要別尋一箇人來。與我釋迦老子比勝負。較優劣。殊不知我釋迦如來是何等一箇面孔。汝諸人還知得我釋迦如來脚跟立地處麼。還曾夢見我釋迦如來頂相麼。良久曰。舉手扳南斗。翻身倚北辰。出頭天外看。誰是箇般人驀豎拂子曰。雲門大師來也。擲拂子便下座　上堂。老僧者裏。不問久參晚進。貴要正知正見。知見若正。了生死如反掌。自不落他斷常有無二乘偏見。更有甚麼商量。若有僧問作麼生是正知正見。但向他道。老僧在你脚下。良久喝一喝下座　僧問如何是祖師西來意。師曰。屋北鹿獨宿。曰不會。師曰。溪西雞齊啼　問如何是奇特事。師曰。蝦蟆捕大蟲。曰恁麼則不奇特也。師曰。貓兒捉老鼠。僧禮拜。師便喝。曰老和尚為甚麼放某甲不過師。厲聲曰老。僧有事你且去　有士人舉僧問雲門。如何是諸佛出身處。門曰。東山水上行。意作麼生。師曰無孔笛。幾人解吹。士曰。弟子得否。師曰得。士曰。如何是諸佛出身處。師曰。西河火裏坐　士大夫從師遊。師每舉門前冷落車馬稀。老大嫁作商人婦二語。罕有契者　山居偈曰。五峯雲頂古文殊。盡日跏趺總笑余。半點苦寒禁不得。躊躇未了又躊躇。師風度簡易。神觀凝肅。以法道為<span class='corr'>己</span>任。而機用妙密。迥出常情。於萬歷甲寅二月十二日示寂。先一日。有僧自臺山來。師與劇談宿昔。抵暮索浴。眾察師意。請遺訓。師舉所著帽者三眾無語。師撫膝奄然而逝。世壽六十六。僧臘四十四。茶毗靈骨塔本山之右。</p>
</div>
<div class='div-other'><a id='mulu119' />
<p class='h2'>嘉興府天寧幻也佛慧禪師</p><p>會稽史氏子。母夢僧託宿而娠。年十四。禮天台松谷受業。一日晨課。至白毫宛轉五須彌處。忽有悟。舉呈谷。谷奮挺逐之。於是徧參諸方。機契笑巖。遂為笑巖室中子。出住燕山天寧優曇苑。晚南還。寓天寧　上堂。簫吹鳳至。琴奏鶴來。鉢展龍降。杖攜虎伏。因緣會遇。鍼芥相投。正恁麼時。莫有道底麼。良久曰。鐘聲徹曉。雞唱黃昏。若欲了知。也不消得。唵穆栗臨娑訶　示眾西來大意乾屎橛。多少人咬嚼不徹。當時我悔來遲。好與推他一跌。管教他喫得進。屙不出。免使兒孫費脣舌咦。日出千山曉。春回大地華。柳煙門外綠。遊子未歸家。喝一喝　示眾。生一乾坤。死一乾坤。聖一法界。凡一法界。何曾謾得諸人。若也謾得。那討甚麼是非好惡。賢善才能。灼然些子謾不得。欠不得你遺是甚麼境界。會麼。滿目塵埃千聖眼。一身落魄五宗心　僧參。師曰。甚處神祇。何方靈聖。曰金粟。師曰。在彼作甚麼。曰司園。師曰。蔬割時還呌痛麼。僧作負痛聲。師曰。老僧刀也未下。呌喚作麼曰。今日親見和尚。師曰。盲人摸象　師生平丈室翛然。不廢萬行。凡利物邊事。靡不樂為。然皆出自<span class='corr'>己</span>緣。未嘗干謁。將示寂。撿歷示侍僧曰。過二日可。侍僧驚問。師曰。吾將有所適。侍僧涕泣固留。師笑諾曰。更留三日亦可。至期。浴出更衣。跏趺榻上。適報製龕工竣。遂趨寂。壽九十一。臘七十八。</p>
</div>
<div class='div-other'><a id='mulu120' />
<p class='h2'>襄陽府大覺圓禪師</p><p>漢川人。儀貌豐碩。聲如洪鐘。參靜菴有契。菴付偈曰。一枝正法眼。列祖遞傳來。付汝待時至。馨香徧九垓。師受囑後。隱居襄西。笑巖爽菴來求依侍。師曰。上座錯了也。老拙平生溫飽自適。別無所長。爽曰。某等生死事大。語未竟。師約而笑曰。老拙亦有生死。何獨爾有。爽曰。某恨晚進多無恒志。和尚豈拒人哉。師曰。出家兒本自無事。爾何無事生事。少間曰。粥飯自辦始得。一日室中舉外道問佛。不問有言。不問無言。世尊良久。外道大悟語曰。問既不涉有無。良久亦是閒名。正恁麼時。外道悟箇甚麼。巖擬進語。師以手掩其口曰。猶挂脣齒在。巖乃釋然曰。可謂東土衲僧。不及西天外道占偈曰。自笑當年畫模則。幾番紅了幾番黑。如今謝主老還鄉。那管平生得未得師稱賞之。後無疾而化。世壽七十三。僧臘五十三。</p>
</div>
<div class='div-other'><a id='mulu121' />
<p class='h2'>嘉興府敬畏無趣如空禪師</p><p>本郡秀水施氏子。幼慕宗乘。留心體究。同法舟濟。參訪數載。後見野翁。徹法源底　啟關示眾。自結元關自活埋。自吾閉也自吾開。一拳打破元關竅。放出從前者漢來　元宵示眾。畫角聲中薦得。觀音未是作家。彩燈影裏捉得。室利謾誇好手。恁麼告報與諸人。未免笑破虗空口。諸人若也未瞥然。再看鼇山顛倒走。參　小參。眾立定。師喝一喝曰。禍出私門。便歸方丈　示眾。言前薦得<span class='corr'>已</span>天涯。句下承當路轉賒。一擊鐵圍如粉碎。海天空闊鴈行斜　除夕小參。時窮何似日窮好。月若窮來歲亦然。三十六旬窮過了。東村王老夜燒錢。老漢雖無一物。也要應箇時節因緣。乃拈拄杖曰。只者箇無窮無盡。歷劫經年。今夜隨時送去。免教涉蔓相牽。擲下拄杖曰。歷劫得來今斷送。拍雙空手接新年　示眾。佛是眾生屋裏了事人。眾生是佛屋裏不了事漢。誠能以佛與眾生。一時放却。則了與不了。並為剩語。卓拄杖曰。但於事上通無事。見色聞聲不用聾　端陽示眾。佳節端陽。何曾訂約。五月五日。年年撞著。風搖蒲劒碧楞楞。日照榴華紅灼灼。道在時節因緣。豈論正法末法。向來著意馳求。通身是草。今日信手拈來。無不是藥。豎拂子曰。大眾。且道此藥治甚麼人底病。擊拂子曰。不但老維摩。藥王藥上也須一劑　示眾。豁開頂門眼。照徹大千界。既作法中王。於法得自在。便下座　一日湖邊步月。謂一僧曰。明月與清風。水天同一色。人人在此中。只是出不得。僧曰。打草驚蛇作麼。師曰。上座又作麼生。曰看脚下。師大笑曰。將謂胡鬚赤。更有赤鬚胡　萬歷<span class='corr'>己</span>卯仲冬。謂門人性沖曰。來歲仲秋十五六間。吾行矣。子宜知之。庚辰八月十六日。冲如期而至。師集眾說偈曰。生來死去空華。死去生來一夢。皮囊付與丙丁公。白骨斷橋隨眾。阿呵呵。明月清風吟弄。語畢。端坐而逝。世壽九十。</p>
</div>
<div class='div-other'><a id='mulu122' />
<p class='h2'>建寧府東苑晦臺元鏡禪師</p><p>別號湛靈。郡之建陽人。幼而頴㧞。篤於孝友。甲辰。投虎嘯巖麗空祝髮。讀楞嚴知見無見處有得。遂摳衣參壽昌於寶方。呈所見昌為痛呵曰。墮大嶮坑漢。師驚悸。失所守。於是奮志參究。不知味者久之。一日閱維摩經。至此室何以空無侍者。曰諸佛國土。亦復皆空處。豁然大徹。第覺行與解左。復疑作。後閱圓覺隨順覺性章。而一切疑礙。始得永拔。是年庚戌。竟趨壽昌求質。曰元鏡特以此事求和尚著眼。昌曰。但言此事。此事何憑。師彈指一下。昌曰。猶疑你在。師即呈偈曰。可憐摸索幾多年。識破不值半文錢。宗流特煞瞞人甚。剛道祖師別有禪。昌復詰曰。且道甚處是趙州勘破婆子處。師曰。和尚莫作怪。昌為大笑曰。衲僧家到恁田地。始不受人牢籠。師遂掩兩耳。昌囑曰。子此後宜深隱。自有好時節到來。若強出。便可惜也。因付以偈。有正令相持時刻慎。逢人唯勘印其心之句。師拜受而歸。乙卯會無異說法閩之大仰。師特訪之。相見次。異曰。禮佛著。師端坐。異又曰。禮佛著師把住曰。那箇是佛。異曰。者是那裏來。底師拓開。曰者是那裏來底。異就坐。師大笑出又喫茶次。異曰。聞師兄親見壽昌。且道壽昌和尚。當年命根斷在甚麼處所。師劈面一掌曰。且道在甚麼處所。異不對。師便出。異曰。三十棒可惜放過。即日異上堂。呼曰。晦臺師將出眾。異曰。誰呌你。師出震聲一喝。異曰。取棒來。師曰。宿食不必拈出。且道馬祖一喝。因甚百丈三日耳聾。異曰。金風多肅殺。秋露愈加寒。師拂袖歸眾。異曰。你只學得一箇走。師不顧。戊午。出住書林東苑。辛酉。開法一枝菴　上堂。羽衣道。道法本無多。南辰貫北河。祇消一箇字。降盡世間魔。且道是那一箇字。喝一喝。便下座　尋歸隱武夷。搆室石屏巖。孤風絕侶。人所難親。間有衲子求見者。師遽喝曰。你者禿廝失了魂。來者裏討甚麼盌　嘗躡嶮兀坐終日。來者皆望崖而退。崇禎庚午示疾。一日指巖下謂行者曰。此處可以埋我。者曰。設使死了埋了。又作麼生分發。師大笑一聲曰。恰好恰好。行者再問。則師<span class='corr'>已</span>蛻去。時七月十三也。壽五十四。臘二十六。塔於師所指石巖。</p>
</div>
<div class='div-other'><a id='mulu123' />
<p class='h2'>福州府鼓山湧泉永覺元賢禪師</p><p>建陽蔡氏子。二十補邑庠。讀書山剎。聞僧唱云。我爾時為現清淨光明身。忽覺通身歡喜。急請經閱之。則又茫然莫曉。乃往參壽昌於董巖。昌令看乾矢橛話。久之。一日因僧舉南泉斬貓話有省。成頌曰。兩堂紛鬧太無端。寶劒揮時膽盡寒。幸有晚來趙州老。毗盧頂上獨盤桓。呈昌。昌曰。此事切不得於一機一境上作解會。須是向百帀千重處。垂手直過。尚當遇人。所謂心雖<span class='corr'>已</span>在千峯上。猶更將身入眾藏。始是參學眼也。師唯唯。丁巳。年四十。親歿。乃棄家。竟投壽昌剃染。一日值昌田中歸。師逆問曰。如何是清淨光明身。昌振衣而立。師曰。祇此。更別有。昌遂行。師當下豁然。隨入方丈。拜起將通所得。昌遽連打三棒曰。向後不得草草。次年昌寂。圓戒博山。居香爐峯三載。每當酬酢。皆當仁不讓。山嘗曰。者漢生平自許。他時天下人不奈渠何。歸閩。舟次劒津。聞同行僧誦曰。一時謦欬。俱共彈指。是二聲音。徧至十方諸佛世界。師忽大悟。乃徹見壽昌用處。作偈曰。金鷄啄破碧琉璃。萬歇千休祇自知。穩臥片帆天正朗。前山無復雨鳩啼。嗣是居金仙菴。閱藏三載　上堂。東海龍王與日月燈明佛大相爭戰。勝負不分。山僧將二人各與三十烏藤。赶過北鬱單越去也。諸人還委悉麼。良久曰。二人是非且置。只如晴明陰雨外一句。作麼生道。咄　上堂。雪山老人。指鹿為馬。東西祖師。證龜成鼈。次第累及山僧。亦不免將錯就錯。今當端陽佳節。不可虗度。將太虗空揑作箇小粽子。與諸人充腸果腹。乃托起香盒曰。大眾。還嚼得碎麼。若嚼得碎。行也競龍舟。歌楚些。一任煙波自由。不用飲蒲酒。挂艾旗。自然妖蹤頓息。如嚼不碎。小粽子塞却諸人口門去也。咦。臨淵無限傷心事。安得黃金鑄屈原　上堂。生從何處來。鐵鋸舞三台。死從何處去。三台吞鐵鋸。勿以明相覩。勿以暗相遇。坐斷兩頭關。銀花開玉樹。堪笑當年老凍儂。不解放行。只解把住。山僧今日放行也。諸人還會麼。咦。夜半石人方反側。一場好夢向誰言　上堂。諸方浩浩競談禪。老僧常抱白雲眠。今朝却被人唆哄。無端走向法堂前。算來無計施設。只得將古人葛藤。為諸人拈出一上。僧問古德。如何是禪。曰猢猻上樹尾連顛。又僧問如何是禪。曰猛火著油煎。又僧問如何是禪。曰碌磚。此三轉語。如駭雞犀。八面玲瓏。如大火聚。棲泊不得。如塗毒鼓。聞者喪身失命。諸人向者三句語透得。一千七百則陳爛葛藤。一捏粉碎。但老僧者裏。却不如此。若有問如何是禪。向道鳳山深處雨如煙。又問如何是禪。向道門前池水養新蓮。又問如何是禪。向道鷓鴣啼破白雲天。若會得老僧底。盡會得古人底。會得古人底。未必會得老僧底。若會得。老僧當別甑炊香飯供養你也<span class='note-inline'>(老僧底。老僧底。在者裏在者裏)</span>　小參。直截根源。不存知解。當陽露出。不費纖毫。若也眨起眉毛。早成蹉過。纔落擬議。便隔千山。所以睦州見僧來便掩門。魯祖見僧來便面壁。可謂真實相為。豈似我輩屙漉漉地。說三道四。問妙答元。祖師門下。成箇甚麼。雖然。也須識古人誵訛始得。祇如魯祖面壁。羅山云。我當時見。好與五火抄。何故。為他解放不解收。元沙云。我當時見。也與五火抄。且道與羅山是同是別。二大老雖則各具手眼。檢點將來。總是借西家燈。照東家壁。山僧今日將三大老。各與五火抄。還會麼。橫身當宇宙。誰是出頭人　小參。曲如箭。直如鈎。小是海。大是漚。蚯蚓跳過東海。跛鼈飛上雲霄。參　示眾。臨濟喝。收歸後架。德山棒。拋向前坑。不用從前殘羹餿飯。斬新條令一句作麼生。只把一枝無孔笛。夜深吹徹紫霄穹　問洞山三十年鬼神尋不見。安平真人却來乞和尚戒。此與古人是同是別。師曰。拯溺須臨水。嘯月却登峯　問有道之臣。因甚不用。師曰。無渠著力處　問主人不出戶。如何見客。師曰。自有侍者在　問既是無垢淨光院。因甚又作浴堂。師曰。淨地恐迷人　問牛頭未見四祖時如何。師曰。破驢脊上足蒼蠅。曰見後如何。師曰。鐵牛背上無蚊蚋　僧參。便喝。師亦喝。僧亦喝。師亦又喝。僧復喝。師曰。饒你更喝八萬四千。不如還我未喝前一句。僧無語。師曰。掠虗頭漢。好與三十棒　師器宇峻特。通內外典。所著有䆿言禪餘。內外集。及諸法語。生平慎重大法。行道三十年。未嘗輕易許可。</p>
</div>
<div class='div-other'><a id='mulu124' />
<p class='h2'>紹興府雲門顯聖湛然圓澄禪師</p><p>別號散木。會稽夏氏子。生而穎悟。具辨才。觸事解了。性不羈。親沒。投隱峯參念佛是誰。三晝夜有省。趨似峯。峯叱之。退覺有物礙膺。脇不沾席者三年。一日聞僧誦傅大士偈。礙膺脫然。便能記持。解甚深義。受具雲棲。掩關寶林。因憶乾峯舉一不得舉二話。豁然大悟。至半堂訪無念。問古人道。如紅爐上飛片雪相似。且道還具透關眼也未。念云。我不見有甚麼古人。師急指曰。背後底聻。念休去。適慈舟和尚來自京師。說法會稽止風塗。師以所得質之。舟問。止風塗向青山近。越王城畔滄海遙時如何。師曰。月穿滄海破。波斯不展眉。<span class='note-inline'>(大家草裏輥)</span>舟復以洞上宗旨。次序徵詰。師對以偈曰。五位君臣切要知。箇中何必待思惟。石女慣弄無絲線。木偶能提化外機。井底紅塵騰靄靄山頭白浪滾飛飛。誕生本是無功用。不覺天然得帝基。舟曰。子日後開兩片皮。截斷天下人舌頭有分在。遂命入室。印以偈曰。曹源一滴水。佛祖相分付。吾今授受時。大地為甘露。咄。五乳峯頭無鏃箭。射得南方半箇兒。太史陶石簣。太學張濬元。請興復顯聖。住持三十年。在越祖庭。首稱其盛。師生平不為律縛。脫略儀軌。腸直如弦。舌快如矢。丙寅臘月朔。作付囑語數紙。四日過天華。示眾罷。有僧告假。師曰。老僧今日亦欲起程。晚復為眾垂語諄諄。至夜半丑時。右脇而寂。奉全身塔於顯聖之南山。世壽六十六。僧臘四十三　上堂。前山頭鴉鳴。後山頭鵲噪。祇者是○○。沈思即不妙。妙不妙。啞子喫黃連。有口不解道　上堂。喚二作三。指七為八。倒柄太阿。佛魔盡殺。却憶東村王大娘。翻著西村李公襪。見者聞者皆笑殺。<span class='note-inline'>(解笑者是同參)</span>拍手曰。噫嘻噓。阿喇喇<span class='note-inline'>(會麼王大娘著自己鞋。西村李公著自己襪。從無此事)</span>　晚參。舉鼓山赴閩王請因緣曰。一人死中得活。好手手中呈好手。一人半路抽身。得便宜處失便宜。雪峯道。好隻箭。射入九重城裏去。早是拋鈎擲釣。孚上座云。待某甲勘過始得。盲龜跛鼈。納敗缺了也。孚趁至中路歸舉似雪峯。大似把髻投衙。峯云。他有語在。須知不是好心。孚云。老凍膿猶有鄉情在。祇知貪程。不覺蹉路。峯便休。無齒大蟲。傷人不知痛。大眾。經山與麼批判。久參上士。定知雪峯做處。若是初機。切不得向他三人分上著脚。直須自<span class='corr'>己</span>有箇活路始得<span class='note-inline'>(自己若無活路。爭明得他人優劣。者箇公案。大慧捉得賊子。雲門捉得賊魁。可謂各具一隻眼矣。然畢竟事主分上。猶少檢點在。當時鼓山若是箇咬人師子。待云。忽遇三軍圍繞時如何。劈面便與一掌。且教孚老頰上並雕兩行金印。看渠將甚面孔見人破戒。雖然直截提持。還有代孚老原罪底一語在。不得錯舉)</span>　僧問。萬法歸一。一歸何處。師拈絲絛示之曰。此是杭州六分銀買得底　問南泉斬貓。意旨如何。師曰。莫謗他好。曰作麼生得不謗去。師曰。蒼天蒼天<span class='note-inline'>(別云。老僧謗了也)</span>問和尚常教人放下。未審放下箇甚麼。師曰。優鉢羅華。三千年開一度<span class='note-inline'>(別云。你無拄杖子。我奪却你拄杖子)</span>　問麻谷參章敬。章敬道是。意旨如何。師曰。拈一放一。不是好手<span class='note-inline'>(別云。你有拄杖子。我與你拄杖子)</span>　僧問。如何是差別一著。師云。當斷不斷。<span class='note-inline'>(別云。是差別一著)</span>僧無語。旁僧云。某甲斷得。師曰。作麼生斷。<span class='note-inline'>(別。但目視之曰咦)</span>僧云。適間肚饑喫飯。如今甚飽。師云。亦未斷得。<span class='note-inline'>(別云。你得恁麼無脊骨)</span>云和尚莫瞞人好<span class='note-inline'>(又代答云更與你一萬箇未在)</span>　雲棲大師舉高峯海底泥牛話問師。師將旁僧推出。乃云。大眾證明　雲棲大師示眾。亡僧遷化向甚麼處去。眾下語不契。師云。多謝和尚罣念。一眾改容<span class='note-inline'>(別云。將謂和尚記得)</span>　僧問。如何是異類中行。師曰。輕打我。輕打我。一客云。我會也。我會也。師云。你作麼會。客作驢鳴。師休去<span class='note-inline'>(彩雲端裏仙人現。手把芙蓉扇遮面。急須著眼看仙人。莫看仙人手中扇)</span>　喫芋次。問客。天是禪。地是禪。且道芋頭是禪不。客拈起芋頭。師曰未在。客云。師意如何。師拈起芋頭劈面擲<span class='note-inline'>(只合自打三拳。擲人作麼)</span>　麥浪靈虗侍次。師召麥浪。靈虗有吹毛偈。汝批判看。麥云。借吹毛劒看。靈以手作斫勢。麥云。是白鐵。靈云。我適纔從橋上過。打碎了箇鉢盂。麥云。好敗缺。師曰。且喜靈虗脚跟穩密。其如麥浪氣宇如王　同陶石簣無念師向火次。石簣曰。無念師在。阿師得力句。乞為舉似。師曰。向火背猶寒　李次公居士問。老師還辨得某甲麼。師云。你是箇無主孤魂。石簣曰。他是有主底。師不答。次公云。老師安知某甲無主。<span class='note-inline'>(別云。你兩箇都好一坑埋却)</span>師曰。好箇有主底　麥浪舉。黃中丞訪少林和尚。未下轎便問。世尊生下。一手指天。一手指地。雲門大師云。若被老僧看見。一棒打殺餧狗。我今日要一棒打殺和尚。和尚還作麼生。少林無對。<span class='note-inline'>(代云。老僧不是世尊中丞照顧性命)</span>若問和尚。作麼生道。師云。待中丞脚跟點地。却向他道<span class='note-inline'>(別云你要做雲門那)</span>　問古人道。鴛鴦繡出從君看。不把金鍼度與人。三乘十二分教。一千七百公案。俱是鴛鴦。如何是金鍼。師拿起淨瓶云。者箇是淨瓶。云者箇亦是鴛鴦。不是金鍼。師云。却被汝道著　六禺問。和尚未到此間。大眾未集法會。是何境界。師曰。門對陶公嶺。曰如何是法身。師曰。背倚秦望山。曰如何是法身向上事。師曰。開口道不得。曰道了也。師曰。好狗不逐塊　問世尊拈花是敗缺。和尚上堂。不惟拈槌豎拂。抑且說長道短。是敗缺不。師曰。被汝勘破。曰如何得無敗闕。師曰。喫三頓飯。曰猶是敗缺。師曰。喫飯又恁麼去也。乃曰。師僧家不解息心。只管於自心起種種異見。若是坐得斷底。佛來也三十棒。魔來也三十棒。進云。既云坐斷。為甚麼用打。師曰。只為喚作佛。喚作魔。所以不得不打　師至杭城。文谷師等。數員知識。慧聞師等。數員法師。及縉紳護法。各命侍者持柬迎師。慧聞法師柬內云。今日大眾欲與和尚作家相見。和尚若來。<span class='corr'>已</span>墮情識。和尚不來。猶缺慈悲。師閱畢。即將眾簡一齊扯碎。厲聲云。者些客作漢。敢於老僧處納敗缺耶。師至即升堂正立。慧云。和尚莫要般門弄斧。師與一掌云。速道速道。慧面赤無語。師曰。死漢。文谷師遂率眾作禮　同達觀大師。月川和尚。大司成陶石簣。大中丞左心源。內翰黃慎軒。曾仲水。朱友石。玩月次。慎軒問。馬祖玩月因緣。乞師一語。師曰。你睡我立。不得為說。慎軒亟起謝過。<span class='note-inline'>(代云。睡底見立底)</span>二師咸云。吾下語不如此人　巡漕蘇雲浦問。鴛鴦繡出從君看。不把金鍼度與人。如何是金鍼。師曰。我在京都走一遭。未曾遇著一箇人。蘇擬進語。師曰。金鍼失也　僧問。禮拜是。問訊是。師云。隨汝顛倒。<span class='note-inline'>(別云你且出去)</span>僧便喝。師曰。成箇甚麼。僧禮拜　推府黃橋海問。梵志與世尊論義。梵志拂袖而去。中途有省。<span class='note-inline'>(約云住住。你道他省箇甚麼。待伊擬議。劈面便掌)</span>謂弟子曰。我義兩處負墮。是見若受。負墮處粗。是見不受。負墮處細。<span class='note-inline'>(約住云道道。擬議便掌)</span>如何是負墮處粗。負墮處細。<span class='note-inline'>(驢年去)</span>師曰。連我也不會。<span class='note-inline'>(但召橋海。海應諾。曰是甚麼義。待擬議。揮曰去莫負墮)</span>黃無語<span class='note-inline'>(兩箇死漢)</span>　推府李九嶷問。何故眾中無一人發問。師曰。他們都是佛。<span class='note-inline'>(別云放老僧自在)</span>曰何謂也。師曰。問即落第二門。僧問曰。除却門風方便外。別有為人處麼。師曰。我不如一切人。<span class='note-inline'>(別云老僧被你勘破)</span>曰何故不如。師曰。他無方便　進士黃石思問。如何是殺人刀。<span class='note-inline'>(豎起拳頭曰道道)</span>師曰。布鼓當軒誰敢擊。曰如何是活人劒。<span class='note-inline'>(豎起拳頭曰道道)</span>師曰。雖然後學也堪為　問教中云。懺者懺其前愆。悔者悔其後過。且如中間事作麼生。師曰。只可自知<span class='note-inline'>(熟睡饒讇語)</span>　福城寺山門回祿。僧問。盡道金剛不壞身。者四箇漢那裏去了。<span class='note-inline'>(擒住云。阿誰恁麼道。擬議痛與一掌)</span>師曰。壞者不是金剛。曰者箇聻。師曰。不可以色相見如來　海眼問。和尚到城中。穿得幾箇髑髏。<span class='note-inline'>(劈面掌云穿得一箇)</span>師曰。兩三箇。海伸手索云。將來與某甲看。師曰。從人索者。不是好手　僧問。某甲二六時中。不念佛。不參禪。不看教。不斷妄想。不取真如。<span class='note-inline'>(約云。住住莫費力)</span>但饑來喫飯。困來打眠。任性自在。可合道不。<span class='note-inline'>(驢年夢見)</span>師曰。彼圓覺性。非任有故。說名為病。曰如此則一切皆出四病不得。如何修行。師曰。一切眾生。皆證圓覺<span class='note-inline'>(說得道理好)</span>　問有情化無情。佛性甚麼處去也。師曰。有情化無情。曰佛性聻。師云。甚麼處去也。進云。有情化有情。因甚麼會變化。師曰。有情化有情。僧不契　問乍會時有賓主否。師曰。賓主歷然。問還分別否。師曰。兩眼對兩眼<span class='note-inline'>(恁麼道猶是賓)</span>　問圓眼為何壳兒恁麼大。核兒恁麼小。師曰。位高者心必小<span class='note-inline'>(別云取核兒來看)</span>　問性宗與相宗。是同是別。師曰。翻手覆手<span class='note-inline'>(別云山僧無兩箇舌頭)</span>　問睡快活。講經快活。師曰。都快活。<span class='note-inline'>(別云都不快活)</span>因快活在內在外。師云。窮則獨善其身。達則兼善天下。<span class='note-inline'>(別云苦苦)</span>曰不要把我們儒書用。師云。我是尋常語。居士自作書會　問性宗緊要處。乞示一二。師曰。性宗無甚麼緊要處　問周海門相會否。師曰。常會。曰他是道學耶。是禪宗耶。師曰。道學。曰恁麼則不合也。師云。在天而天。在人而人　張翰林問。世尊幾時陞座。<span class='note-inline'>(未問<span class='corr'>已</span>前)</span>師云。居士甚處見世尊。士擬議。<span class='note-inline'>(過去了也)</span>師曰。處尚不知。要問幾時　抱朴蓮問。香嚴上樹話。未審和尚有何方便通箇消息。師曰。我定是無命底。蓮曰。是則是。只是做性命不著。不算好漢　僧問殃崛持佛語往告女子。因何便生下。師曰。何曾生下曰。恁麼則在腹中。好沒奈何。師曰。生下則不復更恁麼也　師歎曰。處世若探湯。不如歸去好。僧曰。到甚麼處去。師曰。知得底是我同參　僧問此身敗壞後。向甚麼處安身立命。師云。問者等大事。更禮三拜。不與你說。師云。止止是甚麼處安身。僧不解。師咄之。僧跪求示。師云。去。佛也奈何你不得　火頭問。灰塵滿天。何時得清淨去。師曰。且燒火　麥浪指南侍次。師召指南。老僧四大不和。汝能療之乎。<span class='note-inline'>(劈面一掌教伊和筋活血去)</span>南云。蒼天蒼天。師復問麥。麥云。譫語作麼。師云。不如者箇不識字底<span class='note-inline'>(指南新婦子。麥浪老婆禪湛老破棺材。且擡放一邊)</span>　雪庭參。禮拜起。便問和尚在此作麼。師云殺人。<span class='note-inline'>(別云恭候撿點)</span>雪云。有者等手段。<span class='note-inline'>(龍蛇易辨衲子難瞞)</span>師云。五六年不見。只道你鼻孔向上了。元來猶作者般去就出去<span class='note-inline'>(中毒也不知)</span>　問虎生七子。第幾箇無尾巴。師曰。祇者箇無尾巴。復頌曰。問答總無差。如將扇子遮。來人須覿面。莫看扇中花<span class='note-inline'>(別云七子且置。虎聻待伊擬議。劈面便掌)</span>　僧問如何是一老。<span class='note-inline'>(豎起拳頭)</span>師云。昔人猶在非昔人。自是兒童認不真。問如何一不老。<span class='note-inline'>(豎起拳頭)</span>師云。除却幻身見端的。不知誰是白頭翁。問如何是親人不得度。<span class='note-inline'>(豎起拳頭)</span>師云。一念生心成罣礙。問如何是渠不度親人。<span class='note-inline'>(豎起拳頭)</span>師云。全身放下孰為親。問如何是不借別人家裏物。<span class='note-inline'>(豎起拳頭)</span>師云。有語還成妄。無言未是真。擬欲求元旨。直是眼中塵<span class='note-inline'>(五箇拳頭。一箇殺。一箇活一箇縱。一箇奪。一箇全殺全活全縱全奪有人檢點得出。破戒賞伊一頓拳頭。檢點不出。一頓拳頭破戒自喫)</span>　問德雲常住妙高峯。善財如何參不見。師云。對面不相識。進云。如何別峯又見。師云。舉意便知有　僧問如何是空手把鉏頭。師云。有口不能道<span class='note-inline'>(別云空手來與你道)</span>　僧問。如何是本分事。師云。穿衣喫飯<span class='note-inline'>(別云不是闍黎應問)</span>　僧問。明知生死是不生之法。為甚麼却被生死之所流轉。師曰。只是箇數珠。<span class='note-inline'>(湛老與麼答話。亦未在)</span>曰某甲不會。師云。不會却好<span class='note-inline'>(別云不會<span class='corr'>已</span>被轉卻)</span>　僧舉。鶴林素因僧敲門。素云。是誰。云是僧素云。非但是僧。佛來也不著。今問和尚。為甚麼不著。師云。當面被瞞又云。我當時若在。但云謝和尚慈悲　師一日作痛苦聲云。吾死即死矣。奈何先師事無下落處。眾中有體仁云。此事<span class='corr'>已</span>有麥浪在。何出此言。師云。他於第二門頭即得。麥浪云和尚失却了也。師云。我失者一頂禪衣耳。此事如何失却。麥云。一之已甚。師默然　居士問。父母未生前。請師道一句。師曰。不可全靠老僧<span class='note-inline'>(別云患聾麼)</span>　問如何是直下見性。師曰。者問也不少。曰不少箇甚麼。師曰問我即不得　麥浪問。如何是善財參遍處。黑豆未生芽。師曰。不答。曰何故不答。師曰。答即芽生<span class='note-inline'>(爛<span class='corr'>已</span>爛了說甚芽生)</span>　問如何是妙性圓明。離諸名相。師拈拄杖云。者箇喚作甚麼。曰拄杖子。師曰。又道離諸名相<span class='note-inline'>(互相鈍置)</span>　問智不到處。作麼生宗。師曰。切忌道著。曰拈槌豎拂。言談語句。都是智。如何是不到處。師曰。此是甚麼人語我不記得。汝試舉看。曰此是智。如何是不到處。師曰。汝欠伶俐。何不審他來歷。<span class='note-inline'>(直饒審得。也是鬼家活計)</span>良久曰。汝更要問那。僧擬舉口。師推開入室　問既是師子兒。為甚却被狐貍咬。師云。被汝一問。直得口塞。<span class='note-inline'>(別云闍黎莫瞌睡)</span>曰為甚如此。師曰。若是師子。決不逐塊<span class='note-inline'>(湛老只曉得師子不逐塊。未識得狐貍咬人在。我道學人是師子。只因瞌睡。師家是野狐。卻解惺惺)</span>　師開法雲門。時麥浪在雲棲。大眾以書招之。麥即以白紙一幅封固。如回書式。上寫偈一首。偈曰上覆雲門眾古錐。陳年故紙漫躊躇。假饒透過三千則。猶有雲棲一紙書。眾人不憤。且不知所措。<span class='note-inline'>(偌大雲門無一僧。可歎)</span>即以呈師。師即拈來。中扯一孔云。大眾證明。老僧透過去也。眾如言寄去。麥即至　明翮問。亙古亙今。我信無有第二人。為甚麼公案透不得。師曰。汝有甚麼公案透不得。舉來看。翮擬開口師曰去去汝不是好人　問頻呼小玉原無事。祇要檀郎認得聲。如何是聲。師曰。者箇不是聲<span class='note-inline'>(別云老僧不問)</span>　僧問。不落生滅時如何。<span class='note-inline'>(擒住云道道擬議即打出)</span>師曰。不答。曰豈無方便。師曰。方便即生滅也<span class='note-inline'>(好箇問頭被湛老鈍置了也)</span>　問木叉和尚道。道得也叉下死。道不得也叉下死。當時若問和尚。作麼生。師曰。者野狐精。又。云我定是沒有性命底　僧問。無夢無想。如何是某甲主人。師云。你名甚麼。僧云。大化。師曰。你且去　僧問馬師一喝。百丈三日耳聾。為復明大機。明大用。<span class='note-inline'>(劈頭一棒。問伊是大機。是大用。伊若擬答。連棒打出)</span>師曰。一般米麵。曰意旨如何。師曰。由人造作<span class='note-inline'>(湛老孤負此僧去也)</span>　僧問某甲昨日洗浴。得箇境界。祇是說不出。師指童子曰。是伊也知得麼。曰他也知得。師曰。若是知得。決定不隨人所轉　僧問離心意識參。絕聖凡路學。且如心意識作麼生離。師曰。將心識來我為汝離。曰將不得來。師曰。既將不得來。用離作麼<span class='note-inline'>(葛藤不了)</span>　明翮問。某甲看箇放下拂子因緣。<span class='note-inline'>(驀面掌云錯)</span>　只是教人休去。歇去莫住化城。是否。師曰。不是。你看他古人問如何是法身。豎起拂子。如何是法身向上事。放下拂子。豈可作放下論耶。若真正悟明。放下不放下。總是閒話。所以道。末後一著。始到牢關。絕後再甦欺君不得<span class='note-inline'>(葛藤遍地)</span>　問如何是超然不借借。師云。我聽不清。你再問看。曰學人不肯在。師云。者是借。僧喝師云。猶是借。僧又喝。師云。三喝四喝後作麼生。僧拜云。推散大眾去也。師曰。三十棒且待別時　首座問。未有之言。請和尚道。師曰。寧可截舌。不犯國諱　僧問。如何是大用。師曰。打殺千萬人不名性燥漢<span class='note-inline'>(別云間言語)</span>　麥浪問。如何是無住本。師舉起拂子。麥云。無住還有本麼。師云。汝適纔問甚麼。麥云。無住本。師云。還有本麼。麥禮拜<span class='note-inline'>(大家草裏輥)</span>　麥浪問。如何是三界惟心。萬法惟識。師云。汝年多少。麥云。與和尚同條生。不同條死。師云。三界惟心。萬法惟識　師上堂。舉無縫塔話。下座後。素源問麥浪。如何是無縫塔。麥與一掌。復生問麥。如何是無縫塔麥云。明日來向汝道。湛源問麥。如何是無縫塔。麥云。問取和尚去。三人入方丈舉前話。師以三人初心者。曲陳其事。麥云。他日有人罵老和尚扯葛藤在。師云。你若他日罵我我即今合掌禮拜　師問麥浪。在菴中作甚麼。麥云。種田。師云。何不來此隨眾。麥云。爭似種田博飯喫。師云。是何田地。便作此說。麥云。和尚是何田地。師云。也不可草草。麥云。和尚也不可草草。和尚若不草草。如何便說某甲草草。師休去<span class='note-inline'>(老葛藤生嫩葛藤)</span>　師舉婆子燒菴話擬問麥浪。<span class='note-inline'>(劈面掌云者臭老婆)</span>麥抱住師云。正恁麼時如何師云。他也恁麼。你也恁麼。不知弄到甚麼。麥云。他是恁麼我是那麼。不知弄到甚麼。<span class='note-inline'>(別云是你恁麼累我恁麼便與一掌)</span>師云。也不得草草。<span class='note-inline'>(更與一掌)</span>麥作女人拜云。和尚萬福<span class='note-inline'>(老騷婆養小騷婆)</span>　師觀水次。麥浪問。天人見為琉璃。魚龍見為窟宅。和尚見作甚麼。師云。水麥云。恁麼落在人見中。師云好聰明　師一日入園捉菜蟲一握。旁僧問云是甚麼。<span class='note-inline'>(口是禍門)</span>師以蟲擦殺曰。者業障者業障。<span class='note-inline'>(劈面一掌救取菜蟲)</span>曰和尚為甚殺生。<span class='note-inline'>(自刎不殊抱石投井)</span>師云。你償命你償命<span class='note-inline'>(到者裏還有人救得者僧麼若救不得。心圓代救去也。聲未絕。驀拈拄杖旋風打散)</span>　新到從淮上來。求開示。師曰。汝鎮江來麼曰。是又云。從蘇州過麼。曰是師云。開示<span class='corr'>已</span>竟<span class='note-inline'>(別云汝莫向者裏會)</span>　問兩口一無舌。意旨如何。師曰。與汝說破了也。<span class='note-inline'>(別云老僧現有舌。爭解道)</span>曰求和尚再通方便。師便打　瑞白問。大眾濟濟。燈燭煌煌。請和尚指示。師云。有眼皆見。<span class='note-inline'>(別云闍黎不唧[口*留])</span>進云。恁麼則箇箇成佛去也。師云。你眼不瞎。<span class='note-inline'>(別云瞎)</span>又問。萬竹林中事不問石。傘峯頭意旨如何。師默然。瑞禮拜。進云。祇如萬竹林中。又作麼生。師云。三莖四莖斜。七莖八莖曲。進云。萬竹林中與石傘峯頭是同是別。師云。三莖四莖斜。進云。如何是向上事。師云。七莖八莖曲。瑞拜起。曰佛法<span class='corr'>已</span>蒙師指示。正偏不落有無機。師曰。不落正偏。你作麼生道。瑞便問訊歸位<span class='note-inline'>(此曹洞下四賓主法門。會得便作唱導師。偶錄一則。備員而<span class='corr'>已</span>)</span>　破山呈解曰。某甲得箇小休歇。師云。休歇事作麼生。山曰。師姑元是女人做。師曰。者箇且置。祇如白鷺下田千點雪。黃鸝上樹一枝花。且道明甚麼邊事。山曰。滾湯不養魚。<span class='note-inline'>(別云某甲斫額有分)</span>師叱之　問曹源。汝病中作麼生。源云。我祇是病無作麼生。師云。我即不然。曰和尚又如何。<span class='note-inline'>(別云要屙別處去)</span>師云。祇看不病底。<span class='note-inline'>(見他不會便與下蠱)</span>曰蝦跳不出斗。師云。你要藥與你一貼大黃。源云蒼天蒼天。師云。巴豆更好<span class='note-inline'>(湛老此處卻有點衲僧氣息)</span>　僧問如何是佛法大意。師默然。僧云。老老大大。說者箇話。師云。你見我說箇甚麼。僧便出。師云。你却會逃走<span class='note-inline'>(時衰鬼弄人)</span>。</p>
</div></div>
</div><!-- end of div[@id='body'] -->
</body></html>