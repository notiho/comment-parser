<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>揞黑豆集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu125' />揞黑豆集卷五</p><p class="byline">心圓居士　拈別</p><p class="byline">火蓮居士　集梓</p>
<div class='div-other'><a id='mulu126' />
<p class='h1'>六祖下第三十四世</p>
<div class='div-other'><a id='mulu127' />
<p class='h2'>天童密雲禪師</p><p>諱圓悟。常州宜興蔣氏子。八歲知念佛。春陽遊嬉。輙動世間無常想。十五。能躬耕養親。二十六。閱壇經。歡喜誦習。知有向上事。負薪入市。釋肩立橫術。竟日不知有人。三十安置妻孥。依禹門傳和尚脫白。執爨賃春。負米百里外。時以<span class='corr'>己</span>事[言*口]。傳瞪目直眎。襍以詢罵。慚悶成病。二七日。汗下乃蘇。服勞四載。始納僧服。掩關千日。矢明此事。傳屢加勘驗。終不許可。師亦自審。一似有物。昭昭靈靈。卒未泯懷。如是者六載。秋日過銅棺山頂。豁然大悟。忽覺情與無情。煥然等現。大端說似人不得。正大地平沈境界。從前礙膺。渙然氷釋。與其師往復縱辯。箭鋒相觸。傳入京。參侍二載。歸而上雙徑。禮天台。探禹穴。海門周汝登唱道東南。師與之水乳相契。祭酒陶望齡。司空王舜鼎。交參[言*口]擊。師之法道盈於海東。自三公始也。傳歸龍池且老。撾鼓集眾。以衣拂付師。傳入滅。心喪三年。始徇眾請。陞堂開法。明年移海鹽之金粟。明州司李黃端伯。迎主鄮山阿育寺住。三月。復遷天童。自是一住十一年。師六坐道場。於金粟天童最久。應緣甫畢。曳杖入通元。萬眾輓之不可。居六月。示微疾。晨起按行工築。停午臥榻。少選趺坐。頻申而逝。崇禎十五年七月七日也。壽七十七。夏四十四。明年癸未。弟子建塔天童。迎全身窆幻智庵之右隴　上堂。舉高峯和尚云。清底泥牛銜月走。巖前石虎抱兒眠。鐵蛇鑽入金剛眼。崑崙騎象鷺絲牽。此四句內。有一句能縱能奪。能殺能活。簡點得出者。參學事畢。師云。高峯之句。不妨奇怪。只是不經簡點。今日禹門亦有四句。四句者何。饑飡。渴飲。閒坐。困眠。此四句內。亦有一句能縱能奪。能殺能活。簡點得出者。來方丈通箇消息<span class='note-inline'>(火蓮云。兩箇老漢費許多氣力作麼。我者裏只有一句。能縱能奪。能殺能活。莫道高峯圓悟。未曾夢見。便是三世諸佛。歷代祖師。也簡點不出)</span>　上堂。四月十五日<span class='corr'>已</span>過去。六月十五日猶未來。過去與未來。以拄杖〡云。都從者裏剖。復以拄杖[中-口+○]云。若於此識得根源。朝打三千。暮打八百。若識不得是不知痛癢底死漢。莫怪悟上座造口業。壓良為賤。擲下拄杖。復舉德山初出蜀。於澧陽路上。見一婆子賣餅。息肩買餅點心。婆指擔曰。甚麼文字。曰青龍疏鈔。曰講何經。曰金剛經。曰我有一問。你若答得。施與點心。若答不得。且別處去。金剛經道。過去心不可得。現在心不可得。未來心不可得。未審上座點那箇心。德山當時無語。師云。我若作德山。只向道山僧肚饑。揀大者快搬來。使者婆子直得手忙脚亂。打發不迭。及至搬來時。肩擔便行。管教者婆子疑殺行脚衲僧。別有長處<span class='note-inline'>(火蓮云。別無長處。圓舉問息菴。別無長處。意旨如何。息便出去。圓曰。不消一問。匿影逃形。次問湄菴。湄曰。五五二十五。圓曰。未夢見衲僧汗臭氣在。次問覺非。覺上前擒住曰。速道速道。圓劈面一掌。覺拓開曰。小鬼頭胡打亂打作麼。圓喝曰。瞎眼漢。教你曉得惡人先做大。湄曰。當斷不斷。反被他算。覺與一掌曰。那裡落節。者裏㧞本。湄大笑)</span>上堂。[竤-么]立座前云。老僧氣喘。不能說話。遂咳[口*敕]吐痰於地云。眾兄弟試道看。良久。無有出者。師以脚抹却。歸方丈　上堂。若論此事。描也描不成。畫也畫不就。喝下鐵圍山倒走。一句當天八萬門。句句自然絕滲漏。趙州關。雲門普。雪峯輥毬。禾山打鼓。上來一隊老古錐。看來未解師子㖃。汝諸人。須抖擻轉身路子。若能行。處處莫著隨人後。拶著翻身便咬伊。始可人前開大口。且道禹門者裏用箇什麼。驀拈拄杖云。一條拄杖黑如漆。是聖是凡劈脊摟。喝一喝下座　上堂。舉韶國師偈。通元峯頂。師云。大家在者裏。不是人間。師云。錯下註脚。心外無法。師云。畐塞殺人。滿目青山。師云。有眼如盲。大眾還識韶國師麼。若也識。昔日韶國師。今日老僧。不成話墮。若不識。且道是誰之過。下座云。參<span class='note-inline'>(火蓮云。一坑埋卻猶較些子。圓云。我不恁麼道)</span>　因雪上堂。昨日青山。今朝白雪。眾兄弟。好消息。野鹿行人。步步成迹。惟有挂角羚羊絕氣息。從來獵犬難尋覓。高著眼始得　上堂。人人本具。箇箇不無。不是聖賢。了事凡夫。且事又作麼生了。舉起拂子云。不喚作拂子。便了取好。不喚作拂子便了。又喚什麼作事。以拂子擊香几云。惺惺底惺惺。瞌睡底瞌睡。然喚作惺惺瞌睡。依舊無本可據。喝一喝云。老僧據本去也。便下座　上堂。今朝正是正月七。世上相傳是人日。可憐大夢未醒人。却見陰晴起瞋說。令人轉憶雲門老。解道日日是好日。眾兄弟。還知雲門老子落處麼。良久云。只是不分皂白底漆桶。復云。日日好日。當下心息。本無孔竅。寧容情測。各各珍重。不煩久立　開爐上堂。烹佛烹祖大爐鞴。煅生煅死惡鉗鎚。驀拈拄杖云。若是超佛越祖。出生逾死者。不用如何若何。便請單刀直入。與通元拄杖子相見。<span class='note-inline'>(諸方提唱。多用此語。且作麼生說箇相見底道理。莫是向前一喝。拂袖便行。謂之相見麼。莫是接住拄杖。送倒老和尚。謂之相見麼。莫是奪卻拗卻。擲向別處燒。謂之相見麼。要且不是者箇道理。既不是者箇道理。只者相見二字。早剩了也。作麼生是單刀直入法門。咦。三十年後。莫謗心圓去好)</span>　上堂。當頭一著。坐斷要津。纔然側耳。喪却家珍。從來佛法。不順人情。所以道出羣須是英靈漢。勝敵還他師子兒　上堂。通元峯頂。好箇消息。若人識得。參學事畢。喝一喝云。不煩久立。便下座　上堂。二月初十。好箇消息。盡大地人。[跳-兆+孛]跳不出。喝一喝云。百年三萬六千場。反覆原來是者賊　上堂。舉僧問雲門。如何是透法身句。門云北斗裡藏身。大慧道。雲門老人恁麼道。只答得法身句。未答得透法身句。今日或有人問徑山。如何是透法身句。向他道。蟭螟眼裡放夜市。大蟲舌上打鞦韆。通元又且不然。有問如何是透法身句。劈脊便棒。縱使不會。管教永劫不忘<span class='note-inline'>(蓮別云。縱使不會。通元話在)</span>　開爐上堂。般若如大火聚。擬之則燎却面門。驀拈拄杖連卓云。當爐不避火者。與拄杖子相見。<span class='note-inline'>(蓮云。燋頭爛額。堪作甚麼。息云。畏刀避劍。堪作甚麼。圓乃震聲一喝)</span>問正偏兼帶即不問。臨濟家風事若何。師便打。僧擬進語。師復打云。再犯不容。乃云。火燄為三世諸佛說法。照顧眉毛多少莖。三世諸佛立地聽。歷歷分明赤骨惺。死柴頭發渾身燄。始可聯輝繼祖燈　善信求開示。師云。汝為何來。云弟子不為別事。師云。何為不別事。云為修行故。來乞開示。師云。修行也是別事。做買做賣也是別事。乃至虗空大地。日月星辰。森羅萬象。以至父母兄弟妻子。皆是別事。如何是你不別底事。云弟子不會。師云。汝去會不會底來　問月明簾外。如何轉身。師云。你但進門來。云如何是門裏事。師便打。云請師不用棒。不用喝。將轉身事盡情道一句。師起云。我倦要睡去　問如何是三元三要。師云。你者一問聻。云某甲不會。請和尚明示。師云。你且放下著　問某甲一向做工夫。沒箇入處。師云。誰教你來。僧擬開口。師直打出　問古人道。亡僧誦一部佛法。語未絕。師云。亡僧甚處去也。僧擬議。師便打。僧云。乞和尚開示。師云。汝道亡僧還開得口麼。僧無語。師云。既開口不得。佛法合作麼誦　問如何是佛法大意。師偶搔頭。云老僧頭癢。云還有奇特也無。師展兩手<span class='note-inline'>(別云。老僧頭破血出)</span>　問大事未明。乞師開示。師云。你喚甚麼作大事。云豈無方便。師便打　問瑯琊覺讚初祖。末句云。師心兮戴。大慧杲云。戴之一字。不得動著。動著即禍生。師拈棒指云。直須動著。動著從教東擲西拋<span class='note-inline'>(瑯琊新婦子。大慧老婆禪。圓悟者漢。略較些子)</span>　問不會做工夫。求師開示。師云。不干老僧事。云求箇明白路頭。師云。但向暗處走。<span class='note-inline'>(別云。我不明白)</span>　問諸法從心生。未審心從甚處生。師云。老僧正疑著。居士問。弟子揚州來。為大事不明。師云。汝既不明。將甚麼來。士無語　問還是念佛好。還是做工夫好。師云。總不好。僧擬議。師打云。向者裏會得却好　問如何是乾屎橛。師云。田塍上看<span class='note-inline'>(別云。速吐卻)</span>　問工夫散亂不成片時如何。師打云。我道棒打不開　問乞師指箇修行路。師云。我從來不會修行。云更冀慈悲。師云。一事無成兩鬢絲　問古人道。老僧無法與人。祇解識病。時有僧出作禮。古人便歸方丈。意旨如何。師云。汝且出去。僧擬再問。師云。你未知病在。云如何是某甲未知病處。師舉手搔頭。僧罔措<span class='note-inline'>(者僧渾身是蠱。惹得老漢遍體毒癢。沒著搔處)</span>　問眾生即佛。弟子信不過。師云信不過。且做眾生。云佛又作麼樣。師云但肯作眾生。佛即在其中　問清水洗塵。塵水歸何處。師云。茅廁裡。云某甲不會。師云。問取淨頭去　問生滅不停。如何降伏。師攔胸搊住云。停不停。云不會。師放云。恁麼即降伏了也。僧擬進語。師乃叱出　問如何是五眼圓明。師曰。老僧止兩隻　問未舉念時。意旨如何。師良久。僧擬再舉。師云。去　問黑漆皮燈籠。還有亮時也無。師打云。老僧要打破　問如何得出生死。師云。如何是生死。云學人不會。乞和尚慈悲。師云。老僧無奈汝何　問某甲一字不識。乞師開示。師云。我正要一字不識底。還你一字不識底去處來。僧無語。師乃打　俗士問。我輩修行。不知從那步起。師云。從你未動脚者一步起。又問此心如何定得。師云。定即且置。如何是心。士無語。師云。汝且會會心看　問大修行人。為甚擔枷帶鎻。師云。自作自受無人救。云萬丈嵒前作揖。百尺竿頭拱手。師云。自拈自弄得人憎　蘊虗講主參。問未到金粟時如何。<span class='note-inline'>(把住云。道道。擬議便推出云。你未到在)</span>師曰。雲岫菴中。曰到後如何。師云。喫茶<span class='corr'>已</span>畢曰。釋迦未出世。祖師不西來。喚甚麼作正法眼藏。師正身云。見麼。<span class='note-inline'>(別云。正要闍黎恁麼舉)</span>曰。有見則不堪。師云。未夢見在。又問。古人道。喚作一物即不中。如何又喚作無位真人。師云。你即今是一物。是無位真人。<span class='note-inline'>(別云。座主莫被人瞞好)</span>曰。若說作兩橛師云。還我一橛來。云猶是第二門。師云。怪你做座主。所以會講　雲怡蔡居士問。渴鹿趁燄。如何歇得。師云。摸取脚跟摩尼珠。云久埋塵土中。如何急切覓得。師云。滿面羞慚。<span class='note-inline'>(別云。不要亂摸)</span>云一斬一切斷。如何得此利劍。師云。照顧汝頭。云等是水味有品為第一泉。有品為第二泉。作何剖分。師云。飲者自生分別。<span class='note-inline'>(別云。一二且置。水作何味)</span>云黑夜中認賊為子。認子為賊。作何判斷。師云。各打三十棒。<span class='note-inline'>(別云。戳瞎己眼)</span>云家親作祟。如何處置。師云。家無二主。<span class='note-inline'>(別云。此事問不得家親)</span>云的的主人翁。如何得覿面一見。師云。攔腮與汝掌。<span class='note-inline'>(別云。莫說夢)</span>云堪輿家羅經。縱橫移動。針必指南。是誰作主。師云。且向羅經後看。云家宅是諸人生身活計。見得甚麼。便肯破家蕩宅。師云。春色滿園關不住。一枝紅杏出牆來。<span class='note-inline'>(別云。破蕩是活計)</span>云電光中良驥。瞬息千里。如何得一往追上。欖轡入手。師云。好箇驢前馬後漢。<span class='note-inline'>(別云。騎驢更覓驢)</span>云大慧云。將八識一刀。憑甚麼安身立命。師云。還我刀子來。云胡來胡現。漢來漢現。是鏡體。是鏡光。師云。打破鏡來好相見。<span class='note-inline'>(別云。早不是了也)</span>云未開口<span class='corr'>已</span>前。為甚便棒便喝。師云。為汝不薦。<span class='note-inline'>(別云。老僧只恨手慢)</span>云日升月沈。雷轟電掣。山靜雲閒。水流花開。莫非是者箇迸現。如何拈得向脚跟下。要用便用。師云。魚行水濁。<span class='note-inline'>(蓮云。迷頭認影)</span>云修行人多怕去後黑漫漫地。不知現前黑漫漫地更苦。盡說生死事大。不知現前剎那死死生生更切。此際重關一擊。如何下手。師云。好與三十棒。<span class='note-inline'>(別云。真箇黑漫漫地)</span>云高峯言。大徹底人。未脫生死。為甚命根不斷。命根既未斷。呌做大徹。徹底何事。師云。汝喚甚作命根。<span class='note-inline'>(別云。莫錯會高峯語)</span>云一句當天。八萬門永絕生死。者一句得恁有力。師云。坐斷乾坤<span class='note-inline'>(是甚麼句○別云。者箇不是人傳授底。你莫妄想)</span>　問<span class='corr'>己</span>事未明。乞師指示。時值板響。師云。打板了。喫粥去。<span class='note-inline'>(別云。喫粥後向你道)</span>　問雲門餅。趙州茶。和尚者裏有麼。師云。一頓大拳頭　問眾中操履好。靜中操履好。師曰。分身兩處看<span class='note-inline'>(別云。莫管他)</span>　問乞師指截徑處。師云。汝是甚處人。云江西。師把住云。江西到者裏多少路。僧擬議。師推出　問古人一言之下。為甚麼便曉得雲門兒孫。師打云。你是甚麼人。<span class='note-inline'>(別云。雲門是兒孫)</span>僧禮拜。師又打　問如何是秘密藏。師云。八萬四千<span class='note-inline'>(別云。瞞人不得)</span>　問搬石挑沙。明甚麼邊事。師云。來日再去挑　行者問。吞不進。吐不出時如何。師云。問取舌頭　比丘尼問。如何是本地風光。師云。嘗在汝面門出入。<span class='note-inline'>(別云。淨地莫放尿)</span>尼欣然禮拜。師云。且放過汝　問如何是的的大意。師云。向前來。僧近前。師便打。僧云。上根大器。直下承當。中下人來如何。師云。老僧從來未嘗眼花。僧無語。師云。你是最下種也未得在　問曹洞宗有君臣偏正。師云。除却君臣偏正。致一問來。云除君臣偏正。教某更問甚麼。師云。只你恁麼道。是君是臣。是偏是正。僧擬議。師喝出　問生死如何透。師打一拳云。向者裏透　問如何是無生法。師打云。會麼。云不會。師云。賴汝不會。若會。老僧性命却在汝手裏<span class='note-inline'>(縱不會。和尚性命也在渠手裏)</span>　師作務次。僧參云。某甲特來參叩和尚。師拖土籃云。為我擡土去。云某甲只是閒。師云。去老僧沒工夫說閒話　問。古人道。須參活句。莫參死句。如何是活句。師云。老僧舌破。為你說不得。去僧出復入曰。和尚舌破。用冬青葉好。師云。汝為甚著死句。連棒趁出　問離却拄杖子。請師別道一句。師掌云。不是拳頭。定是巴掌。僧禮拜。師以脚趯云。更有脚尖在　岳石帆居士參。出自撰禪門口訣請正。<span class='note-inline'>(指云。訣即不問。如何是禪。待伊擬議。便與裂碎)</span>師接得。即置云。閒言語。士云。和尚看看。師閱數行。至實字。指問云。此字如何解說。士擬議云。却解說不出。師云。恁麼則是虗言了。士無語。良久又云。和尚者裏有甚麼人護法。師云。貧道法也無。護箇甚麼　問某甲生死不明。師云。者飯袋子。<span class='note-inline'>(尊於十號。者僧難當)</span>僧擬開口。師便打　又僧出。禮拜擬問。師云。適纔你問甚麼。僧罔措。師推倒<span class='note-inline'>(推倒則不無好手。爭奈者僧爬起得快)</span>　居士問。伎倆盡時如何。師便打。<span class='note-inline'>(打即不無。爭奈伎倆盡何)</span>士擬議。師云。伎倆盡了　問死人難活時如何。師云。你且去。僧擬議。師打云。真箇死漢　問學人到<span class='corr'>已</span>一月。不見堂頭時如何。師云。者老漢甚處去也。僧擬議。師便打　問前念過去。後念未生。主人公在何處。師云。立地死漢。<span class='note-inline'>(別云。恰好)</span>僧云不會。師云。拖出死屍去<span class='note-inline'>(別云。多了箇不會)</span>　問如何是佛身無為。不墮諸數。師云。合取狗口<span class='note-inline'>(別云。墮也)</span>　問如何是學人自<span class='corr'>己</span>。師云。我不識你　僧求開示。師翹一足。僧云。一口氣不來時作麼生。師彈足云。但問取他　問如何是生死業。師云。即汝是。如何是涅槃心。師云。即汝是。僧禮拜起。師以拄杖指云。去。僧喜躍而出　問疑情頓發。因甚麼命根不斷。師云。只為你疑情。命根不斷。云斷後如何。師打云。教你沒處藏身<span class='note-inline'>(蓮別云。一切不疑)</span>　問人人有箇本具底影子。為甚踏不著。師云。看脚下。僧禮拜。師與一踏云。却是老僧踏得著<span class='note-inline'>(何曾踏著)</span>　問有佛出世。作何供養。<span class='note-inline'>(打云。祇將者箇供養)</span>師云。老僧不受。云請師方便。師打云。與你一頓　問如何是清淨法身。師云。你會種田不。云不會。師云。我者裏用你不著<span class='note-inline'>(別云。替我擔糞去)</span>　興化黃伯初居士參。問弟子有條拄杖子。見佛殺佛。見祖殺祖。今日特來呈似。師云。放下著。云弟子連自<span class='corr'>己</span>都殺却了。師云。將甚麼來。士無語。又問。和尚入閩。將甚麼來。師云。祇有貧道　問某甲初出家。求和尚開示。師云。出家來多少時。云去歲。師云。逢人但恁麼說。不得錯舉　黃司李問。風清月白時如何。師云。大家在者裏。又問。弟子轉機不圓。過在甚麼處。師云。過在問人處。云不問人時如何。師云。信口道將來　問和尚還有不為人說底法麼。師云。我曾向道甚麼來。僧無語。師云。元來　錢相國入山。問如何是如來大意。師云。居士今日從甚處來。云從人行過底路來。師云。恁麼則不如來了。國無語<span class='note-inline'>(代云。瞞和尚不得)</span>　問鐵牛吞却虗空時如何。師云。老僧在甚麼處。<span class='note-inline'>(別云。鐵牛在那裏)</span>僧無語<span class='note-inline'>(復云。為什麼不吞卻)</span>　行者問。如何是無上菩提道。師云。俗人頭戴僧官帽。云畢竟有何方便。師云。自家摸取好　僧自徑山來參。問如何是不動尊。師云。此去徑山五百里。僧喜躍作禮而退　道者問。如何是百草頭上祖師意。師拈拄杖云。者是百草頭。打云。如何是祖師意。者擬議。師喝退　問目前無一法時如何。師云。背後著眼　問如何是圓滿覺。師打云。你欠一著　問如何是新年最初行脚句。師云。去。云如何是步步不錯句。師云。去　居士問。世間以何為尊。師云。唯汝為尊。<span class='note-inline'>(好霹霹)</span>士禮拜。師云。忽然霹靂打汝。又作麼生。士無語<span class='note-inline'>(代云某甲果然不識痛癢)</span>　問如何是急水行船。師云。山僧未做長年三老。僧無語。師打云。崖上看取<span class='note-inline'>(好箇崖上看取。可惜水裏人不會)</span>　問虗空破了將何補。師云。將你補<span class='note-inline'>(別云。莫將老僧補)</span>　居士問。弟子有病。求和尚授記。師云。死。云再請一語。師云。待汝活時向汝道　行者超智侍立次。師問今日有新到麼。者云無。師便打<span class='note-inline'>(何不掀倒禪牀。也顯天童門下有師兒)</span>　問向上一路。千聖不傳。棒喝交馳。合明何事。師便打　僧云。明知生是不生之法。因甚被生死所留。<span class='note-inline'>(蓮云。賺殺闍黎)</span>師打云。還知麼。進云。便恁麼去時如何。師云。賺殺闍黎　居士問。者裏風境。與嘉興風境如何。師云。處處白雲處處日<span class='note-inline'>(別云。者裏即不問。如何是嘉興。速道)</span>　問某甲出山去。忽有人問天童佛法。聲未絕。師便打。僧禮拜。師復打云。逢人不得錯舉。僧起云。祇者是。師云。孟八郎漢<span class='note-inline'>(大小天童龍頭蛇尾。打了趁出。猶較些子)</span>　問不是心。不是佛。不是物。師以手攔胸推倒階下云。是甚麼。僧罔措。師便打　問大眾一齊上來。未審和尚將何管待。師打云。只將者箇管待。云恁麼則箇箇飽齁齁去也。師云。你自<span class='corr'>己</span>分上作麼生。僧無語。<span class='note-inline'>(圓代云。某甲不喫。蓮云。我與你一頓。息代云。某甲飽喫。蓮云。更與你一頓)</span>師復打　問生死不明。乞師指示。師云。正好消息。僧禮拜。師詰云。你道好在甚麼處。僧無語。師便打　居士問。誦經持呪。還了得生死不。師云。了不得。士云。作麼生了得。師打云。向者裏薦得。方可了得。士云。和尚還有生死不。師云。你若有時我也有。你若無時我也無　問如何是清淨法身。師云。泥猪癩狗　問行住坐臥。如何是學人本身。師云。行住坐臥<span class='note-inline'>(別云。不是行住坐臥)</span>　獅林問。和尚不會打福州鄉譚。來作麼。師云。換汝眼睛。東土人說話。西天人領略。是何曲調。師云。五音六律不相當。和尚拄杖拂子燒却了。將何示人。師云。正示人。和尚歸金粟。有幾人相伴。師云。盡大地人　新到參。方擬人事。師云。<span class='corr'>已</span>相見了也。速退速退。云和尚因甚著忙。師高聲云。道甚麼。云某甲博山來。師便打。僧云。打錯了。師云。汝動足時即錯了。在者裏覓甚麼盌。連棒打出<span class='note-inline'>(拈云。動足來時不打。此時纔打。豈不是和尚錯)</span>　僧參。師問甚處來。云杭州。師云。杭州有幾多官員在任。幾多官員不在任。<span class='note-inline'>(代云。有告示不許窺探)</span>云不知。師云。你不從杭州來。僧擬議師叱出　師問僧。那裏來。云蘇州來。師云。那裏人。云金華人。師云。到蘇州作甚麼。云一事也無。師云。恁麼則空去空回也。云長遠如此。師云。長遠如此箇甚麼。云不知。師打云。還知麼。僧無語。師云。又道長遠如此　師採豆莢次。有僧參。師問那裏來。云紹興來。師云。紹興還有豆莢也無。云有。師云。既有來作甚麼。云特來禮和尚。師云。喫茶去　求如居士呈偈云。水到渠成。瓜熟蒂落。盋盂無柄。徒勞把捉。大千沙界。法王正覺。若人會得。是名絕學。<span class='note-inline'>(盋盂柄太多了)</span>且云。弟子有箇會處。求和尚證明。師未過手。便云。我<span class='corr'>已</span>為汝證明了也。云此是會處。還有箇行處。先不得。後不得。正與麼時恁麼得。咦。老鼠見猫兒。動也動不得。師云。你者獃子。云和尚家風<span class='corr'>已</span>盡知。原來祇是者些兒。若云更有元和妙虗空穵孔總成癡。師云。一發獃了士拂袖便出。次夕。復入室。師云。今日又作麼生。士就師膝一揑。師云。你試道看。云和尚還要第二杓惡水那。師云。你試潑看。士轉身作女人拜。便出　師一晚與五峯話次。驀伸脚云。你作麼生。峯以脚趯之。師笑云。未在。未在。云和尚道看。師倒臥。峯云。也只是困。師云。你又與麼去也。峯乃禮拜　石車參。師問那裏來。云雲門來。師云。幾時起身。車打一圓相。師云。不可亂做。云千里同風。今日特來親領痛棒。師云。既是千里同風。又來作麼。車即提起左脚。師云。者還不是。車又提起右脚。師云錯也云風吹別調中。師休去　新到參。方禮拜。師乃蹋之。僧擬開口。師便打出　僧纔禮拜。師以杖抵云。去去。云某甲話也未問。師云。設若問話。堪作甚麼。僧擬議。師喝出　僧參。自敘諸方相見機緣將畢。師咳[口*敕]一聲。唾地云。你道道看。僧罔措。師連棒打出　僧呈偈。師接得。即撦破。顧僧云。今日多少泥水匠。云前三三與後三三。師打云。是多少。僧豎拳。師直打出　河南僧參。喫茶次。師問曾到少林麼。僧云。曾到。師云。堂頭和尚如何。云提唱為主。師云。提唱箇甚麼。僧無語。師舉起茶盞云。還提唱者箇麼。云拈來無不是。師云。錯認定盤星。僧復無語　師問僧。甚處來。云天目來。師云。高峯祖師安麼。僧無語。<span class='note-inline'>(代云。謝和尚挂念)</span>師云。想必你不從天目來　缾匋僧參。呈一圓相。後書偈云。缾匋燒得破砂盆。不妨拈出眾人驚。祖師一見攢眉哭。後來那有者兒孫。師目竟。即撦破。顧僧云。如何解交。<span class='note-inline'>(者僧無風起浪。卻不知悟老在伊未舉<span class='corr'>已</span>前垂手。所以道句後出身有萬千。句前出身無一箇)</span>僧罔措。師趁出　華山。僧參。師問華山道場做完也未。云<span class='corr'>已</span>畢。師云。既畢又來做甚麼。僧無語　僧參。師問甚處來。云河南。師云。臨濟大師道。不在河南。定在河北。即今在河南河北云。在河南。師云。何不教他同來。僧無語。<span class='note-inline'>(代云。若教即不來)</span>師云。掠虗漢出去　僧呈偈云。未明心地印。追究祖師關。識破分明也。前三三與後三三。師云。不前不後是多少。僧擬議。師打出　一僧入室。云某甲有箇見處。師云。汝作麼見。僧擬對。師搖手云。未見在。僧云。和尚道一句看。師云。待老僧別有箇見處。即向汝道。僧罔措。師叱出　僧參。師問甚麼處來。云揚州。師云。來作甚麼。云生死不明。來見和尚。師曰。他死了。僧沈吟。師以杖逐出。復喚闍黎。僧回首。師曰。虗生浪死漢　僧參。師問那裏來。云博山來師云。住多少年。云三年。師云。喫多少飯。僧無語<span class='note-inline'>(蓮代與一拳)</span>　揚州僧同居士參。師云。古人道。腰纏十萬貫。騎鶴上揚州。且道是甚麼人。士云古人。<span class='note-inline'>(蓮別與一掌)</span>師云。古人在甚麼處。士云。古人與今人同體。師云。四大本空。五蘊非有。將甚麼作體。士無語。僧云。此居士特來請問和尚。無開口處。師云。你口向甚麼處開。僧云。向和尚脚跟下開。師云。向汝道甚麼。僧亦無語　師問僧。今日多少人擡樹。僧云。八十多。師云。多多少。云。八十一箇。師曰。那箇起頭那箇住。僧無語　嘉興密印寺僧參。師曰。當初高峯和尚。亦是密印寺裏出身。僧云。是。師云。即今在甚麼處。僧茫然。師云。且坐喫茶　天竺二僧參。師問甚麼處來。云海上來。師曰。海上觀音。與天竺觀音如何。云一樣。<span class='note-inline'>(蓮別但豎二指)</span>師指僧曰。與你一樣耶。與者上座一樣耶。二僧俱無語　二僧論大顛擯首座話。一云令當行。一云賊被狗咬。爭之不<span class='corr'>已</span>。白師。師云。祇如賊被狗咬。落在那箇分上。一僧云。首座分上。師遂一齊擯出<span class='note-inline'>(句後不會何況句前)</span>　示純一上人。參禪正忌襍毒入心。貴乎純一。所以道。舉一不得舉二。放過一著。落在第二。須知參禪也是第二。修元門也是第二。成仙也是第二。作佛也是第二。生也是第二。死也是第二。總之凡起一念。皆是第二。苟真實要會。純一無襍。但向一念未生前看。行也看。住也看。坐也看。臥也看。一看看得行不知行。住不知住。坐不知坐。臥不知臥。不覺不知。忽然覿面相逢。始覺從前錯用心　示時功林居士。祖師西來。不立文字。直指而<span class='corr'>已</span>。惟至德山臨濟以棒喝直指。最為明白切要。所謂棒打石人頭。嚗嚗論實事。今人不薦棒頭指處。而以知痛癢者是為心。殊不知乃識神耳。古人云。學道之人不識真。只為從前認識神。無量劫來生死本。癡人認作本來人。所以貧道徵居士云。祇如不痛不癢時如何。居士如果要了生死。透識神。但看者一扇子。落在甚麼處。則自然知道者一扇。初不曾打在痛上。真果似棒打石人頭。便見臨濟大師道。我被黃檗先師打六十棒。如蒿枝拂著相似。彼豈以知痛癢者為然哉　示林道人。祖師西來。唯直指單提。令人返本還源而<span class='corr'>已</span>。欲究其旨。但向不睹不聞之先。直下覰透。便見分曉。如黑漆桶處於黑夜。初無二色。即無二見。既無二見。則不見有男。不見有女。不見有纏縛。有解脫。不見有凡聖。有淨穢。亦不見有元有妙。有覺不覺。亦不見有道不道。不見有空不空。不見有真不真。亦不見有苦樂昏慧。火宅清涼。所以貧道生平。但有來者。便當頭一棒。俾伊漆桶生光。即無二見。所謂直截根源佛所印耳　示靜虗禪人。真欲超生脫死。須辦鐵石心。如枯木死灰。聖念凡情。俱無起滅。於淨臝臝赤灑灑上。洞然契證。明見得徹。諦信得及。與從上佛祖握臂共行。無有差忒。更須一念萬年。萬年一念。純一無襍。纔有纖豪起滅。便是生死因緣。無有超脫之期。務使如鳥出籠。無欲無依。舉動施為。常在本分中真踐實履。無虗弃工夫。趙州二十年不襍用心。涌泉四十年尚自走作。香林四十年方成一片。信知從上古人。皆自尋常日用中。密密體驗。始能臨末稍頭。不怕甕中走鼈耳　復清都史居士。居士越要葢天葢地。自繇自在。終不能得。乃與隱隱陰魔對敵。故有恁麼也不得。不恁麼也不得。恁麼不恁麼總不得。直須堅豎脊梁。全身翻轉。猛著精彩。把世出世閒。一口吞盡。不用葢天葢地。而自葢天葢地。赤條條去也。若胸次中一豪治不盡。要了生死。無有是處。故曰。豪釐繫念。三途業因。非虗語也　復子元劉居士。來書一發願。二程途。三醒悟。四工夫。足見居士立志真實。骨器不凡。聰明靈利。異於常人。然細玩之。悟境未實。現相非真。現相急須撥採。悟境著實參期。若不期悟。發願枉發。程途枉行。工夫枉為。何也。未悟時期悟為工夫。不悟不休為程途。不悟不休為發願。如悟則乘其悟力。以茲利<span class='corr'>己</span>。以茲利人。則工夫程途發願。皆在其間。不假別發願別程途別工夫耳。且果悟。則一一不著問人而自明矣　復紀常陳居士。學道當先期悟。以悟力充至頭頭無間。則無昧悟力而平時熟習自無地矣<span class='note-inline'>(要言不煩)</span>　復元怙張居士。葢與此事相應。則世緣不待拋而自拋。知見不待離而自離。語言不待忘而自忘。總之世出世間。語言知見。都來與道人分上無干涉者。無他。因與此事相應故也　復似孫江居士。手諭認得言思路絕一著。又云。於古德言句。有彼此乖迕不能無疑者。總之未真證得言思路絕故也。若果證得。則自然一心不生。一心不生。則妄情不起。妄情不起。則無現業流識。無現業流識。則曠劫習氣頓淨矣。然則試問居士。如何是言思路絕底一著。切莫學恁麼說。便當了也　復吳道婆。五宗差別之語言。亦無非明人人本分一著。若離人人本分一著。別有差別之智。則隨名相展轉生差別之情識。依舊無自繇分。當知涅槃妙心是大海。差別智是雨滴。滴雖不同。總歸大海。自無差別。所謂唯此一事實。餘二則非真。是正宗正旨。若有差別之智。勝過涅槃者。是為魔說。</p>
</div>
<div class='div-other'><a id='mulu128' />
<p class='h2'>紹興府雲門雪嶠圓信禪師</p><p>鄞縣朱氏子。年九歲。聞僧誦水鳥樹林皆悉念佛念法念僧語。遂知信向佛乘。二十九棄家。訪秦望禎山主。禎舉昔有他心通僧住山。有僧造訪。心<span class='corr'>已</span>預知。遂躬往溪邊候迎。且負渡之。至中流。問僧曰。汝是甚處來。僧答天竺。心曰。我聞有三天竺。你從那一竺來。速道速道。僧無對。心復負回。擲於地曰。且教汝岸上死。<span class='note-inline'>(明明指出矣。爭奈者僧不會)</span>僧歸病發。遂死。師聞舉。疑情頓發。徹夜參究。次日拽杖入山。見危石高聳。棄而登。奮躍上下。高聲提曰。從那一竺來。速道速道。復自誓曰。悟不悟。性命只在今日了。狠提至日午。忽然前後際斷。如空中迸出日輪相似。乃衝口說偈曰。石貼背脊骨。翻身脇肋骨。子細看將來。動也動不得。復喝曰。張三殺人。李四償命。次往天台。擡頭見古雲門三字。豁然大悟。述偈曰。一上天台雲更深。脚跟踏斷草鞋繩。比丘五百無蹤影。若見他時打斷筋。往參雲棲。問如何得成佛作祖去。<span class='note-inline'>(家富小兒驕)</span>棲云。問道於盲。<span class='note-inline'>(恰是)</span>師云。道豈盲耶。<span class='note-inline'>(猶挂唇齒在)</span>棲云。我盲。<span class='note-inline'>(也不得一向)</span>師打○相云。<span class='note-inline'>(昔時氣息爭。解忘得)</span>總在者裏。<span class='note-inline'>(莫錯認)</span>棲指○相云。盲。<span class='note-inline'>(蝦蟇窟裏果沒蛟龍)</span>師云。見婦不須重下淚。還他原是箇中人。棲云。不是箇中人。<span class='note-inline'>(相罵饒你接嘴。相唾饒你潑水)</span>師云。恰好棲云。好好師禮拜。呈偈云。不解西方不學禪。<span class='note-inline'>(棲著語云。低聲低聲)</span>偶來塵世却隨緣。<span class='note-inline'>(棲云。解也。學也)</span>三間茅屋傍溪住。<span class='note-inline'>(棲云溪深路滑)</span>兩扇竹窗關月眠。<span class='note-inline'>(棲云。春色滿園關不住)</span>碎盡衲衣那有結。<span class='note-inline'>(棲云。爭似寸絲不挂)</span>養長頭髮欲成顛。<span class='note-inline'>(棲云。成顛亦不惡)</span>自從會得吾師意。<span class='note-inline'>(棲云。胡餅裏討汁)</span>白雪飄飄六月天。<span class='note-inline'>(棲云。夏行冬令寒暑不正)</span>參龍池。一見便把住曰。佛不見身知是佛且置。如何是若實有知別無佛。池曰。有了你。沒有我。師拓開。池云。雪嶠不得老僧道。師禮拜。次年復參池。池豎一指。師云。喚作甚麼。<span class='note-inline'>(別云。得恁麼無意智)</span>池休去。一日著草鞋入方丈。池云你草鞋猶未脫也。師云。何處見我草鞋來。<span class='note-inline'>(別云。特來方丈)</span>池微笑。師呈偈云。數載龍池三度登。重重問話舌生冰。草鞋分付虎狼去。雙髻峯頭一箇僧。順治丁亥八月十九日。師示微疾。次日封鐘板。親書一紙示眾云。小兒曹。生死路上須逍遙。皎月冰霜曉。喫杯茶。坐脫去了。至二十六日酉時。果索茶飲。口唱雪花飛之句。奄然坐逝壽七十八。塔於雲門之右麓　上堂。雲門宗旨絕商量。函葢乾坤不覆藏。觸著頂門便顛蹷。棒頭指出好兒郎。僧問一口吸盡西江水時如何。師曰。露出野狐精。僧擬議。師便打　上堂。亘古開先風景異。此山何似紫袈裟。無言童子分明說。那箇男兒先到家。喝云。易復易。難復難。何人施大臂。斬斷祖師關　上堂。四十年來恁麼行。斬開碧落血腥腥。其中果有希奇事。師子遊行不問程。稽首燈王如來。普願微塵國土眾生。同入般若波羅蜜門。且道作麼生入。舉拂子云鑒　陞座。怒雷擊碎須彌石。化作大洋海底雪。泥牛吼。木馬嘶。拔出波斯眼中楔。春晴桃李盡風流。在處綠楊黃鳥擲。惟有住山人打眠。平生佛祖無交涉。無交涉。山花處處流鮮血。拍膝一下云。咦　顓愚師切菜次。師曰。作麼生切。愚云。刀刀到底。師曰。用許多氣力作麼。愚云。你作麼生。師曰。一刀到底<span class='note-inline'>(用許多氣力作麼)</span>　黃端伯入山。久聞雪嶠。及至到來。不見一點。師曰。日頭大。黃云。雪溶後如何。師曰。春水滿溪流。黃云。大師曾見甚麼人。來師點胸曰。雪老。黃禮拜　黃問既是出家人。何不剃髮。師云。與居士一般。黃云。要做官那。師作扶翅勢。黃大笑。師曰。當時龐公也甚利害。黃云。當面蹉過。師目視之。黃云咦　程季清問。一庭月色。如何收拾得起。師曰。且待明早看<span class='note-inline'>(別云。滿盛黑漆桶)</span>　程問。心字中作麼生加者一撇。師曰。漏<span class='note-inline'>(別云越途越黑)</span>僧問。有殺人刀。活人劍。便請用。師曰。不是時。<span class='note-inline'>(別云。劍去久矣)</span>僧云。借看得麼。師曰。鈍。僧云。有石頭在。師擊拂子三下。僧禮拜<span class='note-inline'>(錯認定盤星)</span>　僧問。常言生死事大。無常迅速。還是幻身受。法身受。若幻身受。幻身無體何可受。<span class='note-inline'>(恁麼即不消問得也)</span>若法身受。法身同虗空。<span class='note-inline'>(是伊虛空不解恁麼問)</span>畢竟生死在何處。<span class='note-inline'>(迷悶可憐)</span>師曰。汝今年多少。僧云。三十九歲。師云。汝三十九歲前在何處。僧無語。師曰。者箇便是生死。僧云。要見在何處迷起。師舉茶曰。者箇喚作甚麼。僧曰。茶杯。師曰。向者裏迷起<span class='note-inline'>(鈍置可憐)</span>　駱沆瀣問。某心緒常亂。作麼生。師曰。正亂時。是看甚麼物。駱云。是主人公。師曰。若說是主人公。轉轉亂起來也　師與蔡五岳過放生池。師曰許多魚何不放些去。蔡曰。我者裏飛去底。<span class='note-inline'>(別云。在水裏)</span>師以扇打云。還在者裏<span class='note-inline'>(我若見伊問。便將雪老推入池中)</span>　陸文虎請齋。師曰。風雲際會時如何。陸云。原是箇文虎。師曰。只道得八成。陸曰。風雲際會時如何。師曰。虎生角也　道開問。近今佛法如何。師云。拄杖長一丈　開問清淨雪山。還有狗子也無。師曰。不消得。開曰。背後底聻。師曰。兩箇。開擬議。師便打。開把住拄杖。師曰。侍者點茶來。開放手。師曰。多少伎倆。一杯茶冰消瓦解<span class='note-inline'>(兩箇漢一場懡㦬)</span>　師捫蝨次。聞谷師向背後拍肩一下云。和尚慈悲些。<span class='note-inline'>(聞谷被眼瞞了也)</span>師曰。箇箇見血<span class='note-inline'>(聞谷血滴滴也。雪老慈悲。故有落草之談)</span>　聞谷問。大悲千手眼。那一隻是正眼。師曰。露天石臼子。曰意旨如何。師曰。瞎　唐祈遠問。破屋將倒時。主人如何料理。師豎手曰。撐唐云。古人省力處。便是得力處。兩手撐時。莫費力麼師曰。屋倒也　唐問冤家忽到時。作何相待。師曰。裏頭底人聻。唐禮拜。師曰。諸佛諸祖。便認得者箇人。喚作大事<span class='corr'>已</span>畢。唐云。學人亦覺裏頭有人。緣何常似隔一壁。<span class='note-inline'>(是你築一壁)</span>師曰。不是者箇人　俞彥直問。祖祖相傳。傳箇甚麼。師豎一指。俞云。人人有者箇。何必要傳。師云。你只認得指頭　師坐次。蔡五岳指旁僧云。者邱荒田。怎麼好。師曰。直待春到。蔡云。春到來時如何。師曰。犁耙一齊出　僧問。急水灘頭下一篙時如何。師曰。你還打濕脚也未。僧無語。<span class='note-inline'>(不但濕脚沒頭浸殺)</span>師喝出郭黎眉問如何是無地地主人。師曰。不居陰界。<span class='note-inline'>(別云。老僧不識伊)</span>郭云。菩薩向地獄觀化一巡。誰是同伴。師曰。眼中無珠。脚下無指<span class='note-inline'>(別云。黎眉問老僧)</span>　郭云。盡三界是箇圜扉。誰人出得。師曰。向三界外問將來<span class='note-inline'>(別云居士隨喜那)</span>　郭將白紙作一○相。問云。是甚麼。師曰。起動居士<span class='note-inline'>(別云莫要老僧下語麼)</span>　僧問路逢獅子時如何。師震威一喝。<span class='note-inline'>(別作怕勢)</span>僧罔措。<span class='note-inline'>(不會咬人狗不如)</span>師直打出　師一日問侍者曰。一切說得出。到此為甚麼說不出。者云。嗄。師曰。不關口事　僧問雲生月際時如何。師曰。甚麼時節。進云。樹凋葉落時如何。師曰鳥不宿　僧問如何是休糧方。師曰。兩粥一飯。<span class='note-inline'>(別云休糧圖箇甚麼)</span>曰。此理如何。師曰。不曾嚼著一粒米。云。若然一切人皆相似也。師曰。不墮諸數　僧云。望大師慈悲。佛法布施些。師曰。窮云大師用不盡底。師曰。慳。僧無語。師拈布毛吹之。僧云。者箇是鳥窠底。師曰。鈍根奴。明明示汝。又道是鳥窠底<span class='note-inline'>(別云向你道窮你不信)</span>　僧問如何是雲門餅。師曰。官巷口。曰如何是趙州茶。師曰。不濕嘴。曰如何是祖師西來意。師曰。六月火燒山。曰意旨如何。師曰。好下蘿蔔　僧參次。師將拂子擊案一下。曰者一擊。五家宗是那一家。僧擬答。師喝曰。一擊三千里。果然人不知　師曰。既是陳尊宿。為甚身子只得半截。眾下語不契。<span class='note-inline'>(代云。那半截在學人手裏待雪老再問。劈面便掌)</span>師云。前人置得。又云。埋沒他不得<span class='note-inline'>(別云我也弄不出。又云。莫錯怪老僧)</span>　僧問。四大分離時。向甚麼處去。師曰。棺材裏去。<span class='note-inline'>(別云。酒缸裏去)</span>云意旨如何。師曰。埋在泥裏。<span class='note-inline'>(別云。葫蘆架上懸)</span>僧禮拜。師喝出　僧問如何是第一元。師曰。蝦蟇吞大蟲。頭動尾巴顛。云如何是第二元。師曰。赤土畫簸箕。是甚祖師意。云如何是第三元。師曰。悔殺當年句。鮎魚上竹竿。云如何是第一要。師曰。乞我一文錢。十字街頭討。云如何是第二要。師曰。五更侵早起。終歲茫茫了。云如何是第三要。師曰。月落不成眠。書聲秋閣曉<span class='note-inline'>(代僧云。學人肚裏。凑不出者些言句。時如何。答云。你只消道箇猫)</span>　何芝岳。方坦菴。方孩未。參次。師曰。昔日僧問雲門。如何是一切智通無障礙。門云。掃地潑水相公來。今日靜。明者裏也不掃地也不潑水。相公來。也請下一轉語。<span class='note-inline'>(下官難消)</span>何云。荒田不揀草。<span class='note-inline'>(瞎漢)</span>師大笑。何云。者一笑是賞是罰。<span class='note-inline'>(轉見敗闕)</span>師復笑。何罔措<span class='note-inline'>(若我在彼要教渠哭)</span>　僧問。不是心。不是佛。不是物。是箇甚麼。師曰。正好著力<span class='note-inline'>(別云。誰教你來問)</span>　僧問。如何是本來面目。師曰。參。僧云。作麼生參。師曰。如何是本來面目　僧問萬法歸一。一歸何處。師曰。你做幾年工夫了。僧云。四五年。師曰。再做四五年始得<span class='note-inline'>(別云在何處)</span>　僧問無夢無想。主人翁在甚麼處。<span class='note-inline'>(看你夢想)</span>師云。在無夢無想處。僧喝。師曰。可惜許　師問僧。大悲菩薩用許多手眼作麼。僧無語。<span class='note-inline'>(代與一掌)</span>師曰應接不下<span class='note-inline'>(別云。好鈍置你)</span>　僧問。如何是不涉廉纖一句。師曰。不答。僧云。敗了也。師曰。沒人領會　僧進方丈云。會得者箇便禮拜。師曰。者箇是甚麼。僧無語。<span class='note-inline'>(代云。原來不會)</span>師直打出方丈　葉開生問。覿面相逢。如何指示。<span class='note-inline'>(驀與一掌)</span>師曰。你姓甚麼。葉云。與大師同姓。師曰。你道老僧姓甚麼。葉擬議<span class='note-inline'>(代云。和尚年尊忘前失後)</span>師喝出　祁德公頌佛號。師曰。念佛作麼。祁云。成佛。師云。有一人不念佛亦成佛。祁云。念佛亦成佛。<span class='note-inline'>(別云。莫是和尚麼。待伊云。老僧不是者箇人。却向伊云。念佛亦成佛)</span>師曰。佛之一字。吾不喜聞<span class='note-inline'>(兩箇沒鼻孔漢互相鈍置)</span>　祁季超指亭前樹。問者樹幾時成佛。師曰。成佛久矣。<span class='note-inline'>(別云。待季超成時即成)</span>祁云。為甚纔長出來。師曰。異見眾生　侍者問一僧。還做工夫不。師代曰。早起三碗粥。日中兩碗飯。者云。恁麼則不必做工夫了。師曰。飯裏有砂。者云。或遇無齒人又如何。師曰。天然<span class='note-inline'>(別云。牙根猶硬在)</span>　師在堦下曝背。見徹崖至。忽作跪勢。曰意旨如何。崖云。揑怪不少。師驟步歸方丈　僧問。牛頭未見四祖時如何。師曰。水長船高。<span class='note-inline'>(別云。曲彎彎兩隻角)</span>云見後如何。師曰。泥多佛大<span class='note-inline'>(別云也只是箇牛頭)</span>　侍者問如何是向上事。師曰。方塔。云如何是向下事。師曰。塔影。者云。水乾塔倒又如何。師曰。一堆磚　圍爐次。侍者指火云。還彫琢得麼。師云。灰。<span class='note-inline'>(別云添炭來)</span>者云。忽然回燄時如何。師曰。火<span class='note-inline'>(別云烹茶喫)</span>　師問侍者。如何是人。者曰。不逢。<span class='note-inline'>(不愧雪翁侍者)</span>師曰。不逢時如何。者云。落日照青山。師曰。一場懡㦬　師至佛殿。指阿難云。者一位為甚麼合掌。者云。見尊者來。<span class='note-inline'>(別云。也知和尚為人心切)</span>師曰。施者難消<span class='note-inline'>(別云。老僧罪過)</span>　僧問天童和尚。師曰。雖是弟兄。向未往來。僧曰。既是弟兄。為甚麼不往來。師曰。骨<span class='corr'>肉</span>疎冷　侍者問。燈盡油乾時如何。師曰。昧不得<span class='note-inline'>(別云。睡覺好)</span>　師問僧。你參甚麼話頭。僧云。一歸何處。師曰。一歸何處。僧無語。<span class='note-inline'>(代云。老漢耳背那)</span>師曰。一歸不須歸。其法故不立<span class='note-inline'>(不須歸早立了也)</span>　師問僧。見甚麼人來。僧云。不曾見人。師曰。當面妄語　師入堂。問維摩默然。意旨如何。眾無語。<span class='note-inline'>(代云。如法問來)</span>師曰。樹高千尺。葉落歸根<span class='note-inline'>(未是歸根在)</span>　示禪人。志同孤鶴遠。鉢響亂雲流。夜宿石橋下。曉行黃葉秋。古人云。未跨船舷。好與三十拄杖。若向者裏會得百城煙水。一場逗漏。伸脚打眠。度人<span class='corr'>已</span>畢。思之　示禪人。此事不必向外尋討。但辦一箇乾淨肚皮。無事不辦。做工夫人。盡是說工夫者。他會做工夫人。默默十二時中。只有一箇不了底心肝。橫於胸次更無第二物也。古人云。那箇拖你死屍來。但向者裏看。不須持呪念經。求人不如求<span class='corr'>己</span>。誠哉是言也。者箇事要真真實實。念茲在茲。虗言浪語。一些來不得　示張服卿。雲生黑暗。定知有雨。人生在世。豈不知末後有一堆黃土。青茅冷冷。春秋不管。寒影疎疎。而今人只是一箇膽大。拚自<span class='corr'>己</span>一段靈明佛性。丟向腦後。終日只是受用五欲。貪瞋癡外。別無所知。因果輪回。亦不肯信。皮頑竟有一丈思之　答金太史。<span class='corr'>已</span>分中事。只在舉足掉臂間。無勞遠覓。若將道理語言湊泊他轉疎轉遠矣。何以故。他無滋味。無道理。寂泊無為。道理加之。如何使得。西來大師教外別傳者。正為此方人泥於道理文字。弄得嘴頭水漉漉地。不得見性。勞他得得過來。掃除葛藤。有直指人心見性之一宗也。今時士大夫做工夫不得力。偏喜解說。不知一切解說他不著。何以故。他無自性。無知解。非佛非眾生。你作麼生解。直饒文殊普賢快口利辭與麼與麼。不與麼不與麼。那事毫沒交涉。若有所得心。欲證西來大意。十萬八千。未是遠在。畢竟如何須要辦箇冰冷心腸。和前所知所覺。道理非道理。乃至世諦習氣。一齊掃却。掃不去。拚命掃。忽然掃破釋迦頂相。諸代祖師鼻孔。一時穿却。豈不快哉。古人云。但辦肯心。決不相賺　示聞孝廉禪宗如黃金布地。在在處處。皆作金色。拾得一塊。生生受用不盡。雖然。且未要歡喜。更向深山窮谷裏。一二十年。灰頭土面。忍饑吞餓。撞著咬猪狗手脚。爛槌一頓。方成金器。不然。喚作無用物　又示。一重一重造業。如蜣螂推糞丸相似。長日在裏許推。直待推殺在裏許方休。他也不怕死在糞堆裏。心心只恨推不出。饒他推得出。只是箇臭糞丸。古往今來。推殺萬萬千千恒河沙蜣螂蟲也倘有一箇㘞地望空飛去。<span class='note-inline'>(倘有伶俐學人。問飛向甚處。去心圓即對他言。你向甚處來。還向甚處去)</span>永不回頭。我說閻羅王亦怕是蟲　與管乾三居士。十二時中。念念在天台教上作活計。想汝智者再來也。肯承當麼。若不如是。且依本分。向是名真。精進真法供養如來處看不。然天台教無根無本。飲人殘液。不是丈夫。老漢長日在大歇石上斫額望汝。看你鑽故紙。直鑽到彌勒下生。只是箇管乾三。呵呵　答李夢白冢宰。近今末法衰替。要箇真參實悟底人。萬中無一。此事大不容易。達磨大師云。行解相應。是名曰祖。而今人總之不論。意識卜度。生死結根。總得十分相似。皮毛而<span class='corr'>已</span>。便向人前亂做。宗門掃地矣。或豎指。或喝。或打○相。或拂袖便行。或作女人拜。此等滅胡種類。皆魔子也。可悲可痛。杜撰長老。稻蔴竹葦然。朽到開先。原非本意。自念福薄德淺。<span class='note-inline'>(蒙叟云。風之積也不厚。則其負大翼也無力。德不並曹溪。緣不儕馬祖。毋寧藏拙。有志者勉之)</span>言語不重。何能似古人匡宗行道。<span class='note-inline'>(丈夫自量語非欺人也)</span>只可深埋山谷。茅屋石鐺。挨一日是一日。有何道可悟。眾生可度哉　示宋居士。人命無常。莫作久計。古云。六道中。人最靈。你若不明本命元辰。靈從何來。不過多集五欲貪瞋癡耳。肯向喉嚨下割得一刀。方許你稱靈稱聖。居六道中為師為範。要來要去。如脫臭衫。不然。總被他拘管。無自由分。要學佛法。還須真參實悟。十二時中。提箇話頭。看來看去。日久歲深。自然桶底脫落。腦門豁開。</p>
</div>
<div class='div-other'><a id='mulu129' />
<p class='h2'>常州府磬山天隱圓修禪師</p><p>本郡宜興閔氏子。依龍池剃染。參父母未生前話。一日讀棱嚴。至佛叱阿難此非汝心處。有省。但於乾峯一路涅槃門話有疑。後聞驢鳴。豁然大悟。一日入室。問歷歷孤明時如何。池曰。待你到者田地與你道。師便喝。池曰。汝還起緣心麼。師拂袖便出。久之受印可。池遷化。師縛茆磬山。後住報恩　示眾。山僧住箇破院子。不能為汝等提持佛法。賴土木瓦石為諸人轉大法輪。發大機用。諸人切不得當面蹉過。若蹉過。只知事逐眼前過。不覺老從頭上來　一日驀地入堂一喝。眾駭然無語。<span class='note-inline'>(見怪不怪其怪自壞)</span>師四顧而出。次晚乃召眾曰。<span class='note-inline'>(兩重公案)</span>山僧昨晚為汝等立在萬仞崖頭。命如懸絲。<span class='note-inline'>(好人不肯做。要去屎裏臥)</span>今晚為汝等用老婆禪。亦命如懸絲。<span class='note-inline'>(自作自受)</span>復喝一喝曰。且道今日者一喝。與昨日一喝。是同是別。<span class='note-inline'>(轉見不堪)</span>會得者出眾道看。<span class='note-inline'>(溺鬼水底招人)</span>一僧出。<span class='note-inline'>(竟有不要命底大奇)</span>纔禮拜。師拈棒劈脊便打。<span class='note-inline'>(如潑水救火只恨手脚慢)</span>僧起。師曰。速道速道。<span class='note-inline'>(猶要作死馬醫在)</span>僧擬議。師復打　一居士家。壁上貼戒殺二字。下豎刀杖。有僧問士云。既戒殺。何故又畜殺生之具。士云。此非殺生之具。殺人之具也。其僧不肯。士乞師代一轉語。師云。喚作殺生之具。入地獄如箭射。士喜躍稽首　僧問。生死不明。乞師開示。師云。我也不明。云願和尚慈悲。師云。你將生死來。我為你開。示云。生不知來處。死不知去處。豈非生死。師云。又道不明僧禮拜　慧生居士問。如何是格物。師拈香爐云。會麼。士云。不會。師云。昔日張無垢問大慧云。如何是格物。慧云。汝但知格物而不知物格。無垢便悟去。士云。如何是物格。師云。若無物格爭知格物　僧琇石參禮起。打一○相。師云。者瞎漢。石便喝。師亦喝。石云。恁麼則石磬音嘹喨。聾人耳更聞。師云。看脚下。石又喝。師拈棒。石便禮拜　僧問元沙道。用處不換機。如何是用處不換機。師舉茶甌云。者箇只好喫茶　僧問。山河大地盡世界是父母未生前本來面目。如何。師云。汝轉山河大地作自<span class='corr'>己</span>則易。轉自<span class='corr'>己</span>作大地山河則難。僧云。山河大地盡是自<span class='corr'>己</span>。何處更著自<span class='corr'>己</span>。師擊案云。我打者裏。你却不痛。我打你却痛。你作麼生會。僧無語。師云。參　箬菴問。疑情不起時如何。師云。汝見甚麼道理。進云。言一物即不似。師云。又疑箇甚麼。進云。古人道似鏡長明。喚甚麼作鏡。師云。真常流注。進云。者是學人疑情邊事。師云。你還見鏡中有物麼。進云。鏡中既無物。為甚麼打破鏡。師云。為無一物。進云。打破鏡來時如何。師云。處處無蹤跡。進云。古人為甚麼又拈椎豎拂。師云。處處無蹤跡菴便禮拜　僧問。古人道。既是師子兒。為甚麼被文殊騎。師云。理能伏人　僧結破地獄印呈師。問云。舌印心三處。俱用紅色[口*紇]哩字。如何一處放光。乞和尚說破。師云。放下印子與汝道。僧放開手云。如何得破。師云。破了也　僧參。問喚作一物即觸。不喚作一物即背時如何。師云。汝喚甚麼作物。僧云。目前法法。師云。觸。僧不進語。師云。會麼。僧云。不會。師云。背。僧無語。師云。喫茶去　僧參。問踏破千峯來。請師指示。師云。既踏破千峯。你向那裏下脚。僧云。今日親到磬山。師云。磬山是山不是山。僧云。踏破了也。師震聲一喝。僧禮拜　通琇問。古人十智同真。請師曲垂方便。師云。老僧今日勞倦。云乞師不吝。師云。試問看。云千形揉襍。萬象森羅。作麼生同一質。師云。不用巧安排。云會權歸實而五千退席。拈花別傳而百萬遲疑。作麼生同大事。師云。迷悟同源。云此坐彼立之不一。太孤太奢之各殊。作麼生總同參。師云。高低普應。云人心之不同。猶如人面。作麼生同真志。師云。曲不藏直。云南人惡熱。北人畏寒。作麼生同徧普。師云。寒時寒殺你。熱時熱殺你。云黃菊經霜綻。紅葉趁風飄。作麼生同具足。師云。枯者從他枯。茂者從他茂。云一家懽喜一家憂。作麼生同得失。師云。出得得失來與你道。云揖讓而鳥獸咸若。征誅而血流漂杵。作麼生同生殺。師云。仁者能好人能惡人。云百舌千聲。殊唇異口。作麼生同音吼。師云。未開口時其聲如雷。云各家門。各家戶。作麼生同得入。師云。知出便知入。云十智<span class='corr'>已</span>蒙師指示。汾陽當時說到者裏。舌頭拖著地。和尚還肯道與甚麼人同得入。師云。東村王大姐。云與阿誰同音吼。師便喝。云作麼生是同生殺。師云。好與三十棒。云甚麼物同得失。師云。拄杖子今日[跳-兆+孛]跳。云阿那箇同具足。師云。石敢當。云是甚麼同徧普。師云。夜半正明。云何人同真志。師云。波斯嚼鐵。云孰能總同參。師云。山河大地。云那箇同大事。師云。孟八郎漢。云何物同一質。師云。脚下草鞋。云恁麼則澄潭不礙蛟龍舞。笑殺看樁搖櫓人。師云。一輪明月照。萬影碧潭空。琇云。箇中能有幾人知。便禮拜　僧問四大分張。眼光落地。在何處安身立命。師云。你即今在甚麼處安身立命。云十二時中。如何用心。師云。無心可用。僧復擬語。師連打兩掌　清辨問。一塵不立時如何。師云。直須打破。云若打破。又是塵耶。師云。一翳在目。清禮拜。師示偈云。一塵不立猶窠臼。到得心空空亦空。二十空門空不住。大千沙界絕羅籠　嚴[車*度]轢居士參。師云。久聞居士篤信此事。士云。和尚喚甚麼作此事。師劈面一拂。士云。久嚮和尚有此機要。師云。你還要第二杓惡水那。士禮拜。少頃。又入室。師云。今時人亂做者多。若論此事。須當究<span class='corr'>己</span>。<span class='corr'>己</span>事既明。然後造差別智。士云。恁麼說話。弟子疑和尚也。師云。只恐你不疑　僧參。云學人拾得一雙破草鞋。未曾呈似人。今日特來見和尚。師云。將來看云從來不假借。師云。難道。云莫怪學人慳吝。便禮拜。師云。露醜了也　僧問。忽然打破砂鍋。露出家常茶飯時如何。師云。吞又吞不得。吐又吐不得。僧擬議。師云。著　崇正乙亥示寂。壽六十一。臘三十七。</p>
</div>
<div class='div-other'><a id='mulu130' />
<p class='h2'>湖州府淨名抱朴大蓮禪師</p><p>臨安駱氏子。年十五。投青山妙嚴祝髮。受具雲棲。久遊講席。一日自念。教相旨趣。雖有理會處。生死岸頭。全用不著。遂入徑山坐禪。三七日中。廊然洞徹。述偈曰。自幼失親娘。徧覓於他鄉。驀然一相見。更不再思量。解制。往參龍池。池問何方人。師曰。古杭雲棲弟子。池曰。雲棲說何法。師云。雲棲不說法。池曰。老僧者裏也不說法。師云。某甲自遠瞻風。何不說法。池曰。老僧牙齒疎缺了。師曰。道不在牙齒上。池云。不是者箇時節了。師云。道無古今。池云。者樣上座明白了。師云。不知還許明白否。池云。<span class='corr'>已</span>道過了。師云。親切處乞一言。池<span class='corr'>但</span>據坐而<span class='corr'>已</span>。師喚侍者點茶來。池曰。上座不妨伶俐。師曰。某甲患聾。池休去。次早進方丈問訊。池曰。昨日上座道。還許明白否許明即是妄想。不許又是無記。上座作麼生。<span class='note-inline'>(今日却該喚侍者點茶來)</span>師云。和尚問他作麼。池又云。恁麼也不是。不恁麼也不是。恁麼不恁麼總不是。然後要者等者等。師拂袖便出。一日辭去。池曰。老僧猶有語言未盡在。師曰。和尚言雖未盡。其意某甲<span class='corr'>已</span>知。池曰。且道老僧意作麼生。<span class='note-inline'>(何不出去)</span>師便喝。<span class='note-inline'>(者裏還著得喝麼)</span>池曰。再喝喝看。師轉身便出。池以源流拂子付之　住後。僧問佛是何義。師曰。覺義。曰佛還迷否。師曰。迷。曰既覺云何復迷。師曰。不迷又問作麼。曰也須問過。師拈棒打出　問如何是蔴三斤。師曰。斤兩分明。</p>
</div>
<div class='div-other'><a id='mulu131' />
<p class='h2'>蘇州府車溪無幻古湛性冲禪師</p><p>秀水張氏子。初見無趣。遂有所契。趣一日舉徑山元要頌云。徹骨徹髓道一句。三元三要絕遮護。此二句中。山僧欲取一句為法。你道取那一句好。師曰。和尚適纔問那一句。趣瞋目叱曰。得恁無記性。師曰。祇為和尚徹骨徹髓。趣曰。不然。為汝一人即得。爭奈大眾何。師曰。取即不辭。孤負先聖。喪我後人　示眾。大道無向背。至理絕言詮。迥出三乘。高超十地。萬法不到處。特地光輝。生佛未分時。靈源獨耀。不落見聞。不隨聲色。直下無一絲毫頭。徧界全彰奇特事。直饒棒頭取證。喝下承當。猶是曲為今時。更或光境俱忘。契心平等。究竟亦非的旨。所以道向上一路。千聖不傳。學者勞形。如猿捉影。到者裏。絕行絕解。絕照絕用。絕理絕事。若倚天長劍。凜凜神威。如鐵牛之機。羅籠不住。今日明眼人前。不敢囊藏被葢。八字打開去也。拈拂子曰。諸上座。還委悉麼。耀古騰今只者是。大千沙界一閒身　示眾。明明百草頭。明明祖師意。笑殺老龐公。至今猶瞌睡。魯祖見人面壁。不解寒溫。秘魔到便擎叉。全無禮義。南山鼈鼻。不若死鰌。西院鑷刀。渾如鈍鋸。且道大悲如何為人。輪王總未拋三寸。徧界先聞刀斧聲　示眾。良久云。世界如許開濶。為甚麼在老僧手裏。便歸方丈　示眾。古德有休去歇去底。特地一場愁。有一念萬年底。死骷髏上無活蛆。還有鬧市裏虎麼。<span class='note-inline'>(南山起雲。北山下雨。東壁打教西壁穿。識取鉤頭意。莫認定盤星)</span>一僧遽出。師便出去。其僧隨後云。和尚道甚麼。師曰。老鴉入布袋　一座主到。師云。古德道。窮諸元辨。若一毫置於太虗。竭世樞機。似一滴投於巨壑。若恁麼。不如歇去好。上座還歇得也未。主便喝。師便打云。客亭尚遠　二僧到。師問曰却是作家禪客麼。一僧曰。和尚問甚麼。師曰。且過者裏來。僧擬對。師便打。僧無語。師曰。龍頭蛇尾漢。復指第二僧。僧曰。某甲道過了也。師作拈棒勢。僧擬出。師喝曰。同坑無異土　僧到。師問大德何處來。僧曰。廬山。師曰。古人道。不向廬山尋落處。象王鼻孔漫撩天。如何是廬山落處。僧曰。舉即不難。旁觀者哂。<span class='note-inline'>(別云。指出不難恐成培嶁)</span>師曰。不然。你且舉看。僧云。和尚尊重萬福。師曰。我還疑著汝。僧云不消。師休去　師燒火次。僧到。問曰。如何是自性天真佛。師曰。與我搬取一束柴。僧搬柴了。又問。師曰。者奴子。好惡也不知。便打。</p>
</div>
<div class='div-other'><a id='mulu132' />
<p class='h2'>紹興府顯聖三宜明盂禪師</p><p>錢塘丁氏子。生而有異。八歲與羣兒戲嬉。歌梵唄。十四斷葷。喜習定。有禪者叱其非。令看高峯主人公話。忽一日觸龐公語。成偈曰。鐵牛解吼。木人善走。心境如何。打箇筋斗。年二十三。投真宗印薙染。喜博聞。印嘗挫抑之。一夕經行。憶婆子轉藏因緣。觸香桌有省。舉似印。印曰。汝悟道耶。師曰。道即不悟。捉敗趙州。印曰。甚處見趙州。師乃敘所得。印曰。如何是那半藏。師曰。此是透法身事。印遽劈面一掌。師退。次參雲門。入堂約不語戒。正提撕。忽門入堂高聲曰。放下著。師不覺掀眉一笑。門問懷州牛喫禾。為甚麼益州馬腹脹。師曰。問取露柱。門曰。祇如樹倒藤枯。畢竟句歸何處。師曰。長江翻白浪。門曰。如何是一口道不盡的句。師曰。小月落孤峯。門曰。尚疑你在。師遂成偈曰。石傘峯前玉一溪。逢源那說動舟迷。落花無限春山暮。得路還家聽鳥啼。門揶揄之。師拂袖出。一日入室。門曰。狗子佛性無。意作麼生。師應聲頌曰。佛性無。佛性無。秤錘落井却能浮。曾經捉敗趙州後。拍手終朝唱鷓鴣。門可之。遂囑累焉。冬從天童悟圓聚。跨門便喝。童默然。師曰。佇思停機。鬼家活計。即出。旁僧曰。蹉過了也。師掌曰。陣後興兵。聞雲門訃。歸哭影堂。眾請小參。舉石霜徧界不曾藏因緣畢。曰大眾。不曾藏。東風搖曳柳絲長。紅肥綠瘦。紛紛蛺蝶度危墻燕子雙雙繞畫梁。作彈琵琶勢曰。謾剔銀缸。夜深獨自理宮商。復喝一喝。下座　上堂。無縫塔葢覆官家。喫油糍難瞞土地。三世諸佛。有智而沈下僚。白牯狸奴。無德而居上位。直賤非賤。直貴非貴。總不若露柱燈籠。善於和會。卓拄杖曰。此是無諍三昧　上堂。點得無油燈。豁開頂門竅。走入鬧市叢中。左右逢源得妙。如何寒山子。忘却來時道。阮藉猖狂。孫登長嘯　上堂。大眾。世尊拈花後。還有人舉著箇事麼。良久曰。要識來年米價。問取東村王大　上堂。好休休去不休休。白首登科戀黑裘。黃菊謾誇霜後色。白雲紅樹滿荒坵。舍利弗。沒來由。劍去徒勞更刻舟。果然世系金輪子。豈肯要功萬戶侯　問如何透法身底句。師曰。青荷葉上耍孩兒　問萬法歸一。一歸何處。師曰。我清早割菜。晚上擡水。那裏有閒氣力興你們纏。僧無語。師曰。菩提薩婆訶　普請次。師擎起數珠。翹一足云。向者裏道得一語。免汝等出坡。一僧云。放下著。師云。甚麼所在。又僧豎拳。師云。亂道出坡去　僧問。和尚還許商量麼。師豎拳云。商量看。僧擬議。師打出。僧復入云。看破了也。師云。那裏是看破處。僧亦豎拳。師云。拄杖為題。試一頌看。僧擬議。師云。弄虗頭漢。亦打　一僧入室云。求和尚解制。師曰。金鍼入眼事如何。僧無語。師打出　僧問。聖僧前著一分。是何宗旨。師云。此話那裏來底。僧云。貼在穿堂裏。師便掌云。是者宗旨　居士問。吾道一以貫之。且道一從何來。師即席拈豆示云。東關糴來。二兩九錢一石。士罔措。師云。我不負汝<span class='note-inline'>(別云鷂子過新羅)</span>　僧問。念佛是誰。師云。城東南。進云。和尚將第二門頭示學人看。師云。瞎漢。僧禮拜　垂問云。喚作竹篦則觸。不喚作竹篦則背。速道速道。僧云。老漢伎倆不忘。師云。草賊大敗。僧云。勘破了也　垂問。恁麼也不得。不恁麼也不得。道將一句來。僧云。和尚未入室<span class='corr'>已</span>前。早<span class='corr'>已</span>三十棒了也。師云。者棒教誰喫。僧云。不得連累學人。師云。蒼天蒼天　問僧云。懷州牛喫禾。為甚麼益州馬腹脹。僧云。香爐兩箇耳。師云。未在。更道。僧擬進語。師云。者箇所在。許你打妄想那。便趁出　問僧云。你做甚麼功夫。僧云。參如何是佛法大意。師云。你為甚麼進厨下去偷蘿蔔喫。僧罔措。師一喝　僧問。某甲參萬法歸一不明。求和尚開示。師顧侍者云。者箇袖口。你與我縫縫。僧罔措。師便喝　一僧禮拜起。師云。錯。僧一喝。師以杖作呈勢云。此令合上座行。僧以坐具打圓相。師搊住云。何不道將一句來。僧云。恐成狼藉。師連打云。一箇紙老虎　僧問。某甲一向參底是死句。不得活句。如何是活句。師云。我右邊耳聾。你過左邊來。僧過左邊立擬問。師便起身云。你嘔死人　一僧纔入。師轉身背立。僧亦背立。師直趁出　問僧云。盡大地是黃金。為甚麼東鄰西舍。一貧如洗。僧呈坐具。師便打　問僧云。天地與我同根。萬物與我同體。為甚麼臯亭山與南亭峯。各各不相知。彼彼不相見。僧擬議。師便打　僧禮拜起。師以鞋覆棹上云。是何意旨。僧一喝。師云。是何意旨。你便喝。直棒出　問僧云。一人在昭化寺。一人在宗會庵。不得道相見了也。試道看。僧云。人天善知識。作者箇去就。師云。問你相見。證甚麼去就。僧禮拜。師便打　儀侍者云。某甲看忘却用心時是箇甚麼。兩年無所契入。乞師指示。師云。堂裏開靜也未。侍云。未。師展兩手云。忘却用心時　師問云。除却抽釘拔楔外。還有甚麼事也無。眾下語。皆不契。宣侍者云。蒼天中更添冤苦。師喚宣侍者至云。是你下底語麼。侍云。是。師拈竹篦云。錯下轉語。該打三十。侍云。蒼天蒼天。師打一竹篦云。蒼天中更添冤苦。復代云。枷上更著杻　師入堂。一僧云。昨日有箇僧到方丈裏。未開口。和尚便打。還是賞伊。罰伊。師豎拳云。會麼。僧擬議。師便打云。雲門者裏賞罰分明　問僧云。道箇如如。早<span class='corr'>已</span>變了。如何免得無過。僧云。動即不動。師伸手云。我與你打箇拳。僧擬議。師便打　師恥禪者空腹高心。不明一經。故時及講演。應機接物。有古雲門風。即動止諧謔。一皆密義。康熙乙巳十月十一辭世。壽六十七。臘四十五。塔全身於顯聖前山之陰。</p>
</div>
<div class='div-other'><a id='mulu133' />
<p class='h2'>杭州府寶壽石雨明方禪師</p><p>別號斷拂。嘉興武塘陳氏子。慧業生知。靈根夙種。年二十二。偶遊雙塔寺。觸昔緣。遂辭親。棄室出家。一日課佛號次。忽擲<span class='corr'>魚</span>曰。不惟西方。東方亦可生矣。獨於南泉三不是語。礙膺如塊。往參雲門。呈所得。門無他示。但以俚言熱罵之。而向所礙膺忽消落。嗣閱棱嚴。至我真文殊。無是文殊。若有是者。則二文殊。不覺身心世界。打成一片。然冷地拶著。未免吞吐不下。復走見門。門示以本色鉗鎚。不少假借。次參博山憨山。納戒。辭門住山。饑寒毗佛洞。風雨西方庵者久之。心灰智泯。如大死人。却恨死了活不得。復下西峯。再參雲門。一日門上堂曰。放下著。師乃豁然。通身慶快。呈偈曰。平空一擲絕躊躇。轉眼風波徹太虗。會得竿頭舒卷意。放生原是釣來魚。門閱畢。佯為叱之。經行次。聞僧舉大慧語禮侍者淨剝茘枝話。忽軒渠一笑。首座搊住曰。道道。師曰。恰直某甲持不語戒。座異之。時有僧問話。而身甚抖戰。門曰。問話且置。把者抖戰底去了著。師出眾曰。和尚何得以貌取人。<span class='note-inline'>(示同腐塊學戴頭巾)</span>門擬答。師却作抖戰勢。<span class='note-inline'>(突出獅兒萬人辟易)</span>門曰。賊。師曰。賊賊。自是機鋒。人莫敢犯。一日入室。門問如何是一口道不盡底句。師曰。晨昏禮拜和尚。也是尋常事。<span class='note-inline'>(別云。待老漢瞥地了再說)</span>門曰。趙州道無。意作麼生。師曰。和尚喜著棋。某甲粗知。<span class='note-inline'>(別云。合取屎孔)</span>門曰。他道有又作麼生。<span class='note-inline'>(但掩鼻而出)</span>師矢口頌曰。家家有幅遮羞布。<span class='note-inline'>(何不遮卻)</span>放下便能當雨露。<span class='note-inline'>(何不放下)</span>獨怪當年老趙州。<span class='note-inline'>(兩重公案)</span>擲却頭巾頂却褲。<span class='note-inline'>(更賣弄在)</span>門大喜。付以斷拂一枝。<span class='note-inline'>(頭頂破褲手拏斷拂。有甚體面)</span>故自號斷拂　上堂。四十九年。三百餘會。決定不是第一義。摩竭掩室毗耶默然。決定不是第一義。九載面壁。千七百則。決定不是第一義。畢竟如何是第一義。良久曰。心不負人。面無慚色　上堂。夜半金烏。突出難辨。日中玉兔覿面猶迷。齊彭殤。一死生。儒宗之妙唱。即生滅。非生滅。釋氏之元提。露柱懷胎。㹀牛生子。且道是妙唱。是元提。咄。無將送客風。翻為留客雨<span class='note-inline'>(不因送客處。爭憶別家時)</span>　上堂。智人一言。快馬一鞭。便恁會去。猶涉廉纖。驀拈拄杖曰。看看。松篁橋水逆流也。你輩要點鐵成金。轉凡為聖。喝一喝曰。消得龍王多少風　上堂。在日用中。錯過穿衣喫飯。向筵席上。去覓酸棗甜梨。貪觀天上月。矢却手中橈。深為可憫。大眾。且喚甚麼作手中橈。癡人面前。不得說夢　上堂。寶壽山。高突兀。中有人。不相識。中有境。取不得。欲擬心。身命失。奇花幽木不知年。古塔新開舊石田。此日為君重說破。寶龍橋下水連天。喝一喝　小參。識得破。意不過。不知把住要津。即是私通一路。隨爾顛倒。以緇為素。帶累三世諸佛。也要在草裏坐。<span class='note-inline'>(不在草裏。何處有三世諸佛耶)</span>驀豎拂子曰。者是草。還有出得三世諸佛者麼。<span class='note-inline'>(看他說夢)</span>良久。擲下拂子曰。令人長憶李將軍。萬里天邊飛一鶚。<span class='note-inline'>(直饒金翅鳥王來。也是籬邊啅野雀)</span>　象田上堂。者片田地。人人都有。只是不會料理。致使荒却。所以勞他上古。象為之耕。鳥為之耘。梵鄉禪師為之灌蔭。念首座為之扶耒。靈禪者為之總耕。今日眾中若有能向前承賃。善於料理者。驀拈拄杖曰。山僧有全紙契書。兩手分付。有麼有麼。<span class='note-inline'>(腦後見腮莫與徃來)</span>良久。眾無語。乃度拄杖與侍者曰。且收著　問那吒析骨還父。折肉還母。未審將何說法。師曰。冬不寒。臘後看　問凡有言句。盡屬染汙。如何得不染汙。師曰。巡人犯夜　問不是心。不是佛。不是物。畢竟是箇甚麼。師曰。老鼠吞大象。<span class='note-inline'>(別云。不是老僧。答你者話不得)</span>　問馬祖道。藏頭白。海頭黑。是何意旨。師曰。惺惺自古惜惺惺<span class='note-inline'>(別云。老僧無髮)</span>　問一悟永悟。因甚却有大法未明。師曰。無米熟熬油　問併却咽喉唇吻。請師答話。師曰。此問不答。曰為甚不答。師曰。恐犯咽喉唇吻　問此土無佛。向那裏描畫。師曰。賊身<span class='corr'>已</span>露　問佛祖談不及處。請和尚下一轉語。師曰。沒有者閒工夫。曰和尚舌頭長也。師曰。你那裏見得。曰學人把臂共高歌。師曰。且緩緩<span class='note-inline'>(兩箇草裏漢。徒屈師。師屈徒)</span>　石車乘同師坐次。黃元公問。兩石相磕時如何。師曰。只可自怡悅。不堪持贈君<span class='note-inline'>(別云。磕不著)</span>。</p>
</div>
<div class='div-other'><a id='mulu134' />
<p class='h2'>南昌府葉曇茂居士</p><p>參雲門有省。值浪杖人說法上藍。士過訪。覺問。雲門得力句。還記得麼。士曰。當時恨不唧[口*留]。覺云。如今又作麼生。士曰。却放過和尚一著。覺曰。咦。</p>
</div>
<div class='div-other'><a id='mulu135' />
<p class='h2'>開府大成余集生居士</p><p>桐城人。參博山。覩法堂聯。坐斷十方猶點額。密移一步看飛龍之句。有省　雪關誾問。閉門作活為何事。公曰。出賣[車*度]轢鑽。曰補網張風成何用。公曰。添箇黑撈波。曰八卦正位如何排。公曰。切忌當頭。<span class='note-inline'>(別云。畫前領取)</span>曰路逢猛虎如何避。公曰。一任[跳-兆+孛]跳。<span class='note-inline'>(別云。喪盡殘生也不知)</span>曰一條直路如何入。公曰。巍巍堂堂。<span class='note-inline'>(別云。縮轉去)</span>曰斜街曲巷如何通。公曰。婆婆和和。<span class='note-inline'>(別云。驀直去)</span>曰中心樹子如何斫。公曰。亞父空勞樽俎計。曰關津把斷如何過。公曰。蘇卿原是漢朝臣。曰如何是透頂底人。公曰。脚跟點地。曰如何是透底底人。公曰。鼻孔撩天<span class='note-inline'>(卻把住。問伊。如何是未開口前明白底人。便與一掌。推出)</span>　斷拂老人住雪峯時。公問。當年真覺大師所遺三箇毬子。和尚還是一時用。次第用。總不用。斷拂答以偈曰。雪峯毬子總不用。死爛蛇頭能活弄。次第拈來舉向人。眉毛與眼一齊動。一時拋出大家看。波斯乞命無門縫。三轉語酬余石頭。莫教磕破人間夢。公於是竭力雪峯者無倦容　<span class='note-inline'>(問固佳矣。答亦美矣。惜未。與剿絕去。致使祖禰不了殃及兒孫。有問如何得剿絕去。和聲便掌)</span>。</p>
</div>
<div class='div-other'><a id='mulu136' />
<p class='h2'>江寧府天界覺浪道盛禪師</p><p>閩柘浦張氏子。幼聰慧。聞大父坐化。輙疑曰。此箇靈明。向何處去。一日街行聞猫聲有省。年二十出家。掩關夢筆。默默參究。一日閱百丈再參因緣有悟。往博山求具戒。且問從上佛祖。如何行履。山曰。須從工夫透脫始得。<span class='note-inline'>(別云。佛祖不問人)</span>師曰。佛祖行履。豈因工夫耶。山曰。子且去。做到那田地著。師辭。擬參壽昌。道經書林。見東苑。苑問曾聞博山提唱維摩經否。師曰。曾聞。苑曰。彌勒得一生授記。作麼生。師曰。大有人疑著。苑曰。你又恁麼去。師異之。圍爐次。師舉僧問古德。劫火洞然。大千俱壞。未審者箇壞不壞。有云壞。有云不壞。此意如何。苑曰。你又恁麼來。師遂折節過冬。因呈生平所見。苑喜。以偈付之。次年。隨苑禮壽昌。昌勘驗奇之。師因問東苑當時答一語。和尚便滿口見許。若是道盛。決不輕易放過。昌曰。祇如他道和尚莫作怪。你又作麼生。師纔啟口。昌便劈面一掌。師曰。也是賊過後張弓。昌曰。且喜有人喫掌在。<span class='note-inline'>(一掌打得一箇。亦是快事)</span>嗣以臨濟趙州元沙諸公案詰之。師以六頌發明。昌頷之。師因事繫獄。陳太宰命吏省師。索偈。師書問余何事捿碧山。笑而不答心自閒。桃花流水杳然去。別有天地非人間詩遺之。宰嘉甚。會操江李公雪其事。師出。亦無異色。李顧當事曰。禁之無慍。釋之無喜非真道人而何。師坐道場五十餘處。語錄如之。內集三十三種。外集三十一種。師為人機雖孤峻。而性實溫和。凡示誨人。不豁然則不<span class='corr'>已</span>。故士大夫多出其門。海內尊為宗匠　上堂。雙輪合璧。泥牛入海如神。五曜經天。石馬回途自妙。微雲澹河漢。秋雨滴梧桐。路逢達道人。不將語默對。若有箇漢。向者裏發得一笑。許他親見歇祖八字打開。別施手眼。衣被萬化。乳育羣英。使箇箇遮天葢地去。<span class='note-inline'>(發得一笑。更那有許多注脚來)</span>還會麼。夜排月戶清光遠。秋拭山稜秀色多上堂。十字街頭結制。惟有石橛子自肯承當。<span class='note-inline'>(莫謗石橛子)</span>急水灘上白椎。祇許竹篙兒全機活脫。<span class='note-inline'>(未白椎時。還活脫否)</span>杖人恁麼舉。忽有箇出來捲却席子。也好與三十棒。且道是賞伊罰伊。檢點得出。<span class='note-inline'>(自喫三十)</span>黃頭碧眼。剜肉成瘡。檢點不出。<span class='note-inline'>(互相鈍置)</span>白牯黧奴。開眼作夢。祇如今日與眾造箇欵端。又作麼生。巨靈擡手無多子。劈破華山千萬重　上堂。人從賢溪來。請擊臯亭鼓。䇿杖獨登堂。一喝驚今古。是誰直下耳聾。又誰當央舌吐。不勞象骨更拋毬。且看元沙是甚虎。巢知風。穴知雨。動植飛潛各有主。電卷星馳。龍驤鳳翥。者些兒。須自許。太平一曲韻深長。流水高山何足譜。<span class='note-inline'>(此等提唱。易資套襲。覺浪門下。大率如此。故不選錄)</span>　問僧甚處來。僧曰。和尚試定當看。<span class='note-inline'>(更要商量在)</span>師曰。野狐精[跳-兆+孛]跳作麼。曰情知和尚有此一機。<span class='note-inline'>(不但皮下無血。直是眼內無珠)</span>師曰。苦不是新羅。僧便拜。<span class='note-inline'>(磕得一萬頭。有什麼用處)</span>師曰。村夫喫橄欖　閩僧參。師曰。你是延平來底麼。曰是。師曰。交劍潭兩條龍還在否。曰不知。師曰。蚯蚓穿過東海。蝦蟇撞倒須彌。伎死禪和。打瞌睡未曾醒在<span class='note-inline'>(諸公看覺浪一場敗缺)</span>　問如何是常住三寶。師曰。兩粥一飯。曰如何奉持。師曰。朝看東南。晚觀西北　問有問石頭如何是道。頭曰木頭。如何是禪。頭曰㼾磚。此意如何。師曰。藝壓當行。曰或問和尚如何是道。師曰。好皮不染皂。曰如何是禪。師曰。好人不借錢。曰此與石頭同別。師曰。石馬廟前有傘舖。曰不會。師曰。木屐店在對門開。</p>
</div></div>
</div><!-- end of div[@id='body'] -->
</body></html>