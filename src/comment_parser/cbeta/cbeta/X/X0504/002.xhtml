<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經彙纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu29' />金剛般若波羅蜜經卷下</p>
<div class='div-commentary'><p style="margin-left:1em">大圓曰。上半部。要人離相見佛。下半部。要人通達諸法無我。不離相見佛。則不能通達法無我。不通達一切法無我。亦不能親證離相之佛。</p>
<p style="margin-left:1em">覺非曰。前半卷。純談般若。後半卷。申明法無我。正般若究竟實際也。無上正覺。乃因緣果滿。全盡本性之稱。亦即人人自具之種性。般若法。不過即種性中自具之覺照。反照自有之種性。無別法也。故於種性上發自心。苗無法心之我也。於種性上得自法性。無得法授記之我也。於種性上修無作妙行。無莊嚴之我也。通達無我法。則三際心空。無我心也。法界通化。無我福也。離色離相。無色相之我也。非說非得。無說得之我也。淨心行善。無我行也。化無所化。無我度也。色聲非我。斷滅非我。無斷常之我也。知法無我。得成於忍。而法身法界悉無有我。一片空明之性見矣。到此萬法如如。諸妄不降而降。真心無住而住。自性之金剛般若經。衍說不盡。此後半卷大旨也。</p>
<p style="margin-left:1em">集解。前說人無我。後說法無我。人無我云者。謂斷見惑。法無我云者。謂斷思惑。須菩提前所問者。降伏俱生我執之意居多。後所問者。降伏俱生法執之意居多。我法二執。皆言俱生者。以與生俱生也。</p>
<p style="margin-left:1em">正解。空生再理前問。佛如前答。而加以實無有法發心一語。見發心尚無法。何況降心住心豈更有法乎。須菩提求法之心未化。是我法細執未忘。佛佛直從根源處剪除。說箇實無有法。我法細執。蕩盡無餘矣。</p>
<p style="margin-left:1em">○自此至二十五分。總名忘法證如。</p>
</div></div>
<div class='div-other'><a id='mulu30' />
<p class='h1'>○究竟無我分第十七</p><p style="margin-left:2em">直下究竟。本無我體。</p>
<p style="margin-left:2em">○此分覆理前說。以明無我。無我即是無四相。但云無我者。四相皆因我相而生。故無我即無四相也。究竟無我有二義。一是自然體。一是勉然法。經因自然體。而示人以勉然法。與中庸明則誠義相似。</p>
<p style="margin-left:2em">覺非曰。萬法皆空。無我發心。無我降住。無我度生授記莊嚴。若於此通達得去。方見法法無我。而本來清淨之我見矣。</p>
<p style="margin-left:2em">大圓曰。此分分三段看。實無有法發菩提以上。是言菩薩發心必須離相。推本於發菩提。本來無法也。自然燈佛所至大身。即如來之無法得菩提。以明菩薩之無法發菩提也。菩薩亦如是下。言菩薩度生無我。亦如佛之得菩提無法。以申明實無眾生得滅度之意。惟發菩提無法。所以度眾生無我。是一串事。</p>

<div class='div-orig'><p>爾時須菩提白佛言。世尊。善男子。善女人。發阿耨多羅三藐三菩提心。云何應住。云何<span class='note-inline'>(作即是解)</span>降伏其心。</p>
</div>
<div class='div-commentary'><p style="margin-left:1em">盛釋。此尊者再行啟請。問辭雖同。意義實別。云何以應住為降伏也。故下卷廣答降心。正見應住即是降心之故。</p>
<p style="margin-left:1em">大圓曰。空生聞說經名。應離一切相。則人法皆空。<span class='corr'>已</span>是了然。至此重復起疑。疑既<span class='corr'>已</span>離相。心如何發。若欲并此所發之菩提而亦離之。則此心全無著落。菩薩行六度時。安住何處。并能發之法而亦離之。則菩提全無把柄。行菩薩行時。有許多難調伏處。此心又如何降伏。所以復申前問也。</p>
<p style="margin-left:1em">如如居士曰。與初問語同意異。意謂發菩提心者。無取。無住。無得。離一切相。至於不可思議。覔一心不可得矣。誰為住。誰為降伏乎。其法安在。此於無法中強求法也。是另起疑端。不是重申前請。其初問時。止現發心。未識住降。故示以修行方便。再問時。慮著住降之相。轉揜能發之心。故并為掃除一切。前答是酬其所問。此答是遮其所問也。</p>
</div>
<div class='div-orig'><p>○佛告須菩提。善男子。善女人。發阿耨多羅三藐三菩提心者。當生如是心。</p>
</div>
<div class='div-commentary'><p style="margin-left:1em">此句口氣不住。直貫下三句。此善男子等。應主菩薩地中人說。</p>
<p style="margin-left:1em">如如曰。前曰生清淨心。生無所住心。足顯心之妙境矣。但恐著一清淨相。即是不淨。著一無所住相。即為有住。故兩泯之而曰生如是心。不異名如。無非曰是。如於實相之是也。言發阿耨多羅三藐三菩提心者。不必求如何住。如何降伏也。當生如是心而<span class='corr'>已</span>。</p>
</div>
<div class='div-orig'><p>我應滅度一切眾生。</p>
</div>
<div class='div-commentary'><p style="margin-left:1em">滅度一切眾生。乃佛所應為者。</p>
</div>
<div class='div-orig'><p>滅度一切眾生<span class='corr'>已</span>。而無有一眾生實滅度者此言人無我之義。</p>
</div>
<div class='div-commentary'><p style="margin-left:1em">以上三句俱指如是心說。佛言我於眾生。亦惟令生類自度。無能度之法。亦無所度之生。此乃清淨本然之實境實心。不著分毫相想。故曰實無滅度。</p>
<p style="margin-left:1em">如如曰。前云我皆令滅度。顯其力。此云我應滅度。指其願。前云滅度無量無邊眾生。其量廣。此云滅度眾生<span class='corr'>已</span>。其功神。前云實無眾生滅度。統示平等。此云無一眾生滅度。細表渾忘。總是一義。</p>
</div>
<div class='div-orig'><p>何以故。須菩提。若菩薩有我相人相眾生相壽者相。即非菩薩。</p>
</div>
<div class='div-commentary'><p style="margin-left:1em">盛釋。若有我度眾生之念。便是我相。有眾生為我所度之念。便是人相。人我相乘。便是眾生相。常存此念以求涅槃。便是壽者相。必令四相細執。徹底掃盡。方是真能降心者。前約所度之境。此約能度之心。心境俱捐。法將安立。下故云實無有法。</p>
<p style="margin-left:1em">大圓曰。前是破情顯智。所破之情。即我人等四相粗執。乃是破未悟般若之菩薩。此下是忘情顯理。破我人等四相細執。乃是破<span class='corr'>已</span>悟般若之菩薩。</p>
<p style="margin-left:1em">如如曰。此四相。與上文異。上文四相。是法相。此四相。是非法相。上文我相是滅度之相。此我相。是無滅度之相。</p>
</div>
<div class='div-orig'><p>所以者何。須菩提。實無有法發阿耨多羅三藐三菩提心者此言法無我之義。</p>
</div>
<div class='div-commentary'><p style="margin-left:1em">如如曰。菩薩心匪他。即眾生本來清淨覺地也。覺性常生。常生。故當念可發。如有法。則非清淨。何以發清淨之心。空生置發心而問住降。世尊却置住降而明發心。非止明因。即於因中明果也。因地不明。萬行俱錯。知菩提心之無法而發。即知菩提之無法而得。一部金剛經。攝在生如是心四字。悟得生字。即可以證無生。</p>
<p style="margin-left:1em">大圓曰。經中標出一我字為首。但云我應滅度一切眾生更不言布施。是知功行<span class='corr'>已</span>圓。惟有生佛之見未泯耳。即四相細執之謂也。我應滅度實無等者。順顯無所度之境。若有我人等相即非菩薩者。反顯無能度之人。實無有法發心者。總顯無能所之法。此正不住之住。無降之降。無我之我。菩薩所當生之心也。若外見所度。內有能度。能所宛然。則乖於不住之道。菩薩所不當生之心也。何於平等無住。了無一法可得之中。而自生障礙乎。下文反覆叮嚀。只講明無有法三字。</p>
<p style="margin-left:1em">○此分重此一句。若有法發心者。便是我見。</p>
</div>
<div class='div-orig'><p>須菩提。於意云何。如來於然燈佛所。有法得阿耨多羅三藐三菩提不。</p>
</div>
<div class='div-commentary'><p style="margin-left:1em">此佛以<span class='corr'>己</span>所證之菩提果。證彼菩薩所發之菩提心。故舉然燈佛所以問之。以明法無有法也。</p>
</div>
<div class='div-orig'><p>○不也世尊。如我解佛所說義。佛於然燈佛所。無有法得阿耨多羅三藐三菩提。</p>
</div>
<div class='div-commentary'><p style="margin-left:1em">佛所說義。即上所云實無有法發菩提心也。初既無法發心。後豈有法得果。故直見為實無所得。正悟如來之得法。得之於心。非授之於師。</p>
</div>
<div class='div-orig'><p>○佛言如是如是。須菩提。實無有法。如來得阿耨多羅三藐三菩提。</p>
</div>
<div class='div-commentary'><p style="margin-left:1em">其言深契佛心。故稱如是如是。全性起修。無法而發。則豈有法而得。無所無能。自顯正覺耳。</p>
</div>
<div class='div-orig'><p>須菩提。若有法如來得阿耨多羅三藐三菩提者。然燈佛即不與我授記。汝於來世當得作佛。號釋迦牟尼。</p>
</div>
<div class='div-commentary'><p style="margin-left:1em">佛言若有可得。則內有能得之心。外有所得之境。心境未泯。則是有法。便與寂滅無相菩提。極相違逆。然燈烏得與我授記乎。</p>
<p style="margin-left:1em">經貫云。佛恐人認法作佛。認然燈佛是佛。認如來是佛而不認自性作佛。故問以發之。若必待有法而後得菩提。則本性不是佛了。</p>
</div>
<div class='div-orig'><p>以實無有法得阿耨多羅三藐三菩提。是故然燈佛與我授記。作是言。汝於來世當得作佛。號釋迦牟尼。</p>
</div>
<div class='div-commentary'><p style="margin-left:1em">惟其無得。則所證妙果。乃性地本具法門。故得授記。來世當成佛也。人疑無法不得菩提。豈知佛正以無法而得乎。下即徵其所以無法而得之故。</p>
<p style="margin-left:1em">正義。梵語釋迦。此云能仁。謂心性純全。含容一切也。牟尼。此云寂默。謂心體本寂。動靜不遷也。寂默為體。即是如。能仁為用。即是來。先釋迦而後牟尼者。攝用以歸體也。先如而後來者。從體以起用也。總是一箇真性。加號則為釋迦牟尼。通稱則為如來又為佛。</p>
<p style="margin-left:1em">如如曰。佛者。自覺。覺他。覺滿也。爾時於一切法。一切種相。自為開覺。亦開覺有情。<span class='corr'>已</span>不住涅槃。不住生死。其所修行。無非能仁寂默之事。但行滿果圓。現千百億化身。待於來世耳。要此無上妙明號。釋迦牟尼時不增。在然燈佛所時不減。若誤以今世來世。分修行漸次。謂如來作佛。尚且姑待。是進修可以不勇猛也。何以訓眾生哉。故竟菩提之妙果。迦文作佛。亦待來生。證菩提之實相。眾生成佛。即在立地一反釋。一順明。詳顯決定義也。</p>
</div>
<div class='div-orig'><p>何以故。如來者即諸法如義。</p>
</div>
<div class='div-commentary'><p style="margin-left:1em">如來得菩提。所以實無有法者何故。蓋如來之所以為如來者。即諸法如其本性之義。法外無別有如。如外無別有法。法即是佛。佛即是法也。</p>
<p style="margin-left:1em">盛釋云。真性是我之本體。法皆自外所設。惟知真如為法體。則知法不從外得矣。</p>
<p style="margin-left:1em">如如曰。上文空生直證無法。世尊反覆言無法。兩心業<span class='corr'>已</span>相印。恐眾生認無有法為斷無。茲復闡明其故。而指出如來之體。言如來者。即諸法真如之義也。性無改異曰如。諸法者。一切世間出世間法也。諸法如義。即是生如是心。心有改異即不生。真如不變即為生。真如能生諸法。亦資諸法以生。所謂如土長苗也。</p>
<p style="margin-left:1em">憨山曰。空生不達法身真體。不屬因果。執定如來是有修有得。佛乃直示之曰。何故言無所得耶。以如來者。非色相之稱。即諸法如義耳。</p>
</div>
<div class='div-orig'><p>若有人言。如來得阿耨多羅三藐三菩提。</p>
</div>
<div class='div-commentary'><p style="margin-left:1em">諸法如義者。實無有法也。若言如來有得。豈如來之義乎。此借人言以決定也。</p>
</div>
<div class='div-orig'><p>須菩提實無有法佛得阿耨多羅三藐三菩提。以上斷無佛疑竟次斷無法疑須菩提。如來所得阿耨多羅三藐三菩提。於是中無實無虗。是故如來說一切法。皆是佛法。須菩提。所言一切法者。即非一切法。是故名一切法。</p>
</div>
<div class='div-commentary'><p style="margin-left:1em">盛釋。是中。即清淨法心。心本真空。洞無一物。菩提了無色相。故云無實。色相空處。即真性實處。便是菩提。故云無虗。既云無實無虗。則諸法皆是菩提。故云一切法皆佛法。不可於諸法之外另覔菩提也。然一切法非真實。人特假此修行。故云法即非法。不可於諸法之內執有菩提也。</p>
<p style="margin-left:1em">履昌曰。上言無法。非頑空斷滅也。真如湛寂。不立一法。萬法皆如。不捨一法。說一切法非一切法者。是中無實故。說一切法皆是佛法者。是中無虗故。</p>
<p style="margin-left:1em">如如曰。上文言生如是心。未指明如是者何在。特為拈出是中二字。是即如是之是。中者。中道也。凡有實則有虗。有虗則有實。以對待而成遮。實還成虗。虗還成實。以情執而成滯。惟中。則離相絕待。有無雙遣。故無窒礙之實有。亦無枯寂之虗無也。上文無實無虗以法言。此無實無虗以心言。法由菩提心出也。無虗者。以方便為菩提。故如來說一切法皆是佛法。此為假諦。無實者。以真性為菩提。故所言一切法即非一切法。此為空諦。無實即無虗者。以實智為菩提。故名一切法。此為中諦。兩是故。緊承中字說。前云諸佛法。此曰一切法。更兼五乘諸法言。佛。菩薩。聲聞。緣覺。人。天。諸法。皆是佛法。聖凡平等。權實會歸也。前云佛法即非佛法。此曰一切法即非一切法。言不止佛法非法。凡法皆從因緣和合而生無作無受也。故名一切法者。非法非非法。即法即非法。總一菩提法界。所謂諸法如義也。</p>
<p style="margin-left:1em">合前後而論。初言於法應無所住。依此為修。足成第一希有法矣。恐人逐幻迷真。故以不應取法。不應取非法。兩破其執。俱無所取。恐人見為無定。故以於法無得。及實無有法。直指其微。然止言無法。恐卓立靡從。故以如來所得法。及諸法如義。標趨造之的。止言如來法。恐唱高聽絕。故以一切法皆是佛法。非一切法名一切法。廣利益之路。說法至此。如摩尼珠。隨方現色。如家常飯。隨分可䬸矣。</p>
<p style="margin-left:1em">○自然燈佛至此。言如來因地。空無所有也。</p>
</div>
<div class='div-orig'><p>須菩提。譬如人<span class='corr'>身</span>長大。</p>
</div>
<div class='div-commentary'><p style="margin-left:1em">語未畢。</p>
<p style="margin-left:1em">正義曰。大身非真實。譬法非真實。人身長大。爭奈有生有滅。豈得為真實大。此承上設譬以起下文。</p>
<p style="margin-left:1em">剩閒曰。譬如人身長大。明明以色身喻法身也。此節意。是以色身之不實。喻諸法之本。無雖說大。意不在大。語似須彌山王節。而意實不同前以。報身明法身。借喻於山王。故下論大不大。掃迹中有推原意。此以色身喻法身。明說出人字。下但論實不實。以顯法身無相。止有掃迹意。無推原意。</p>
<p style="margin-left:1em">大圓曰。此言真佛真法之體性。以顯無佛無法之妙理。特語尚未畢耳。</p>
</div>
<div class='div-orig'><p>○須菩提言世尊。如來說人身長大。即為非大身。是名大身。</p>
</div>
<div class='div-commentary'><p style="margin-left:1em">圓旨云。諸法遍周沙界。豈不同大報身。然非法名法。猶之非身名大身耳。空生不待佛竟其說而直言之。</p>
<p style="margin-left:1em">剩閒曰。非身名大身。只就人身一直說下。不必串入法身。而明法身之意。自在言下。</p>
<p style="margin-left:1em">正義云。知大身非身。則知諸法非法。</p>
<p style="margin-left:1em">如如曰。前云佛說非身。是無身相。此云非大身。是無大身相。喻同意異。此大身宜就一切法上體貼。方不泛言。一切法皆是佛法。則一切世界皆是佛身。一切法非一切法。則法界之大身。即非大身也。非大身者。一切佛世界。猶如虗空花也。然虗空即不動之體。是故名大身。經中兩言大身。一以讚歎無得。一以讚歎所得。無得與得。是經中兩眼目。故下文善現以得為無得。闡其合義。</p>
<p style="margin-left:1em">○此言如來果地空無所有也。</p>
</div>
<div class='div-orig'><p>○須菩提。菩薩亦如是。若作是言。我當滅度無量眾生。即不名菩薩。</p>
</div>
<div class='div-commentary'><p style="margin-left:1em">言菩薩度。眾生無我。亦如佛之得菩提無法。亦如是。承上意言之。作是言。即指滅度眾生說。</p>
<p style="margin-left:1em">大圓曰。證果既無。修因豈容獨有。菩薩之發菩提。亦當如是不生法相。若自念我當滅度。則認度眾生有法。即認得菩提亦有法。而不得名為菩薩矣。</p>
<p style="margin-left:1em">正義云。菩薩之名為覺眾生。其不實亦如是也。蓋真性本無眾生。只因業緣現相。</p>
<p style="margin-left:1em">○若作是言三句。先反言以明之。何以故四句。方正釋其義。下莊嚴佛土例此。</p>
</div>
<div class='div-orig'><p>何以故。須菩提。實無有法。名為菩薩。</p>
</div>
<div class='div-commentary'><p style="margin-left:1em">佛又徵何故不名菩薩。正以菩薩以清淨得名。實無有法可容人取證。而以之度人也。</p>
<p style="margin-left:1em">集解。內智空寂。諸法不生。是名菩薩。</p>
<p style="margin-left:1em">正義云。菩薩正賴佛法修行度眾。而言實無有法者。謂真性中不見有此法耳。既無有法。尚有何說。佛所說者。惟說無四相。以明真空無相耳。</p>
</div>
<div class='div-orig'><p>是故佛說一切法無我無人無眾生無壽者。</p>
</div>
<div class='div-commentary'><p style="margin-left:1em">又釋上實無有法之義。佛所說一切法。不過隨機順應。開導眾生。以悟本性。我人眾生壽者。本無有也。一切法本無四相。何得著一眾生相。而說我當度生乎。</p>
<p style="margin-left:1em">○如如曰。如來無有法而得菩提。惟其為諸法如義也。佛如是。菩薩亦如是。一如無二如矣。此如是字。與生如是心相應。兩如字。當作如來如字看。下文言如如。亦言如於真如也。經中或言如來。或言菩薩。互見錯出。其中各有主客。言說法。則如來為主。廣說演說之人為客。以廣說演說。皆本於如來之護念付囑也。言修行。則菩薩為主。如來為客。以此經專問菩薩發心。而以如來作準繩也。前云生如是心。是無法相。乃以有我相非菩薩釋其故。此云若作是言我當滅度。是有我相。乃以實無有法名菩薩。釋其故。蓋我執即法執。法執即我執。故曰若心取法取非法。即著我人眾生壽者。菩薩實無有法。即是實無有我。猶生信之眾生。無我相。即無法相。無非法相也。我當滅度眾生。與前我應滅度一切眾生之言無異。然作是言。則非生如是心。故不名菩薩。</p>
</div>
<div class='div-orig'><p>須菩提。若菩薩作是言。我當莊嚴佛土。是不名菩薩。</p>
</div>
<div class='div-commentary'><p style="margin-left:1em">不特法無相見也。夫上求佛果。下化眾生。皆菩薩事。既求佛果。則當莊嚴佛土矣。然嚴土亦非實法。若菩薩自言。我當以七寶五<span class='corr'>采</span>莊嚴佛土。是著有相。即不名菩薩。</p>
<p style="margin-left:1em">按正義。此佛土。謂佛剎土。下如來說莊嚴佛土。乃謂佛之心土。第十分言菩薩莊嚴佛土者。蓋見世人專務外飾莊嚴。所以辨論菩薩不在是。此節言菩薩不以莊嚴佛土。自見其能。所以只示無相之莊嚴也。</p>
</div>
<div class='div-orig'><p>何以故。如來說莊嚴佛土者。即非莊嚴。是名莊嚴。</p>
</div>
<div class='div-commentary'><p style="margin-left:1em">云何不名菩薩。如來所說莊嚴佛土。不是世諦取相莊嚴。乃心佛土也。心土無相。本來清淨。云何莊嚴。六塵不染。定慧常存。非莊嚴中。有妙莊嚴焉。是則名為莊嚴也。</p>
<p style="margin-left:1em">如如曰。此又以非莊嚴明其無度生之相也。莊嚴佛土者。以一切法利益眾生。悲智互運。福慧兼顯。成就受用之淨土也。非莊嚴佛土者。修一切法而無一切法之相。利益一切眾生而無一切眾生之相也。前虗叩以菩薩莊嚴。此直云我當莊嚴。不名菩薩。前以無為法。為莊嚴。此以一切法。為莊嚴。前以非莊嚴證其無得。此以非莊嚴明其無我。語同意異。</p>
<p style="margin-left:1em">盛釋云。嚴土。所以濟物也。以俗諦言。明法身教。調伏眾生。當莊嚴佛土。以真諦言。佛土本空。全修在性。故云即非。以中諦言。性修不二。故曰是名。不見能嚴之人。不見所嚴之土。即莊嚴心土。亦內不見我。外不見法。方是無法可得也。合而言之。有生可度。有土可嚴。皆是有我。度即無度。嚴即非嚴。皆由無我。故以通達無我法結之。</p>
<p style="margin-left:1em">○此言菩薩度生空無所有也。</p>
</div>
<div class='div-orig'><p>須菩提。若菩薩通達無我法者。如來說名真是菩薩。</p>
</div>
<div class='div-commentary'><p style="margin-left:1em">起度生心。著莊嚴相。不得名菩薩。畢竟如何可名。能通達無我法者是也。此總結上實無有法之義。發心。得果。授記。皆無法。至度生。嚴土。皆無法。此般若空四相之無我法也。通達此法者。清淨本然。無人我。無法我。於無實無虗中安住。其行深般若如是。得名菩薩。信不誣矣。菩薩尚不可執有我法。況如來豈有法得菩提乎。而無法發菩提心。益了然矣。</p>
<p style="margin-left:1em">如如曰。通達之義。全在明一切法。蓋一切法者無有我。能以此法通達彼法。一一無礙。既蕩凡夫之妄計。復鎔二乘之偏空。可以荷擔如來。利益眾生矣。法無我。即是無有法。通達無礙。乃是能生之心。不為法縛。</p>
<p style="margin-left:1em">大圓曰。以法體本具而言。則曰法無我。以菩薩智證而言。則曰無我法。聲聞。緣覺。但知無我。而不能通之一切法。止可自度。不能度人。名字菩薩。向一切法上修為。而不能知法法原來無我。則法相猶存。終歸權乘。若菩薩於法法頭邊。洞徹無我根源見之六度萬行。能所不立。名為通達無我法。終日嚴土而未嘗莊嚴。終日度生而本來無度。無煩惱障。而亦無所知障。人執空而法執亦空。則如來自當授記成佛。而說名真是菩薩矣。</p>
<p style="margin-left:1em">△決疑云。經中初問住降。為初發大心菩薩言也。始發度生之心。種種著相。依五蘊以修行。執六塵以布施。所求菩提。有色身可見。有佛土可嚴。故佛重重破之。至一切色相皆離。方契般若實際。此前半卷意也。至此再問住降。為<span class='corr'>已</span>悟般若之菩薩言也。能證之智未忘。生佛之見未泯。仍存微細二執。則隱然尚有一法我在。故說實無有法。即實無有我。如來無法可得。菩薩亦無法可得。故以非度為度。非嚴為嚴也。</p>
<p style="margin-left:1em">宗通云。度眾生是大悲。嚴佛土是大智。皆菩薩分內事。然一有作念。便非菩薩。通達無我法者。不但離於人我。抑且離於法我。不但智能信此無我之法。且無能智之人。故終日度生。未嘗度生。終日莊嚴。未嘗莊嚴。是真無相。是真無住也。</p>
<p style="margin-left:1em">曹溪云。此段經文。自再行起請。至通達無我。皆一串說下。天親分作四疑。一無相。一無因。一無佛法。一無菩薩法。總歸無我。是究竟了義。其初正答住降。尚在破情顯智。所破者四相粗執。所顯者菩提正智也。至此再答住降。在破情忘智。所破者四相細執。所忘者發菩提心也。菩提且無。何有四相。智且不立。情從何生。故發菩提心。前說也。無發菩提心。後說也。心無其心。則無降可降。謂之真降。無住可住。謂之真住矣。</p>
<p style="margin-left:1em">如如居士曰。自發阿耨多羅句至此。皆遮其應住降伏之問也。言發心者。不必問其如何住。如何降伏。還當問其如何發也。發心之初。無復我相。則寧有法相。無法而發。則寧有法而得。故即生所發之心可矣。奚必復求如何住。如何降伏乎。</p>
<p style="margin-left:1em">釋旨。</p>
<p style="margin-left:1em">義略云。此下分作四章。是如來第一義諦正答降伏。而住修在其中。</p>
<p style="margin-left:1em">大品云。諸法無所有。如是有。此十七分中開合兩章。即是無所有也。後見智。三業。度生。來去。四章。即是如是有也。</p>
</div></div>
<div class='div-other'><a id='mulu31' />
<p class='h1'>○一體同觀分第十八</p><p style="margin-left:2em">佛具五眼。體非實有。惟常住真心。虗靈不昧。眼雖分五。照共一心。所謂萬法歸一。更無異觀。</p>
<p style="margin-left:2em">○自此至二十一分。正明一切法無我。此分以本來心明無我也。</p>
<p style="margin-left:2em">覺非曰。十六分前。說解行發心。是從根本說到差別。十七分後。說證發心。皆從差別攝歸根本。此分是顯佛具差別智。而末仍攝歸根本。直至後菩提無得。俱同此意。</p>
<p style="margin-left:2em">○清淨妙心。各各具足。眾生將此三際心。障却本心。不能具眼。如來具足五眼。徧照妄心非心。清淨心湛然獨露。</p>

<div class='div-orig'><p>須菩提於意云何。如來有肉眼不。</p>
<p>○如是。世尊。如來有肉眼。</p>
<p>○須菩提於意云何。如來有天眼不。</p>
<p>○如是。世尊。如來有天眼。</p>
<p>○須菩提於意云何。如來有慧眼不。</p>
<p>○如是。世尊。如來有慧眼。</p>
<p>○須菩提於意云何。如來有法眼不。</p>
<p>○如是。世尊。如來有法眼。</p>
<p>○須菩提於意云何。如來有佛眼不。</p>
<p>○如是。世尊。如來有佛眼。</p>
</div>
<div class='div-commentary'><p style="margin-left:1em">盛釋云。上文言不見諸法。方名菩薩。然不見之中。自有真見。故以佛之五眼證之。五眼具足於一心。其體本一。其用有五。而不住於一。不住於五。惟佛有之。</p>
<p style="margin-left:1em">大圓曰。佛問五眼。皆答以有。蓋知真空之中。自起實見。無纖毫之翳也。</p>
<p style="margin-left:1em">陳雄曰。華嚴經云。肉眼。見一切色故。天眼。見一切眾生心故。慧眼。見一切眾生諸根境界故。法眼。見一切法如實相故。佛眼。見如來十力故。大般若經所謂清淨五眼是也。</p>
<p style="margin-left:1em">顏丙曰。幻臭觀見為肉眼。普照大千為天眼。智燭常明為慧眼。了諸法空為法眼。本性常覺為佛眼。此惟從如來本體自性言也。按。肉眼見近不見遠。見障內不見障外。天眼能見障外。慧眼以根本智。照真諦理。得真空慧。法眼以差別智。達俗諦理。明一切法。佛眼。佛者覺義。細惑永盡。圓明徧照。以圓覺定等智為體。以無功用智為性。</p>
<p style="margin-left:1em">剩閒曰。眼以矚照為義。五眼。非實有五眼也。約所見以為眼耳。以形論。則為眼目。以理論。則為心竅。</p>
<p style="margin-left:1em">如如曰。通達一切者。菩薩之修。森羅萬象者。如來之藏。一切法皆是佛法。則人乘。天乘。聲聞緣覺乘。菩薩乘。無不攝於佛乘也。法身徧一切處。眼特其具足中之一耳。智慧之體。能見空見色。能見非空非色。能見即空即色。以其徧照一切法界。取喻為眼。即所謂般若是也。有此大光明之體。始成其為如來身。故道眼足該法身。猶般若足該六度。上文言即見如來。言見種種色。言如來悉知悉見。皆不以眼根為見者也。蓋聽者之機。貴於能聞。故利根人以耳入。設化者之宗。主於能見。故圓教以眼施。但眾生。因空有二執。自生幻翳。不能以此眼照於彼眼。遂不能以此乘達於彼乘。雖認我法極明。終是無慧目也。故世尊以無礙之五眼示之。</p>
</div>
<div class='div-orig'><p>此節承上見淨以明智淨須菩提於意云何。如恒河中所有沙。佛說是沙不。</p>
<p>○如是。世尊。如來說是沙。</p>
<p>○須菩提於意云何。如一恒河中所有沙。有如是沙等恒河。是諸恒河所有沙數。佛世界如是寧為多不。</p>
<p>○甚多世尊。</p>
</div>
<div class='div-commentary'><p style="margin-left:1em">前說恒河。以喻布施。此說恒河。以喻世界。取意各別。佛世界者。凡有一世界。必有佛以教化之。故皆謂之佛世界。世界如此多矣。眾生在世界中者。其多益甚。故先以許多世界為問。如是者。應承之辭。</p>
</div>
<div class='div-orig'><p>○佛告須菩提。爾所國土中。所有眾生若干種心。如來悉知。</p>
</div>
<div class='div-commentary'><p style="margin-left:1em">此喻有五層。一舉恒河以數沙。再舉一沙一河以數河。三約諸沙以數界。四約界中所有眾生。五約眾生所有心。生滅萬狀。猶如是沙之多。</p>
<p style="margin-left:1em">如如曰。眾生心者。顛倒心也。若干種者。不可縷舉之意。攝下過去現在未來三者而言。如來明行滿足。故能知他。知不是空空觀察。由同體關切。故以慈悲運為實智。而兼行度厄之事也。</p>
</div>
<div class='div-orig'><p>何以故。<span class='note-inline'>(何以悉知)</span>如來說諸心。皆為非心。是名為心。</p>
</div>
<div class='div-commentary'><p style="margin-left:1em">如來所說眾生諸心。總從六塵影現。皆識神顛倒之妄心。非真實常住之本心。是虗名為心耳。</p>
<p style="margin-left:1em">顏柄曰。如來說諸心。實無心可得。故曰非心但強名曰心。</p>
<p style="margin-left:1em">按是名為心句。諸本皆作指點真心解。正義謂其語意雖似深妙。與上下文勢欠合。皆為非心。是名為心二句。只宜一直說下。不點破真心。下節三心不可得。正申明此二語。如何是真心。亦不曾說破。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以言諸心非心者何故。</p>
</div>
<div class='div-orig'><p>須菩提。過去心不可得。現在心不可得。未來心不可得。</p>
</div>
<div class='div-commentary'><p style="margin-left:1em">如如曰。事過去而有所係戀。為過去心。事現在而有所執著。為現在心。事未來而有所逆億。為未來心。眾生憧憧往來。惟此三者。流浪生死如來以不可得三字點破羣迷。慾薪積厝。頓入清涼。惑業久躔。立成解脫矣。可得者為菩提心。不可得則為非心。漚滅則海澄。惑消則智顯。心不可得。去其非心則油然生矣。此為生心者。標方便法也。</p>
<p style="margin-left:1em">如解云。不可得者。言本來無有。從何而得。識得這心之不可得。便是無我。不獨妄心無我。真心亦無我。惟無我。故無人無眾生無壽者。能於此參詳。不但勘破眾生。亦且勘破諸佛菩薩也。</p>
<p style="margin-left:1em">劉道開曰。上言無法。此言無心。心法俱空。不真何待。三際不可得。真心之體。本如是也。</p>
<p style="margin-left:1em">履昌曰。此三不可得。如來為一切眾生下一貼清涼散。欲其自得之也。</p>
<p style="margin-left:1em">經貫云。過去<span class='corr'>已</span>滅。現在本空。未來未有。眾生戀其往。計其在。想其來。紛紛有此三心。三心豈可得而住。若能清淨。豈有三心。無三心。而一念不生。全體自現。則眾生之不終於眾生也可知矣。</p>
<p style="margin-left:1em">△直解。若干種心。皆差別心也。著一切六塵之相。躁擾不寧。自起生滅。總為妄心。人當自知而不能知。如來悉知。總以過去現在未來之為害耳。若悟真一之性。何來有此三心。故云不可得。惟從此不可得處。全體真心。則三觀皆圓。三智自顯矣。</p>
<p style="margin-left:1em">憨山云。此示心佛眾生。三無差別也。佛所具五眼非眼。但約見眾生心為眼耳。眾生者。皆佛自心之眾生。眾生心本自如如。皆無生滅與如來心寂滅平等。絕無生死去來之相。非心原不是他本性。故三際求心。了不可得。</p>
<p style="margin-left:1em">蓮師云。如來說三箇不可得不是婉轉商量。直是斬釘截鐵語。所以破眾生之非心者。亦甚決矣。</p>
</div></div>
<div class='div-other'><a id='mulu32' />
<p class='h1'>○法界通化分第十九</p><p style="margin-left:2em">佛身充法界。通達化無邊。言法身充滿法界。則變通莫測。神化無方。其福德之多。無有窮盡矣。</p>
<p style="margin-left:2em">○此明福德無我也。</p>
<p style="margin-left:2em">○生心布施是因。福德是果。眾生心皆是顛倒識。若以福德為有實。則妄識住相。取著能所。即成顛倒心。故以福德無破之。</p>
<p style="margin-left:2em">上文只說諸法無性。諸心不實。若不知有緣生的道理。則上等人便落二乘偏空。下根人便撥無因果。點出因緣二字。方知菩薩有稱性因心。隨緣功德。即伏後二十七分不入斷滅案。</p>

<div class='div-orig'><p>須菩提於意云何。若有人滿三千大千世界七寶。以用布施。是人以是因緣得福多不。</p>
</div>
<div class='div-commentary'><p style="margin-left:1em">因。依也。藤蘿附本而生曰緣。因緣者。因其布施之功。緣之以得福德也。三心既不可得。則三世中之法。法中所行之布施。何一有實體乎。故以是為問。</p>
<p style="margin-left:1em">盛釋。此云因緣得福。以離相布施言。與前文福德異。</p>
<p style="margin-left:1em">正義。此與依法分數句。似同實異。依法分明。福德性為諸法之所自出。此則申明因緣所得。住相有為之福德非真實。若離相無為福德。充滿法界。流通化度。乃如來不住相布施然也。</p>
<p style="margin-left:1em">如解。前五番較量。俱言受持廣說。此以因緣空施相。即是受持廣說之實踐處。</p>
</div>
<div class='div-orig'><p>○如是世尊。此人以是因緣。得福甚多。</p>
</div>
<div class='div-commentary'><p style="margin-left:1em">果從因生。因從緣就。此人以是布施因緣。得福豈不甚多。</p>
<p style="margin-left:1em">長水云。如來以因緣問。空生以因緣答。因緣無性。福亦無性也。</p>
</div>
<div class='div-orig'><p>○須菩提。若福德有實<span class='note-inline'>(取福德為實有)</span>。如來不說得福德多反釋。以福德無故<span class='note-inline'>(謂福德無住不見為實也)</span>。如來說得福德多順釋。</p>
</div>
<div class='div-commentary'><p style="margin-left:1em">世尊復申釋之。若以妄識為本。取福德為實有。即是顛倒有漏之福。不足為多。惟以佛智為本。則不見福德為有。在如來無能施之心。在法界無可施之迹。無住之福。無得之得。同於虗空。無有邊際。所以說為多耳。惟福德無。故福德多。則福德仍歸無有。福德豈有礙於菩提哉。</p>
<p style="margin-left:1em">如如曰。此不是無福德。乃是福德無。無福德。則為斷滅。福德無。則福慧莊嚴。仍是湛然清淨。即所謂福德性也。性不實則為虗妄。福德有實則成我相。既有真體。自無妄用耳。或問。前云非福德性。故如來說福德多。則以多為嫌。此云以福德無故。如來說得福德多。又以多為勝。義何以異。曰有為之福。多則轉障性真。無漏之福。多則益顯不可思議也。又曰無上正道不以自住涅槃為福。而以法身遍滿為福。</p>
<p style="margin-left:1em">△盛釋。此為無住降心第一番較量。於前四處較量中。推出福德無住。發明降心之義。前文皆與經勝較量。此但就福性較量有相無相。與前福德性之說。遙相照應。前所云福。是持誦功德。此所云福。是修證極果。前所云多。是較量勝劣。此所云多。是究竟圓滿。須分別觀之。</p>
<p style="margin-left:1em">○如如曰。自如來有肉眼句至此。以因緣明無相之殊勝也。眾生成機。感佛為因。如來起應度生為緣。今如來以五眼說法。是為大事因緣也。眼等六根為因。色等六塵為緣。今如來以清淨心。知眾生若干種心。是照空緣影也。三世惑業。展轉感果名因。互相繇藉為緣。今過去現在未來皆不可得。是觀破十二因緣也。內有信心為因。福田財物為緣。今以滿世界七寶因緣布施。是三輪因緣體空也。因緣不同。而同歸於不實。其於因緣。既無能所之相。則於福德自無冀望之心。無作福田。不可思量。無相之殊勝顯然矣。</p>
</div></div>
<div class='div-other'><a id='mulu33' />
<p class='h1'>○離色離相分第二十</p><p style="margin-left:2em">色者。顏色。相者。形體。離者。不著。言求見如來者。離諸色相也。</p>
<p style="margin-left:2em">○此分是明相好無我。掃盡色相之根。前半部。為信成就發心人說。法應二身。要分開不分開。不得見諸相非相。下半部。為證發心的人說。法應要渾合。不渾合。則不能通達一切法無我。所以問意與答意。較前不同。說可以相見固不是。說不可相見亦不是。故說不應以與不可以有別。謂單以身相見則不是。以身相即非身相見便是了。如上文福德無。故福德多。下文無說說。一例看。方得語氣。</p>

<div class='div-orig'><p>須菩提於意云何。佛可以具足<span class='note-inline'>(無虧欠也)</span>色身見不。</p>
<p>○不也。世尊。如來不應以具足色身見。何以故。如來說具足色身。即非具足色身。是名具足色身。</p>
<p>○須菩提於意云何。如來可以具足諸相見不。</p>
<p>○不也。世尊。如來不應以具足諸相見。何以故。如來說諸相具足。即非具足。是名諸相具足。</p>
</div>
<div class='div-commentary'><p style="margin-left:1em">前云可以見如來。<span class='note-inline'>(五分)</span>是指諸人。欲以色身見如來也。今云如來可以見。是謂如來。有色相可令人見也。具足色身。即八十種隨形好。謂隨其身形。一一皆好也。乃佛法之見於身者。<span class='note-inline'>(此小相也)</span>空生悟色身原從清淨法身中顯出。是無色之色。豈可認為實色耶。具足諸相。即三十二相。乃佛法之見於相者。<span class='note-inline'>(此大相也)</span>空生悟相好原從真如實相中流露。如本無相。豈可認為生住異滅之相耶。然妙相之具足。即妙心之具足。良由全法身無為之體。起應身相好之用。相好二種。亦非不佛。無相而相。相而無相。即非具足。明真身也。是名具足。明應身也。</p>
<p style="margin-left:1em">○剩閒曰。佛既證清淨法身。亦感圓滿報身。如華嚴曰。清淨妙色身。神力故顯現。色身既從法身顯現。則色身何嘗不是法身。但色身是神力顯現。則未顯現時。止有法身。無有色身。法身本是離色離相者也。</p>
<p style="margin-left:1em">△此舉佛之報身無我。示降心無住之義。前云不可相見。是言色相非相。相非是佛。此云不可相見。是言無相即相。相非不佛。法身雖非色身。而色身何嘗不是法身。執色身以為法身固不可。離色身以求法身。亦不可。故如來無色。無無色。不可以色見。如來無相。無無相。不可以相見。此破執報身色相之見。以顯法報冥一也。可以。不應。即非。是名等。總是一意。</p>
<p style="margin-left:1em">芥疏云。即非者。不執有是名者。不執無。即非者。不落常見。是名者。不落斷見。即非者。不即乎此。是名者。不離乎此。單言即非。則是隨舉隨掃之詞。不舉。則無以明其理。不掃。則恐人泥其說。</p>
<p style="margin-left:1em">如如曰。上文舉三十二相。示奉持者之無相。故云不可以三十二相見如來。此舉具足色身。具足諸相。標設教者之離相。故云如來不可以具足諸相見。</p>
<p style="margin-left:1em">集解。由法身無身。故能現一切身。由實相無相。故能現一切相。如能通達非色名色。非相名相。是則名名為真菩薩。何疑有礙於菩提耶。</p>
</div></div>
<div class='div-other'><a id='mulu34' />
<p class='h1'>○非說所說分第二十一</p><p style="margin-left:2em">無上菩提。乃本來真性。此非言語可說。覺悟眾生。是不可說而說也。</p>
<p style="margin-left:2em">○此明說法無我。掃盡從前說法相也。慧命下。言能信法之眾生亦無我。上言佛身色相。一切無我。佛身如是。佛法亦然。</p>
<p style="margin-left:2em">天親曰。佛以非身故現身。法亦無說強名說。是說法亦無我也。</p>

<div class='div-orig'><p>須菩提。汝勿謂如來作是念。我當有所說法。莫作是念。</p>
</div>
<div class='div-commentary'><p style="margin-left:1em">佛身既是無身之身。而佛法亦是無法之法。全是一真法界。了無自相可得。故佛不用詰問。直示戒辭。上念字。是如來說自<span class='corr'>己</span>之念。下念字。是說眾生之念。</p>
<p style="margin-left:1em">大圓曰。如來所說。不過隨機方便。無所說相。無能說相。若有法住在言中。名為剩法。不是無上正覺。若有言住在法中。名為死句。不能開人悟門。惟無言默悟說以說其無說。是名說法耳。</p>
</div>
<div class='div-orig'><p>何以故。若人言如來有所說法。即為謗佛。不能解我所說故復自釋之。</p>
</div>
<div class='div-commentary'><p style="margin-left:1em">如如云。何以為謗。蓋說法四謗。執定有者其一也。今擬如來為有所說。雖非若外道之不信。而鄰於定有。是自奪正幟以益邪幟也。正覺一迷。凡趣永墮。以不解所說明其故者。蓋不信之謗。自外正法。此不足論。信而不解。則如聾人聽樂。盲人觀場。心心無主。法法相礙。以尊重之心。墮誹謗之見。為蠹更深所謂毫釐之差。千里之謬。</p>
</div>
<div class='div-orig'><p>須菩提。說法者。無法可說。是名說法又正告之。</p>
</div>
<div class='div-commentary'><p style="margin-left:1em">說法者實無有法。惟其本來無法。故但示人以真空實相妙理。使於言外自悟。斯乃不說之說。說而無說。</p>
<p style="margin-left:1em">經貫云。說法者因眾生之真性而為言。眾生真性之外。非有法可說。若眾生既悟。連此法亦併無用。是佛之說法。乃無法之法。無說之說也。</p>
</div>
<div class='div-orig'><p>○爾時慧命須菩提白佛言。世尊。頗有眾生。於未來世。聞說是法。生信心不。</p>
</div>
<div class='div-commentary'><p style="margin-left:1em">如如曰。慧即智慧。命則性命。謂具智慧。通命源。即所謂無量佛所種諸善根也。此是帶來般若之性。須菩提慧根雖夙具。然理境未深。則實智不發。故其慧命。不在未聞法之時。亦不在初聞法之時。而在聞如來無可說法之時。故曰爾時也。經中每言法不可說。何於此時始顯慧命。蓋前言如來。止於法中指示。未就性命上說。此言如來有五眼。如來非具足色身。如來不作是念。皆於智慧表如來。以佛智慧加被空生。宿種善根。於是頓露。故立此嘉名耳。聞說是法。承上無說之說來。善現前問眾生生信。是聞言說章句生信。此是問聞說是法生信。所信有淺深也。未來世。兼像法末法時言。眾生。謂一切有情眾生。皆假五陰和合。眾共而生也。</p>
</div>
<div class='div-orig'><p>○佛言須菩提。彼非眾生。非不眾生。何以故。眾生眾生者。如來說非眾生。是名眾生。</p>
</div>
<div class='div-commentary'><p style="margin-left:1em">佛言汝將謂眾生實是眾生。故不能信。不知彼非實是眾生。亦非不是眾生。蓋眾生與佛。同有真性。故曰非眾生。但背真逐妄。自喪本來。故曰非不眾生。非不眾生。即含是名眾生意。佛恐人未解又何以故問起而自釋之。如來說非眾生。申彼非眾生句。是名眾生。申非不眾生句。</p>
<p style="margin-left:1em">如如曰。生信無擇眾生。較前是人種諸善根之言。更為切近。經中每闡明如來之義。此則闡明眾生之義。知如來義可以證般若。知眾生義亦可以證般若。五陰和合。即具真如也。</p>
<p style="margin-left:1em">△前段如來直示須菩提以無法可說。尊者深領此旨。信法性與佛性相應。又欲未來眾生。各各信心。恐其難信難解。故又有眾生之問。佛言以下。明眾生之相。亦當空也。夫眾生既非實是眾生。又何疑其不能信哉。</p>
<p style="margin-left:1em">蓮師云。彼非眾生。非不眾生。是如來點化眾生處。夫卵胎濕化諸種。尚有變化而脫離其凡胎者。何況於人自當泯乎眾生之見。故下文不說眾生。而直言菩提心。</p>
<p style="margin-left:1em">○正義云。此與第七分十三分。大意略同。七分云無有定法可說。十三分云如來無所說。此云有所說法。即為謗佛。又云無法可說。是名說法。反覆叮嚀。總是要人自悟本性。勿執文字之陳言也。即孔子予欲無言之意。</p>
</div></div>
<div class='div-other'><a id='mulu35' />
<p class='h1'>○無法可得分第二十二</p><p style="margin-left:2em">無上菩提。本是真空。我尚非有。何況於法。</p>
<p style="margin-left:2em">○此言無得法之我。掃盡從前菩提相也。</p>
<p style="margin-left:2em">大圓曰。前既說無得。又說所得。既說實無有法。又說一切法皆佛法。此處伏箇疑端在內。空生聞如來說智眼。福德。色相。言說。一切無我。方知有法不礙無法。有得不礙無得。福以無福為福。相以無相現相。法以無說為說。則菩提之得。豈非亦以無得而得耶。空生發此問端。正是他深解處。所以如來印可之。當與下二十三分合看。</p>

<div class='div-orig'><p>須菩提白佛言世尊。佛得阿耨多羅三藐三菩提。為無所得耶。</p>
</div>
<div class='div-commentary'><p style="margin-left:1em">須菩提因佛說身相空法相空眾生相空。因悟如來之得菩提。為得而無得。故舉以問。</p>
<p style="margin-left:1em">如如曰。善現聞非眾生。是名眾生之言。頓知眾生本具佛性。故發此言。悟眾生而知佛。真是體會入微。如來前言無得。復言所得。空生則合證之。發所未發。故為佛所深許。然何不於言所得時。即標合義。以佛言得菩提之後。又言三世心不可得。言福德無。言具足相好。非具足相好。言說法者無說。俱於得中淘汰得淨。故於此時。乃有得為無得之解。</p>
<p style="margin-left:1em">○空生此問。乃是證發心的公據也。</p>
</div>
<div class='div-orig'><p>佛言如是如是。須菩提。我如來自述於阿耨多羅三藐三菩提乃至無有少法可得。是名阿耨多羅三藐三菩提以此無法可得為菩提。</p>
</div>
<div class='div-commentary'><p style="margin-left:1em">如如曰。經中佛說如是如是凡三見。十四分空生言離一切相。佛曰如是如是。印其知無得也。十七分空生言無法而得。佛言如是如是。印其知所得也。此曰如是如是。印其知得為無得也。是經中三大關鍵。欲知修證先識菩提。前第七分云無有定法可名。猶恐行人迷向。故又翻前義示以可名。言我於菩提者。以<span class='corr'>己</span>驗者引人也。前第十分云於法無所得。但約空寂之體。此云乃至無有少法可得。是析到至精至微處。惟萬物皆備。乃能一絲不掛也。無則無所不無。是為無上菩提。</p>
<p style="margin-left:1em">集解云。言得便從外來。從外來則由於法矣。</p>
<p style="margin-left:1em">蓮師云。此重無有少法句。如來不留一法乃通萬法。法在外。覺在心。然則如來正以無法可得名正智。安有法可以得菩提耶。</p>
<p style="margin-left:1em">△盛釋。尊者聞無我之說。<span class='corr'>已</span>悟佛性即是菩提。無法可證。本無可得。而無所得者。乃為真得。故直陳所見。而世尊印可之。更發明之。見得說法無我證法亦無我也。菩提處。即所證處。但妄盡覺滿名曰菩提。自修因以至證果。中閒無有一法可得。如著一得字。便見佛是佛。菩提是菩提。無住相中。何從多此一層法障耶。</p>
<p style="margin-left:1em">䞉閒曰。無有少法可得。不惟空有二法不可得。并中道法亦不可得也。</p>
<p style="margin-left:1em">陸騰曰。前言無法可得。未顯即是菩提。此言無少法可得。即是無上菩提。說更直捷。</p>
<p style="margin-left:1em">○四依解。無少法是無上心。是真如體。下平等二段。平是正等心。是真如相。以無我修善法明正覺心。是真如用。合之是體相用三大。又合之是無上正等正覺也。</p>
</div></div>
<div class='div-other'><a id='mulu36' />
<p class='h1'>○淨心行善分第二十三</p><p style="margin-left:2em">不著一法於心。而行此善法也。</p>
<p style="margin-left:2em">○此言無行善之我。掃盡從前萬行莊嚴相。</p>
<p style="margin-left:2em">釋旨。上言菩提無法可得。豈一切斷滅者耶。菩提非以一切斷滅而無可得。正以一切周徧而無可得。是法平等三句。是明菩提無我。與諸法如義相應。是就諸法如之如上說。離相修一切善法。明得菩提無我。歸於無法可得。與所得菩提無實無虗相應。是就如來得菩提之如上說。即非善法。應前即非一切法三句。如來之得而無得。闡發無餘蘊矣。</p>
<p style="margin-left:2em">○此分是足上二十三分意也。佛答有三上言無法可得為正覺。此言平等為正覺。修善法成正覺。總是接引眾生之意。</p>

<div class='div-orig'><p>復次須菩提。是法平等。無有高下。是名阿耨多羅三藐三菩提此以平等為菩提。</p>
</div>
<div class='div-commentary'><p style="margin-left:1em">佛於阿耨菩提。云何無有少法可得。以是法依性而修。性平等。法亦平等。平等則無高下。故無得與不得。蓋聖凡同此佛性。在聖不增。在凡不減。平等無有高下。是以名為無上正等正覺耳。如來以證此平等為菩提。此外安有少法可得耶。</p>
<p style="margin-left:1em">釋義。是法。即指菩提覺體。無法之法。乃真法也。平等。謂凡有知者必同體也。無有高下者。非聖具而凡虧也。</p>
<p style="margin-left:1em">如如曰。前云一切法皆是佛法。覺法界中猶多一佛字。此云平等無有高下。并佛之名俱不立。有則無所不有。是謂無等等菩提。</p>
</div>
<div class='div-orig'><p>以無我無人無眾生無壽者。修一切善法。即得阿耨多羅三藐三菩提以此修善法為菩提。</p>
</div>
<div class='div-commentary'><p style="margin-left:1em">雖曰平等。非可不修而得。但不可以著相之修。反增其障。無四相。真是平等。以清淨平等不著相心。入在萬行門中。順性修為。隨緣成辦。事理無礙。一毫法相不留。一切善法滿足。所謂無實無虗者是也。即是為得無上正等正覺。而有少法乎哉。</p>
<p style="margin-left:1em">如如曰。既識菩提。可知修證。無我人等者。即無所得也。承無有少法來。善現以無所得證果。此則以無所得起修。前云一切法。義雖廣大。而未正其宗。乃特標一善字。以別於魔外。種種善法。皆以所種之善根而生。非求善於法也。承平等無有高下來。無我。則不滯於有。修法。則不滯於無。故得阿耨菩提。是又以無所得為得也。</p>
</div>
<div class='div-orig'><p>須菩提。所言善法者。如來說即非善法。是名善法。</p>
</div>
<div class='div-commentary'><p style="margin-left:1em">又恐人疑既無少法可得。云何復修善法。既有善法。即是少法。法獨稱善即非平等。故復釋之曰善法即非善法。以善是對惡之名。法亦假立之義。修證之後。即當舍去。不容執著。然則善原無善。法原非法。而得亦無得之得也。</p>
<p style="margin-left:1em">○翁應春曰。既云無法可得。則無法矣。恐人落無。故云平等。不妨修一切善法。既云修一切善法。則有法矣。恐人執有。故又言即非善法。步步回顧無相法。不失無實無虗之旨。總是欲人依法悟性。又要離法見真耳。下文又以福智結之。</p>
<p style="margin-left:1em">△圭峯曰。初以無法為正覺。次以平等為正覺。三以正助修正覺。</p>
<p style="margin-left:1em">大圓曰。雖無少法。不可以無法而入於斷滅。雖平等。不可以平等而據為真常。一法不了。一行不行。不得名為智滿之佛。修一切善法。是指出手下工夫。當以無四相為了因。為正道。以修六度為緣因。為助道。以無相為修。正見其無得。正見其平等也。</p>
<p style="margin-left:1em">長水云。所言修者。但是斷除我法。顯自真理。亦無一法可得也。</p>
<p style="margin-left:1em">如如曰。凡事理最當之處。學人有著。即復成病。此經每於如是如是之下即進一解。初四分印其第一希有之言。隨示以第一非第一。再七分印其無法得菩提之言。隨示以佛得菩提。三二十二分印其得為無得之言。隨示以無得為得。即夫子是道非藏之意。故貴於懸崖撒手也。</p>
<p style="margin-left:1em">博洽錄。前第三。第十二。十三。及此分。凡四處皆說得菩提。如何區別。蓋第三疑釋迦得果。第十二疑善慧成菩提因。十三疑無法無佛。此疑有修有證也。四義條然。無可相混。</p>
</div></div>
<div class='div-other'><a id='mulu37' />
<p class='h1'>○福智無比分第二十四</p><p style="margin-left:2em">福即福德。智即智慧。福與智合。等如虗空。無可比方者也。</p>
<p style="margin-left:2em">○此因上言修善法。恐人疑於般若外別有善法可修。不知六度歸到離相。度生即非度生。嚴土即非嚴土。福德無福德。相好非相好。說法本無說。一切法皆佛法。而總歸於無我。可見差別智不在根本智外。圓滿法身不在清淨法身外。所謂一切佛法皆從此經出。不是虗語。所以點出般若經名。又將功德較量。善法不從般若出。亦是有漏功德。此經之外。別無善法可修也。</p>

<div class='div-orig'><p>須菩提。若三千大千世界中。所有諸須彌山王。如是等七寶聚。有人持用布施。</p>
</div>
<div class='div-commentary'><p style="margin-left:1em">前以恒河沙喻。言其多。此以須彌山喻。言其大。七寶所聚之多。有如此山之高大也。</p>
</div>
<div class='div-orig'><p>若人以此般若波羅蜜經。乃至四句偈等。受持讀誦。為他人說。於前福德。百分不及一。百千萬億分。乃至算數譬喻所不能及。</p>
</div>
<div class='div-commentary'><p style="margin-left:1em">大圓曰。上半部。說不住於相。單說箇清淨法身。是根本智歷舉功德較量。十三分遂說出經名。十四分空生深解。遂說離相發心。行六波羅蜜。利益眾生。下半部。說行六度。度眾生。嚴佛土。得菩提。一切法皆佛法。功德如此圓滿。不曾點出經名。恐人疑此經於般若外別有修證功夫。不知一切諸佛法。畢竟消歸無我。不出通達無我法之智眼。不曾於般若上加得毫釐。可見般若智慧。根本差別。盡在裏許。法身解脫。全得渠力。所以又將功德較量。點出般若經名。以見徹始徹終。更無二理。即因即果。更無二時。無上菩提。總不出此般若經名。此外別無善法。</p>
<p style="margin-left:1em">李次公曰。此經遇緊關節處。便較量福勝。讚歎流通。所以經末無流通。</p>
<p style="margin-left:1em">長水云。經詮真理。因之悟解起行。方得菩提。若無教門。安知所入。是故勝捨無量珍寶。</p>
<p style="margin-left:1em">△大圓曰。如許財施。不及受持演說者。以文字般若雖是無記之法。而離言說相。無少法之清淨法身。無高下之平等法身。俱以此為了因。了見自性法身本具之空理。能生報化。又為生因。修行六度。不住於相。又為正因。具此三因。故布施之福。不及持經之勝。又何疑於無記之非因耶。依解起行而得菩提。即是因也。發心菩薩。舍此般若經外。何以上成佛果。下度眾生乎。</p>
<p style="margin-left:1em">○芥蔬云。般若是生死海之智檝。煩惱病之良醫。破邪山之大風。敵魔君之猛將。照幽途之赫日。警昏識之迅雷。抉愚盲之金篦。沃渴愛之甘露。截疑網之之慧劒。給孤乏之寶珠。若般若不明萬。行虗設。</p>
<p style="margin-left:1em">○自佛可以具足色身句至此。以無得而得。顯無相之殊勝也。</p>
</div></div>
<div class='div-other'><a id='mulu38' />
<p class='h1'>○化無所化分第二十五</p><p style="margin-left:2em">既是是法平等。孰為眾生。孰為度眾生。止隨其本性而導之。故化無所化。此言無度生之我。掃盡從前度生相。</p>
<p style="margin-left:2em">○大圓曰。上文說菩提得而無得。修善法而無我<span class='corr'>已</span>了。結無法得菩提之案。至於度眾生實無滅度。前文屢言之。只在菩薩身上說得。未曾在如來身上說。未能自度。先欲度人者。菩薩發心。願隨信發。是因地中事。故第三分說度而無度。在未說行六波羅蜜之前。自覺<span class='corr'>已</span>圓。復圓他覺者。如來極果。行隨智滿。是果位上事。故此分說度而無度。在菩提得而無得之後。恐人疑如來度生。有護念付囑種種諸法。不知如來無我。則法本無法。凡夫非凡夫。則度而無度了。結實無滅度之案。以佛為菩薩作榜樣也。</p>
<p style="margin-left:2em">○自十七分至此總名忘法證如。</p>

<div class='div-orig'><p>須菩提於意云何。汝等勿謂如來作是念。我當度眾生。須菩提。莫作是念。</p>
</div>
<div class='div-commentary'><p style="margin-left:1em">上文言以無我修善法。則菩提得而無得。固矣。至於度生。如來現無邊身。說無量法。實實見之行事。一一圓滿。又非菩薩所及。豈可云無滅度乎。不知是法平等。則是眾生本來寂滅。如來不過因其為眾生。而設法以度之。如來不作度生念。所以能度生也。故呼須菩提。汝等皆學般若菩薩。莫作是念。</p>
</div>
<div class='div-orig'><p>何以故。實無有眾生如來度者。若有眾生如來度者。如來即有我人眾生壽者。</p>
</div>
<div class='div-commentary'><p style="margin-left:1em">般若真性。人人具足。雖如來以法度之。然度其所自有非益其所本無。化歸無化。實無有眾生是如來度者。若見為有。是如來見得我能度化。即為有我。人因我度。即為有人度人離塵。登我法界。即有眾生。度人生死。不入輪迴。即有壽者。一念不忘。四相畢具。所謂平等真法界。佛不度眾生者謂何。而如來豈有此耶。</p>
</div>
<div class='div-orig'><p>須菩提。如來說有我者。即非有我。而凡夫之人以為有我。</p>
</div>
<div class='div-commentary'><p style="margin-left:1em">如來既無人我等相。何說法時有時稱我。須知其假名稱我。對所度之眾生而言。蓋如來純以法身為我。而無實我之體。權順世情說我。而無執我之情。所說有我。即非有我。但凡夫顛倒妄取。執之以為如來現三十二相。成菩提。轉法輪。度眾生。佛自有獨尊之我。而如來實本無是事也。</p>
</div>
<div class='div-orig'><p>須菩提。凡夫者。如來說即非凡夫。是名凡夫。</p>
</div>
<div class='div-commentary'><p style="margin-left:1em">大圓曰。不獨如來能度之我非我。即此取相凡夫。如來以法眼看來。全體是佛。特以彼未發明。暫現凡夫之相。假名凡夫耳。求凡夫我相尚不可得。如來豈有我耶。如來無我。誰度眾生。凡夫即非凡夫。有何眾生可度。然則菩提無少法。度眾生亦無少法。菩提平等。度眾生亦平等。菩提無我人。度眾生亦無我人。發菩提心度眾生者。可存一我相乎。</p>
<p style="margin-left:1em">△長水云。即根本智。證平等理。無有分別。有我即非有我也。所謂無分別者。不但能度之我不可得。即所度之人。亦不可得。故曰即非凡夫。以凡夫自性。各有如來。迷即凡夫。悟即是佛。雖凡夫亦且無我。如來何處有我耶。</p>
<p style="margin-left:1em">圓旨云。諸菩薩度生心切。不忘聖見早涉凡情。故如來囑其無生可度。我自何來。若在如來。不特度生無生。抑且說我無我。說凡夫無凡夫。</p>
<p style="margin-left:1em">○宗通曰。前後四處皆說度而無度。差別云何。曰。初言離我度生。十一疑能度是我。十四疑無我誰度。此疑平等法界。不合度生。四義判然。發明無度者。詳且盡矣。</p>
</div></div>
<div class='div-other'><a id='mulu39' />
<p class='h1'>○法身非相分第二十六</p><p style="margin-left:2em">清淨法身。非屬相貌。</p>
<p style="margin-left:2em">○此分是又言不可以相見如來。掃盡從前法相。</p>
<p style="margin-left:2em">○此分以上。是教菩薩。通達無我法。然欲通達無我法。須先揀破有我見。通達無我法。要合得渾成。合得渾成。方能破一切相。所以將即非是名三句一時說。以後俱教人揀破有。我見要分得清楚。分得清楚。方能破一切見。二十六分相見如來。是有見名為邪道。二十七分相不具足。是無見名為斷滅。後說箇如來無所從來。亦無所去。故名如來。則有無之見破盡矣。又恐人從來去之應身。與無來無去之法身。生出一異見來。又以微塵。世界。一合相。喻明。說箇非塵名塵。非界名界。非一合名一合。則一異之見又破盡矣。一切諸見破盡。則我見消亡。自然無人。無眾生。無壽者。知見無見。方是如來之正見。敕令發心人如是知見信解。然後四相不生。三句齊說。法相。非法相。名法相。真能通達無我法矣。對全經說。則二十五分以前。是破相密說般若。二十六分以後。是破見顯說般若。對下半部經說。則二十五分以前。是為深解人說。將即非是名一連說出。無我法一一圓成。是始覺合本覺邊事。所謂入理深談。二十六分以後。是又兼為初心人說。將即非是名劈開說。有我見一一破盡。是由不覺而有始覺邊事。所謂門庭施設。護念付囑。至矣盡矣。</p>

<div class='div-orig'><p>須菩提。於意云何。可以三十二相觀如來不。</p>
</div>
<div class='div-commentary'><p style="margin-left:1em">前言諸相具足。即非具足。是名具足。則相好原不離法身。觀佛者見法身之相好。似可以悟無相之法身矣。觀與見不同。見是以相為佛。觀是相比而觀。謂可於應身相中。觀如來之法身否。</p>
</div>
<div class='div-orig'><p>○須菩提言。如是如是。以三十二相觀如來。</p>
</div>
<div class='div-commentary'><p style="margin-left:1em">不可以相見如來。空生屢答甚悉。今何反以如是為答。蓋觀不同於見。見是以相為佛也。以相觀佛。則以相雖非佛。而相好原從無相中現出。因此有相以觀無相之妙。亦未嘗不可。況須菩提從前止知即非之清淨法身。至此<span class='corr'>已</span>知即非是名合一之圓滿法身。則此答在須菩提不為錯。正見他進步處。但非佛發問之意。若令初發心人聞之。未免誤入邪道。故佛即以轉輪之難。欄頭截之。</p>
</div>
<div class='div-orig'><p>○佛言須菩提。若以三十二相觀如來者。轉輪聖王。即是如來。</p>
</div>
<div class='div-commentary'><p style="margin-left:1em">盛釋。若於應身取著。即不達法體。世尊恐執相之見。尚有細惑未除。故以轉輪王難之。謂色相雖同。相之所依實異。當以本測末。不可以末測本也。轉輪王。即四天王。如輪之轉。管四天下察人間善惡者。以業報福德。亦具三十二相。豈其即是如來乎。</p>
<p style="margin-left:1em">○此直示無我法身。為一經究竟。</p>
</div>
<div class='div-orig'><p>○須菩提白佛言世尊。如我解佛所說義。不應以三十二相觀如來。</p>
</div>
<div class='div-commentary'><p style="margin-left:1em">尊者即時領悟。知輪王不可以為如來。則知如來不可以相好比知。遂以不應相觀結證。世尊因說偈終之。</p>
<p style="margin-left:1em">集解。須菩提原無妄見。一轉即靈。隨以不應為答者。因轉輪王之難。乃佛轉詰之以外相也。如是則<span class='corr'>已</span>確見法身無我。不可於相中求佛矣。</p>
<p style="margin-left:1em">○經中言不可相見者凡四。<span class='note-inline'>(第一疑第七第十七及此)</span>初明對果疑因。次明感果離相。又次說以真現假。此明約假求真。意義各別。</p>
</div>
<div class='div-orig'><p>爾時世尊而說偈言。若以色見我。以聲音求我。是人行邪道。不能見如來。</p>
</div>
<div class='div-commentary'><p style="margin-left:1em">若有三十二相觀如來之念。則此外尋聲墮色者。正復不少。世尊因空生此答。深契無相之理。遂說偈以證之。色即勝妙報身。如來身相也。音即名言文句。如來說法相也。我者。真常淨我。指法身言。法身無我。色見聲求皆倒見。故曰邪道。是則著有之見。不可以破乎。</p>
<p style="margin-left:1em">曹溪云。此我字。雖指法身。即可見眾生身中。各有自性清淨真常無相之體。若向相中求佛。法中求法。即心有生滅。不悟如來矣。</p>
<p style="margin-left:1em">芥疏云。學佛正見。當求諸心。外此求佛。即是邪心。如來者。即諸法如義。真常清淨之體。句含萬法。如如不動者。見。乃眾生自見。非見西方佛也。與上文見諸相非相。即見如來同義。</p>
<p style="margin-left:1em">六祖曰。我。即自性之我。乃無為無相。淨慧之體。自性之佛。</p>
<p style="margin-left:1em">廣伸曰。經言四句偈。的以此四句為主。餘皆旁說。</p>
<p style="margin-left:1em">蓮師云。此四句。是經中一大關紐。前之無我相四句。於此結穴。後之有為法四句。於此關照。</p>
<p style="margin-left:1em">△如如曰。凡夫非凡夫者。為其能依法修行。終見如來也。修行之法。先在習觀門。欲見如來。即以如來作觀可矣。觀者。定心運想之謂。凡夫顛倒輪迴。非觀不空。但或見性不真。雖觀因緣。觀事理。觀妄識。益增種種心。故直示以觀如來。不令作他觀。空生兩因佛說。各表觀義。非是以後解翻前解。其可觀不可觀之言。實禪觀不易之法也。上文三十二相見如來。是就如來現身說。此就學人作觀說。語同意異。</p>
<p style="margin-left:1em">履昌云。前此不可以身相得見如來。及見諸相非相即見如來等義。歸結此四句偈中。而以行邪道不見如來。發明正等正覺。</p>
<p style="margin-left:1em">標旨。</p>
<p style="margin-left:1em">大圓曰。色見聲求章。是結十四分以前所說離相見佛之義。不說斷滅二節。是結十四分以後所說忍辱布施功德無量之義。塵界一異。是結十七分後所說一切法無我之義。如來知見無見不生法相。通結一部經中所說無我人四相之義。</p>
</div></div>
<div class='div-other'><a id='mulu40' />
<p class='h1'>○無斷無滅分第二十七</p><p style="margin-left:2em">法固不可泥。然亦不可斷滅。</p>
<p style="margin-left:2em">○此言無斷無滅。掃盡從前非法相。</p>
<p style="margin-left:2em">覺非曰。著諸相。即屬邪見。滅諸相。又屬斷見。拈出無斷無滅。連中間無實無虗。即非是名之旨。一時臚列目前。</p>
<p style="margin-left:2em">圭峯曰。由前相比法身是失。色見聲求是邪。則佛果無相。恐人疑修福德之因。但成色相之果。不得菩提。修菩提因。則得菩提。又失却福德。則佛果與福德。兩不相關矣。故又以斷滅破之。此先言不宜斷相以修菩提。下言得菩提亦不失福德。以斷此疑。全經破著相邊多。獨此破滅相。乃全經關捩。</p>

<div class='div-orig'><p>須菩提。汝若作是念如來不以具足相故。得阿耨多羅三藐三菩提反其詞。須菩提。莫作是念如來不以具足相故。得阿耨多羅三藐三菩提正其詞此段貼如來說。</p>
</div>
<div class='div-commentary'><p style="margin-left:1em">前以離相無我。顯般若空相。不墮常見。今以即相修因。顯般若實相。不墮斷見。</p>
<p style="margin-left:1em">天親論。雖不依福德得真菩提。而不失福德及果報。以能成就智慧莊嚴功德莊嚴故。長水疏之曰。福德是因。即五度。果報是果。即三十二相。相非不佛。故言不失。既不失果。即不失因。以能成就下。明不失之由。智慧即真身。福德即應身。</p>
<p style="margin-left:1em">履昌曰。上言不以具足相觀如來。真實理地不染一塵也。此言以足具得菩提。萬行門頭不捨一法也。</p>
</div>
<div class='div-orig'><p>須菩提。汝若作是念。發阿耨多羅三藐三菩提心者。說諸法斷滅反其詞。莫作是念。何以故。發阿耨多羅三藐三菩提心者。於法不說斷滅相此段貼發心人說。</p>
</div>
<div class='div-commentary'><p style="margin-left:1em">此正明所以不可作是念也。諸法斷滅。謂一切法。皆斷滅之而不用也。於法不說斷滅相。謂修行人必依般若之法而通達之。以為修行之具也。斷滅則無相矣。而亦謂之相者。以其執著也。凡執著皆謂之相。執有固是相。執無亦是相。此分佛恐人著空。又為之遣空。必空與不空雙泯。而後為般若真空也。</p>
<p style="margin-left:1em">大圓曰。佛止教人離相。不教人毀相。只怕人著相。非教人滅相。若福德不修。相好不具。又何以得菩提哉。</p>
<p style="margin-left:1em">○正義云。此一分。是金經中鐵門限。蓋前後俱以無相。無得。無說。無法為宗。非此一分定執空矣。</p>
<p style="margin-left:1em">晁太傅曰。諸佛說空法。為滯於有故。若復著於空。捨鷹還逐兔。</p>
<p style="margin-left:1em">△此分凡二段。前段是賓。後段是主。如來常言法無可說。恐凡夫認不觀三十二相為斷滅。故呼須菩提以示之。</p>
<p style="margin-left:1em">盛釋。上既云如來不可以相觀。然不可作念謂不依福果。得大菩提。是失福德。非菩提因。失果報。非菩提果矣。何異二乘偏空之見耶。故反覆戒之。一曰若作是念。再曰莫作是念。言毀相之不可也。三曰若作是念。四曰莫作是念。言毀相之所以不可也。總見真如法性。不落斷常二見。作有相觀。是執有。為常見。作無相觀。是執無。為斷見。此分專破斷見。</p>
<p style="margin-left:1em">秦大音曰。得此一段。便總攝空假結歸中道。不但無實無虗之兩言。於此暢發旨趣。亦且即非是名之義句。於此洗發精神。</p>
<p style="margin-left:1em">孟川集注。斷者斷絕。對常而言。滅者寂滅。對生而言。一著於常便是斷。一住於生便是滅。如來先不著常。如何著斷。本不有生。如何有滅。一反一正。曲折敷宣。引進大地眾生。盡得菩提妙相。盡成具足法身。住無所住。降無所降。斯為了義。</p>
</div></div>
<div class='div-other'><a id='mulu41' />
<p class='h1'>○不受不貪分第二十八</p><p style="margin-left:2em">一塵不染。何貪何受。</p>
<p style="margin-left:2em">○此言無貪受之我掃盡從前福德相。</p>
<p style="margin-left:2em">○上言不宜斷相以修菩提。此言得菩提亦不失福德。蓋以知法無我。不受福德。故所得福德愈勝。所云不受。但心不貪著。非謂斷滅福德而不修也。此正申明上章不說斷滅之義。</p>
<p style="margin-left:2em">宗泐曰。菩薩修無我法。故福德雖勝。無受心貪心也。</p>
<p style="margin-left:2em">宋徵輿曰。有我則有受。有受故有貪。無我則無受。受者既無。貪何由生。欲除貪受。以法無我為本。經假布施一節明之。</p>

<div class='div-orig'><p>須菩提。若菩薩以滿恒河沙等世界七寶。持用布施。若復有人。知一切法無我得成於忍。此菩薩。勝前菩薩所得功德。</p>
</div>
<div class='div-commentary'><p style="margin-left:1em">覺非曰。自十七分後。俱言諸法無我。總收拾到得成於忍。忍者萬法繁喧。寂然不動。有耐久大力。忍無其忍意。寶施乃有漏之因。法忍為無漏之果。</p>
<p style="margin-left:1em">大圓曰。得忍是果。修福是因。無我者人無我。法無我也。得此二空之智。名之為忍。大般若有安受忍。觀察忍。修此二忍。便得成無生法忍。知是觀察。成是安受。</p>
<p style="margin-left:1em">宗注。前云通達無我法。此復推其成功於忍。作聖全功。只此一句。頓漸之階。隨人自得。</p>
<p style="margin-left:1em">集解。福歸<span class='corr'>己</span>。德及人。德是因。福是果。</p>
<p style="margin-left:1em">圭峯云。初明菩薩以得忍故不失。</p>
</div>
<div class='div-orig'><p>何以故。須菩提。以諸菩薩不受福德故。</p>
</div>
<div class='div-commentary'><p style="margin-left:1em">此正明功德之所以勝也。即有法施功德。無有我施之心。誰其受之。惟此不受。福德無有邊際。故勝前菩薩所得功也。</p>
<p style="margin-left:1em">覺非曰。不受福德者。以本來無受福德之我也。有我。斯有貪。有貪。因有受。本來我如如不動。貪與受從何處安著。</p>
<p style="margin-left:1em">圭峯曰。次明不受故不失。</p>
</div>
<div class='div-orig'><p>○須菩提白佛言。世尊。云何菩薩不受福德。</p>
</div>
<div class='div-commentary'><p style="margin-left:1em">空生疑有福不受又成斷滅。故問菩薩既不說斷滅福德。云何不受。</p>
</div>
<div class='div-orig'><p>○須菩提。菩薩所作福德。不應貪著。是故說不受福德。</p>
</div>
<div class='div-commentary'><p style="margin-left:1em">不受。只是心淨。初非斷滅也。不貪著。即無我之義。</p>
<p style="margin-left:1em">大圓曰。貪著。則因成有漏。果亦有漏。因果俱失。菩薩修福德。不起貪著心。故名不受。非不修福德之謂也。然則福相。與得果。兩不相礙。正以相成。而謂如來之得菩提。可以斷滅諸法相耶。</p>
<p style="margin-left:1em">如如曰。凡夫著我見。即著福德。菩薩忍中。悉空諸相。豈有貪著。故其福德。非不受於身。乃不受於心也。前云通達無我法。真是菩薩。通達即是知。忍則入寂滅大海。非復通達位矣。</p>
<p style="margin-left:1em">△盛釋。上云不說斷滅。是不失福德也。此又明不失之故。言菩薩以無我心修福。空人我。又空法我。成其勝忍也。既以無我心修福。是惟不受。故能不失。不受者。不見為福德。并不見為能忍。則因成無漏。果亦無漏矣。不貪著者。全在利益眾生。非為得福而度生也。</p>
<p style="margin-left:1em">○此無住降心中第三番較量。獨顯無我之勝。功德甚大。故舉寶施以較之。不生貪著。即無實也。不受而受。即無虗也。</p>
<p style="margin-left:1em">○此分忍字。與六分信字。相為表裏。蓋不信。則心無主宰。無所適從。不能入道。不忍。則心有生滅。無所把持。不能成道。故如來說出信字。為入道之門。以忍字。為守道之終也。</p>
<p style="margin-left:1em">張有譽曰。上章就如來果位上說。見一切法不當斷滅。此章就菩薩因地上說。見一切法不必斷滅。要在知無我而能忍耳。</p>
</div></div>
<div class='div-other'><a id='mulu42' />
<p class='h1'>○威儀寂靜分第二十九</p><p style="margin-left:2em">威儀者。行住坐臥也。寂靜者。去來不動也。此從威儀中指出寂靜。見性無染著。無生滅。不可認作以威儀為寂靜。</p>
<p style="margin-left:2em">○此分是掃去應身不定之迹。指出如來常寂法身以示人。上說箇不入斷滅。恐人便在四威儀中。執著如來應化之迹。是依舊向去來不定。兩時兩處觀應身。而不能就去來不動。無時無處見法身。故借人言發明無來無去之法身。方得了當。</p>

<div class='div-orig'><p>須菩提。若有人言如來若來若去若坐若臥。是人不解我所說義。</p>
</div>
<div class='div-commentary'><p style="margin-left:1em">正義云。如來法身遍虗空界。無相無所。凡其應現是隨眾生業緣而來。其實真性自如。未嘗有去來之迹。人見如來應化威儀。得毋謂既非斷滅落空又非色相落有。即是可以觀如來乎。是仍在應身上落想。而不能於法身上洞徹也。故呼須菩提告之。此分三言如來。皆指真性佛言。</p>
<p style="margin-left:1em">如如曰。去來坐臥。不宜實看。若者。相似之義。</p>
<p style="margin-left:1em">集解。華嚴經云云覺無來處。去亦無所從。清淨妙法身。神力故顯現。</p>
<p style="margin-left:1em">六祖云。諸法空寂。是如來清淨坐。</p>
<p style="margin-left:1em">無住云身心寂滅。是如來臥處。若以四威儀形容之。不亦謬哉。</p>
</div>
<div class='div-orig'><p>何以故。如來者無所從來亦無所去。故名如來。</p>
</div>
<div class='div-commentary'><p style="margin-left:1em">其不解者。何故。所謂如來者。不以應化為體。以法性為體。盡法界一如不動。本無來去。譬如水清月現。月本不來。水濁月隱。月亦非去。但水有清濁。非月有升沉。法中亦爾。心淨見佛。非是佛來。心垢不見。亦非佛去。但是人心垢淨。不是佛有去來。</p>
<p style="margin-left:1em">圭峯曰。不解我所說義。此斥錯解也。無來無去者。此示正見也。</p>
<p style="margin-left:1em">肇曰。解極會如。體無方所。長水疏曰。解極則心絕。心絕則會如。如體本周。故無方所。</p>
<p style="margin-left:1em">大圓曰。法身真佛。體絕去來。以不來。故離一切法。以不去。故即一切法。以不來。故不常。以不去。故不斷。以不來。故曰即非。不去。故曰是名。以不來不去。故不住一切。而能遍應一切。此所謂無我法身也。</p>
<p style="margin-left:1em">又曰。無所從來則非有。亦無所去則非無。無所來而亦來。無所去而亦去。有無四句。俱<span class='corr'>已</span>破盡。至是而色見聲求。諸法斷滅之疑。徹底消釋矣。</p>
<p style="margin-left:1em">△此分單明如來兩字。如者。真性如如。不變不壞。來者。隨緣感應而來現於此。去來者。應現化身。無去來者。真性法身也。</p>
<p style="margin-left:1em">盛釋云。此於化身示現處證取法身。是證無我之極。悉是真如也。</p>
<p style="margin-left:1em">李次公曰。初取諸法如義。釋如來。則法法皆如。頭頭是佛。今取無所來去。釋如來。則指本原自性。真如法身佛。雖有體用之分。請真下文。足徵一貫。</p>
<p style="margin-left:1em">王匡石曰。此經前半言菩薩事。後半言如來事。至此仍以如來收束。此分則於正報中。即化身以顯法身。後分則於依報中。即塵界以顯法身。而佛果更無餘蘊矣。</p>
</div></div>
<div class='div-other'><a id='mulu43' />
<p class='h1'>○一合理相分第三十</p><p style="margin-left:2em">真性之無去來是理。如來之具足色身是相。無理。則相無所攝。無相。則理無所附。必真空之理。與外具之相。合而為一。則表裏俱融。精粗無二矣。</p>
<p style="margin-left:2em">○此分是斷法身化身一異疑也。上言化身有去來。法身常不動。恐人住一異之見。所以將世界影法身。以微塵影化身破之。去來不離於法身。譬如微塵不離於世界。不可謂一。不可謂異。天親論云。彼諸佛如來。於真如法界中。非一處住。亦非異處住也。孰見其有分合之事哉。</p>
<p style="margin-left:2em">剩閒曰。上章明法身非應身。故表無去無來。此章即應身明法身。故表一合相。</p>
<p style="margin-left:2em">正義。此專為法身化身設喻。而釋其非一非異也。文分五科。自首至甚多。標界塵一異。以顯無實性。自何以故至是名微塵。釋微塵喻應身。無異性。自三千大千世界。至是名世界。釋世界。喻法身無一性。若世界實有以下。正明非世界之所以。言合塵為界。而曾無一合相。言外見上文析界為塵。而亦無分別相之義。塵界一異無實性。<span class='corr'>已</span>破盡一合相者下。是破一合之見。因上說箇碎字。破合。而碎在其中矣。</p>

<div class='div-orig'><p>須菩提若善男子善女人。以三千大千世界碎為微塵。於意云何。是微塵眾。寧為多不總標界塵一異以顯無實性。</p>
</div>
<div class='div-commentary'><p style="margin-left:1em">上文言無從來。亦無所去。則應身全是法身。不落有無二見。但恐人隨語生解。向有來有去處。見法身散為應身。便謂如來住於異處。向無來無去處。見應身攝歸法身。便謂如來住於一處。住於異。則見一切法實有一切法。而法不歸如。事相不得消亡。住於一。則實相不能無相。而菩提有法。智照不得泯絕。不知如來法身無來無去。猶合三千大千以成一界。法身現而為應身。有來有去。猶碎三千大千以為微塵也。不知法身。但即法界觀之。如來此問。雖問微塵之多。而意顯界塵之無實性。塵因界碎。則異無實性。界碎為塵。則一無實性。俱<span class='corr'>已</span>隱躍言外。</p>
<p style="margin-left:1em">盛釋云。上言化身有去來。法身不動。法真化假。是非一也。化依法起。是非異也。色身之相可空。猶法界之相可空。故佛以碎界成塵作喻發問。意以界喻法身。塵喻化身。塵界似有實無。亦猶三身總是一身也。甚多以下。皆尊者領會佛意。自徵自釋。</p>
<p style="margin-left:1em">正義云。塵身假合。與塵界假合無異。塵界為器世界。塵身為有情世界。此以器世界例有情世界。故從世界微塵。說到一合相。人身一小天地。即此義也。</p>
<p style="margin-left:1em">無著云。為破名色身。故言塵界等。名身即受等四蘊。色身即地等四大。故有二種摶取。及差別摶取。此情器雙明也。</p>
<p style="margin-left:1em">大雲曰。塵眾為器世界。眾生為有情世界。一合相。即是摶取和合為一故也。言一摶取者。即是名身眾生世界。和合為一也。言差別摶取者。即是器世界聚眾多微塵。和合成一世界也。言非一合相者。以第一義中。情器二界。俱無實故。故心經云。是故空中無色無受想行識等也。是名一合。約俗諦說則有也。言須菩提一合相者等。是明無中妄執有。不了人法二空。迷於事障而起煩惱。故名貪著其事。</p>
<p style="margin-left:1em">舊解。微塵在世界中。游氣飄揚。任其起滅。世界在太虗中。山河大地。任其聚散。猶如人身。煩惱塵心。皆逐妄而生。是亦以器界喻情界也。俗人不明此旨。單以人身微細雜念。猶如世界微塵立解。其說偏而不該。失却器世界矣。</p>
</div>
<div class='div-orig'><p>○須菩提言甚多。世尊。</p>
</div>
<div class='div-commentary'><p style="margin-left:1em">此微塵眾。不可謂非多。然若實認為多。則落在異見一邊矣。故下復釋之。空生說箇甚多。與前所答有淺深之判至此便能自出隻眼矣。</p>
</div>
<div class='div-orig'><p>何以故。若是微塵眾實有者。佛即不說是微塵眾先言後塵本無實體。所以者何。佛說微塵眾即非微塵眾。是名微塵眾次言塵非實有之故。</p>
</div>
<div class='div-commentary'><p style="margin-left:1em">尊者領會佛意。自徵自釋。</p>
<p style="margin-left:1em">宗泐云。此釋微塵喻應身無異性。若知碎世界作微塵。微塵全是世界。則塵無實性。故曰即非微塵。以離性計而說微塵。故曰是名微塵也。此喻全法起應。應即是法。何異性之有哉。</p>
<p style="margin-left:1em">如如曰。微塵者。理之至微至細者也。諸色識。及定中色。皆為色塵。世界碎為微塵。語甚奇特。碎字。最有力。所謂破一切煩惱賊也。眾字。對下一合而言。乃至碎之義。</p>
<p style="margin-left:1em">翁云。凡世間事事物物。莫不有理。析之為微塵。各一理也。該之為合相。統一理也。有相。故有人有我。有理。故有是有非。人我之念未忘。是非之心未化。而千態萬狀。出乎其中矣。</p>
<p style="margin-left:1em">劉科集注。心量所及。大無不包。細無不入。大中現小。小中現大。所謂世界碎為微塵也。須菩提將世界微塵。納入虗空性中。正是善男子善女人歸根復命處。</p>
<p style="margin-left:1em">又云。前在度生上說。自有而無。曰實無。此在析色上說。無中生有。曰非實有。下文又以世界申言之。</p>
</div>
<div class='div-orig'><p>世尊。如來所說三千大千世界。即非世界。是名世界三言世界亦無實體。</p>
</div>
<div class='div-commentary'><p style="margin-left:1em">異見既破。又恐人落在一見一邊。故即說世界亦無實性以破之。</p>
<p style="margin-left:1em">宗泐云。此釋世界。喻法身無一性。若知合微塵為世界。世界全是微塵。則世界無實性。故曰即非世界。以離性計而說世界。故曰是名世界也。此喻全應是法。法不離應。何一性之有哉。</p>
<p style="margin-left:1em">天親論云。若實有一世界。如來即不說三千界。</p>
<p style="margin-left:1em">大雲曰。若實有一世界。冥然是一一和合矣。</p>
<p style="margin-left:1em">盛釋云。以器世界論。為差別摶取。既云三千。便非一義。以情世界論。為一摶取。五陰和合。有質無質。總是眾生心識所成。原無實體。故佛取一合相。正告以不可說。</p>
</div>
<div class='div-orig'><p>何以故。若世界實有者。即是一合相。如來說一合相。即非一合相。是名一合相四言界非實有之故。</p>
</div>
<div class='div-commentary'><p style="margin-left:1em">一異之相雖破。恐碎合之見未忘。又即塵界以破和合。</p>
<p style="margin-left:1em">釋義。此言界非實有之故。若以世界為實有。凝合塵眾。成一世界之相。即是一合相。然塵界既無實性。安得實有和合。故引如來所說為證。即非一合者。乃空無之一合。非實有之一合也。</p>
<p style="margin-left:1em">如如曰。世界實有二句。與上微塵實有二句。語氣不同。上是辨實有之理。此是言執有者之謬。非一合者。情器二界無實故。</p>
<p style="margin-left:1em">大圓曰。以俗諦言。則凡有形有相之物。由多而一。由碎而合。則有和合之相可言。如來說一合相。正以第一義言。一真法界。平等圓融。非色相可以摶聚。非心思可以湊拍。微塵無自性。豈能合而成界。世界無自性。豈由塵合而成。法身之與應身。無後無先。非因非果。有時拈一塵而全界宛然。有時現千界而一塵不立。一即一切。一切即一。誰為能合。誰為所合。而成一合相耶。惟其非一合相。所以如來說名一合耳。如來說碎界為塵。空生却說非是合塵為界。正是深解處。寧說碎為微塵。不說合為世界。纔說箇合。便是差別。</p>
<p style="margin-left:1em">正義云。王日休以一合相為真性。是從理一邊說。六祖以根塵交合。為一合相。是從形一邊說。理為體。形為用。只各說得一半。竊謂經文以器界喻情界。真性。是器界情界之體。為無形一合相。無相之相。故不可說。器界情界。是真性之用。為有形一合相。有形則有變滅。皆非實有。經中一合相。是指情界合真性言。故上文從喻說來。云即是一合相。但方引起。不必分疏。</p>
</div>
<div class='div-orig'><p>○須菩提。一合相者。即是不可說。但凡夫之人。貪著其事。</p>
</div>
<div class='div-commentary'><p style="margin-left:1em">盛釋。謂此一合相中。無有一法可取。如界歸於塵。則無界可取。塵歸於識。則無塵可取。蘊離於念。則無心可取。二界無實。五蘊非有。本無可說也。凡夫取著。皆由虗妄分別。不了蘊空。是法執也。取和合相。是我執也。</p>
<p style="margin-left:1em">如如云。經義之不可說有二。無有定法名菩提。此實相不可說也。一合相則是不可說。此虗妄不可說也。前十三分塵界。是分說。此言塵界。是合說。語同意異。</p>
<p style="margin-left:1em">集解云。合有相之相則妄。合無相之相則真。即是不可說者。須是學人自省自悟。於理事上各無掛礙。今凡夫不能悟明真性。以不達於理。惟貪著性中所現之事耳。<span class='note-inline'>(事指六根)</span>迷情執妄。不了覺觀。即有相之合也。</p>
<p style="margin-left:1em">曾氏云。貪則不能降心。著則不能無住。凡夫不悟世界本空。以為實有一合之相。是於非有中見有也。是於不可說中而妄說也。取著顛倒不實之事。烏知其非真哉。</p>
<p style="margin-left:1em">廣演云。凡經內度生非度生。莊嚴非莊嚴。俱屬即非微塵句收。般若非般若。無法得菩提。俱屬即非一合句收。凡言即非。謂實無也。世界亦然。第一義中。那有微塵。那有世界。是誰和合。所謂若人了得心。大地無寸土。而凡夫以為實有。此如海中蜃樓。帝王人物。宮殿樹木。種種顯現。飛鳥望見。認以為實。遄往投之。踏空而墮。貪著悞之也。</p>
<p style="margin-left:1em">△宗泐云。上明應身去來是異。法身無去來是一。佛恐善現有一異之見。故說喻以釋之。前舉世界微塵一異斷疑。繼舉言說我法離見。世界。一也。微塵。異也。碎界作塵。塵無異性。合塵為界。界無一性。喻全法起應。應無異性。全應即法。法無一性。如來體用互融。所以能一能異。非一非異。自在無礙也。</p>
<p style="margin-left:1em">侗人云。此段再申凡所有相。皆是虗妄。直指微妙。三千界碎為微塵。即虗空粉碎之說。須菩提徹底透悟。見得微塵世界。都是假妄。惟此不可說者是真。此不可說者。不離塵界。亦不著塵界。所云一合相者。相離而後有合。性與塵界。非和非合。非不和合。此中就有不可說之妙。凡夫認塵界是真。如來但見自性。故見諸相非相。</p>
<p style="margin-left:1em">正義云。侗人取遠脈。宗注取近脈。遠脈不可不知。近脈亦不可失。蓋以上經文。俱是開說。掃有歸無。此分經文。是合說。亦掃有歸無。以顯無為真體即在有為幻體。如來證無。凡夫著有。證無者。自能破相。故無相而相。相而無相。法身化身。非一非異。圓融無礙。著有者。未能破相。言有執有。言無執無。隨相流轉。為六欲沉溺。而常寂真體。如日在雲霧中。光明不現。是名凡夫也。</p>
<p style="margin-left:1em"><span class='corr'>傅</span>大士頌曰。界塵何一異。報應亦同然。非因亦非果。誰後復誰。先事中通一合理。則兩俱捐。欲達無生路。應當識本源。</p>
<p style="margin-left:1em">䞉閒曰。按大士頌。當以界喻報塵喻應。一合。指報應內有法身。子亦曾有此意。因宗注鑿鑿。而諸家惟金海光憨山提起報身。皆不明言喻意。故不敢輕翻前注。今讀傅頌。幸有同心。更考威儀寂靜分。彌勒偈。原從報應說起。解偈者。但將應法對講耳。則此分亦當以報應兼說。而一合相。則有形理之辨。形與理通合為一。在如來。則三身一體。在凡夫。則真性色身是一合。相亦假名。惟不可說之妙諦。乃為真實也。</p>
<p style="margin-left:1em">憨山曰。上文動靜不二。如如實際。妙極於斯。但一異之見未忘。三身一體之義未契。故世尊以微塵世界非一非異示之。一合相者。邊見也。以合一則不能異。合異則不能一。如來說一合相則不然。以離二邊。故名一合。二邊既離。則是不可說矣。凡夫不能遠離有無一異二邊。貪著其事。故不能達三身一體。平等法身之理。</p>
<p style="margin-left:1em">紫栢云。碎世界為微塵眾。微塵果有乎。合微塵而為世界。世界果有乎。善用其心者。終日處乎一多之中。而一多不能累也。誠知多碎相與合相。皆有名而無實。則凡聖情盡。體露真常。理外無事。事果有乎。事外無理。理果有乎。此貴自悟。不貴說破。所以如來於此經。提無生之綱於緣生之中。真深慈大悲也。</p>
</div></div>
<div class='div-other'><a id='mulu44' />
<p class='h1'>○知見不生分第三十一</p><p style="margin-left:2em">真性本知見不生。此言明真性者。也要知見不生也。</p>
<p style="margin-left:2em">○此言空盡知見之相。收拾一部經文。</p>
<p style="margin-left:2em">大圓曰。上文如來歷數有無一異之見。而以佛之知見折衷之。在他人各執一見。在如來一切掃空。其破有不住無。破無不住有。破一不住異。破異不住一。不過隨人之見處而破之。非執自<span class='corr'>己</span>之見而立之也。故借人言以發明。知見無見。乃為正見使眾生悟入。於一切法。皆以佛之知見為知見正。是善護念咐囑處。</p>
<p style="margin-left:2em">○自二十六分至此是破見顯智。</p>

<div class='div-orig'><p>須菩提。若人言。佛說我見。人見。眾生見。壽者見。須菩提於意云何。是人解我所說義不。</p>
</div>
<div class='div-commentary'><p style="margin-left:1em">盛釋。此承無分別理。破人我二執之見也。上云非一非異。而一異之見。皆從二執而生。故究竟以無我破之。前破我法所緣之境。為四相粗執。此破我法能緣之心。為四見細執。粗細不同。然一謂之見。便是虗妄。皆由分別而起。解我所說義者。欲顯正見以歸無見也。</p>
<p style="margin-left:1em">經貫云。凡夫所以貪著其事。起於有我等見耳。我等見無。貪著何有。見與相不同。見猶未成相。有見而後有相。見在相前一層。</p>
<p style="margin-left:1em">蓮師云。心有此見。即相雖無。而仍著於有。如來言此。恐人誤信如來說法。因有四相。欲其強制以歸於無。故復申明言此。以為正覺中本無四相。所以特說見字。</p>
<p style="margin-left:1em">正義。前言四相。此言四見。相者。法所現也。見者。心所取也。相粗而見精。四相乃一經所遣之執。而四相又成於四見。蓋至見歸真見。而相亦無相矣。此總收一經之義而結之。</p>
</div>
<div class='div-orig'><p>○不也。世尊。是人不解如來所說義。何以故。世尊說。我見人見。眾生見壽者見即非我見人見眾生見壽以上破我見者見。是名我見人見。眾生見壽者見。</p>
</div>
<div class='div-commentary'><p style="margin-left:1em">盛釋。如來真性中無此四見。故云即非。對有我說無我。其名假立。故云是名。惟存一我見。則分別無窮。但了二空。自無分別也。</p>
<p style="margin-left:1em">李文會曰。佛說金剛般若之法。始即令諸學人先除粗重四相。如大乘正宗分中說也。次令見自性之後。復除微細四相。如究竟無我分中說也。此二分中。<span class='corr'>已</span>皆顯出。理中清淨四相。若於自心。無求無得。湛然常住。是清淨我見。</p>
<p style="margin-left:1em">如如曰。事理二障。總由我見為根。故推本於此以總結修證之法。前言菩薩。無我人眾生壽者相。眾生。無我人眾人壽者相。如來無我人眾生壽者相。盡乎人矣。言一切法無我人眾生壽者相。盡乎法矣。此言佛說無我人眾生壽者見。蓋合人說法。三者盡。而無相之義始全。四見原非實有。譬猶人身外感之症。故治之即除。如來無病者也。菩薩善除病者也。</p>
</div>
<div class='div-orig'><p>○須菩提。發阿耨多羅三藐三菩提心者。於一切法應如是知。如是見如是信解。不生法相。須菩提。所言法相者。如來說即非法相。是名法相以上破法相。</p>
</div>
<div class='div-commentary'><p style="margin-left:1em">盛註。世尊言我執既空。更空法執。又有發菩提心之提示。如是。即指無我及非相言。長水云。知者。止也。止即是定。智依此定也。見者。觀也。觀即是慧。依此慧體察一切也。定慧雙現。謂之信解。即從知見增進者。不生法相。是根本無分別智。即得無上菩提。言非者。遣絕之辭。言是者。要歸之論。非實有之法相。是本無之法相也。不著四見。則我空法空。故能無住。無住故能住。經中屢言無相。於此作一大歸結矣。</p>
<p style="margin-left:1em">正義云。此段雖釋俱生法執。亦是總結住降。四見掃去。則真空妙理。顯然無障。故云應如是知見信解。如是。指上須菩提之三疊言。此是近脈也。經初須菩提問云何應住。云何降伏其心。如來答應如是住。如是降伏其心。故今結云如是知見信解。此之謂住。不生法相。此之謂降伏。此是遠脈也。</p>
<p style="margin-left:1em">如如曰。上文言成忍。則竟菩薩之修。言無去來。則闡如來之秘。言事理二障。及我人等見。則了悉二乘眾生之通病。十界聖凡。同遊法海。說法無餘蘊矣。於是復標發菩提心者。以結前問。應如是知。通達無我法。及知一切法無我是也。如是見。不以色相見如來。以行正道見如來是也。如是信解。聞章句則信。聞說是法則信。種種解所說義是也。不生法相。離一切相是也。一切修持俱攝於此。心無兩生。不生法相。則生如是心矣。又言法相即非法相。以結實無有。發菩提心之意。</p>
<p style="margin-left:1em">△圭峯曰。上章約塵界破一異。此章約止觀破我法。我法乃知見所起分別。今破之令無分別。入聖道也。壽者見上。破我執。發菩提心下。破法執。</p>
<p style="margin-left:1em">集解。此言法相不生。知見不立。方為真空般若到彼岸也。無上菩提之道。雖無一法可得。然須得人空智。法空智。方能證入。若見有我人眾壽。即不見菩提。如來所說四見。原非有四見可說。特為眾生遣四見。故於無四見中示四見耳。若見有法相。亦不見菩提。故發菩提心者。應如是知見信解。得人空慧。得法空慧。是謂二智。即於相離相。於法離法。降伏其心。住於無住矣。經中言四相。不啻再三。而法相少有合說。惟第六分。既言四相。又言法相。此又以非四見為四見。非法相名法相。更進一步。無非覺示眾生。</p>
<p style="margin-left:1em">○憨山云。眾生迷於相見之中。所執堅固難破。故佛以金剛心智。逐一破之。令見本智法身真體。初執五蘊身心及六塵相。故著相行施以求福德。佛以無住破之。次執有菩提相。佛以無所得破之。次執布施有莊嚴佛土相。佛以無土可嚴破之。次執福德以感報相。佛以非具足色身破之。次執如來有報身相。佛以報身離相破之。次執有法身相。佛以法身非相破之。次執法身有實我相。佛以一切法無我破之。次執如來有三身相。佛以非一非異破之。重重斥破。一切皆非。諸相銷忘。直指法身實際。終之以真知真見真信真解。不起一法相知見。人法雙忘。聖凡俱掃。此般若究竟極則也。</p>
</div></div>
<div class='div-other'><a id='mulu45' />
<p class='h1'>○應化非真分第三十二</p><p style="margin-left:2em">應現於事。設化於外。亦非真實。本性自如。乃為真實。</p>
<p style="margin-left:2em">○此經反覆說來。總歸到真空無相。即自性也。性本虗空。不取於相。如如不動。二句盡之。全經總為度生而發。故終以演說。</p>
<p style="margin-left:2em">○此是流通分。乃說經<span class='corr'>已</span>完。讚受持功德。發起菩薩大心。因示以說法之軌則。觀法之妙智。冀傳慧命。永遠不絕也。受持法。前<span class='corr'>已</span>詳盡。演說法。未曾闡明。故於經末示之。正是咐囑處。</p>

<div class='div-orig'><p>須菩提。若有人以滿無量阿僧祇<span class='note-inline'>(華言無央數)</span>世界。七寶持用布施。<span class='note-inline'>(無量阿僧祇世界。又不止恒河沙矣)</span>若有善男子善女人。發菩提心者。<span class='note-inline'>(陳魏二譯作菩薩心)</span>持於此經。乃至四句偈等。受持讀誦。為人演說。其福勝彼。</p>
</div>
<div class='div-commentary'><p style="margin-left:1em">般若大意。上<span class='corr'>已</span>說盡。如來欲後人持說此經以傳慧命。所以又呼而告之。以布施較量持經功德。凡八見矣。重重讚歎。意各不同。於經終極言之。醒人最切。蓋一切諸佛。及無上菩提法。皆從此出。只恐人以文字目之。不以心持。以樂小心持。而不以菩薩菩提心持耳。故又指出不取於相。如如不動。前說不取功德。為無相因。此示功德無量。為無相果。</p>
<p style="margin-left:1em">如如曰。持於此經。謂當持此所發之心。<span class='corr'>已</span>發者弗退。未得者勤進。此示發心者以陀羅尼門也。若作持經解。則受持讀誦。緊接在下。豈宜重疊言之。持此心以印於經。乃至四句偈等。種種妙義。皆我本來面目。受持讀誦。則生大智慧。為人演說。則獲勝辨才。與未發心而持說者。何啻霄壤。故獲福最勝。</p>
<p style="margin-left:1em">盛釋。前此應住中。五番較量。降心中。三番較量。至此而結。但持經之勝。前<span class='corr'>已</span>明言。演說之要。未經道破。故有云何演說一證。</p>
</div>
<div class='div-orig'><p>云何為人演說。不取於相如如不動。</p>
</div>
<div class='div-commentary'><p style="margin-left:1em">如者如是之謂。如如則自如之甚也。不動。正明其所謂如如。言不變動其本體也。取相即非如如。即是動不取相。即如如而不動也。又曰。心如。境如。故曰如如不動。即無染義。微細念慮。盡名為染。不必貪欲。</p>
<p style="margin-left:1em">六祖曰。若心取相。若取法相。若取非法相。即有所住。心無所住。方是真如。如者。萬物一如。不起分別。猶如一月當空。千波現影。影有現滅。月實自如。</p>
<p style="margin-left:1em">劉道開曰。不取於相如如不動八字。乃全經之歸宿。般若之宗旨。三十二分。反覆翻剝。只完箇不取於相而<span class='corr'>已</span>。由淺入深。層層剔發。只求到如如不動而<span class='corr'>已</span>。</p>
<p style="margin-left:1em">䞉閒曰。不取於相如如不動。此世尊直指本性。演說以示人。使持經者。知所指歸。說經者。得其要旨。本文正解如是。若謂佛所說法。不取於相。如如不動。演說佛法者。須要不取於相。如如不動。行人攝心應事都要不取於相。如如不動。皆是論疏闡發演說之意。非經文正義。</p>
<p style="margin-left:1em">如如曰。演者。本於佛說而大暢其義。較解說更勝離一切相。是佛境界。不住於相。是菩薩境界。不生法相。是發心者之修習。然諸相皆由取生。故總歸於不取以拔其病源。相字。統括經中諸相而言。妄相與真如相反。有取與妄動相因。惟不取於相。故如其真如。安然不動。此如如妙境也。不取於相。勝義無盡。括言之。是不取外道之斷常。不取凡夫之事障。不取二乘之理障。以故如如。則契無去來之如來。不動。則證成忍之菩薩。五性圓融。諸乘冥會。可以自<span class='corr'>己</span>所證演說。又能稱人機宜演說也。</p>
</div>
<div class='div-orig'><p>何以故。</p>
<p>一切有為法。如夢幻泡影。如露亦如電。應作如是觀。</p>
</div>
<div class='div-commentary'><p style="margin-left:1em">如如曰。不取相。何以即能如如。以一切相。皆屬有為法。有為法。如夢幻等。而真如無有去來。惟不取夢幻等法。自如無為之真如也。眾生貪著有為。無非執以為實。若了達虗妄迅速。如夢幻等。則無可貪。自無所著。故應作如是觀。是又標不取相之法門也。以觀結經者。照五蘊空是為深般若也。菩薩得道得果。全是觀門成熟。觀即般若妙智。佛法有空假中三觀。</p>
<p style="margin-left:1em">集解。人之修道。必從空世法始。看世法不空。必不能於真如著力。此佛為人深意。明者得焉。四句偈。經屢言之。若以前四句言。則說真佛之無相。若以此四句言。則說有為法之不實。悟得二偈。則非淺矣。不必專於此。而此亦明明是偈也。</p>
<p style="margin-left:1em">直解。六喻皆非真實。夢中所見。覺則皆空。幻化之形。假而即滅。水泡物影。虗無據依。露凝電閃。現只頃刻。凡天地間有形有氣。皆為非實。應同六者觀之。</p>
<p style="margin-left:1em">圭峰云。夢幻泡影。空理全彰。露電二喻。無常足顯。悟真空。則不住諸相。觀生滅。則警䇿修行。妙符破相之宗。巧示無情之觀。</p>
<p style="margin-left:1em">憨山云。此入般若真空妙觀也。以真空冥寂。藉假而觀。若六喻觀成。則真空自現。一往俱顯理體。此則正示觀法。諸修行人宜從此入。法身真境。極盡於斯。</p>
</div>
<div class='div-orig'><p>佛說是經<span class='corr'>已</span>。長老須菩提。及諸比邱比邱尼。<span class='note-inline'>(出家修道男女二眾)</span>一切世間天人阿修羅。<span class='note-inline'>(天人阿修羅六道中之三道也)</span>聞佛所說。皆大歡喜信受奉行。</p>
</div>
<div class='div-commentary'><p style="margin-left:1em">此結集者。結經常式。歡喜信受者。聆佛所說。頓悟三空。直趨佛地。足見此經。能度大眾入大乘證大果。人因法悟。法藉人宏。人法相須。流通無盡。</p>
<p style="margin-left:1em">經貫。皆大歡喜。便是不驚不怖不畏。信受。謂淨信而承受。奉行。遵持而奉行也。奉行二字甚喫緊。聞法不行。信受何益。然前曰。實無所行。又要無行之相。方無負善護念善付囑。如來之教。常行於天壤矣。</p>
<p style="margin-left:1em">△此分以流通終焉。前是較量流通。中說流通方法。末說流通相貌。凡此四眾。與三善道。各各以此為實。心清淨而信受此經。各各無住生心。離相布施。為人演說。而奉行此經。信受。則自利成就。奉行。則轉化無方。直至於今。金剛智眼。放光動地。諸佛列祖。以此傳法印心。六道眾生。因之滅罪證果。皆由如來與空生一番問答。發起此段大事因緣。所以得聞此經也。後五百歲有發菩提心者。不奉持般若。何由到彼岸哉。</p>
</div></div>
<p class='juan'>金剛般若波羅蜜經<span class='note-inline'>(終)</span>　潔齋居士孫念劬敬纂</p>
<div class='div-xu'><a id='mulu46' />
<p class='h1'>No. 504-G 䟦</p><p>乙未春間。余有高郵之行。於王丈賓谷處。獲覩金剛經彚纂一書。是書為潔齋居士孫公所纂輯。原書封面有小引。載是書初刻一本。校勘未精。字句訛脫。且闡發未透。辭義膚淺。後連得佳本。萃諸家註說。廣為搜輯。翦訛削膚。採集精論。以補原刻之不逮。三年乃定。於嘉慶元年。易稿再鐫。務使佛菩薩問答遮表之旨。精實詳盡。顯豁貫穿。揭領提綱。本末洞澈。讀者果能潛心玩索。即文字為觀照。實相般若。自爾刻刻現前。居士苦心孤詣。成此一書。洵足收般若之全綱。開金剛之智眼矣。原板藏常州府城東門新坊橋西孫宅。兵燹以後。板<span class='corr'>已</span>漫漶闕失。余深慮其日久失傳。亟願流通。俾延慧命。因索歸重付梓人。嗣因患病幾危。繼又丁先慈之憂。校勘之工。屢有作輟。至丙申長夏。始克竣事。爰述重刻是書緣起附於簡末云。</p>
<p>光緒二十二年丙申六月生蓮居士真州張淨觀謹䟦</p>
<p>彚纂一書。係<span class='note-inline'>(顗)</span>捐資重鐫。藏板揚州馬市口東藏經院。此院先廢於兵。同治紀元。錢塘許公蔭亭。重為修葺。許公所刊經論甚多。均貯板於院樓住院。觀如大師。專精淨土。禪律兼深。尤以流通經典。及因果感應等書。為末法人天眼目。余刻是經。深知利益。且有校勘之勞。刊成。先印百部。託為流通。院中經典善書。向不取板價。來印者紙工自備。每次開刷。至多數十部為率。印擦太多。板易漫滅。識者諒之。</p>
<p>光緒丙申季夏淨觀居士張允顗記</p>
</div>
</div><!-- end of div[@id='body'] -->
</body></html>