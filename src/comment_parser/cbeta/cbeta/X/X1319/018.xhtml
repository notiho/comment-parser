<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu829' />
<div class='div-xu'><a id='mulu830' />
<p class='h1'>御製後序</p><p>朕少年時喜閱內典。惟慕有為佛事。於諸公案總以解路推求。心輕禪宗。謂如來正教不應如是。聖祖勅封灌頂普慧廣慈大國師章嘉呼土克圖剌麻。乃真再來人。實大善知識也。梵行精純。圓通無礙。西藏．蒙古．中外諸土之所歸依。僧俗萬眾之所欽仰。藩邸清閒。時接茶話者十餘載。得其善權方便。因知究竟此事。　壬辰春正月。延僧坐七。二十．二十一隨喜同坐兩日。共五枝香。即洞達本來。方知惟此一事實之理。然自知未造究竟。而迦陵音乃踊躍讚嘆。遂謂<span class='corr'>已</span>徹元微。儱侗稱許。叩問章嘉。乃曰。若王所見。如針破紙窗。從隙窺天。雖云見天。然天體廣大。針隙中之見。可謂徧見乎。佛法無邊。當勉進步。朕聞斯語。深洽朕意。　二月中。復結制於集雲堂。著力參求。十四日晚。經行次。出得一身透汗。桶底當下脫落。始知實有重關之理。乃復問證章嘉。章嘉國師云。王今見處雖進一步。譬猶出在庭院中觀天矣。然天體無盡。究未悉見。法體無量。當更加勇猛精進云云。　朕將章嘉示語問之迦陵音。則茫然不解其意。但支吾云。此不過剌麻教回途工夫之論。更有何事。而朕諦信章嘉之垂示。而不然性音之妄可。仍勤提撕。恰至明年癸巳之正月二十一日。復堂中靜坐。無意中忽蹋末後一關。方達三身四智合一之理。物我一如本空之道。慶快平生。　詣章嘉所禮謝。國師望見。即曰。王得大自在矣。</p>
<p>朕進問更有事也無。國師乃笑。展手云。更有何事耶。復用手從外向身揮云。不過尚有恁麼之理。然易事耳。此朕平生參究因緣。　章嘉呼土克圖國師剌麻實為朕證明恩師也。其他禪侶輩不過曾在朕藩邸往來。壬辰癸巳間坐七時。曾與法會耳。迦陵性音之得見朕也。乃朕初欲隨喜結七。因柏林方丈年老。問及都中堂頭。僉云。只有千佛音禪師。乃命召至。既見。問難甚久。其伎倆未能令朕發一疑情。迫窘詰屈。<span class='corr'>但</span>云。王爺解路過於大慧杲。貧衲實無計柰何矣。　朕笑云。汝等只管打七。余且在傍隨喜。　爾時醒發因緣<span class='corr'>已</span>具述如左。若謂性音默用神力。能令朕五枝香了明此事。何得奔波一生。開堂數處而不能得一人。妄付十數庸徒耶。　向後性音惟勸朕研辨五家宗旨。朕問。五家宗旨如何研辨。　音云。宗旨須待口傳。　朕意是何言歟。口傳耳受豈是拈花別傳之旨。堂堂丈夫豈肯拾人涕唾。從茲棄置語錄。不復再覽者二十年。此府中宮中人人之所盡知者。　夫五家宗旨。同是曹溪一味。不過權移更換面目接人。究之皆是無義味語。所為毒藥醍醐攪成一器。黃金瓦礫融作一團。用處無差。拈來有準。並皆一代之宗師。百世之模楷。柰庸流不了自心。累他塗污有分。鼓動識情。橫生法執。謬加穿鑿。取笑傍觀。明眼人前不堪舉似。因見性音諄諄於此。是乃逐語分宗。齊文定旨也。甚輕其未能了徹。如使性音明知之。而勸朕於此打之遶。更是何心行也。則其限於見地可知矣。如達摩傳衣偈云。一花開五葉。結果自然成。後世附會其說。以為五葉者。五宗也。夫傳衣止於曹溪。則是從慧可而下五世矣。因震旦信心<span class='corr'>已</span>熟。法周沙界。衣乃爭端。不復用以表信。達摩．黃梅之言具在。由可至能。豈非五葉。後來萬派同源。豈非結果自然成耶。何得以五宗當之。　且傳衣公案。世多囫圇吞棗。全未明白。世尊至多子塔前。命摩訶迦葉分座令坐。以僧伽黎圍之。遂告曰。吾以正法眼藏密付於汝。汝當護持。繼又告迦葉。吾將金縷僧伽黎衣傳付於汝。轉授補處。至慈氏佛出世。勿令朽壞。世尊所分之座。究是何座。僧伽黎究是何物。如云即是此金縷僧伽黎衣。從迦葉傳至六祖者。豈有自周昭王至梁武帝時尚不朽壞。即屬異寶。不可思議。便能常存世間。又與正法眼藏有何交涉。且自六祖以後。何以又復消泯。世尊明言至慈氏佛出世。勿令朽壞。乃未至唐時即<span class='corr'>已</span>無存。豈世尊妄語誑語耶。且以僧伽黎圍迦葉者。又是何意。　總之。未悟正法眼藏。從何推測。人必明取僧伽黎定然留得到慈氏出世之故。然後可與論傳衣之事。何得支離穿鑿。妄定宗旨。更以五宗牽合附會耶。況五宗前後參差。亦非一時。即五宗所明。同是大圓覺性。宗若有五。性亦當有五矣。古人專為勦情絕見。惟恐一門路熟。又復情見熾然。是以別出一番手眼。使人悟取。眾生心不能緣於般若之上。今乃轉以情見分別之。埋沒古人不少。　朕既深明本旨。只圖真實以辦平生。豈肯被伊牽絆葛藤窠也。因一年之後。自清涼山回。宗教兩不拈提。迨即位以來。十年不見一僧。未嘗涉及禪之一字。蓋此事。實明者少。逐塊之流。徒勞延佇。求名之輩。更長業緣。而世間井底蛙又必妄生議論。朕愍諸有情無知愚陋。恐其因此造諸謗般若大罪孽。不談之意。良非偶然。　今見去聖日遠。宗風掃地。正法眼藏垂絕如綫。又不忍當朕世而聽其滔滔日下也。乃選輯從上宗師喫緊為人之語刊示天下後世。使之擺脫生死根塵。掀翻輪迴陷穽。學者當知。朕今此舉。實為佛祖慧命所繫。不惜眉毛拖地。非與十方常住行脚秉拂之徒較論見地短長。朕此選出。莫又緝緝聚頭。妄論是何宗派。却與朕莫交涉在。　天下宗徒能為自<span class='corr'>己</span>一大事勇猛精進。如救頭然。立雪不寒。斷臂無痛。自然黑漆桶攔空撲破。玉麒麟就地勒回。那時方省得朕此一番話墮無量慈悲。如或此心不真不誠。不苦不切。<span class='corr'>但</span>從語言文字放出見聞覺知。任情卜度。細意推求。此一則是臨濟宗。那一則是曹洞派。起模畫樣。滯相執緣。以此求契求證。所為將空塞空。徒使朕與從上諸古德百千方便。亦如取聲鎖向匣中。吹網欲令氣滿耳。豈不鈍置人耶。　朕在藩邸時亦以本分事接人。不無漏逗。所有語句並<span class='corr'>已</span>刊入圓明居士語錄卷內。此外並無一則機緣流布人世。況朕身居帝王之位。口宣佛祖之心。天下後世理障深重者。必以教外別傳之旨未經周公．<span class='corr'>孔</span>子評定。懷疑而不肯信。然此其為害猶淺。若夫外託禪宗。心希榮利之輩。必有千般誑惑。百種聱訛。或曾在藩邸望見顏色。或曾於法侶傳述緒言。便如骨巖木陳之流。揑飾妄詞。私相紀載。以無為有。恣意矜誇。刊刻流行。煽惑觀聽。此等之人。既為佛法所不容。更為國法所宜禁。發覺之日。即以詐為制書律論。　朕今此舉。實以教外別傳將墜於地。不得<span class='corr'>已</span>而為此。至於宗門能殺能活。能縱能奪之趣。皆由宗師所參不謬。所悟無垠。如千里駒。隨意舉步便是追風逐日。其不可及者。皆其所不自知。苟存一與奪自在。擒縱無偏之見於八識田內。則人法不空。能所交接。其與魔外有何分別。　茲選之有正集．外集．前集．後集。而又諄諄提示。各序其旨於篇端者。專欲學人真參實悟。各得本分正知正見。如象渡河。脚踏實地。便能超出三界。而一一具足六度萬行。切莫仍向此中轉求口頭滑利也。此事不由語言文字分迷悟。豈由語言文字定是非。<span class='corr'>已</span>悟<span class='corr'>已</span>證者。有語有句。固能為人解粘去縛。若平生無一則機緣語句傳世者。豈得遂謂未悟未證乎。如西天四七。所垂言句甚少。東土二三。惟達摩．曹溪尚傳語句。璨大師尚有信心銘一篇。其他二祖．四祖並無一語垂後。豈皆是未悟未證人也。應知何在。　語錄之流傳與否。乃近代宗徒動輒拾取他人涕唾。陳襴葛藤。串合彌縫。偷作自<span class='corr'>己</span>法語。災棃禍棗。誑惑人家男女。其口頭實能滑利者。便鳴鐘擊板。豎拂擎拳。彼建立則我掃蕩。彼掃蕩則我建立。各出妄見爭持。大家一場懡㦬。禮拜者。作出身之活路。棒喝者。成漂墮之黑風。如此心行。稱曰度人。佛祖門庭豈不污辱。　又如古人契證無差。每有拈．代．偈．頌以相印合。今則不然。不於契證處自了自心。但於公案上盲拈瞎頌。剽竊成語。差排牽合。為可解不可解之語。作若通若不通之文。千七百則皆可通融。百千萬言無非活套。以此為拈．代．偈．頌。豈不塗污古人。誤累自<span class='corr'>己</span>。有何交涉。虗費鑽研。　夫講師詮解教典。何嘗不同於如來之語。而不得謂傳如來之心者。以心宗非語言文字所可傳。故曰教外別傳。今將教外別傳所有公案作文字。則是又成一教外別傳之教典矣。況文字邊事。欲其工妙。亦非聚數十年心力不能到家。至作得文字好。則此數十年不究本分。可知教外別傳只是本分二字。安可離却而為此門庭以外事。拈．代．偈．頌四者。頌最為後。學人於頌古切用工夫。遂漸至宗風日墜。此端一開。盡向文字邊作活計。趙州所呵枝蔓上生枝蔓。正為此輩。　至乃子孫。稍得世榮。便欲將祖父言句夤緣入藏。不思千古自有明眼人。豈得欺盡謾盡。夫本為利益將來。流芳百世。夤緣入藏。而乃忘其貽誤後人。遺臭萬年也。何苦夤緣。自貽伊戚。平素一無所事。喫得飯飽。長連床上三三五五握管伸紙。商量作一部好語錄垂後。縱使句句如初祖所說。亦乃餿羮餲飯。與靈覺有何交涉。況此實非學問之所能及。思慮之所能到。何苦造大罪孽同於謗佛。古人云。佛法不怕爛却。又云。但得成佛。不愁不會說法。朕願天下宗徒。參則實參。悟則實悟。此是菩提道場。其中無求名利處。於此尚不無污染。可見從初發心便非真實為生死出家也。若為名利。何如耕農。作一孝弟力田之民。不然應試。作一科舉文學之士。留此宗門。以待真正發心參學之人。免致塗污佛祖之慧命。　朕閱指月錄．正法眼藏．禪宗正脈．教外別傳諸書。所選古德機緣語句。皆錯雜不倫。至於迦陵音所選宗統一絲者。尤為乖謬。古人語句。專為開人迷雲。後人選輯。專為垂諸久遠。今乃挨門逐戶拾取剩遺。或珠或璣。或金或鍮。或絲或布。或柴或草。或瓦或礫。或垢或膩。一家強收一物入籠中。更自誇曰秉公。何庸愚之甚也。<span class='corr'>但</span>圖人人有分。個個不遺。紛紜雜陳。撩亂錯出。蝌斗與神龍並游。野狐與師子齊吼。飽參者尚或一時目迷。況初學之人。豈不觀之而愈惑。求之而愈遠。其為毒害。奚可勝言。此選朕近日方見。未料性音昏憒卑鄙至於此極也。至於取本朝開堂說法之衲僧平生所有亂統。各各人編一則。錯雜不堪。謂之宗統一絲。直接西天四七。東土二三。真令人笑之齒冷。若然。則禪宗之統。實危如一絲也。其意不過取媚同門參學之徒。俾惑其選錄伊祖父言句入集。以為榮華。此何異世間澆薄士子。彼此標榜選刻文字。自稱名士乎。噫。可為宗風太息流涕者矣。　如朕於涌泉欣．天衣懷．韶國師等古德語句。寶之如摩尼夜光。赤刀大貝。而諸書所載極少。徧求不可復得。蓋瞿汝稷輩。自然皆是性音心行。既雜取下等語句。又畏繁多。自然將真正師範至言轉播棄之而不惜。歷年既久。漸以無傳。良可歎惋。因念從上古德不肯以佛法當人情。一任香火歇絕。不妄付拂者。其與盲傳盲受。祇圖支派蕃衍之人。高下相去。天地懸隔。　夫慧命絕續。正同父子。但與身體髮膚之稟受。其理相不可強同。雖瓣香所承。定不容昧。但如朕所採語句中諸禪師。現在<span class='corr'>已</span>無法嗣者。天下宗徒之祖父豈得不從此摸著鼻孔。是則亦為伊祖父生身之所自也。凡為嗣續。正當飲水思源。柰何各立門庭。同於世間種族。趙甲之家不祀錢乙之祖。橫分畛域。各守封疆。況伊輩盲傳盲受。並未大死大活。有何法乳。所報何恩。倘從此選中諸禪師垂示處得個入頭。是乃瓣香法乳之恩。理宜酬答者也。如或未能。則姑如先聖先賢列祀學宮之例。使人人致敬。要亦未為不可。</p>
<p>天下叢林古剎衲子。除各自供養伊本支祖父外。應將從來拔萃古德一一設位於堂。朝夕供養禮拜。使其香火絕而復續。徧滿震旦。不但為後世真參實學者勸。亦報本酬源之正舉。再者。從上祖師設呵佛罵祖之路。蓋為學人聖見不除。則觸途成礙。苟不向脚跟下。如斬一握絲。一斬一齊斷。則見相橫前。仍沿此岸。　夫如來直指靈鑑心體。不特破根塵相對之妄。亦乃破離妄絕對之真。真妄兩途。皆眾生無始以來之見病。大善知識透天透地。泯妄泯真。是以掃空生佛之虗華。蕩盡妄真之閒說。喫緊為人。無柰立此呵佛罵祖之說。所謂以慈悲之故。而有落草之談也。其實水月道場。空花萬行中。此等語言何處安著。如德山鑒。平生語句都無可取。一味狂見恣肆。乃性音選宗統一絲。採其二條內。一條載去前後語言。專錄其辱罵佛祖不堪之詞。如市井無賴小人詬誶。實令人驚訝。不解其是何心行。將以此開示學人耶。是何為耶。近世宗徒未踏門庭。先決堤岸。一腔私意。唯恐若不呵佛罵祖。則非宗門。強作解事。學人饒舌。狐行象跡。鴞學鳳音。是何言歟。是何言歟。　釋子既以佛祖為祖父。豈得信口譏訶。譬如家之逆子。國之逆臣。豈有不人神共嫉。天地不容者。閻羅面前刀山劍樹。專為此輩而設。極宜猛省。如南泉願牧水牯牛公案最為下品。因南泉願頗有本分之語。是以朕未加訶斥。而性音則於其他語句概置不錄。所錄二條。其一即是此條。具此凡眼。有何聖見可除。輒敢見人呵佛罵祖。便生歡喜採輯。鴟鼠嗜糞。斯之謂矣。又如大慧杲云今時宗師為人。入室三五徧。辨白不出。却教他說悟處。若恁麼地。如何為人等語。此論大誤。從來如永嘉一宿覺之類。祇因當時<span class='corr'>但</span>知教乘。初闡禪宗。所以一言半語漏逗本分。皆胸襟流出。便可印合。　自唐季以後。古德垂示流布海內。人人捃摭攘竊。預備應機。若不入室細扣。知其是何心行。朕亦頗能為人。然實不能不令入室三五徧而即悉其底蘊。開堂說法。臨機問答。固不可無。若止憑一二語以定虗實。此盲傳盲受之根。大慧杲悞人謬論。叢林當為炯戒。況大慧杲既具如此眼目。所談奇妙法何耶。所得英俊才誰耶。朕實深嘗上乘圓頓甘露之味。非依牆摸壁。率意之亂統。既知之無疑。豈忍不報佛祖深恩。因不辭話墮。竭力為宗門一番整頓。所冀天下禪僧改往修來。英靈輩出。如朕所選中諸禪師者。唱導十方。使如來正教有振興之象。是則朕之深願。如爾等僧徒仍執迷不悟。將朕一片慈悲全不領受。仍以無明緇素人我心會取。如世尊所說三藏十二分。一例束之高閣。則宗風之衰。朕亦無如之何矣。選輯既竣。書此以為後序。</p>
<p>雍正十一年癸丑九月朔日</p>
</div>
<div class='div-other'><a id='mulu831' />
<p class='h1'>御選歷代禪師語錄後集下</p>
<div class='div-other'><a id='mulu832' />
<p class='h2'>雪竇重顯禪師</p><p>師造智門。即伸問曰。不起一念。云何有過。門召師近前。師纔近前。門以拂子驀口打。師擬開口。門又打。師豁然開悟。留止五年。盡得其道。乃復徧參。</p>
<p>師到大龍為知客。一日。問曰。語者默者不是。非語非默更非。總是總不是拈却。大用現前。時人知有。未審大龍如何。　龍曰。子有如是見解。　師曰。這老漢瓦解冰消。　龍曰。放你三十棒。師禮拜歸眾。　龍却喚。適來問話底僧來。師便出。　龍曰。老僧因甚麼瓦解冰消。　師曰。轉見敗闕。　龍作色曰。尀耐。尀耐。師休去。　後舉似南嶽雅和尚。雅曰。大龍何不與本分草料。　師曰。和尚更須行脚。</p>
<p>問羅漢林曰。法爾不爾。如何指南。　林曰。只為法爾不爾。　師曰。大眾記取某甲話頭。拂衣歸眾。　林下堂。却令侍者請師至方丈。問。上座適來不肯老僧那。　師曰。和尚當代宗匠。焉敢不肯。　林曰。你為甚拂衣歸眾。　師曰。還許某甲說道理也無。　師曰。你說看。師拍一拍下去。</p>
<p>僧問。遠離翠峰祖席。<span class='corr'>已</span>臨雪竇道場。未審是一是二。　師曰。馬無千里謾追風。　曰。恁麼則雲散家家月。　師曰。龍頭蛇尾漢。</p>
<p>師問新到。甚處人。僧提起坐具。　師曰。蝦跳不出斗。　僧曰。[跳-兆+孛]跳。師便打。　僧曰。更[跳-兆+孛]跳。　師又打。僧便走。師喚回。僧作禮曰。觸忤和尚。　師曰。我要這話行。你又走作甚麼。　僧曰。<span class='corr'>已</span>徧天下了也。師復打五棒。　僧曰。有諸方在。　師曰。你只管喫棒。　師又喚第二底近前來。問。甚處人。　僧曰。鼎州人。　師曰。敗也。　僧曰。青天白日。　師曰。兩重公案。　僧曰。恰是。　師以拄杖指曰。你擬[跳-兆+孛]跳。僧擬議。師亦打五棒。　參頭曰。這僧喫棒與某甲不同。　師一時喚近前。僧珍重便走。師隨後與一拄杖。</p>
<p>問僧。名甚麼。　云。義懷。　師云。何不名懷義。　云。當時致得。　師云。誰與汝安著。　云。某甲受戒來十年也。　師云。行脚費却多小草鞋。　云。和尚莫謾人好。　師云。我也沒量罪過。汝作麼生。僧無語。　師云。脫空謾語漢。便打。</p>
<p>僧問。猿抱子歸青嶂裏。鳥銜花落碧巖前。古人意旨如何。　曰。夾山猶在。　曰。和尚如何。　曰。依稀似曲纔堪聽。又被風吹別調中。　僧却問。如何是翠峰境。　曰。春至桃花亦滿溪。僧禮拜。　師曰。山僧今日敗闕。有人點檢得出。許他頂門上具一隻眼。便下座。</p>
<p>宗首座到。方擬人事。師約住云。既知信之韜略。便須拱手歸降。　宗云。今日敗闕。　師云。劍刃未施。賊身<span class='corr'>已</span>露。　宗云。氣急殺人。　師云。敗將不斬。　宗云。是。　師云。禮拜著。　宗云。三十年後有人舉在。　師云。<span class='corr'>已</span>放你過。</p>
<p>與數僧遊山次。見牯牛舉頭。師問。牯牛舉頭作甚麼。　僧云。怕和尚穿却。　師不肯。自云。看入草底。</p>
<p>首座寫真。師曰。既是首座。為甚麼却有兩箇。　曰。爭之不足。　師曰。你問我。我與你道。　座擬問。師曰。雪竇門下。</p>
</div>
<div class='div-other'><a id='mulu833' />
<p class='h2'>雪峰欽山主</p><p>上堂。昨日一。今日二。不用思量。快須瞥地。不瞥地。蹉過平生沒巴鼻。咄。</p>
</div>
<div class='div-other'><a id='mulu834' />
<p class='h2'>洞山曉聰禪師</p><p>師遊方時。在雲居作燈頭。見僧說泗州大聖近日在揚州出現。有設問曰。既是泗州大聖。為甚麼却向揚州出現。　師曰。君子愛財。取之以道。　後僧舉似蓮花峰祥庵主。主大驚曰。雲門兒孫猶在。中夜望雲居拜之。</p>
<p>師嘗負柴上山。路逢一僧問。山上有柴。何故向山下擔柴。　師放柴於地曰。會麼。　曰。不會。　師曰。我要燒。</p>
<p>發供養主。示眾云。住持之道。勞他十方高人。且實際理地。不受一塵。佛事門中。不捨一法。蓋為清眾之故。所以忘勞。然盡大地作一胡餅。天下人盡得喫。惟有深沙神不得喫。怒發將蒺藜杖打一棒。瓦解冰消。</p>
<p>師手植萬松於東嶺。而恒誦金剛般若經。山中人因名其嶺曰金剛。方植松。而寶禪師至。時親自五祖來。師問。上嶺一句作麼生道。　寶曰。氣急殺人。　師拄钁呵曰。從何得此隨語生解阿師。見問上嶺。便言氣急。佛法却成流布。　寶請代語。師曰。氣喘殺人。</p>
<p>逍遙問。嶺在此。金剛在何處。　師指曰。此一株是老僧親栽。</p>
<p>因事示眾。天晴葢却屋。乘乾刈却禾。早輸王稅了。鼓腹唱巴歌。</p>
</div>
<div class='div-other'><a id='mulu835' />
<p class='h2'>金陵天寶和尚</p><p>僧問。如何是和尚家風。　師曰。列半作三。　曰。學人未曉。　師曰。鼻孔針筒。</p>
</div>
<div class='div-other'><a id='mulu836' />
<p class='h2'>清涼泰欽法燈禪師</p><p>師在眾日。性豪逸。不事事。眾易之。法眼獨契重。法眼一日問眾曰。虎項金鈴是誰解得。眾無對。　師適至。法眼舉前語問。師曰。繫者解得。　法眼曰。汝輩輕渠不得。</p>
<p>上堂。有僧出禮拜。師曰。道者。前時謝汝請我。將甚麼與汝好。　僧擬問次。師曰。將謂相悉。却成不委。</p>
</div>
<div class='div-other'><a id='mulu837' />
<p class='h2'>報恩慧明禪師</p><p>一日。有新到參。師問。近離甚處。　曰。都城。　師曰。上座離都城到此山。則都城少上座。此間剩上座。剩則心外有法。少則心法不周。說得道理即住。不會即去。僧無對。</p>
<p>資巖長老問。如何是現前三昧。　師曰。還聞麼。　巖曰。某甲不患聾。　師曰。果然患聾。</p>
<p>師尋遷天台山白沙卓庵。有朋彥上座博學強記。來訪師。敵論宗乘。師曰。言多去道轉遠。今有事借問。祇如從上諸聖及諸先德。還有不悟者也無。　彥曰。若是諸聖先德。豈有不悟者哉。　師曰。一人發真歸源。十方虗空悉皆消殞。今天台山嶷然。如何得消殞去。彥無對。</p>
</div>
<div class='div-other'><a id='mulu838' />
<p class='h2'>雲居清錫禪師</p><p>有廖天使入院。見供養法眼真。乃問曰。真前是什麼果子。　師曰。假果子。　廖曰。既是假果子。何以將供養真。　師曰。也祇要天使識假。</p>
</div>
<div class='div-other'><a id='mulu839' />
<p class='h2'>羅漢院智依禪師</p><p>師問僧。今夏在甚麼處。　僧曰。在無言上座處。　師曰。還曾問訊他否。　僧曰。也曾問訊。　師曰。無言作麼生問得。　僧曰。若得無言。甚麼處不問得。　師喝曰。恰似問老兄。</p>
<p>師與彥端長老喫餅餤。端曰。百種千般。其體不二。　師曰。作麼生是不二體。端拈起餅餤。　師曰。祇守百種千般。　端曰。也是和尚見處。　師曰。汝也是羅公詠梳頭樣。</p>
<p>上堂。盡十方世界。無一微塵許法與汝作見聞覺知。還信麼。然雖如此。也須悟始得。莫將為等閒。不見道。單明自<span class='corr'>己</span>。不悟目前。此人祇具一隻眼。還會麼。　僧問。纖塵不立。為甚麼好醜現前。　師曰。分明記取。別處問人。</p>
</div>
<div class='div-other'><a id='mulu840' />
<p class='h2'>報恩玄則禪師</p><p>上堂。諸上座盡有常圓之月。各懷無價之珍。所以月在雲中。雖明而不照。智隱惑內。雖真而不通。無事。久立。</p>
<p>僧問。如何是不動尊。　師曰。飛飛颺颺。</p>
</div>
<div class='div-other'><a id='mulu841' />
<p class='h2'>寶塔紹巖禪師</p><p>吳越王命師開法。上堂云。今日大王施張法筵。致請山僧。祇圖諸仁者明心。此外別無道理。諸仁者還明心也未。莫不是語言談笑時。凝然杜默時。參尋知識時。道伴商略時。觀山玩水時。耳目絕對時。是汝心否。如上所解。盡為魔魅所攝。豈曰明心。更有一類人。離身中妄想外。別認徧十方世界。含日月。包太虗。謂是本來真心。斯亦外道所計。非明心也。諸仁者要會麼。心無是者。亦無不是者。汝擬執認。其可得乎。</p>
</div>
<div class='div-other'><a id='mulu842' />
<p class='h2'>棲賢圓禪師</p><p>上堂。出得僧堂門。見五老峰。一生參學事畢。何用更到這裏來。雖然如此。也勞上座一轉了也。珍重。</p>
</div>
<div class='div-other'><a id='mulu843' />
<p class='h2'>石霜慈明禪師</p><p>師謁唐明嵩禪師。嵩謂師曰。楊大年內翰知見高。入道穩實。子不可不見。　師乃往見大年。年問曰。對面不相識。千里却同風。　師曰。近奉山門請。　年曰。真箇脫空。　師曰。前月離唐明。　年曰。適來悔相問。　師曰。作家。年便喝。　師曰。恰是。年復喝。　師以手劃一劃。年吐舌曰。真是龍象。　師曰。是何言歟。　年喚客司。點茶來。元來是屋裏人。　師曰。也不消得。　茶罷。又問。如何是上座為人一句。　師曰。切。　年曰。與麼則長裙新婦拖泥走。　師曰。誰得似內翰。　年曰。作家。作家。　師曰。放你二十棒。　年拊膝曰。這裏是甚麼所在。　師拍掌曰。也不得放過。　年大笑。又問。記得唐明當時悟底因緣麼。　師曰。唐明問首山。如何是佛法的的大意。山曰。楚王城畔。汝水東流。　年曰。祇如此語。意旨如何。　師曰。水上挂燈毬。　年曰。與麼則孤負古人去也。　師曰。內翰疑則別參。　年曰。三脚蝦蟆跳上天。　師曰。一任[跳-兆+孛]跳。年乃大笑。館於齋中。</p>
<p>師謁李督尉。公聞謁。使童子問曰。道得即與上座相見。　師曰。今日特來相看。　又令童子。曰。碑文刊白字。當道種青松。　師曰。不因今日節。餘日定難逢。　童又出曰。都尉言。與麼則與上座相見去也。　師曰。脚頭。脚底。　公乃出。坐定。問曰。我聞西河有金毛獅子。是否。　師曰。甚處得這消息。公便喝。　師曰。野干鳴。公又喝。　師曰。恰是。公大笑。　師辭。公問。如何是上座臨行一句。　師曰。好將息。　公曰。何異諸方。　師曰。都尉又作麼生。　公曰。放上座二十棒。　師曰。專為流通。公又喝。　師曰。瞎。　公曰。好去。師應喏喏。　自是往來楊李之門。以法為友。　久之。辭還河東。年曰。有一語寄與唐明。得麼。　師曰。明月照見夜行人。　年曰。却不相當。　師曰。更深猶自可。午後更愁人。　年曰。開寶寺前金剛。近日因甚麼汗出。　師曰。知。　年曰。上座臨行。豈無為人底句。　師曰。重疊關山路。　年曰。與麼則隨上座去也。師噓一聲。　年曰。真獅子兒。大獅子吼。　師曰。放去又收來。　年曰。適來失脚蹋倒。又得家童扶起。　師曰。有甚麼了期。年大笑。　師還唐明。</p>
<p>謁神鼎諲禪師。鼎。首山高弟。望尊一時。衲子非人類精奇。無敢登其門者。門弟子氣吞諸方。師髮長不翦。敝衣楚音。通謁稱法姪。一眾大笑。鼎遣童子問。長老誰之嗣。　師仰視屋曰。親見汾陽來。　鼎杖而出。顧見頎然。問曰。汾州有西河師子。是否。　師指其後。高叫曰。屋倒矣。童子返走。鼎回顧。相矍鑠。師地坐。脫隻履而示之。鼎老忘所問。又失師所在。師徐起整衣。且行且語。見面不如聞名。遂去。鼎遣人追之不可。歎曰。汾州乃有此兒耶。</p>
<p>問。行脚不逢人時如何。　師曰。釣絲絞水。</p>
<p>問。磨礲三尺劍。去化不平人。師意如何。　師曰。好去。　僧曰。點。　師曰。你看。僧拍手一下歸眾。　師曰。了。</p>
<p>問僧。近離甚處。　曰。雲過千山碧。　師曰。著忙作麼。　曰。鴈過水聲凄。師便喝。僧亦喝。師便打。僧亦打。　師曰。你看這瞎漢。本分打出三門外。念你是新到。且坐喫茶。</p>
<p>師問顯英首座。近離甚處。　曰。金鑾。　曰。去夏在甚處。　曰。金鑾。　曰。前夏在甚處。　曰。金鑾。　曰。先前夏在甚處。　曰。和尚何不領話。　曰。我也不能勘得汝。教庫下供過奴子來勘。且點一碗茶與汝濕口。</p>
<p>師室中晏坐。橫刀水盆之上。旁置草鞋。使來參扣者下語。無有契其機者。</p>
<p>又冬日牓僧堂。作此字。[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下註云。若人識得。不離四威儀。　中有首座者見之。謂曰。和尚今日放參。師聞而笑之。</p>
</div>
<div class='div-other'><a id='mulu844' />
<p class='h2'>法華全舉禪師</p><p>師得法汾陽。徧歷諸方。首謁荊南福昌善禪師。善問曰。回互不回互。　師曰。總不與麼。　曰。為甚麼<span class='corr'>已</span>喫福昌棒。　師曰。一家有事百家忙。　曰。脫空謾語。　師曰。調琴澄太古。琢句體全真。</p>
<p>謁公安遠禪師。遠問。作麼生是伽藍。　師曰。深山藏獨虎。淺草露羣蛇。　曰。作麼生是伽藍中人。　師曰。青松葢不帀。黃葉豈能遮。　曰。道什麼。　師曰。少年玩盡天邊月。老倒扶桑沒日頭。　曰。一句兩句。雲開月露。作麼生。　師曰。照破祖師關。</p>
<p>謁夾山真首座。真曰。還見麼。　師曰。萬事全無。　曰。還不見麼。　師曰。千般皆在手。　師曰。首座未見澄散聖時如何。　曰。湖南．江西。　又問。見後如何。　曰。江西．湖南。　師曰。却共首座一般耶。　曰。打草驚蛇。　師曰。終不揑怪。</p>
<p>謁大愚芝禪師。芝問。古人見桃花。意作麼生。　師曰。曲不藏直。　曰。那箇且從。遮箇作麼生。　師曰。市中拾得寶。比鄰那得知。　曰。上座還知麼。　師曰。路逢劍客須呈劍。不是詩人不獻詩。　曰。作家詩客。　師曰。一條紅線兩人牽。　曰。元沙道諦當又作麼生。　師曰。海枯終見底。人死不知心。　曰。恰是。　師曰。樓閣凌雲勢。峰巒疊翠層。</p>
<p>謁五祖戒禪師。戒問。作麼生是絕羈絆底人。　師曰。反手把籠頭。　曰。却是作家。　師曰。背鞭打不著。　曰。為什麼上來下去。　師曰。甚處見上來下去。戒便打。　師曰。一言無別路。千里不逢人。</p>
<p>謁雪竇顯禪師。竇問。牛喫草。草喫牛。　師曰。回頭欲就尾。<span class='corr'>已</span>隔萬重關。　曰。應知無背面。要須常現前。　師曰。驗在目前。　曰。自領出去。</p>
<p>到瑯琊覺和尚處。琊問。近離甚處。　師曰。兩浙。　曰。船來。陸來。　師曰。船來。　曰。船在甚處。　師曰。步下。　曰。不涉程途一句作麼生道。　師以坐具摵一摵。曰。杜撰長老。如麻似粟。拂袖而出。　琊問侍者。此是甚麼人。　者曰。舉上座。　琊曰。莫是舉師叔麼。先師教我尋見伊。遂下旦過。問。上座莫是舉師叔麼。莫怪適來相觸忤。　師便喝。復問。長老何時到汾陽耶。　曰。某時到。　師曰。我在浙江早聞你名。元來見解祇如此。何得名播寰宇。　琊遂作禮曰。某甲罪過。</p>
<p>示眾。釋迦不出世。達摩不西來。佛法徧天下。談玄口不開。</p>
</div>
<div class='div-other'><a id='mulu845' />
<p class='h2'>芭蕉谷泉禪師</p><p>師謁慈明。明問曰。白雲橫谷口。道人何處來。　師左右顧曰。夜來何處火。燒出古人墳。　慈明呵曰。未在。更道。師乃作虎聲。慈明以坐具摵之。師接住。推明置禪牀上。明却作虎聲。　師大笑曰。我見七十餘員善知識。今日始遇作家。</p>
</div>
<div class='div-other'><a id='mulu846' />
<p class='h2'>天聖皓泰禪師</p><p>師到瑯琊。琊問。埋兵掉鬬。未是作家。匹馬單鎗。便請相見。　師指琊曰。將頭不猛。帶累三軍。　琊打師一坐具。師亦打琊一坐具。琊接住曰。適來一坐具。是山僧令行。上座一坐具。落在甚麼處。　師曰。伏惟尚饗。　琊拓開曰。五更侵早起。更有夜行人。　師曰。賊過後張弓。　琊曰。且坐喫茶。</p>
</div>
<div class='div-other'><a id='mulu847' />
<p class='h2'>浮山圓鑒禪師</p><p>歐陽文忠公聞師奇逸。造其室。未有以異之。與客碁。師坐其旁。文忠遽收局。請因碁說法。師即令撾鼓陞座。曰。若論此事。如兩家著碁相似。何謂也。敵手知音。當機不讓。若是綴五饒三。又通一路始得。有一般底。祇解閉門作活。不會奪角衝關。硬節與虎口齊彰。局破後。徒勞綽幹。所以道。肥邊易得。瘦肚難求。思行則住往失粘。心麤而時時頭撞。休誇國手。謾說神仙。贏局輸籌即不問。且道黑白未分時。一著落在甚麼處。良久。曰。從來十九路。迷悟幾多人。　文忠嘉歎。從容謂同僚曰。修初疑禪語為虗誕。今日見此老機緣。所得所造非悟明於心地。安能有此妙旨哉。</p>
<p>師老。退休於會聖巖。因閱班固九流。遂擬之作九帶。敘佛祖教義。博採先德機語。參同印證。其一曰佛正法眼帶．其二曰佛法藏帶．其三曰理貫帶．其四曰事貫帶．其五曰事理縱橫帶．其六曰屈曲帶．其七曰妙叶兼帶．其八曰金鍼雙鎖帶．其九曰平懷常實帶。　學者既<span class='corr'>已</span>傳誦。師曰。若據圓極法門。本具十數。今此九帶<span class='corr'>已</span>為諸人說了。更有一帶。還見得麼。若也見得親切分明。却請出來說看。說得分明。許汝通前九帶。圓明道眼。若見不親切。說不相應。惟依吾語而為<span class='corr'>己</span>解。則名謗法。大眾。到此如何。眾無語。師叱之去。</p>
</div>
<div class='div-other'><a id='mulu848' />
<p class='h2'>金山曇頴達觀禪師</p><p>師首謁太陽玄禪師。遂問。洞山特設偏正君臣。意明何事。　陽曰。父母未生時事。　師曰。如何體會。　陽曰。夜半正明。天曉不露。　師罔然。遂謁谷隱。舉前話。隱曰。太陽不道不是。祇是口門窄。滿口說未盡。老僧即不然。　師問。如何是父母未生時事。　隱曰。糞墼子。　師曰。如何是夜半正明。天曉不露。　隱曰。牡丹花下睡猫兒。師愈疑駭。　一日普請。隱問。今日運薪耶。　師曰。然。　隱曰。雲門問僧。人搬柴。柴搬人。如何會。師無對。　隱曰。此事如人學書。點畫可效者工。否者拙。蓋未能忘法耳。當筆忘手。手忘心。乃可也。　師於是默契。良久。曰。如石頭云。執事元是迷。契理亦非悟。　隱曰。汝以為藥語。為病語。　師曰。是藥語。　隱呵曰。汝以病為藥。又安可哉。　師曰。事如函得葢。理如箭直鋒。妙寧有加者。而猶以為病。實未喻旨。　隱曰。妙至是。亦祇名理事。祖師意旨。智識所不能到。矧事理能盡乎。故世尊云。理障。礙正見知。事障。續諸生死。　師恍如夢覺。曰。如何受用。　隱曰。語不離窠臼。安能出葢纏。　師歎曰。纔涉唇吻。便落意思。盡是死門。終非活路。　住後。示眾曰。纔涉唇吻。便落意思。盡是死門。俱非活路。直饒透脫。猶在沈淪。莫教孤負平生。虗度此世。要得不孤負平生麼。拈拄杖。卓一下。曰。須是莫被拄杖謾始得。看看。拄杖子穿過你諸人髑髏。[跳-兆+孛]跳入你鼻孔裏去也。又卓一下。</p>
<p>過京師。寓止駙馬都尉李端愿之園。李公問曰。地獄畢竟是有是無。　師曰。諸佛向無中說有。眼見空花。太尉就有裏尋無。手摣水月。堪笑眼前見牢獄不避。心外見天堂欲生。殊不知欣怖在心。善惡成境。太尉但了自心。自然無惑。　李曰。心如何了。　師曰。善惡都莫思量。　李曰。不思量後。心歸何所。　師曰。且請太尉歸宅。</p>
<p>上堂。山僧平生意好相撲。祇是無人搭對。今日且共首座搭對。捲起袈裟下座。索首座相撲。　座纔出。師曰。平地上喫交。便歸方丈。</p>
</div>
<div class='div-other'><a id='mulu849' />
<p class='h2'>光慶遇安禪師</p><p>上堂。欲識曹谿旨。雲飛前面山。分明真實箇。不用別追攀。　僧問。古德有言。井底紅塵生。山頭波浪起。未審此意如何。　師曰。若到諸方。但恁麼問。　曰。和尚意旨如何。　師曰。適來向汝道甚麼。</p>
</div>
<div class='div-other'><a id='mulu850' />
<p class='h2'>景清居素禪師</p><p>僧問。即此見聞非見聞。為甚麼法身有三種病．二種光。　師曰。填凹就缺。</p>
</div>
<div class='div-other'><a id='mulu851' />
<p class='h2'>駙馬李遵勖居士</p><p>公謁谷隱。問出家事。隱以崔趙公問徑山公案答之。公於言下大悟。作偈曰。學道須是鐵漢。著手心頭便判。直趨無上菩提。一切是非莫管。</p>
<p>公一日與堅上座送別。公問。近離上黨。得屆中都。方接麈談。遽回虎錫。指雲屏之翠嶠。訪雪嶺之清流。未審此處彼處的的事作麼生。　座曰。利劍拂開天地靜。霜刀纔舉斗牛寒。　公曰。恰值今日耳聵。　座曰。一箭落雙鵰。　公曰。上座為甚麼著草鞋睡。座以衣袖一拂。　公低頭曰。今日可謂降伏也。　座曰。普化出僧堂。</p>
</div>
<div class='div-other'><a id='mulu852' />
<p class='h2'>華嚴道隆禪師</p><p>師初參石門徹和尚。問曰。古者道。但得隨處安閒。自然合他古轍。雖有此語。疑心未歇時如何。　石門曰。知有。乃可隨處安閒。如人在州縣住。或聞或見。千奇百怪。他總將作尋常。不知有而安閒。如人在村落住。有少聲色。則驚怪傳說。師於言下有省。</p>
</div>
<div class='div-other'><a id='mulu853' />
<p class='h2'>文公楊億大年居士</p><p>公問廣慧曰。承和尚有言。一切罪業。皆因財寶所生。勸人疏於財利。況南閻浮提眾生以財為命。邦國以財聚人。教中有財法二施。何得勸人疏財乎。　慧曰。旛竿尖上鐵籠頭。　公曰。海壇馬子似驢大。　慧曰。楚雞不是丹山鳳。　公曰。佛滅二千歲。比丘少慙愧。</p>
</div>
<div class='div-other'><a id='mulu854' />
<p class='h2'>投子義青禪師</p><p>師謁見圓通秀禪師。無所參問。惟嗜睡而<span class='corr'>已</span>。執事白通。通即曳杖入堂。見師正睡。乃擊牀呵曰。我這裏無閒飯與上座喫了打眠。　師曰。和尚教某何為。　通曰。何不參禪去。　師曰。美食不中飽人喫。　通曰。爭奈大有人不肯上座。　師曰。待肯。堪作甚麼。　通曰。上座曾見甚麼人來。　師曰。浮山。　通曰。怪得恁麼頑賴。遂握手相笑。歸方丈。</p>
</div>
<div class='div-other'><a id='mulu855' />
<p class='h2'>興陽清剖禪師</p><p>師在太陽作園頭。種瓜次。陽問。甜瓜何時得熟。　師曰。即今熟爛了也。　曰。揀甜底摘來。　師曰。與甚麼人喫。　曰。不入園者。　師曰。未審不入園者還喫也無。　曰。汝還識伊麼。　師曰。雖然不識。不得不與。陽笑而去。</p>
<p>僧問。娑竭出海乾坤震。覿面相逢事若何。　師曰。金翅鳥王當宇宙。箇中誰是出頭人。　曰。忽遇出頭時又作麼生。　師曰。似鶻捉鳩君不信。髑髏前驗始知真。　曰。恁麼則叉手當胸。退身三步也。　師曰。須彌座下烏龜子。莫待重遭點額回。</p>
</div>
<div class='div-other'><a id='mulu856' />
<p class='h2'>羅浮山顯如禪師</p><p>師初到太陽。陽問。汝是甚處人。　曰。益州。　陽曰。此去幾里。　曰。五千里。　陽曰。你與麼來。還曾踏著麼。　曰。不曾踏著。　陽曰。汝解騰空那。　曰。不解騰空。　陽曰。爭得到這裏。　曰。步步不迷方。通身無辨處。　陽曰。汝得超方三昧耶。　曰。聖心不可得。三昧豈彰名。　陽曰。如是。如是。</p>
</div>
<div class='div-other'><a id='mulu857' />
<p class='h2'>修撰曾會居士</p><p>公幼與明覺同舍。及冠。異塗。天禧間。公守池州。一日。會於景德寺。公遂以中庸．大學。參以楞嚴符宗門語句質明覺。覺曰。這箇尚不與教乘合。況中庸．大學耶。學士要徑節理會此事。乃彈指一下。曰。但恁麼薦取。公於言下領旨。</p>
</div>
<div class='div-other'><a id='mulu858' />
<p class='h2'>雲居曉舜禪師</p><p>師參洞山。一日。如武昌行乞。首謁劉居士。士曰。老漢有一問。若相契。即請開疏。若不相契。即請還山。遂問。古鏡未磨時如何。　師曰。黑似漆。　磨後如何。　師曰。照天照地。　士長揖曰。且請上人還山。　師懡㦬而歸。洞山問其故。師述前語。山曰。汝問我。　師理前問。山曰。此去漢陽不遠。　師進後語。山曰。黃鶴樓前鸚鵡洲。師於言下大悟。</p>
<p>師嘗譏天衣說葛藤禪。一日。聞懷遷化。於法堂上合掌云。且喜葛藤樁子倒了也。　秀圓通時在會中作維那。每見訶罵不<span class='corr'>已</span>。乃謂同列曰。我須與這老漢理會一上。及夜參。又如前訶罵。秀出眾厲聲曰。豈不見圓覺經中道。　師遽曰。久立大眾。伏惟珍重。便歸方丈。　秀曰。這老漢通身是眼。罵得懷和尚也。</p>
<p>翠巖真點胸常罵師說無事禪。石霜永和尚令人傳語云。舜在洞山悟古鏡因緣豈是說無事禪。你罵他。自失却一隻眼。　師聞之。作頌曰。雲居不會禪。洗脚上牀眠。冬瓜直儱侗。瓠子曲彎彎。　永和尚亦作頌曰。石霜不會禪。洗脚上牀眠。枕子撲落地。打破常住磚。</p>
<p>上堂。諸方有弄蛇頭。撥虎尾。跳大海。劍刃裏藏身。雲居這裏。寒天熱水洗脚。夜間脫韈打睡。早朝旋打行纏。風吹籬倒。喚人夫劈蔑縛起。</p>
<p>師問秀圓通曰。你見懷和尚有何言句。秀舉懷投機頌。　師曰。不好。別有甚言句。　秀曰。一日有長老來參。懷舉拂子云。會麼。云。不會。懷云。耳朵兩片皮。牙齒一具骨。　師歎曰。真善知識。</p>
</div>
<div class='div-other'><a id='mulu859' />
<p class='h2'>佛日契嵩禪師</p><p>師得法於洞山。師夜則頂戴觀世音菩薩像而誦其號。必滿十萬乃寢。自是世間經書章句。不學而能。作原教論十萬餘言。以抗宗韓排佛之說。讀者畏服。後居永安蘭若。著禪門定祖圖．傳法正宗記．輔教編上進。仁宗嘉賞。令編次入藏。賜號明教。</p>
</div>
<div class='div-other'><a id='mulu860' />
<p class='h2'>太守許式</p><p>公得法於洞山。一日。與泐潭澄．上藍溥坐次。潭問。聞郎中道。夜坐連雲石。春栽帶雨松。當時答洞山甚麼話。　公曰。今日放衙早。　潭曰。聞答泗州大聖揚州出現語。是否。　公曰。別點茶來。　潭曰。名不虗傳。　公曰。和尚早晚回山。　潭曰。今日被上藍覰破。藍便喝。　潭曰。須你始得。　公曰。不奈船何。打破戽斗。</p>
<p>公入上藍僧堂。問首座。年多少。　曰。六十八。　公曰。僧臘多少。　曰。四十七夏。　公曰。聖僧得幾夏。　曰。與虗空齊受戒。　公拍板頭曰。下官喫飯不似首座喫鹽多。</p>
</div>
<div class='div-other'><a id='mulu861' />
<p class='h2'>玉泉承皓禪師</p><p>無盡居士張公奉使京西南路。就謁之。問曰。師得法何人。　師曰。復州北塔廣和尚。　公曰。與伊相契可得聞乎。　師曰。只為伊不肯與人說破。公善其言。</p>
<p>僧入室次。狗子在室中。師叱一聲。狗子便出去。師曰。狗却會。你却不會。</p>
<p>一日。眾集。師問曰。作什麼。　曰。入室。　師曰。待我抽解來。及上廁來。見僧不去。以拄杖趕散。</p>
<p>示寂。門人圍繞。師笑曰。吾年八十一。老死舁屍出。兒郎齊著力。一年三百六十日。言畢而逝。</p>
</div>
<div class='div-other'><a id='mulu862' />
<p class='h2'>育王懷璉大覺禪師</p><p>師持律嚴甚。仁廟嘗賜以龍腦鉢盂。師對使者焚之。曰。吾法以壞色衣。以瓦鉢食。此鉢非法。仁廟益嘉歎。</p>
<p>師自京師乞還山。時英宗賜手詔。有經過庵院。任性住持語。師藏之不以示人。東坡為師撰宸奎閣記。欲一見之。師終不出。示寂後。始得之笥中。示寂之時。年八十二。</p>
</div>
<div class='div-other'><a id='mulu863' />
<p class='h2'>法昌倚遇禪師</p><p>師謁北禪。禪問。近離甚處。　師曰。福嚴。　禪曰。思大鼻孔長多少。　師曰。與和尚當時見底一般。　禪曰。汝道我見時長多少。　師曰。和尚大似不曾到福嚴。　禪曰。學語之流。　又問。來時馬大師安樂否。　師曰。安樂。　禪曰。向汝道甚麼。　師曰。教和尚莫亂統。　禪曰。念汝新到。不能打得你。　師曰。某甲亦放和尚過。　茶罷。禪問。鄉里甚處。　師曰。漳州。　禪曰。三平在彼作甚麼。　師曰。說禪說道。　禪曰。年多少。　師曰。與露柱齊年。　禪曰。有露柱且從。無露柱年多少。　師曰。無露柱。一年也不少。　禪曰。夜半放烏雞。</p>
<p>師事北禪最久。慈明過北禪。師侍立。禪曰。汾陽獅子。可煞威獰。　明曰。不道來者齩殺。　禪曰。審如此。汾陽門下道絕人荒耶。　明舉拂子曰。這箇因甚到今日。　禪未及對。師從旁曰。養子不及父。家門一世衰。　禪呵曰。汝具甚眼目乃敢爾。　師曰。若是齩人獅子。終不與麼。　明將去。至龍牙像前指問師云。誰像。　師曰。龍牙像。　明曰。既是龍牙像。為甚在北禪。　師曰。兩彩一賽。　明曰。像在此。龍牙在甚處。　師擬對。明掌之曰。莫道不能齩人。　師曰。乞兒見小利。明呵逐之。</p>
<p>遊廬山。寓圓通。時大覺璉公方赴詔。辭眾曰。此事分明須薦取。莫教累劫受輪迴。　師問曰。如何是此事。　曰。薦取。　師曰。頭上是天。脚下是地。薦箇甚麼。　曰。不是知音者。徒勞話歲寒。　師曰。豈無方便。　曰。胡人飲乳。反怪良醫。　師曰。暴虎憑河。徒誇好手。拍一拍歸眾。</p>
<p>師在雙嶺受法昌請。與英．勝二首座相別。曰。三年聚首。無事不知。檢點將來。不無滲漏。以拄杖畫一畫。曰。這箇即且止。宗門事作麼生。　英曰。須彌安鼻孔。　師曰。恁麼則臨崖看滸眼。特地一場愁。　英曰。深沙努眼睛。　師曰。爭奈聖凡無異路。方便有多門。　英曰。鐵蛇鑽不入。　師曰。這般漢有甚共語處。　英曰。自緣根力淺。莫怨太陽春。却畫一畫。曰。宗門事且止。這箇事作麼生。師便掌。　英曰。這漳州子。莫無去就。　師曰。你這般見解。不打更待何時。又打。　英曰。也是老僧招得。</p>
<p>住後。英．勝到山相訪。英曰。和尚尋常愛點檢諸方。今日因甚麼却來古廟裏作活計。　師曰。打草祗要驚蛇。　英曰。莫塗糊人好。　師曰。你又<span class='corr'>刺</span>頭入膠盆作甚麼。　英曰。古人道。我見兩箇泥牛鬬入海。所以住此山。未審和尚見箇甚麼。　師曰。你他時異日有把茆葢頭。人或問你。作麼生祗對。　英曰。山頭不如嶺尾。　師曰。你且道還當得住山事也無。　英曰。使钁不及拖犂。　師曰。還曾夢見古人麼。　英曰。和尚作麼生。師展兩手。　英曰。蝦跳不出斗。　師曰。休將三寸燭。擬比太陽輝。　英曰。爭奈公案現在。　師曰。亂統禪和。如麻似粟。</p>
</div>
<div class='div-other'><a id='mulu864' />
<p class='h2'>雲居了元佛印禪師</p><p>師入室次。蘇子瞻適至。師曰。此間無坐處。　蘇曰。暫借佛印四大為座。　師曰。山僧有一問。學士道得即請坐。道不得即輸玉帶。　蘇欣然請問。師曰。四大本空。五陰非有。居士向甚麼處坐。蘇遂施帶。師答一衲。</p>
<p>西塞帥王公韶自以殺業重。祈為澡雪。請說法上藍。師炷香曰。此香為殺人不眨眼上將軍立地成佛大居士。眾稱善。韶亦悠然意消。</p>
</div>
<div class='div-other'><a id='mulu865' />
<p class='h2'>智海逸正覺禪師</p><p>僧問。古鏡未磨時如何。　師曰。青青河畔草。　曰。磨後如何。　師曰。鬱鬱園中柳。　曰。磨與未磨。是同是別。　師曰。同別且置。還我鏡來。僧擬議。師便喝。</p>
<p>道士問。如何是道。　師曰。龍吟金鼎。虎嘯丹田。　曰。如何是道中人。　師曰。吐故納新。　曰。道與道中人相去多少。　師曰。罥鶴顛崖上。沖天昧米民。</p>
</div>
<div class='div-other'><a id='mulu866' />
<p class='h2'>五雲華嚴志逢禪師</p><p>師一日入普賢殿中宴坐。倐有一神人跪膝於前。師問。汝其誰乎。　曰。護戒神也。　師曰。吾患有宿愆未殄。汝知之乎。　曰。師有何罪。惟一小過耳。　師曰。何也。　曰。凡折鉢水。亦施主物。師每傾棄。非所宜也。言訖而隱。　師自此洗鉢水盡飲之。積久因致脾疾。十載方愈。</p>
</div>
<div class='div-other'><a id='mulu867' />
<p class='h2'>瑞鹿上方遇安禪師</p><p>師事天台。閱首楞嚴經。到知見立知。即無明本。知見無見。斯即涅槃。師乃破句讀曰。知見立。知即無明本。知見無。見斯即涅槃。於此有省。　有人語師曰。破句了也。　師曰。此是我悟處。畢生不易。時謂之安楞嚴。</p>
</div>
<div class='div-other'><a id='mulu868' />
<p class='h2'>雁蕩願齊禪師</p><p>僧問。夜月舒光。為甚麼碧潭無影。　師曰。作家弄影漢。其僧從東過西立。　師曰。不惟弄影。兼乃怖頭。</p>
</div>
<div class='div-other'><a id='mulu869' />
<p class='h2'>雲居道齊禪師</p><p>大梅煦來參。師問。汝從甚處來。若從僧堂來。即是謾語。不從僧堂來。又是自瞞。汝從甚處來。梅於言下頓悟。</p>
</div>
<div class='div-other'><a id='mulu870' />
<p class='h2'>支提辯隆禪師</p><p>上堂。巍巍實相。逼塞虗空。金剛之體。無有破壞。大眾還見不見。若言見也。且實相之體。本無青黃赤白。長短方圓。亦非見聞覺知之法。且作麼生作箇見底道理。若言不見。又道巍巍實相。逼塞虗空。為甚麼不見。　僧問。如何是向上一路。　師曰。脚下底。　曰。恁麼則尋常履踐。　師曰。莫錯認。</p>
</div>
<div class='div-other'><a id='mulu871' />
<p class='h2'>廬山棲賢澄湜禪師</p><p>僧問。毗目仙人執善財手。見微塵諸佛。祗如未執手時。見箇甚麼。　師曰。如今又見箇甚麼。</p>
<p>師性高簡。律身精嚴。動不違法度。暮年。三終藏經。以坐閱為未敬。則立誦行披之。黃龍南禪師初遊方。年方少。從之屢年。故其平生所為多取法焉。嘗曰。棲賢和尚定從人天中來。叢林標表也。</p>
</div>
<div class='div-other'><a id='mulu872' />
<p class='h2'>黃龍慧南禪師</p><p>化主歸。上堂。世間有五種不易。一．化者不易。二．施者不易。三．變生為熟者不易。四．端坐喫者不易。更有一種不易是甚麼人。良久。云。[吃-乙+小]。便下座。</p>
<p>師問翠巖。承聞首座常將女子出定話為人。是否。　巖曰。無。　師曰。奢而不儉。儉而不奢。為甚道無。　巖曰。若是本分衲僧。也少他鹽醫不得。　師却回首喚侍者。報典座。明日只煑白粥。</p>
<p>師風度凝遠。叢林中有終身未嘗見其破顏者。居積翠時。一夕燕坐間。光爥室。戒侍者令勿言。　四祖演長老通法嗣書。上堂。山僧才輕德薄。豈堪人師。蓋不昧本心。不欺諸聖。未免生死。今免生死。未出輪迴。今出輪迴。未得解脫。今得解脫。未得自在。今得自在。所以大覺世尊於然燈佛所無一法可得。六祖夜半於黃梅又傳箇甚麼。乃說偈曰。得不得。傳不傳。歸根得旨復何言。憶得首山曾漏泄。新婦騎驢阿家牽。</p>
</div>
<div class='div-other'><a id='mulu873' />
<p class='h2'>楊岐方會禪師</p><p>慈明上堂。師出問。幽鳥語喃喃。辭雲入亂峰時如何。　明曰。我行荒草裏。汝又入深村。　師曰。官不容針。更借一問。明便喝。　師曰。好喝。明又喝。師亦喝。明連喝兩喝。師禮拜。　明曰。此事是箇人方能擔荷。師拂袖便行。</p>
<p>一日。慈明問師。馬祖見讓師便悟去。且道迷却在甚麼處。　師曰。要悟即易。要迷即難。</p>
<p>陞座。時有僧出。師曰。漁翁未擲釣。躍鱗衝浪來。僧便喝。　師曰。不信道。僧拊掌歸眾。　師曰。消得龍王多少風。　問。師唱誰家曲。宗風嗣阿誰。　師曰。有馬騎馬。無馬步行。　曰。少年長老。足有機籌。　師曰。念汝年老。放汝三十棒。　問。如何是佛。　師曰。三脚驢子弄蹄行。　曰。莫祗這便是麼。　師曰。湖南長老。　師下座。九峰勤和尚把住云。今日喜得箇同參。　師曰。作麼生是同參底事。　曰。九峰牽犂。楊岐拽耙。　師曰。正恁麼時。楊岐在前。九峰在前。　勤擬議。師拓開曰。將謂同參。元來不是。</p>
<p>慈明忌辰設齋。眾纔集。師於真前以兩手揑拳安頭上。以坐具畫一畫。打一圓相。便燒香。退身三步。作女人拜。首座曰。休揑怪。　師曰。首座作麼生。　座曰。和尚休揑怪。　師曰。兔子喫牛嬭。　第二座近前。打一圓相。便燒香。亦退身三步。作女人拜。師近前作聽勢。座擬議。師打一掌曰。這漆桶也亂做。</p>
<p>問來僧曰。雲深路僻。高駕何來。　曰。天無四壁。　師曰。踏破多少草鞋。僧便喝。　師曰。一喝兩喝後作麼生。　曰。看這老和尚著忙。　師曰。拄杖不在。且坐喫茶。</p>
<p>又問來僧。敗葉堆雲。朝離何處。　曰。觀音。　師曰。觀音脚跟下一句作麼生道。　曰。適來相見了也。　師曰。相見底事作麼生。其僧無對。　師曰。第二上座代參頭道看。亦無對。　師曰。彼此相鈍置。</p>
<p>室中問僧。栗棘蓬你作麼生吞。金剛圈你作麼生透。</p>
<p>一日。七人新到。師問。陣勢既圓。作家戰將何不出陣與楊岐相見。僧以坐具便打。　師曰。作家。僧又打。　師曰。一坐具。兩坐具。又作麼生。僧擬議。師背面立。僧又打。　師曰。你道楊岐話頭落在甚處。　僧指面前曰。在這裏。　師曰。三十年後遇明眼人不得錯舉好。且坐喫茶。</p>
</div>
<div class='div-other'><a id='mulu874' />
<p class='h2'>翠巖可真禪師</p><p>慈明問。如何是佛法大意。　師曰。無雲生嶺上。有月落波心。　明嗔目喝曰。頭白齒豁猶作這箇見解。如何脫離生死。師悚然求指示。　明曰。汝問我。　師理前語問之。明震聲喝曰。無雲生嶺上。有月落波心。師於言下大悟。</p>
<p>師語南禪師曰。我他日十字街頭作箇粥飯主人。有僧自黃檗來。我必勘之。　南公曰。何必他日。我作黃檗僧。汝今試問。　師便問。近離甚處。　曰。黃檗。　師曰。見說堂頭老子脚跟不點地。是否。　曰。上座何處得這消息來。　師曰。有人傳至。　南公笑曰。却是汝脚跟不點地。師亦大笑而去。</p>
</div>
<div class='div-other'><a id='mulu875' />
<p class='h2'>靈隱德章禪師</p><p>師初住大相國寺西經藏院。仁宗詔師於延春閣下齋。宣普照大師。問如何是當機一句。　師曰。一言迥出青霄外。萬仞峰前嶮處行。　曰。作麼生是嶮處行。師便喝。　曰。皇帝面前。何得如此。</p>
<p>後再宣入化成殿齋。宣守賢問。齋筵大啟。如何報答聖君。　師曰。空中求鳥跡。　曰。意旨如何。　師曰。水內覓魚踪。</p>
</div>
<div class='div-other'><a id='mulu876' />
<p class='h2'>大寧道寬禪師</p><p>僧問。飲光正見。為甚拈花却微笑。　師曰。忍俊不禁。</p>
<p>問。既是一真法界。為甚麼有千差萬別。　師曰。根深葉盛。　曰。未審還出得這箇也無。　師曰。弄巧成拙。</p>
</div>
<div class='div-other'><a id='mulu877' />
<p class='h2'>道吾悟真禪師</p><p>示眾。舉。洞山云。五臺山上雲蒸飯。佛殿階前狗尿天。旛竿頭上煎䭔子。三箇猢猻夜簸錢。老僧即不然。三面貍奴脚踏月。兩頭白牯手拏煙。戴冠碧兔立庭柏。脫殻烏龜飛上天。老僧葛藤盡被汝諸人覰破了也。洞山老人甚是奇特。雖然如是。只行得三步四步。且不過七跳八跳。且道誵訛在甚麼處。老僧今日不惜眉毛。一時布施。良久。曰。丁寧損君德。無言真有功。任從滄海變。終不為君通。</p>
<p>師臥病。院主問。和尚近日尊候如何。　師曰。粥飯頭不得氣力。良久。曰。會麼。　曰。不會。　師曰。老鼠尾上帶研椎。</p>
<p>數人新到。禮拜。師曰。總是浙裏師。　僧曰。猢猻向火。　師曰。[跳-兆+孛]跳作麼。　僧曰。今日得見和尚。　師曰。伏惟尚饗。僧無語。師便打。</p>
<p>師在慈明會裏。一日。提螺螄一籃遶院行。云。賣螺螄。令眾下語。皆不契。有一老宿揭簾見。以目顧視師。放身便臥。師放籃子便行。</p>
</div>
<div class='div-other'><a id='mulu878' />
<p class='h2'>越州姜山方禪師</p><p>僧問。奔流度刃。疾燄過風。未審姜山門下還許借借也無。　師曰。天寒日短夜更長。　曰。錦帳繡鴛鴦。行人難得見。　師曰。髑髏裏面氣衝天。　僧召和尚。　師曰。雞頭鳳尾。　曰。諸方泥裏洗。姜山畫將來。　師曰。姜山今日為客。且望闍黎善傳。雖然如是。不得放過。乃拍禪牀一下。</p>
</div>
<div class='div-other'><a id='mulu879' />
<p class='h2'>興教院坦禪師</p><p>師住興教。有雪竇化主省宗出問。諸佛未出世。人人鼻孔撩天。出世後。為甚麼杳無消息。　師曰。雞足峰前風悄然。　宗曰。未在。更道。　師曰。大雪滿長安。　宗曰。誰人知此意。令我憶南泉。拂袖歸眾。更不禮拜。　師曰。新興教今日失利。便歸方丈。　令人請宗至。師曰。適來錯祗對一轉語。人天眾前何不禮拜。葢覆却。　宗曰。大丈夫膝下有黃金。爭肯禮拜無眼長老。　師曰。我別有語在。　宗乃理前語。至未在。更道處。師曰。我有三十棒。寄與打雪竇。宗禮拜。</p>
</div>
<div class='div-other'><a id='mulu880' />
<p class='h2'>西余淨端禪師</p><p>師始見弄師子。發明心要。往見龍華。蒙印可。遂旋里。合綵為師子皮。時被之。因號端師子。</p>
<p>丞相章惇慕其道。躬請開法。吳山化風盛播。開堂日。僧宣疏。至七軸之蓮經未誦。一聲之漁父先聞。師止之。遂登座。拈香祝聖罷。引聲吟曰。本是瀟湘一釣客。自西自東自南北。大眾雜然稱善。師顧笑曰。諦觀法王法。法王法如是。便下座。</p>
<p>一日。章丞相留飯。師瞋。說偈曰。章惇章惇。請我看墳。我却喫素。汝却喫葷。　惇為大笑。</p>
<p>又因惇請供。賺下餛飩。師偈曰。腥餛飩。素餛飩。滿碗盛來渾圇吞。垃圾打從灘上過。龍宮海藏自分明。</p>
<p>惇赴召。別師。師曰。且為愛護佛法。　惇曰。不興不廢。愛護佛法也。　師令侍者取糖與相公送路。喫糖次。師問。甜麼。　惇曰。甜。　師曰。甜便住。惇一笑遂起。</p>
<p>師到華亭。眾請上堂。靈山獅子。雲間哮吼。佛法無可商量。不如打箇筋斗。便下座。</p>
<p>問。羚羊<span class='corr'>未</span>掛角時如何。　師曰。怕。　曰。既是善知識。因何却怕。　師曰。山僧不曾見恁麼差異畜生。</p>
<p>師抵鄣南。見上方超和尚。有一尼來參。師曰。待來日五更三點入來。師侵早紅粉搽面而坐。尼入見。驚而遂悟。</p>
</div>
<div class='div-other'><a id='mulu881' />
<p class='h2'>天寧道楷禪師</p><p>師謁投子於海會。乃問。佛祖言教如家常茶飯。離此之外。別有為人處也無。　子曰。汝道寰中天子勑。還假堯舜禹湯也無。　師方擬進語。子以拂子摵師口曰。汝發意來。早有三十棒也。師即開悟。再拜便行。　子曰。且來。闍黎。師不顧。　子曰。汝到不疑之地耶。師以手掩耳。　後作典座。子曰。廚務勾當不易。　師曰。不敢。　子曰。煑粥耶。蒸飯耶。　師曰。人工淘米著火。行者煑粥蒸飯。　子曰。汝作甚麼。　師曰。和尚慈悲。放他閒去。　一日。侍投子遊菜園。子度拄杖與師。師接得便隨行。子曰。理合恁麼。　師曰。與和尚提鞋挈杖也不為分外。　子曰。有同行在。　師曰。那一人不受教。子休去。　至晚。問師。早來說話未盡。　師曰。請和尚舉。　子曰。卯生日。戌生月。師即點燈來。　子曰。汝上來下去。總不徒然。　師曰。在和尚左右。理合如此。　子曰。奴兒婢子。誰家屋裏無。　師曰。和尚年尊。缺他不可。　子曰。得恁麼慇懃。　師曰。報恩有分。</p>
<p>示眾。略曰。夫出家者。為厭塵勞。求脫生死。休心息念。斷絕攀緣。遇聲遇色。如石上栽花。見利見名。如眼中著屑。無始以來。此等不是不曾經歷。何須苦苦貪戀。如今不歇。更待何時。能盡今時更有何事。若得心中無事。佛祖猶是冤家。一切世事自然冷淡。方始那邊相應。你不見隱山至死不肯見人。趙州至死不肯告人。匾擔拾橡栗為食。大梅以荷葉為衣。紙衣道者祇披紙。玄泰上座祇著布。石霜置枯木堂與人坐臥。祇要死了你心。投子使人辦米同煑共餐。要得省取你事。且從上諸聖有如此榜樣。若無長處。如何甘得。諸仁者。若也於斯體究。的不虧人。若也不肯承當。向後深恐費力。山僧今日向諸人說。家門<span class='corr'>已</span>是不著便。豈可更去陞堂入室。拈槌豎拂。張眉努目。東棒西喝。如癎病發相似。不見達摩西來。少室山下面壁九年。二祖至於立雪斷臂。可謂受盡艱辛。然而達摩不曾措一辭。二祖不曾問著一句。喚達摩作不為人。得麼。喚二祖作不求師。得麼。</p>
</div>
<div class='div-other'><a id='mulu882' />
<p class='h2'>靈隱玄本禪師</p><p>師見僧看經。乃問。看甚麼經。僧無語。　乃示頌曰。看經不識經。徒勞損眼睛。欲得不損眼。分明識取經。</p>
</div>
<div class='div-other'><a id='mulu883' />
<p class='h2'>慧林宗本圓照禪師</p><p>神宗最重師。嘗召對。師翛然自如。無所加損。出都日。王公貴人送者。車騎相屬。師誨之曰。歲月不可把玩。老病不與人期。惟勤修勿怠。是真相為。聞者莫不感動。</p>
</div>
<div class='div-other'><a id='mulu884' />
<p class='h2'>長蘆應夫禪師</p><p>上堂。召眾曰。江山繞檻。宛如水墨屏風。殿閣凌空。麗若神仙洞府。森羅萬象。海印交參。一道神光。更無遮障。諸人還會麼。良久。曰。寥寥天地間。獨立望何極。參。</p>
</div>
<div class='div-other'><a id='mulu885' />
<p class='h2'>佛日智才禪師</p><p>上堂。城裏喧繁。空山寂靜。然雖如此。動靜一如。死生不二。四時輪轉。物理湛然。夏不去而秋自來。風不涼而人自爽。今也古也。不改絲毫。誰少誰多。身無二用。諸禪德。既身無二用。為甚麼龍女現十八變。君不見弄潮須是弄潮人。珍重。</p>
<p>上堂。風雨蕭騷。塞汝耳根。落葉交加。塞汝眼根。香臭叢雜。塞汝鼻根。冷熱甘甜。塞汝舌根。衣緜溫冷。塞汝身根。顛倒妄想。塞汝意根。諸禪德。直饒汝飜得轉。也是平地骨堆。參。</p>
<p>上堂。舉柏樹子話。師曰。趙州庭柏。說與禪客。黑漆屏風。松欏亮隔。</p>
</div>
<div class='div-other'><a id='mulu886' />
<p class='h2'>開聖棲禪師</p><p>開堂。垂語曰。選佛場開。人天普會。莫有久歷覺場。罷參禪客。出來相見。時有僧出。　師曰。作家。作家。　僧曰。莫著忙。　師曰。元來不是作家。　僧提起坐具曰。看看。摩竭陀國親行此令。　師曰。祇今作麼生。僧禮拜。　師曰。龍頭蛇尾。</p>
</div>
<div class='div-other'><a id='mulu887' />
<p class='h2'>法雲寺法秀禪師</p><p>師習圓覺．華嚴。妙入精義。而頗疑禪宗。聞懷禪師法席之盛。徑往參謁。懷問。座主講何經。　師曰。華嚴。　曰。華嚴以何為宗。　師曰。法界為宗。　曰。法界以何為宗。　師曰。以心為宗。　曰。心以何為宗。師無對。　懷曰。毫釐有差。天地懸隔。汝當自看。必有發明。　後聞僧舉。白兆參報慈。情未生時如何。慈曰。隔。師忽大悟。</p>
<p>住真州長蘆。眾千人。有全椒長老至。登座。眾目笑之。無出問者。師出拜趨問。如何是法秀自<span class='corr'>己</span>。　椒笑曰。秀鐵面乃不識自<span class='corr'>己</span>乎。　師曰。當局者迷。一眾服其荷法心。</p>
<p>長蘆福長老道眼不明。常將所得施利舟載往上江齋僧。師聞之。往驗其虗實。適至。見福上堂云。入荒田不揀。可煞顢頇。信手拈來草。猶較些子。便下座。　師大驚曰。說禪如此。誰道不會。乃謂諸方生滅也。遂躬造方丈禮謁。具說前事。仍請益提唱之語。福為依文解義。　師曰。若如此。諸方不漫道你不會禪。福不肯。　師曰。請打鐘集眾。有法秀上座在此與和尚理會。福休去。</p>
<p>李伯時善畫馬。師呵曰。汝士大夫以畫名。矧又畫馬期人誇妙。妙入馬腹中。亦足懼也。伯時遂絕筆。師勸畫觀音贖過。　黃魯直工豓詞。師亦詆呵之。魯直笑曰。又當置我馬腹耶。　師曰。汝以豓語動天下人淫心。不止馬腹。正恐生泥犂耳。黃竦然悔謝。遂勵精求道。</p>
</div>
<div class='div-other'><a id='mulu888' />
<p class='h2'>禮部楊傑無為居士</p><p>公歷參諸名宿。晚從天衣遊。衣每引老龐機語。令參究深造。後奉祠太山。一日。雞初鳴。覩日如盤涌。忽大悟。乃別老龐偈曰。男大須婚。女大須嫁。討甚閒工夫。更說無生話。　書寄衣。衣稱善。</p>
<p>會芙蓉楷禪師。公曰。與師相別幾年。　蓉曰。七年。　公曰。學道來。參禪來。　蓉曰。不打這鼓笛。　公曰。恁麼則空游山水。百無所能也。　蓉曰。別來未久。善能高鑒。公大笑。</p>
<p>公有辭世偈曰。無一可戀。無一可捨。太虗空中。之乎者也。將錯就錯。西方極樂。</p>
</div>
<div class='div-other'><a id='mulu889' />
<p class='h2'>慈雲慧禪師</p><p>上堂。片月浸寒潭。微雲滿空碧。若於達道人。好箇真消息。還有達道人麼。微雲穿過你髑髏。片月觸著你鼻孔。珍重。</p>
</div>
<div class='div-other'><a id='mulu890' />
<p class='h2'>黃龍祖心晦堂禪師</p><p>居士吳敦夫自謂多見知識。心地明淨。偶閱鄧隱峰傳。見其倒卓化去。而衣亦順身不褪。忽疑之曰。彼化之異故莫測。而衣亦順之。何也。　以問師。師曰。汝今衣順垂於地。復疑之乎。　曰。無所疑也。　師笑曰。此既無疑。則彼倒化衣亦順體。何疑之有哉。敦夫言下開解。</p>
<p>師過法昌遇禪師。遇問曰。承聞和尚造草堂。<span class='corr'>已</span>畢工否。　師曰。<span class='corr'>已</span>畢工。　曰。幾工。　師曰。止用數百工。　遇恚曰。大好草堂。　師拊掌笑曰。且要天下人疑著。</p>
<p>師於南公圓寂之日作偈曰。昔人去時是今日。今日依前人不來。今既不來昔不往。白雲流水空徘徊。誰云秤尺平。直中還有曲。誰云物理齊。種麻還得粟。可憐馳逐天下人。六六元來三十六。</p>
</div>
<div class='div-other'><a id='mulu891' />
<p class='h2'>寶峰克文真淨禪師</p><p>師坐夏大溈。聞舉。僧問雲門。佛法如水中月。是否。門曰。清波無透路。師乃領解。　往見黃龍。不契。却曰。我有好處。這老漢不識我。　遂往香城見順和尚。順問。甚處來。　師曰。黃龍來。　曰。黃龍近日有何言句。　師曰。黃龍近日州府委請黃檗長老。龍垂語云。鐘樓上念讚。牀脚下種菜。有人下得語契。便往住持勝上座云。猛虎當路坐。龍遂令去住黃檗。　順不覺云。勝上座祇下得一轉語。便得黃檗住。佛法未夢見在。師於言下大悟。方知黃龍用處。</p>
<p>遂回。見黃龍。問。甚處來。　師曰。特來禮拜和尚。　龍曰。恰值老僧不在。　師曰。向甚麼處去。　龍曰。天台普請。南嶽遊山。　師曰。恁麼則學人得自在去也。　龍曰。脚下鞋甚處得來。　師曰。廬山七百五十文唱得。　龍曰。何曾得自在。　師指鞋曰。何嘗不自在。龍異之。</p>
<p>一日。龍曰。適令侍者捲簾。問渠捲起簾時如何。曰照見天下。放下簾時如何。曰水泄不通。不捲不放時如何。侍者無語。汝作麼生。　師曰。和尚替侍者下涅槃堂始得。　龍喝曰。關西人果無頭腦。乃顧旁僧。　師指之曰。只這僧也未夢見。龍大笑。</p>
<p>問講師曰。火災起時。山河大地皆被焚盡。世間虗空。是否。　曰。教有明文。安有不是之理。　師曰。如許多灰燼將置何處。　講師笑曰。不知。　師亦笑曰。汝所講者。紙上語耳。</p>
<p>劉宜翁嘗參佛印。頗自負。一日。見師便問。長老寫戲來得幾年。　師曰。專候樂官來。　曰。我不入這保社。　師曰。爭奈即今在這場子裏。　劉擬議。師拍手曰。蝦蟆禪祇跳得一跳。　又坐次。劉指禪衣曰。喚作甚麼。　師曰。禪衣。　曰。如何是禪。　師乃抖擻曰。抖擻不下。劉無語。　師打一下。曰。你伎倆如此。敢勘老僧耶。</p>
<p>錢弋郎中訪師。談久。錢如廁。師令侍者引從西邊去。錢遽曰。既是東司。為甚麼向西去。　師曰。多少人向東邊討。　師報謁。錢有獒逸出。師避之。錢戲曰。禪者教誨龍虎。乃畏狗乎。　師應聲曰。易伏隈巖虎。難降護宅龍。錢嘉之。</p>
<p>南康諸山相會。佛印後至。師問曰。雲居來何遲。　曰。為著草鞋從歸宗肚裏過。所以遲。　師曰。却被歸宗吞了。　曰。爭奈吐不出。　師曰。吐不出即屙出。</p>
<p>僧問。如何是道。　師曰。寶公云。若欲將心求佛道。問取虗空始出塵。汝今求佛道。虗空向汝道甚麼。其僧於是大悟於言下。</p>
<p>僧問。如何是佛。師呵呵大笑。　曰。何哂之有。　師曰。笑你隨語。　生解曰。偶然失利。　師喝曰。不得禮拜。僧便歸眾。　師復笑曰。隨語生解。</p>
<p>僧問。有一人欲出長安。有一人欲入長安。未審那箇在先。　師曰。多少人疑著。　曰。不許夜行。　師曰。蚊子錐鐵牛。　曰。山頂老猿啼古木。渡頭新鴈下平沙。　師曰。長安人<span class='corr'>已</span>入。你合作麼生。　曰。春日華山青。　師曰。這僧雖然後生。却可與商量。</p>
<p>僧問。雲門大師欲一棒打殺釋迦老子。和尚又欲糞掃堆裏罯殺雲門。未審和尚罪過還許學人點檢也無。　師曰。且莫造次。　曰。和尚坐斷廬山。為甚麼不識某甲這話。　師曰。三十棒。　曰。關。　師曰。點。　曰。劄。　師曰。念汝做街坊。</p>
<p>師室中問僧云。了也未。　僧云。未了。　師云。你喫粥了也未。　僧云。了。　師云。又道未了。復云。門外甚麼聲。　僧云。雨聲。　師云。又道未了。復云。面前是甚麼。　僧云。屏風。　師云。又道未了。復云。還會麼。　僧云。不會。　乃云。聽取一頌。隨緣事事了。日用何欠少。一切<span class='corr'>但</span>尋常。自然不顛倒。</p>
<p>上堂。裩無襠。袴無口。頭上青灰三五斗。趙州老子少賣弄。然則國清才子貴。家富小兒驕。其奈禾黍不陽豓。競栽桃李春。飜令力耕者。半作賣花人。</p>
</div>
<div class='div-other'><a id='mulu892' />
<p class='h2'>隆慶院慶閒禪師</p><p>師父事黃龍。龍甚重之。時與翠巖順公同在黃檗。順時時詰問師。師橫機無所讓。順謂龍曰。閒輕易。且語未辨觸淨。　龍曰。法應如是。以情求閒。乃成是非。　既龍過雙嶺。師謁龍。龍問。甚處來。　師曰。百丈。　曰。幾時離彼。　師曰。正月十三。　龍曰。脚跟好痛與三十棒。　師曰。非但三十棒。　龍喝曰。許多時行脚。無點氣息。　師曰。百千諸佛亦乃如是。　龍曰。汝與麼來。何曾有纖毫到諸佛境界。　師曰。諸佛未必到慶閒境界。　龍隨問。如何是汝生緣處。　師曰。早晨喫白粥。如今又覺飢。　問。我手何似佛手。　師曰。月下弄琵琶。　問。我脚何似驢脚。　師曰。鷺鷥立雪非同色。　龍咨嗟而視曰。汝剃除鬚髮。當為何事。　師曰。祇要無事。　龍曰。既無事。何須剃髮。　師曰。若不剃髮。爭知無事。　曰。與麼則數聲清磬是非外。一箇閒人天地間也。　師曰。是何言歟。　曰。靈利衲子。　師曰。也不消得。龍便喝。師拍一拍。龍又喝。師便出。　復侍次。龍曰。此間有辨上座者。汝著精彩。　師曰。他有甚麼長處。　曰。<span class='corr'>他</span>拊汝背一下又如何。　師曰。作甚麼。　曰。他展兩手。　師曰。甚處學這虗頭來。龍大笑。師却展兩手。龍喝。師便出。　齋後又侍立。龍問。[怡-台+龍][怡-台+龍]鬆鬆。兩人共一椀。作麼生會。　師曰。百雜碎。　曰。盡大地是箇須彌山。撮來掌中。汝又作麼生會。　師曰。兩重公案。　曰。這裏從汝胡言漢語。若到同安。如何過得。　師曰。渠也須到這箇田地始得。　曰。忽被渠指火罏曰。這箇是黑漆火罏。那箇是黑漆香桌。甚處是不到處。　師曰。慶閒面前。且從恁麼說話。若是別人。笑和尚去。龍拍一拍。師便喝。　明日同看僧堂。曰。好僧堂。　師曰。極好工夫。　曰。好在甚處。　師曰。一梁拄一柱。　曰。此未是好處。　師曰。和尚又作麼生。　龍以手指曰。這柱得與麼圓。那枋得與麼匾。　師曰。人天大善知識。須是和尚始得。便出。　龍出堂外。曰。適來與麼。是肯你不肯你。　師曰。若與麼。何曾得安樂處。　師上方丈問訊。龍曰。據汝知見。祇得上梢。不得下梢。　師曰。某甲上梢亦得。下梢亦得。　曰。如何是上梢。　師曰。風過樹頭搖。　曰。如何是下梢。　師曰。刀斫斧鑿。　龍曰。老僧即不然。　師曰。如何是上梢。　曰。頭鬅鬙。耳卓朔。　曰。如何是下梢。　曰。緊峭草鞋。　師曰。謝師答話。龍便喝。　明日侍立。龍問。得坐披衣。向後如何施設。　師曰。遇方即方。遇圓即圓。　曰。汝與麼說話。猶帶唇齒在。　師曰。慶閒即與麼。和尚作麼生。　曰。近前來。為汝說。　師拊掌曰。三十年用底。今朝捉敗。　龍大笑曰。一等是精靈。師拂袖而去。由是學者爭歸之。</p>
</div>
<div class='div-other'><a id='mulu893' />
<p class='h2'>泐潭洪英禪師</p><p>有僧禮拜起。便垂下袈裟角曰。脫衣卸甲時如何。　師曰。喜得狼煙息。弓弰壁上懸。　僧却攬上袈裟曰。重整衣甲時如何。　師曰。不到烏江畔。知君未肯休。僧便喝。　師曰。驚殺我。僧拍一拍。　師曰。也是死中得活。僧禮拜。　師曰。將謂是收燕破趙之才。元來是販私鹽漢。</p>
<p>雙嶺順禪師問。菴中老師好問學者併却咽喉唇吻。道取一句。首座曾道得麼。　師乾笑。<span class='corr'>已</span>而有偈曰。阿家嘗醋三尺喙。新婦洗面摸著鼻。道吾答話得腰裩。玄沙開書是白紙。　順公屈服。</p>
</div>
<div class='div-other'><a id='mulu894' />
<p class='h2'>黃檗積翠永菴主</p><p>師問僧審奇。汝久不見。何所為。　奇曰。見偉藏主有箇安樂處。　師曰。舉似我。　奇敘所得。師曰。汝是。偉未是。　奇莫測。以語偉。偉曰。汝非。永不非。　奇走積翠。質之南公。南亦大笑。　師聞。作偈曰。明暗相參殺活機。大人境界普賢知。同條生不同條死。笑倒菴中老古錐。</p>
</div>
<div class='div-other'><a id='mulu895' />
<p class='h2'>白雲守端禪師</p><p>師參楊岐。岐一日忽問。受業師為誰。　師曰。茶陵郁和尚。　岐曰。吾聞伊過橋遭攧有省。作偈甚奇。能記否。　師誦曰。我有明珠一顆。久被塵勞關鎖。今朝塵盡光生。照破山河萬朵。　岐笑而趨起。師愕然。通夕不寐。黎明。咨詢之。適歲暮。岐曰。汝見昨日打敺儺者麼。　曰。見。　岐曰。汝一籌不及渠。　師復駭曰。何謂也。　岐曰。渠愛人笑。汝怕人笑。師大悟。</p>
<p>示眾。明明知道只是這箇。為甚麼透不過。只為見人開口時。便喚作言句。見人閉口時。便喚作良久默然。又道動展施為。開言吐氣。盡十方世界內無不是自<span class='corr'>己</span>。所以墮在塗中。隱隱猶懷近日嫌。豈不見雲門道。聞聲悟道。見色明心。遂舉手云。觀世音菩薩將錢來買胡餅。放下手云。元來却是饅頭。又不見山僧在法華時嘗示眾云。無業禪師道。一毫頭聖凡情念未盡。未免入驢胎馬腹裏去。大眾。直饒一毫頭聖凡情念頓盡。亦未免入驢胎馬腹裏去。瞎漢。但恁麼看取。參。</p>
<p>示眾曰。此事如萬仞崖頭相似。總知道放著手便撲到底。只是捨命不得。法華今日不動一毫頭。教諸人到底去也。擲拄杖下座。</p>
</div>
<div class='div-other'><a id='mulu896' />
<p class='h2'>保寧仁勇禪師</p><p>僧問。如何是佛。　師曰。近火先焦。　曰。如何是道。　曰。泥裏有<span class='corr'>刺</span>。　曰。如何是道中人。　曰。切忌踏著。</p>
<p>上堂。有手脚。無背面。明眼人。看不見。天左旋。地右轉。拍膝云。西風一陣來。落葉兩三片。</p>
<p>示眾云。釋迦老子四十九年說法。不曾道著一字。優波毱多丈室盈籌。不曾度得一人。達摩不居少室。六祖不住曹溪。彼自無瘡。勿傷之也。拍膝顧眾云。且喜得天下太平。</p>
<p>師云。一是一。二是二。三是三。四是四。數目甚分明。上下依資次。依資次。有何事。以拄杖畫一畫。云。大眾一時亂却六十甲子了也。</p>
<p>示眾曰。三界唯心。萬法唯識。檻外雲生。簷前雨滴。㵎水湛如藍。山花開似錦。此時若不究根源。直待當來問彌勒。</p>
</div>
<div class='div-other'><a id='mulu897' />
<p class='h2'>比部孫居士</p><p>因楊岐來訪。值視斷次。士曰。某為王事所牽。何由免難。　岐指曰。委悉得麼。　士曰。望師點破。　岐曰。此是比部弘願深廣。利濟羣生。　士曰。未審如何。　岐示以偈曰。應現宰官身。廣弘悲願深。為人重指處。棒下血淋淋。　士於此有省。</p>
</div>
<div class='div-other'><a id='mulu898' />
<p class='h2'>寶峰闡提惟照禪師</p><p>示聰藏主法語五則。一曰。曹山立四禁。盡衲僧命脈。透得過。切忌依倚。將來了事人。須別有生機一路。　二曰。衲僧向異類中行履。先德道異類墮。此了事人病。明安道。須是識主始得。　三曰。闡提尋常向人道。不得參禪。不得學佛。只要伊如大死人。只恐聞此語。作無事會。作無法可當情會。正是死不得。若是死得。決不肯作這般見解。他時為人。切宜仔細。　四曰。吾家立五位為宗。往往人以理事明。以寂照會。以能所見。以體用解。盡落今時。何得名為教外別傳之妙。生死路頭。那箇是得處。總不恁麼時。如何卜度即不中。　五曰。有情故情滲漏。有見故見滲漏。有語故語滲漏。設得見無．情無．語無。拽住便問他。你是何人。</p>
<p>上堂。過去諸佛<span class='corr'>已</span>入涅槃了也。汝等諸人不應追念。未來諸佛未出於世。汝等諸人不要妄想。正當今日。你是何人。</p>
<p>上堂。本自不生。今亦無滅。是死不得底樣子。當處出生。隨處滅盡。是活生受底規模。大丈夫漢。直須處生死流。臥荊棘林。俯仰屈伸。隨機施設。能如是也。無量方便莊嚴三昧大解脫門蕩然頓開。其或未然。無量煩惱。一切塵勞。嶽立面前。塞却古路。</p>
<p>雪下。僧問。祖師西來即不問。時節因緣事若何。　師曰。一片兩片三四片。落在眼中猶不薦。</p>
</div>
<div class='div-other'><a id='mulu899' />
<p class='h2'>石門元易禪師</p><p>上堂。十方同聚會。箇箇學無為。此是選佛場。心空及第歸。大眾。祇如聞見覺知。未嘗有間。作麼生說箇心空底道理。莫是見而不見。聞而不聞。謂之心空耶。錯。莫是忘機息慮。萬法俱捐。銷能所以入元宗。泯性相而歸法界。謂之心空耶。錯。恁麼也不得。不恁麼也不得。恁麼不恁麼總不得。未審畢竟作麼生。還會麼。　良久。曰。若實無為無不為。天堂地獄長相隨。三尺杖子攪黃河。八臂那吒冷眼窺。無限魚龍盡奔走。捉得循河三脚龜。脫取殻。鐵錐錐。吉凶之兆便分輝。借問東村白頭老。吉凶未兆若何為。休休休。古往今來春復秋。白日騰騰隨分過。更嫌何處不風流。咄。</p>
</div>
<div class='div-other'><a id='mulu900' />
<p class='h2'>資聖南禪師</p><p>聖節上堂。顧視左右曰。諸人還知麼。夜明簾外之主。萬化不渝。瑠璃殿上之尊。四臣不昧。端拱而治。不令而行。壽逾百億須彌。化洽大千沙界。且道正恁麼時如何行履。野老不知黃屋貴。六街慵聽靜鞭聲。</p>
</div>
<div class='div-other'><a id='mulu901' />
<p class='h2'>法雲善本大通禪師</p><p>僧問。寶塔原無縫。如何指示人。　師曰。煙霞生背面。星月遶簷楹。　曰。如何是塔中人。　師曰。竟日不干清世事。長年占斷白雲鄉。　曰。向上更有事也無。　師曰。太無厭生。</p>
<p>師所至。見佛菩薩行立之像。不敢坐。伊蒲塞饌以魚胾名者。不食。其真誠應事。防心離過。類如此。</p>
</div>
<div class='div-other'><a id='mulu902' />
<p class='h2'>壽州資壽巖禪師</p><p>僧問。大藏經中還有奇特事也無。　師曰。祇恐汝不信。　曰。如何即是。　師曰。黑底是墨。黃底是紙。　曰。謝師答話。　師曰。領取鉤頭意。莫認定盤星。</p>
<p>上堂。乾坤肅靜。海晏河清。風不鳴條。雨不破塊。春生夏長。秋收冬藏。這箇是世間法。作麼生是佛法。良久。曰。欲得不招無間業。莫謗如來正法輪。</p>
</div>
<div class='div-other'><a id='mulu903' />
<p class='h2'>投子修顒禪師</p><p>師參慧林。因喫攧有省。作偈曰。這一交。這一交。萬兩黃金也合消。頭上笠。腰下包。清風明月杖頭挑。</p>
<p>富鄭公因趙清獻公警發。不捨晝夜。力進此道。謁師於投子。會師方為眾登座。富見師左右顧視。忽有省。因執弟子禮。趨函丈。命侍者請為入室。師見即曰。相公<span class='corr'>已</span>入來。富弼猶在外。富聞。汗流浹背。即大悟。</p>
</div>
<div class='div-other'><a id='mulu904' />
<p class='h2'>清獻公趙抃字悅道</p><p>公年四十餘。擯去聲色。繫心宗教。會佛慧來居衢之南禪。公日親之。慧未嘗容措一詞。後典青州。政事之餘多宴坐。忽大雷震驚。即契悟。作偈曰。默坐公堂虗隱几。心源不動湛如水。一聲霹靂頂門開。喚起從前自家底。　慧聞。笑曰。趙悅道撞彩耳。　公嘗自題偈齋中。曰。　腰佩黃金<span class='corr'>已</span>退藏。箇中消息也尋常。　世人欲識高齋老。祇是柯村趙四郎。　復曰。切忌錯認。　臨終。遺書佛慧。有曰。非師平日警誨。至此必不得力矣。</p>
</div>
<div class='div-other'><a id='mulu905' />
<p class='h2'>黃龍死心悟新禪師</p><p>師初謁棲賢秀鐵面。秀問。上座甚處人。　師曰。廣南韶州。　又問。曾到雲門否。　師曰。曾到。　又問。曾到靈樹否。　師曰。曾到。　秀曰。如何是靈樹枝條。　師曰。長底自長。短底自短。　秀曰。廣南蠻。莫亂統。　師曰。向北驢。只恁麼。拂袖而出。　秀器之。而師無留意。至黃龍謁晦堂。堂豎拳問曰。喚作拳頭則觸。不喚作拳頭則背。汝喚作甚麼。師罔措。經二年。方領解。然尚談辯。無所牴牾。　堂患之。偶與語。至其銳。堂遽曰。住。住。說食豈能飽人。　師窘。乃曰。某到此弓折箭盡。望和尚慈悲。指箇安樂處。　堂曰。一塵飛而翳天。一芥墮而覆地。安樂處正忌上座許多骨董。直須死却無量劫來識心乃可耳。師趨出。　一日。聞知事捶行者。而迅雷忽震。即大悟。趨見晦堂。忘納其屨。即自譽曰。天下人總是參得底禪。某是悟底。　堂笑曰。選佛得甲科。何可當也。因號死心叟。</p>
<p>謁法昌遇禪師。遇問。近離甚處。　師曰。某甲自黃龍來。　遇曰。還見心禪師麼。　師曰。見。　遇曰。甚麼處見。　師曰。喫粥喫飯處見。　遇插火箸於罏中曰。這箇又作麼生。師搜脫火箸便打。</p>
<p>王正言問。嘗聞三緣和合而生。又聞即死即生。何故有奪胎而生者。　師曰。如正言作漕使。隨所住處。即居其位。還疑否。　王曰。不疑。　師曰。復何疑也。王於言下領解。</p>
<p>師住翠巖時。翠巖有淫祠。鄉人禳禬酒胾無虗日。師誡知事令毀之。知事辭以不敢掇禍。師曰。使能作禍。吾自當之。乃躬自毀拆。俄有巨蟒盤臥內。引首作吞噬之狀。師叱之。蟒遁。安寢無他。</p>
<p>領雲巖。建經藏。太史黃庭堅為作記。有以其親墓志䥴於碑陰者。師罵曰。凌侮不避禍若是。語未卒。電光翻屋。雷擊自戶。入析其碑陰中分之。視之。志<span class='corr'>已</span>灰燼。而藏記安然無損。</p>
<p>晚屬疾。退居晦堂。夜參。豎起拂子云。看看。拂子病。死心病。拂子安。死心安。拂子穿却死心。死心穿却拂子。正當恁麼時。喚作拂子。又是死心。喚作死心。又是拂子。畢竟喚作甚麼。良久。云。莫把是非來辨我。浮生穿鑿不相關。　有乞末後句者。師示偈曰。末後一句子。直須心路絕。六根門既空。萬法無生滅。於此徹其源。不須求解脫。平生愛罵人。只為長快活。</p>
</div>
<div class='div-other'><a id='mulu906' />
<p class='h2'>泐潭草堂清禪師</p><p>上堂。色心不異。彼我無差。豎起拂子曰。若喚作拂子。入地獄如箭。不喚作拂子。有眼如盲。直饒透脫兩頭。也是黑牛臥死水。</p>
</div>
<div class='div-other'><a id='mulu907' />
<p class='h2'>太史山谷黃庭堅居士</p><p>士初謁秀圓通。語具圓通章。自是遂著發願文。痛戒酒色。日惟朝粥午飯。銳志參求。既依晦堂。乞指徑捷處。堂曰。祗如仲尼道二三子以我為隱乎。吾無隱乎爾者。太史居常如何理論。公擬對。　堂曰。不是。不是。公迷悶不<span class='corr'>已</span>。　一日。同堂山行次。時巖桂盛開。堂曰。聞木樨花香麼。　公曰。聞。　堂曰。吾無隱乎爾。　公釋然。即拜之曰。和尚得恁麼老婆心切。　堂笑曰。祗要公到家耳。　久之。謁死心新禪師。隨眾入室。心見。張目問曰。新長老死。學士死。燒作兩堆灰。向甚麼處相見。公無語。　心約出曰。晦堂處參得底。使未著在。　後左官黔南。道力愈勝。於無思念中。頓明死心所問。報以書曰。往年嘗蒙苦苦提撕。長如醉夢。依稀在光影中。蓋疑情不盡。命根不斷。故望崖而退耳。謫官在黔南道中。晝臥覺來。忽爾尋思被天下老和尚瞞了多少。惟有死心道人不肯。乃是第一相為也。</p>
</div>
<div class='div-other'><a id='mulu908' />
<p class='h2'>祕書吳恂德夫居士</p><p>士參晦堂。堂謂曰。平生學解記憶多聞即不問。你父母未生<span class='corr'>已</span>前。道將一句來。　公擬議。堂以拂子擊之。即領深旨。連呈三偈。其後曰。咄這多知俗漢。齩盡古今公案。忽於狼藉堆頭。拾得蜣螂糞彈。明明不直分文。萬兩黃金不換。等閒拈出示人。祇為走盤難看。</p>
</div>
<div class='div-other'><a id='mulu909' />
<p class='h2'>兜率從悅禪師</p><p>師初首眾於道吾。領數衲謁雲葢智和尚。智與語。未數句。盡知所蘊。乃笑曰。觀首座氣質不凡。奈何出言吐氣如醉人耶。　師面熱汗下曰。願和尚不吝慈悲。智復與語。錐劄之。師茫然。遂求入室。　智曰。曾見法昌遇和尚否。　師曰。曾看他語錄。自了可也。不願見之。　智曰。曾見洞山文和尚否。　師曰。關西子。沒頭惱。拖一條布裙作尿臭氣。有甚長處。　智曰。你但向尿臭氣處參取。　師依教。即謁洞山。深領奧旨。復謁智。智曰。見關西子後。大事如何。　師曰。若不得和尚指示。洎乎蹉過一生。遂禮謝。　師復謁真淨。後出世鹿苑。有清素者。久參慈明。寓居一室。未始與人交。師因食蜜漬茘枝。偶素過門。師呼曰。此老人鄉果也。可同食之。　素曰。自先師亡後。不得此食久矣。　師曰。先師為誰。　素曰。慈明也。某忝執事十三年耳。　師乃疑駭曰。十三年堪忍執事之役。非得其道而何。遂饋以餘果。稍稍親之。　素問。師所見者何人。　曰。洞山文。　素曰。文見何人。　師曰。黃龍南。　素曰。南匾頭見先師不久。法道大振如此。　師益疑駭。遂袖香詣素作禮。素起避之。曰。吾以福薄。先師受記不許為人。　師益恭。素乃曰。憐子之誠。違先師之記。子平生所得試語我。師具通所見。　素曰。子之所見。可以入佛而不能入魔。　師曰。何謂也。　素曰。豈不見古人道。末後一句。始到牢關。　如是累日。素乃印可。仍戒之曰。文示子者。皆正知正見。然子離師太早。不能盡其妙。吾今為子點破。使子受用。得大自在。他日切勿嗣吾也。師後嗣真淨。如素所戒。</p>
<p>師室中設三語以驗學者。一曰。撥草瞻風。祇圖見性。即今上人性在甚麼處。二曰。識得自性。方脫生死。眼光落地時作麼生脫。三曰。脫得生死。便知去處。四大分離。向甚麼處去。</p>
</div>
<div class='div-other'><a id='mulu910' />
<p class='h2'>泐潭湛堂文準禪師</p><p>初。雲巖虗席。郡牧命死心禪師舉所知。心曰。準山主住得。某未嘗識渠。見有洗鉢頌甚好。　牧請舉。心舉云。之乎者也。衲僧鼻孔大頭向下。若也不會。問取東村王大姐。牧奇之。因請主雲巖。</p>
<p>一日。新到相看。展坐具。師曰。未得人事。上座近離甚處。　曰。廬山歸宗。　師曰。宗歸何處。　曰。嗄。　師曰。蝦蟆窟裏作活計。　曰。和尚何不領話。　師曰。是你豈不從歸宗來。　曰。是。　師曰。驢前馬後漢。　問第二上座。近離甚處。　曰。袁州。　師曰。夏在甚處。　曰。仰山。　師曰。還見小釋迦麼。　曰。見。　師曰。鼻孔長多少。　僧擬議。師曰。話墮阿師。</p>
<p>問僧。你來作甚麼。　曰。特來問訊和尚。　師曰。雲在嶺頭閒不徹。水流㵎下太忙生。　曰。和尚莫瞞人。　師曰。馬大師為甚麼從闍黎脚跟下走過。僧無語。　師曰。却是闍黎瞞老僧。</p>
<p>一日。法堂上逢首座。便問。向甚麼處去。　座曰。擬與和尚商量一事。　師曰。便請。　曰。東家杓柄長。西家杓柄短。　師曰。為甚拈起鞏縣茶瓶。却是饒州磁碗。　曰。臨崖看滸眼。特地一場愁。師叫屈。座吐舌而退。</p>
<p>僧問。教中道。若有一人發真歸源。十方虗空悉皆銷隕。未審此理如何。　師遂展掌點指曰。子丑寅卯。辰巳午未。一羅二土。三水四金。五太陽。六太陰。七計都。今日計都星入巨蟹宮。寶峰不打這鼓笛。便下座。</p>
<p>示眾云。鑽珍珠。解玉板却易。看窟籠著楔却難。月色和雲白。松聲帶露寒即不問。你諸人且道大目犍連共須菩提商量箇甚麼事。</p>
</div>
<div class='div-other'><a id='mulu911' />
<p class='h2'>清涼洪範慧禪師</p><p>師示眾曰。靈源禪師謂予曰。道人保養。如人病須服藥。藥之靈驗易見。要須忌口乃可。不然。服藥何益。生死是大病。佛祖言教是良藥。汙染心是雜食。不能忌之。生死之病無時而損也。予愛其言。追念圓覺經曰。末世諸眾生。心不生虗妄。佛說如是人。現世即菩薩。法句經曰。若起精進心。是妄非精進。但能心不妄。精進無有涯。南嶽思大禪師悟入法華三昧。即誦曰。是真精進。是名真法供養。汾陽大達國師一生答學者之問。但曰。莫妄想。是謂稱性之語。見道徑門。而禪者易其言。反求元妙。良可笑也。</p>
</div>
<div class='div-other'><a id='mulu912' />
<p class='h2'>尊勝有朋講師</p><p>師嘗疏楞嚴．維摩等經。學者宗之。每疑祖師直指之道。故多與禪衲遊。一日。謁開元。跡未及閫。心忽領悟。開元出。遂問。座主來作甚麼。　師曰。不敢貴耳賤目。　開元曰。老老大大。何必如是。　師曰。自是者不長。　開元曰。朝看華嚴。夜讀般若則不問。如何是當今一句。　師曰。日輪正當午。　開元曰。閒言語。更道來。　師曰。平生仗忠信。今日任風波。然雖如是。祗如和尚恁麼道。有甚交涉。須要新戒草鞋穿。　開元曰。這裏且放你過。忽遇達摩問你。作麼生道。師便喝。　開元曰。這座主今日見老僧氣衝牛斗。　師曰。再犯不容。開元拊掌大笑。</p>
</div>
<div class='div-other'><a id='mulu913' />
<p class='h2'>五祖法演禪師</p><p>師至白雲。舉僧問南泉摩尼珠話請問。雲叱之。師領悟。獻投機偈曰。山前一片閒田地。叉手叮嚀問祖翁。幾度賣來還自買。為憐松竹引清風。　雲特印可。令掌磨事。一日。有僧見磨轉。遽指以問。師曰。此神通耶。法爾耶。師褰衣旋磨一匝。僧無語。　未幾。雲至。語師曰。有數禪客自廬山來。皆有悟入處。教伊說亦說得有來由。舉因緣問伊亦明得。教伊下語亦下得。祗是未在。　師於是大疑。私自計曰。既悟了。說亦說得。明亦明得。如何却未在。遂參究累日。忽然省悟。從前寶惜一時放下。走見白雲。雲為手舞足蹈。師亦一笑而<span class='corr'>已</span>。師後曰。吾因茲出一身白汗。便明得下載清風。　雲一日示眾曰。古人道。如鏡鑄像。像成後。鏡在甚麼處。眾下語不契。舉以問師。　師近前問訊。曰。也不較多。　雲笑曰。須是道者始得。乃命分座。</p>
<p>問。如何是佛。　師曰。露胸跣足。　曰。如何是法。　師曰。大赦不放。　曰。如何是僧。　師曰。釣魚船上謝三郎。</p>
<p>圓悟一日請益臨濟四賓主。師曰。也祗箇程限。是甚麼閒事。又云。我這裏却似馬前相撲。倒便休。</p>
<p>師謂圓悟曰。你也儘好。只是有些病。　悟再三請問。不知某有甚麼病。　師云。只是禪忒多。　悟云。本為參禪。因甚麼却嫌人說禪。　師云。只似尋常說話時多少好。　時有僧便問。因甚嫌人說禪。　師云。惡情悰。</p>
<p>師一日問圓悟無縫塔話。悟罔然。直從方丈至三門方道得。師云。你道得也。　悟云。不然。暫時不在。便不堪也。</p>
<p>三佛一日相謂曰。老和尚祗是乾爆爆地。往往說心說性不得。因請益佛身無為。不墮諸數。　師曰。譬如清淨摩尼寶珠。映於五色。五色是數。摩尼是佛身。　圓悟謂二老曰。他大段會說。我輩說時費多少工夫。他祗一兩句便了。分明是箇老大蟲。　師聞之。乃曰。若說心說性。便是惡口。又曰。猫有歃血之功。虎有起屍之德。所謂驅耕夫之牛。奪飢人之食。若不如是。盡是弄泥團漢。</p>
<p>示眾。將四大海水為一枚硯。須彌山作一管筆。有人向虗空裏寫祖師西來意五字。太平下座。大展坐具。禮拜為師。若寫不得。佛法無靈驗。有麼。有麼。便下座。大眾散。　師高聲云。侍者。者應諾。　師曰。收取坐具。復問侍者云。收得坐具麼。者提起坐具。　師曰。我早知汝恁麼也。</p>
<p>上堂。汝等諸人見老和尚鼓動唇吻。豎起拂子。便作勝解。及乎山禽聚集。牛動尾巴。却將作等閒。殊不知簷聲不斷前旬雨。電影還連後夜雷。</p>
<p>上堂。山僧昨日入城。見一棚傀儡。不免近前看。或見端嚴奇特。或見醜陋不堪。動轉行坐。青黃赤白。一一見了。仔細看時。元來青布幔裏有人。山僧忍俊不禁。乃問。長史高姓。他道。老和尚看便了。問甚麼姓。大眾。山僧被他一問。直得無言可對。無理可伸。還有人為山僧道得麼。昨日那裏落節。今日這裏拔本。</p>
<p>師垂語曰。譬如水牯牛過窗櫺。頭角四蹄都過了。因甚尾巴過不得。</p>
<p>室中常問僧。倩女離魂。那箇是真底。</p>
<p>示眾云。每日起來。拄却臨濟棒。吹雲門曲。應趙州拍。擔仰山鍬。驅溈山牛。耕白雲田。七八年來漸成家活。更告諸公。每人出一隻手。相共扶助。唱歸田樂。麤羮淡飯。且恁麼過。何也。但願今年蠶麥熟。羅睺羅兒與一文。　僧問。牛頭未見四祖時如何。　曰。頭上戴纍垂。　云。見後如何。　曰。青布遮前。　云。未見四祖時為甚麼百鳥㗸花獻。　曰。富與貴是人之所欲。　云。見後為甚麼百鳥不㘅花獻。　曰。貧與賤是人之所惡。</p>
<p>問。一代時教是箇切脚。未審切那箇字。　師曰。鉢囉娘。</p>
</div>
<div class='div-other'><a id='mulu914' />
<p class='h2'>天童正覺禪師</p><p>師至汝州。香山成枯木一見。深所器重。一日。聞僧誦蓮經。至父母所生眼。悉見三千界。瞥然有省。即詣丈室陳所悟。香山指臺上香合曰。裏面是甚麼物。　師曰。是甚麼心行。　香山曰。汝悟處又作麼生。師以手畫一圓相呈之。復拋向後。　香山曰。弄泥團漢有甚麼限。　師曰。錯。　香山曰。別見人始得。師應喏喏。即造丹霞。　丹霞問。如何是空劫<span class='corr'>已</span>前自己。　師曰。井底蝦蟆吞却月。三更不借夜明簾。　丹霞曰。未在。更道。　師擬議。丹霞打一拂子曰。又道不借。師言下釋然。</p>
</div>
<div class='div-other'><a id='mulu915' />
<p class='h2'>華藥智朋禪師</p><p>師依寶峰有年。無省。因為眾持鉢。寶峰自題其像曰。雨洗淡紅桃蕚嫩。風搖淺碧柳絲輕。白雲影裏怪石露。綠水光中古木清。噫。你是何人。　至焦山。枯木成禪師見之。歎曰。今日方知此老親見先師來。師遂請益其贊。　成曰。豈不見法眼拈夾山境話。曰。我二十年祇作境會。　師即契悟。乃曰。元來恁麼地。　成曰。汝作麼生會。　師曰。春生夏長。秋收冬藏。　成曰。直須保任。師應喏。</p>
</div>
<div class='div-other'><a id='mulu916' />
<p class='h2'>寶林果昌禪師</p><p>師與提刑楊次公入山。同遊山次。楊拈起大士飯石。問。既是飯石。為甚麼齩不破。　師曰。祗為太硬。　楊曰。猶涉繁詞。　師曰。未審提刑作麼生。　楊曰。硬。　師曰。也是第二月。　楊為寫七佛殿額。乃問。七佛重出世時如何。　師曰。一回相見一回新。</p>
</div>
<div class='div-other'><a id='mulu917' />
<p class='h2'>雲葢智本禪師</p><p>上堂。滿口道不出。句句甚分明。滿目覰不見。山山疊亂青。鼓聲猶不會。何況是鐘鳴。喝一喝。</p>
</div>
<div class='div-other'><a id='mulu918' />
<p class='h2'>禾山方禪師</p><p>上堂。舉拂子曰。看看。祗這箇。在臨濟則照用齊行。在雲門則理事俱備。在曹洞則偏正叶通。在溈山則暗機圓合。在法眼則何止於心。然五家宗派。門庭施設則不無。直饒辯得倜儻分明去。猶是光影邊事。若要抵敵生死。則霄壤有隔。且超越生死一句作麼生道。良久。曰。洎合錯下註脚。</p>
</div>
<div class='div-other'><a id='mulu919' />
<p class='h2'>空室道人智通</p><p>龍圖范珣女也。幼聰慧。厭世相。求父祝髮。龍圖難之。遂清修。因看法界觀有省。乃連作二偈見意。　一曰。浩浩塵中體一如。縱橫交互印毗盧。全波是水波非水。全水成波水自殊。　二曰。物我元無異。森羅鏡像同。明明超主伴。了了徹真空。一體含多法。交參帝網中。重重無盡處。動靜悉圓通。　後父母俱亡。兄涓領分寧尉。通偕行。聞死心名重。往謁之。心見知其所得。便問。常啼菩薩賣却心肝。教誰學般若。　通曰。你若無心我也休。　又問。一雨所滋。根苗有異。無陰陽地上生箇甚麼。　通曰。一<span class='corr'>華</span>五葉。　復問。十二時中向甚麼處安身立命。　通曰。和尚惜取眉毛好。　心打曰。這婦女亂作次第。通禮拜。心然之。</p>
<p>政和間。居金陵。嘗設浴於保寧。揭榜於門曰。一物也無。洗箇甚麼。纖塵若有。起自何來。道取一句。乃可入浴。古靈祗解揩背。開士何曾明心。欲證離垢地時。須是通身汗出。盡道水能洗垢。焉知水亦是塵。直饒水垢頓除。到此亦須洗却。後為尼。名惟久。挂錫姑蘇之西竺。</p>
</div>
<div class='div-other'><a id='mulu920' />
<p class='h2'>雪竇持禪師</p><p>上堂。悟心容易息心難。息得心源到處閒。斗轉星移天欲曉。白雲依舊覆青山。</p>
</div>
<div class='div-other'><a id='mulu921' />
<p class='h2'>石佛益禪師</p><p>上堂。一葉落。天下秋。一塵起。大地收。一法透。萬法周。且道透那一法。遂喝曰。切忌錯認驢鞍橋作阿爺下頷。便下座。</p>
</div>
<div class='div-other'><a id='mulu922' />
<p class='h2'>中巖蘊能禪師</p><p>師一日與黃提刑奕棊。黃曰。數局之中。無一局同。千著萬著則固是。如何是那一著。師提起棊子示之。黃佇思。　師曰。不見道。從前十九路。迷殺幾多人。</p>
</div>
<div class='div-other'><a id='mulu923' />
<p class='h2'>慧日安禪師</p><p>僧問。如何是和尚為人一句。　師曰。狗走抖擻口。　曰。意旨如何。　師曰。猴愁擻[打-丁+敕]頭。</p>
</div>
<div class='div-other'><a id='mulu924' />
<p class='h2'>雪竇智鑑禪師</p><p>上堂。世尊有密語。迦葉不覆藏。一夜落華雨。滿城流水香。</p>
</div>
<div class='div-other'><a id='mulu925' />
<p class='h2'>大平慧懃佛鑑禪師</p><p>師以惟此一事實。餘二則非真味之。有省。乃徧參名宿。往來五祖之門有年。恚祖不為印據。與圓悟相繼而去。及悟還侍五祖。得徹證。而師忽至。意欲他邁。悟勉令挂搭。且曰。某與兄相別始月餘。比舊相見時如何。　師曰。我所疑者此也。遂參堂。　一日。聞祖舉僧問趙州。如何是和尚家風。州曰。老僧耳聾。高聲問將來。僧再問。州曰。你問我家風。我却識你家風了也。師即大豁所疑。曰。乞和尚指示極則。　祖曰。森羅及萬象。一法之所印。師展拜。祖令掌翰墨。　後同圓悟語話次。舉。東寺和尚問仰山。汝是甚處人。仰山曰。廣南人。寺曰。我聞廣南有鎮海明珠。曾收得否。山曰。收得。寺曰。珠作何色。山曰。白月即現。黑月即隱。寺曰。何不呈似老僧。山叉手近前云。慧寂昨到溈山。被索此珠。直得無言可對。無理可伸。悟顧師曰。既云收得。逮索此珠。又云無言可對。無理可伸。是如何。師無語。　忽一日。謂悟曰。仰山見東寺因緣。我有語也。東寺當時只索一顆珠。仰山傾出一栲栳。　悟深肯之。乃告之曰。老兄更宜親近老和尚去。　師一日造方丈。未及語。被祖詬罵。懡㦬而退。歸寮閉門打睡。恨祖不<span class='corr'>已</span>。悟<span class='corr'>已</span>密知。即往扣門。師曰。誰。　悟曰。我。師即開門。　悟問。你見老和尚何如。　師曰。我本不去。被你賺累。我遭這老漢詬罵。　悟呵呵大笑曰。你記得前日下的語麼。　師曰。是甚麼語。　悟曰。你又道。東寺祗索一顆。仰山傾出一栲栳。師當下釋然。　悟遂領師同上方丈。祖纔見。遽曰。懃兄。且喜大事了畢。</p>
</div>
<div class='div-other'><a id='mulu926' />
<p class='h2'>龍門清遠佛眼禪師</p><p>師讀法華。至是法非思量分別之所能解。質其講師。師不能答。遂徧參。至太平。見五祖。旋丐於廬州。偶雨仆地。煩懣間。聞二人交相惡罵。諫者曰。你猶自煩惱在。師於言下有省。及歸。凡有所問。祖即曰。我不如你。你自會得好。或曰。我不會。我不如你。　師愈疑。遂咨決於元禮首座。禮乃以手引師之耳。繞圍罏數匝。且行且語曰。你自會得好。　師曰。有冀開發。乃爾相戲耶。　禮曰。你他後悟去。方知今日曲折耳。　太平將遷海會。師慨然曰。吾持鉢方歸。復參隨往一荒院。安能究決<span class='corr'>己</span>事耶。遂作偈告辭。　之蔣山坐夏。邂逅靈源禪師。相與甚善。話次。師曰。比見都下一尊宿語句似有緣。　源曰。演公天下第一宗師。何故捨而事遠遊耶。所謂有緣者。蓋知解之。師與公初心相應耳。　師從所勉。徑趨海會。後命典謁。適寒夜孤坐。撥罏。見火如豆許。恍然自喜曰。深深撥。有些子。平生事。只如此。遽起閱几上傳燈錄。至破竈墮因緣。忽大悟。作偈曰。刀刀林鳥啼。披衣終夜坐。撥火悟平生。窮神歸破墮。事皎人自迷。曲淡誰能和。念之永不忘。門開少人過。</p>
<p>示眾。以迷心故。山林中來見善知識。將謂別有一道可令人安樂。不知返究向來迷處。工夫乃最第一。</p>
</div>
<div class='div-other'><a id='mulu927' />
<p class='h2'>大隨南堂元靜禪師</p><p>師參永安恩。於臨濟三頓棒話發明。次依諸名宿。無有當意者。聞五祖機峻。欲抑之。遂謁祖。祖乃曰。我此間不比諸方。凡於室中。不要汝進前退後。豎指擎拳。繞禪牀作女人拜。提起坐具。千般伎倆。祗要你一言下諦當。便是汝見處。師茫然退。參歷三載。　一日。入室罷。祖謂曰。子所下語。<span class='corr'>已</span>得十分。試更與我說看。師即剖而陳之。　祖曰。說亦說得十分。更與我斷看。師隨所問而判之。　祖曰。好即好。祗是未得老僧說話在。齋後汝可來祖爺塔所。與汝一一按過始得。　<span class='corr'>及至</span>彼。祖便以即心即佛。非心非佛。睦州擔板漢。南泉斬猫兒。趙州狗子無佛性．有佛性之語編辟之。其所對了無凝滯。至子胡狗話。祖遽轉面曰。不是。　師曰。不是却如何。　祖曰。此不是。則和前面皆不是。　師曰。望和尚慈悲指示。　祖曰。看他道子胡有一狗。上取人頭。中取人腰。下取人脚。入門者好看。纔見僧入門。便道看狗。向子胡道看狗處下得一轉語。教子胡結舌。老僧鈐口。便是你了當處。　次日入室。師密啟其說。祖笑曰。不道你不是千了百當底人。此語祗似先師下底語。　師曰。某何人。得似端和尚。　祖曰。不然。老僧雖承嗣他。謂他語拙。蓋祗用遠錄公手段接人故也。如老僧共遠錄公。便與百丈．黃檗．南泉．趙州輩把手共行。纔見語拙即不堪。師以為不然。乃拽杖渡江。適大水泛漲。因留四祖。儕輩挽其歸。又二年。祖方許可。　嘗商略古今次。執師手曰。得汝說。須是吾舉。得汝舉。須是吾說。而今而後。佛祖祕要。諸方關鍵。無逃子掌握矣。</p>
<p>上堂。有祖<span class='corr'>已</span>來。時人錯會。祗將言句以為禪道。殊不知道本無體。因體而立名。道本無名。因名而立號。祗如適來上座纔恁麼出來。便恁麼歸眾。且道具眼不具眼。若道具眼。纔恁麼出來。眼在甚麼處。若道不具眼。爭合便恁麼去。諸仁者。於此見得倜儻分明。則知二祖禮拜。依位而立。真得其髓。祗這些子。是三世諸佛命根。六代祖師命脈。天下老和尚安身立命處。雖然如是。須是親到始得。</p>
<p>有一老宿垂語云。十字街頭起一間茅廝。祗是不許人屙。僧舉以叩師。　師曰。是你先屙了。更教甚麼人屙。宿聞。焚香遙望大隨拜謝。</p>
</div>
<div class='div-other'><a id='mulu928' />
<p class='h2'>無為宗泰禪師</p><p>師參五祖。祖舉趙州洗鉢盂話俾參。洎入室。舉此話問師。你道趙州向伊道甚麼。這僧便悟去。　師曰。洗鉢盂去呢。　祖曰。你祗知路上事。不知路上滋味。　師曰。既知路上事。路上有甚滋味。　祖曰。你不知耶。又問。你曾游浙否。　師曰。未也。　祖曰。你未悟在。師自此凡五年不能對。　祖一日陞堂。顧眾曰。八十翁翁輥繡毬。便下座。　師欣然出眾曰。和尚試輥一輥看。　祖以手作打杖鼓勢。操蜀音唱緜州巴歌曰。豆子山。打瓦鼓。楊平山。撒白雨。白雨下。取龍女。織得絹。二丈五。一半屬羅江。一半屬元武。　師聞大悟。掩祖口曰。祇消唱到這裏。祖大笑而歸。</p>
</div>
<div class='div-other'><a id='mulu929' />
<p class='h2'>五祖表自禪師</p><p>師依五祖最久。未有省。時圓悟為座元。往請益。悟曰。兄有疑處。試語我。　師遂舉。德山小參不答話。問話者三十棒。　悟曰。禮拜著。我作得你師。舉話尚不會。　師作禮竟。悟令再舉前話。師曰。德山小參不答話。　悟掩其口曰。但恁麼看。　師出。揚聲曰。屈。屈。豈有公案祇教人看一句底道理。　有僧謂師曰。兄不可如此說。首座須有方便。因靜坐體究。及旬。頓釋所疑。詣悟禮謝。　悟曰。兄始知吾不汝欺。又詣方丈。祖迎笑。</p>
<p>師榜侍者門曰。東山有三句。若人道得。即挂搭。衲子皆披靡。　一日。有僧攜坐具徑造丈室。謂師曰。某甲道不得。祇要挂搭。師大喜。呼維那於明窗下安排。</p>
</div>
<div class='div-other'><a id='mulu930' />
<p class='h2'>九頂清素禪師</p><p>師聞五祖舉首山西來意話。倏然契悟。述偈曰。顛倒顛。顛倒顛。新婦騎驢阿家牽。便恁麼。太無端。回頭不覺布衫穿。　祖見。乃問。百丈野狐話又作麼生。　師曰。來說是非者。便是是非人。祖大悅。</p>
<p>太守呂公來瞻大像。問曰。既是大像。因甚肩負兩楹。　師曰。船上無散工。　至閣下覩觀音像。又問。彌勒化境。觀音何來。　師曰。家富小兒嬌。守乃禮敬。</p>
</div>
<div class='div-other'><a id='mulu931' />
<p class='h2'>法閃上座</p><p>師久依五祖。未有所入。一日造室。祖問。不與萬法為侶者是甚麼人。　曰。法閃即不然。　祖以手指曰。住。住。法閃即不然作麼生。師於是啟悟。</p>
<p>師至東林宣密度禪師席下。見其得平實之旨。一日。拈花繞度禪牀一帀。背手插香罏中。曰。和尚且道意作麼生。度屢下語。皆不契。　踰兩月。乃令師試說之。師曰。某祗將花插香罏中。和尚自疑。有甚麼事來。</p>
</div>
<div class='div-other'><a id='mulu932' />
<p class='h2'>金陵俞道婆</p><p>市油餐為業。常隨眾參問瑯琊。琊以臨濟無位真人話示之。一日。聞丐者唱蓮花落云。不因柳毅傳書信。何緣得到洞庭湖。忽大悟。以油餈投地。　夫曰。你顛耶。　婆掌曰。非汝境界。　往見瑯琊。琊望之。知其造詣。問。那箇是無位真人。　婆應聲曰。有一無位真人。六臂三頭努力瞋。一擘華山分兩路。萬年流水不知春。</p>
<p>圓悟蔣山開堂。方至法座前。婆於眾中躍出。以身一拶。便歸眾。悟曰。見怪不怪。其怪自壞。　悟次日至其家。婆不出。厲聲曰。這般黃口小兒。也道出來開堂說法。　悟曰。婆子少賣弄。我識得你了也。婆遂大笑。出相見。</p>
<p>凡有僧至。則曰。兒。兒。僧擬議。即掩門。　佛燈珣禪師往勘之。婆見。如前問。珣曰。爺在甚處。　婆轉身拜露柱。珣即踏倒曰。將謂有多少奇特。便出。　婆蹶起曰。兒。兒。來。惜你則箇。珣竟不顧。</p>
<p>頌馬祖不安因緣曰。日面月面。虗空閃電。雖然截斷天下人舌頭。分明祇道得一半。</p>
</div>
<div class='div-other'><a id='mulu933' />
<p class='h2'>石門聰和尚</p><p>師在報慈。聞鳩子鳴。乃問僧。是甚麼聲。　云。鳩鳩聲。　師曰。欲得不招無間業。莫謗如來正法輪。</p>
</div>
<div class='div-other'><a id='mulu934' />
<p class='h2'>淨慈慧暉禪師</p><p>師謁宏智。智舉當明中有暗。不以暗相遇。當暗中有明。不以明相覩問之。語不契。初夜定回往聖僧前燒香。而宏智適至。師見之。頓明前話。　次日。入室。智舉堪嗟去日顏如玉。却歎回時鬢似霜詰之。師曰。其入離。其出微。自爾問答無滯。智許為室中真子。</p>
</div>
<div class='div-other'><a id='mulu935' />
<p class='h2'>雪竇嗣宗禪師</p><p>僧問。如何是正法眼。　師曰。烏豆。</p>
<p>問。如何是君。　師曰。磨礱三尺劍。待斬不平人。　曰。如何是臣。　師曰。白雲閒不徹。流水太忙生。　曰。如何是君臣道合。　師曰。雲行雨施。月皎星輝。</p>
<p>問。如何是正中偏。　師曰。菱華未照前。　曰。如何是偏中正。　師曰。團圞無少剩。　曰。如何是正中來。　師曰。徧界絕纖埃。　曰。如何是兼中至。　師曰。齧鏃功前戲。　曰。如何是兼中到。　師曰。十道不通耗。</p>
<p>問。如何是轉功就位。　師曰。撒手無依全體現。扁舟漁父宿蘆華。　曰。如何是轉位就功。　師曰。半夜嶺頭風月靜。一聲高樹老猿啼。　曰。如何是功位齊彰。　師曰。出門不踏來時路。滿目飛塵絕點埃。　曰。如何是功位俱隱。　師曰。泥牛飲盡澄潭月。石馬加鞭不轉頭。</p>
</div>
<div class='div-other'><a id='mulu936' />
<p class='h2'>吉祥元實禪師</p><p>師自到天衣。早夜精勤。脇不至席。一日。偶失笑喧眾。天衣擯之。中夜宿田里。覩星月粲然。有省。曉歸趨方丈。天衣見。乃問。洞山五位君臣如何話會。　師曰。我這裏一位也無。　天衣令參堂。謂侍僧曰。這漢却有箇見處。奈不識宗旨何。　入室次。天衣預令行者五人分序而立。師至。俱召。實上座。師於是密契奧旨。述偈曰。一位纔彰五位分。君臣叶處紫雲屯。夜明簾卷無私照。金殿重重顯至尊。　天衣稱善。</p>
</div>
<div class='div-other'><a id='mulu937' />
<p class='h2'>左丞范冲致虗居士</p><p>公由翰苑守豫章。過圓通。謁旻禪師。茶罷。曰。某行將老矣。墮在金紫行中。去此事稍遠。　通呼。內翰。公應諾。　通曰。何遠之有。　公躍然曰。乞師再垂指示。　通曰。此去洪都有四程。公佇思。　通曰。見即便見。擬思即差。公豁然有省。</p>
<p>士與圓通擁罏次。公問。諸家因緣。不勞拈出。直截一句。請師指示。　通厲聲指曰。看火。　公急撥衣。忽大悟。謝曰。灼然佛法無多子。　通喝曰。放下著。公應諾諾。</p>
<p>士問圓通曰。是法非思量分別之所能解。如何湊泊。　通曰。全身入火聚。　公曰。畢竟如何會。　通曰。驀直去。公沈吟。　通曰。可更喫茶麼。　公曰。不必。　通曰。何不恁麼會。　公契旨曰。元來太近。　通曰。十萬八千。　公占偈曰。不可思議。是大火聚。便恁麼去。不離當處。　通曰。咦。猶有這箇在。　公曰。乞師再垂指示。　通曰。便恁麼去。鐺是鐵鑄。公頓首謝之。</p>
</div>
<div class='div-other'><a id='mulu938' />
<p class='h2'>徑山塗毒智䇿禪師</p><p>師初謁寂室光。灑然有省。次謁大圓於萬壽。圓問曰。甚處來。　師曰。天台來。　曰。見智者大師麼。　師曰。即今亦不少。　曰。因甚在汝脚跟下。　師曰。當面蹉過。　圓曰。上人不耘而秀。不扶而直。　一日。辭去。圓送之門。拊師背曰。寶所在近。此城非實。師頷之。　往豫章。謁典牛。道由雲居。風雪塞路。坐閱四十二日。午時。版聲鏗然。豁爾大悟。及造門。典牛獨指師曰。甚處見神見鬼來。　師曰。雲居聞版聲來。　牛曰。是甚麼。　師曰。打破虗空。全不柄靶。　牛曰。向上事未在。　師曰。東家暗坐。西家廝罵。　牛曰。嶄然超出佛祖。他日起家。一麟足矣。</p>
<p>虎丘紹隆禪師。</p>
<p>師初謁長蘆信禪師。得其大略。有傳圓悟語至者。師讀之。歎曰。想酢生液。雖未澆腸沃胃。要且使人慶快。第恨未聆謦欬耳。遂由寶峰次湛堂。客黃龍。扣死心禪師。次謁圓悟。　一日。入堂。悟問曰。見見之時。見非是見。見猶離見。見不能及。舉拳曰。還見麼。　師曰。見。　悟曰。頭上安頭。師聞。脫然契證。　悟叱曰。見箇甚麼。　師曰。竹密不妨流水過。悟肯之。　尋俾掌藏教。有問悟曰。隆藏主柔易若此。何能為哉。　悟曰。瞌睡虎耳。</p>
</div>
<div class='div-other'><a id='mulu939' />
<p class='h2'>育王佛智端裕禪師</p><p>上堂曰。行時絕行跡。說時無說蹤。行說若到。則垛生招箭。行說未明。則神鋒劃斷。就使說無滲漏。行不迷方。猶滯㲉漏在。若是大鵬金翅。奮迅百千由旬。十影神駒。馳驟四方八極。不取次啗啄。不隨處埋身。且總不依倚。還有履踐分也無。剎剎塵塵是要津。</p>
</div>
<div class='div-other'><a id='mulu940' />
<p class='h2'>護國景元禪師</p><p>上堂。威音王<span class='corr'>已</span>前。這一隊漢錯七錯八。威音王<span class='corr'>已</span>後。這一隊漢落二落三。而今這一隊漢坐立儼然。且道是錯七錯八。落二落三。還定當得出麼。舉拂子曰。吽。吽。</p>
<p>師因僧讀死心小參語云。既迷。須得箇悟。既悟。須識悟中迷。迷中悟。迷悟雙忘。却從無迷悟處建立一切法。師聞而疑。即趨佛殿。以手拓開門扉。豁然大徹。　繼而執事。機辯逸發。圓悟目為聱頭玄侍者。悟自題肖像付之。有曰。生平只說聱頭禪。撞著聱頭如鐵壁。</p>
</div>
<div class='div-other'><a id='mulu941' />
<p class='h2'>靈隱慧遠禪師</p><p>內翰曾開居士。久參諸方。紹興辛未。值師領光孝。開來謁。問曰。如何是善知識。　師曰。燈籠露柱。猫兒狗子。　開曰。為甚麼贊即歡喜。毀即煩惱。　師曰。侍郎曾見善知識否。　開曰。某三十年參問。何言不見。　師曰。向煩惱處見。向歡喜處見。　開擬議。師震聲便喝。開擬對。師曰。開口底不是公。　開罔然。師召曰。侍郎向甚麼處去也。　開猛省點頭。說偈曰。咄哉瞎驢。叢林妖孼。震地一聲。天機漏泄。有人更問意如何。拈起拂子劈口截。　師曰。也祇得一橛。</p>
<p>知府葛剡志慕禪宗。久無證入。一日。舉。不是心。不是佛。不是物。豁然有省。說偈云。非心非佛亦非物。五鳳樓前山突兀。豔陽影裏倒翻身。野狐跳入金毛窟。　謁師求證。師云。居士見處。祇可入佛。未得入魔在。葛禮拜。　師曰。云何不道金毛跳入野狐窟。葛乃頓領。</p>
</div>
<div class='div-other'><a id='mulu942' />
<p class='h2'>華藏安民禪師</p><p>師謁佛鑑。鑑問。佛果有不曾亂為人說底句。曾與你說麼。　師曰。合取狗口。　鑑震聲曰。不是這箇道理。　師曰。無人奪你茶鹽袋。叫作甚麼。　鑑曰。佛果若不為你說。我為你說。　師曰。和尚疑時。退院別參去。鑑呵呵大笑。</p>
</div>
<div class='div-other'><a id='mulu943' />
<p class='h2'>玄沙僧昭禪師</p><p>上堂。天上無彌勒。地下無彌勒。且道彌勒在甚麼處。良久。曰。夜行莫踏白。不是水便是石。</p>
</div>
<div class='div-other'><a id='mulu944' />
<p class='h2'>南峰雲辯禪師</p><p>師參圓悟。值入室。纔踵門。悟曰。看脚下。師打露柱一下。　悟曰。何不著實道取一句。　師曰。師若搖頭。弟子擺尾。　悟曰。你試擺尾看。師翻筋斗而出。悟大笑。</p>
<p>上堂。好是仲春漸暖。那堪寒食清明。萬疊雲山聳翠。一天風月良鄰。在處華紅柳綠。湖天浪穩風平。山禽枝上語諄諄。再三瑣瑣碎碎。囑付叮叮嚀嚀。且道叮嚀囑付箇甚麼。卓拄杖曰。記取明年今日。依舊寒食清明。</p>
<p>僧問。十二時中教學人如何用心。　師曰。蘸雪喫冬瓜。　問。浩浩塵中如何辨主。　師曰。木杓頭邊鐮切菜。　曰。莫便是和尚為人處也無。　師曰。研槌撩<span class='corr'>䬪</span>飥。</p>
</div>
<div class='div-other'><a id='mulu945' />
<p class='h2'>大溈佛性法泰禪師</p><p>上堂。欲識佛去處。祇這語聲是。咄。傅大士不識好惡。以昭昭靈靈教壞人家男女。被誌公和尚一喝曰。大士莫作是說。別更道看。大士復說曰。空手把鋤頭。步行騎水牛。人從橋上過。橋流水不流。誌公呵呵大笑曰。前頭猶似可。末後更愁人。</p>
</div>
<div class='div-other'><a id='mulu946' />
<p class='h2'>鼓山珍禪師</p><p>上堂。尋牛須訪跡。學道貴無心。跡在牛還在。無心道易尋。豎起拂子曰。這箇是跡。牛在甚麼處。直饒見得頭角分明。鼻孔也在法石手裏。</p>
</div>
<div class='div-other'><a id='mulu947' />
<p class='h2'>昭覺道祖首座</p><p>初見圓悟。於即心即佛語下發明。久之。悟命分座。一日。為眾入室。師忽問曰。生死到來。如何迴避。僧無對。師擲下拂子。奄然而逝。眾皆眙愕。　悟聞。至召曰。祖首座。師張目視之。　悟曰。抖擻精神透關去。師點頭。竟爾趨寂。</p>
</div>
<div class='div-other'><a id='mulu948' />
<p class='h2'>慧日默菴道禪師</p><p>上堂。同雲欲雪未雪。愛日似暉不暉。寒雀啾啾閙籬落。朔風冽冽舞簾帷。要會韶陽親切句。今朝覿面為提撕。卓拄杖。下座。</p>
</div>
<div class='div-other'><a id='mulu949' />
<p class='h2'>樞密徐俯師川居士</p><p>公參圓悟。悟喜其見地超邁。一日。至書記寮。指悟頂相曰。這老漢脚跟猶未點地在。　悟䫌面曰。甕裏何曾走却鱉。　公曰。且喜老漢脚跟點地。　悟曰。莫謗他好。公休去。</p>
</div>
<div class='div-other'><a id='mulu950' />
<p class='h2'>龍牙智才禪師</p><p>師初住嶽麓。開堂日。僧問。德山棒．臨濟喝。今日請師為拈掇。　師曰。蘇嚕蘇嚕。　曰。蘇嚕蘇嚕。還有西來意也無。　師曰。蘇嚕蘇嚕。由是叢林呼為才蘇嚕。</p>
</div>
<div class='div-other'><a id='mulu951' />
<p class='h2'>何山佛燈守珣禪師</p><p>師參佛鑑。隨眾咨請。邈無所入。乃封其衾曰。此生若不徹。誓不展此。於是晝坐宵立。如喪考妣。　逾七七日。忽佛鑑上堂曰。森羅及萬象。一法之所印。　師聞頓悟。往見鑑。鑑曰。可惜一顆明珠被這風顛漢拾得。乃詰之曰。靈雲道。自從一見桃花後。直至如今更不疑。如何是他不疑處。　師曰。莫道靈雲不疑。知今覓箇疑處了不可得。　鑑曰。玄沙道。諦當。甚諦當。敢保老兄未徹在。那裏是他未徹處。　師曰。深知和尚老婆心切。鑑然之。　師拜起。呈偈曰。終日看天不舉頭。桃花爛熳始擡眸。饒君更有遮天網。透得牢關即便休。　鑑囑令護持。是夕。厲聲謂眾曰。這回珣上座穩睡去也。　圓悟聞得。疑其未然。乃曰。我須勘過始得。遂令人召至。　因與遊山。偶到一水潭。悟推師入水。遽問曰。牛頭未見四祖時如何。　師曰。潭深魚聚。　悟曰。見後如何。　師曰。樹高招風。　悟曰。見與未見時如何。　師曰。伸脚在縮脚裏。悟大稱之。</p>
<p>待制潘良貴依師。久不契。謂師曰。某祇欲死去。如何。　師曰。好箇封皮。且留著使用。而今不了不當便去。忽被他換却封皮。卒無整理處。　公又以南泉斬猫話問曰。某看此甚久。終未透徹。望和尚慈悲。　師曰。你祇管理會別人家猫兒。不知走却自家狗子。公於言下如醉醒。　師復曰。不易。公進此一步。更須知有向上事始得。如今士大夫說禪說道。祇依著義理便快活。大率似將錢買油餈喫了便不飢。其餘便道是瞞他。亦可笑也。公唯唯。</p>
<p>師嘗謂眾曰。兄弟如有省悟處。不拘時節。請來露箇消息。　雪夜。有僧扣方丈門。師起秉燭。震威喝曰。雪深夜半。求決疑情。因甚麼威儀不具。僧顧視衣裓。師逐出院。</p>
</div>
<div class='div-other'><a id='mulu952' />
<p class='h2'>龍翔士珪禪師</p><p>師醉心楞嚴。逾五秋。南遊。謁諸尊宿。始登龍門。即以平時所得白佛眼。眼曰。汝解心<span class='corr'>已</span>極。但欠著力開眼耳。俾職堂司。　一日。侍立次。問云。絕對待時如何。　眼曰。如汝僧堂中白椎相似。師罔措。　眼晚至堂司。師理前話。眼曰。閒言語。師遂大悟。</p>
</div>
<div class='div-other'><a id='mulu953' />
<p class='h2'>黃龍法忠禪師</p><p>師習台教。悟一心三觀之旨。未能泯跡。徧參名宿。至龍門。觀水磨旋轉。發明心要。乃述偈曰。轉大法輪。目前包裹。更問如何。水推石磨。　呈佛眼。眼曰。其中事作麼生。　師曰。磵下水長流。　眼曰。我有末後一句。待分付汝。師掩耳而出。　<span class='corr'>已</span>而禮辭。渡九江。登廬阜。露眠草宿。相羊山水。會意則居。或數日不食。或連宵不臥。髮長不翦。衣敝不易。故禪會呼為忠道者。</p>
<p>宣和間。湘潭大旱。禱而不應。師躍入龍淵。呼曰。業畜。當雨一尺。雨隨至。居南嶽。恒跨虎出遊。儒釋望塵而拜。</p>
</div>
<div class='div-other'><a id='mulu954' />
<p class='h2'>世奇首座</p><p>師徧參諸方。晚造龍門。一日。燕坐瞌睡間。羣蛙忽鳴。悞聽為淨髮版響。亟趨往。有曉之者曰。蛙鳴非版也。師恍然。詣方丈剖露。佛眼曰。豈不見羅睺羅。　師遽止曰。和尚不必舉。待去自看。　未幾有省。乃占偈曰。夢中聞版響。覺後蝦蟆啼。蝦蟆與版響。山嶽一時齊。　由是益加參究。洞臻玄奧。佛眼命分座。師固辭曰。此非細事也。如金針<span class='corr'>刺</span>眼。毫髮若差。眼則破矣。願生生居學地而自煅煉。佛眼因以偈美之。</p>
</div>
<div class='div-other'><a id='mulu955' />
<p class='h2'>護聖居靜禪師</p><p>師年十四禮白馬安慧為師。聞南堂道望。遂往依焉。南堂舉香嚴枯木裏龍吟話往返酬詰。師於言下大悟。一日。南堂問曰。莫守寒巖異草青。坐却白雲宗不妙。汝作麼生。　師曰。直須揮劍。若不揮劍。漁父棲巢。　南堂矍然曰。這小廝兒。師珍重便行。</p>
</div>
<div class='div-other'><a id='mulu956' />
<p class='h2'>開先智和尚</p><p>示眾曰。宗之與教權道。佛之與祖強名。受教傳心。俱為虗妄。求真覓實。轉更參差。若取自<span class='corr'>己</span>自心為究竟。必有他物他人作對治。　時有僧問。如何則是。　曰。是則有非。　云。如何得入。　曰。汝何劫在外頭。　問。如何是佛。　曰。汝喚那箇作眾生。　云。與麼則無佛無眾生也。　曰。者眾生。　問。如何是平常心。　曰。蜂蠆狼貪。　云。與麼則全眾生心也。　曰。你道那箇是平常心。　云。不會。　曰。汝他後會去在。　問。四大何緣有形。　曰。你道虗空何緣無像。　云。到者裏却不會。　曰。我也不會。又曰。汝道汝不會與我不會。是一是二。　云。乞和尚慈悲。　曰。我早晚曾罵辱汝。　問。如何是大道。　曰。我無小徑。　云。如何是小徑。　曰。我不知有大道。　問。和尚見處如何。　曰。非汝境界。　云。學人見處如何。　曰。取我處分又爭得。　云。乞師指授。　曰。我長劫來不曾蒙蔽汝。</p>
</div>
<div class='div-other'><a id='mulu957' />
<p class='h2'>龍圖王蕭居士</p><p>居士字觀復。留昭覺日。聞開靜板聲。有省。問南堂曰。某有箇見處。纔被人問。却開口不得。未審過在甚處。　南堂曰。過在有箇見處。南堂却問。朝斾幾時到任。　公曰。去年八月四日。　南堂曰。自按察幾時離衙。　公曰。前月二十。　南堂曰。為甚麼道開口不得。公乃契悟。</p>
</div>
<div class='div-other'><a id='mulu958' />
<p class='h2'>南臺安和尚</p><p>因僧問。寂寂無依時如何。　曰。寂寂底呢。因有頌曰。南臺靜坐一爐香。終日凝然萬慮忘。不是息心除忘想。都緣無事可思量。</p>
</div>
<div class='div-other'><a id='mulu959' />
<p class='h2'>法輪添禪師</p><p>上堂。喝一喝。曰。獅子哮吼。又喝一喝。曰。象王嚬呻。又喝一喝。曰。狂狗趁塊。又喝一喝。曰。鰕跳不出斗。乃曰。此四喝。有一喝堪與祖佛為師。明眼衲僧試請揀看。若揀不出。大似日中迷路。</p>
</div>
<div class='div-other'><a id='mulu960' />
<p class='h2'>光孝深禪師</p><p>上堂。維摩一默。普賢廣說。歷代聖人。互呈醜拙。君不見落華三月子規啼。一聲聲是一點血。</p>
<p>上堂。風蕭蕭。葉飄飄。雲片片。水茫茫。江干獨立向誰說。天外飛鴻三兩行。</p>
</div>
<div class='div-other'><a id='mulu961' />
<p class='h2'>中竺癡禪玄妙禪師</p><p>僧問。如何是截斷眾流句。　師曰。佛祖開口無分。　曰。如何是函葢乾坤句。　師曰。匝地普天。　曰。如何是隨波逐浪句。　師曰。有時入荒草。有時上孤峰。</p>
</div></div>
</div><!-- end of div[@id='body'] -->
</body></html>