<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu173' />
<div class='div-other'><a id='mulu174' />
<div class='div-xu'><a id='mulu175' />
<p class='h2'>御製自序</p><p>夫本妙明心。大圓覺海。非見聞知解所可通。故無語言文字之可立。然而古來大德。於最上真乘灼示學人。直言無隱。於無法可說之中。演無意之言句。超情絕解。直指自心。了了可知。昭昭不昧。使聽者音前薦取。性地承當。苟非神悟於幾先。則必滯情於句下。非若秀才訓詁。法師言詮。錄道德仁藝之文。能言鸚䳇。說夢幻泡影之論。依樣葫蘆。此事惟證乃知。非自不悟。滔滔法海。上上真機。隔閡絲毫。暌違萬里。一音演出。徹底分明。一字纔成。大千透露。　真金鑛內。必無點銅。大火聚中。寧容滴水。程途階級。歷歷若繒諸圖。真偽正邪。灼灼自呈於鏡。羣蒙易惑。明眼無花。蓋雨入草心。自分甘苦。水歸器內。各現方圓。既具正觀。難逃神聽。朕於此事。曾著參詳。藩邸清閑。化城游歷。有向無方便中曲伸請問。亦於絕思維處俯徇來機。豈曰梯航。不無漏逗。　今乃選編數帙。垂示來茲。於所採大善知識語錄之後。亦附刊焉。朕昔者雖復時談妙旨。實未徧閱羣言。任性卷舒。隨緣出沒。實由杜撰。非法經文。近始披空裏之遺文。剖塵中之積卷。欲使焦枯栗棘。新<span class='corr'>刺</span>重生。陳爛葛藤。靈花再發。今見昔人之語與朕之所言。多不約而暗符。無心而自合。圓音如是。不禁啞然。此足表千年而異口同聲。非有意一字之雷同勦說也。　朕今位居元后。豈慕作家居士之虗名。蓋既親履道場。宜宣大覺法王之正令。欲人信知祖印親傳實有據。本來具足。言思絕處非虗說。道理昭然。非有而非空。不出而不入。妙性不遠。明覺非遙。朕實本一性之圓通。作五般之實語。唯此一事。餘二非真。古德之所顯承。當來之所默印。是以序而傳之。不惜重添一番話墮。非曰朕之言句可與從上大善知識比肩也。觀者切莫哂焉。</p>
<p>雍正十一年癸丑四月八日</p>
</div>
<div class='div-other'><a id='mulu176' />
<p class='h2'>和碩雍親王圓明居士語錄</p>
<div class='div-other'><a id='mulu177' />
<div class='div-other'><a id='mulu178' />
<p class='h4'>覺生銘</p><p>佛佛祖祖。覺悟生民。惟此一事。餘二非真。此事云何。直指人心。此心云何。有幻有真。幻亦非幻。真亦非真。真即是幻。幻即是真。心即是佛。佛即是心。何名眾生。執生滅因。背真合妄。顛倒沈淪。欲了生死。切莫用心。切莫斷妄。切莫求真。諸緣若息。何處有因。少涉取捨。即憎愛心。即此憎愛。即生滅因。即此生滅。名曰無常。因此無常。顯有真常。何名真常。遍界不藏。頭頭吐露。法法全彰。萬年一念。物我一如。本無來去。豈有終初。平等不動。是名真如。覺明妙有。無實無虗。妙有覺明。無欠無餘。聖賢不著。凡愚自縛。妄執妄有。錯中更錯。迷生是非。悟無好惡。不必計議。不必卜度。佛生之分。只在識覺。知解念想。盡情棄却。驀然相應。如響應聲。明暗塞空。無處不通。圓虗寂照。如月攝空。無今無古。無他無自。無二無一。光湛清碧。如來如來。如是如是。</p>
</div>
<div class='div-other'><a id='mulu179' />
<p class='h4'>真心銘</p><p>祖師西來。直指人心。多少學者。錯認識神。凡所推解。皆妄非真。琢石磨玉。枉費艱辛。不必除妄。不必求真。畢竟如何。只要死心。一心若死。萬心皆真。塵塵剎剎。的的親親。此名不二。玄妙法門。</p>
</div>
<div class='div-other'><a id='mulu180' />
<p class='h4'>一貫銘</p><p>不二之門。吾道一貫。一二之法。惟以息見。見若能息。覿體全現。棄其生滅。住此不辯。不辯是非。憎愛自幻。如此進途。是名正見。若道同行。另有公案。向下文長。語言道斷。非一非二。萬年此念。</p>
</div></div>
<div class='div-other'><a id='mulu181' /><p>立春日。王垂示云。八萬有塵有不有。十二空門空不空。識得口中兩片舌。許汝具得一隻睛。若<span class='corr'>但</span>隨著赤律律一箇舌頭。依著光爍爍兩箇眼睛。要會螺螄跳上船。只恐蝦蟆未必肯作狗叫。青山原不長草。綠水本不生魚。說甚麼朝遊北海。暮宿蒼梧。春也融和。夏也炎蒸。秋也淒爽。冬也肅凝。饒伊一觔斗翻到非非想天。也跳不出者圈子去。何如一頭淬在恒河沙裏。塵塵爾。剎剎爾。悠悠自在。任運如如。雖是背父逃走。却作的是本分營生。一時倒撑鐵舫泛滄海。何妨自家骨肉依然親。若也不會。更為註破。不見塵塵剎剎。剎剎塵塵是我。我是剎剎塵塵。誰見塵塵剎剎。咄。四序一年輪轉遍。試看今日又從起。</p>
<p>掬香水海於兩掌心。三尺孩童弄泥團伎倆。撮三千界於一指尖。赤貧乞兒貪小利營生。路逢道伴交肩過。趙一道。一人何得有兩頭。一口吸盡西江。錢二說。瞎漢生吞鐵蒺藜。不與萬法為侶。孫三言。尚欠老虎吞却大蟲在。橫擔拄杖直入千峰。李四云。還須遇著死蛇休打殺。青黃赤白黑。雖然色色不見酸甜苦辣醎。一一甞著滋味始得。便只在長安城內打箇[跳-兆+孛]跳。恁麼也不得。不恁麼也不得。必至入含元殿裏翻一觔斗。恁麼也得。不恁麼也得。所以大慈父我佛言。我若按指。海印發光。汝纔動念。塵勞先起。且道作麼生即得。今朝臘月八日。</p>
<p>三界無法。何處求心。心不可求。法將安寄。兔角杖挑潭底月。巴鼻儼然。龜毛繩繫樹頭風。顯露<span class='corr'>已</span>了。頭頭物物。逼塞虗空。心耶法耶。只在當人識取。若道描不成。畫不就。羅籠不住。呼喚不回底。要且未必在者裏著脚。喝一喝。</p>
<p>路逢瓦礫休輕棄。將得歸來盡是金。一時將寶藏金丹訣兩手分付諸人了也。還有知恩者麼。回顧左右云。作得一解。險入地獄如箭射。</p>
<p>不管張三嘴上鬍。誰論李四身如漆。電光影裏吼泥牛。任運騰騰沒絆繫。照顧眉毛眼上排。留著鼻孔好出氣。眉毛則且置。且道鼻孔落在甚麼處。東牽東去。西扯西來。</p>
<p>青青翠竹。一莖兩莖東。三莖四莖西。鬱鬱黃花。一朵兩朵上。三朵四朵下。松直棘曲。剝削一些子不得。鵠白烏黑。點染一些子不得。會得底。須彌山塞却咽喉。會不得底。香水海浸瞎眼睛。呵呵。有甚麼交涉。</p>
<p>真空妙有。妙有真空。一條拄杖兩人扶。打著西邊動北邊。薰風拂拂。時雨濛濛。東東滴滴。滴滴東東。無孔笛逢氈拍板。大家齊唱玉芙蓉。不見道。做一日和尚。撞一日鐘。</p>
<p>樹作筋兮石為骨。水為血兮山為肉。日作心兮路為腸。天作皮兮地為膚。惟有大地眾生沒處安排。把來權當肚裏蛔蟲。設有箇漢出來問道。集雲[妳-女+口]。只向他搖手云。怕怕。若云。大善知識為甚麼怕。<span class='corr'>但</span>云。從來沒見者樣箇大怪物。呵呵大笑。</p>
<p>眾生不了。猶如小兒放風箏相似。隨風放去。風定却復收來。收來放去。實同兒戲。何日是了期。所以古德每拈云。脚跟下紅絲斷也未。此語甚親切。譬如風箏線斷。紙鶯落在何處。參。</p>
<p>尋師訪道。何異驢頭上覓鹿角。行脚參禪。大似龜殻裏取珍珠。眼觀耳聽。增添些什麼。鼻直眉橫。少欠些什麼。會得底。當下承當。會不得。千生百劫。且道承當箇什麼。你是你。我是我。你是我。我是你。若也不會。圓明更再下一註脚。你不是你。我不是我。你不是我。我不是你。</p>
<p>王云。海闊吾魚躍。天空我鳥飛。我海任魚躍。吾空任鳥飛。海闊從魚躍。天空任鳥飛。此三句。有一句可與佛祖為師。試檢點看。若儱侗會去。辜負圓明。若擬意分疏。未免辜負前聖。且道作麼生始得。豎拳云。木鳳披毛霄漢舞。石虎懷胎海底行。</p>
<p>月下賞花次。聞鐘聲。王云。鐘是我聲。只是聽不著。花是我色。只是見不著。酒是我味。只是嘗不著。月是我體。只是觸不著。乃對侍從云。圓明今日飲酒啖肉。論玄談禪。且道有罪過也無。眾無對。　王笑云。幸而談論是我。只是說不著。咄。莫非酒話。眾皆大笑。　王云。也不可草草。汝等<span class='corr'>但</span>一心念佛念法念僧。自然有箇會處。</p>
<p>從來都道。一句中薦得。堪與佛祖為師。第二句薦得。堪與人天為師。第三句薦得。自救不了。圓明以為不然。第三句薦得。堪與佛祖為師。第二句薦得。堪與人天為師。第一句薦得。自救不了。若道圓明有意別資一路。翻拈倒提。未免辜貢一番眉毛拖地。何則。一句中有不具三句之道。三句中未有不具一句之理。諸方自有具眼者辨取。</p>
<p>王云。寒山大士道。瞋是心中火。能燒功德林。欲行菩薩道。忍辱護真心。圓明今日道。情是身中水。能迷般若津。欲行菩薩道。戒慾護真身。且道是同耶異耶。</p>
<p>西天四七。教外別傳。大似飽漢說餓話。東土二三。一花五葉。盡是開眼吟夢詩。若然。將什麼維持正法。覺渡羣迷。常拈一隻無孔笛。隨緣演唱太平歌。</p>
<p>淨潔潔。一片閑田地。露堂堂。萬古舊家風。豎窮三際。橫遍十方。山水雲霞。粧點乾坤錦繡。日月星辰。照耀宇宙輝煌。東南西北。歷歷八方布列。春夏秋冬。明明四季周張。自然觀自在。妙圓淨妙音。即便恁麼去。何異寶鏡當空。全沒交涉在。且道作麼生行履。良久。云。饒伊一口吸盡西江。還須直入千峰始得。雖然。尚欠知恁麼來在。</p>
<p>清淨法身。性合空。百千萬億化身。性合有。圓滿報身。性合空有。大圓鏡智。即有即空。平等性智。即空即有。妙觀察智。知空有而不知。成所作智。如鏡攝三身三智。所謂那伽常在定。無有不定時者。三身四智一體全彰。乃不二之法。一二尚了不可得。何得三四之說也。要會三身四智一體全彰麼。彈指云。切忌認性為我。</p>
<p>一念動。一念靜。動靜二相渾無定。一箇鼻孔香。一箇鼻孔臭。取不得。捨不得。不可得中只麼得。俊鷂搏空入雲端。欲落不能下。癩狗滾地墮泥中。欲起不能陞。且道是苦是樂。但至否極泰來。自然羣陰剝盡。一陽來復。到者裏。雖是春同往歲。要<span class='corr'>知</span>梅樁上開的不是去年花。恰有箇小犬跳躍。在傍叫道。光光光光光。圓明不覺失口說。却被道著。</p>
<p>橫說十方。豎說上下。若道隨波逐浪。吾嘗於此切。只是你自未夢見在。有時如來。有時來如。有時來來。有時如如。若不如是。爭得如是。若問如何是如是。夜來諸人八萬四千毛孔。為甚塞却了一千二百五十。眾默然。　王云。是你不通。却干圓明甚事。</p>
<p>從來言。見道易。修道難。修道易。守道難。守道易。行道難。圓明不然此論。若見假道易。修假道難。修假道易。守假道難。守假道易。行假道難。若真實言。則行真道易。守真道難。守真道易。修真道難。修真道易。見真道難。但得真見。修守行皆易於為力。若見處不真。修守行不但難之一字。亦斷不能成也。所以云。參須真參。悟須實悟。但得本。何愁末。各人捫心自問。不可強蒸沙望成米飯。徒勞何益。若不到大休歇田地。不可妄為休歇也。學者其勉諸。</p>
<p>有時大。有時小。有時有。有時無。大也非是放開。小也非是捏聚。有也非別有無。無也非別有有。若能恁麼。方得恁麼。若能得恁麼。不可知恁麼。若知恁麼。即不得恁麼。如是見。如是行。如是修。如是證。同見同行。同修同證者。珍重。勉之。</p>
<p>明頭也合。逾白晝之光。暗頭也合。較黑夜彌寂。開眼也合。無一物非我身。閉眼也合。無一物是我<span class='corr'>己</span>。言本無物多饒舌。說一合相強安名。誰道豎窮三際。橫亘十方。只得緜緜然。知而不知。密密爾。見而不見。依草附木。混俗和光。飢渴則飲食。寒熱則披解。往之來之。今之古之。聽天而天不拘。由命而命不束。雖非長生。却乃久視。且道如何是久視。一粒金丹藏世界。萬般珍寶聚形山。喝一喝。云。有什麼交涉。</p>
<div>天堂地獄。即此人間佛國。忠恕貪瞋。皆是識性佛心。勉修善因。以招福應。莫種惡果。以造業根。雖是有為幻做作。確然無相實功德。寧可從有背有。不可從空背空。背空從有。惡果而招善因。從空背有。善因而招惡果。然自本具。非向非背。非有非空。非無向背。非無有空。非無亦非。非非亦無。無非亦無。無無亦無。達者不用頻頻舉。未了之人仔細參。畫一○相云。參什麼。復畫一[○@、]相云。參什麼。復畫一<img src='../images/X68p0555_01.gif' alt='X68p0555_01.gif' />相云。參什麼。復盡掃却云。參什麼。參。參。參。</div>
<p>眼聽聲乃名真聽。耳觀色乃名正觀。非是六根互用。却乃法爾如然。所以慈悲大士。號觀世音。若不如是。何得與佛佛同一慈力。與生生同一悲仰。雖然。此猶是化門度生。聲色見聞邊事。設有箇漢道。捨此向上道句看。圓明只得撫其背云。亦不必話作兩橛。</p>
<p>多少住山者。却在山外住。多少江湖客。却在水面行。不知朝堂城市中。人人却在山水裏。不明斯旨者。大似誑惑閭閻說話。孰不知真語．實語．的語．確語。何則。試看住山者。阿誰不在山外住。江湖客。阿誰不在水面行。朝堂城市人。阿誰不在山間水裏。良久。大笑云。恁麼說話。可謂真實的確誑惑閭閻也。有不甘者出來。大家同發一大笑。</p>
<p>情生智隔。念起神昏。是非迷正性。好惡障真心。心生種種法生。心滅種種法滅。貪瞋癡念起。見怪不怪。其怪自壞。戒定慧情生。門前生瑞草。好事不如無。不見道。損法財。滅功德。莫不由斯心意識。是以禪門了却心。頓入無生知見力。且道此知見力。心也。意也。識也。非心也。非意也。非識也。磚石瓦礫。大的大。小的小。稱他分兩作麼。東西南北。近的近。遠的遠。量他丈尺作麼。只可言了心。不可言無心。所以云。莫道無心却是道。無心又隔萬重山。有法即有心。無心即無法。不是無法無心。只要心法一貫。　傍有一從者云。供養百千萬億佛。不如齋一無心道人[吃-乙+小]。　王云。待汝會得無心。再向汝道。</p>
<p>十三弟朝陽居士。丁酉年春打破漆桶。以能問於不能。虗懷請示。難辭一番漏逗。援筆以應此。</p>
<p>昨有深契不生不滅相應之說。夫見到不生不滅者。不足論也。今賢弟乃坐在不生不滅甲裏也。夫坐在色身內不生不滅者。固不足數也。今賢弟乃坐在法身中不生不滅者也。能此者。三十年後覓箇人也難得。若於如來法門。坐一微塵裏轉大法輪。於一毫端現寶王剎。尚未夢見在。今將色身法界不妨蛇足一上。一切眾生認色為<span class='corr'>己</span>。偶爾警省。識得本來主人不生不滅者。次也。一切聖賢以大千為<span class='corr'>己</span>。一念真實入妙圓覺海不生不滅者。上也。　即如人之夭壽。物之短長。雖有差別。仍屬夢幻。又何足貴。色身不過百年。世界不過一劫。故認色身者。不可說短促。認法界者。不可說延長。如言色身法界終歸於盡。將謂別有安身立命底所在。却話成兩橛。如言色身法界皆無盡藏。乃外道空言。蓋色身小者近者不必言。即法界大者遠者亦有成住壞空之理。今日所契不生不滅相應處。猶是眼前功夫邊之展轉。如更踏一步向前。自然不假絲毫便見三身四智。人我眾生。三千世界。八萬塵勞。豎窮三際。橫亘十方。不生不滅。不滅不生。不生生。不滅滅。不生生滅。不滅生滅。不生生生。不滅滅滅。饒他如來一按指。海印發光。也只得向他道。者老漢不識好惡。莫道。此山多險峻。前途猶有最高峯。同行者勉之。</p>
<p>問。重關工夫如何。　大事<span class='corr'>已</span>明。雖忌疑而他求。恐脚跟不穩。然多強作主宰。有悞向上。如未踏重關。最忌不疑。得少為足。不肯努力行者一步。破參後要疑而進。重關後要不疑而入真實。如無明者件事。原無無明。亦無無明盡。既無明本無。又何用斷。若以靜止動。以真除妄。饒伊一念萬劫。終是空亡外道。成得箇甚麼邊事。　佛云。迷頭認影。祇為眾生一向忘頭認影熟了。錯認顛倒。既識得頭了。管他影作麼。然此事不可作一。不可作二。影是日月燈火光芒邊事。有頭必有影。有影必有頭。眾生住影觀頭。聖賢住頭觀影。說不得自觀自。說不得他視他。日月燈火四光息後。那有頭視頭底事。四光不能長息。頭影何得長無。因熟處難忘。所以有無量劫熏習種子之說。只者一句。若錯解了。賺煞多少人。譬如日光頭影隨日滅。月光頭影隨月生時。還喚他是先前底影子得麼。原是當處受生。當處受滅。經云。金<span class='corr'>已</span>出鑛。不復為鑛。總工夫渾些。乃又來認影認鑛。並非我頭金來作鑛作影也。勉之。</p>
<p>問。回途工夫如何。　一切眾生本具如來智慧德相。但因妄想執著不能證得。破本參後。妄想<span class='corr'>已</span>除。透重關後。執著全消。智慧德相。那裏有證不得底事。只是此時且莫管回途不回途及前後等事。<span class='corr'>但</span>就者裏靜以俟之。隨遇而安。說箇三千大千世界。視如宅舍。不免猶有小大遠近比量在。我只是見得一切處皆可坐臥起居。有什麼堂寢庭陛之分。所謂無入而不自得。切不可作是非覺。不可作真妄覺。不可作捨就覺。不可作去住覺。如是覺者是名正覺者。還是燈影邊事。譬如燈體雖無用。其用在光。然其光却在燈體。破參如燈近光。透重關如燈遠光。不能即至於燈體者。是燈光暗弱無力也。故行履到周年半載。若仍不見動靜。還是重關工夫。未曾通徹。　果能一念信心。當下用力。不妨重起疑情。古云。功不浪施。又云。佛法不怕爛却。即便錯用了心。也只當書作幾篇文字。辦理幾件事情。總是認得明了。一切不妨底。光畢竟能見體。體畢竟不離光。然是體不在內。實在內。不在外。實在外。千萬不可預為計較。徒自障礙。更不可錯認錯解那句經。那句文。著一境界。便是魔境。雖然。從緣入者。不是家珍。即愚兄從上所說。也只作公案看去。不可被葛藤絆住。必待一一從胸襟中流出。方是向上一路。因賢弟問有反面回途。如何用力。不知何前何後。隨援筆寫及。然此乃是目下工夫道理。用力所在。若更進一步處。預言無益。候一步踏到時。自然慶快平生。不消言得。</p>
<p>王云。佛法度人無量。佛法悞人無量。一切眾生熱火寒冰內。九橫八苦。千生千死。六道輪迴。無有休息。茫茫業海。痛莫可喻。善男信女能生一念淨信。猛省回光。即登彼岸。超離苦海。是佛法度人無量處。彼岸<span class='corr'>已</span>登。萬業冰消。逍遙極樂之鄉。遊戲清涼之界。回觀三界。猶如火宅。譬如傷弓之鳥。遐舉高飛。又如漏網之魚。深藏遠遁。往往令人執指為月。畫餅充飢。這是佛法悞人無量處。那裏知得鑊湯爐炭內即是法王全身。　法華經中化城之喻甚切。眾生於一切痛苦孰不生厭。厭故易棄。一切樂利孰不生戀。戀故難捨。乃至生必定愛。死必定惡。故離死從生易。捨生就死難。所以說者件事。非將相之所能。若論生中之生。將相能也。死中之死。將相能也。生中之死。死中之生。將相不能也。不見道。天下可均。白刃可蹈。中庸不可能。何故不可能。因有能。所以不能也。這百尺竿頭。懸崖撒手一步。必須大丈夫漢纔能了辦。非希圖小利。畫地自止輩。所可擬料也。　古人云。但莫憎愛。洞然明白。纔有是非。紛然失心。又云。取捨之心成巧偽。若欲了明此事。待汝脫却汗衫。斷了命根。方許汝會常住真心也。要會常住真心麼。晝行須把火。夜坐莫張燈。且道是度人無量。是悞人無量。喝一喝。云。向下文長。來日再說。</p>
<p>一日。王云。者件事。因在內。所以不在外。因在外。所以不在內。因不在內外。所以在內外。因在內外。所以不在內外。不見臨濟道。有時奪境不奪人。有時奪人不奪境。有時人境俱奪。有時人境俱不奪。後人不解其旨。把作接人邊會去。未免辜負他前人此等說話。譬如天之春夏秋冬。地之東西南北。人之生老病死。日之子午卯酉。月之晦朔弦望也。且道孰有孰無。孰真孰妄。本是以有顯無。以無顯有。二既不無有。四何得有無。有無尚且不立。真妄從何而分。　所以說。無明識性即佛性。幻化空身即法身。既是無明即佛性。空身即法身。則佛性法身何可貴。無明空身何可賤。只者一貴一賤。即生取捨。一生取捨。即生真妄。真妄一生。有無繼起。生死隨之。萬業雲集。皆從此一識一覺而生也。所以佛云。我若按指。海印發光。汝纔動念。塵勞先起。者箇關頭。第一要緊。一絲不透。一毫不脫。如一指之障須彌。是誰之過歟。　古人云。塵垢盡除光始現。心法雙忘性即真。若欲塵垢盡除。必須心法雙忘。若欲心法雙忘。必須心法合一。但有彼此相。何能忘此心。此心如鏡。萬有來臨。盡皆塵垢。若不能渾物我。但云我自無心於萬物。妄為鏡<span class='corr'>已</span>打破。皆屬誑語。自欺自悞。此事須實踏不二心地。非知識可解者。參。</p>
<p>王示一禪者云。學者<span class='corr'>已</span>入道而不能踏破重關者。有三病。一者惺惺的。有箇大圓光相似。或放或收。以為操縱由<span class='corr'>己</span>。是一。二者呆呆的。無聲無臭。或隨或奪。以為物來則應。事過不留。是一。三者見紅是紅。見黑是黑。胸中隱隱底。似有箇物在。是一。是皆識漏未除。淨相裏作活計。樂境裏覓生涯。若如此去。直饒千百劫。也只作得箇種佛種底伶俐眾生。何時得了期。必須跳出化城。尋覓真境。還如未破參時一般。更加一番苦心。尚恐不能。何況優游自在。貪圖小利。畫地自限。豈能進步也。待汝內外一如。今古不隔。百尺竿頭者一步踏來。再向汝道真實不虗之說。</p>
<p>從上佛佛祖祖。千說萬說。總為者箇。能見者箇。切莫管者箇。若一管者箇。即成假者箇。若認假者箇。還不如不見者箇。何故。妄想易捨。執著難銷。後學者不可認賊為子。得少為足。得少為足事小。一認賊為子則障汝前程萬里。不見佛言。是人行邪道。不能見如來。未了者。當踊往直前。莫貽自悞。</p>
<p>凡人欲了此一大事。只得將者箇覓那箇。覓得那箇。那箇却成者箇。者箇却成那箇。到此時。須要離却那箇。要離那箇。須要就那箇。那箇成了者箇。者箇就是那箇。那箇就是者箇。到此時。方可商量真者箇。若見了真者箇。實實無者箇那箇。一任者箇也是那箇。那箇也是者箇。既然道實。實無者箇那箇。為何又道那箇者箇。却不知此時者箇那箇不是從前那箇者箇。若也不會。且下四句註脚。八萬塵消頃刻間。石含玉兮地擎山。清風皓月無人識。惟證方知非可傳。參。</p>
<p>參須真參。悟須實悟。何謂假參。為博得箇明眼宗師。作家居士之虗名也。何謂真參。為了死生也。若實為生死。致心一處窮究。趙州道。七日不悟。摘取老僧頭去。永嘉道。若將妄語誑眾生。自招拔舌塵沙劫。試看前聖婆心之緊懇。自可信此事之的真。所以石霜云。休去．歇去．一念萬年去．寒灰枯木去．古廟香爐去．一條白練去．冷湫湫地去也。若是假參者。到此便謂可以成名。便不肯驀直而前。捫心自問。果了死生乎。非欺人也。非欺天也。乃自欺也。不但墮落空亡外道。奈大誑語成之罪業何。若為生死真參者。斷不肯畫止此也。不見雪峰道。不休不歇去．業識芒芒去．七顛八倒去．十字街頭閙浩浩的坐臥去．荊棘裏遊戲去．刀山劍樹鑊湯爐炭去．驢胎馬腹去也。若道二老別資一路。作此見解者。實辜負前人眉毛拖地之深恩。　然若不到不休不歇。斷不能真到休去歇去。若不到業識茫茫。斷不能真到一念萬年去。若不到七顛八倒。斷不能真到枯木寒灰去。若不到十字街頭閙浩浩的。斷不能真到古廟香爐去。若不能到荊棘林裏遊戲去。斷不能真到一條白練去。若不能到刀山劍樹。以至驢胎馬腹去。斷不能真到冷湫湫地去。到此雖未能了死脫生。實見明脫生了死之路。此正文殊言。其力未充之候。然猶功勳邊事。不見涌泉欣禪師云。相續也大難。要會相續的面目麼。求聞見而不可得。作善惡而亦不會。湛湛碧天秋月皎。大千沙界露全身。咄。切忌耳聞．眼看．意會。</p>
<p>生死一事。如大海中之浮漚。本屬空幻。眾生妄執為有。正我佛言一切眾生從無始來生死相續。皆由晦昧為空。空晦暗中。結暗為色。色雜妄想。想相為身。此想不真。故有輪轉。譬如澄清大海棄之。唯認一浮漚體。目為全潮之謂。經云凡事因譬喻而得明曉。佛言眾生執有之因。如譬言浮漚之起。乃因物觸風攪而成。聚則浮漚。散則海水也。我之妙明覺性。譬之海水。眾生塵剎。譬之浮漚。海水無暫竭之日。浮漚無常滅之時。雖是當處受生。當處受滅。即此生滅亦隨海水以無窮。眾生以漚泡為己而觀海水。如來以海水為己而視浮漚。眾生非離海也。如來非離漚也。須知生滅相即常住相。　所以佛言是法住法位。世間相常住也。愚昧眾生不但不知海之為己。且亦不知其漚之為水也。若彼投胎奪舍者。即如捨此漚而就彼漚也。勤求長生者。即如以諸權巧護惜此漚也。神通變化者。即如以幻術舞弄此漚也。所以道。饒經八萬劫。終究落空亡。乃顯而易會者。善男子。大丈夫勤求此事。務研至與海同體而後<span class='corr'>已</span>。方為了事。不可坐浮漚中目為全潮為了事也。一知半解之人。較凡愚稍差者。知漚之為水也。是以不得大死者。未捨此漚也。得大活者。通身入海也。　一切賢聖皆以無為法而有差別者。如浮漚非只海有。江河湖海各有漚也。然漚體水性其理本一。聖賢修證之等列。如江河湖海。雖有大小深淺之不同。不得仍名為浮漚也。佛與眾生。其性無二亦然。眾生不可言有生死。聖賢不可言無生死。若欲了生死。不必離生死覓。但即浮漚中識得漚是水。諺云。但入深山去。何怕沒柴燒。切不可得少為足。以能推的心。識得大海之理。便妄為<span class='corr'>已</span>證休去歇去。不但畫地自限。且大誑語成。翻落無限苦趣也。古人道。見解人多。行解人萬中無一箇。以上乃性覺妙明之說。更有本覺明妙之理。實有口道不出。若是鐵漢子。到此自然領會。亦不煩圓明重下註脚也。擲筆慚惶處。三十年後自有無面目人證明。</p>
<p>天下叢林拈椎豎拂。堂頭動輒言。放行也恁麼恁麼。把住也恁麼恁麼。拈起也恁麼恁麼。放下也恁麼恁麼。實令人發一大笑。愚何至此。尚敢大言將此謂我為法王。於法自在。實不解此輩具何面皮肚腸也。此事本不動搖。阿誰放行把住。本自具足。阿誰拈起放下。從上超佛越祖。闡揚宗旨。震雷音。作獅吼底大善知識亦間有恁麼舉者。乃黃葉止兒啼底婆心。使子遣孫底說話。何嘗似今日盲眼禪徒。將此以為究竟極則也。並此化城境界。亦未親覩實踏。尚屬拾人涕唾為珍饈。所謂可憐愍中更可憐憫者也。此乃執識神生死本。外道斷常邪見。認賊為子。豈止中止化城而<span class='corr'>已</span>。自悞不了。有悞他人。於心何忍。能不畏佛誑語之戒乎。　未了禪和見圓明此說。當各各自省自問。知愧知勉。發勇猛心。務踏向上一關。討箇大休大歇。續佛慧命。亦不枉出家參學。父母之生身。大丈夫三字也。況南泉分明道破。歸家盡是兒孫事。祖父從來不出門。但者一句不可錯會。若言此皮袋中有一祖父。不出此皮袋之門。如此見解。何異坐井窺天。蒙眼拽磨。此言山川草木祖父不出山川草木之門。龍鳳鯤鵬祖父不出龍鳳鯤鵬之門。亭臺屋宇祖父不出亭臺屋宇之門。鳥獸昆蟲祖父不出鳥獸昆蟲之門。虗空祖父不出虗空之門。塵剎祖父不出塵剎之門也。若然。則有情無情。物物俱有祖父。各不出其門。則此皮袋亦萬有中之一物。亦自然有不出門之祖父也。如是參。如是悟始得。不見臨濟道。有一人在途中。不離家舍。有一人在家舍。不離途中。會得此二人。方得會不出門底祖父。且道作麼生會。折合歸來炭裏坐。再道作麼生歸。只是不歸歸便得。故鄉風月有誰爭。喝一喝。云。刀斧斫不開。</p>
<p>經教語句。人人皆知為指月標．渡河筏。既見道<span class='corr'>已</span>。皆知標筏而捨之。孰不知此乃外標筏也。如我此一見。乃自身之內標筏。而人不知捨也。何則。經云。知見無見。方是無漏真性。又云。見見之時。見非是見。所以道。迷時師渡。悟時自渡。學者不可草草。</p>
<p>凡學世間事。非用心之至。學不能成。學既得成。必到得信手拈來。無事於心。無心於事。方名精純。悟出世間法。非無心之至。悟不能徹。悟既得徹。必到得隨緣應物。有法皆心。有心皆法。方名究竟。圓明此說。未具眼者觀之。大似妄談般若。孰不知古人云。莫謂無心便是道。無心翻隔萬重山。不妨重為註破。凡夫以幻心為幻事。至極則無心地位迷之而不收入覺。道人泯幻心究真如。至極則真心地位覺之而不放入迷。正所謂常惺惺。常歷歷。此境界。乃佛說如是住。如是持。如是信解。如是奉行者。</p>
<p>從上提唱三印。多言上士聞道。如印印空。中士聞道。如印印水。下士聞道。如印印泥者。圓明以為不然。接初機下士。如印印空。接進步中士。如印印水。接回途上士。如印印泥。何則。若言下士。執有滯句為印泥。何可言聞道也。自在諸方作者檢點在。</p>
<p>學人初聞道。空境易。空心難。究竟則空心易。空境難。空境而不空心。到處為礙。空心而不空境。觸途成滯。不見道。心空及第。應知心外復有何物而可空。物外復有何心而可空。所以云。我自無心於萬物。何妨萬物常圍繞。少有分別心。則非第一義。若不如是。必不能守。</p>
<p>妙明心地。要會不難。但辦信心。即在目前。夫生滅心。乃生死本。凡所對待因緣。善惡是非。人我彼此。憎愛取捨。皆是無明生滅識性。本地妙明真心中。實無這些葛藤。學道之人但能識得本心。看破生滅幻心。即明生死之理。若能了辦生滅幻心。即超生死之道。看破謂見。了辦謂成。其途路中無修守之修守。若非踏破重關。物我一如。亦不可輕言易也。其強作主宰輩與下士聞道大笑者何殊。凡入道者。諦自省可也。</p>
<p>此一件事。若與語默邊會。總沒交涉。初學欲了明此事。務將聰明知解．語言文字盡情拋開。的確一字用他不著。淨名經云。依於義。不依語。能如是直心而入。必得了明。將此為入道之基。但既入矣。又不可以默為究竟。云此一事不在語句上。便務靜觀心。又所謂逃坑落塹也。所以經云。雖復不以言語道。亦復不著無言說。何則。語言乃色相之名。若不能徹其名。焉能徹其體。果能徹其體。自能徹其名。語默二見不除。皆為障道之因。聊述前後堦級次第。上根大器者。自能領會。直踏華藏焉。</p>
<p>凡夫種田。從地上耕種。道人種田。從地下耕種。凡田賴時雨滋長禾苗。聖田需法雨收獲籽粒。務心田者。諦審思之。設有增上慢人道。求心了不可得。更有何田可耕可種。則未免辜負圓明此數句說話也。自有真實修行明眼人辨取在。</p>
<p>學者參悟見道。頃刻之間便可明生死幻妄之因。識得即生死而離生死之理。然明雖在一時。而了不可限期。真心若不修無修。幻身何得證無證。所以道。祖言外其身而身存。寒山大士言易者易其形。夫外易之道有二。有從內而外身易形之道。有從外而外身易形之道。若執內之外易。則似滯殻迷封。若執外之外易。則似癡狂外走。若不明二種外易之道。但囫圇排撥。復不力行行業。則饒伊經千生百劫。亦不過空言。明知生不是生。死不是死。為何被生死之所流轉。委之其力。未充而<span class='corr'>已</span>。擬欲脚踏實地。了明生死。不能也。且將二種內外外身易形之理試體會看。若也體會得出。許汝明佛仙一貫之道。若也不能體會。不可執狂空以欺<span class='corr'>己</span>欺人也。即圓明亦不敢自言了證。但所見實有確據。願與同見者。期共勉同行云爾。</p>
<p>十月初五日。祖師誕辰。王云。達摩大士。乃我震旦大恩初祖。西歸時。復慈留隻履。我東土百千萬億眾生。而祖履亦化為百千萬億隻履。人人惠之。現今各各在目前。為何諸人負恩辜德。一一棄之不顧。況當年祖師九載所面之壁。亦日日在各各面前。何不體究。若也不會。圓明今日與諸人露箇消息。參．透．會．穿。</p>
<p>王云。學道之人。識心不了。不著有。便著無。不著此二種。便於有無之間<span class='corr'>摶</span>量卜度。及自覺得此病。又在非有非無處著倒。所以古人諄諄垂訓。令離四句之說。四句者。乃有．無．非有非無．亦有亦無是也。若透得此四句。如何保任。遇一切諸法有。我亦隨順與之有。却不被此有所礙。遇一切諸法無。我亦隨順與之無。亦非世俗虗豁之無。遇一切諸法亦有亦無。我亦隨順與之亦有亦無。不作凡情戲論。遇一切諸法非有非無。我亦隨順與之非有非無。且非互相背違。此淨名所云外道六師所墮。汝亦隨墮是也。若不如是。不得輕言離四句也。珍重。</p>
<p>一日。偶云。十方薄伽梵。一路涅槃門。從來拈提此旨。乾峰拄杖一畫為最。但未免太隱。圓明今日重開一面。年牙相似體。烏鳥不同心。且道與乾峰同耶異耶。若檢點得出。許汝解涅槃門一路。</p>
<p>天無心覆而普葢。地無心載而普擎。三光無心明而普照。聖人無心用而普應。聖凡之殊。絲毫之隔。只在有心無心之別耳。所以道。人能常清淨。天地悉皆歸。何況其他萬有諸法與吾為礙為滯也。既為人矣。何不則天象地。法三光作一真人。不亦快歟。　有一從者進云。恁麼則王爺自能超凡入聖也。　王云。惡。　是何言哉。　曰。聖一字。則余豈敢。修而不倦。誨人不厭。或可謂云爾<span class='corr'>已</span>矣。</p>
<p>有問。如何是無位真人。　王云。貪。復云。此一字<span class='corr'>已</span>繪出無位真人行樂了也。若也不識。只得蛇足一上。言無位真人者。本非無位。強名之曰無位耳。若言有位。却是無位。說他無位。却是有位。要識無位真人。須從有位中會。譬如一人不住東南西北四位。立在者裏。若東望此人。則謂之西。西望此人。則謂之東。南北亦然。此乃逃一位而墮四位也。上下亦然。乃至塵塵剎剎亦然。然則塵塵剎剎盡是有位真人。舉一言是有位真人。則百千萬億為無位真人也。從此一一推而廣之。將何為有位真人也。既不可名有位真人。豈非無位真人而何。所以無位真人之名如此而立。乃從有位真人而得此名也。所以有因無有。無因有無。無即是有。有即是無。若於有無之外另覓無位真人。保汝覓到驢年亦不得夢見在。若也不會。參。</p>
<p>有僧問。無位真人如何保護。王默然良久。　僧云。懇乞指示。　王云。護真但化妄。妄化自皈真。緜緜化導去。妄盡即全真。真名因妄立。妄盡何名真。一真不自立。是名為護真。　云。王爺還是演教。還是酬機。　王云。先演教。後酬機。　云。衲子分疏不下。　王云。觀音千手千眼。大師會得也無。　云。會不得。　王云。若也不會。圓明八萬四千張口理應分疏不下。僧禮謝。　王笑云。何不道今日纔見多口親王。</p>
<p>僧問。不與萬法為侶者是什麼人。　王云。者句也須吞却。　僧云。不解。　王云。閉眼鑽入恒沙裏。　僧云。恁麼則馬祖云一口吸盡西江水。悞矣。　王云。中人以下果。不可以語上也。</p>
<p>僧問。不是心。不是佛。不是物。畢竟是什麼。　王云。是六。　僧云。如是如是去也。　王云。還添減些子纔得圓。</p>
<p>中秋。僧問。清淨本然。云何忽生山河大地。　王云。只此十二字也少他不得。　僧云。作麼生行履。　王云。客來我便出。何怕不相親。　僧云。向上還有事也無。　王云。切忌賞中秋。僧拍手。　王云。我醉欲眠君且去。</p>
<p>除夕。有一僧問。如何是父母未生前本來面目。　王云。歲月蹉跎。何暇戲論。　云。小僧是至心真實請問。　王云。來年此月此日此時向汝道。僧禮謝。　王取筆簽一押云。立此存照。</p>
<p>歲底。王至柏林。書春福散眾。一僧至云。一大藏經盡被王爺布施了也。王隨手執筆。自向額上一點。　僧云。王為何自<span class='corr'>己</span>點額。　王云。自<span class='corr'>己</span>點了。免被他人點。　僧云。作家王爺。今日大有人我在。　王指額點云。者點的是我是人。僧慚惶作禮。王急取烏帕拭淨墨點。　又一僧出云。金不博金。王爺為何將烏帕拭墨。　王云。仁者到諸方切不可舉。圓明分黑疏白。　僧云。衲子不敢。　王云。水洗水也。　有一老僧在傍云。王爺真正仙機。　王云。仙機與否無據。情知你不解佛話。　又一僧云。請王爺道佛話看。　王云。且書壽字。　僧云。王書底是福字。何得言壽字。　王云。不見道。人間五福壽為先。　老僧復拍手笑云。有趣。　王云。八十公公嚼秫稭。　老僧云。貧衲實不解此語。　王云。老老大大。何曾嘗著些滋味。眾笑無語。　王云。今日無端。頻遭點額。</p>
<p>一日較射。眾皆空發。惟一善射護衛。矢矢中的。射畢論賞罰。王罰善射者而賞眾。者云。僕矢皆中的。何翻受罰耶。　王云。余所論者中地。汝所論者中的。何得不罰汝也。　者云。若如是論。則易事也。　王云。原係易事。誰教汝自<span class='corr'>己</span>為難。眾皆大笑。乃厚賞善射者。</p>
<p>一日。王賞花飲酒。晚歸寢室。呼從者點燈來。從者擎燈入室。王將燈吹滅云。點燈來。　者重燃燈。方至。王復吹滅云。點燈來。　者云。王醉也。　王喝云。速點燈來。者急復燃燈。入室擎立。　王云。燈下仔細觀看。余醉也。乃汝醉也。</p>
<p>一日網魚。從者將所網之魚呈獻。王云。網得之水何不一併呈來。　者云。網何可網水。　王云。水不可網。魚如何可網得。　者笑云。此魚即是網網得。　王云。網呢。　者云。在池邊。　王云。可惜許。令從者將魚擔去放生。</p>
<p>從者一人問。參禪悟道。惟覓一真我。如何是真我。請王指示。　王云。水重水銀輕。　者云。豈有水重似水銀之理。　王云。若如汝說。大海裏盡是水銀那。　者云。總算自然水多水銀少。　王云。癡人。誰不教你總算。</p>
<p>一日晚。有侍從一人求請開示明心見性之法。王云。大海裏張燈捕魚蝦去即得。　從者云。水裏何可張燈。　王云。水裏既不可張燈。心如何可明。性如何可見。　者云。若如是。明心見性之理無耶。　王云。不是無是理。只是無有是理。　者云。某甲更糊塗不解矣。　王問云。月上也未。　答云。月尚未上。　王云。待月上時再向汝道。</p>
<p>有僧請示。問云。踏破虗空。向後作麼生行履。　王云。合大體去。　僧云。設如有箇直入千峰萬峰的。還有事也無。　王云。牛過窗櫺。　僧云。莫是安身立命處麼。　王云。身亦非身。命亦非命。　僧云。被貧衲勘破王爺伎倆了也。　王云。大士今日如何喚余。　僧云。雍親王殿下。　王云。若然。未許你勘破在。</p>
<p>王一日聞戍樓鐘聲。問云。什麼聲。　從者云。是鐘聲。　王云。我只道是鼓聲。　從者笑云。何以鐘聲作鼓聲賺小奴。　王云。你見撞鐘來那。　從者云。雖然不見。聽得是鐘聲。　王搖手云。却是你賺我。</p>
<p>王夜坐。忽聞風起。喚從者。者應入。王云。風喚汝不答。余喚汝即應。何也。從者無對。　王云。風喚汝即去。余喚汝不來。何也。從者又無對。　王云。大門閉了不曾。　從者云。尚未。　王云。開開。</p>
<p>有僧問。童子持鑑。意旨如何。　王云。小兒伎倆。　云。如何是大人作用。　王云。訓他不持。　云。王爺特尊貴生。　王云。將謂你是小兒。僧便喝。　王云。小兒形態畢露。　云。切莫壓良為賤。　王云。公案現在。　云。恁麼則王爺一狀領過也。　王云。無奈被闍黎帶累。　云。轉見不堪。　王云。漆桶相逢。傳為諸方笑具。</p>
<p>有僧問。大海無波。因甚觸風鼓浪。　王云。只為無心。　云。本自清淨。為何遇緣生情。　王云。只為有意。　云。如何修行。　王云。有意處無心。無心處有意。　云。若然。人天福報則不無。衲僧門下尚欠一籌在。　王云。試露消息看。僧便喝。　王云。龍頭蛇尾漢。　云。王爺又作麼生。王亦喝。僧又喝。　王云。果然通身鱗甲。　僧笑云。收。</p>
<p>閑坐次。侍從請示云。古德往往有一字之答。意旨如何。　王云。汝等試問看　問。如何是佛。　王云。天　問。如何是法。　王云。地　問。如何是僧。　王云。人　問。如何是不是佛。　王云。物　問。如何是不是心。　王云。佛　問。如何是不是物。　王云。心　問。如何是萬法歸一。　王云。開。　問。如何是一歸何處。　王云。合　問。如何是庭前柏樹子。　王云。入　問。如何是吹布毛意旨。　王云。隨　問。如何是蔴三觔意旨。　王云。慈　問。如何是未生前本來面目。　王云。謔　問。如何是趙州關。　王云。穿　問。如何是君。　王云。仁　問。如何是臣。　王云。義　問。如何是臣奉君。　王云。禮　問。如何是君就臣。　王云。智　問。如何是君臣道合。　王云。信　問。如何是透網金鱗。　王云。苦　問。如何是不與萬法為侶。　王云。親　問。如何是一口吸盡西江。　王云。浸　問。如何是函葢乾坤。　王云。怪　問。如何是細入微塵。　王云。奇　問。如何是古㵎寒泉。　王云。冷　問。如何是奪境不奪人。　王云。狂　問。如何是奪人不奪境。　王云。癡　問。如何是人境俱奪。　王云。睡　問。如何是人境俱不奪。　王云。醒　問。如何是第一句。　王云。下　問。如何是第二句。　王云。中　問。如何是第三句。　王云。上　問。如何是即心即佛。　王云。誑　問。如何是非心非佛。　王云。誕　問。如何是若能轉物即同如來。　王云。急　問。如何是金剛王寶劍。　王云。很　問。如何是踞地獅子。　王云。毒　問。如何是探竿影草。　王云。戲　問。如何是一喝不作一喝用。　王云。屈　問。如何是到岸不須舟。　王云。留　問。如何是生無所住心。　王云。如　問。如何是因果報應。　王云。確　問。如何是眼耳鼻舌身意。　王云。六　問。如何是色聲<span class='corr'>香</span>味觸法。　王云。一　問。如何是北斗裏藏身。　王云。顯　問。如何是一領布衫重七觔。　王云。露　問。如何是大海無魚。　王云。妄　問。如何是大富無糧。　王云。詐　問。如何是大悟無道。　王云。賊　問。如何是一路涅槃門。　王云。然　問。如何是香巖上樹意旨。　王云。墮　問。如何是神前蠟燭臺。　王云。真　問。如何是殿閣生微涼意旨。　王云。隱　問。如何是三玄三要。　王云。九　問。如何是我宗無語句。　王云。實　問。如何是空谷傳聲。　王云。應　問。如何是看山不是山。　王云。明　問。如何是看水還是水。　王云。瞎　問。如何是狗子無佛性。　王云。釣　問。如何是脚跟點地。　王云。退　問。如何是百草頭邊祖師意。　王云。賺　問。如何是塵塵剎剎露全身。　王云。徹　問。如何是飯羅邊餓死人。　王云。愚　問。如何是不涉功勳。　王云。誠　問。如何是無為而治。　王云。平　問。如何是念佛往生。　王云。必　問。如何是六波羅密行。　王云。種　問。如何是淨躶躶赤灑灑。　王云。累　問。如何是不染一塵。　王云。濁　問。如何是雲門一棒。　王云。空　問。如何是主。　王云。陞　問。如何是賓。　王云。降　問。如何是主中主。　王云。多　問。如何是賓中賓。　王云。重　問。如何是賓主互換。　王云。錯　問。如何是一喝分賓主。　王云。斫　問。如何是芥子納須彌。　王云。易　問。如何是須彌納芥子。　王云。難　問。如何是無舌人解語。　王云。辯　問。如何是啐啄同時。　王云。中　問。如何是大人相。　王云。沙　問。如何是無量法門。　王云。雜　問。如何是戒定慧。　王云。鼎　問。如何是出家人行履。　王云。俗　問。如何是在家人修行。　王云。僧　問。如何是驢胎馬腹去。　王云。償　問。如何是別峰相見。　王云。會　問。如何是塵說．剎說．熾然說。　王云。鳴　問。如何是一念萬年。　王云。夢　問。如何是清淨法身。　王云。無　問。如何是萬億化身。　王云。有　問。如何是圓滿報身。　王云。串　問。如何是途中不離家舍。家舍不離途中。　王云。恰　問。如何是照。　王云。妖　問。如何是用。　王云。精　問。如何是照用同時。　王云。揑。　問。如何是照用不同時。　王云。裂　問。如何是豎窮三際。橫遍十方。　王云。普　問。如何是普度眾生。　王云。引　問。如何是太平世界。　王云。和　問。如何是西來大意。　王云。月。乃云。一字之意雖然如是。一字尚然多設。何況餘言。若能會得一字。方可涉獵餘文。若不能領一字之旨。便熟誦三藏十二部。博通經傳子史。皆如以明珠作魚目。徒增茫茫業識耳。有志達士但悉心究了此一字。千經萬卷即在其中矣。決不相賺。</p>
<p>有僧問。一人發真歸元。十方虗空悉皆消殞。意旨如何。　王云。因他有。因他濁。　云。晴空如何言得有濁。　王云。一闡提會中。許上座添一位。</p>
<p>一道士問云。釋道之教。是同是別。　王云。同則總同。別則總別。　云。如何是同處。　王云。渴飲飢餐。　云。別處如何。　王云。黃冠僧帽。衲衣羽裳。　士云。貧道所問三藏洞文之教意。　王云。仙佛設教之意。豈出衣冠飲食也。　士有省。禮謝云。多感布施無上金丹。　王笑云。雖然。還須煅煉九轉。方得成熟。</p>
<p>春日林中同僧坐次。聞黃鸝聲。王問云。此鳥弄豔詞演唱般若。功也過也。　一僧云。將謂王爺唱曲。　王愕然云。大德幾時得者箇消息。　云。豈不聞鴉鳴鵲噪盡演摩訶。　王笑云。依稀似曲纔堪聽。又被風吹別調中。</p>
<p>有僧問。興化四方八面來時。打中間底。意旨如何。　王云。太喫力生。　云。王爺作麼生。　王云。割肉喂鷹去。　云。興化又道遇卒風暴雨。向古廟裏躲過[吃-乙+小]。　王云。轉見不堪。　云。王爺又作麼生。　王云。幫他括。幫他下。　僧禮謝云。恁麼則興化未徹在。　王云。盜名欺世。虗譽惑人者。如蔴似粟。豈止興化一人而<span class='corr'>已</span>。所以要具參方眼睛。不然不被耳朵瞞者罕矣。</p>
<p>一護衛問。北斗裏藏身。意旨如何。　王云。因慈悲故。有落草之談。　云。如三脚驢子弄蹄行。八角磨盤空裏走。是何言也。　王云。因落草故。有慈悲之談。　云。佛經為何不見有此說話。　王笑云。因佛不慈悲不落草。所以不言及此。</p>
<p>僧問。不與萬法為侶者什麼人。　王云。即內不即外。離二不離一。　云。恁麼則是法住法位。世間相常住也。　王云。日落西山。月昇東海。　云。可作得中心樹子也未。　王云。還見四方八面麼。　云。作麼生行履即得。　王云。泥牛奔入海底。羚羊掛角松梢。</p>
<p>僧問。萬里不掛片雲時如何。　王云。萬里不掛片雲。　云。為何又道青天也須喫棒。　王云。萬里自不掛片雲。與青天有何交涉。　云。恁麼則恁麼去也。　王云。青天也須喫棒。　云。前言何在。　王云。因有前言。乃舉後語。　云。莫非末後句也。　王云。將什麼喚作最初句。僧禮謝。　王云。無始有終的衲子。三十年後覓一箇半箇也難得。</p>
<p>一日。賞花次。王云。人欲修佛。極易之事。不必千經萬卷。佛言。若能轉物。即同如來。只此一句。即可成佛。世尊乃大慈悲父。如語．真語．實語者。　有一侍從云。眾生如何被物轉。　王云。賞花。　從者云。如來如何轉物。　王云。花賞。　者云。眾生隨波逐浪。如來如何行履。　王云。鈍置漢。浪逐波隨也道不出。　者云。若如此。極易也。喫飯但言飯喫。睡覺但言覺睡。即可謂同如來耶。　王喝一喝。云。是你聽見我喝。是我喝見你聽。　者云。自然是奴才聽見主喝。　王笑云。真正聽喝的奴才。</p>
<p>是日大風。有僧問曰。風鼓塵也。塵鼓風也。　王云。好好一箇圓球。被汝擘作兩半。　云。大有人未肯點首在。　王云。一口吸盡西江。堪作什麼。僧於言下大省。　王歎云。雖然。蒼海不覺闊易。清天不覺空難。</p>
<p>有僧問。靜喧語默。如何通不犯去。　王云。飲啖珍饈。不知百味。　云。恁麼則枯木寒灰去也。　王云。即此用始得。　云。恁麼則鑊湯爐炭去也。　王云。離此用始得。　云。如何行履。　王云。耳觀目聽去。　云。向上還有事也無。　王云。有。　云。乞請指示。　王云。耳亦觀不著。目也聽不著。</p>
<p>中秋月初八上弦夜。對月閑坐。王云。好月不圓不缺。好箇時節。侍從無語。　王云。從前弘覺忞禪師舉仰山玩月次。山指月問。者箇月尖時。圓相向甚麼處去。圓時。尖相又向甚麼處去。石室云。尖時圓相隱。圓時尖相在。雲門別云。尖時圓相在。圓時無尖相。道吾云。尖時亦不尖。圓時亦不圓。時師會下有一僧云。逢尖即尖。遇圓即圓。師自別云。尖時圓相尖。圓時尖相圓。弘覺大似將張三作李四。者僧韓盧逐塊。道吾躲跟。石室龍頭蛇尾。雲門猶較些子。雖然如是如是。未免有者箇在。圓明即不然。是尖不見尖。是圓不見圓。恁麼說話。還有檢點者麼。智者見之謂之智。仁者見之謂之仁。不是與人難共處。大都緇素要分明。</p>
<p>一日。同僧齋次。王舉。昔日黃龍心與夏公立譚肇論。論會情與無情共一體。時有狗子臥香桌下。龍拈尺擊狗子。又擊香桌云。狗子有情則去。香桌無情自住。情與無情如何成一體。公立不能對。靈嵓慍云。要會情與無情共一體。鎚殺有情狗子。碎却無情香桌。將來與他一團束縛。拋向大洋海。自然灑灑落落。弘覺忞云。何如有情狗子仍教他守夜。無情香桌且留支用。要會情與無情共一體。但將擬議思量的。與他一刀兩段。則十方空蕩蕩地。自然常光見前。喚甚有情無情與你為礙為緣。據圓明看來。二老俱涉功勳。不免勉強作主。非的實之論。各為公立代一語看。　有云恁麼則兩重公案者。王云。一任雙參。　有云分疏即不堪者。王云。不分疏。可堪那。　有云狗子不動。香桌走者。王云。各人且掃門前雪。　有云還識香桌狗子麼者。王云。躲跟到那里去。　有云香桌狗子一狀領過者。王云。闍黎也少不得在裏許。　眾云。王爺却如何代。　王云。狗子擊則去。香桌擊不動。此正有情無情共一體處。</p>
<p>一日。同僧坐次。王云。文殊從無住本立一切法。圓明從一切法立無住本。問諸仁者。同異在什麼處。　有云翻手雲。覆手雨者。有云今日瞻仰者。有云黃河九曲。水出崑崙者。有云著珍服。掛垢衣。須是王爺始得者。有云王爺陞堂。文殊放參者。王云。俱未在。文殊先天而天弗違。圓明後天而奉天時。且道圓明與文殊是同是異。　有云昔日文殊。今朝王爺者。有云文殊途中家舍。王爺家舍途中者。有云同則總同。異則總異者。有云文殊不識王爺。王爺不識文殊者。有云喚王爺作文殊亦得。喚文殊作王爺亦得者。王云。俱非圓明境界。文殊是圓明。圓明不是文殊。</p>
<p>閑坐次。眾護衛侍側。有一侍從問云。如何是奴才的真我。　王自指云。是我。　從者云。小人豈敢當。　王云。實話。　者云。若然。王爺將何為我。　王云。是你。　者云。如何是主僕的你我。　王復指一人云。是他。眾皆不解。　王云。佛法平等。無人我．貴賤．是非之分。　者曰。若然。將子孫喚祖父可乎。　王云。善哉此問。一切眾生皆因執幻我故。所以孝慈亦皆成幻孝幻慈。執有我故。所以有孝有不孝。有慈有不慈。菩薩因無我故。上與諸佛同一慈力。下與眾生同一悲仰。孝敬祖父則同悲仰。慈愛子孫則同慈力。如此則只有孝慈。而覓不孝不慈了不可得。是則名為真孝。真慈即此孝慈。便是真我。推而言之。萬事萬理皆然。　華嚴經云。以菩提心為家。以如理修行為家法。古德云。佛法不壞世間相。如井底之蛙。坐井窺天之凡愚。謗釋門如楊朱墨翟之邪見外道。謂之無父無君者。何異仰面唾雲。自取辱耳。此皆未見顏色之瞽論。汝等切莫惑此邪說。　吾儒聖人切言世間之法。而罕言命與仁者。非棄出世間法也。恐凡愚著空見故也。佛釋之切言出世間法。而罕言是與非者。非棄世間法也。恐凡愚著有見故也。釋教實有補於聖人之明德新民。克<span class='corr'>己</span>復禮之教。聖教實有補於佛言之戒行功德。因緣果報之教。中外二聖。實互為表裏。化人度世之慈恩。實無同異。聖佛合一之微旨。非凡夫知識之所能推。口筆之所能示。惟證乃知。難可測者。須各努力參究。余實達一貫之宗。非強立分別之論。決不相賺。</p>
<p>侍從一人問曰。如何是無所住心。　王云。明來明住。暗來暗住。色來色住。空來空住。　從者云。此有所住心也。　王云。又道無所住。　者云。下愚實甚生疑。　王云。將你的疑給我來。　者云。小人自<span class='corr'>己</span>的疑。如何與得王主。　王云。既如此。我的不疑。又何法與汝也。者默然。　王笑云。參。</p>
<p>一從者問。牛過窗櫺。頭角四蹄都過了。為甚尾巴過不得。　王云。你看見牛過窗來那。　云。未曾。　王云。且莫聽人愚弄。　云。過去祖師豈有誑語。　王云。自然。祖師豈有誑語。　云。王爺前言何在。　王云。實話且莫聽人愚弄。者茫然。　王笑云。莫輕視人。圓明也是箇不打誑語的小祖師。</p>
<p>一從者問。玄沙道。聾瞽喑啞人作麼生接。倘遇此等人。王爺便作麼生。　王云。薰香接。　者云。設復塞却鼻孔又如何。　王云。與他服麻木藥喫。　者云。恁麼則更毫無知識也。奈何。　王云。<span class='corr'>已</span>為汝接竟。　從者不解。王云。看來你較此病人却更覺難接。</p>
<p>一從者問。香巖道。口銜樹枝。手脚俱不攀踏。有人問西來意。答即喪身失命。不答又辜負他來意。却如何是好。　王云。你設身在樹上問。樹下問。　者云。設身樹上。　王云。那來問的。你道是好心。是不好心。　者云。有什麼好心。　王云。似此不好心的人。<span class='corr'>采</span>他作麼。雖然。下樹始得安穩。</p>
<p>熱河有僧問。一塵入正受。諸塵三昧起。意旨如何。　王云。我皇巡狩。中外歡迎。云還登寶殿也不。　王云。不是不登。如同行在。　云。四海五湖王化裏也。　王云。清風明月。綠水青山。有什麼交涉。　云。恁麼則同中不說異。異裏不言同也。　王云。分別即不得。　云。如何操履。　王云。大德道此去京城多少路。僧禮謝。　王云。不可將途中作家舍。　僧云。又道家舍不離途中[吃-乙+小]。　王云。將謂上座作如是解。</p>
<p>一侍從問。透網金鱗以何為食。　王云。喫土。　云。學人不解。　王云。逃坑落塹。不喫土。喫什麼。　復云。透網金鱗以何為命。　王云。以火為命。　云。學人更不解。　王云。避溺投火。自然以火為命。從者默然。　王云。解得無語。不解無語。　云。仍然不解。　王云。好箇消息。可惜只多了箇不解。</p>
<p>僧問。如何是有一人盡力入不得。　王云。鳶飛戾天。　云。有一人盡力出不得[吃-乙+小]。　王云。魚躍於淵。　云。二人相去多少。　王云。上下察也。</p>
<p>僧問。天不能葢。地不能載。恒沙閙市裏。請王爺指出一箇來。　王云。問他第二月作麼。　云。如何是月。　王云。到即不點。　云。即恁麼去也。　王云。保任。保任。</p>
<p>一侍從問。如何是佛祖的的之法。　王云。你問我答。　從者云。王爺不曾答。　王云。我不答。你不問。　者云。若然。則問與不問。答與不答。皆是的的法也。　王云。問與不問。答與不答。皆不是的的法。　者云。學人不會。求王爺開示的的佛祖之法。　王笑云。除此之外。將何的的佛祖法與你說。者默然。　王云。向上一句又被你占了。更沒得說也。</p>
<p>有僧問。一物不將來時如何。　王云。貪官遭籍沒。　云。萬物皆備於我。却作麼生。　王云。也是乞兒獲小利。　云。兩途不取不捨。如何行履。　王云。清清著。　云。清清與惺惺。是同是別。　王云。惺惺有不清清之時。清清無不惺惺之理。　云。向上還有事也無。　王云。有。　云。請王指示。　王云。千峰勢到處。萬派聲歸時。　云。此時此處。可通一消息否。　王云。今日十五不可說。俟到初一慢商量。</p>
<p>有僧問。一人門內出不得。一人門外入不得事如何。　王云。憑空築堵牆作麼。　僧云。渠却出入得自由。　王云。何苦走出走入。　僧云。恁麼則皇風成一片。何處覓封疆。　王云。還我中心樹子來。　云。祖父從來不出門。　王笑云。大好拆却牆。僧作掌勢。　王云。者便是牆。僧一喝。　王云。者便是門。　云。請王出入看。　王云。我王府內無如是奴。僧無語。　王云。伎倆應盡。闍黎無過。　云。到此。王爺作麼生道。　王云。代汝一語。還我王府來。　僧稽首云。果然作家雍親王。　王云。幸不是知音。</p>
<p>南來二僧參見。方入堂。王云。二大德。余一人認得。一人不認得。　二僧云。某某皆係初見尊駕。　王云。圓明言的是前生。　僧云。王爺莫非宿命通也。　王云。非是圓明宿命通。自是闍黎未會前生話。　云。未生前話如何。　王云。一識一不識。二僧欣笑作禮。　王云。亦不可作兩說。　茶次。王云。一人喫茶。一人茶喫。　云。前三三。後三三。　王云。却又不是者箇道理。</p>
<p>有僧問。我是有。如何。　王云。須待有現。　云。我是空。如何。　王云。須待空現。　云。向來葛藤如何安置。　王云。如同有會。　云。終非究竟。　王云。用無燄冰火去。　云。恁麼則洪爐一點雪也。　王云。珍重。　僧大展禮云。將此身心奉塵剎。何以仰報我王恩。　王云。知恩即不得。　僧感泣禮謝云。又是一重恩。爭能不感激。　王笑云。瞎驢又恁麼去。</p>
<p>柏林僧至府。坐次。問。如何是庭前柏樹子。　王云。你道柏林寺裏明日放堂。明日打齋。</p>
<p>一道者問。太陽溢目。萬里不掛片雲。意旨如何。　王云。汝但去人看。</p>
<p>有儒士問三教之同異。王云。若論○以內。三教實同一道。不可泥於迹象。涉於事為而妄生分別也。儒以修齊治平設教。道以虗無清淨設教。究其所以示人者。不能外○者箇。而釋教亦不捨離○者箇。既不捨離。即此○內而言。則不謂之一貫不可也。若以○之外。周孔黃老之書未言及此。能明此者。惟有釋典耳。下士愚盲。小智見淺。謂○以內尚不明了。何暇究○以外。不知○以內者倚。○以外者而立。若不明○以外。則○以內無論不能頓地透脫。即使到得盡處。猶有者箇○在。人但知拘滯生死。不知窮其無生不死。此一大關。惟此一路方透。即以佛教而論。如講演戒律。何嘗不與宗為一貫。必須宗為之統攝。離宗則盡屬幻作。宗乃第一義也。然一亦不立。方是佛旨。即此觀彼。自明三教分合之定論。圓明寧甘汝等迂儒之謗。斷不忍令眾生長溺苦海而不拯救指迷也。士聞愕然。諾諾而退。</p>
<p>四月八日。月下坐次。有從者指月問云。那一半為何不見。　王云。理合如是。</p>
<p>有儒士問。如何是六般神用。　王云。穴裏工人只須兩箇不兩箇。</p>
<p>溪邊閒步。一書生問。如何得似碧潭光皎潔去。　王云。減去目下一點。</p>
<div>僧問。了明此事。有捷徑直指之道否。　王云。有。總不出佛經祖意。但人疏忽而不省耳。如三藏十二部。無非敷演色即是空。空即是色。教外別傳。歷代祖師提唱。無非即心即佛一句。汝但會色即是空。空即是色。色即是心。心即是色。佛即是心。心即是佛。佛即是空。空即是佛。能將此四句<img src='../images/X68p0566_01.gif' alt='X68p0566_01.gif' />合成一句承當。一生參學事畢。</div>
<p>有道者問。無邊身菩薩為何不見世尊頂。　王云。如文殊菩薩不能測如來智。　云。文殊為何不能測如來智。　王云。如無邊身菩薩不見世尊頂。　云。佛見無邊身菩薩頂否。　王云。見則非佛。不見亦非佛。　云。佛測文殊智否。　王云。若測非佛。不測亦非佛。　道者有醒。王云。卸下道冠始得。</p>
<p>侍從粧香次。王云。香煙如何得無香味去。　者云。却請王爺道。王以手掩鼻。</p>
<p>有僧問。慧燈朗耀時如何。　王曰。伸手不見掌。　云。意旨如何。　王云。一里火光。</p>
<p>王至柏林。僧眾迎次。王指堦下一犬問大眾云。不得目為犬。道句看。眾無語。　王云。常住的。</p>
<p>一日。月夜延僧茶話次。一僧問云。如何是靜極光通達。　王云。今日合昨日看。</p>
<p>僧問。無明識性即佛性之說。如何理會。　王云。此意有兩說。無明譬波。佛性譬水。不可言波非是水。不可言水全是波。凡情認波捨水。聖見取水棄波。皆非真如佛性。所以圓覺經云。於諸妄心亦不息滅。又云。住妄想境不加了知。金剛經云。如如不動。如如者如波。不動者如水。若了徹之人。無明識性即佛性。未了徹之人。無明識性非佛性。參學之人不遇明師指引。若但認以揚眉瞬目。動轉施為。將昭昭靈靈謂自真性。是則認賊為子。不但辜負<span class='corr'>己</span>靈。抑且謗經誣法。學者當窮究徹底。不可被古今未達向上之盲眼宗師不了義論中止自悞也。僧稽首歎服。</p>
<p>一日。王云。三冬滴水滴凍。且喜春融冰泮。諸人看看池內龜生毛也未。</p>
<p>一侍從問。如何是鬼王。　云。糊塗人。　云。如何是神王。　云。明白人。　云。如何是佛。　王云。不明白不糊塗人。　云。如何是人。　王云。一任揀擇。</p>
<p>有僧問。天得一以清。地得一以寧。君王得一。坐致太平。衲僧得一。如何。　王云。清寧太平。僧禮謝。　王云。爭奈你不是衲僧。　云。為何不是。　王云。因闍黎未得一在。　云。誰是衲僧。　王云。圓明是衲僧。　云。恁麼則王爺得一也。　王云。我却不是衲僧。　云。王何前後互異。　王以左手拍膝云。衲僧。復以右手拍膝云。衲僧。</p>
<p>有僧問。如何是自性本不生滅。　王云。因常生滅。所以說不生滅。　云。如何是本不動搖。　王云。因時動搖。所以說不動搖。　云。如何是本自具足。　王云。因無一物可得。所以說具足。　云。如何是能生萬法。　王云。因無一法可見。所以說能生萬法。　云。王言與祖說大相違背。　王云。若不違背。即有趣向。　云。如何生無所住心。　王云。入林動草。入水興波。僧無語。　王云。還須違背始得。</p>
<p>有僧問。如何是十智同真。　王云。浮山九帶．八辯見．七徵心．六波羅密．五位君臣．四料揀．三玄要．二賓主。一句總答汝了也。　云。葛藤則且置。設如有箇纖塵不立底。王爺又如何接。　王云。一任門外聽誵訛。　云。塵塵剎剎露全身。阿誰分上事。　王云。阿誰無分。　云。恁麼則王爺分半座與貧衲始得。　王云。闍黎要還俗耶。　云。王爺亦不得出家。　王云。可惜棒不在手。　云。何不領話。　王云。向誰討保。僧作禮。　王云。雖則如是。須知更有在。　僧拂袖便行。王喚云。大德。記取圓明此語好。</p>
<p>問一僧云。將虗空填實。將實地撮空。向甚處出氣立脚。　僧云。求生不得。求死不得。　王云。恁麼則了生死耶。離生死耶。　云。待填實虗空。撮空實地。還許通箇消息也無。　王云。消息即不無。還我填撮伎倆始得。　云。非人撲地倒騎牛。　王云。也是木女石郎唱合歡。　云。若然。文不加點也。　王云。幸爾還有一點在。　云。且喜流通。</p>
<p>王沐浴。索茶飲次。問從者云。身內是水。身外是水。汝看我身是水也不。　者云。王身豈可言水。　王云。人身原是四大合成。汝可信得及否。　云。信得及。　王云。可又來。汝細思之。火見水自然滅。土見水自然沈。風見水自然浮。其餘現今與水相合底。此身非水而何。　者云。雖然如是說。理上行不得。　王笑云。你既不知理。却如何向汝談道。</p>
<p>王問一僧云。不張弓。不鳴絃。箭箭中紅心。是阿誰伎倆。　僧云。藍田射石虎。須待李將軍。　王云。莫謗李廣好。　云。還是大功不宰。是無為而治。　王云。圓明生平不辜負人。　云。若然。空谷應響也。　王云。者掠虗漢。　云。恁麼則洪鐘在架也。　王云。者敲磕漢。　云。如何即得。　王云。啐啄同時失。　云。爭奈作家不啐啄。　王云。還我話頭來。　云。貧衲不是作家。　王云。轉見轉見。　云。與王爺平分始得。　王云。一任效顰。</p>
<p>有僧問。如何是大海無魚。　王云。大地還見有眾生麼。　云。大富無糧又作麼生。　王云。闍黎吃飯還咬著米粒那。　云。大悟無道又如何說。　王云。情知你我未曾大悟。　云。王爺何得以<span class='corr'>己</span>方人。　王云。却被闍黎帶累。　云。心不負人。面無慚色。　王云。吾嘗於此切。　云。恁麼則與王爺一鼻孔出氣也。　王自指鼻云。且道圓明那一鼻孔通。那一鼻孔塞。　云。無暇分疏。　王云。若然。未許闍黎一鼻孔出氣在。</p>
<p>一日風。有僧問。風聲來耳。耳聞到風。　王云。白鶴唳空。石人側耳。　云。小僧不會。　王云。有聲無聞。　云。有聲無聞。意旨如何。　王云。有我故有聲。無我故無聞。　云。恁麼則任自聲也。　王云。大似土牛木馬。　云。若然。則我聲也。　王云。拾人涕唾漢。　云。會也。會也。　王云。會處道來看。　云。有口的的道不出。　王笑云。許汝識得一星星。</p>
<p>僧問。阿難云。世尊大開慈悲。令我得入。請問如何入。　王云。芥納須彌易。須彌納芥難。　云。恁麼則倒騎青牛去也。　王云。雖是知恁麼去。還應知恁麼來。　云。如何恁麼來。　王云。芥納須彌。　云。還假功勳也不。　王云。若假功勳。去來皆幻。　云。如何行履。　王云。但盡今時。自然成立。　云。立後如何。　王云。密在汝邊。僧禮謝。　王云。切忌將此數句留在胸中。　云。貧衲不肯辜負。　王云。珍重。</p>
<p>有儒士問。曹溪一派則且置。五家宗旨請王宣示。　王云。圓明但知曹溪旨。不解五家宗。　士云。一旨五宗。是同是別。　王云。遇正則同。遇邪則別。　云。曹溪一派之旨如何。　王云。不取不捨。　云。不取不捨箇什麼。　王云。不取妙明。不捨明妙。　云。如何行履。　王云。惺惺著。　云。如何修證。　王云。修證則不無。染污即不得。　云。向上還有事也無。　王云。有。　云。如何趨向。　王云。佛言不可說。千聖豈能宣。　云。恁麼則不可得而聞也。　王云。證者自知非可測。士禮謝。</p>
<p>王執扇問一僧云。若道心內物。缺半邊。若道物內心。缺半邊。若道在心內外。缺半邊。若道不在心內外。缺半邊。且道如何得圓成去。僧笑而不答。　王云。試一一問圓明看。　問云。物在心內耶。　王云。在心內。　云。心在物內耶。　王云。在物內。　云。物在心內外耶。　王云。在心內外。　云。不在心內外耶。　王云。不在心內外。　云。恁麼則四邊俱缺矣。　王云。圓成<span class='corr'>已</span>竟。還少欠箇什麼。僧歎服禮謝。　王笑云。也只道得一半。</p>
</div>
<div class='div-other'><a id='mulu182' />
<div class='div-other'><a id='mulu183' />
<p class='h4'>閑言說</p><p>遍界無藏覆。不掛一絲頭。隨緣閒飲啄。悠然任自由。</p>
</div>
<div class='div-other'><a id='mulu184' />
<p class='h4'>不識路</p><p>山自高兮水自清。乾坤物我太分明。偶然忘却來時路。偏向他人行處行。</p>
</div>
<div class='div-other'><a id='mulu185' />
<p class='h4'>夜步</p><p>月上池魚吞餌。風來竹影掃塵。此際頓忘物我。渾然一派天真。</p>
</div>
<div class='div-other'><a id='mulu186' />
<p class='h4'>懶夫我慢</p><p>一覺醒來睜眼處。滿窗紅日天將午。抖擻精神著力看。佛法世法誰來忤。</p>
</div>
<div class='div-other'><a id='mulu187' />
<p class='h4'>易難</p><p>善惡之報。如影隨形。不造罪福。出平入平。</p>
</div>
<div class='div-other'><a id='mulu188' />
<p class='h4'>寫真</p><p>有人有我渾然幻。無我無人非是真。獨坐有時山夜冷。朝廷清淨一王身。</p>
</div>
<div class='div-other'><a id='mulu189' />
<p class='h4'>空色</p><p>空兮色兮。色空非空。色兮空兮。空色非色。空色是空。色空是色。空色云何。空空色色。</p>
</div>
<div class='div-other'><a id='mulu190' />
<p class='h4'>自然而然</p><p>身應王位為名繫。心向空門又法縛。兩頭擔子齊拈也。早是秦時舊[車*度]轢。</p>
</div>
<div class='div-other'><a id='mulu191' />
<p class='h4'>小園三字經</p><p>圓明園。真妙好。如佛地。同仙島。青山環。綠水抱。鶴銜芝。魚吞藻。　有交棃。多火棗。種桑蔴。植秔稻。閱六經。禮三寶。任春秋。隨晚早。　不拘束。無煩惱。奉天時。養吾老。</p>
</div>
<div class='div-other'><a id='mulu192' />
<p class='h4'>自得</p><p>有甚千年與萬春。朝朝暮暮好光陰。一物喚來皆不中。逢場作戲樂天真。</p>
</div>
<div class='div-other'><a id='mulu193' />
<p class='h4'>人生</p><p>浮生如夢幻。夢幻即長生。長生離夢幻。便是野狐精。</p>
</div>
<div class='div-other'><a id='mulu194' />
<p class='h4'>實話</p><p>誰言世事等浮雲。捨此何方更覓真。莫道無人解句意。賴他露柱作知音。</p>
</div>
<div class='div-other'><a id='mulu195' />
<p class='h4'>自述</p><p>暮歸朝出也尋常。玉兔金烏一任忙。四海浪平無箇事。憑將一句祝吾皇。</p>
</div>
<div class='div-other'><a id='mulu196' />
<p class='h4'>閑</p><p>草堂空寂寂。簷鵲演摩訶。晝永閑無事。渾忘歲月過。</p>
</div>
<div class='div-other'><a id='mulu197' />
<p class='h4'>錯錯</p><p>十八木珠一串穿。終朝念佛滌心愆。可憐不識彌陀旨。數盡恒沙也枉然。</p>
</div>
<div class='div-other'><a id='mulu198' />
<p class='h4'>解脫</p><p>悟是迷根。修為法縛。不悟不修。歲月耽擱。何計度生。對病設藥。　海上奇方。一服病却。平地金仙。百億化身。不悟不修。名解脫人。</p>
</div>
<div class='div-other'><a id='mulu199' />
<p class='h4'>笑話</p><p>難明此事是何因。到底皆緣信不真。一切圖維齊放下。寒灰豆爆笑當人。</p>
</div>
<div class='div-other'><a id='mulu200' />
<p class='h4'>竹</p><p>數莖翠竹。移自幽谷。亭亭拂雲。青青覆屋。何以名之。本來面目。</p>
</div>
<div class='div-other'><a id='mulu201' />
<p class='h4'>念珠</p><p>百八心珠顆顆圓。癡人悞作手中禪。其間妙義無多子。佛尾佛頭一串穿。</p>
</div>
<div class='div-other'><a id='mulu202' />
<p class='h4'>扇</p><p>玉骨冰肌得自由。山川人物半輪收。收開揑聚渾閑事。一度風生一度秋。</p>
</div>
<div class='div-other'><a id='mulu203' />
<p class='h4'>真經</p><p>說經萬八千。未曾道一言。欲識西來意。香爐與柱礎。</p>
</div>
<div class='div-other'><a id='mulu204' />
<p class='h4'>鼻煙壺</p><p>全體瑠璃靜發光。頂門具眼豈尋常。等閑齅破其中味。誰道壺中日月長。</p>
</div>
<div class='div-other'><a id='mulu205' />
<p class='h4'>止兒啼</p><p>人我生是非。是非生憎愛。憎愛心一生。萬有為對待。</p>
<p>寡豈能敵眾。處處成滯礙。何如渾物我。悠然得自在。</p>
</div>
<div class='div-other'><a id='mulu206' />
<p class='h4'>紙</p><p>冰肌素質無瑕垢。一任東君自剪裁。饒他玉簡金經出。若箇不登寶筏來。</p>
</div>
<div class='div-other'><a id='mulu207' />
<p class='h4'>露</p><p>出入同門。形影莫喻。無量劫來。不離寸步。　愚者自瞞。對面不晤。一朝打破。廓然獨露。</p>
</div>
<div class='div-other'><a id='mulu208' />
<p class='h4'>釋迦文佛</p><p>大慈悲父大醫王。演說眾生療病方。砒霜翻作醍醐用。笑煞堦前石敢當。</p>
</div>
<div class='div-other'><a id='mulu209' />
<p class='h4'>觀音大士</p><p>三十二應露全身。拯救眾生渡苦津。只此慈悲心太切。却將覺海作紅塵。</p>
</div>
<div class='div-other'><a id='mulu210' />
<p class='h4'>六句</p><p>聞不是耳。見不是眼。但可轉物。莫被物轉。非垢非淨。無增無減。</p>
</div>
<div class='div-other'><a id='mulu211' />
<p class='h4'>示人</p><p>佛與眾生差別處。只於覺識轉移間。回頭直下之成也。乎者從教一串穿。</p>
</div>
<div class='div-other'><a id='mulu212' />
<p class='h4'>警世俗句</p><p>笑凡夫。何太愚。珍糞土。棄寶珠。甘五濁。樂三塗。忘生死。逐有無。蓬舞風。葉泛湖。堪憐愍。可嗟吁。當警醒。莫踟蹰。誠省<span class='corr'>己</span>。自識吾。只彈指。一斯須。超彼岸。踏仙衢。真活計。實良圖。休遲疑。莫含糊。千聖轍。萬佛途。明指示。莫<span class='corr'>辜負</span>。</p>
</div>
<div class='div-other'><a id='mulu213' />
<p class='h4'>不二</p><p>佛生相隔多少。祇在一念之間。失之毫釐千里。得來沙界眉端。</p>
</div>
<div class='div-other'><a id='mulu214' />
<p class='h4'>偶成</p><p>紅塵覺海原無隔。堪笑眾生眼自瞞。莫謂毫端全攝去。者毫更是障知端。</p>
</div>
<div class='div-other'><a id='mulu215' />
<p class='h4'>塵心</p><p>身是心中物。心是身中神。法界亦若爾。塵空兮空塵。</p>
</div>
<div class='div-other'><a id='mulu216' />
<p class='h4'>石女曲</p><p>佛祖無言徹底宣。幾人能不錯流傳。當時古德曾經道。却是虗空舉得圓。</p>
</div>
<div class='div-other'><a id='mulu217' />
<p class='h4'>愛山居</p><p>誰是山中人。渠是山中叟。有人來訪問。渠便大開口。</p>
</div>
<div class='div-other'><a id='mulu218' />
<p class='h4'>木人歌雪</p><p>即心即佛是非是。非佛非心非不非。試把是非皆坐斷。管他心佛作何依。</p>
</div>
<div class='div-other'><a id='mulu219' />
<p class='h4'>實相頌</p><p>云何名實相。湛湛與堂堂。虗空有損墜。真體無戕傷。</p>
<p>此共天天久。此同地地長。保經八萬劫。終不落空亡。</p>
</div>
<div class='div-other'><a id='mulu220' />
<p class='h4'>擬金丹</p><p>金丹一粒水銀團。光射三千星斗寒。恰似碧潭秋月影。清清湛湛徹層巒。</p>
</div>
<div class='div-other'><a id='mulu221' />
<p class='h4'>聞鐘聲</p><p>一聲萬籟寂。萬籟一聲鳴。不是知音者。徒勞側耳聽。</p>
</div>
<div class='div-other'><a id='mulu222' />
<p class='h4'>懺修</p><p>心從何起將心懺。懺得心空罪福空。修幻修兮行幻行。上天下地自從容。</p>
</div>
<div class='div-other'><a id='mulu223' />
<p class='h4'>無理之談</p><p>鐵舟泛巨海。泥牛踏太空。箇中真意味。料得幾人同。</p>
</div>
<div class='div-other'><a id='mulu224' />
<p class='h4'>中秋</p><p>真空世界中秋月。旋碾清霄無障遮。盤古至今明此夜。何曾有意照天涯。</p>
</div>
<div class='div-other'><a id='mulu225' />
<p class='h4'>燒香</p><p>我香我焚。我煙我聞。香聞合一。我我誰分。</p>
</div>
<div class='div-other'><a id='mulu226' />
<p class='h4'>物我</p><p>情愛空閑閑空裏。性耽山水水山中。謾言魚鳥非相識。且共升沈上下同。</p>
</div>
<div class='div-other'><a id='mulu227' />
<p class='h4'>月中兔</p><p>我家有一物。大似月中兔。遇霞便餐霞。逢霧便吐霧。或時躍天衢。或時步雲路。玉毫現三千。眼光射四部。不染亦不貪。無喜亦無怒。升沈同古今。往來任朝暮。悠悠度歲華。長生不拘數。</p>
</div>
<div class='div-other'><a id='mulu228' />
<p class='h4'>自在</p><p>明明洞洞絕塵纖。露露堂堂遍大千。妙諦不言空與色。人間天上任安然。</p>
</div>
<div class='div-other'><a id='mulu229' />
<p class='h4'>白猿捉月圖</p><p>老猿閑不住。頻捉水中月。因迷月體無。狂心不肯歇。</p>
</div>
<div class='div-other'><a id='mulu230' />
<p class='h4'>淨土</p><p>一念不生此淨土。直心前往彼西天。內丹成了外丹就。三字拈來豎作川。</p>
</div>
<div class='div-other'><a id='mulu231' />
<p class='h4'>真心詠</p><p>皎潔虗明空界寂。青山綠水意分明。秋來春去渾閑事。月印寒潭一色清。</p>
</div>
<div class='div-other'><a id='mulu232' />
<p class='h4'>合頭語</p><p>明頭明明合。暗頭暗暗合。色頭色色合。空頭空空合。</p>
<p>明此四和合。是名一相合。一相無和合。一一一和合。</p>
</div>
<div class='div-other'><a id='mulu233' />
<p class='h4'>俗談</p><p>葛藤亘古自如如。萬別千差總一渠。識得箇中非物我。縱橫自在任收舒。</p>
</div>
<div class='div-other'><a id='mulu234' />
<p class='h4'>誰說</p><p>渠本自無生。何處窮渠滅。塵塵露其體。剎剎演其說。</p>
<p>五蘊當下空。三毒霎時歇。湛湛碧天清。浩劫一輪月。</p>
</div>
<div class='div-other'><a id='mulu235' />
<p class='h4'>遣懷</p><p>昨自神洲遊北溟。今從天竺到臺山。雖然行脚癡狂客。却是乘空一地仙。</p>
</div>
<div class='div-other'><a id='mulu236' />
<p class='h4'>徹論</p><p>動靜原一體。是非無二心。不空亦不有。無古亦無今。</p>
</div>
<div class='div-other'><a id='mulu237' />
<p class='h4'>魔說</p><p>我佛道無生。我却道有生。如來說不滅。我却說有滅。若不如是說。不得大休歇。</p>
</div>
<div class='div-other'><a id='mulu238' />
<p class='h4'>說夢</p><p>甲子週流年復年。幾番滄海變桑田。翻雲覆雨渾閑事。誰解壺中別有天。</p>
</div>
<div class='div-other'><a id='mulu239' />
<p class='h4'>行脚</p><p>東西十萬里。南北八千程。會得脚根下。移來一步行。</p>
</div>
<div class='div-other'><a id='mulu240' />
<p class='h4'>引鏡</p><p>你是我兮我是你。你我對面不相識。二人合眼細商量。一片青銅一飯器。</p>
</div>
<div class='div-other'><a id='mulu241' />
<p class='h4'>答起滅</p><p>起從何處起。滅向何處滅。如念亦如風。何處可把捉。起滅既若爾。生死亦如說。法界亦同然。空不空無別。<span class='corr'>但</span>了取捨心。洞然自明白。任運兮如如。悠悠兮萬劫。</p>
</div>
<div class='div-other'><a id='mulu242' />
<p class='h4'>不是躲根</p><p>無相光中藏日月。驢胎馬腹作生涯。山河大地渾閑事。錦被蒙頭是處家。</p>
</div>
<div class='div-other'><a id='mulu243' />
<p class='h4'>心體</p><p>明者明其心。見者見其體。見性明心體。明心見性理。</p>
<p>理體無回互。心性無比擬。歷歷與明明。如斯而<span class='corr'>已</span>矣。</p>
</div>
<div class='div-other'><a id='mulu244' />
<p class='h4'>指路</p><p>煙水雲山千萬疊。就中一路坦然平。世間多少探奇客。妄覓鵬程鳥道行。</p>
</div>
<div class='div-other'><a id='mulu245' />
<p class='h4'>對月談心</p><p>不是惺惺不是癡。箇中滋味幾人知。試看秋夜<span class='corr'>摶</span>空月。湛湛清光誰可移。</p>
</div>
<div class='div-other'><a id='mulu246' />
<p class='h4'>書齋述心</p><p>風花雪月天真佛。几簟琴書迦葉身。不是懶於拈妙句。只緣無處覓詩心。</p>
</div>
<div class='div-other'><a id='mulu247' />
<p class='h4'>一物頌</p><p>身中有一物。時時身外安。或同鸞鶴清霄裏。或共蟲魚山水間。不動不定。無往無還。飛潛任其所以。出沒聽其如然。極樂界。自在天。彌勒後。威音前。不得號佛。強名曰仙。</p>
</div>
<div class='div-other'><a id='mulu248' />
<p class='h4'>西江月<span class='note-inline'>(乘片時之興。率成一十六首。書罷。不覺擲筆大笑)</span></p>
<div class='div-other'><a id='mulu249' />
<p class='h5'>其一</p><p>海底泥牛聲寂。掛樹石羊沒踪。三千破衲擁晴空。却惹非人出夢。</p>
<p>耳覰鐵驢拽磨。目聽木馬嘶風。銅蛇鑽入石稜中。兔角龜毛廝共。</p>
</div>
<div class='div-other'><a id='mulu250' />
<p class='h5'>其二</p><p>大道非三非一。凡夫說一說三。終朝揑怪曰參禪。此句何嘗夢見。</p>
<p>此句却非此句。此句不出一三。高低普應霎時間。一月千潭徧現。</p>
</div>
<div class='div-other'><a id='mulu251' />
<p class='h5'>其三</p><p>遍界如來妙體。萬象隱顯其中。乾坤物我本來同。莫作經文空誦。</p>
<p>會得千途一轍。不會六道縱橫。如如若若自從容。豈費纖毫功用。</p>
</div>
<div class='div-other'><a id='mulu252' />
<p class='h5'>其四</p><p>煙水雲山疊疊。浩浩萬里前程。默移寸步自分明。大千須臾坐定。</p>
<p>從他寒來暑往。誰云地濁天清。笑看日月任西東。一曲無聲三弄。</p>
</div>
<div class='div-other'><a id='mulu253' />
<p class='h5'>其五</p><p>八風吹來不動。還同柳絮楊花。箇中妙理實堪誇。不是脫空說話。</p>
<p>會得途中受用。不會屋裏波查。分明直截報君家。不必別探奇法。</p>
</div>
<div class='div-other'><a id='mulu254' />
<p class='h5'>其六</p><p>春夏秋冬四序。覆載高厚乾坤。就中一物太慇懃。處處皆有渠分。</p>
<p>視之却又不見。聽之更復無音。欲識此物名和身。塞耳合睛相認。</p>
</div>
<div class='div-other'><a id='mulu255' />
<p class='h5'>其七</p><p>鼻舌身意眼耳。香味觸法色聲。但不對待便靈通。翻成六般神用。</p>
<p>凡情聖見無二。佛性即是無明。幻化空身妙體成。何止三十二應。</p>
</div>
<div class='div-other'><a id='mulu256' />
<p class='h5'>其八</p><p>佛性戒珠心印。廓週沙界沒垠。塵塵剎剎滿圓身。拆合不離方寸。</p>
<p>識得無形妙體。如來寶藏奇珍。但棄生滅守常真。根塵自然脫盡。</p>
</div>
<div class='div-other'><a id='mulu257' />
<p class='h5'>其九</p><p>空空空兮色色。色色色兮空空。色空通塞本來同。隱顯測其定動。</p>
<p>動動動兮定定。定動豈假施功。榮枯得失聽天公。自在彌陀淨境。</p>
</div>
<div class='div-other'><a id='mulu258' />
<p class='h5'>其十</p><p>霧鎖長江浩瀚。雲封華嶽氤氳。霎時風捲霧雲分。山水依然遠近。</p>
<p>濁浪攪為酥酪。大千變作黃金。不須卜度妄勞心。雲霧從他為暈。</p>
</div>
<div class='div-other'><a id='mulu259' />
<p class='h5'>其十一</p><p>一二三四五六。六一二五四三。芥納須彌自等閑。說甚顛倒互換。</p>
<p>不是神通妙用。亦非法爾如然。石人鼻孔垂唇邊。誰道一條白練。</p>
</div>
<div class='div-other'><a id='mulu260' />
<p class='h5'>其十二</p><p>善惡種瓜種豆。收來亦屬空花。何如自種野人家。心田一粒無價。</p>
<p>此粒非空非有。大千隨處生芽。根深蒂固遍天涯。道子難描難畫。</p>
</div>
<div class='div-other'><a id='mulu261' />
<p class='h5'>其十三</p><p>十方世界法體。名曰如來化身。不須斷妄莫求真。即在目前切近。</p>
<p>取之轉迷轉遠。捨之愈沈愈深。的實妙訣在無心。歷歷明明普印。</p>
</div>
<div class='div-other'><a id='mulu262' />
<p class='h5'>其十四</p><p>石火電光歲月。急忙下手猶遲。光陰荏苒幾多時。剎那疾如彈指。</p>
<p>心田離此即此。迷途百轍千岐。茫茫堪笑世人癡。大似河邊覓水。</p>
</div>
<div class='div-other'><a id='mulu263' />
<p class='h5'>其十五</p><p>至道本離言語。風雲月露成吟。信手拈出却無心。聊寄閑情一哂。</p>
<p>多少詞壇詩社。刻畫爭欲驚人。平頭合掌各評論。總被文魔牽引。</p>
</div>
<div class='div-other'><a id='mulu264' />
<p class='h5'>其十六</p><p>西江月詞數首。堪笑不諳宮商。參差韻調欠鏗鏘。大似無聲演唱。</p>
<p>乘興豈知工拙。推敲不費思量。游戲三昧偶逢場。腔板原來一樣。</p>
</div><p>教外別傳。不立語言文字。如何是三寶。大地是佛。虗空是法。眾生是僧。如威音前。彌勒後之說。世尊若不指出。我輩何以得聞。凡似此。皆從緣所知。非自真見。<span class='corr'>但</span>了目前虗空。自然會豎窮三際。<span class='corr'>但</span>了目前片地。自然會得橫徧十方。三寶一體。大道只在目前。不必向高遠奇妙會。實不用一句語言文字。如是參。</p>
</div></div></div>
<div class='div-other'><a id='mulu265' />
<p class='h2'>上諭附錄</p><p>佛祖之道。指悟自心為本。是此說者。名為正知正見。用之以利人接物。令人直達心源。方得稱佛祖兒孫。所言外道魔道者。亦具有知見。因其妄認識神生死本以為極則。誤認佛性。謗毀戒行。所以謂之外道魔道。</p>
<p>朕覽密雲悟．天隱修語錄。其言句機用。單提向上。直指人心。乃契西來的意。得曹溪正脈者。及見密雲悟錄內。示其徒法藏闢妄語。其中所據法藏之言。駭其全迷本性。無知妄說。不但不知佛法宗旨。即其本師悟處亦全未窺見。肆其臆誕狂世惑人。此真外魔知見。所以其師一闢再闢。而天隱修亦有釋疑普說以斥其謬。然當日魔心不歇。其所著述。不行即燬。如魔嗣弘忍。中其毒者。復有五宗救一書一併流傳。冀魔說之不朽。造魔業於無窮。</p>
<p>天下後世具眼者少。不知其害。即有知而闢之者。有德無位。一人之言。無徵不信。將使究竟禪宗者懷疑而不知所歸。而傳染其說者。將謂禪宗在是。始而起邪信。繼而具邪見。起邪信則正信斷。具邪見則正見滅。必至處處有其魔種。人人承其魔說。自具之性宗不明。而言條之枝蔓肆出。今其魔子魔孫至於不坐香。不結制。甚至於飲酒食肉。毀戒破律。唯以吟詩作文媚悅士大夫。同於倡優伎倆。豈不污濁祖庭。若不剪除。則諸佛法眼．眾生慧命所關非細。</p>
<p>朕為天下主。精一執中以行修齊治平之事。身居局外。並非開堂說法之人。於悟修何有。又於藏忍何有。<span class='corr'>但</span>既深悉禪宗之旨。洞知魔外之情。灼見現在魔業之大。預識將來魔患之深。實有不得不言。不忍不言者。</p>
<p>夫禪宗者。教外別傳。可以無言。可以有言。古德云。窮諸玄辨。若一毫置於太虗。竭世樞機。若一滴投於巨海。如是言者。言言從本性中自然流出。如三藏十二部．千七百則公案。何一非從本性中自然流出。從無一實法繫綴人天。</p>
<p>今魔藏立一○相為千佛萬佛之祖。以袈裟縷縷為宗旨所繫。有四法。有雙頭。有小法大法。有大法之大法。稱為細宗密旨。有傳有授。而魔嗣弘忍以僧伽難提遇童子持鑒直前為從來有象可示。證其魔師一○之象為不悖。又以多子塔前袈裟圍繞一事。作袈裟為宗旨所繫之明證。又以臨濟打克苻．普化。鑿為黃<span class='corr'>蘗</span>三頓棒之彖象。種種作為實法。不勝枚舉。全從知解穿鑿。失却自心。黃<span class='corr'>蘗</span>云。今時人只欲多知多解。翻成壅塞。唯知多與兒酥喫。消與不消都總不知。三乘學道人皆是此樣。盡名食不消者。所以知解不消。皆為毒藥。盡向生滅中取。真如之中都無此事。</p>
<p>夫食不消之人多。而魔藏父子則是<span class='corr'>已</span>經飽毒者也。佛法不二。豈可執定三四而更有密傳三四之宗旨。廣引從上古德言句相似者為之注脚。轉以較勘。不立言說。單提向上之正宗。仰面唾雲。反污<span class='corr'>己</span>面。趙州云。老僧此間即以本分事接人。若教老僧隨伊根基接人。自有三藏十二部接他了也。</p>
<p>祇說無是非分別相。早不本分。何況宛立箇是非分別相。世尊四十九年所說。古錐千七百則公案。總是語言文字。若不識得這箇。縱使字字句句依樣葫蘆。即為魔說。即為謗佛。縱能記得佛祖所說三藏十二部．千七百則公案。字字句句不差。正是光明海中多著泥滓。況既落言詮。即同教相。既同教相。則三藏十二部現在。又何必立教外別傳之旨。任伊橫說豎說。能出三藏十二部之外乎。</p>
<p>聖人多能。佛多神通。能非聖本。神通亦非佛宗。仲尼何嘗知西方之梵語。如來不能作震旦之唐言。能與神通各有所窮。與這箇有何交涉。何況文字一端。魔藏父子輒以不識字譏密雲。意謂不如伊等學問。若要詮理論文。自有秀才們在。何用宗徒。識字不識字與這箇又有何交涉。博通經史。如剪綵以添樹上之生花。目不識丁。亦飯熟不借鄰家之水火。若魔藏父子。其大病根正在識丁而不識這箇。今使蒙古人來便接蒙古。俄羅斯人來便接俄羅斯。暹羅．蘇祿．琉球．日本人來便接暹羅．蘇祿．琉球．日本。若必待伊識得文字。然後接得。則佛法不能葢天葢地矣。</p>
<p>魔藏邪外知見。自以為言言據古。字字稟經。豈知盡三藏十二部。乃至十三經．二十一史．諸子百家。盡世間四庫縹緗。所有文字。並與貫串配合。極其稜消縫泯。自道佛來也開口不得。正是佛出世也救不得也。阿難三十年為侍者。祇為多聞智慧。被佛呵云。汝千日學慧。不如一日學道。若不學道。滴水難消。況魔藏以邪外知見唐突佛祖向上邊事。尚安得有呵斥分。祇瞞得有眼無珠之徒。明眼人前。魔形自露。趙州云。如今知識。枝蔓上生枝蔓。都大是去聖遙遠。一代不如一代。只如南泉尋常道。須向異類中行。且作麼生會。如今黃口小兒向十字街頭說葛藤。博飯噇。覓禮拜。聚三五百眾。云我是善知識。爾是學人。可知法藏父子之魔形。從數百年前趙州早為判定。更不必到眼始知也。</p>
<p>悟．修皆以臨濟一棒指人。魔藏斥曰一橛頭禪。躲跟窠臼。若論箇事。無論奇言妙句。俱用不著。雖一棒一喝。亦為剩法。古人不得<span class='corr'>已</span>而用棒喝。原為剿絕情見。直指人心。魔藏若以情見解會。乖謬之甚。古不云乎。一棒喝不作一棒喝用。何嘗執此一喝一棒也。魔意<span class='corr'>但</span>欲抵排棒喝。希將伊所妄立之一○相．雙頭．四法之實法。以邀奇取勝。殊不知其大乖教外別傳。無法可傳之旨也。且悟．修未嘗謂一棒為千佛萬佛之祖。而魔藏妄揑一○相為千佛萬佛之祖。獨非躲跟窠臼乎。若將一○相作棒喝用。猶是躲跟窠臼。若將一○相為千佛萬佛之祖。直是魔家窟宅矣。</p>
<p>忠國師以九十七○相示耽源。耽源以示溈仰。魔藏杜撰。稱為然燈以前無文密印。當日耽源示仰山。仰山一見即焚却。源後問仰。仰即重集一本呈源。更無遺失。又溈山舉○相。內作一日字。仰山就地畫一○相。內作一日字。以脚抹之。溈山大笑。魔藏但於仰山一見即能記憶處詫為神奇。而不於溈山大笑處．仰山焚却及脚抹處薦取。所謂韓盧逐塊。若謂九十七○相奇特者。朕今即作八萬四千○相。歸於八千三百九十七○相。又歸於七百九十一○相。又歸於九十五○相。又歸於九○相。又歸於一○相。正如入海算沙。亦遊戲華藏之一具。有何奇特。</p>
<p>至於三玄三要。自臨濟唱出以來。古今宗師無不拈提。而皆不能分明舉似。魔藏乃執黃<span class='corr'>蘗</span>三頓棒以附會之。杜撰差排。是乃全不知三玄三要。臨濟不云乎。大凡演唱宗乘。須一句語具三玄門。一玄中須具三要。首提演唱二字。演唱不能無言句。言句須識玄要。方成活句。然一玄而三要即具。三玄而九要全具。如此[○@(一/(三*二))][○@(二/(三*一))][○@(三/(二*一))]。乃玄以立要。要以貫玄。非九要不能貫三玄。得九要而三玄始圓。不分而分。分而不分。所以玄要之法。無法不該。如一棒喝不作一棒喝用。顯而易見者。又如四料揀之法。亦如春夏秋冬之四時。雖寒暑變遷。總不出此一年。此一年即棒喝也。曹洞之五位。亦如五行之互具。不出此一氣。此一氣即棒喝也。若夫浮山九帶。朕謂一句中須具九帶。而九帶中須具五十五束。又如汾陽十智同真。朕謂一句中須具十智同真。而一同真中須具五十五實。如此。與玄要之旨何別。推而廣之。難以悉數。</p>
<p>總之。歷代祖師雖更換面目接引世人。總不離世尊拈花。臨濟棒喝之旨。離此者即為魔說。況此棒喝能具萬法。能消萬法。此棒喝豈有定相。一棒喝何得作一棒喝用。魔藏不識。目為一橛禪。如果言禪。即一橛<span class='corr'>已</span>屬多設。魔藏意猶未足。不知必待幾橛。方稱其魔意也。三頓棒與三日耳聾。豈更有別意。有何交涉乎。又魔藏作五宗錄序。以窣堵波為喻。以九級為五時教義。以結頂處為如來禪。以千丈旃檀從空破頂為祖師禪。以五光三昧為五家宗派。又自詡其言為塔頂上加聚沙一掬。種種魔說。</p>
<p>夫一切教相皆屬筌罤。墾土種瓜。瓜成非土。金從鑛出。鑛豈即金。乃謂教之級盡。其結頂處即如來禪。直同夢囈。且西來大意即是如來涅槃妙心。五家分派。的的歸宗。何可分佛分祖而又分五家。雖二乘之與大乘尚如皮肉骨髓。層次歷歷而分拆不開。何況單提向上邊事。五光五派有何交涉。大似漢代迂儒。謂尚書二十八篇應雲臺二十八將。</p>
<p>魔意祇欲推五宗為超佛越祖而掬沙加頂。<span class='corr'>已</span>又度越五宗。如來所謂大妄語成者。又魔藏指曹溪本來無一物。為落空亡外道。而弘忍泥黃梅亦未見性一語。死在句下。夫祇就本來無一物句論。固似自了之見。而下既云何處惹塵埃。亦可謂超越功勳。直臻向上也。黃梅亦未見性一語。死在句下者且不必論。若言掩人耳目者亦非。黃梅豈肯疑誤眾生。而米白無篩之對。曹溪又豈世法謙讓。悟．修所判。雖稍儱侗。而藏忍直斥為空亡外道。轉見不堪。可見其自了尚未能。一味有為實法。邪知邪見耳。</p>
<p>弘忍又指斥密雲情與無情煥然頓現為閨閤中物。引雲門直得大地無纖毫過患為轉句。不見一色為半提。須知更有全提底時節為證。殊不知密雲之一棒到底。正是處處全提。皆是情與無情煥然頓現之力。彼既未到密雲悟處。乃牽引雲門言句附會葢覆。狐憑於城。鼠依於社。使人不敢焚熏。究竟城社自是城社。狐鼠自是狐鼠。何能混狐鼠同於城社。弘忍又云三峰師天童。師其源流。我輩師三峰。師其法乳。魔罪不問自承。豈非並未會實無一法可得。故曰源流。所得有憑有據。故妄云法乳耶。</p>
<p>夫工夫了徹。識得自心。師資道合。針芥相投。啐啄同時。從上心印。亦惟言汝如是。吾亦如是耳。何曾有一法可傳。況亦實無一法可得。一言相授受者。如是方名法乳。若藏忍之邪知邪見。魔外師徒以密傳口授為乳。是乃毒乳。何云法乳。</p>
<p>朕謂魔藏原非全無知識。只因離師太早。煩惱妄想。貢高我慢。祇圖爭勝。欲於法門中獨出一頭。不顧<span class='corr'>己</span>之脚跟全未著地。欲裝點智過於師伎倆。揑定一○．四法．雙頭等名相。擬為超師之作。每立一妄語。即捃摭文史。穿配古德言句以證實之。正如永明云。以限量心起分齊見。局太虗之闊狹。定法界之邊疆。遂令分別之情。不越眾塵之境。向真如境上鼓動心機。於寂滅海中奔騰識浪。於管中存見。向壁罅偷光。立能所之知。起勝劣之解。齊文定旨。逐語分宗。蟭螟豈健於鵬翼。螢照那齊於日曜。魔藏父子之語言著作。永明數語可為判盡。</p>
<p>當日魔藏取悅士大夫為之保護。使緇徒競相逐塊。遂引為種類。其徒至今散布人間。不少宗門衰壞。職此之由。朕今不加屏斥。魔法何時熄滅。著將藏內有所藏忍語錄。并五宗原．五宗救等書。盡行毀板。僧徒不許私自收藏。有違旨隱匿者。發覺以不敬律論。另將五宗救一書逐條駁正。刻入藏內。使後世具正知見者。知其魔異。不起他疑。天童密雲悟派下。法藏一支所有徒眾。著直省督撫詳細查明。盡削去支派。永不許復入祖庭。果能於他方參學。得正知見。別嗣他宗。方許秉拂。諭到之日。天下祖庭係法藏子孫開堂者。即撤鐘板。不許說法。地方官即擇天童下別支承接方丈。</p>
<p>凡祖庭皆古來名剎。且常住本屬十方。朕但斥除魔外。與常住原自無涉。與十方參學人更無涉。地方官勿誤會朕意。凡常住內一草一木不得動搖。參學之徒不得驚擾。奉行不善即以違旨論。如伊門下僧徒固守魔說。自謂法乳不謬。正契別傳之旨。實得臨濟之宗。不肯心悅誠服。夢覺醉醒者。著來見朕。令其面陳。朕自以佛法與之較量。如果見過於朕。所論尤高。朕即收回原旨。仍立三峰宗派。如伎倆<span class='corr'>已</span>窮。負固不服。以世法哀求者。則朕以世法從重治罪。莫貽後悔。從來邪說之作。易惑人心。然內道外道。是非邪正。亦不難辨。本乎自性而為修為說。即謂之內。不本乎自性而妄修妄說。即謂之外。</p>
<p>釋宗每闢玄門為外。如紫陽真人於所註悟真篇。後另註外集。不雜玄門一語。一一從性地演出禪宗。即從上宗門禪師似此曉暢無礙。包括於數篇之中者。亦為罕見。而目之為外可乎。如真人者。是外之內也。如魔藏之徒。攘佛法而壞佛法。乃內之外也。曹溪清派何可容此濁流。況此魔說與魔子孫流落人間。末學受其無窮之遺毒。法眼慧命之所關。朕豈忍不辨其是非。天下後世必有蒙朕眉毛拖地之深恩者。須知此魔之不可不辨。因其為佛界之魔。此異之不可不揀。因其為同中之異。傳曰息邪說。正人心。夫祛邪扶正。朕之所不得不然者也。</p>
<p>粤稽三教之名。始於晉魏。後世拘泥崇儒之虗名。遂有意詆黜二氏。朕思老子與孔子同時。問禮之意。猶龍之褒。載在史冊。非與孔子有異教也。佛生西域。先孔子數十年。倘使釋迦．孔子接迹同方。自必交相敬禮。蓋五典．九經．三物．六行．治天下之大綱小紀。固始自二帝三王。而集成於我至聖。然必解脫諸相。而後此心方能達萬事萬物之性理。此則其必然者。後世或以日月星比三教。謂某為日。謂某為月。謂某為星。朕意不必如此作拘礙之見。<span class='corr'>但</span>於日月星之本同一光處。喻三教之異用而同體可也。觀紫陽真人之外集。自可無疑於仙佛一貫之旨。道既一貫。愈可以無疑於三教並行不悖之說。爰附及於此。使天下後世真實究竟性理之人屏去畛域。廣大識見。朕實有厚望焉。</p>
<p>朕意禪宗莫盛於今日。亦莫衰於今日。直省剎寺棊布。開堂秉拂者不可勝計。固莫盛於今日也。然天下宗徒不特透得向上一關者。罕有其人。即能破本參。具正知見者。亦不多得。宗風如此。實莫衰於今日也。夫達磨西來。九年面壁。方得二祖慧可傳衣。以佛祖之慧力接引人天。尚俟九年之久。始得一人。今溥天之下。萬剎萬僧。萬僧萬拂。師以盲傳。弟以盲受。人人提唱宗乘。箇箇不了自心。豈不使正法眼藏。涅槃妙心。垂絕如綫。</p>
<p>雖曰豈能必如達磨之傳二祖。然亦必真參實悟。自具正知正見。而得正知正見之人而授之。豈有盲傳盲受。毫無著落。若以此為振興佛教。續佛慧命。與毀佛滅法何殊。甚至名利熏心。造大妄語。動稱悟道。喝佛罵祖。不重戒律。彼此相欺。賣拂賣衣。同於市井。將佛祖之慧命作世諦之人情。雖竊有佛祖兒孫之名。並無人天師範之實。如法藏．弘忍輩。惟以結交士大夫。倚托勢力為保護法席計。士大夫中喜負作家居士之名者受其顢頇。互相標榜。世尊當日雖以佛法付囑國王．大臣．善信護持。未有令枉道而從人也。況乃不結制。不坐香。惟務吟詩作文以媚悅士大夫。捨本逐末。如是居心。與在家何異。若此。則將來佛法掃地矣。</p>
<p>夫西來的意。不落言詮綱宗之設。所以揀魔辨異。雖更換面目接人。何甞有意別立言說。離單提向上之正旨。橫分畛域。各立門庭也。於今宗徒多將識神生死本。傍語言文字邊。拾人唾餘。學人饒舌。問者答者互相亂統。棒者喝者翻成躲跟。忽於解路中相逢。便作交融之水乳。謂是我宗密意。若然。與外道邪魔何異。正所謂一盲引眾盲。相牽入火坑。自負良重。何言利生。以限量心起分別見。向真如境上鼓動業識。齊文定旨。逐語分宗。令後學者雖欲勤心力參。奈荊棘布地。熱毒迷空。措足無從。依心生業。日積月久。雖宗徒愈盛。而宗旨愈泯矣。良可愍歎。</p>
<p>特頒明諭。曉示叢林。目今直省諸剎堂頭。若有自信無疑。<span class='corr'>已</span>臻向上。如願來見朕者。著來京。朕自以佛法接之。其深山窮谷之中。或有獨老煙霞。不肯受盲師衣拂。自具正知正見之人。宜念宗風頺敗。當出而仰報佛恩。果是實蹋三關。知見超越。朕必褒賜禪師之號。令續從上諸祖法乳。設若以名利心。生徼倖想。一至朕前。水落石出。伊既希冀世榮。朕即投諸法網。其或本未自信。不過依樣葫蘆。既稱禪徒。只得說法。正見魔見兩皆不具者。聞朕此旨。當竭力領眾結制坐香。勤求本分。或摘鐘撤板。或棄拂捨篦。重復加力參學。必期了證。毋再自欺誤人。若大誑語成。則善因而遭惡果。何苦如此。</p>
<p>其餘緇侶未受付囑者。當念佛祖留此法門。原為眾生生死。若不以了生死為念。披袈裟何事。要了生死。須明心地。勿守一知半解。得少為足。勿墮學識依通。未證謂證。勿但圖妄囑。出頭誤人。勿苟合世法。求名損<span class='corr'>己</span>。所謂業識茫茫。無本可據。上則孤負佛祖眉毛拖地之深恩。下則孤負自<span class='corr'>己</span>本來具足之面目。長受沈淪。永依苦趣。誠為可憫。豈不惕然。是宜真心切念。求了求當。惟有大悟大徹。方免醉生夢死。其或未能。且堅守佛制。嚴淨梵行。莫犯貪瞋癡。常修戒定慧。不可妄為知證。貽誤後學。存此佛種。以待機緣。若惟以邪知邪見密傳口授。欺<span class='corr'>己</span>欺人。貪名逐利。世諦流布。毀戒犯律。則俗子之不如。豈法門所宜。有亟須自省。知往修來。毋負朕諄切護法訓誨之至意。著該部傳諭直省督撫。曉示天下宗門禪林。</p>
</div>
<div class='div-other'><a id='mulu266' />
<p class='h2'>圓明百問</p><p>問。凡有一身。必有一心。清淨法心。百千萬億化心即不問。如何是圓滿報心。</p>
<p>問。既是頭頭顯露。法法全彰。為何被森羅萬象．色空明暗埋却。</p>
<p>問。鐘聲鼓聲同來耳中。黑色白色同在目前。且道辨別的是。不辨別的是。</p>
<p>問。如何是覿體現前的水中真火。火中真水。</p>
<p>問。有一絲毫便多一絲毫即不問。有一絲毫便少一絲毫事如何。</p>
<p>問。一人賣珠買產。一人賣產買珠。且道二人阿誰獲利。</p>
<p>問。兔角弓。龜毛箭。發發中紅心。此人伎倆何如。</p>
<p>問。太陽中却具太陰之體。太陰中却具太陽之用。將此體用試定奪看。</p>
<p>問。大海內有一通天徹地至寶神物。且道是什麼。</p>
<p>問。天上有件物。地上有件物。人上有件物。山河萬籟上。風雲星辰上。昆虫草木上。皆有一物。且道是何物。</p>
<p>問。屋棚為何在人脚下。臥榻為何在人頭上。</p>
<p>問。一人乘馬。却脚點地。一人步行。却脚不點地。且道是什麼人。</p>
<p>問。水結為冰。冰解為水。且道那箇是真體。</p>
<p>問。且道光含萬象是。光透萬象是。試檢點看。</p>
<p>問。松樹稍頭。有一物有體。松樹根下。有一物無體。且道是何二物。</p>
<p>問。圓月內有一點。太空中有一點。大地裏有一點。巨海心有一點。有人會得此四點。參學事畢。</p>
<p>問。大則遍滿三千即不問。如何是小則毫毛莫識。</p>
<p>問。金木畢竟是金木。為何水火不是水火。土為何又是土不是土。試道看。</p>
<p>問。四通八達易。七花八裂難。七花八裂易。四通八達難。若檢別得出。許汝內外一如。</p>
<p>問。老鼠鑽入米囤裏。且道是鼠吃米。米吃鼠。</p>
<p>問。一人山頂立。一人山脚坐。二人相顧。且道誰上誰下。</p>
<p>問。如何是東行却西走。如何是北走却南行。</p>
<p>問。世尊說大藏經。訓導眾生之恩。初祖九年面壁。開示諸人之德。且道孰為深厚。</p>
<p>問。將四海投於一滴水。五岳移入一撮土則不問。將虗空收歸何處。</p>
<p>問。天無上有上。泉無下有下。空無際有際。海無邊有邊。且道箇什麼是無的。</p>
<p>問。以三千為<span class='corr'>己</span>任。為何又道寸絲不掛體。</p>
<p>問。平伸兩空掌。一手有物。一手無物。且道却是為何。</p>
<p>問。氈蓆乃萬毛千葦共相無明之所成。且道羣毛眾葦無明在什麼處。</p>
<p>問。一部華嚴經內有一字與當人最切。且道是那一字。</p>
<p>問。歷歷三千界。為何又道湛湛絕點塵。</p>
<p>問。一間屋。棟梁椽柱。磚瓦土石基址。且道以何為體。以何為用。</p>
<p>問。以刀割水。且道是斷不斷。大好譬一事。試舉看。</p>
<p>問。春夏秋冬四序。以何為正令。</p>
<p>問。一圓青銅鏡。一方玻瓈鏡。且道二鏡那一鏡有痕跡。那一鏡無痕跡。</p>
<p>問。空中書字是。水面簽押是。泥上搭印是。</p>
<p>問。目下在土地上有百千萬億魚鼈蝦蠏浮沈游泳。諸人還見也否。</p>
<p>問。雪峰三箇木球如何得合一球去。俱胝一指如何得成三指去。試作用看。</p>
<p>問。萬有諸法皆是鏡中花。水中月。且道鏡在彼。鏡在此。</p>
<p>問。五音六律合聲。五蘊六根合性。且道似同似別。</p>
<p>問。有因無為果。無因有為果。除此有無。以何為因。以何為果。</p>
<p>問。人人脚跟下有對金剛釘。為何各各步步不能插地。</p>
<p>問。天上羣星皆拱北辰。世間萬有却朝何宗。</p>
<p>問。一人飾粉塗脂。一人灰頭土面。一人浣濯灰土。亦不塗飾脂粉。且道三人孰優孰劣。</p>
<p>問。一人多夢。夢裏作得主。一人無夢。夢裏作不得主。且道二人孰優孰劣。</p>
<p>問。一般果子。桃為何甜。李為何苦。</p>
<p>問。一人道。山中有水。一人道。水中有山。二人內。一人得體。一人得用。試辨別看。</p>
<p>問。萬有諸色皆各分五色。萬有聲音皆各合五音。且道何因有此差別。</p>
<p>問。如何是仰觀却下視。如何是下視却仰觀。</p>
<p>問。泥金剛鬍鬚儼然。且道四肢有寒毛耶。無寒毛耶。</p>
<p>問。相識熟人。對面如何得不識去。不識生人。對面如何得相識去。</p>
<p>問。古人言。殺人刀。活人劍。今射一箭。殺一物。活一物。且道活者何物。殺者何物。</p>
<p>問。器世界內瓜多子。情世界內魚多子。且道空世界內阿誰多子。</p>
<p>問。城東老母怕見佛。一人怕見太陽相同。太陽在東。此人避於西。太陽向西亦然。且道此人住居何所。姓甚名誰。</p>
<p>問。一枝筆具清淨法身．圓滿報身．百千化身。且道還有欠缺處也無。</p>
<p>問。地上有一羣星。天上有一撮塵。試拈出看。</p>
<p>問。桃紅復含宿雨。柳綠更帶朝煙。兩句有一句親。一句疏。試檢點看。</p>
<p>問。如何是將大千撮來如粟米大。</p>
<p>問。佛說三藏十二部。如語．實語．真語者。為何又道不曾說著一字。</p>
<p>問。大海汪洋。滔天波浪。為何不見一滴水。</p>
<p>問。山頂有一松樹。水底有一松樹。二樹同根。且道那裏是同根處。</p>
<p>問。五九合十四數。五九成四十五數。且道那句是體。那句是用。</p>
<p>問。拂子絲絲向下垂。為甚珊瑚枝枝撑著月。</p>
<p>問。投何色於水。水便變成何色。且道水性合色。色性合水。</p>
<p>問。晝明屬日。夜黑何因。試道看。</p>
<p>問。會絲為繩。以那一絲為體。聚毫為筆。以那一毫為用。試分析看。</p>
<p>問。山是山。水是水。為甚鹿不是鹿。魚不是魚。</p>
<p>問。有一人好靜而不淨。有一人好淨而不靜。且道二人有優劣也不。</p>
<p>問。且道鏡中花水中月較天中月檻邊花。孰真孰幻。</p>
<p>問。古剎三門。且道那一門是正路。</p>
<p>問。山上有一人。却在山下。山下有一人。却在山上。且道二人相去多少。</p>
<p>問。千萬字中皆容一字。一字之中却容何字。</p>
<p>問。日月日日東升西落。風雲為何時刻不定。試比量看。</p>
<p>問。如何是峻嶺不高。如何是陂澤不下。</p>
<p>問。月光穿簾入。燈光透簾出。二光相合去。還道有分別也無。</p>
<p>問。金剛經內有第一義字。包括全經之旨。且道是那一字。</p>
<p>問。引鏡照形。孰為真我。空谷應聲。孰是我聲。</p>
<p>問。上而最上者何物。下而最下者何物。外而又外者何物。內而又內者何物。</p>
<p>問。百爐焚百種香。且道以那一味為主。</p>
<p>問。雲無心以出岫。誰知無心。鳥倦飛而知還。誰知有意。</p>
<p>問。大地沙門一隻眼。為何千手千眼觀世音。</p>
<p>問。日下如何得逃影去。</p>
<p>問。二人執線兩頭。東扯西拉。且道誰是得者。</p>
<p>問。香燈一般是火。為何一有光。一無光。</p>
<p>問。海濵有一老姆。家有一甕。有時一甕中盡是海水。有時將甕水成大海去。且道具何神通<span class='note-inline'>(不可作大海投於一滴會)</span>。</p>
<p>問。有一條線。從三十三天直穿到十八層地獄。試拈出這一條線看<span class='note-inline'>(線不可作絲會)</span>。</p>
<p>問。有一人修行而不修行。有一人不修行而修行。且道孰是孰非<span class='note-inline'>(不可作執相修修無修會)</span>。</p>
<p>問。玉琳國師不安。有僧問候。師云。我本無病。有甚好不好。且道此意如何<span class='note-inline'>(若道另有不病者。則國師話成兩橛矣。不可作此解誣謗)</span>。</p>
<p>問。星月普印一潭。且道以那箇為主<span class='note-inline'>(不可作潭水為主會)</span>。</p>
<p>問。凡人有六金剛圈。若能跳得出。許汝出三界<span class='note-inline'>(不可作六根．六塵．六欲．六道會)</span>。</p>
<p>問。三千大千可是百千萬億化身否。　答云。是。　問。目前叢叢蘆葦可是百千萬億化身否。　答云。不是。　問云。何得話成兩橛。　笑答云。人情慣務遠而略近<span class='note-inline'>(且道意旨如何)</span>。</p>
<p>問。人身內有一物。具一體五用。身外有一物。具五體一用。且道是什麼物<span class='note-inline'>(不可作五蘊六識．五色五音會)</span>。</p>
<p>問。水火之中。皆具殺人刀．活人劍。且道鋒刃在什麼處。利害在什麼處<span class='note-inline'>(不可作焚漂飲食會)</span>。</p>
<p>問。情世界。器世界。萬有之中有一物是我。自<span class='corr'>己</span>試定當看<span class='note-inline'>(不可作儱侗會去)</span>。</p>
<p>問。如何是上而又上之人。如何是下而又下之人。且道二人是同是別<span class='note-inline'>(不可作尊[(白-日+田)/廾]山上山下會)</span>。</p>
<p>問。水因何解渴而不能解飢。飯因何解飢而不能解渴。　答云。勤勞思歇。閒極思動。寒則思暖。熱則思凉<span class='note-inline'>(且道是何意旨)</span>。</p>
<p>問。萬有諸法皆歸一空。且道空歸何處<span class='note-inline'>(不可作本分解路)</span>。</p>
<p>問。缾盤釵釧總是一金。且道分也不分也<span class='note-inline'>(不可作製造前。溶化後。以道理講說會)</span>。</p>
<p>問。心手水墨筆紙。且指出是誰成字<span class='note-inline'>(不可作和合相看)</span>。</p>
<p>問。三千大千色空明暗．萬有諸法。總是一箇字。且道是何字<span class='note-inline'>(不可作歸於一心一理會)</span>。</p>
<p>問。不論聖凡賢愚。蝡動含靈。各各身中有一物最高。且道是何物<span class='note-inline'>(不可作頂會)</span>。</p>
</div></div>
</div><!-- end of div[@id='body'] -->
</body></html>