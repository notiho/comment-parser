<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu73' />
<div class='div-other'><a id='mulu74' />
<div class='div-xu'><a id='mulu75' />
<p class='h2'>御製序</p><p>昔黃帝訪道於廣成子。湯問於卞隨．務光。古之聖王。其於高世之士。必資其薰習身心。以為宰制萬事之本。迨於後世。凡入帝王之門者。功業邊事尚難其人。何況心性邊事。從來宗門古德。傳靈山之心燈。其中不少大丈夫而不入帝王之門。其居帝王之位者。悟宗旨主復少。間或浮慕教相。淺識小夫。輒以崇尚異端議之。而其所尊禮之人。多每不足以服世。徒滋疑謗。於是黃帝成湯之美事。不可復見於後世。</p>
<p>我朝之初居東土也。風俗湻古。實忠實孝。直心直行。歷代敬禮佛天。而於僧道。並無不問高下。一概尊敬之事。與蒙古習尚迥殊。我皇祖世祖章皇帝撫有方夏。萬幾餘暇。與玉琳琇．䒢溪森父子。究竟心性之學。一時遇合。蓋與黃帝成湯之事。無二無別。非我朝夙有崇僧之習而然也。</p>
<p>朕覧玉琳琇父子之書。闡揚宗乘之妙旨。實能利人濟世。如杲日在空。迷雲頓淨。如清鐘響夜。幻夢旋消。惠當來龍象於無窮。[媲-囟+(色-巴+囚)]從上佛祖而不愧。用是採輯校刊。傳示後世。因念帝王訪道於高世之士。乃古聖之盛軌。而自昔世儒。每於二氏限量區別。朕不忍將來者之終懵。而不為之剖晰也。故敘其說如左。至於萬善殿西苑說法。併奏對機緣。雖載自骨巖侍香紀略。但皆佛法中事。非裝點誇張妄謬之說。亦玉琳琇揚日月之光華。作人天之眼目處。尚足取者。故採編數則。敬昭皇祖當日之恩遇云。</p>
<p>雍正十一年癸丑八月朔日</p>
</div>
<div class='div-other'><a id='mulu76' />
<p class='h2'>御選大覺普濟能仁玉琳琇國師語錄</p>
<div class='div-other'><a id='mulu77' /><p>順治十六年<span class='corr'>己</span>亥閏三月初一日。萬善殿奉御旨上堂。師至座前。召眾云。會麼。若也會得。山僧未離江南。陞座說法<span class='corr'>已</span>竟。如或未然。看向第二門頭施展去也。便登座。拈香云。此一瓣香。親受靈山記莂。焫向爐中。祝嚴佛心天子成等正覺。次拈香云。此一瓣香。華藏海會早<span class='corr'>已</span>敷宣。焫向爐中。祝嚴佛母太后百福具備。保助皇躬。大揚法化。　上首白椎竟。問。百福叢中選佛場。海眾側聆求法要。如何是賓中賓。　師云。一盋千家飯。進云。箇中好消息。剎剎塵塵現。如何是賓中主。　師云。青目覩人少。　進云。一人有慶。兆民賴之。如何是主中賓。　師云。庭前古柏蔭人天。　進云。天高羣象正。海闊百川朝。如何是主中主。　師云。當堂不正坐。　進云。賓主歷然承指示。當陽一句又如何。　師打云。有功者賞。　問。仁皇好道。啟大會於重玄。祖令當行。建法幢於今日。從上宗猷如何展演。　師云。進前來。與汝道。　進云。金輪頂上無生曲。唱徹皇都調更新。　師云。一句聳人。　進云。恁麼則萬善殿中為雨露。五龍亭上起清風。　師云。共願如是。　進云。只如仰答聖明一句又作麼生道。　師云。天台華頂萬年藤。報德酬恩心鐵石。　問。即今萬善堂中頂禮萬佛寶號。但知其名。未審居何國土。　師云。上座醉那。　進云。某甲則不然。師便打。僧喝。師又打。　進云。不勞重舉。師復打。　問。如何是十方薄伽梵。　師云。處處撞著。　進云。如何是一路涅槃門。　師云。看脚下。　進云。如何是選佛場。　師云。棒頭有眼明如日。　進云。如何是心空及第歸。師便打。　進云。恁麼則天上有星皆拱北。人間無水不朝東。師又打。　問。五祖門下有一神秀大師。因什麼不得衣盋。　師云。為他通身是佛。　進云。盧行者因什麼却得衣盋。　師云。為他不會禪道。　進云。恁麼可謂伶俐不妨隨處有。癡愚端的世間稀。師便打。</p>
<p>是日名德頗多。師復左右顧眎云。世尊拈花。迦葉微笑。百萬人天。次第成佛。御駕儼臨。命登萬善寶座。揭露正法眼藏。涅槃妙心。作家禪侶盡出相見。還更有麼。乃云。九年面壁。計較未成。立雪齊腰。苦勞徒爾。三拜依位立。可知禮也。懺罪解縛。鞭影高飛。無性性空。松風聒耳。本無一物。追金琢玉。兩枝嫩桂。五葉芬敷。異口同音。千山一月。乃至笑巖老祖挺生神京。建立臨濟宗旨。禹門浪闊。突兀孤危。事是恁麼事。人須恁麼人。但得恁麼人。何愁恁麼事。且道如何是恁麼事。舉袈裟云。如天普葢。似地普擎。好風齋著力。盡向此中吹。</p>
<p>上堂。上首白椎竟。問。仙客乘雲泛紫畿。欣逢聖主話玄微。五旬金殿垂恩重。又許扁舟渡雪谿。未審其中祕密還得大家知也無。　師云。天高地厚。　進云。雷音<span class='corr'>已</span>震青霄外。四海咸聞第一機。　師云。日光月華。　問。當今天子聖明君。隆興三寶剔禪燈。特請和尚登寶座。御駕親臨轉法輪。如何是轉法輪。　師云。山僧慚愧。　進云。本來大道無言說。未審如何又有言。　師云。聖恩難報。　進云。一顆明珠在海中。光照虗空作慧燈。　師卓拄杖云。念汝老實。　問。舌無十字關。脚斷五色線。請問和尚。如何是舌頭上無十字關。　師云。恁麼的人來。與他茶喫。　進云。如何是脚跟下斷五色線。　師云。恁麼的人來。教他地下坐著。　進云。打破十字關。掃斷五色線。　師打云。你替他各喫三十棒。乃云。釋迦文佛降生之月。朔旦良辰。奉旨重陞寶座。舉揚大法。通琇打點些佛法出來供養大眾。及乎陞到座上。觀諸大眾。通身是法。一一毛孔出無量口。一一口出無量音聲。一一音聲宣無量妙義。人人爾。法法爾。盈虗空。徧法界。無有一毫虧欠處。無有一毫空缺處。通琇更作麼擔水河頭賣。直如河伯見海若。恍然自失耳。伏惟大眾。各自珍重。下座。</p>
<p>己亥春。詔迎入京。命住西苑。</p>
<p>世祖問。心在七處。不在七處。　師云。覓心了不可得。</p>
<p>世祖問。悟道的人還有喜怒哀樂也無。　師云。喚什麼作喜怒哀樂。</p>
<p>世祖問。山河大地從妄念而生。妄念若息。山河大地還有也無。　師云。如人睡醒。夢中之事是有是無。</p>
<p>世祖問。如何用工。　師云。端拱無為。</p>
<p>世祖問。如何是大。　師云。光被四表。格于上下。</p>
<p>世祖問。本來面目如何參。　師云。如六祖所言參。　云。六祖如何說。　師云。祖言。不思善。不思惡。正恁麼時。如何是本來面目。</p>
<p>世祖問。思善思惡時如何。　師云。好善但好善。惡惡但惡惡。正好善惡惡時。即參者好善惡惡的是箇什麼。所謂要一切處參。第一要動裏參。動中得力。靜中愈勝。古人所謂從緣薦得。相應捷也。</p>
<p>世祖退。命近侍傳語云。恨相見之晚。</p>
<p>庚子秋。世祖馬上有省。連詔敦請至京。世祖就見西苑丈室。相視而笑。日窮玄奧。世祖見一矮戒子。指問師。師云。長者長法身。短者短法身。世祖喜謝奉旨進頌。</p>
<p>深殿焚香永。心齋笑坐忘。大圓鏡智淨。應物妙無方。</p>
<p>又。</p>
<p>慈幃色養適。侍坐快談玄。法界塵塵佛。同光照大千。</p>
<p>雨夜奉旨書。</p>
<p>僧問趙州。如何得不蹉路。　州云。識自本心。見自本性。即不蹉路。</p>
<p>心同虗空界。示等虗空法。證得虗空時。無是無非法。且道虗空作麼生證。</p>
<p>心隨萬境轉。轉處實能幽。隨流認得性。無喜亦無憂。見聞覺知是流。且道性作麼生認。</p>
<p>一念不生全體現。六根纔動被雲遮。且道全體現時如何。略彴不是趙州橋。明月清風安可比。</p>
<p>世祖賓天拈香。</p>
<p>師云。報身如夢幻。世界若空華。唯過量大人去來無礙。進如意云。此是皇上生生用不盡的。現前大眾專精持念究竟堅固大陀羅尼。執事舉楞嚴．大悲．藥師．往生等神呪。並遶誦普門大士名。懺悔發願回向。</p>
<p>元旦上堂。問答不錄。師云。追金琢玉。繡口文心。自有當行作者。轉身掉臂。努目撑眉。一任逞俊禪流。兩眼對兩眼。真金不博鍮。未舉先知。早<span class='corr'>已</span>屬二屬三。當陽薦取。豈止落七落八。諸佛不出世。祖師不西來。目前無闍黎。此間無老僧。但有言說。都無實義。擲拂子云。踏著故鄉田地密。人人鼓腹樂昇平。下座。</p>
<p>端陽上堂。白椎竟。舉。天龍為玄沙侍者。侍沙山行。遇虎。龍曰。和尚。虎。沙云。是汝虎。</p>
<p>師召眾云。衲僧行處。如火消冰。萬法本閒。惟人自閙。六祖大師云。非風旛動。仁者心動。將謂說心性禪。承言者喪。滯句者迷。舍多尊者云。非風鈴鳴。我心鳴耳。多少人面牆而立。心復誰乎。俱寂靜故。大眾還會麼。一物寂靜。多物寂靜。一身寂靜。多身寂靜。一世界寂靜。多世界寂靜。先師天隱老和尚如是。龍池幻翁老和尚如是。濟宗上下諸祖如是。東土二三。西天四七如是。卓拄杖云。拄杖如是。山僧如是。大眾如是。顧左右云。堂中喫糉子如是。下座。</p>
<p>幻有大和尚誕日設供。師指真云。兀坐嘴盧都。教人沒奈何箇老漢慣得其便。者裏透得過的。如龍得水。似虎靠山。有意氣時添意氣。不風流處也風流。而今大明國裏稱為師翁後裔者。不啻百千萬億。究竟得大機。顯大用。堪為的骨兒孫者。能有幾人。某上座初閱龍池語錄。見師翁云。世間多少不平之輩。務要別尋一箇人與我老釋迦比勝負。較優劣。還知我釋迦如來是何等一箇面目麼。某上座便於此喪身失命。將謂師翁面目只如是。後來呈似先師。和尚受他許多惡辣鉗錘。方知見與翁齊。減翁半德。見過於翁。方堪嗣續。從此脚跟下自解作活計。雖與師翁同條生。不與師翁同條死。師翁善為隱語云。人還知我釋迦如來是何等一箇面目。令某小瞎禿最初祇見師翁殺人刀。未見師翁活人劍。今日某上座不妨顯示。令見者聞者知我祖師門下亦有殺人刀。亦有活人劍。顧視左右云。若有問。如何是我師翁真面目。拈香云。急著眼。</p>
<p>佛誕度僧上堂。師云。報恩新長老。今年纔廿四。黃面老瞿曇。是吾最小子。古往今來。多少居曲彔牀的大善知識。凡於四月八日播弄瞿曇小老的矢臭氣則有分。還曾夢見瞿曇的師麼。若向者裏緇素得。則不論鬀髮不鬀髮。不虗親到報恩來。若者裏緇素不得。直饒新報恩親手為他剗草。也未免對面白雲千萬里。驀喝一喝。下座。</p>
<p>秋中行化上堂。師拈拄杖召眾云。終日與山僧同居共處。還識得山僧立地處也未。時常見山僧搖唇鼓舌。還會得山僧真實相為處也未。若識得山僧立地處。則於此深山窮谷臥月披雲。却在十字街頭拖泥帶水。而十字街頭拖泥帶水。却在此深山窮谷臥月披雲。若識得山僧真實相為處。則與大眾耳提面命却千里萬里。而千里萬里未嘗不與大眾耳提面命。還會麼。卓柱杖云。頂上一輪滿。清光何處無。</p>
<p>元旦上堂。眾問話畢。師乃云。參禪流。聽我說。此事非常休倉卒。登山須到絕頂頭。入水須至最深窟。乾坤寬廣實難知。滄海淵深豈易識。不識不知且止。透頂透底一句作麼生道。草樹盡非前度色。藍田日暖玉生光。</p>
<p>便舟化主領崑山眾居士請上堂。師顧左右云。毀形易服作世外之士。直須不惜身命。飢寒困苦置之度外。顓究大事。圖報佛恩。所以古德示眾云。夫既出家。如囚脫獄。於佛法中萬死一生。更莫棄捨。蓋慮後學遇境界艱難。一時打不過。故爾苦口叮嚀。殊不知清苦僧家本分。不獨今時如此。自古皆然。昔日大愚芝和尚常住澹薄。想與報恩差不多。而芝老和尚窮酸直是窮酸到底。幾株宿菜也不令人好喫。嘗上堂云。大家相聚喫莖虀。喚作一莖虀。入地獄如箭射。報恩者裏雖云澹薄。然山僧素願有食有法。令眾安止。近因饑饉。安眾無方。直是食不下咽。坐臥不寧。幸有化主發心在外。漸領信心檀越入山。且不要學他古人見識。度量與麼小。口門與麼窄。大家相聚在此。澹薄時澹薄。喫齋時喫齋。喚作喫齋。我等與施主皆共成佛道。　問。如何是函葢乾坤句。　師云。滿院梅花香噴鼻。　進云。如何是截斷眾流句。　師云。近日厨房幾斷烟。　進云。如何是隨波逐浪句。　師云。禮拜著。　復舉。雪竇禪師云。客從遠方來。贈我徑寸璧。中有四箇字。字字無人識。報恩亦有一偈。化主崑山歸。獻我數塊石。通身渾是口。有眼誰不識。下座。</p>
<p>行化過清谿。明道蔡封翁就開封寺請上堂。師云。本是真實人。共譚真實話。欲明真實事。須辦真實心。會中辦心真實的。出來互相酬唱。　問。臨濟問黃檗佛法大意。黃檗便打。某甲問和尚佛法大意。和尚如何。　師云。化長生米。　師迺云。佛祖出世為一大事因緣。人人悟自妙心。得自寶藏。虗空不足以喻其久。宇宙不足以喻其寬。岱嶽未可以為高。滄海未可以為深。取之不竭。用之無窮。明道老居士。深受靈山付囑。欲為有情揭開迷封。悟自妙心。得自寶藏。特重建此開封古剎。玉琳道人到來。特為舉揚。驀召眾云。我不輕於大眾。大眾皆當作佛。下座。　蔡居士作禮云。弟子每對神佛前發願。護持蔡鐸正念。禁止蔡鐸邪思。惟願臨欲命終時。淨除一切諸障礙等。是否。　師云。即此誓願真實。皆成佛道。士再禮謝。</p>
<p>誕日上堂。眾僧問話畢。師乃云。白雲千頃。老屋數間。一榻高眠。令土木瓦石為大眾轉大法輪者。是先師和尚向日家風。唐存翁合諸檀越。建大禪堂。十方聚會。應時及節。請山僧說法者。是新報恩今日行履。且道先和尚向日家風是。新報恩今日行履是。豎柱杖云。若也會得。釋迦不在前。彌勒不在後。大眾與諸佛同證一相三昧。山僧與大眾壽量無殊。若也不會。父少而子老。舉世所不信。擲柱杖。下座。</p>
<p>出坡上堂。問。歲將終。期<span class='corr'>已</span>半。當人脚下事。請師相為。</p>
<p>師云。三十棒一棒也較不得。師乃云。報恩寺裏禪。盡在衲僧邊。搬柴及運土。終日擔橫肩。下座。</p>
<p>上堂。師云。馬祖道一口吸盡西江水。慈悲之故。而有落草之譚。世尊道十方虗空生汝心中。猶如片雲點太清裏。與麼會得。正好捉來朝打三千。暮打八百。有般漢迷頭認影。棄本逐末。以守箇昭昭靈靈為悟主人公。把舉足動步搖唇鼓舌的為常住心體。認六塵緣影為自心相。譬如病眼見空中華及第二月。百千澄清大海棄之。惟認一浮漚。迷中倍人。佛所深愍。世尊又示阿難云。如汝今者。承聽我法。此則因聲而有分別。縱離一切見聞覺知。內守幽閒。猶為法塵分別影事。今時外道好笑殺人。既以曉得走路問話的為悟自心。更以識神空主人公也不可得。為末後無疑。誰知數千年前盡被世尊痛呵明叱。有如斯舉。凡學者可弗見不善如探湯。猛看破浮幻身心。向一念未生前。當下證得廣大心體。連證之一字。亦不可得。便識得一切佛祖廣大心體。方可出生出死。方可入死入生。事是恁麼事。人須恁麼人。苟不如斯。生死到來。便驗真偽。　復舉。古德云。毫釐有差。天地懸隔。師驀豎如意召大眾云。還會麼。良久。擲如意云。萬古碧潭空界月。再三撈摝始應知。</p>
</div>
<div class='div-other'><a id='mulu78' />
<p class='h3'>示眾</p><p>示眾。舉。法眼禪師指凳子云。識得凳子。周匝有餘。雲門偃云。識得凳子。天地懸殊。天衣懷云。識得凳子。榆楠木做。大慧杲云。識得凳子。好鬀頭洗脚。　師云。諸大老與麼各出好手。放過則盡可居寶華王座。仔細檢點將來。合各與三十矮凳脚。</p>
<p>因課誦示眾。師云。邇來魔彊法弱。亦以上無嚴師。故容邪謬之徒插足宗門。多是學宗旨。論宗旨。虗擬宗旨。一味妄穿妄鑿。妄卜妄度。從上綱宗。面目儼然。何嘗夢見。所以言言會旨。步步迷宗。即如一等無慚愧漢。妄稱自<span class='corr'>己</span>亦是臨濟兒孫。開口便道。垂慈必有法。無法不垂慈。臨濟宗有元有要。有權有實。有照有用。有主有賓。而竟把叢林正務及兩堂課誦皆曰此只是應點故事。可將就些。必當少念佛。方像祖師門下客。</p>
<p>吁嗟乎。我不知此等人面皮厚多少。若道是泛常故事。有礙祖道。則直當不念。何得云少念及將就些。若如此隨順俗套。將就故事。豈是大丈夫作人天眼目。與佛祖為師者之所為耶。我今誠實指示此輩暗短流俗阿師。且莫誇是祖師門下客。莫虗稱會宗旨。莫別求所以為人。既欲明宗旨。且莫當面蹉過。莫拈一放一好。教你知報恩者裏即兩堂課誦。便有玄有要。有權有實。有照有用。某上座有時一聲佛如金剛王寶劍。有時一聲佛如踞地獅子。有時一聲佛如探竿影草。有時一聲佛不作一聲佛用。亦有殺。亦有活。亦有縱。亦有奪。亦有主。亦有賓。亦如清涼池。亦如大火聚。背之則受諸苦惱。觸之則燒却面門。饒人左之右之。時進時退。或邪或正。或是或非。或行解相應不相應。或見地透脫不透脫。不消別施勘驗。只者兩堂課誦。都料簡詳悉也。</p>
<p>凡在報恩者。切莫以課誦出坡等為虗應故事。須知無不是佛祖之祕密法。無不是佛祖之總持門。無不是佛祖之不傳心要。無不是佛祖之自利利人捷徑。若道別有宗旨。別有佛法。別有好知解。更欲假借趙州念佛潄口之說以圖避懶。妄擬議人。則先謗他趙州為不要人念佛。又以報恩念佛作念佛會。則真可憐生。你若果是箇人。能各出手眼。別樣設施為人去。某上座自識得你。不要你類我。若你等道必要恁麼。我又不恁麼也。祇如我恁麼。事無不具玄要。權實照用。主賓縱奪。你作麼生會。敢妄擬議耶。凡為魔所攝。毒氣深入者。一任你別去學佛法。學宗旨。多生分別。異樣揀擇。他日眼開。自知負墮。如我同志真實學道者。切須立定脚跟。努力行持。莫為魔惑。其或獅子蟲。定不輕縱以亂清規。</p>
<p>羯磨夜示眾。師云。毀犯者。墮諸苦趣。執持者。報在人天。且道既不毀犯。又不執持的。當生何處。良久。云。自是不歸歸便得。故園風月有誰爭。便歸方丈。</p>
<p>示眾。舉。僧問慈明。閙中取靜時如何。明曰。頭枕布袋。　師云。山僧若在座下。管教先南源不只恁麼休去。何不進云。和尚莫世諦流布。且道先南源又且如何。</p>
<p>示眾。師云。汝等諸人須信本來是佛。各須識取本來面目。蹋著本地風光。若識得本來面目。黃金世界。白玉為身。栴檀叢林。栴檀圍繞。不然草木叢林時時凋喪。眾禮拜。</p>
<p>示眾。舉。佛眼禪師上堂云。世人盡道路行難。本分真金入火看。煉去煉來金體淨。一槌打作玉欄杆。　師云。古德恁麼道。應有聞之踊躍者。應有聞之竦惕者。</p>
<p>示眾。舉。淨覺本禪師。僧問。同聲相應時如何。淨云。鵓鳩樹上啼。　師云。可惜者僧浪問。不知落處。見淨老云。鵓鳩樹上啼。何不遙空掌云。打落枝頭時如何。儻淨老再云。作家禪客。天然有在。何不進云。某甲點茶來請和尚。儻淨老再云。果然作家。便禮拜而出。豈不話不虗行。雖然。鵓鳩樹上啼。汝諸大眾作麼生會。</p>
<p>死關千丈巖回。示眾云。者一百二十日。老僧日日在兩序諸公肚裏走三轉。諸公知麼。　眾進語畢。師又云。者一百二十日。老僧日日在各堂寮苦行。諸禪肚裏走三轉。諸禪知麼。　眾進語畢。師又云。者一百二十日。老僧日日在內外大眾肚裏走三轉。大眾知麼。眾久立。師左右顧視。下座。</p>
</div>
<div class='div-other'><a id='mulu79' />
<p class='h3'>小參</p><p>晚參。師拈柱杖云。我此山中。一物也無。石頭大的大。小的小。內外諸人每日出坡三兩度。驀有箇漢出來道。和尚前言不應後語。但向他道。非汝境界。顧左右云。若也會得。許你不齩一粒米。大碗喫飯。不挂一縷絲。終日著衣。若也不會。不是逐色隨聲。即落解脫深坑。大眾。到者裏切須仔細。良久。卓柱杖云。參。</p>
<p>晚參。師拈柱杖云。當初龐居士到百尺竿頭。將謂見過於人。開口便道。不與萬法為侶者是什麼人。幸而其時諸方有人。若遇如今狐狼野干之屬。盲引眾盲。見有百尺竿頭坐的。便道你<span class='corr'>已</span>死了。須透祖師機緣。方是死中得活。便教人胡穿亂鑿。今日透者一則。明日透那一則。若恁麼。豈不見笑一時。遺臭萬世。討甚葢天蓋地好龐老耶。然而也是當人肯入作家爐鞴。肯求大手眼人鍛鍊始得。</p>
<p>你看龐居士見石頭。問。不與萬法為侶者是什麼人。頭驀掩其口。於此有箇會處。慚惶不少。未到大休大歇田地。到江西馬大師處。仍舊問云。不與萬法為侶者是什麼人。馬大師蹋向前一步云。待汝一口吸盡西江水方與汝道。龐居士到者裏。方纔命根子卒地折。爆地斷。放開窮肚皮。海納百川。七縱八橫。千通萬達。高步大方。發一言。令人不敢正耳聽著。立一行。令人不敢正眼視著。</p>
<p>師召眾云。馬大師進那一步。諸人還見到也未。若也見到。方可與山僧柱杖子相見。若未見到。豈可衲子不如他俗人。有麼。有麼。驀豎柱杖云。吸盡西江且止。只如山僧柱杖子作麼生吞。良久。卓杖云。劍為不平離寶匣。藥因救病出金缾。擲杖出堂。</p>
<p>十五夜小參。舉。僧問趙州。如何是祖師西來意。州云。庭前柏樹子。　師云。報恩則不然。有人問。如何是祖師西來意。但向道。今夜一輪滿。清光何處無。</p>
<p>小參。師云。山僧不指路頭。一任諸人瞎闖。諸人若也瞎闖得勇猛。不顧危亡得失。盡力闖將去。驀然撞著峭壁巉巖。磕破腦殻。則一回知痛癢也未可知。　問。諸人瞎闖則不問。磕破腦殻時如何。　師云。又慚惶。又好笑。　問。磕破腦殻則不問。為甚又慚惶。又好笑。　師云。非汝境界。</p>
<p>小參。舉。眉州黃龍禪師。僧問。如何是密室。龍曰。斫不開。曰。如何是密室中人。龍曰。非男女相。　師云。古人恁麼道。山僧則不然。如何是密室。七通八達。如何是密室中人。長的長。矮的矮。且道與古人是同是別。喝一喝。卓柱杖一下。</p>
<p>仲春晚參。師云。古者道靈雲見處不在桃華上。且道他見處作麼生。眾無語。　師云。正所謂如將名品菓子。殻也去了。核也去了。送人口邊。人不解喫。</p>
<p>舉峰西堂秉拂。師云。昔日趙州云。我在南方火爐邊有箇無賓主話。至今無人舉著。噁。直饒道閉門打睡。接上上機也未。若如斯提持。今時人聞舉著向上一路。末後牢關。未嘗不商量浩浩地。如說藥人。真藥現前都不能識。淵明云。平疇交遠風。良苗亦懷新。東坡云。非古之耦耕植杖者不能道。非吾世農不知此語之妙。吾於趙州亦云。少間煩峰西堂對眾拈出。</p>
<p>晚參。問答不錄。師云。早間森首座領眾請法。山僧道。鐘動喫齋。召眾云。大包方外。細徹毫端。帆正晴湘。衡開九面。出家兒造次顛沛。不離衣鉢之側。端能與露柱同披一領袈裟。與山僧同一鉢盂烹饗也未。此間一草一木。同證圓明。胡為有人自疑自別。損法財。滅功德。莫不繇茲心意識。誠哉是言也。台山南。岱宗北。殊天異域之賓。咸與山僧晨香暮燈。共分寥寂。胡為有人咫尺關山。只為分明極。翻令所得遲。不大可哀乎。昔日少林面壁。二祖趨風。寒庭立雪。沒膝齊腰。何等心骨。鼻祖尚訶為輕心慢心。徒勞無益。斷臂安心。出羣得髓。瞻彼前修。豈同裨販。打一拂云。精金百鍊自光瑩。藥汞從教誇耀冶。</p>
<p>晚參。問。某甲閱楞嚴。至七處徵心。有箇會處。　師云。咄。此非汝心。作麼生會。　進云。某甲無心。　師云。齩人矢橛。不是好狗。　問。光陰如箭。日月如梭。如何了生脫死。　師云。莫厚顏。　師乃云。莫謂無心云是道。無心猶隔一重關。又有道說甚一重。直是千重萬重。既然如是。畢竟如何明心見性。良久。云。山僧昨在報恩示眾云。古之天地日月。猶今之天地日月。天地日月無古今之異。禪道佛法亦不應有古今之分。為甚麼古之知識。千百世之下。凜凜常在人目前。後之知識。當世現在。每淹淹如九泉下人。古之學者。一面瞥地。耀古輝今。今之學者。今日有些會處。明日有些會處。及乎生死到來。依舊手忙脚亂。蓋道無同異。同異在人。今之發心未嘗不如古人。參究未嘗不如古人。刻苦未嘗不如古人。用心到無用心處亦未嘗不如古人。但古人到無用心處決不望崖而退。百尺竿頭更能進步。所以道。懸崖撒手。自肯承當。絕後再甦。欺君不得。今人到千峰絕頂。不惟不進步。反退轉身來。云吾<span class='corr'>已</span>死而得活了。以了不可得為究竟。以擎拳豎指為透祖師關。盡是懸崖縮脚。種種自欺。去他古人遠之遠矣。卓柱杖云。有志之士。自知好惡。</p>
<p>晚參。師云。明道者多。行道者少。大小祖師話作兩橛。明而不能行。明的事向那裏去也。諸人十二時中行的事作麼生。良久。云。遶菴一水聲常住。擁榻千峰勢欲翔。</p>
<p>早參。師云。古者道。莫被天下老和尚舌頭瞞。山僧道。莫被天下善知識行履瞞。祖師門下客。須確實為生死。口不嚼一粒米。身不挂一縷絲。方可隨意穿衣喫飯。眼中不見一畫一豎。耳中不聞一語一言。方可隨時寫字看書。否則大事未明。如喪考妣。大事<span class='corr'>已</span>明。如喪考妣。如或生死心不切。慎勿出家。縱出家。慎勿來宗門。何以故。目下雖未為生死。儻不輕易出家。不輕易來宗門。尚知有出家事在。尚知有宗門事在。有等造次出家。來此宗門。隨羣逐隊。發意做工夫。如撞釆的一般。做幾時撞不著。便一日悠忽一日。一時怠惰一時。自<span class='corr'>己</span>既然。將謂他人亦是如此。謗大般若。苦報無量。有志之士。務須確實。</p>
<p>晚參。師云。同居在此。不論久參初學。須各各退步到真實不欺之地。</p>
<p>晚參。師云。龍淵今冬與大眾約法三章。第一．飲水不得打濕口。第二．喫飯不得齩著米。第三．經行不得撞著露柱。</p>
<p>元旦。知浴領檀越請小參。師云。大眾知麼。汝等成佛以來。<span class='corr'>已</span>經無量阿僧祇劫。舉足下足。其地堅固。金剛所成上妙寶輪以為嚴飭。寶池瓊閣。奇樹珍禽。樂具充溢。無有苦緣。壽命無量。光明無量。法親無量。如或未知。則不矜久修。不薄初學。一念回光。即同諸聖。若也根思遲鈍。便請一念不生去。如或多知解。多愚癡。便請淨念相繼去。但辦肯心。決不相賺。雖然如是。且道善財入樓閣門。為甚入<span class='corr'>已</span>還閉。所以道。如來不出世。祖師不西來。汝等成佛<span class='corr'>已</span>經無量阿僧祇劫。</p>
<p>晚參。師云。昨夜行者通大眾晚參。山僧傳語云。大好月。你諸人作麼生會。僧云。砍却月中桂。清光應更多。　師云。矢上加尖。眾久立。　師云。山僧自領三十棒。</p>
<p>知浴古淵領海寧眾居士請解制。紹興范居士求釋愆。同請小參。問答畢。師揮拂云。人人殊勝。箇箇淨明。似鳥行空而昧空。如魚在水而忘水。無瑕翳中自生瑕翳。無障緣處自生障緣。結空花於無明樹頭。有何實果。撈水月於昏沈海上。徒見勞心。既能物外逍遙。必須真源頓達。苟知空門皈向。定應覺性洞明。覺性明。真源達。方知罪垢本空。而無罪不懺。法道本超。而無法不成。大眾。我不輕於汝等。汝等皆當作佛。下座。</p>
<p>小參。師云。昨日大眾晚參。山僧道。洗清昔日擔泉處。斫出當年面壁巖。汝諸大眾各各領悟也否。聞斯提舉。若能正眼洞開。則忙閒動靜。一語一默。著著有出身之路。用得十二時。不為十二時用。轉得一切物。不為一切物轉。攪長河為酥酪。變大地作黃金。供養大眾。不為分外。如或不然。二時粥飯。齩須彌山子。唇齒之間。太費支持。七尺形骸。挂冰稜鐵甲。俯仰之際。大有不便。卓柱杖。</p>
<p>結夏。檀越請小參。師云。圓陀陀。光爍爍。淨躶躶。赤灑灑。三頭六臂。千手千眼而本無一物。純真一如。無臭無聲而萬象縱橫。閉門打座。徧界不藏。閙市橫身。孤巍嚴密。諸作紛紜而非動。一物不為而非寂。違之者自暴。求之者愈失。千賢萬聖。趨向無門。千佛萬祖。退身有分。師以拂子打一下。云。誰參勝熱婆羅門。六月霜花凝枕席。下座。</p>
<p>晚參。師云。去聖時遙。言高志下。欲明格外旨。須盡域中情。顧左右云。大眾看脚下。</p>
<p>晚參。師云。劫火洞然。大千俱壞。未審者箇壞不壞。壞。恁麼則隨他去也。隨他去。大隨恁麼答話有甚長處。投子望山禮拜。眾無語。　師云。古之學者為<span class='corr'>己</span>。以竹篦拍香案。便歸寢室。</p>
<p>晚參。師云。祖師時時在水桶上出現。剛見人挑水。走入水桶裏去也。祖師時時在火燄上出現。剛見人燒火。走入火燄裏去也。祖師時時在木魚上出現。剛見人打木魚。走入木魚裏去也。祖師時時在鐘鼓上出現。剛見人打鐘鼓。走入鐘鼓裏去也。良久。云。有人出來道。和尚何得壓良為賤。山僧只要你恁麼道。</p>
<p>小參。師云。理無事外之理。事無理外之事。理外之事則愚。事外之理則狂。狂則為魔所攝。愚則為佛所悲。寧為佛悲。莫為魔攝。大眾來此祖庭。必須立深誓願。正知正見。正路修行。庶幾同證。圓滿菩提。</p>
<p>晚參。師云。昔年大慧禪師因一禪子參公案不透。乞求方便。慧云。你是福建人。我為汝說箇譬喻。如將名品茘枝。皮也去了。核也去了。送在汝口邊。只是汝不解喫。　師召眾云。當初大慧為此一人設箇譬喻。此人當下齩破舌頭。山僧因眾參上樹公案。重重相為云。緊夾籓籬寬闢道。如何。眾中未見有脚頭點地的。乃云。但辦肯心。必不相賺。更與汝等一箇安心丸子。三文大光錢。買得箇油餈。喫向肚裏了。當下便不飢。</p>
<p>晚參。師顧左右云。今日晚參不許問話。不問話者三十棒。　眾擬議。師云。自從立雪人歸後。幾片白雲護翠岑。</p>
<p>結制。古淵知浴領海寧眾檀越請小參。問。爐韛大開。不留鈍鐵。金鎚揮擲。萬竅通明。還許學人立地成佛也無。　師云。進前來喫棒。　進云。與麼則滾入紅爐大冶中。直得通身無縫罅。　師云。許汝膽大。問得祖宗之髓。登祖宗之堂。　敢問和尚。昔日僧問臨濟。如何是奪人不奪境。濟云。煦日發生鋪地錦。嬰兒垂髮白如絲。為甚本山中祖道錯。　師云。一對無孔鐵鎚。　進云。與麼則二大老料揀。一齊蒙和尚指示去也。　師云。與汝六十棒。　問。如何是法王正令。　師云。千鈞之弩。　進云。與麼則人人沾恩。箇箇得力。　師云。<span class='corr'>已</span>放過。　居士問。不侶萬法。不取凡聖事如何。　師云。佛子受佛戒。即入諸佛位。　師乃云。天目山下無寸土。天目山頭無片雲。脚跟跐著寸土。有寒暑兮促君壽。有鬼神兮妒君福。眼中見有片雲。風力所轉。終成敗壞。且道住此天目山。如何行履即得。虗空拍手呵呵笑。報汝人人淨法身。聞斯告報。直下承當。如來禪許汝會。更須知有祖師禪始得。且道如何是祖師禪。驀喝一喝。隨聲以竹篦撫案一下。</p>
<p>晚參。師云。祖師示現全身。向汝諸人毛孔中念普字真言。汝等盡見盡聞麼。一僧喝。　師云。胡喝亂喝。乃云。分明指出平川路。却奈忠言逆耳何。</p>
<p>除夕晚參。師拈柱杖召眾云。識得柱杖子麼。一日不為少。千載不成多。小則蟭螟眼裏橫眠。大則乾坤西傾東闕。出息不隨眾緣。入息不居陰界。試看先宗是何標格。你有柱杖子。與你柱杖子。你無柱杖子。奪你柱杖子。</p>
<p>晚參。師召大眾云。莫瞌睡。</p>
<p>石庭晚參。師以杖指一碎石云。者石版如何沒一些縫。良久。又指一完石云。者石版若為有許多縫。　一僧云。謝師指示。　師便打。乃云。今時學者。有兩種錯路。一種錯路的。問著便道喚什麼作燈籠。一種錯路的。問著便道露柱沒一點縫。是者兩般錯路。便掩蔽却人人本地風光。若不蹋著本地風光。終不能免此兩種錯路。今日不惜眉毛說似諸人。豎柱杖云。山僧柱杖子有九千九百九十九隻眼。顧眎左右云。更有一隻不與你們說盡。何故。若教容易得。便作等閒看。</p>
<p>晚參。師云。吾觀大眾盡與佛祖無二無別。但存人我。自生間隔。所以祖師示眾。誦金剛般若經。上根者一聞千悟。後來祖師教人參死了燒了話．父母未生前話。便是將一卷般若經括作一句。教人持念。汝諸大眾須在佛祖路上行。方到佛祖田地。若四相未空。徒勞無益。各宜珍重。</p>
<p>晚參。師云。山僧說得一篇佛法懸在雨華橋上。大眾各去看取。良久。云。伯樂曾三顧。千金誰解增。贈君君不納。完璧倚枯藤。</p>
<p>晚參。舉。傅大士道。空手把鋤頭。步行騎水牛。人從橋上過。橋流水不流。　師云。天目則不然。生鐵打鋤頭。披簑牧水牛。人從橋上過。水流橋不流。且道傅大士的是。山僧的是。良久。云。朝參暮請緣何事。應須立透祖師關。</p>
<p>早參。舉。六祖云。本來無一物。長慶云。萬象之中獨露身。　師云。孫必類祖。大眾會麼。拈柱杖。旋風打散。</p>
<p>晚參。師云。汝諸大眾多有廣遊人間世。徧禮諸名山的。多有參徧諸方。久親知識的。多有諸方許可記莂的。我不問汝別樣佛法。只有一句極平常的話問你。且道者一時香在什麼所在坐。良久。云。衲僧在處。如火消冰。終不却成冰。若道有香可坐。有坐的人。有坐的所在。莫道你廣遊博禮。參方受記。直饒你向世尊肚中轉一過來。也只是箇能仁的矢橛。各各自揣摩。道箇驚人句看。顧視左右。震威一喝。</p>
<p>小參。舉。世尊九十日在忉利天為母說法。及辭天界下時。四眾八部俱住空界迎。有蓮華色比丘尼作念云。我是尼身。必居大僧後見佛。不如用神力變作轉輪聖王。千子圍繞。最初見佛。果滿其願。世尊纔見。乃訶云。蓮華色比丘尼。汝何得越大僧見我。汝雖見我色身。且不見我法身。須菩提巖中宴坐。却見我法身。　師云。大小世尊抑強為劣。山僧若見蓮華色比丘尼。但云汝真能現大人相。殷勤見我。若須菩提巖中宴坐。乃是閉門作活。豈能見我全身。驀拈柱杖云。還有為世尊作主的麼。有則出來。各出人一頭地。卓柱杖云。好手豈容無妙拍。三臺須是大家推。</p>
<p>小參。舉。趙州問南泉。知有的人向甚處去。泉云。山前檀越家作一頭水牯牛去。　師云。長帬新婦拖泥走。　州云。謝師答話。　師云。帆隨湘轉。望衡九面。　泉云。昨夜三更月到牕。　師云。向上一路。千聖不傳。</p>
<p>晚參。舉。僧問趙州。如何是佛。州云。殿裏的。　師云。古佛恁麼道。可謂眼空四海。</p>
<p>晚參。師云。解制來。走動的走動。各執少人。久住者未免辛苦。汝諸大眾如何得不為境轉。　一僧云。心如木石。　師笑云。說到行到。吾為汝保任此事。終不虗也。</p>
<p>早參。師云。有一人。日勤眾務。一物不為。有一人。一物不為。日勤眾務。且道那箇作家。一僧出。師打退。又一僧作禮。師亦喝出。　師迺云。有叟情相似。日香夜夜燈。</p>
<p>晚參。師云。如淨瑠璃。內外明徹。凡見道者。若身心世界果如淨瑠璃。內外明徹。方是真見本來面目的人。不然。徒自欺耳。生死到來。悔將何及。不見道。吾心似燈籠。點火內外紅。雖非依樣畫描。却是一鼻出氣。</p>
<p>晚參。師云。秋來好坐禪。賢衲莫亂走。各得坐具地。他年大開口。且得地一句作麼生道。父母所生口。終不為人說。</p>
<p>燈節。知浴同王檀越請小參。師云。如淨瑠璃。內外明徹。光逾日月。量裹太虗。探之不見其初。避之莫究其極。山河大地。即之靡不消鎔。明暗色空。捨之無以建立。神鬼不能覰。賢聖不能知。潔之不新。垢之不故。蝡動不減。佛祖不增。謂之為微。普天帀地。謂之為顯。朕蹟不留。指為智珠。闇然日著。目為福嶽。坦然日尊。召大眾云。我見燈明佛。本光瑞如此。</p>
<p>戒私看文書。晚參。師云。上三畫長。下二畫短。天左旋。地右轉。日月照臨乎其上。龍象奔走乎其下。高出無頂天。深逾香水海。無論智愚賢不肖。識得者箇字。宣聖孟夫子拱手讚歎。釋迦不在前。彌勒不在後。奔軼絕塵。今之古之。誰敢與偶。好大哥。直截根源尚迂曲。尋枝摘葉復何如。</p>
<p>小參。問話畢。師云。一片清涼地。安閒絕比倫。往來及住眾。舉步莫迷津。眾久立。師震威一喝。下座。</p>
<p>小參。師云。有一無事人。終日忙鹿鹿。有一精進漢。長年訥且木。如是二人中。有一人堪與人為師。汝諸大眾出入好看。良久。云。寂光真境何嘗遠。同在瑠璃國土行。下座。</p>
</div>
<div class='div-other'><a id='mulu80' />
<p class='h3'>法語</p>
<div class='div-other'><a id='mulu81' />
<p class='h4'>示全菴進上座</p><p>進上座事我十年。不動竿頭。每為齩破拇指。夏初。入大雄室。聞舉一歸何處話。直下透脫。須念自利易。利人難。深心大心。終身誓居學地。所謂證無量聖身。猶未是泊頭處也。</p>
</div>
<div class='div-other'><a id='mulu82' />
<p class='h4'>示嵿侍司</p><p>禪和家。善用心難。善用心的。得正悟難。得正悟的。打脫見地難。打脫見地的。不走作難。翻此四難為四易。則自利利他。一切了辦。</p>
<p>古人道數十年尚有走作。或云我數十年方打成一片。成片者無論矣。未成片者。但把曹谿云什麼物恁麼來隨時覺察。管教衲僧行處如火消冰。</p>
</div>
<div class='div-other'><a id='mulu83' />
<p class='h4'>示岳書狀</p><p>余生平無甚長處。祇不記古今隻言片字。生平亦有自負處。不學他諸方佛法世法。噫。安得不記人言句者。聆我斯言乎。書付行岳。以示千百年知音者。</p>
</div>
<div class='div-other'><a id='mulu84' />
<p class='h4'>示[山*藏]侍司</p><p>在堂中不要學佛學法。辯古明今。當毒眼孤[目*掌]。無佛無祖。無人無<span class='corr'>己</span>。放出葢天葢地志氣來。東拂于逮橫身。西瞿耶尼展脚。南贍部洲啜飯。北鬱單越撒溺。語默超越常情。動止迥殊舊習。天神捧華無路。人鬼覰捕無門。果能如是。不變不雜。等閒舉起。鈍刀子也能殺。也能活。也能照人肝膽。也能稱人伎倆。把從上千七百老古錐遺下一言半句。或是作家相見。或是出格提持。或嚴密。或危險。或泥中有<span class='corr'>刺</span>。或沙裏無油。或人目為誵訛。或人目為奇特。千岐萬別。駭狀奇音。逢著箇鈍刀子。自然如庖丁之解牛。由基之繞樹。豈他穿窬擔板。亂統支離者。可同年而語哉。然猶未也。并知山僧與麼庭訓。亦是憐兒不覺醜。方是有氣性衲子。祖師云。行解相應。名之曰祖。又曰。明道者多。行道者少。如斯料簡。豈是等閒。今時有等無忌憚者。擬為佛祖苗裔。得些見地。全不修省。難免道力不勝業力。又安望其透末後句。向上關哉。戒之勉之。</p>
</div>
<div class='div-other'><a id='mulu85' />
<p class='h4'>示峰首座</p><p>長沙岑禪師。因秀才看千佛名經。問曰。百千諸佛。但見其名。未審居何國土。還化物也無。岑曰。黃鶴樓崔顥題後。秀才還曾題也未。曰。未曾。曰。得閒題取一篇好。如斯答話。非大有福慧人不能。</p>
</div>
<div class='div-other'><a id='mulu86' />
<p class='h4'>自勵四誓</p><p>一誓不與本分間隔。作一佛事。乃至一稱一禮。一誓不與本分間隔。為一人。乃至交一言。一誓不與本分間隔。閱一書。作一字。一誓不與本分間隔。一坐立。一譚笑。</p>
</div></div>
<div class='div-other'><a id='mulu87' />
<p class='h3'>客問</p><p>客問。學道如何不蹉路。</p>
<p>曰。善哉斯問。世之不參涅槃堂裏禪者。難乎其不蹉路矣。雖然。當今傳法者徧界。方行等慈。不擇淨穢。開闡無遮。度諸疑謗。先進者以廣接為心。後進者以易入為事。知名盛而實衰。辯名似而實非者。難道全無。敢謂罕有。吾言之安足為人重。而可與子深言之也哉。客固請。</p>
<p>曰。如子之不以人廢言。吾姑與子漫言之。學道欲無首越之燕之歎。第一．須發心諦當。或志小見近。圖作世間善人。只消讀治世聖賢之書。行治世聖賢之事。或遵行如來權教法門。助其修省。亦有益無損。若欲究竟出世無上妙道。當顓為生死始得。顓為生死。則博聞強記如慶喜。一問十答如香嚴。百鳥銜華如牛頭。千指遶座如夾山。尚須捨<span class='corr'>己</span>從人。況降斯而下者乎。不為生死。必尚知見。此道不屬知見。不為生死。必務功能。此道不屬功能。不為生死。必慕豪放。此道不屬豪放。一尚知見。務功能。慕豪放。則非愚即狂。成魔落外。善因而招惡果。多自不顓為生死學道者而成。豈不一蹉永蹉哉。</p>
<p>第二．須工夫諦當。既為生死發心學道。可不返躬自省。果能具大根器。一聞千悟也未。若也未能。須參一句話頭。一日不透一日參。一月不透一月參。一年不透一年參。一生不透一生參。今生不透來生參。永無退失。永無改變。方謂之諦當工夫。參定一句話頭。便是斬知見稠林之利刃。渡生死苦海之慈航。解雜毒入心之聖藥。指萬古迷津之導師。不集善而自集。不斷惡而自斷。不持戒而自戒。不習定而自定。不修慧而自慧。不課佛而自課。不誦經而即誦。不求生勝處而自生勝處。不求多善友而自多善友。本不求譽。亦莫可毀。如是顓一。如是精進。如是久遠。縱未發明。亦現在可為後學規模。將來必得佛祖心髓。儻名色為生死學道而起傍疑。求別助。生異見。多外騖。憚艱辛。喜快便。管教百妄交集。其蹉可勝言哉。</p>
<p>第三．須悟處諦當。既顓為生死。純一參究。必待工窮力極。時至理彰。命根斷。本來面目現。不疑生死。不疑古今。不墮坑落塹。不彊作主宰。不認識神。不陷空豁。不涉矯亂。不入邪師圈繢。不犯明眼料簡。儻魚目為珠。瞌睡當死。以鹵莽承當為有力量。以硬差排為不疑。以粗放狂亂為大機大用。以顢頇為透脫無餘。竿頭宜進而不進。言句應參而不參。不煩穿鑿而穿鑿。不可抹殺而抹殺。入門一蹉。異解雜陳。所謂可痛哭流涕。長太息者。非此類乎。</p>
<p>第四．須師承諦當。非但無真傳杜撰阿師。不可承虗接響。即沿流不斷者亦須察其行實。不擔條斷貫索。謬自主張。蹉過師家相為處否。不孤負師家腦後深錐否。洞明從上綱宗否。不施為偏重。瞎人眼目否。若無真正作家宗師為之打瞎頂門眼。奪却肘後符。則雖有實悟。自了則可。為人則禍生。儻若<span class='corr'>己</span>見既偏。投人又謬。自方空豁。復向瞎棒瞎喝下似木合水。如空合空。謬執金剛寶劍斬盡一切。為實不知我王庫內無如是刀。盲引眾盲。江河日下。或自入處廉纖。沾著邪知惡解家滋味。邪毒入心。如油入麵。更或不知錯認。漫云自肯。不受人究竟。謂之不被他轉却。又或云我見處是的。只要行履了。此等何足挂之齒頰。</p>
<p>第五．須末後諦當。末後一句。始到牢關。靈龜負圖。自取喪身之兆。不透末後牢關。而言得大機大用。不透末後牢關。而言具本分草料。其不為粗惡狂徒者。鮮矣。不透此關。有正悟者。猶可為一時唱導之師。如無正悟。不知有此關者。其於古人參悟與悟後重疑。不移前作後。指悟為迷者。鮮矣。謗先聖。悞後人。皆由不知向上一關。可不畏懼乎。自利不全。利人不足。皆由不透向上一關。可不惕厲乎。</p>
<p>第六．須修道諦當。雖發心諦當。工夫諦當。悟處諦當。師承諦當。末後透脫諦當。更須自<span class='corr'>己</span>覺察是頓悟頓修根器否。是果地善知識否。打成一片。速於香林否。不走作過涌泉否。現業流識淨盡否。事事無礙否。行解相應。名之為祖。試看先宗是何標格。</p>
<p>第七．須為人諦當。不可有實法與人。不可騙人。云有方便。助汝易入。不可教人不參死話頭。決要人真參。決要人實悟。決要人悟後達向上關棙。決以見性謂之悟。不可輕意牢籠人。於人認識之謬。哄云有省。於人向念未生時。認妄為真。印云有入。圖一時門庭熱閙。不顧展轉誤賺。邪法縱橫。病發於此。寧絕嗣。不亂傳。方謂之為人諦當。前六種不諦當。則自錯。後一種不諦當。則錯人。良藥苦口。忠言逆耳。憐子請之。誠而示之。甚弗輕以語人。</p>
</div>
<div class='div-other'><a id='mulu88' />
<p class='h3'>機緣</p><p>僧問。如何是函葢乾坤句。　師鼓腹云。我容得你者些人萬萬千。　進云。如何是截斷眾流句。　師云。趕得你無脚跑。　進云。如何是隨波逐浪句。　師云。容你在者裏立片時。</p>
<p>師問僧。玄沙是汝虎話。你如何會。　僧舒五指云。牙爪齊露。　師便打。復示偈云。生平不出嶺。一語古今傳。明眼人難會。君須向上看。</p>
<p>師問僧。向父母未生前道將一句來。　進云。八角磨盤空裏走。　師指香盒云。者是什麼。　僧擬議。師便打。僧無語。師云。真誠莫作小兒嬉。</p>
<p>問行堂云。飯桶裏多少達磨眼睛。堂罔措。　問火頭。三世諸佛向火燄裏說法。還端的也未。頭亦罔措。　師指傍立一僧云。惟有者箇師僧解答話。便歸方丈。</p>
<p>園頭問。和尚病好了麼。　師云。我從來不病。有何好不好。　進云。某甲不能親近得和尚。　師云。我日日在你園中。</p>
<p>退菴呈世尊拈花頌云。倚天長劍露鋒鋩。拈出何人敢近傍。潦倒飲光輕觸著。面門血濺太郎當。　師云。只見錐頭利。不見鑿頭方。　進云。却被和尚看破。　師面壁云。誰人知此意。令我憶龐公。</p>
<p>僧問。如何是有柱杖子與柱杖子。　師云。長安風月貫今昔。那箇兒童摸壁行。　進云。如何是無柱杖子奪却柱杖子。　師云。多少人飯籮邊餓死。</p>
<p>師還江上度親。張靜涵老居士過訪十方菴。話次。伸問。塵勞中如何得本。　師云。居士者一問從那裏來。士無語。　師云。昔雲棲大師雖不主持宗門。指示人參究却甚諦當。嘗盛稱人著述之妙。末後提撕之云。須看者段光明從何處流出。於此著眼。便是得本之捷徑。　士云。如何用力。　師云。者箇代居士不得。</p>
<p>師一日入庫房。指團子問庫頭。吸盡西江即不問。你試吞却者兩籮團子看。　進云。吞却了也。　師云。大眾喫箇什麼。頭答不契。　師自代云。樂則同歡。</p>
<p>僧問。不與萬法為侶的是誰。　師云。桌子．板凳。</p>
<p>韞荊璧入精進三。次日上方丈云。某有箇見處。　師云。狗子為甚無佛性。　韞拳師肋下云。一向在趙州處落節。今日在和尚處㧞本。師便推出。　次日復入。師云。盡大地火發。得何三昧不被燒却。　進云。特來度夏。師便喝。　璧呈頌云。圓似滿月圓。寬同太虗寬。歷劫無姓氏。從來絕躋攀。聖凡由此出。剎海在伊安。始終無變異。觸處善隨緣。　師云。還會適來一喝麼。璧便出。</p>
<p>師從龍淵歸。問侍司云。你十二時中還見念頭起處麼。　進云。念頭了不可得。更覓什麼起處。　師云。我適來見一塊石。有九十九條縫。</p>
<p>師與一秀才話次。謂云。你合會得天地同根。萬物一體。　進云。某甲何嘗不會。　師云。為甚殺生食肉。</p>
<p>修殿公務作禮。師云。釋迦老子向灰瓦上轉大法輪。什麼人得聞。眾無語。　師云。好生看取。　壁侍司作禮云。請和尚答一轉語。　師云。問將來。　進云。聞的事作麼生。　師云。逼塞虗空無縫殿。東西南北月輪紅。</p>
<p>江上歸。師問眾云。大地無寸土是什麼人境界。　一僧進云。和尚家風。　師云。如何大地無寸土是山僧家風。僧不能答。　師代云。常州．湖州．杭州。</p>
<p>僧問。大地山河即不問。一毛頭上事如何。　師云。吞取七箇八箇。　進云。不會。　師云。吐却兩箇三箇。</p>
<p>僧問。如何是萬法歸一。　師云。天圓地方。　進云。一歸何處。　師云。地方天圓。</p>
<p>僧問。百千法門。無量妙義。如何是第一義。　師云。橫七豎八。</p>
<p>問。如何是本來面目。　師舉扇示云。不得喚作扇。僧禮拜。　師云。伶俐衲僧。</p>
<p>問。前不得後不得時。如何是出身處。　師云。前去佛殿。後去東司。為甚不得。</p>
<p>問僧。父母未生前道來。　僧以手外拱云。徧界不曾藏。　師云。徧界不曾藏。因甚偏向那邊。僧無語。　師云。何不道某甲指東畫西。</p>
<p>僧參。師云。承你遠來。無可供養。將五間禪堂與你一口吞却。　進云。大地無寸土。吞箇什麼。　師云。多少人恁麼道。苕帚柄也要打三十。</p>
<p>僧問。一塵透脫。千界光輝。為甚十聖三賢不明斯旨。　師云。你莫管他十聖三賢。且道虗空作麼生證。　進云。覓虗空了不可得。　師云。恰是。　進云。和尚是大善知識。　師云。正要你檢點。　僧擬議。師云。直透萬重關。莫住青霄裏。</p>
<p>師問圓證堂寮主云。香爐幾時成佛。　進云。成佛久矣。　師云。昨夜被虗空壓碎。你還知麼。　僧擬議。師云。脫空妄語漢。</p>
<p>師雲覆菴歸。侍司中路接。師云。你來得遲。將前面遠山與你作點心。　侍擬議。師以柱杖驀面劃一劃。云。再加一分䞋錢。　進云。也不得將別人家物作人情。　師云。不但䞋錢。點心也消受不起。</p>
</div>
<div class='div-other'><a id='mulu89' />
<p class='h3'>頌古</p><p>舉。趙州問南泉。知有的人向甚處去。泉云。山前檀越家作一頭水牯牛去。州作禮云。謝師指示。泉云。昨夜三更月到牕。</p>
<p>雪中春色梅梢見。黃鳥聲聞意氣新。意氣新。誰知黃鳥笑聲頻。說與風流明敏者。眼從今日碧。華自去年馨。</p>
<p>舉。歸宗常禪師。素與南泉同行。忽一日相別。煎茶次。南泉問曰。從來與師兄商量語句。彼此<span class='corr'>已</span>知。或後有人問畢竟事。作麼生。宗曰。者一片地。大好築菴。泉曰。築菴且置。畢竟事作麼生。宗打翻茶銚便起。泉曰。師兄喫茶了。普願未喫。宗曰。作者箇說話。滴水也難消。</p>
<p>賓則始終賓。主則始終主。金鎚各逞藏鋒技。父子不傳。兄弟同氣。和烟搭在玉欄干。上苑垂楊鳥深處。</p>
<p>舉。陸亘大夫向南泉云。肇法師也甚奇怪。解道。天地與我同根。萬物與我一體。泉指牡丹華云。大夫。時人見此一株華。如夢相似。</p>
<p>一枝華發十分春。覩徹根源把玩新。堪羨大夫打失鼻。共來笑傲古今人。</p>
<p>舉。僧問疏山禪師。如何是法身。山云。枯樁。如何是法身向上事。山云。非枯樁。</p>
<p>一拳拳倒黃鶴樓。一踢踢翻鸚鵡洲。有意氣時添意氣。不風流處也風流。</p>
<p>舉。慈明祖師。僧問。閙中取靜時如何。云。頭枕布袋。</p>
<p>悟入汾陽。鞋穿足裂。塞却口門。出廣長舌。如鐘在虡。小大徐疾。有扣斯應。渾身金石。三玄彈指。四看語默。易知難會。易見難識。蓮棹洛伽。雲開兜率。</p>
</div>
<div class='div-other'><a id='mulu90' />
<p class='h3'>詩</p>
<div class='div-other'><a id='mulu91' />
<p class='h4'>贈履坦禪人兼報天一居士</p><p>鼎立三峰勢插天。嶺門雖闢白雲連。飛鴻傳得人間信。石壁難依過別川。</p>
</div>
<div class='div-other'><a id='mulu92' />
<p class='h4'>入磬山</p><p>隱居風範依然在。說法堂前任草生。莫謂門庭能閴寂。從來此道少人行。</p>
</div>
<div class='div-other'><a id='mulu93' />
<p class='h4'>示退菴重子住敔山</p><p>澄江有山孰多僻。敔山兩灣蒼翠積。澄江有水孰多情。敔山前後敔水平。當年一身澹如水。夜隨明月過深林。化山擬作推蓬室。扁舟乘興堪深入。汝今為我先去住。菴傍閒地多栽芋。忘世情懷爾我同。茅鐮鐵<span class='corr'>钁</span>振先風。得人不在門如市。猶憶當年面壁翁。</p>
</div>
<div class='div-other'><a id='mulu94' />
<p class='h4'>贈禪人</p><p>見道誰修道。忘山好住山。雪深巖屋老。百衲一身閒。</p>
<p style="margin-left:2em">又。</p>
<p>重巖之下。茅屋耽耽。有幽人兮。雪立冰餐。</p>
<p style="margin-left:2em">又。</p>
<p>好山如畫畫如山。紅葉村村杖笠閒。看到桃華成一笑。再來雲外訪柴關。</p>
</div>
<div class='div-other'><a id='mulu95' />
<p class='h4'>守塔懷古</p><p>多年黃葉類形骸。此日徘徊誰偶諧。麻衣草履食接氣。象骨崖前呼再來。</p>
</div>
<div class='div-other'><a id='mulu96' />
<p class='h4'>咏懷</p><p>千峰絕頂尖頭屋。草薦柴牀火一爐。三十年中無一事。諸方何處覓潛夫。</p>
</div>
<div class='div-other'><a id='mulu97' />
<p class='h4'>靜夜思</p><p>枝枝葉葉月。疏疏密密風。誰共蹋流水。倚杖石橋東。</p>
</div>
<div class='div-other'><a id='mulu98' />
<p class='h4'>題壁</p><p>星高月曉。松雨滿衣。西岡危坐。嗒然忘歸。</p>
</div>
<div class='div-other'><a id='mulu99' />
<p class='h4'>偶題</p><p>月浸千山冷。風鳴萬木清。一聲村外犬。客路有人行。</p>
</div>
<div class='div-other'><a id='mulu100' />
<p class='h4'>山居</p><p>荒涼苔壁寺。孤冷草堂人。雨後舒長望。庭泥虎迹新。</p>
</div>
<div class='div-other'><a id='mulu101' />
<p class='h4'>烹泉</p><p>廣修供養事如何。百沸清泉上佛陀。早色爭妍排闥入。鶯啼古木梵音多。</p>
</div>
<div class='div-other'><a id='mulu102' />
<p class='h4'>對鏡<span class='note-inline'>(華山蘭若)</span></p><p>對鏡吾非昔。捫懷志自新。何林一枝別。蔭我雪霜身。</p>
</div>
<div class='div-other'><a id='mulu103' />
<p class='h4'>冬日有懷<span class='note-inline'>(荊山旅堂)</span></p><p>空階柏子落。飢鳥入門來。千尺危巖下。梅花幾樹開。</p>
</div>
<div class='div-other'><a id='mulu104' />
<p class='h4'>望臺山</p><p>荒闊三千路。高閒一萬人。當年冰畔石。遲我未歸身。</p>
</div>
<div class='div-other'><a id='mulu105' />
<p class='h4'>舟居<span class='note-inline'>(三却竹林)</span></p><p>澹蕩寒煙古木。孤懸雪浪輕帆。只在尋常行處。杳然萬壑千嵒。</p>
<p style="margin-left:2em">又。</p>
<p>一葉千谿水。三盂六月霜。逢人不舞棹。高臥對斜陽。</p>
</div>
<div class='div-other'><a id='mulu106' />
<p class='h4'>冬歸草堂</p><p>潛形餐柏實。放目看梅花。何處忘機客。同來灌古畬。</p>
</div>
<div class='div-other'><a id='mulu107' />
<p class='h4'>濟寧道中</p><p>臨溪茅屋臨簷樹。雞犬依依水國村。虞夏平成風化永。江南江北共林園。</p>
</div>
<div class='div-other'><a id='mulu108' />
<p class='h4'>讀白樂天詩懷扣冰<span class='note-inline'>(舟次東昌)</span></p><p>池上有小舟。舟中虗胡牀。我心久忘世。愧未使世忘。</p>
</div>
<div class='div-other'><a id='mulu109' />
<p class='h4'>甲馬營夜泊</p><p>水上舟如織。人間事若蕉。無為與無欲。誰共我逍遙。</p>
</div>
<div class='div-other'><a id='mulu110' />
<p class='h4'>節食</p><p>寄形天地間。飲食唯接氣。翛然等箇人。明此澹泊意。</p>
</div>
<div class='div-other'><a id='mulu111' />
<p class='h4'>龍淵南塢坐月</p><p>松樹三長四短。石臺七高八低。坐來夕陽在樹。歸去月落峰西。</p>
</div>
<div class='div-other'><a id='mulu112' />
<p class='h4'>晝寢</p><p>譬如木偶人。鼓歇索亦住。山僧動與靜。請問諸露柱。</p>
</div>
<div class='div-other'><a id='mulu113' />
<p class='h4'>荊溪道中招友</p><p>正是千山紅葉時。摩挲石壁好題詩。百年嚼蠟能多味。分取松根帶露葵。</p>
</div>
<div class='div-other'><a id='mulu114' />
<p class='h4'>高祖寢堂題壁</p><p>牀頭懸瀑布。塔頂長苔衣。一住不復入。高寒到乃知。</p>
</div>
<div class='div-other'><a id='mulu115' />
<p class='h4'>示眾</p><p>萬里晴空誰共。三春花柳爭遊。王孫醉眠芳草。何似潄石枕流。</p>
<p>我有蓮舟一葉。沙城芥劫全收。高歌唾壺擊破。童稚出沒洪流。</p>
</div>
<div class='div-other'><a id='mulu116' />
<p class='h4'>山居</p><p>胸中無一事。終日坐閒閒。睡起摩挲腹。山間與水間。</p>
</div>
<div class='div-other'><a id='mulu117' />
<p class='h4'>高步</p><p>登山造極。步自此始。有懷君子。行遠本邇。</p>
</div>
<div class='div-other'><a id='mulu118' />
<p class='h4'>促都監立還山</p><p>山中有佳月。宜人終夜看。山中有好風。解衣可盤桓。泉鳴千嶂寂。松靜一濤寒。永日鳥相喚。清秋蟲自紈。解聽紫芝曲。喬木在層巒。活埋與斷壁。千古仰金蘭。時哉石梁雉。雪飲且霞餐。</p>
</div>
<div class='div-other'><a id='mulu119' />
<p class='h4'>普請口占</p><p>年來漸覺精神復。老去偏知日月閒。飽飯安眠無一事。椎鳴隨眾看秋山。</p>
</div>
<div class='div-other'><a id='mulu120' />
<p class='h4'>枕流臺題石</p><p>山中流水寂無聲。枯木生花別有春。若箇到來知解絕。紅爐分取萬年冰。</p>
</div>
<div class='div-other'><a id='mulu121' />
<p class='h4'>庚戌二月磬山題壁</p><p>面目分明徧界親。偏於此地受恩深。三更月下低徊立。恍是當年侍拂巾。</p>
</div>
<div class='div-other'><a id='mulu122' />
<p class='h4'>磬山揮麈臺<span class='note-inline'>(先錄法濟十咏之一。有此名)</span></p><p>松根時獨坐。花雨不從栽。憶昔別峰侍。無言聲似雷。</p>
</div>
<div class='div-other'><a id='mulu123' />
<p class='h4'>庚戌題壁<span class='note-inline'>(三首)</span></p><p>本是矜矜自了僧。飽餐安寢別無能。酬恩報祖雄明哲。斗室焚香懷古人。</p>
<p>一盋霜華半榻雲。無求無喜亦無瞋。三更對月開扉坐。慚愧焚香侍立人。</p>
<p>臥倚青山飯白雲。谿聲鳥語共晨昏。空庭有隙栽蘭蕙。緘戶無蹊入怨恩。</p>
</div>
<div class='div-other'><a id='mulu124' />
<p class='h4'>捲簾</p><p>尋常入望驚殊絕。何意全身住此中。傳語巖棲木石侶。時時放眼識雲松。</p>
</div>
<div class='div-other'><a id='mulu125' />
<p class='h4'>獨樂園雨後<span class='note-inline'>(二首)</span></p><p>一谿銀鳳玉龍騰。想見霜華此得名。步到上方忘藥石。勞他從者請頻頻。</p>
<p>枕流石上枕流臺。到者教君悔晚來。白鷺羣飛千磵雪。洪鐘大扣萬山雷。</p>
</div>
<div class='div-other'><a id='mulu126' />
<p class='h4'>巡寮至大義閣<span class='note-inline'>(癸丑燈前)</span></p><p>花滿寒庭月滿林。巡寮未半欲三更。到門且莫掀簾入。愛此樓前布水聲。</p>
</div>
<div class='div-other'><a id='mulu127' />
<p class='h4'>邗江贈虎公至契</p><p>交道江河下。於公見古人。素心千里月。青目一山晴。</p>
</div>
<div class='div-other'><a id='mulu128' />
<p class='h4'>楚州題壁</p><p>澹黃微綠拂疏風。到處垂楊適我慵。覓得小舠瓜子大。一帆漂渺水雲中。</p>
</div>
<div class='div-other'><a id='mulu129' />
<p class='h4'>旅堂</p><p>愛柳無如我。摩挲玩歲年。旅堂忘岑寂。一樹適垂軒。</p>
</div>
<div class='div-other'><a id='mulu130' />
<p class='h4'>開窗</p><p>風聲雨聲。聲聲入耳。花色草色。色色幽妍。</p>
</div></div>
<div class='div-other'><a id='mulu131' />
<p class='h3'>書問</p>
<div class='div-other'><a id='mulu132' />
<p class='h4'>復岵瞻戴廷丞</p><p>在在是居士菩提場。物物是居士正法眼。事事是居士菩薩行。步步是居士那伽定。使十二時。不為十二時使。轉一切境。不為一切境轉。斯為道人。若一處光不透脫。一時光不透脫。即本分不透脫。須刻刻向父母未生前絕思惟。無依倚。既恒且密。時至道成。冷眼圓明。方知在在是菩提場。物物是正法眼。事事是菩薩行。步步是那伽定。使十二時。不為十二時使。轉一切境。不為一切境轉。此言不欺人也。居士心光。時注天目。居士慧性。不昧古今。居士至行。大建法幢。奉復。不覺縷縷。</p>
</div>
<div class='div-other'><a id='mulu133' />
<p class='h4'>答王泰卿居士三問</p><p>問。為人容易做人難。敢問為人之道。　師云。<span class='corr'>己</span>所不欲。勿施於人。　問。何為知生。何為知死。　師云。知所從來為知生。知所從去為知死。　問。臨去時。心不顛倒。意不散亂。在何處捉摸。　師云。驗在目前。　師復云。居士真為生死。須知制心一處。無事不辦。但勤持藥師如來萬德洪名。持到持而無持。徹見念未生前本來面目。則率性而行。頭頭是道。所謂發而皆中節。天下之達道也。如是方能了生脫死。方可出死入生。何謂了生脫死。如太虗空。先天地而生。後天地而不老。何謂出死入生。譬如大海。日照光明生。風來波浪起。到此則去來自在。夭壽不二。又臨去時作得主。有二種。徹見本來面目。則了知生死不相干。如上所云。若未見本來面目。勤持藥師如來。則臨命終時。八大菩薩。接引上生極樂世界。入不退地。見佛明心。因切問虔請。不覺縷縷。</p>
</div></div>
<div class='div-other'><a id='mulu134' />
<p class='h3'>雜著</p>
<div class='div-other'><a id='mulu135' />
<p class='h4'>東語西話</p><p>開了兩片皮。只是粥飯罐。當世有與麼人。山僧禮他三拜。</p>
</div>
<div class='div-other'><a id='mulu136' />
<p class='h4'>顛仙謠</p><p>憎愛胸中盡。是非眼底空。泥牛入海後。聚散問漚風。</p>
</div>
<div class='div-other'><a id='mulu137' />
<p class='h4'>書溈山語</p><p>行脚高士。須向聲色裏睡眠。聲色裏坐臥始得。山谷云。東坡文字語言。歷劫贊揚。有不能盡。吾於溈山亦云。戊子春二日。荊邸書。</p>
</div>
<div class='div-other'><a id='mulu138' />
<p class='h4'>題雪竇頌古</p><p>野鴨子。知何許。馬祖見來相共語。話盡雲山水月情。依然不會還飛去。却把住。道。道。頌出雪竇真能於法自在。匪夷所思。如清光匝地。猶戽夜塘。以盡所欲言而妙此却把住。道。道。以不完題而妙盡所欲言。如千雷並吼易。不完題。如千日並照難。偶閱之。直欲擊碎唾壺。</p>
</div>
<div class='div-other'><a id='mulu139' />
<p class='h4'>草堂書壁</p><p>日中一食。樹下一宿。世尊模範如是。一語不投。折葦渡江。少林九年。終日面壁。鼻祖標格何如。</p>
</div>
<div class='div-other'><a id='mulu140' />
<p class='h4'>荊山旅堂紀事</p><p>丁亥十一月朔。著新絮襖。飽領本菴香飯。飯餘展足熟睡。皆行脚經年未曾有事。睡起一趺。晚晴快人。遺景在屋。庭東大樹。茂綠未衰。殊映日溢目。忽憶十五年前。侍先師烏峰竹齋。瞌睡起。書窗浣壁時。復憶甲戌秋。先師遷吳興報恩。是日結冬。破屋敗垣。炊巾滿谷。羣賢臥草。眠霜冰骨。老人支枯藤。指點磚頭瓦礫。為諸人闡最上機。余時獨處江干。野色無垠。天光連水。曾和老人寄示偈云。師闢山頭宇。吾撑水上門。脚同蹋實地。眼獨空叢林。小兒無繩尺。曠蕩之言。不謂至今多人成誦。昨便鴻南去。拈句寄重監院。高歌天地外。穩臥雪霜中。他日憶此。更作何狀。</p>
</div>
<div class='div-other'><a id='mulu141' />
<p class='h4'>書巖子紙</p><p>大雄道人。廿年來炊冰煑雪。接納諸方。能三十夏不憚寒苦者。敢保出他人一頭地。巖子能否。</p>
<p>參禪悟難。既悟<span class='corr'>已</span>。忘悟難。且道忘悟的人何如。巖子道看。</p>
<p>此事極平易。極欺人。等閒看得平易者。此最受人欺者也。戒之哉。</p>
<p>多見人在殻漏子裏譚葢天葢地之道。徒自欺耳。葢天葢地者。能把殻漏子作塗毒鼓撾。</p>
</div>
<div class='div-other'><a id='mulu142' />
<p class='h4'>書楚紙</p><p>近年少至性衲子。蓋稍有見處。不能出頭天外。全體受用。多以名利熏心。學文字語言。還知但患不成佛。不怕佛不解說法麼。筆此蜆子和尚。卓立紙末。</p>
</div>
<div class='div-other'><a id='mulu143' />
<p class='h4'>三師說</p><p>吾有三師。父師．母師．師師。父師生我眼。師師開我眼。母師護我眼。父師身示無常。此生我眼者也。師師了我生死。此開我眼者也。母師勖我證果。此護我眼者也。三師皆有大因緣。使我悚然省。豁然開。惻然痛。吾何修而得此三善知識師也。噫。吾於荊溪磬山開此眼。於江上水關忘此眼。於吳興草堂保此眼。不知何年得真不負三師也。　有客躡而問曰。忘矣。何用保為。　曰。此非汝所知也。保矣。更俟何年不負。　師曰。此非汝所知也。待汝證果地涅槃。與汝共報難報之恩可也。雖然。父師．母師。出離之緣。皆賴師師。師乎。師乎。粉骨碎身未足酬。將此身心奉塵剎。潛子苫次草述。時乙未九月戊戌。</p>
</div>
<div class='div-other'><a id='mulu144' />
<p class='h4'>西樓聞雪</p><p>潛子早失泰山之仰。不獲徧任兩序列職。壬辰夏。報恩乏住持。供先老人方丈重歸侍室。首修殿公務。攝客司。諸禪極不安。潛子有餘樂也。向志夙夜守塔。每為事奪。適寓監院寮後軒。篝燈正當寶峰塔下。漏下三十刻。聞雪起立。不禁清絕。向於磬山有生平徼幸處。千古快心時之句。此際是第二番境界。時壬辰十一月癸巳。手書所用破硯。猶是二十年前記室舊物。并記。</p>
</div>
<div class='div-other'><a id='mulu145' />
<p class='h4'>報恩旅堂閒書</p><p>近日學者有二病。一等弄聰明。習外學。一等守愚抱拙。般若不清楚。二者皆不可與言道。不識一丁者。必如六祖方可。不撥文字者。必須遠同西天龍樹．馬鳴。近同永明．明教。始得無過。</p>
</div>
<div class='div-other'><a id='mulu146' />
<p class='h4'>題壁</p><p>本學古人。莫視流俗。閱趙州語錄自勵。</p>
</div>
<div class='div-other'><a id='mulu147' />
<p class='h4'>䟦趙州三佛話</p><p>金佛不度爐。木佛不度火。泥佛不度水。真佛內裏坐。南嶽磨磚。江西鹽醬。不是過也。又云非四十年不雜用心者。不知斯言簡盡。</p>
</div>
<div class='div-other'><a id='mulu148' />
<p class='h4'>題藥師日課語</p><p>予辭恩絕塵。不暇披覧。偶入藏。閱藥師如來本願功德。不覺手額失聲。願人人入如來願海也。或問。何於此經驚歎如是。告之曰。予見世人順境淪溺者不一。富貴可畏。甚於貧賤。今此如來。使人所求如願。遂從此永不退道。直至菩提。則欲於王臣長者。一切人中。作同事攝。不乘如來願航。何從濟乎。　大凡修持。須量<span class='corr'>己</span>量法。直心直行。誠能厭惡三界。堅志往生。則專依阿彌陀經收攝六根。淨念相繼。所謂執持名號。一心不亂。決定往生。此先自利而後利人者之所為也。若於現前富貴功名未能忘情。男女飲食之欲未知深厭。則於往生法門未易深信。即信矣。身修淨土。而心戀娑婆。果何益乎。則求其不離欲鉤而成佛智。處於順境不致淪胥者。固無如修持藥師願海者之殊勝難思也。　癸巳之夏。山居不寧。偶奉親歸養江上。晏如程君以刻成藥師日課見示。此出人意表。是經流傳<span class='corr'>已</span>久。編成日課未之聞也。乃得之吾江之善士為之助喜。信能修持。久久不懈。知不獨富貴功名。轉女成男。離危迪吉。如如意珠。隨願成就。即得於一切成就處直至菩提。永無退轉。何幸如之。人間亦有揚州鶴。但泛如來功德船。</p>
</div></div></div></div>
<div class='div-other'><a id='mulu149' />
<div class='div-other'><a id='mulu150' />
<p class='h2'>御選明道正覺䒢溪森禪師語錄附</p>
<div class='div-other'><a id='mulu151' /><p>結制陞座。問答畢。師云。放下布袋。快活無匹。閒看猢猻偷喫生鐵。阿呵呵。的的的。問甚生前面目。誰論梨花笑日。齋堂有粥有飯。禪和要喫便喫。喫即不無。飽後作麼生。夜行莫踏白。下座。</p>
<p>解制陞座。問。正法眼藏即不問。今朝解制句如何。　師云。穿山鼻孔破。僧禮拜。　師大笑云。雖然和盤托出。却是大段不同。瑯琊禪師道。本來無一物。厭殺天下人。直饒便分明。坐在糞坑裏。作麼生是透脫一路。妙音觀世音。梵音海潮音。眾兄弟。朝看東南。暮看西北。近世雙笛從羗。侊飯不及壺食。下座。</p>
<p>報恩元旦秉拂。僧問。古德道清光照眼尚迷家。明白轉身猶墮位且止。請問報恩意作麼生。　師云。數點梅花報曉春。　進云。恁麼則月明簾外家風古。寶鏡堂前瑞氣新。　師云。且站過。　問。靈山記莂則不問。今朝分座事如何。　師云。孤鴻嚦嚦。　進云。龍象雲臻。乞慈再示。　師云。野鶴穿雲。　進云。點開碧眼。水到渠成。畢竟恩歸何地。　師云。不許物外安身。　進云。恁麼則水接長天遠。春光徧界新。　師云。巡照去。問物有新舊。拄杖子還有新舊也無。　師云。老鴉亂叫。　進云。今古頓超圓智體。何山松柏不青青。　師云。截斷葛藤。　進云。謝師答話。　師云。今日且放過。　問。幾點梅花送春來。那裏來。　師云。人笑你。　進云。數聲爆竹催臘去。那裏去。　師云。羞也不識。　進云。去來且止。卉木咸新又作麼生。　師云。轉見轉見。　進云。一天佳氣。萬象騰輝。　師云。望煙尋食地。　一僧出呈數珠云。這箇依舊一百八。請師點出新鮮句。　師云。光寒星斗少。　進云。不會。　師云。切忌五更初。　又進云。不會。師便打。　進云。從今更不疑。　師云。錯認焇皮家。　問。舉足動步則不問。新年接新令句作麼生。　師云。貴貨易土。僧禮拜。　師云。今日行森承老人命。為眾敷揚。適纔一問一答。祇恐錯會。數點梅花報曉春。一聲爆竹催殘臘。不許物外安身。誰論老鴉亂叫。嗟嗟多少人。望煙尋食地。錯認焇皮家。呵呵光寒星斗少。切忌五更初。咄。孤鴻嚦嚦。野鶴穿雲。新年新令。貴貨易土。眾兄弟。六橋近日水仙花。十字街頭鐵拐李。卓柱杖云。珍重。</p>
<p>上堂。問答畢。師乃云。行脚須具眼。參禪要識句。大眾識得句也未。適纔答僧云。是柱不見柱。咦。非柱亦不見柱。既然是非都去了。因甚又說是非裏薦取。汝等諸人作麼生薦。莫是雲日能催曉。風光不惜年麼。莫錯會好。幸逢征客盡。歸在落花前。切忌顢頇儱侗去。所以古德云。至道無難。唯嫌揀擇。桃花紅。李花白。誰道融融只一色。諸禪德。瞥不瞥。一夜東風。吹散枝頭殘雪。會麼。老祖殿前。梵王宮闕。雙峰燈放。九天風月。燕子語。黃鶯鳴。誰道關關只一聲。不透祖師關棙子。空認山河作眼睛。咄。冷的冷。熱的熱。粥鍋西邊底。莓苔裹石碣。良久。喝一喝。云。歇。如今是什麼時節。師大笑曳杖下座。</p>
<p>兩序請陞座。師豎拂云。一羣子上來。一羣子下去。殘夢五更鐘。落花三月雨。合掌低頭換步時。進前退後翻身處。有利有害。人無遠慮。歸到故鄉還似客。布穀催耕鳴別樹。叉手句。可惜許。一切數句非數句。打一拂云。去。下座。　問。學人道眼不明。未審什麼礙。　師云。幾時立春。　僧云。昨日二十三。　師云。怪我作麼。</p>
</div>
<div class='div-other'><a id='mulu152' />
<p class='h3'>小參</p><p>眾入室。師拈杖云。摩訶般若波羅密。明如日。黑如漆。異解多途。商量非一。卓柱杖云。急。若人信受奉行。一生參學事畢。昔日殃崛摩羅尊者持鉢至一長者家。其家婦人正值產難。子母未分。長者曰。瞿曇弟子。汝為至聖。當有何法能免產難。尊者曰。我乍入道。未知此法。待問世尊。却來相報。及返。具事白佛。佛告殃崛。速往報言。我從賢聖法來。未曾殺生。殃崛奉佛語。疾往告之。其婦得聞。當時分娩。　師云。從古至今。拈提者極多。錯會者不少。龍溪今晚索性與你點出。天蒼蒼。野茫茫。風吹草。見牛羊。禪和子。會也未。不會。再說一遍。水溢天開堤。花落滿龍溪。鳧隨潮落去。日上綺霞低。眾作禮。師擲拄杖便起。</p>
<p>晚參。師云。萬法歸一。一歸何處。呵呵。學人也有趣。和尚也有趣。拂一拂。歸臥室。</p>
<p>晚參。師云。山門前得底句。禪堂裏商量去。進到方丈。不必再舉。何也。天溪不肯辜負汝。</p>
<p>晚參。師云。竹窗夜啟。月明霜大。高鴻入雲。鼠兒穿磨。大眾行住坐臥且道是箇什麼。良久。大笑云。癩頭回子騎駱駝。</p>
<p>重陽早參。師云。今朝九月九。猢猻上樹賽觔斗。右轉左。左轉右。好手手中呈好手。呵呵。天溪長老不唧[口*留]。</p>
<p>早參。師云。水中鹽味。色裏膠青。咄。將謂明星是眼睛。通身有口向誰說。挽盡天河洗鐵丁。</p>
<p>室中晚參。問答畢。師乃云。阿逸多笑甚麼。蛇穿耗子窟。普化搖鈴過。嗚呼。小子脚板踏破癢瘡。近火血沾衣。傷鹽傷醋陳年貨。有人道。慈翁老。有茶請喫茶。無茶滾水好。咄。漢仙琴高騎赤鯉。羲之寫字換鵞兒。良久。云。歸堂去。</p>
<p>六月十九早參。師云。路上紅塵起。江中白浪飛。拈拄杖云。觀音菩薩來也。有眼者近前。無眼者退後。　一僧出。作禮畢。擬歸位。師打云。與麼不得得與麼。良久。卓拄杖云。禮拜歸位真堪笑。與麼不得得與麼。曼拏羅指地為泉。胡大頭錘破鐵山。若也知去。龍行虎步。如或懵懂。世尊陞座默然。阿難遣出比丘。左右顧云。半山廟。三天竺。遂以柱杖一齊打散。</p>
<p>雪夜晚參。師云。喫苦茶。說淡話。誰管佛法不佛法。馮夷剪破龍溪練。枯柳梅花處處春。咦。月下凍痕生綠井。隔窗玉片飛無影。樹枝風息轉迎寒。寒人如鳥棲未安。日短夜長誰先覺。熒熒殘燭嗚嗚角。咄。咄。黃龍三關。香巖獨脚。</p>
<p>冬至早參。師云。冷地裏夢見一獃和尚曰。昨夜三更子癸時。楓杉隔塢問松枝。滿天飛雪來何處。寒梅低首笑嘻嘻。他又大叫云。老祖。老祖。如今是什麼時節。大眾說看。　傍僧擬答。師便打。僧復出問。生擒猛虎。活捉獰龍人來時如何。　師云。官法如爐。　進云。忽遇透網金鱗又作麼生。　師云。謹慎火燭。　進云。驅耕夫牛。奪飢人食。未是向上鉗鎚。如何是向上鉗鎚。　師叱云。揚州客。　僧擬議。師云。大眾歸堂。</p>
<p>小年晚參。眾集。師舉柱杖云。是我不是。眾茫然。師擲下。歸臥室。</p>
<p>四月八日早參。師云。從古相傳釋迦佛今日降生。不知是否。說與諸人檢點看。南康府裏星子縣。黃梅縣外義豐城。這便是森長老見處。良久。云。知客在否。　眾答。在。　復云。內外大眾今早都念課誦麼。　眾云。念。師便入臥室。</p>
<p>師見病人多逐苦境。乃示云。莫。莫。莫。病是眾生之良藥。我在俗時。一病幾死。正迷悶中。忽聞鼓吹。始知病源不從他有。遂決志出家。云。鼓角分明破毒針。驀然劄斷愛情心。死去活來真好笑。石頭土塊盡知音。語諸人。識病因。大家割捨夢中身。咄。咄。不作維摩詰。文殊何處尋。</p>
</div>
<div class='div-other'><a id='mulu153' />
<p class='h3'>機緣</p><p>僧問。如何是鳥道玄路。　師云。白雲飛起紅葉落。　進云。文武兼濟人來時如何施設。　師云。不許飲酒食肉。　進云。邪法難扶時如何。　師云。豈有此理。　進云。如何是正法眼。　師云。早晚也。　進云。何以為之大機。　師云。米。　進云。何以為之大用。　師云。時。　進云。異類中如何行得。　師云。斗有大小。秤有輕重。　進云。疑情未息時如何。　師云。魚勞尾赤。人勞頭白。</p>
<p>同參問。首座親見老人。是否。　師云。是。　參云。還有奇特事也無。　師云。扣冰人少。崇福人多。</p>
<p>僧入室。請師決疑。師云。鬼谷老爺不在家。　僧云。豈無方便。　師云。歸去門前自打瓦。</p>
<p>僧問。如何是清淨法身。　師云。普請擔泥。　僧云。因甚學人不會。　師云。有直歲在。　僧云。如何是超佛越祖之談。　師云。依教奉行。</p>
<p>僧云。牛頭橫說豎說。不知有關棙子。如何是關棙子。　師云。止。　僧擬議。師云。去。</p>
<p>僧問。如何是妙唱不干舌。　師云。罕遇知音。　僧云。如何是死蛇驚出草。　師云。照顧性命。　僧云。如何是鐵鋸舞三臺。　師云。呆鴨聞雷。　僧云。如何是解針枯骨吟。　師云。切忌寐語。</p>
<p>僧問。終日紛紛擾擾。如何是不動尊。　師云。天晴快走。　僧擬進語。師云。換手搥胸。</p>
<p>僧問。四方八面來時如何。　師云。門前石馬脚撩天。</p>
<p>僧問。羚羊挂角時如何。　師云。引我笑。</p>
<p>僧問。一等是水。因甚海鹹河淡。　師云。莫矢溺。</p>
<p>僧請益云。不假半寸繩。如何出得深井人。　師云。賴遇天溪。　進云。大似失便宜。　師云。看你顛倒。　進云。乞師方便。　師云。大聖緊那羅王菩薩。</p>
<p>僧問。如何是玄中玄。　師云。日長夜短。</p>
<p>僧問。佛心無處不慈悲。觀音大士因甚不去高麗國。　師云。謝汝饅頭湯餅。</p>
<p>游山歸。問僧。塗毒鼓聞者皆喪。因甚擊者不死。僧下語不契。　師示偈云。山上鴟夷又買舟。清風明月幾時休。欲知進退存亡事。只問歸來鄭化州。</p>
<p>僧問。昔日趙州勘破臺山婆子。畢竟在甚麼處。　師云。天開河。　進云。學人不知落處。　師云。齋堂東邊。　進云。乞師慈悲直說。　師云。趙州兩隻眼。婆子一條舌。五臺山上去。舊路嶺莫歇。</p>
<p>僧問。如何是先照後用。　師云。臨濟來也。僧擬議。師便喝。　僧云。如何是先用後照。　師搊住云。道。道。僧茫然。師遂托開。　僧云。如何是照用同時。　師掌云。非驢所堪。　僧云。如何是照用不同時。　師云。不知痛癢漢。僧喝。　師云。再喝看。僧又喝。師便打。</p>
<p>僧問。如何是無相涅槃。　師云。五里亭。十里舖。　僧云。因甚學人不會。　師云。驢前馬後。</p>
<p>僧問。如何是雲門顧鑑咦。　師展手云。那。　僧擬議。師云。了。　僧再問。師云。去。</p>
<p>僧問。劈面來時如何。師隨聲便掌。</p>
<p>僧問。如何是大雄山底佛法。　師云。白額當途坐。　僧云。還有方便也無。　師云。闍黎莫夜行。</p>
<p>僧問。如何是西來祖意。　師云。南人瘦。北人肥。</p>
<p>僧問。諸佛出身處且置。如何是和尚安身立命處。　師云。你却跳得好。　僧喝。師云。為什麼。僧擬議。師打退。</p>
<p>僧問。因甚不點路燈。　師云。一任瞎闖。</p>
<p>僧問。入門便喝便打。意作麼生。　師云。祖師在你背後。</p>
<p>僧問。不慕千聖。不重<span class='corr'>己</span>靈時如何。　師云。你五戒也不持。　僧云。古人到者裏為甚不肯住。　師劃一畫。僧喝。師云。好喝。僧擬議。師便打。</p>
<p>僧問。金鎖斷後時作麼生。　師云。腦門著地。</p>
<p>僧問。堆堆坐禪。圖箇什麼。　師掩鼻云。出去。僧茫然。　師云。走來。僧近前。　師云。三黃丸好。</p>
<p>僧問。從上宗乘。如何接續。　師云。日東上。月西下。　僧云。與麼則人人有分也。　師云。知章騎馬似乘船。</p>
<p>同參問。如何是首座家風。　師云。沒籬沒壁。　參云。忽遇賊來時作麼生。　師云。憑你模索。</p>
<p>僧問。畢竟如何是佛。　師云。撞不破便燒。</p>
<p>僧問。如何是梵音相。　師云。鋪堂不細行。</p>
<p>僧問。箭鋒相拄時如何。　師云。過者邊立。　僧喝。師便笑。僧擬議。師云。大好箭鋒相拄。</p>
<p>僧問。作麼生轉得自<span class='corr'>己</span>歸山河大地去。　師云。昨夜好秋雨。</p>
<p>僧問。如何是和尚為人處。　師云。獃子。獃子。　進云。不落古今句作麼生道。　師云。官久必富。　進云。七佛未出世時。向甚處行履。　師云。疑人莫用。</p>
<p>僧入室請益。心經云揭諦揭諦。意旨如何。　師云。孔子產山東。文才今古通。大夫天下有。白屋出三公。　僧云。學人不知落處。　師云。自衛返魯。</p>
<p>僧問。一人發真歸元。十方虗空悉皆消殞。為什麼方丈後泥挑不盡。　師云。鬼喫餿饅頭。</p>
<p>僧問。既是報恩人。因甚不識金車山。　師云。看你打之遶。　僧喝。師云。有甚了期。　僧擬議。師云。還怪得我麼。便打。</p>
<p>僧問。山河大地還有過也無。　師云。缺嘴打鑼。</p>
<p>僧問。乍起乍滅時如何。　師云。不是鬼燈。便是螢火。</p>
<p>僧問。如何是觀音三昧。　師云。夜來孩子哭。　僧云。如何是文殊三昧。　師云。日裏踢繡毬。　僧云。如何是普賢三昧。　師云。包公廟裏失毡包。</p>
<p>僧問。心佛俱忘時如何。　師云。誰與麼道。僧擬議。師喝出。</p>
<p>僧問。浩浩塵中。如何辨主。　師云。飯裏沙多。　僧云。謝師指示。　師云。莫亂嚼。</p>
<p>僧問。無夢無想時。主人公在什麼處。　師云。大眾笑你。</p>
<p>師問僧。仙鄉那裏。　僧答。合浦縣。　師云。明珠拈出看。僧無對。　師云。想是新戒。</p>
<p>師問座主。金剛且止。喚什麼作經。　主擬議。師便笑。主問。如何是經。　師召云。法師。主應諾。　師云。好箇座主。　主指茶鍾云。者裏有趙州也無。　師云。匙挑不上。</p>
<p>師問。一切葛藤。敲門瓦子。如今門開也。瓦子在什麼處。僧茫然。　師云。可惜七間僧堂。</p>
<p>僧問。一字不著畫。是什麼字。　師云。鼻大心無毒。</p>
<p>僧問。未生之前即不問。如何是趙州勘破婆子處。　師云。飯飽弄筯。　進云。某甲即不然。　師云。要屙那邊去。僧無語。　師云。急歸堂。</p>
<p>僧問。如何是有柱杖子與柱杖子。　師云。伶俐好。　僧云。如何是無柱杖子奪柱杖子。　師云。懵懂漢。</p>
<p>僧問。目前蕩盡時如何。　師云。更夢見什麼。</p>
<p>僧作禮。　師問。汝名什麼。　僧云。南山。　師云。南山起雲。為甚北山下雨。僧無對。　師云。春無三日晴。</p>
<p>僧問。百尺竿頭進步時如何。　師云。三月三。　僧云。學人不知落處。　師云。起席不謝坐。　僧云。從今得箇安樂地。　師云。義塚淚痕多。</p>
<p>師問僧。抑而為之。可謂貴人多忘。擬向那邊施設。僧無對。　師問傍僧。若也鑑不出。落地作金聲。你道作麼生。僧擬作禮。師便打。</p>
<p>師遊牛首時。路逢一道者。者彈指一下。問云。是何宗旨。　師云。老鼠喫鹽。　者云。如何是藏鋒句子。　師云。東西南北。　者云。如何是事藏鋒。　師云。隔岸醉人多。　者云。如何是理藏鋒。　師云。滿江野鴨子。　者云。如何是事理俱藏鋒。　師云。水裏船。船裏水。　者云。如何是事理俱不藏鋒。　師云。上底上。下底下。者便作禮。</p>
<p>僧問。萬法歸一即不問。畢竟一歸何處。　師云。昨日典座來。今朝柴頭去。</p>
<p>僧問。髑髏粉碎時如何。　師云。僧排夏臘。俗列耆年。</p>
<p>僧問。供養百千諸佛。不如供養一無心道人。諸佛有何過。無心道人有何德。　師云。打鼓轉船頭。</p>
<p>僧問。王索仙陀婆。意作麼生。　師云。聽事不真。　僧云。古人點鐵成金。乞師直捷指示。　師云。淮北鼓。</p>
<p>師問打稻僧。禾熟不臨場且置。作麼生耕人田不種。僧無對。　師云。賀家湖上天華寺。</p>
<p>僧問。不是風動。不是旛動。是什麼動。　師云。禪和走入漆桶。　僧云。和尚作麼生。　師云。䒢溪號做慈翁。</p>
<p>僧問。樹彫葉落時如何。　師云。大好從頭起。　僧云。體露金風又作麼生。　師云。歌於斯。哭於斯。僧喝。　師云。汝命何短。僧擬議。師打退。</p>
<p>僧問。至道無難。唯嫌揀擇。是否。　師云。雙陸盤開大喝彩。　進云。如何是至道。　師云。不差。不差。　進云。學人今日得遇和尚。　師云。禪客昨晚在那裏歇。</p>
<p>僧問。如何是大通智勝佛。　師云。古家橋下。　進云。為什麼佛法不現前。　師云。臨平腐乾。</p>
<p>入室。僧問。臨濟的的意作麼生。　師云。官打現在。　進云。學人不識宗旨時如何。　師云。我是天溪主人。　進云。道眼如何得明。　師云。禮防君子。　進云。乞師方便。　師云。你問什麼。僧罔然。　師云。近前來。僧近前。　師大笑云。金風落落洗芳菲。瘦盡千峯雁始飛。南海一波長不定。西山半面莫疑非。</p>
<p>僧問。燕子善談實相。如何是實相。　師云。韓獹。韓獹。</p>
<p>僧問。撩起便行時如何。　師云。泥作頭。</p>
<p>僧問。如何是古佛心。　師云。槁流紅樹。　僧云。如何是物不遷。　師云。葉泛霜波。</p>
<p>僧問。禪客相逢祇彈指。此心能有幾人知。如何是此心。　師云。闍黎鼻頭黑。</p>
<p>僧問。如何是道。　師云。好日多同。　僧云。如何是道中人。　師云。再過一家。</p>
<p>僧問。作麼生是禪。　師云。日裏不點燈。</p>
<p>僧問。牛頭未見四祖時如何。　師云。初七清明。　僧云。見後如何。　師云。念二穀雨。</p>
<p>僧問。上木下鐵。意旨如何。　師云。逢凶化吉。　僧擬議。師大笑。僧再問。師云。近日工夫太殺閒。</p>
<p>師問僧。無根樹子作麼生種。僧無對。　師云。巡山稍暇。</p>
<p>僧請益。舉。玄沙問光侍者。打鐵船也未。光無對。請師代。　師云。今日好風。　問。進門一句作麼生道。　師云。猢猻騎鱉背。　問。既是大雄山。因甚麼又道雲覆菴。　師云。你是瓶窑來的。　僧云。是。　師云。扣冰去。</p>
<p>黴大連雨。師落堂云。大眾。因甚麼迷痴。許久不晴。眾無對。　師云。知之為知之。不知為不知。天上雷公叫。地下走蟛蜞。呵呵。好場熱亂。以柱杖畫云。湄。眾茫然。　師喝云。聾牛瞎驢。一齊打散。</p>
<p>解制。師問僧云。秋風清。秋月明。百城煙水任君行。只有一事。撞見勝熱婆羅門時。莫道在者裏起程。何故呢。彭。良久。云。你道老祖意在甚麼處。</p>
<p>師問僧。語是謗。默是誑。語默向上有事在。什麼事。呵呵。不到死牛邊。不欠死牛錢。我與麼道。你又作麼生。</p>
<p>僧問。如何是學人親切處。　師云。火燒烏龜。　進云。如何是本身盧舍那。　師云。受戒也未。　僧云。如何是清淨法身。　師云。鬬打相爭。</p>
<p>僧問。如何是大通智勝佛。　師云。東廊西廊。　僧云。為甚十劫坐道場。　師云。看你顛。　僧云。作麼生佛法不現前。　師笑云。酒鬼子。　僧云。何故不得成佛道。　師咄云。痴虫。</p>
<p>師問柴頭。無根樹子斫斷也未。　頭無對。次早云。昨夜看無根樹子。聞鑼聲忽然斷去。　師指花云。因甚麼喚作海棠。頭擬議。師便掌。</p>
<p>僧問。清淨本然。云何忽生山河大地。　師云。你尋衣單麼。　進云。學人請問佛法。　師云。天旱棉花少。</p>
<p>僧呈懷州牛食禾頌。師笑云。蠻婆哈醋嘴三尺。村老聞酸面百摺。引得乞兒聳膊寒。儼然一幅吳生筆。</p>
<p>師垂問云。祖師西來。籬邊山菜帶泥挑。滋味新鮮好。諸增上慢者。聞必不敬信。　侍者答云。甘草甜。黃連苦。　師云。向去莫言今日事。觀音自在放毫光。誰不忍者說。　答。深山藏猛虎。　師云。風燈動夜幃。大棒打老鼠。為什麼窗敲碎玉聲偏細。　答。明月堂前風冷淡。　師云。太平時節桑麻話。不用兵符佩絳紗。錯過也。　答。雲從龍。風從虎。　師云。蛟翻波作雪。鼉吼氣蒸雲。金色頭陀供麥飯。還知否。　答。曲不藏直。　師云。畢陵伽呵叱河神。梅花倒影插人頭。是否。　答。樓閣裏善財。　師云。一鉤新月魚吞影。雙峯雲外瞑。是何病。　答。碧波生水面。　師云。月上女出城。舍利弗入城。布袋和尚何故如今笑不止。　答。辰屬龍。卯屬兔。　師云。東西南北。水灑不著。潑墨飛毫莫浪題。你能搆得麼。　答。雨過看長虹。　師云。禪和子。親舍每疑雲外近。長安翻覺日邊遙呢。侍者答。不契。師遂遣出。</p>
</div>
<div class='div-other'><a id='mulu154' />
<p class='h3'>偈頌</p>
<div class='div-other'><a id='mulu155' />
<p class='h4'>雁宕山過夏示徒</p><p>踏破草鞋。坐消白日。北海天麻。南臺烏藥。嚼得破者。急須吐却。吞不下者。翻成毒藥。</p>
</div>
<div class='div-other'><a id='mulu156' />
<p class='h4'>示溟源禪人</p><p>水至柔而能攻堅。故一其內。美哉。渢渢乎。經始緜緜。滂沱淮海。子宜自勉。</p>
</div>
<div class='div-other'><a id='mulu157' />
<p class='h4'>天目秋夜禮祖塔</p><p>凉月侵衣紅葉鮮。杖藜幾度塔松前。寒鴉數點棲枯杪。一陣西風霜滿天。</p>
</div>
<div class='div-other'><a id='mulu158' />
<p class='h4'>天目掃高祖塔</p><p>綠犀海外分離坎。金毛崖畔甲丁庚。三四四三三四四。四三三四四三三。西方菴上。鐵蛇鑽入金剛眼。東塢峰下。巖前石虎抱兒眠。恭惟老祖。珍重萬福。行森到此。瞻之仰之。萬年松拂日。百怪石騰溪。不一而一。不二而二。</p>
</div>
<div class='div-other'><a id='mulu159' />
<p class='h4'>世尊出山相</p><p>頭髼鬆。鼻突兀。膝拄腮。皮裹骨。見之曰佛。咄。咄。</p>
</div>
<div class='div-other'><a id='mulu160' />
<p class='h4'>水月觀音大士</p><p>一蒲青草上。四面白雲飛。盡日無言說。巖花落滿衣。野店風濤驚泊岸。西峯月上善財歸。</p>
</div>
<div class='div-other'><a id='mulu161' />
<p class='h4'>布袋和尚讚</p><p>頭大頭無角。肚大肚無橐。盡道是奉化縣老官。不知說得著不著。放下布袋等箇人。手裏把柄破木杓。噁。</p>
</div>
<div class='div-other'><a id='mulu162' />
<p class='h4'>頌世尊拈花迦葉微笑</p><p>是處江湖有釣簑。相逢猶更問如何。橫吹黃鶴樓前笛。直是廬山採菊歌。</p>
</div>
<div class='div-other'><a id='mulu163' />
<p class='h4'>頌汾陽十智同真示僧</p><p>當軒竹珮因風嚮。遶徑梧陰帶月奢。曾識桃源仙子面。豈緣流水覓胡麻。</p>
</div>
<div class='div-other'><a id='mulu164' />
<p class='h4'>達摩祖師贊</p><p>怒目咬齒。何苦如此。而今用師不著。有理也是無理。西天東土一般。各各自有所以。祖師。祖師。請起。請起。</p>
</div>
<div class='div-other'><a id='mulu165' />
<p class='h4'>示明鏡</p><p>本來無一物。何處惹塵埃。六祖好語話。幾人不錯會。</p>
</div>
<div class='div-other'><a id='mulu166' />
<p class='h4'>宿黃梅小石口五祖送六祖灘</p><p>夕陽樓外淡煙籠。野渡舟橫草接空。望斷嶺南人不見。九江月冷水溶溶。</p>
</div>
<div class='div-other'><a id='mulu167' />
<p class='h4'>宿四祖塔前</p><p>破額山窗紙泣風。烏聲月下遶青桐。夜寒古殿鷄鳴蚤。曳杖仍登最上峯。</p>
</div>
<div class='div-other'><a id='mulu168' />
<p class='h4'>宿黃梅東禪寺</p><p>撲面蓬塵擬蔽天。東禪槽廠若為傳。應菴華祖三生室。耕者南田又北田。</p>
</div>
<div class='div-other'><a id='mulu169' />
<p class='h4'>秋日掃龍池傳祖塔</p><p>塔上雙虹適偶期。焚香誰識獨悲思。池當夕照半添色。句與秋山兩鬬奇。龍出無心三汲浪。鶴鳴有意九皐岐。若非吾祖何來此。雨細風斜歸去遲。</p>
</div>
<div class='div-other'><a id='mulu170' />
<p class='h4'>禮罄山師翁塔宿海會寺</p><p>遊罷荊溪過上方。笑看歸鳥磨斜陽。千盤石徑雲承屐。一室松風月滿牀。既破浮生塵外夢。寧耽長夜定中香。分明塔下鐘清韻。多少時人歎渺茫。</p>
</div>
<div class='div-other'><a id='mulu171' />
<p class='h4'>山中四儀</p><p>山中行。春鳥逢人自喚名。芝蘭滿谷藏深草。無限禪和努眼睛。</p>
<p>山中住。結夏安居雲水聚。施主雖然箇也無。竹石松風時共遇。</p>
<p>山中坐。燕去雁來歷亂過。梧桐葉落一天秋。雙峯月上僧功課。</p>
<p>山中臥。被絮前冬脚踢破。夜寒無數箇翻身。牀頭老鼠如旋磨。</p>
</div>
<div class='div-other'><a id='mulu172' />
<p class='h4'>自箴</p><p>詩云。無易由言。耳屬於垣。事以密成。語以泄敗。聰明深察而近於死者。好議人者也。搏辨廣大而危其身者。發人之惡者也。孔子惡稱人之惡者。阮嗣宗口不論人過。亂之所生也。則言語以為階。吉人之辭寡。言以簡為貴。言簡而意盡者。至言也。少言氣完。而夢寐亦安。君子絕交。不出惡言。　少皐氏有不才子。崇飾惡言。天下之民為之窮奇。人而不仁。疾之<span class='corr'>已</span>甚。亂也。汝唯不矜。天下莫與汝爭能。矜<span class='corr'>己</span>能。喪厥功。齊桓公葵邱之會。微有振矜。而叛者九國。人有滿於意。而不覺形於詞色者。則其所養可知矣。　人好直言。必及於禍。言切直。則不用而身危。剛腸疾惡。不避嫌疑。謂之大失。狃於能直者。所發多敝。惡言不出於口。忿言不反於身。好盡言以招人過。國武子所以見殺於齊也。出言有時而不敢盡。保身之道也。往哲提命。猶在一堂。不次書之。以清座右。嗟乎。金人三緘。實惟我師。</p>
</div></div></div></div>
</div><!-- end of div[@id='body'] -->
</body></html>