<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<div class='div-other'><a id='mulu16' />
<div class='div-xu'><a id='mulu17' />
<p class='h2'>御製序</p><p>夫佛祖代代相承。稱為父子。雖曰假世間之名教。表出世之真傳。然大死大活。而慧命斯續。視屬毛離裏而四大和合者。一為生身。一為無生身。同是實際。本非引喻也。永明云。須臾即俗歸真。莫疇茲旨。頃刻從凡入聖。難報斯恩。</p>
<p>夫㧞火宅而登清凉之山。開迷雲而入光明之海。迴視頭<span class='corr'>刺</span>膠盆。身同繭縛之時。正所謂如人飲水。冷暖自知。豈有不念皮肉骨髓所由來者乎。莫非父子也。而其中父子濟美。以溈仰為最。當日提唱一聲。啐啄一時。同稟法王之正令。共現瑠璃之金身。一堂兩琴。鼓宮而宮應。鼓商而商應。一奩兩鏡。胡來而皆胡。漢來而皆漢。無上妙旨。齊轉金輪。一代法門。雙標銅柱。</p>
<p>蓋溈山．仰山之父子。正同寒山．拾得之弟兄。於佛法中。如世間所云家慶人瑞者矣。故合為一編。以為天下後世宗徒勸。是為序。</p>
<p>雍正十一年癸丑五月朔日</p>
</div></div>
</div><!-- end of div[@id='body'] -->
</body></html>