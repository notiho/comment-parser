<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu694' />
<div class='div-other'><a id='mulu695' />
<p class='h1'>御選歷代禪師語錄後集中</p>
<div class='div-other'><a id='mulu696' />
<p class='h2'>臨濟義玄禪師</p><p>師問黃檗佛法大意。三度問。三度被打。師辭黃檗。檗曰。不須他去。祇往高安灘頭參大愚。必為汝說。　師到大愚。愚曰。甚處來。　師曰。黃檗來。　愚曰。黃檗有何言句。　師曰。某甲三度問佛法的的大意。三度被打。不知某甲有過無過。　愚曰。黃檗與麼老婆心切。為汝得徹困。更來這裏問有過無過。　師於言下大悟。乃曰。元來黃檗佛法無多子。　愚搊住曰。這尿牀鬼子。適來道有過無過。如今却道黃檗佛法無多子。你見箇甚麼道理。速道。速道。　師於大愚肋下築三拳。愚拓開曰。汝師黃檗。非干我事。師辭大愚。却回黃檗。</p>
<p>黃檗一日普請次。師隨後行。檗回頭見師空手。乃問。<span class='corr'>钁</span>在何處。　師云。有一人將去了也。　檗曰。近前來。共汝商量箇事。師便近前。　檗豎起<span class='corr'>钁</span>曰。祇這箇。天下人拈掇不起。　師就手掣得。豎起曰。為甚麼却在某甲手裏。　檗曰。今日自有人普請。便回寺。</p>
<p>師一日在僧堂前坐。見黃檗來。便閉却目。黃檗乃作悕勢。便歸方丈。師隨至方丈禮謝。首座在黃檗處侍立。黃檗云。此僧雖是後生。却知有此事。　首座云。老和尚脚跟不點地。却證據箇後生。黃檗自於口上打一摑。　首座云。知即得。</p>
<p>師在僧堂裏睡。檗入堂見。以拄杖打板頭一下。師舉首。見是檗。却又睡。檗又打板頭一下。却往上間。見首座坐禪。乃曰。下間後生却坐禪。汝在這裏妄想作麼。　座曰。這老漢作甚麼。檗又打板頭一下。便出去。</p>
<p>黃檗因入廚下。問飯頭。作甚麼。　頭曰。揀眾僧飯米。　檗曰。一頓喫多少。　頭曰。二石五。　檗曰。莫太多麼。　頭曰。猶恐少在。檗便打。　頭舉似師。師曰。吾與汝勘這老漢。　纔到侍立。檗舉前話。師曰。飯頭不會。請和尚代轉一語。　檗曰。汝但舉。　師曰。莫太多麼。　檗曰。來日更喫一頓。　師曰。說甚麼來日。即今便喫。隨後打一掌。　檗曰。這風顛漢又來這裏捋虎鬚。師喝一喝。便出去。</p>
<p>師半夏上黃檗山。見檗看經。師曰。我將謂是箇人。元來是唵黑豆老和尚。　住數日。乃辭。檗曰。汝破夏來。何不終夏去。　師曰。某甲暫來禮拜和尚。檗便打趁令去。師行數里。疑此事。却回終夏。　後又辭檗。檗曰。甚處去。　師曰。不是河南。便歸河北。　檗便打。師約住。與一掌。檗大笑。乃喚侍者。將百丈先師禪板．几案來。　師曰。侍者。將火來。　檗曰。不然。子但將去。<span class='corr'>已</span>後坐斷天下人舌頭去在。</p>
<p>到三峯平和尚處。平問。甚處來。　師曰。黃檗來。　平曰。黃檗有何言句。　師曰。金牛昨夜遭塗炭。直至如今不見蹤。　平曰。金風吹玉管。那箇是知音。　師曰。直透萬重關。不住青霄內。　平曰。子這一問太高生。　師曰。龍生金鳳子。衝破碧瑠璃。　平曰。且坐喫茶。又問。近離甚處。　師曰。龍光。　平曰。龍光近日如何。師便出去。</p>
<p>到鳳林。林曰。有事相借問。得麼。　師曰。何得剜肉作瘡。　林曰。海月澄無影。遊魚獨自迷。　師曰。海月既無影。遊魚何得迷。　林曰。觀風知浪起。玩水野帆飄。　師曰。孤蟾獨耀江山靜。長嘯一聲天地秋。　林曰。任張三寸揮天地。一句臨機試道看。　師曰。路逢劍客須呈劍。不是詩人莫獻詩。林便休。　師乃有頌曰。大道絕同。任向西東。石火莫及。電光罔通。</p>
<p>到大慈。慈在方丈內坐。師問。端居丈室時如何。　慈云。寒松一色千年別。野老拈花萬國春。　師云。今古永超圓智體。三山鎖斷萬重關。慈便喝。師亦喝。　慈云。作麼。師拂袖便出。</p>
<p>到明化。化問。來來去去作甚麼。　師云。祇圖踏破草鞋。　化云。畢竟作麼生。　師云。老漢話頭也不識。</p>
<p>到金牛。牛見師來。橫按拄杖。當門踞坐。師以手敲拄杖三下。却歸堂中第一位坐。牛下來見。乃問。夫賓主相看。各具威儀。上座從何而來。太無禮生。　師云。老和尚道甚麼。牛擬開口。師便打一坐具。牛作倒勢。師又打一坐具。　牛曰。今日不著便。遂歸方丈。</p>
<p>師住鎮州臨濟。學侶雲集。一日。謂普化．克符二上座曰。我欲於此建立黃檗宗旨。汝等成褫我。二人珍重下去。　三日後。普化却上來問。和尚三日前說甚麼。師便打。　三日後。克符上來問。和尚三日前打普化作麼。師亦打。</p>
<p>師曰。有時一喝如金剛王寶劍。有時一喝如踞地獅子。有時一喝如探竿影草。有時一喝不作一喝用。汝作麼生會。僧擬議。師便喝。</p>
<p>上堂次。兩堂首座相見。同時下喝。僧問師。還有賓主也無。　師曰。賓主歷然。　師召眾曰。要會臨濟賓主句。問取堂中二首座。</p>
<p>示眾。我有時先照後用。有時先用後照。有時照用同時。有時照用不同時。先照後用有人在。先用後照有法在。照用同時。驅耕夫之牛。奪飢人之食。敲骨取髓。痛下針錐。照用不同時。有問有答。立賓立主。合水和泥。應機接物。若是過量人。向未舉<span class='corr'>已</span>前撩起便行。猶較些子。</p>
<p>上堂。赤肉團上有一無位真人。常從汝等面門出入。未證據者看看。　時有僧出問。如何是無位真人。　師下禪牀把住云。道。道。　其僧擬議。師托開云。無位真人是甚麼乾矢橛。便歸方丈。</p>
<p>僧問。如何是佛法大意。師豎起拂子。僧便喝。師便打。　又僧問。如何是佛法大意。　師亦豎起拂子。僧便喝。師亦喝。僧擬議。師便打。乃曰。大眾。夫為法者。不避喪身失命。我於黃檗先師處。三度問佛法的的大意。三度被打。如蒿枝拂相似。如今更思一頓。誰為下手。　時有僧出曰。某甲下手。師度與拄杖。僧擬接。師便打。</p>
<p>有一老宿參。便問。禮拜即是。不禮拜即是。師便喝。宿便拜。　師曰。好箇草賊。　宿曰。賊。賊。便出去。　師曰。莫道無事好。　時首座侍立。師曰。還有過也無。　座曰。有。　師曰。賓家有過。主家有過。　曰。二俱有過。　師曰。過在甚麼處。座便出去。　師曰。莫道無事好。</p>
<p>大覺到參。師舉起拂子。覺敷坐具。師擲下拂子。覺收坐具參堂去。僧眾曰。此僧莫是和尚親。不禮拜又不喫棒。　師聞。令喚覺。覺至。師曰。大眾道汝不禮拜。又不喫棒。莫是長老親故。覺乃珍重下去。</p>
<p>師問院主。甚麼處去來。　曰。州中糶黃米來。　師曰。糶得盡麼。　曰。糶得盡。　師以拄杖劃一劃。曰。還糶得這箇麼。主便喝。師便打。　典座至。師舉前話。座曰。院主不會和尚意。　師曰。你又作麼生。座禮拜。師亦打。</p>
<p>同普化赴施主齋次。師問。毛吞巨海。芥納須彌。為復是神通妙用。為復是法爾如然。化趯倒飯牀。　師曰。太麤生。　曰。這裏是甚麼所在。說麤說細。　次日又同赴齋。師復問。今日供養何似昨日。化又趯倒飯牀。　師曰。得即得。太麤生。　化喝曰。瞎漢。佛法說甚麼麤細。師乃吐舌。</p>
<p>師與河陽．木塔長老同在僧堂地爐內坐。因說。普化每日在街市掣風掣顛。知他是凡是聖。言猶未了。普化入來。師便問。汝是凡是聖。　普化云。汝且道我是凡是聖。師便喝。　普化以手指云。河陽新婦子。木塔老婆禪。臨濟小廝兒。却具一隻眼。　師云。者賊。　普化云。賊。賊。便出去。</p>
<p>一日。普化在僧堂前喫生菜。師見云。大似一頭驢。普化便作驢鳴。　師謂直歲云。細抹草料著。　普化云。少室人不識。金陵又再來。臨濟一隻眼。到處為人開。</p>
<p>師問杏山。如何是露地白牛。　山曰。吽。吽。　師曰。啞那。　山曰。長老作麼。　師曰。者畜生。</p>
<p>麻谷問。大悲千手眼。那箇是正眼。　師搊住曰。大悲千手眼。作麼生是正眼。速道。速道。谷拽師下禪牀却坐。　師問訊曰。不審。谷擬議。師便喝。拽谷下禪牀却坐。谷便出。</p>
</div>
<div class='div-other'><a id='mulu697' />
<p class='h2'>石霜慶諸禪師</p><p>師抵溈山為米頭。一日。篩米次。溈曰。施主米。莫拋撒。　師曰。不拋撒。　溈於地上拾得一粒。曰。汝道不拋撒。這箇是甚麼。師不對。　溈又曰。莫輕這一粒。百千粒盡從這一粒生。　師曰。百千粒從這一粒生。未審這一粒從甚麼處生。溈呵呵大笑。歸方丈。　溈至晚上堂曰。大眾。米裏有蟲。諸人好看。</p>
<p>因僧自洞山來。師問。和尚有何言句示徒。　曰。解夏上堂云。秋初夏末。兄弟或東去西去。直須向萬里無寸草處去。復良久。曰。祇如萬里無寸草處。作麼生去。　師曰。有人下語否。　曰。無。　師曰。何不道出門便是草。</p>
<p>師在方丈內。僧在窗外問。咫尺之間。為甚麼不覩師顏。　師曰。徧界不曾藏。　僧舉問雪峯。徧界不曾藏。意旨如何。　峯曰。甚麼處不是石霜。　師聞。曰。這老漢著甚死急。　峯聞。曰。老僧罪過。</p>
<p>僧問。三千里外遠聞石霜有箇不顧。　師曰。是。　曰。祇如萬象歷然。是顧不顧。　師曰。我道不驚眾。　曰。不驚眾是與萬象合。如何是不顧。　師曰。徧界不曾藏。</p>
<p>雲葢問。萬戶俱閉即不問。萬戶俱開時如何。　師曰。堂中事作麼生。　曰。無人接得渠。　師曰。道也太煞道。也只道得八九成。　曰。未審和尚作麼生道。　師曰。無人識得渠。</p>
<p>問僧。近離甚處。　曰。審道。　師於面前畫一畫。曰。汝<span class='corr'>刺</span>脚與麼來。還審得這箇麼。　曰。審不得。　師曰。汝衲衣與麼厚。為甚却審這箇不得。　曰。某甲衲衣雖厚。爭奈審這箇不得。　師曰。與麼則七佛出世也救你不得。　曰。說甚七佛。千佛出世也救某甲不得。　師曰。太懵懂生。　曰。爭奈呢。　師曰。參堂去。　僧曰。喏。喏。</p>
<p>示眾。初機未覯大事。先須識取頭。其尾自至。　疏山仁參。問如何是頭。　師曰。直須知有。　曰。如何是尾。　師曰。盡却今時。　曰。有頭無尾時如何。　師曰。吐得黃金。堪作甚麼。　曰。有尾無頭時如何。　師曰。猶有依倚在。　曰。直得頭尾相稱時如何。　師曰。渠不作箇解會。亦未許渠在。</p>
</div>
<div class='div-other'><a id='mulu698' />
<p class='h2'>漸源仲興禪師</p><p>一日。寶葢和尚來訪。師便捲起簾子。在方丈內坐。葢一見。乃下却簾便歸客位。師令侍者傳語。長老遠來不易。猶隔津在。葢擒住持者與一掌。　者曰。不用打某甲。有堂頭和尚在。　葢曰。為有堂頭老漢。所以打你。　者回。舉似師。師曰。猶隔津在。</p>
</div>
<div class='div-other'><a id='mulu699' />
<p class='h2'>夾山善會禪師</p><p>師會下有一僧到石霜。入門便道。不審。　霜曰。不必。闍黎。　僧云。與麼則珍重。　又到巖頭。亦云。不審。頭乃噓兩聲。　僧云。與麼則珍重。　纔回步。頭云。雖是後生。亦能管帶。　其僧歸。舉似師。師明日陞堂。乃喚。昨日從石霜．巖頭來底阿師出來。如法舉前話。　僧舉了。師云。大眾還會麼。若無人道。老僧不惜兩莖眉毛道去也。乃云。石霜雖有殺人刀。且無活人劍。巖頭亦有殺人刀。亦有活人劍。</p>
<p>上堂。我二十年住此山。未曾舉著宗門中事。　有僧問。承和尚有言。二十年住此山。未曾舉著宗門中事。是否。　師曰。是。僧便掀倒禪牀。師休去。　至明日。普請掘一坑。令侍者請昨日僧至。曰。老僧二十年說無義語。今日請上座打殺老僧。埋向坑裏。便請便請。若不打殺老僧。上座自著打殺。埋在坑中始得。其僧歸堂。束裝潛去。</p>
<p>虎頭上座參。師問。甚處來。　曰。湖南來。　師曰。曾到石霜麼。　曰。要路經過。爭得不到。　師曰。聞石霜有毬子話。是否。　曰。和尚也須急著眼始得。　師曰。作麼生是毬子。　曰。跳不出。　師曰。作麼生是毬杖。　曰。沒手足。　師曰。且去。老僧未與闍黎相見。　明日升座。師曰。昨日新到在麼。頭出應諾。　師曰。目前無法。意在目前。不是目前法。非耳目之所到。　頭曰。今日雖問。要且不是。　師曰。片月難明。非關天地。　頭曰。莫[尸@豕]沸。便作掀禪牀勢。　師曰。且緩緩。虧著上座甚麼處。　頭豎起拳曰。目前還著得這箇麼。　師曰。作家。作家。頭又作掀禪牀勢。　師曰。大眾。看這一員戰將。若是門庭布列。山僧不如他。若據入理之談。也較山僧一級地。</p>
</div>
<div class='div-other'><a id='mulu700' />
<p class='h2'>德山宣鑒禪師</p><p>師擔青龍䟽鈔出蜀。至澧陽路上。見一婆子賣餅。因息肩。買餅點心。婆指擔曰。這箇是甚麼文字。　師曰。青龍疏鈔。　婆曰。講何經。　師曰。金剛經。　婆曰。我有一問。你若答得。施與點心。若答不得。且別處去。金剛經道。過去心不可得。現在心不可得。未來心不可得。未審上座點那箇心。師無語。</p>
<p>師至龍潭。上法堂曰。久嚮龍潭。及乎到來。潭又不見。龍又不現。　潭引身曰。子親到龍潭。師無語。遂棲止焉。　一夕。侍立次。潭曰。更深。何不下去。　師珍重便出。却回。曰。外面黑。潭點紙燭度與師。師擬接。潭復吹滅。師於此大悟。便禮拜。　潭曰。子見箇甚麼。　師曰。從今向去。更不疑天下老和尚舌頭也。　潭謂眾曰。可中有箇漢。牙如劍樹。口似血盆。一棒打不回頭。他時向孤峯頂上立吾道去在。　師將疏鈔堆法堂前。舉火炬曰。窮諸玄辯。若一毫置於太虗。竭世樞機。似一滴投於巨壑。遂焚。</p>
<p>師抵溈山。挾複子上法堂。從西過東。從東過西。曰。有麼。有麼。　山坐次。殊不顧盻。師曰。無。無。便出。至門首。乃曰。雖然如此。也不得草草。遂具威儀。再入相見。纔跨門。提起坐具。曰。和尚。山擬取拂子。師便喝。拂袖而出。　溈山至晚問首座。今日新到在否。　座曰。當時背却法堂。著草鞋出去也。　山曰。此子<span class='corr'>已</span>後向孤峯頂上盤結草庵。呵佛罵祖去在。</p>
<p>小參。示眾曰。今夜不答話。問話者三十棒。時有僧出禮拜。師便打。　僧曰。某甲話也未問。和尚因甚麼打某甲。　師曰。汝是甚麼處人。　曰。新羅人。　師曰。未跨船絃。好與三十棒。</p>
<p>示眾。道得也三十棒。道不得也三十棒。　臨濟聞得。謂洛浦曰。汝去問他。道得為甚麼也三十棒。待伊打。汝接住棒送一送。看伊作麼生。　浦如教而問。師便打。浦接住送一送。師便歸方丈。　浦回。舉似臨濟。濟曰。我從來疑著這漢。雖然如是。你還識德山麼。浦擬議。濟便打。</p>
<p>龍牙問。學人仗鏌鎁劍擬取師頭時如何。　師引頸近前曰。㘞。　牙曰。頭落也。師呵呵大笑。　牙後到洞山。舉前話。山曰。德山道甚麼。　牙曰。德山無語。　洞曰。莫道無語。且將德山落底頭呈似老僧看。牙方省。便懺謝。　有僧舉似師。師曰。洞山老人不識好惡。這漢死來多少時。救得有甚麼用處。</p>
<p>有僧相看。乃近前作相撲勢。師曰。與麼無禮。合喫山僧手裏棒。僧拂袖便行。　師曰。饒汝如是。也祗得一半。僧轉身便喝。　師曰。須是我打你始得。　曰。諸方有明眼人在。　師曰。天然有眼。　僧擘開眼曰。猫。便出。　師曰。黃河三千年一度清。</p>
<p>僧參。師問維那。今日幾人新到。　曰。八人。　師曰。喚來一時生按著。</p>
<p>上堂。及盡知也。直得三世諸佛口挂壁上。猶有一人呵呵大笑。若識此人。參學事畢。</p>
<p>示眾。有言時。騎虎頭。收虎尾。第一句下明宗旨。無言時。覿露機鋒。如同電拂。</p>
<p>師因疾。僧問。還有不病者也無。　師曰。有。　曰。如何是不病者。　師曰。阿㖿。阿㖿。師復告眾曰。捫空追響。勞汝心神。夢覺覺非。竟有何事。</p>
</div>
<div class='div-other'><a id='mulu701' />
<p class='h2'>洞山良价悟本禪師</p><p>師初行脚時。路逢一婆擔水。師索水飲。婆曰。水不妨飲。婆有一問。須先問過。且道水具幾塵。　師曰。不具諸塵。　婆云。去。休污我水擔。</p>
<p>他日。因供養雲巖真次。僧問。先師道祗這是。莫便是否。　師曰。是。　曰。意旨如何。　師曰。當時幾錯會先師意。　曰。未審先師還知有也無。　師曰。若不知有。爭解恁麼道。若知有。爭肯恁麼道。</p>
<p>雲巖諱日營齋。僧問。和尚於雲巖處得何指示。　師曰。雖在彼中。不蒙指示。　曰。既不蒙指示。又用設齋作甚麼。　師曰。爭敢違背他。　曰。和尚初見南泉。為甚麼却與雲巖設齋。　師曰。我不重先師道德．佛法。祇重他不為我說破。　曰。和尚為先師設齋。還肯先師也無。　師曰。半肯半不肯。　曰。為甚麼不全肯。　師曰。若全肯。即孤負先師也。</p>
<p>師與泰首座冬節喫果子次。乃問。有一物。上拄天。下拄地。黑似漆。常在動用中。動用中收不得。且道過在甚麼處。　泰曰。過在動用中。師喚侍者掇退果桌。</p>
<p>問雪峯。從甚處來。　曰。天台來。　師曰。見智者否。　曰。義存喫鐵棒有分。</p>
<p>雪峯上問訊。師曰。入門來須有語。不得道早箇入了也。　峯曰。某甲無口。　師曰。無口且從。還我眼來。峯無語。</p>
<p>雪峯搬柴次。乃於師面前拋下一束。師曰。重多少。　峯曰。盡大地人提不起。　師曰。爭得到這裏。峯無語。</p>
<p>洗鉢次。見兩烏爭蝦蟆。有僧便問。這箇因甚麼到恁麼地。　師曰。祗為闍黎。</p>
<p>問。三身之中。阿那身不墮眾數。　師曰。吾嘗於此切。</p>
<p>陳尚書問師。五十二位菩薩中。為甚麼不見妙覺。　師曰。尚書親見妙覺。</p>
<p>官人問。有人修行否。　師曰。待公作男子即修行。</p>
<p>師有時曰。體得佛向上事。方有些子語話分。　僧問。如何是語話。　師曰。語話時闍黎不聞。　曰。和尚還聞否。　師曰。不語話時即聞。　僧問。如何是佛向上人。　師曰。非佛。</p>
<p>師不安。令沙彌傳語雲居。乃屬曰。他或問。和尚安樂否。但道。雲巖路相次絕也。汝下此語須遠立。恐他打汝。沙彌領旨去。傳語聲未絕。早被雲居打一棒。</p>
<p>將圓寂。謂眾曰。吾有閒名在世。誰人為吾除得。眾皆無對。　時沙彌出曰。請和尚法號。　師曰。吾閒名<span class='corr'>已</span>謝。</p>
</div>
<div class='div-other'><a id='mulu702' />
<p class='h2'>睦州<span class='corr'>刺</span>史陳操尚書</p><p>公問僧。有箇事與上座商量。得麼。　曰。合取狗口。　公自摑口曰。某甲罪過。　曰。知過必改。　公曰。恁麼則乞上座口喫飯。得麼。</p>
<p>齋次。拈起胡餅問僧。江西．湖南還有這箇麼。　曰。尚書適來喫箇甚麼。　公曰。敲鐘謝響。</p>
<p>又與僚屬登樓次。見數僧行來。有一官人曰。來者總是行脚僧。　公曰。不是。　曰。焉知不是。　公曰。待來勘過。　須臾。僧至樓前。公驀喚。上座。僧皆舉首。　公謂諸官曰。不信道。</p>
</div>
<div class='div-other'><a id='mulu703' />
<p class='h2'>無著文喜禪師</p><p>師往五臺山華嚴寺。至金剛窟禮謁。遇一老翁牽牛而行。邀師入寺。翁呼均提。有童子應聲出迎。翁縱牛。引師陞堂。堂宇皆耀金色。翁踞牀。指繡墩命坐。翁曰。近自何來。　師曰。南方。　翁曰。南方佛法如何住持。　師曰。末法比丘少奉戒律。　翁曰。多少眾。　師曰。或三百。或五百。　師却問。此間佛法如何住持。　翁曰。龍蛇混雜。凡聖同居。　師曰。多少眾。　翁曰。前三三。後三三。　翁呼童子致茶。并進酥酪。師食之。覺心意開爽。翁拈起玻瓈盞問曰。南方還有這箇否。　師曰。無。　翁曰。尋常將甚麼喫茶。師無對。辭退。翁令童子相送。　師問童子。前三三。後三三。是多少。　童召。大德。師應諾。　童曰。是多少。　師復問曰。此為何處。　童曰。此金剛窟般若寺也。師悽然悟彼翁者即文殊也。不可再見。即稽首童子。願乞一言為別。童說偈曰。面上無瞋供養具。口裏無瞋吐妙香。心裏無瞋是珍寶。無垢無染是真常。　言訖。均提與寺俱隱。但見五色雲中。文殊乘金毛師子往來。忽有白雲自東方來。覆之不見。　師因駐錫五臺。後參仰山。頓了心契。令充典座。文殊嘗現於粥鑊上。師以攪粥篦便打曰。文殊自文殊。文喜自文喜。　殊乃說偈曰。苦瓠連根苦。甜瓜徹蔕甜。修行三大劫。却被老僧嫌。</p>
<p>一日。有異僧來求齋食。師減<span class='corr'>己</span>分饋之。仰山預知。問曰。適來果位人至。汝給食否。　師曰。輟<span class='corr'>己</span>回施。　仰曰。汝大利益。</p>
</div>
<div class='div-other'><a id='mulu704' />
<p class='h2'>霍山景通禪師</p><p>有行者問。如何是佛法大意。師乃禮拜。　行者曰。和尚為甚麼禮俗人。　師曰。汝不見道。尊重弟子。</p>
</div>
<div class='div-other'><a id='mulu705' />
<p class='h2'>興化存獎禪師</p><p>師到大覺為院主。一日。覺喚。院主。我聞你道。向南方行脚一遭。拄杖頭不曾撥著一箇會佛法底。你憑箇甚麼道理與麼道。師便喝。覺便打。師又喝。覺又打。　師來日從法堂過。覺召。院主。我直下疑你昨日這兩喝。師又喝。覺又打。師再喝。覺亦打。　師曰。某甲於三聖師兄處學得箇賓主句。總被師兄折倒了也。願與某甲箇安樂法門。　覺曰。這瞎漢。來這裏納敗缺。脫下衲衣。痛打一頓。師於言下薦得臨濟先師在黃檗處喫棒底道理。　師後開堂日拈香曰。此一炷香。本為三聖師兄。三聖於我太孤。本為大覺師兄。大覺於我太賒。不如供養臨濟先師。</p>
<p>師謂克賓維那曰。汝不久為唱導之師。　賓曰。不入這保社。　師曰。會了不入。不會了不入。　曰。總不與麼。　師便打曰。克賓維那法戰不勝。罰錢五貫。設饡飯一堂。　次日。師自白椎曰。克賓維那法戰不勝。不得喫飯。即便出院。</p>
<p>示眾曰。若是作家戰將。便請單刀直入。更莫如何若何。　有旻德禪師出。禮拜起便喝。師亦喝。德又喝。師亦喝。德禮拜歸眾。師曰。適來若是別人。三十棒一棒也較不得。何故。為他旻德會一喝不作一喝用。</p>
<p>師見同參來。纔上法堂。師便喝。僧亦喝。師又喝。僧亦喝。師近前拈棒。僧又喝。師曰。你看。這瞎漢猶作主在。僧擬議。師直打下法堂。　侍者請問。適來那僧有甚觸忤和尚。　師曰。他適來也有權。也有實。也有照。也有用。及乎我將手向伊面前橫兩橫。到這裏却去不得。似這般瞎漢。不打更待何時。僧禮拜。</p>
<p>後唐莊宗車駕幸河北。回至魏府行宮。詔師問曰。朕收中原。獲得一寶。未曾有人酬價。　師曰。請陛下寶看。帝以兩手舒幞頭脚。　師曰。君王之寶。誰敢酬價。宗大悅。</p>
</div>
<div class='div-other'><a id='mulu706' />
<p class='h2'>鎮州寶壽沼禪師</p><p>師在方丈坐。因僧問訊次。師曰。百千諸聖盡不出此方丈內。　曰。祗如古人道大千沙界海中漚。未審此方丈向甚麼處著。　師曰。千聖現在。　曰。阿誰證明。師便擲下拂子。僧從西過東立。師便打。　僧曰。若不久參。焉知端的。　師曰。三十年後此話大行。</p>
<p>師問僧。甚處來。　曰。西山來。　師曰。見獮猴麼。　曰。見。　師曰。作甚麼伎倆。　曰。見某甲。一箇伎倆也作不得。師便打。</p>
</div>
<div class='div-other'><a id='mulu707' />
<p class='h2'>三聖院慧然禪師</p><p>師至仰山。山問。汝名甚麼。　師曰。慧寂。　山曰。慧寂是我名。　師曰。我名慧然。山大笑。</p>
<p>到德山。纔展坐具。山曰。莫展炊巾。這裏無殘羮餿飯。　師曰。縱有。也無著處。山便打。師接住棒。推向禪牀上。山大笑。師哭蒼天。便下參堂。　堂中首座號踢天泰。問。行脚高士須得本道公驗。作麼生是本道公驗。　師曰。道甚麼。　座再問。師打一座具曰。這漆桶。前後觸忤多少賢良。座擬人事。師便過第二座人事。</p>
<p>問僧。近離甚處。僧便喝。師亦喝。僧又喝。師又喝。　僧曰。行棒即瞎。便喝。師拈棒。僧乃轉身作受棒勢。　師曰。下坡不走。快便難逢。便棒。　僧曰。這賊。便出去。師遂拋下棒。　次有僧問。適來爭容得這僧。　師曰。是伊見先師來。</p>
</div>
<div class='div-other'><a id='mulu708' />
<p class='h2'>鎮州萬壽和尚</p><p>師訪寶壽。寶壽坐不起。師展坐具。寶壽下禪牀。師却坐。寶壽驟入方丈閉却門。知事見師坐不起。曰。請和尚庫下喫茶。師乃歸院。　翌日。寶壽來復謁。師踞禪牀。寶壽展坐具。師亦下禪牀。寶壽却坐。師歸方丈閉却門。寶壽入侍者寮。取灰圍却方丈門便歸去。師遂開門。見曰。我不恁麼。他却恁麼。</p>
</div>
<div class='div-other'><a id='mulu709' />
<p class='h2'>幽州談空和尚</p><p>鎮州牧有姑為尼。行脚回。欲開堂為人。牧令師勘過。師問曰。見說汝欲開堂為人。是否。　尼曰。是。　師曰。尼是五障之身。汝作麼生為人。　尼曰。龍女八歲南方無垢世界成等正覺。又作麼生。　師曰。龍女有十八變。你試一變看。　尼曰。設使變得。也祗是箇野狐精。師便打。　牧聞舉。乃曰。和尚棒折那。</p>
</div>
<div class='div-other'><a id='mulu710' />
<p class='h2'>虎溪庵主</p><p>僧問。庵主在這裏多少年也。　師曰。祗見冬凋夏長。年代總不記得。　曰。大好不記得。　師曰。汝道我在這裏得多少年也。　曰。冬凋長呢。　師曰。鬧市裏虎。</p>
</div>
<div class='div-other'><a id='mulu711' />
<p class='h2'>桐峯庵主</p><p>有老人入山參。師曰。住在甚處。老人不語。　師曰。善能對機。老人地上拈一枝草示師。師便喝。老人禮拜。師便歸庵。　老人曰。與麼疑殺一切人在。</p>
</div>
<div class='div-other'><a id='mulu712' />
<p class='h2'>杉洋庵主</p><p>有僧到參。師問。阿誰。　曰。杉洋庵主。　師曰。是我。僧便喝。師作噓聲。　僧曰。猶要棒喫在。師便打。</p>
<p>問僧。甚麼處來。　曰。江西來。　師豎起痒和子曰。江西還有這箇麼。僧拓膝閉目。　師曰。東家廝兒却向西家使喚。　僧曰。有口不煩賓主說。　師曰。適來患聾。而今患瘂。　僧曰。買鐵得金。一場富貴。　師曰。客作無功。未免逃避。僧便行。　師曰。自累猶可。莫累老僧。</p>
</div>
<div class='div-other'><a id='mulu713' />
<p class='h2'>豁上座</p><p>師參德山。山纔見。下禪牀作抽坐具勢。師曰。這箇且置。或遇心境一如的人來。向伊道箇甚麼。免被諸方檢責。　山曰。猶較昔日三步在。別作箇主人公來。師便喝。山默然。　師曰。塞却這老漢咽喉也。拂袖便出。</p>
</div>
<div class='div-other'><a id='mulu714' />
<p class='h2'>九峯道虔禪師</p><p>師為石霜侍者。洎霜歸寂。眾請首座繼住持。師白眾曰。須明得先師意始可。　座曰。先師有甚麼意。　師曰。先師道。休去．歇去．冷湫湫地去．一念萬年去．寒灰枯木去．古廟香罏去．一條白練去。其餘則不問。如何是一條白練去。　座曰。這箇祇是明一色邊事。　師曰。元來未會先師意在。　座曰。你不肯我那。<span class='corr'>但</span>裝香來。香煙斷處若去不得。即不會先師意。　遂焚香。香煙未斷。座<span class='corr'>已</span>脫去。師拊座背曰。坐脫立亡即不無。先師意未夢見在。</p>
</div>
<div class='div-other'><a id='mulu715' />
<p class='h2'>涌泉景欣禪師</p><p>彊．德二禪客於路次見師騎牛。不識師。忽曰。蹄角甚分明。爭奈騎者不鑒。師驟牛而去。　彊．德憩於樹下煎茶。師回。却下牛。問曰。二禪客近離甚麼處。　曰。那邊。　師曰。那邊事作麼生。彊提起茶盞。　師曰。此猶是這邊事。那邊事作麼生。彊無對。　師曰。莫道騎者不鑒。</p>
</div>
<div class='div-other'><a id='mulu716' />
<p class='h2'>雲葢志元圓淨禪師</p><p>僧問。如何是獅子。　師曰。善哮吼。　僧拊掌曰。好手。好手。　師曰。青天白日。却被鬼迷。僧作掀禪牀勢。師便打。　曰。驢事未去。馬事到來。　師曰。灼然作家。僧拂袖出。　師曰。將甌盛水。擬比大洋。</p>
<p>道吾問。久嚮和尚會禪。是否。　師曰。蒼天。蒼天。　吾近前掩師口。曰。低聲。低聲。師與一掌。　吾曰。蒼天。蒼天。　師把住曰。得與麼無禮。吾却與一掌。　師曰。老僧罪過。吾拂袖便行。　師呵呵大笑曰。早知如是。不見如是。</p>
</div>
<div class='div-other'><a id='mulu717' />
<p class='h2'>鳳翔石柱禪師</p><p>師遊方時到洞山。時虔和尚垂語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得。行不得。阿那箇是其人。　師出眾曰。一人說過佛祖。行不得者。祇是無舌不許行。一人行過佛祖。一句說不得者。祗是無足不許說。一人說得行得者。祇是函葢相稱。一人說不得。行不得者。如斷命求活。此是石女兒披枷帶鎖。　山曰。闍黎分上作麼生。　師曰。該通分上。卓卓寧彰。　山曰。祗如海上明公秀又作麼生。　師曰。幻人相逢。拊掌呵呵。</p>
</div>
<div class='div-other'><a id='mulu718' />
<p class='h2'>張拙秀才</p><p>士因禪月大師指參石霜。霜問。秀才何姓。　曰。姓張名拙。　霜曰。覓巧尚不可得。拙自何來。　張忽有省。乃呈偈曰。光明寂照徧河沙。凡聖含靈共我家。一念不生全體現。六根纔動被雲遮。破除煩惱重增病。趣向真如亦是邪。隨順世緣無罣礙。涅槃生死等空化。</p>
</div>
<div class='div-other'><a id='mulu719' />
<p class='h2'>洛浦元安禪師</p><p>師抵涔陽。遇故人。因話武陵舊事。問曰。倏忽數年。何處逃難。　師曰。祗在闤闠中。　曰。何不向無人處去。　師曰。無人處有何難。　曰。闤闠中如何逃避。　師曰。雖在闤闠中。要且人不識。故人罔測。</p>
<p>龐居士禮拜。起曰。孟夏毒熱。孟冬薄寒。　師曰。莫錯。　士曰。龐公年老。　師曰。何不寒時道寒。熱時道熱。　士曰。患聾作麼。　師曰。放你三十棒。　士曰。啞却我口。塞却你眼。</p>
<p>蛤溪道者相訪。師問。自從犁溪相別。今得幾年。　溪曰。和尚猶記得昔年事。　師曰。見說道者。總忘却年月也。　溪曰。和尚住持事繁。且容仔細看。　師曰。打即打會禪漢。　溪曰。某甲消得。　師曰。道者住山事繁。</p>
<p>問。一毫吞盡巨海。於中更復何言。　師曰。家有白澤之圖。必無如是妖怪。</p>
<p>僧問。供養百千諸佛。不如供養一箇無心道人。未審百千諸佛有何過。無心道人有何德。　師曰。一片白雲橫谷口。幾多歸鳥盡迷巢。</p>
</div>
<div class='div-other'><a id='mulu720' />
<p class='h2'>上藍令超禪師</p><p>僧問。二龍爭珠。誰是得者。　師曰。其珠徧地。目覩如泥。</p>
</div>
<div class='div-other'><a id='mulu721' />
<p class='h2'>黃山月輪禪師</p><p>師謁夾山。山問。名甚麼。　師曰。月輪。　山作一圓相。曰。何似這箇。　師曰。和尚恁麼語話。諸方大有人不肯在。　山曰。闍黎作麼生。　師曰。還見月輪麼。　山曰。闍黎恁麼道。此間大有人不肯諸方。師乃服膺參訊。　一日。夾山抗聲問曰。子是甚麼處人。　師曰。閩中人。　山曰。還識老僧麼。　師曰。和尚還識學人麼。　山曰。不然。子且還老僧草鞋錢。然後老僧還子廬陵米價。　師曰。恁麼則不識和尚也。未委廬陵米作麼價。　山曰。真師子兒。善能哮吼。乃入室受印。</p>
</div>
<div class='div-other'><a id='mulu722' />
<p class='h2'>韶山普寰禪師</p><p>僧參。師問。莫是多口白頭因麼。　因曰。不敢。　師曰。有多少口。　曰。通身是。　師曰。尋常向甚麼處屙。　曰。向韶山口裏屙。　師曰。有韶山口即得。無韶山口向甚麼處屙。因無語。師便打。</p>
<p>遵布衲訪師。在山下相見。遵問。韶山路向甚麼處去。　師以手指曰。嗚那青青黯黯處去。　遵近前把住曰。久嚮韶山。莫便是否。　師曰。是即是。闍黎有甚麼事。　遵曰。擬伸一問。師還答否。　師曰。看君不是金牙作。爭解彎弓射尉遲。　遵曰。鳳凰直入煙霄去。誰怕林間野雀兒。　師曰。當軒畫鼓從君擊。試展家風似老僧。　遵曰。一句迥超千聖外。松蘿不與月輪齊。　師曰。饒君直出威音外。猶較韶山半月程。　遵曰。過在甚處。　師曰。倜儻之辭。時人知有。　遵曰。恁麼則真玉泥中異。不撥萬機塵。　師曰。魯班門下。徒施巧妙。　遵曰。學人即恁麼。未審師意如何。　師曰。玉女夜拋梭。織錦於西舍。　遵曰。莫便是和尚家風也無。　師曰。耕夫製玉漏。不是行家作。　遵曰。此猶是文言。如何是和尚家風。　師曰。橫身當宇宙。誰是出頭人。　遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劍上來。老僧掗鎗相待。向上一路。速道。速道。　遵曰。明鏡當臺。請師一鑒。　師曰。不鑒。　遵曰。為甚不鑒。　師曰。水淺無魚。徒勞下釣。遵無對。師便打。</p>
</div>
<div class='div-other'><a id='mulu723' />
<p class='h2'>太原海湖禪師</p><p>師因有人請灌頂三藏供養。敷坐訖。師乃就彼位坐。時有雲涉座主問曰。和尚甚麼年行道。　師曰。座主近前來。涉近前。　師曰。祗如憍陳如是甚麼年行道。涉茫然。　師喝曰。這尿牀鬼。</p>
</div>
<div class='div-other'><a id='mulu724' />
<p class='h2'>投子感溫禪師</p><p>師遊山見蟬蛻。侍者問曰。殻在這裏。蟬向甚麼處去也。師拈殻就耳畔搖三五下。作蟬聲。侍者於是開悟。</p>
</div>
<div class='div-other'><a id='mulu725' />
<p class='h2'>鄆州四禪禪師</p><p>僧問。古人有請不背。今請和尚入井。還背也無。　師曰。深深無別源。飲者消諸患。</p>
</div>
<div class='div-other'><a id='mulu726' />
<p class='h2'>鳳翔天葢幽禪師</p><p>因有一院名無垢淨光。造浴室。有人問。既是無垢淨光。為甚麼却造浴室。僧無語。　後請師代。師曰。三秋明月夜。不是騁團圓。</p>
</div>
<div class='div-other'><a id='mulu727' />
<p class='h2'>巖頭全奯禪師</p><p>師謁仰山。纔入門。提起坐具曰。和尚。仰山取拂子擬舉。　師曰。不妨好手。　後參德山。執坐具上法堂瞻視。山曰。作麼。師便喝。　山曰。老僧過在甚麼處。　師曰。兩重公案。乃下參堂。　山曰。這箇阿師稍似箇行脚人。　至來日。上問訊。山曰。闍黎是昨日新到否。　曰。是。　山曰。甚麼處學得這虗頭來。　師曰。全奯終不自謾。　山曰。他後不得辜負老僧。</p>
<p>一日。參德山。方跨門。便問。是凡是聖。山便喝。師禮拜。　有人舉似洞山。山曰。若不是奯公。大難承當。　師曰。洞山老人不識好惡。錯下名言。我當時一手擡一手搦。</p>
<p>雪峯在德山作飯頭。一日。飯遲。德山擎鉢下法堂。峯曬飯巾次。見德山。乃曰。鐘未鳴。鼓未響。拓鉢向甚麼處去。德山便歸方丈。　峯舉似師。師曰。大小德山未會末後句在。　山聞。令侍者喚師去問。汝不肯老僧那。師密啟其意。山乃休。　明日陞堂。果與尋常不同。師至僧堂前。拊掌大笑曰。且喜堂頭老漢會末後句。他後天下人不奈伊何。雖然。也祗得三年活。山果三年後示寂。</p>
<p>師與羅山卜塔基。羅山中路忽曰。和尚。　師回顧曰。作麼。　山舉手指曰。這裏好片地。　師咄曰。瓜州賣瓜漢。　又行數里。歇次。山禮拜。問曰。和尚豈不是三十年前在洞山而不肯洞山。　師曰。是。　又曰。和尚豈不是嗣德山又不肯德山。　師曰。是。　山曰。不肯德山即不問。祗如洞山有何虧缺。　師良久曰。洞山好佛。祗是無光。山禮拜。</p>
<p>問。三界競起時如何。　師曰。坐却著。　曰。未審師意如何。　師曰。移取廬山來。即向汝道。</p>
<p>僧問。塵中如何辨主。　師曰。銅䤬鑼裏滿盛油。</p>
<p>師值沙汰。於鄂州湖邊作渡子。兩岸各挂一板。有人過渡。打板一下。師曰。阿誰。或曰。要過那邊去。師乃舞棹迎之。　一日。因一婆抱一孩兒來。乃曰。呈橈舞棹即不問。且道婆手中兒甚處得來。師便打。　婆曰。婆生七子。六箇不遇知音。祗這一箇。也不消得。便拋向水中。</p>
</div>
<div class='div-other'><a id='mulu728' />
<p class='h2'>牛頭微禪師</p><p>上堂。三世諸佛用一點伎倆不得。天下老師口似匾擔。諸人作麼生。大不容易。除非知有。餘莫能知。</p>
</div>
<div class='div-other'><a id='mulu729' />
<p class='h2'>雪峯義存禪師</p><p>師在洞山作飯頭。淘米次。山問。淘沙去米。淘米去沙。　師曰。沙米一時去。　山曰。大眾喫箇甚麼。師遂覆却米盆。　山曰。據子因緣。合在德山。　洞山一日問師。作甚麼來。　師曰。斫槽來。　山曰。幾斧斫成。　師曰。一斧斫成。　山曰。猶是這邊事。那邊事作麼生。　師曰。直得無下手處。　山曰。猶是這邊事。那邊事作麼生。師休去。　師辭洞山。山曰。子甚處去。　師曰。歸嶺中去。　山曰。當時從甚麼路出。　師曰。從飛猿嶺出。　山曰。今回向甚麼路去。　師曰。從飛猿嶺去。　山曰。有一人不從飛猿嶺去。子還識麼。　師曰。不識。　山曰。為甚麼不識。　師曰。他無面目。　山曰。子既不識。爭知無面目。　師無對。遂謁德山。問。從上宗乘。學人還有分也無。　山打一棒。曰。道甚麼。　師曰。不會。　至明日請益。山曰。我宗無語句。實無一法與人。師有省。　後與巖頭至澧州鰲山鎮阻雪。頭每日祇是打睡。師一向坐禪。一日。喚曰。師兄。師兄。且起來。　頭曰。作甚麼。　師曰。今生不著便。共文邃箇漢行脚。到處被他帶累。今日到此又祇管打睡。　頭喝曰。噇眠去。每日牀上坐。恰似七村裏土地。他時後日魔魅人家男女去在。　師自點胸曰。我這裏未穩在。不敢自謾。　頭曰。我將謂你他日向孤峯頂上盤結草庵。播揚大教。猶作這箇語話。　師曰。我實未穩在。　頭曰。你若實如此。據你見處。一一通來。是處與你證明。不是處與你剗却。　師曰。我初到鹽官。見上堂舉色空義。得箇入處。　頭曰。此去三十年。切忌舉著。　又見洞山過水偈曰。切忌從他覓。迢迢與我疏。渠今正是我。我今不是渠。　頭曰。若與麼。自救也未徹在。　師又曰。後問德山。從上宗乘中事。學人還有分也無。德山打一棒。曰。道甚麼。我當時如桶底脫相似。　頭喝曰。你不聞道。從門入者。不是家珍。　師曰。他後如何即是。　頭曰。他後若欲播揚大教。一一從自己胸襟流出。將來與我葢天葢地去。　師於言下大悟。便作禮起。連聲叫曰。師兄。今日始是鰲山成道。</p>
<p>住後。僧問。和尚見德山得箇甚麼便休去。　師曰。我空手去空手歸。</p>
<p>有兩僧來。師以手拓庵門。放身出曰。是甚麼。　僧亦曰。是甚麼。師低頭歸庵。　僧辭去。師問。甚麼處去。　曰。湖南。　師曰。我有箇同行住巖頭。附汝一書去。　書曰。某書上師兄。某一自鰲山成道後。迄至於今飽不飢。同參某書上。　僧到巖頭。問。甚麼處來。　曰。雪峯來。有書達和尚。　頭接了。乃問僧。別有何言句。　僧遂舉前話。頭曰。他道甚麼。　曰。他無語。低頭歸庵。　頭曰。噫。我當初悔不向伊道末後句。若向伊道。天下人不奈雪老何。　僧至夏末。請益前話。頭曰。何不早問。　曰。未敢容易。　頭曰。雪峯雖與我同條生。不與我同條死。要識末後句。祇這是。</p>
<p>有一僧山下卓庵。多年不剃頭。畜一長柄杓。溪邊舀水。時有僧問。如何是祖師西來意。　主曰。溪深杓柄長。　師聞得。乃曰。也甚奇怪。　一日。將剃刀同侍者去訪。纔相見。便舉前話問。是庵主語否。　主曰。是。　師曰。若道得。即不剃你頭。主便洗頭。跪師前。師即與剃却。</p>
<p>僧問。聲聞人見性。如夜見月。菩薩人見性。如晝見日。未審和尚見性如何。師打三下。後問巖頭。頭打三掌。</p>
<p>問僧。甚處來。　曰。近離浙中。　師曰。船來。陸來。　曰。二塗俱不涉。　師曰。爭得到這裏。　曰。有甚麼隔礙。師便打趁出。　僧過十年後再來。師又問。甚處來。　曰。湖南。　師曰。湖南與這裏相去多少。　曰。不隔。　師豎起拂子曰。還隔這箇麼。　曰。若隔。即不到也。師又打趁出。　此僧住後。凡見人便罵師。一日。有同行聞。特去訪問。兄到雪峯有何言句便如是罵他。　遂舉前話。被同行詬叱。與他說破。這僧當時悲泣。常向中夜焚香遙禮。</p>
<p>問僧。甚處去。　曰。禮拜徑山和尚去。　師曰。徑山若問此間佛法如何。汝作麼生祗對。　曰。待問即道。師便打。　後舉問鏡清。這僧過在甚麼處。　清曰。問得徑山徹困。　師曰。徑山在浙中。因甚麼問得徹困。　清曰。不見道。遠問近對。　師曰。如是。如是。</p>
<p>問僧。近離甚處。　曰。覆船。　師曰。生死海未渡。為甚麼覆却船。僧無對。　乃回。舉似覆船。船曰。何不道渠無生死。　僧再至。進此語。師曰。此不是汝語。　曰。是覆船恁麼道。　師曰。我有二十棒寄與覆船。二十棒老僧自喫。不干闍黎事。</p>
<p>閩帥施銀交牀。僧問。和尚受大王如此供養。將何報答。　師以手拓地曰。輕打我。輕打我。</p>
</div>
<div class='div-other'><a id='mulu730' />
<p class='h2'>瓦棺和尚</p><p>師在德山為侍者。一日。同入山斫木。山將一碗水與師。師接得便喫却。山曰。會麼。　師曰。不會。　山又將一碗水與師。師又接喫却。山曰。會麼。　師曰。不會。　山曰。何不成褫取不會底。　師曰。不會。又成褫箇甚麼。　山曰。子大似箇鐵橛。　住後。雪峯訪師。茶話次。峯問。當時在德山斫木因緣作麼生。　師曰。先師當時肯我。　峯曰。和尚離師太早。　時面前偶有一碗水。峯曰。將水來。師便度與。峯接得便潑却。</p>
</div>
<div class='div-other'><a id='mulu731' />
<p class='h2'>高亭簡禪師</p><p>師參德山。隔江纔見。便云。不審。山乃搖扇招之。師忽開悟。乃橫趨而去。更不回顧。</p>
</div>
<div class='div-other'><a id='mulu732' />
<p class='h2'>曹山本寂禪師</p><p>師謁洞山。山問。闍黎名甚麼。　師曰。本寂。　山曰。那箇呢。　師曰。不名本寂。山深器之。　自此入室。盤桓數載。乃辭去。山問曰。子向甚麼處去。　師曰。不變異處去。　山曰。不變異處豈有去耶。　師曰。去亦不變異。</p>
<p>僧問。學人通身是病。請師醫。　師曰。不醫。　曰。為甚麼不醫。　師曰。教汝求生不得。求死不得。</p>
<p>鏡清問。清虗之理。畢竟無身時如何。　師曰。理即如此。事作麼生。　曰。如理如事。　師曰。謾曹山一人即得。爭奈諸聖眼何。　曰。若無諸聖眼。爭鑑得箇不恁麼。　師曰。官不容針。私通車馬。</p>
<p>問。具何知解。善能問難。　師曰。不呈句。　曰。問難箇甚麼。　師曰。刀斧砍不入。　曰。恁麼問難。還有不肯者麼。　師曰。有。　曰。是誰。　師曰。曹山。</p>
<p>僧舉。藥山問僧。年多少。曰。七十二。山曰。是七十二那。曰。是。山便打。此意如何。　師曰。前箭猶似可。後箭射人深。　曰。如何免得此棒。　師曰。王勅既行。諸侯避道。</p>
<p>僧問香嚴。如何是道。　嚴曰。枯木裏龍吟。　曰。如何是道中人。　嚴曰。髑髏裏眼睛。　僧不領。乃問石霜。如何是枯木裏龍吟。　霜曰。猶帶喜在。　曰。如何是髑髏裏眼睛。　霜曰。猶帶識在。　又不領。問師。如何是枯木裏龍吟。　師曰。血脈不斷。　曰。如何是髑髏裏眼睛。　師曰。乾不盡。　曰。未審還有得聞者麼。　師曰。盡大地未有一人不聞。　曰。未審枯木裏龍吟是何章句。　師曰。不知是何章句。聞者皆喪。遂示偈曰。枯木龍吟真見道。髑髏無識眼初明。喜識盡時消息盡。當人那辨濁中清。</p>
<p>師作四禁偈曰。莫行心處路。不挂本來衣。何須正恁麼。切忌未生時。</p>
</div>
<div class='div-other'><a id='mulu733' />
<p class='h2'>雲居道膺禪師</p><p>師結庵於三峯。經旬不赴堂。山問。子近日何不赴齋。　師曰。每日自有天神送食。　山曰。我將謂汝是箇人。猶作這箇見解在。汝晚間來。　師晚至。山召。膺庵主。師應諾。　山曰。不思善。不思惡。是甚麼。　師回庵寂然宴坐。天神自此竟尋不見。如是三日乃絕。　山問師。作甚麼。　師曰。合醬。　山曰。用多少鹽。　師曰。旋入。　山曰。作何滋味。　師曰。得。　山問。大闡提人作五逆罪。孝養何在。　師曰。始成孝養。自爾。洞山許為室中領袖。</p>
<p>師曾令侍者送袴與一住庵道者。道者曰。自有孃生袴。竟不受。　師再令侍者問。孃未生時。著箇甚麼。道者無語。　後遷化有舍利。持似於師。師曰。直饒得八斛四斗。不如當時下得一轉語好。</p>
<p>新羅僧問。佛陀波利見文殊。為甚却回去。　師曰。祇為不將來。所以却回去。</p>
<p>荊南節度使成汭入山設供。問曰。世尊有密語。迦葉不覆藏。如何是世尊密語。　師召。尚書。成應諾。　師曰。會麼。　成曰。不會。　師曰。汝若不會。世尊有密語。汝若會。迦葉不覆藏。</p>
</div>
<div class='div-other'><a id='mulu734' />
<p class='h2'>疏山匡仁禪師</p><p>師到夾山。山上堂。師問。承師有言。目前無法。意在目前。如何是非目前法。　山曰。夜月流輝。澄潭無影。師作掀禪牀勢。　山曰。闍黎作麼生。　師曰。目前無法。了不可得。　山曰。大眾。看取這一員戰將。</p>
<p>師參巖頭。頭見來。乃低頭佯睡。師近前而立。頭不顧。師拍禪牀一下。頭回首曰。作甚麼。　師曰。和尚且瞌睡。拂袖便行。　頭呵呵大笑。曰三十年弄馬騎。今日被驢撲。</p>
<p>有僧為師造壽塔畢。白師。師曰。將多少錢與匠人。　曰。一切在和尚。　師曰。為將三錢與匠人。為將兩錢與匠人。為將一錢與匠人。若道得。與吾親造壽塔來。僧無語。　後僧舉似大嶺庵閒和尚<span class='note-inline'>(即羅山也)</span>。嶺曰。還有人道得麼。　僧曰。未有人道得。　嶺曰。汝歸與疏山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累他匠人鬚眉墮落。　僧回。如教而說。師具威儀。望大嶺作禮。歎曰。將謂無人。大嶺有古佛放光射到此間。雖然如是。也是臘月蓮花。　大嶺後聞此語。曰。我恁麼道。早是龜毛長三尺。</p>
</div>
<div class='div-other'><a id='mulu735' />
<p class='h2'>青林師䖍禪師</p><p>師初參洞山。山問。近離甚處。　師曰。武陵。　曰。武陵法道何似此間。　師曰。胡地冬抽筍。　山曰。別甑炊香飯供養此人。師拂袖便出。　山曰。此子向後走殺天下人在。　師在洞山栽松次。有劉辰翁者求偈。師作偈曰。長長三尺餘。鬱鬱覆青草。不知何代人。得見此松老。　劉得偈。呈洞山。山謂曰。此是第三代洞山主人。　師辭洞山。山曰。子向甚麼處去。　師曰。金輪不隱的。徧界絕紅塵。　山曰。善自保任。師珍重而出。　洞山門送。謂師曰。恁麼去一句作麼生道。　師曰。步步跨紅塵。通身無影像。山良久。　師曰。老和尚何不速道。　山曰。子得恁麼性急。　師曰。某甲罪過。便禮辭。</p>
<p>問。學人徑往時如何。　師曰。死蛇當大路。勸子莫當頭。　曰。當頭者如何。　師曰。喪子命根。　曰。不當頭者如何。　師曰。亦無迴避處。　曰。正當恁麼時如何。　師曰。失却也。　曰。向甚麼處去。　師曰。草深無覓處。　曰。和尚也須隄防始得。　師拊掌曰。一等是箇毒氣。</p>
</div>
<div class='div-other'><a id='mulu736' />
<p class='h2'>白水本仁禪師</p><p>長生然和尚問。如何是西來意。　師曰。還見庭前杉樧樹否。　曰。恁麼則和尚今日因學人致得是非。　師曰。多口座主。　然去後。師方知是雪峯禪客。乃曰。盜法之人。終不成器。</p>
<p>上堂。老僧尋常不欲向聲前色後鼓弄人家男女。何故。且聲不是聲。色不是色。　僧問。如何是聲不是聲。　師曰。喚作色。得麼。　曰。如何是色不是色。　師曰。喚作聲。得麼。僧作禮。　師曰。且道為汝說。答汝話。若向這裏會得。有箇入處。</p>
</div>
<div class='div-other'><a id='mulu737' />
<p class='h2'>白馬山靄和尚</p><p>僧問。如何是白馬正眼。　曰。南看北斗。</p>
</div>
<div class='div-other'><a id='mulu738' />
<p class='h2'>龍牙居遁證空禪師</p><p>師參翠微。乃問。學人自到和尚法席。一箇餘月不蒙示誨一法。意在於何。　微曰。嫌甚麼。　師又問洞山。山曰。爭怪得老僧。</p>
<p>師又問翠微。如何是祖師意。　微曰。與我將禪板來。師遂過禪板。微接得便打。　師曰。打即任打。要且無祖師意。　又問臨濟。如何是祖師意。　濟曰。與我將蒲團來。師乃過蒲團。濟接得便打。　師曰。打即任打。要且無祖師意。　後有僧問。和尚行脚時問二尊宿祖師意。未審二尊宿明也未。　師曰。明即明也。要且無祖師意。</p>
<p>師復舉德山頭落底語。因自省過。遂止於洞山。隨眾參請。一日。問。如何是祖師西來意。　山曰。待洞水逆流即向汝道。師始悟厥旨。服勤八稔。</p>
<p>裴相國入大安寺。問諸大德曰。羅睺羅以何為第一。　曰。以密行為第一。　裴不肯。遂問。此間有何禪者。　時師在後園種菜。遂請來。問。羅睺羅以何為第一。　師曰。不知。　裴便拜曰。破布裹真珠。</p>
<p>報慈嶼讚師真曰。日出連山。月圓當戶。不是無身。不欲全露。　師一日在帳中坐。僧問。不是無身。不欲全露。請師全露。　師撥開帳子曰。還見麼。　曰。不見。　師曰。不將眼來。</p>
<p>上堂。夫參玄人。須透過祖佛始得。新豐和尚道。祖佛言教。似生冤家。始有參學分。若透不得。即被祖佛謾去。　僧問。祖佛還有謾人之心也無。　師曰。汝道江湖還有礙人之心也無。乃曰。江湖雖無礙人之心。為時人過不得。江湖成礙人去。不得道江湖不礙人。祖佛雖無謾人之心。為時人透不得。祖佛成謾人去。不得道佛祖不謾人。若透得祖佛過。此人過却祖佛。若也如是。始體得佛祖意。方與向上人同。如未透得。但學佛學祖。則萬劫無有出期。　僧曰。如何得不被祖佛謾去。　師曰。道者直須自悟去始得。</p>
</div>
<div class='div-other'><a id='mulu739' />
<p class='h2'>益州北院通禪師</p><p>師參洞山。山上堂曰。坐斷主人公。不落第二見。　師出眾曰。須知有一人不合伴。　山曰。猶是第二見。師便掀倒禪牀。　山曰。老兄作麼生。　師曰。待某甲舌頭爛即向和尚道。　後辭洞山。擬入嶺。山曰。善為。飛猿嶺峻好看。　師良久。山召。通闍黎。師應諾。　山曰。何不入嶺去。師因有省。更不入嶺。</p>
</div>
<div class='div-other'><a id='mulu740' />
<p class='h2'>欽山文邃禪師</p><p>師與巖頭．雪峯過江西。到一茶店喫茶次。師曰。不會轉身通氣者。不得茶喫。　頭曰。若恁麼。我定不得茶喫。　峯曰。某甲亦然。　師曰。這兩箇老漢話頭也不識。　頭曰。甚處去也。　師曰。布袋裏老鵶。雖活如死。　頭退後曰。看看。　師曰。豁公且置。存公作麼生。峯以手畫一圓相。　師曰。不得不問。　頭呵呵曰。太遠生。　師曰。有口不得茶喫者多。</p>
<p>德山侍者來參。纔禮拜。師把住曰。還甘欽山與麼也無。　侍者曰。某甲却悔久住德山。今日無言可對。　師乃放手曰。一任祗對。　侍者撥開胸曰。且聽某通氣一上。　師曰。德山門下即得。這裏一點用不著。　侍者曰。久聞欽山不通人情。　師曰。累他德山眼目。參堂去。</p>
</div>
<div class='div-other'><a id='mulu741' />
<p class='h2'>資福如寶禪師</p><p>陳操尚書來。師畫一圓相。操曰。弟子與麼來。早是不著便。更畫圓相。師於中著一點。　操曰。將謂是南番舶主。師便歸方丈閉却門。</p>
</div>
<div class='div-other'><a id='mulu742' />
<p class='h2'>南院慧顒禪師</p><p>師問僧。近離甚處。　曰。襄州。　師曰。來作甚麼。　曰。特來禮拜和尚。　師曰。恰遇寶應老不在。僧便喝。　師曰。向汝道不在。又喝作甚麼。僧又喝。師便打。僧禮拜。　師曰。這棒本是汝打我。我且打汝。要此話大行。瞎漢。參堂去。</p>
<p>問。從上諸聖向甚麼處去。　師曰。不上天堂。則入地獄。　曰。和尚又作麼生。　師曰。還知寶應老漢落處麼。　僧擬議。師打一拂子曰。你還知喫拂子底麼。　曰。不會。　師曰。正令却是你行。又打一拂子。</p>
<p>僧參。方入丈室。便以手指云。敗也。師乃拈起拄杖度與僧。僧纔接。師便打。</p>
<p>問僧。近離甚處。　曰。長水。　師曰。東流。西流。　曰。總不恁麼。　師曰。作麼生。僧珍重。師便打。</p>
<p>僧參。師舉拂子。僧曰。今日敗缺。師放下拂子。　僧曰。猶有這箇在。師便打。</p>
</div>
<div class='div-other'><a id='mulu743' />
<p class='h2'>守廓侍者</p><p>師問德山曰。從上諸聖向甚麼處去。　山曰。作麼。作麼。　師曰。勅點飛龍馬。跛鼈出頭來。山便休去。　來日。浴出。師過茶與山。山於背上拊一下。曰。昨日公案作麼生。　師曰。這老漢今日方始瞥地。山又休去。</p>
<p>師到鹿門。一日。見楚和尚與僧道話次。鹿門下來。問。楚和尚。你終日披披搭搭作甚麼。　楚云。和尚見某甲披披搭搭那。門便喝。楚亦喝。兩家總休去。　師云。諸上座。你看這兩箇瞎漢。隨後便喝。　門歸方丈。却令侍者請師上來。云。老僧適來與楚闍黎賓主相見。什麼處敗缺。　師曰。轉見病深。　門云。老僧自見興化來便會也。　師云。和尚到興化時。某甲為侍者。記得與麼時語。　門云。請舉看。　師遂舉。興化問和尚。甚處來。和尚云。五臺來。化云。還見文殊麼。和尚便喝。化云。我問你還見文殊麼。又惡發作麼。和尚又喝。化不語。和尚作禮。化至明日教某甲喚和尚。和尚早去也。化上堂云。你看這箇僧。擔條斷貫索向南方去也。<span class='corr'>已</span>後也道見興化來。　師云。今日公案恰似與麼時底。　門云。興化當時為甚無語。　師曰。見和尚不會賓主句。所以不語。及欲喚和尚持論。和尚<span class='corr'>已</span>去也。　鹿門明日特為煎茶。晚參。告眾曰。夫參學龍象。直須仔細。入室決擇。不得容易。逴得箇語。便以為極則。道我靈利。只如山僧當初見興化時。認得箇動轉底。見人道一喝兩喝便休。以為佛法也。今日被明眼人覰破。却成一場笑具。圖箇甚麼。只為我慢無明。不能回轉親近上流。賴得明眼道人不惜身命。對眾證據。此恩難報。何故。興化云。饒你喝得興化老人上三十三天。却撲下來。一點氣也無。款款地蘇息起來。向你道未在。何故如此。興化未曾向紫羅帳裏撒真珠與你在。胡喝亂喝作麼。真謂藥石之言。道流難信。如今直下分明辨取。豈不慶快平生。參學事畢。</p>
</div>
<div class='div-other'><a id='mulu744' />
<p class='h2'>汝州西院思明禪師</p><p>從漪上座到法席旬日。常自曰。莫道會佛法人。覓箇舉話底人也無。師聞而默之。　漪異日上法堂次。師召從漪。漪舉首。師曰。錯。漪進三兩步。　師又曰。錯。漪近前。　師曰。適來兩錯。是上座錯。是思明老漢錯。　曰。是從漪錯。　師曰。錯。錯。乃曰。上座且在這裏過夏。共汝商量這兩錯。漪不肯。便去。　後住相州天平山。每舉前話曰。我行脚時。被惡風吹到汝州。有西院長老勘我。連下兩錯。更留我過夏。待共我商量。我不道恁麼時錯。我發足向南方去時。早知錯了也。</p>
</div>
<div class='div-other'><a id='mulu745' />
<p class='h2'>寶壽和尚</p><p>師開堂日。三聖推出一僧。師便打。聖云。與麼為人。非但瞎却這僧眼。瞎却鎮州一城人眼去在。師擲下拄杖。便歸方丈。</p>
</div>
<div class='div-other'><a id='mulu746' />
<p class='h2'>鳳棲同安常察禪師</p><p>僧問。學人未曉時機。乞師指示。　師曰。參差松竹籠煙薄。重疊峯巒月上遲。　僧擬進語。師曰。劍甲未施。賊身<span class='corr'>已</span>露。　僧曰。何也。　師曰。精陽不翦霜前竹。水墨徒誇海上龍。僧繞禪牀而出。　師曰。閉目食蝸牛。一場酸澀苦。</p>
<p>新到持錫繞師三匝。振錫一下。曰。凡聖不到處。請師道。師鳴指三下。　僧曰。同安今日嚇得忘前失後。　師曰。闍黎發足何處。僧珍重便出。　師曰。五湖衲子。一錫禪人。未到同安。不妨疑著。　僧回首曰。遠聞不如近見。　師曰。貪他一杯酒。失却滿船魚。</p>
<p>問僧。近離何處。　曰。江西。　師曰。江西法道何似此間。　曰。賴遇問著某甲。若問別人則禍生也。　師曰。老僧適來造次。　曰。某甲不是嬰兒。徒用止啼黃葉。　師曰。傷鼈恕龜。殺活由我。　僧又問。久造玄微。如何洞曉。　師曰。老僧耳背。分明問將來。　曰。快鷂不打籬邊雀。　師曰。暗中臨鏡。誰辨妍媸。　曰。向上機關。如何洞曉。　師曰。何必。　曰。休。休。　師曰。始解乘舟。擬跨劍水。</p>
<p>問僧。甚處來。　曰。五臺。　師曰。還見文殊麼。僧展兩手。　師曰。展手頗多。文殊難覩。　曰。氣急殺人。　師曰。不覩雲中雁。焉知沙塞寒。　曰。遠趨丈室。乞師一言。　師曰。孫臏門下。徒話鑽龜。　曰。名不浪得。　師曰。喫茶去。僧珍重便出。　師曰。雖得一場榮。刖却一雙足。</p>
<p>問僧。近離甚處。　曰。太原。　師曰。太原近日法道如何。　曰。只見雲隨日出。水逐波生。不知太原法道如何。　師曰。豈不是離太原乎。　曰。苦。苦。　師曰。不覩海雲色。微覺旱雷聲。　曰。以金易鍮。憎真愛假。師便歸方丈。僧拂袖便出。　師曰。得縮頭時且縮頭。</p>
</div>
<div class='div-other'><a id='mulu747' />
<p class='h2'>禾山無殷禪師</p><p>師至九峯。虔公問。汝遠來何所見。當由何路出生死。　對曰。重昏廓闢。盲者自盲。　虔笑。以手揮之曰。佛法不如是。　師不懌。請曰。豈無方便。　曰。汝問我。　師理前語問之。曰。奴見婢殷勤。師於是依止十餘年。</p>
<p>問。習學謂之聞。絕學謂之鄰。過此二者。謂之真過。如何是真過。　師曰。禾山解打鼓。　曰。如何是真諦。　師曰。禾山解打鼓。　問。即心即佛則不問。如何是非心非佛。　師曰。禾山解打鼓。　曰。如何是向上事。　師曰。禾山解打鼓。</p>
</div>
<div class='div-other'><a id='mulu748' />
<p class='h2'>青峯傳楚禪師</p><p>一日。洛浦問。院主去甚麼處來。　師曰。掃雪來。　浦曰。雪深多少。　師曰。樹上總是。　浦曰。得即得。汝向後住箇雪窟定矣。　後訪白水。水曰。見說洛浦有生機一路。是否。　師曰。是。　水曰。止却生路。向熟路上來。　師曰。生路上死人無數。熟路上不著活漢。　水曰。此是洛浦底。你底作麼生。　師曰。非但洛浦。夾山亦不奈何。　水曰。夾山為甚麼不奈何。　師曰。不見道。生機一路。</p>
<p>僧問。大事<span class='corr'>已</span>明。為甚麼也如喪考妣。　師曰。不得春風花不開。及至花開又吹落。</p>
</div>
<div class='div-other'><a id='mulu749' />
<p class='h2'>木平善道禪師</p><p>師初謁洛浦。問。一漚未發<span class='corr'>已</span>前。如何辨其水脈。　浦曰。移舟諳水脈。舉棹別波瀾。　師不契。乃參蟠龍。語同前問。龍曰。移舟不別水。舉棹即迷源。師從此悟入。</p>
</div>
<div class='div-other'><a id='mulu750' />
<p class='h2'>郢州桐泉山禪師</p><p>師參黃山。山問。天門一合。十方無路。有人道得。擺手出漳江。　師曰。蟄戶不開。龍無龍句。　山曰。是你恁麼道。　師曰。是即直言是。不是直言不是。　山曰。擺手出漳江。　山復問。卞和到處荊山秀。玉印從他天子傳時如何。　師曰。靈鶴不於林下憩。野老不重太平年。山深肯之。</p>
</div>
<div class='div-other'><a id='mulu751' />
<p class='h2'>瑞巖師彥禪師</p><p>師初禮巖頭。問曰。如何是本常理。　頭曰。動也。　曰。動時如何。　頭曰。不是本常理。師良久。　頭曰。肯即未脫根塵。不肯即永沈生死。師遂領悟。便禮拜。</p>
<p>後謁夾山。山問。甚處來。　曰。臥龍來。　山曰。來時龍還起也未。師乃顧視之。　山曰。炙瘡瘢上更著艾燋。　曰。和尚又苦如此作甚麼。山休去。</p>
<p>師問夾山。與麼即易。不與麼即難。與麼與麼即惺惺。不與麼不與麼即居空界。與麼不與麼。請師速道。　山曰。老僧瞞闍黎去也。　師喝曰。這老和尚。而今是甚時節。便出去。</p>
</div>
<div class='div-other'><a id='mulu752' />
<p class='h2'>羅山道閒禪師</p><p>師問石霜。起滅不停時如何。　霜曰。直須寒灰枯木去．一念萬年去．函葢相應去．全清絕點去。　師不契。謁巖頭。復如前問。頭喝曰。是誰起滅。師於此有省。</p>
<p>師在禾山。送同行矩長老出門。把拄杖向前面一攛。矩無對。師曰。石牛攔古路。一馬生雙駒。</p>
<p>保福問。巖頭道。與麼與麼。不與麼不與麼。意作麼生。師召福。福應諾。　師曰。雙明亦雙暗。福禮謝。　三日後。却問。前日蒙和尚垂慈。祇為看不破。　師曰。盡情向汝道了也。　福曰。和尚是把火行山。　師曰。若與麼。據汝疑處問將來。　福曰。如何是雙明亦雙暗。　師曰。同生亦同死。福又禮謝而退。　別有僧問福。同生亦同死時如何。　福曰。彼此合取狗口。　僧曰。和尚收取口喫飯。其僧却問師。同生亦同死時如何。　師曰。如牛無角。　曰。同生不同死時如何。　曰。如虎帶角。</p>
</div>
<div class='div-other'><a id='mulu753' />
<p class='h2'>玄沙師備宗一禪師</p><p>師。福州閩縣謝氏子。少漁於南臺江上。及壯。忽棄舟。從芙蓉山靈訓禪師祝髮。芒鞋布衲。食纔接氣。宴坐終日。眾異之。初。兄事雪峯。既而師承之。峯以其苦行。呼為頭陀。　一日。峯問。阿那箇是備頭陀。　師曰。終不敢誑於人。　異日。峰召曰。備陀頭。何不徧參去。　師曰。達摩不來東土。二祖不往西天。峯然之。　暨登象骨山。乃與師同力締搆。玄徒臻萃。師入室咨決。罔替晨昏。又閱楞嚴。發明心地。由是應機敏捷。與脩多羅冥契。諸方玄學有所未決。必從之請益。至與雪峯徵詰。亦當仁不讓。峯曰。備頭陀再來人也。</p>
<p>師辭雪峯。云。啟和尚。人人自由自在。某甲如今下山去。　峯云。是誰與麼道。　師曰。是和尚與麼道。　峯曰。汝作麼生。　師云。不自由自在。　峯云。知。</p>
<p><span class='corr'>雪</span>峯謂師曰。有箇南際長老。問無有答不得者。　際一日到雪峯。峯令訪師。師曰。古人道。此事惟我能知。長老作麼生。　際曰。須知有不求知者。　師曰。山頭老漢喫許多辛苦作麼。</p>
<p>師見僧來禮拜。乃曰。禮拜著。因我得禮汝。</p>
<p>閩王送茘枝與師。師拈起示眾云。這箇茘枝得恁麼紅。這箇茘枝得恁麼赤。諸人作麼生會。若道得一色。猶是儱侗。若道是眾色。又落斷常。諸人作麼生。　有僧出云。不可不識茘枝。　師自代云。只是茘枝。</p>
<p>師一日見三人新到。自去打普請鼓三下。請歸方丈。新到具威儀了。亦自去打普請鼓三下。却入僧堂。久住來白師云。新到輕欺和尚。　師云。打鐘集眾勘過。　大眾集。新到不赴。師令侍者去喚。新到纔至法堂。却向侍者背上拍一下。云。和尚喚你。侍者至師處。新到便歸堂。　久住乃問。和尚何不勘新到。　師云。我與你勘了也。</p>
<p>韋監軍來謁。乃曰。曹山和尚甚奇怪。　師曰。撫州取曹山幾里。　韋指旁僧曰。上座曾到曹山否。　曰。曾到。　韋曰。撫州取曹山幾里。　曰。百二十里。　韋曰。恁麼則上座不到曹山。韋却起禮拜。　師曰。監軍却須禮此僧。此僧却具慙愧。</p>
<p>師南遊。莆田縣排百戲迎接。來日。師問小塘長老。昨日許多喧閙向甚麼處去也。塘提起衲衣角。　師曰。料掉沒交涉。</p>
<p>問。承和尚有言。聞性徧周沙界。雪峯打鼓。這裏為甚麼不聞。　師曰。誰知不聞。</p>
<p>長慶來。師問。除却藥忌作麼生道。　慶曰。放憨作麼。　師曰。雪峯山橡子拾食。來這裏雀兒放糞。</p>
<p>泉守王公請師登樓。先語客司曰。待我引大師到樓前。便舁却梯。客司稟旨。　公曰。請大師登樓。　師視樓。復視其人。乃曰。佛法不是此道理。</p>
<p>師與泉守在室中說話。有一沙彌揭簾入見。却退步而出。師曰。那沙彌好與二十拄杖。　守曰。恁麼即某甲罪過。　師曰。佛法不是恁麼。</p>
<p>上堂。眾集。師將拄杖一時趁下。却回丈室向侍者道。我今日作得一解。險入地獄如箭射。　者曰。喜得和尚再復人身。</p>
<p>師垂語曰。諸方老宿盡道接物利生。祇如三種病人。汝作麼生接。患盲者。拈槌豎拂他又不見。患聾者。語言三昧他又不聞。患瘂者。教伊說又說不得。若接不得。佛法無靈驗。　時有僧出曰。三種病人。還許學人商量否。　師曰。許。汝作麼生商量。其僧珍重出。　師曰。不是。不是。　羅漢曰。桂琛現有眼耳口。和尚作麼生接。　師曰。慙媿。便歸方丈。</p>
</div>
<div class='div-other'><a id='mulu754' />
<p class='h2'>長慶慧稜禪師</p><p>師往來雪峯．玄沙二十年。坐破七箇蒲團。不明此事。一日捲簾。忽然大悟。乃有頌曰。也大差。也大差。捲起簾來見天下。有人問我是何宗。拈起拂子劈口打。　峯舉謂沙曰。此子徹去也。　沙曰。未可。此是意識著述。更須勘過始得。　至晚。眾僧上來問訊。峯問師曰。備頭陀未肯汝在。汝實有正悟。對眾舉來。　師又頌曰。萬象之中獨露身。惟人自肯乃方親。昔時謬向途中覓。今日看來火裏冰。　峯乃顧沙曰。不可。更是意識著述。　師問峯曰。從上諸聖傳授一路。請師垂示。峯良久。師設禮而退。峯乃微笑。師入方丈參。　峯曰。是甚麼。　師曰。今日天晴好曬麥。自此酬問未嘗爽於玄旨。</p>
<p>師與保福遊山。福問。古人道妙峯山頂。莫祇這箇便是也無。　師曰。是即是。可惜許。</p>
<p>師在西院。問詵上座曰。這裏有象骨山。汝曾到麼。　曰。不曾到。　師曰。為甚麼不到。　曰。自有本分事在。　師曰。作麼生是上座本分事。詵乃提起衲衣角。　師曰。為當祇這箇。別更有。　曰。上座見箇甚麼。　師曰。何得龍頭蛇尾。</p>
<p>問僧。甚處來。　曰。鼓山來。　師曰。鼓山有不跨石門底句。有人借問。汝作麼生道。　曰。昨夜報慈宿。　師曰。劈脊棒。汝又作麼生。　曰。和尚若行此棒。不虗受人天供養。　師曰。幾合放過。</p>
<p>雪峯問。吾見溈山問仰山。從上諸聖什麼處去。仰云。或在天上。或在人間。汝道仰山意作麼生。　師云。若問諸聖出沒處。與麼道即不可。　峯云。汝渾不肯。忽有人問。汝作麼生道。　師云。<span class='corr'>但</span>道錯。　峯云。是汝不錯。　師云。何異於錯。</p>
<p>僧問。如何是正法眼。　師曰。有願不撒沙。</p>
</div>
<div class='div-other'><a id='mulu755' />
<p class='h2'>保福院從展禪師</p><p>一日。長慶謂師曰。寧說阿羅漢有三毒。不可說如來有二種語。不道如來無語。祇是無二種語。　師曰。作麼生是如來語。　慶曰。聾人爭得聞。　師曰。情知和尚向第二頭道。　慶曰。汝又作麼生。　師曰。喫茶去。</p>
<p>因舉。盤山道。光境俱亡。復是何物。洞山道。光境未亡。復是何物。　師曰。據此二尊宿商量。猶未得剿絕。乃問長慶。如今作麼生道。得剿絕。慶良久。　師曰。情知和尚向鬼窟裏作活計。　慶却問。作麼生。　師曰。兩手扶犁水過膝。</p>
<p>上堂。有人從佛殿後過。見是張三．李四。若從佛殿前過。為甚麼不見。且道佛法利害在甚麼處。　僧曰。為有一分麤境。所以不見。　師乃叱之。自代曰。若是佛殿即不見。　曰。不是佛殿。還可見否。　師曰。不是佛殿。見箇甚麼。</p>
</div>
<div class='div-other'><a id='mulu756' />
<p class='h2'>鼓山神宴興聖國師</p><p>師與招慶相遇次。慶曰。家常。　師曰。太無厭生。　慶曰。且款款。　師却曰。家常。　慶曰。今日未有火。　師曰。太鄙吝生。　慶曰。穩便將取去。</p>
<p>師問保福。古人道。非不非。是不是。意作麼生。福拈起茶盞。　師曰。莫是非好。</p>
<p>師示眾云。若論此事。如一口劍。　時有僧問。承和尚言。若論此事。如一口劍。和尚是死尸。學人是死尸。如何是劍。　師云。拖出這死尸。僧應諾。歸衣鉢下結束便行。　師至晚。問首座。問話底僧在否。　座云。當時便去也。　師云。好與二十棒。</p>
<p>師有偈曰。直下猶難會。尋言轉更賒。若論佛與祖。特地隔天涯。　師舉問僧。汝作麼生會。　僧無語。乃謂侍者曰。某甲不會。請代一轉語。　者曰。和尚與麼道。猶隔天涯在。　僧舉似師。師喚侍者。問。汝為這僧代語。是否。　者曰。是。師便打趁出院。</p>
<p>問東使。只如仰山祗對溈山。於面前與一畫。意作麼生。　東使云。作家麼。　師云。兄真箇與麼。作麼生。　東使云。日可冷。月可熱。被師攔胸與一托。</p>
<p>清源王太尉問安國了院主云。劫火洞然。向甚麼處迴避。　院主云。這裏迴避。　太尉不肯。自代云。不迴避。　進云。為什麼不迴避。　太尉云。他不出頭。迴避什麼。　師云。什麼處見他道不出頭。</p>
<p>師因與清源王太尉話次。云。<span class='corr'>但</span>是世間一切雜學底事盡是網。　太尉云。只如今還網得也無。　師云。太尉[吃-乙+小]。　太尉乃展手云。即今有甚麼。　師云。只這一網亦不少。</p>
<p>太尉舉。南陽喚侍者事。趙州云。如空中書字。雖然不成。而文彩<span class='corr'>已</span>彰。　師云。只如與麼道。是宗國師。不宗國師。　太尉云。宗與不宗俱是彰也。　師云。只如趙州意旨作麼生。　太尉云。不辜負趙州。　師云。此是句也。趙州意作麼生。　太尉云。作麼。　師云。彰也。趙州意作麼生。太尉無對。</p>
</div>
<div class='div-other'><a id='mulu757' />
<p class='h2'>鏡清道怤順德禪師</p><p>師謁雪峯。峯問。甚處人。　曰。溫州人。　峯曰。恁麼則與一宿覺是鄉人也。　曰。祇如一宿覺是甚麼處人。　峯曰。好喫一頓棒。且放過。　一日。師問。祗如古德豈不是以心傳心。　峯曰。兼不立文字語句。　師曰。祗如不立文字語句。師如何傳。峯良久。師禮謝。　峯曰。更問我一轉豈不好。　師曰。就和尚請一轉問頭。　峯曰。祗恁麼。為別有商量。　師曰。和尚恁麼即得。　峯曰。於汝作麼生。　師曰。辜負殺人。　雪峯謂眾曰。堂堂密密地。　師出問。是甚麼堂堂密密。　峯起立曰。道甚麼。師退步而立。　雪峯垂語曰。此事得恁麼尊貴。得恁麼緜密。　師曰。道怤自到來數年。不聞和尚恁麼示誨。　峯曰。我向前雖無。如今<span class='corr'>已</span>有。莫有所妨麼。　曰。不敢。此是和尚不<span class='corr'>已</span>而<span class='corr'>已</span>。　峯曰。致使我如此。師從此信入。　普請次。雪峯舉。溈山道。見色便見心。汝道還有過也無。　師曰。古人為甚麼事。　峯曰。雖然如此。要共汝商量。　師曰。恁麼則不如道怤鉏地去。　師再參雪峯。峯問。甚處來。　師曰。嶺外來。　峯曰。甚麼處逢見達摩。　師曰。更在甚麼處。　峯曰。未信汝在。　師曰。和尚莫恁麼粘膩好。峯便休。</p>
<p>問。學人啐。請師啄。　師曰。還得活也無。　曰。若不活。遭人怪笑。　師曰。也是草裏漢。</p>
<p>師一日於僧堂自擊鐘。曰。玄沙道底。玄沙道底。　僧問。玄沙道甚麼。師乃畫一圓相。　僧曰。若不久參。爭知與麼。　師曰。失錢遭罪。</p>
<p>問。學人未達其源。請師方便。　師曰。是甚麼源。　曰。其源。　師曰。若是其源。爭受方便。僧禮拜退。　侍者問。和尚適來莫是成褫伊麼。　師曰。無。　曰。莫是不成褫伊麼。　師曰。無。　曰。未審意旨如何。　師曰。一點水墨。兩處成龍。</p>
<p>普請鉏草次。浴頭請師浴。師不顧。如是三請。師舉钁作打勢。頭便走。師召曰。來。來。頭回首。　師曰。向後遇作家。分明舉似。　頭後到保福。舉前語未了。福以手掩其口。頭却回。舉似師。師曰。饒伊恁麼。也未作家。</p>
</div>
<div class='div-other'><a id='mulu758' />
<p class='h2'>安國弘瑫禪師</p><p>師舉國師碑文云。得之於心。伊蘭作栴檀之樹。失之於旨。甘露乃蒺藜之園。問僧曰。一語須具得失兩意。汝作麼生道。　僧舉拳曰。不可喚作拳頭也。　師不肯。亦舉拳別示。祗為喚這箇作拳頭。</p>
</div>
<div class='div-other'><a id='mulu759' />
<p class='h2'>清化全怤禪師</p><p>師初參南塔。南塔問。從何而來。　師曰。鄂州。　南塔曰。鄂州使君名甚麼。　師曰。化下不敢相觸忤。　曰。此地道不畏。　師曰。大丈夫何必相試。南塔囅然而笑。遂乃印可。</p>
</div>
<div class='div-other'><a id='mulu760' />
<p class='h2'>長生皎然禪師</p><p>師久依雪峯。一日。與僧斫樹次。峯曰。斫到心且住。　師曰。斫却著。　峯曰。古人以心傳心。汝為甚麼道斫却。　師擲下斧曰。傳。峯打一拄杖而去。</p>
<p>普請次。雪峯負一束藤。路逢一僧便拋下。僧擬取。峯便踏倒。歸謂師曰。我今日踏這僧快。　師曰。和尚却替這僧入涅槃堂始得。峯便休去。</p>
<p>雪峯問。光境俱亡。復是何物。　師曰。放皎然過。有道處。　峯曰。放汝過。作麼生道。　曰。皎然亦放和尚過。　峯曰。放汝二十棒。師便禮拜。</p>
<p>玄沙問。我觀如來。前際不來。後際不去。今亦無住。長老作麼生。　師云。放某甲過。有箇道處。　沙云。放你過。作麼生道。師默然。　沙云。教誰委。　師云。和尚不委。　沙云。情知你向鬼窟裏作活計。師休去。</p>
</div>
<div class='div-other'><a id='mulu761' />
<p class='h2'>太原孚上座</p><p>師嘗遊浙中。登徑山法會。一日。於大佛殿前。有僧問。上座曾到五臺否。　師曰。曾到。　曰。還見文殊麼。　師曰。見。　曰。甚麼處見。　師曰。徑山佛殿前見。　其僧後適閩川。舉似雪峯。峯曰。何不教伊入嶺來。師聞。乃趣裝入嶺。　初至雪峯廨院憩錫。因分柑子與僧。長慶問。甚麼處將來。　師曰。嶺外將來。　曰。遠涉不易擔負將來。　師曰。柑子。柑子。　次日上山。雪峯聞。乃集眾。師到法堂上。顧視雪峯便下看知事。明日却上禮拜曰。某甲昨日觸忤和尚。　峯曰。知是般事便休。</p>
<p>保福簽瓜次。師至。福曰。道得。與汝瓜喫。　師曰。把將來。福度與一片。師接得便去。</p>
<p>鼓山問。父母未生時。鼻孔在甚麼處。　師曰。老兄先道。　山曰。如今生也。汝道在甚麼處。師不肯。　山却問。作麼生。　師曰。將手中扇子來。山與扇子。再徵前話。師搖扇不對。山罔測。乃毆師一拳。</p>
</div>
<div class='div-other'><a id='mulu762' />
<p class='h2'>新羅國大嶺禪師</p><p>僧問。如何是一切處清淨。　師曰。截瓊枝。寸寸是寶。析栴檀。片片皆香。</p>
</div>
<div class='div-other'><a id='mulu763' />
<p class='h2'>金峯從志禪師</p><p>師問僧。發足甚處。　曰。趙州。　師曰。趙州法嗣何人。　曰。南泉。　師曰。你何曾離趙州。　曰。未審和尚尊意何如。　師曰。趙州實嗣南泉。　僧至晚。請益曰。今日蒙和尚慈悲。某甲未會。請和尚指示。　師曰。若到別處。莫道後語是金峯底。　曰。為甚如此。　曰。恐辱他趙州。</p>
<p>師一日上堂。喫胡餅次。乃拈一箇從上座板頭轉一匝。大眾見。一一合掌。師曰。假饒十分擡起手。也只得一半。　至晚間。有僧請益曰。今日和尚行胡餅。見眾僧合掌。曰。假饒十分擡起手。也只得一半。請和尚全道。　師以手作拈餅勢曰。會麼。　曰。不會。　師曰。金峯也始道得一半。</p>
<p>僧問訊次。師把住曰。輒不得向人道我有一則因緣舉似你。僧作聽勢。師與一掌。　僧曰。為甚麼打某甲。　師曰。我要這話行。</p>
<p>上堂。老僧二十年前有老婆心。二十年後無老婆心。　僧問。如何是二十年前有老婆心。　師曰。問凡答凡。問聖答聖。　曰。如何是二十年後無老婆心。　師曰。問凡不答凡。問聖不答聖。</p>
</div>
<div class='div-other'><a id='mulu764' />
<p class='h2'>處州廣利容禪師</p><p>因僧到。師乃豎拂子云。貞溪老漢還具眼麼。　僧云。某甲不敢見人過。　師云。老僧死在闍黎手裏。僧以手指胸便出去。　師云。闍黎參見先師來。　至晚。請喫茶了。僧拈起盞子云。這箇是諸佛出世邊事。作麼生是未出世邊事。　師以手撥却盞云。到闍黎死在老僧手裏。　僧云。五里牌在郭門外。　師云。無故惑亂師僧。僧遂起謝茶。　師曰。特謝闍黎相訪。</p>
</div>
<div class='div-other'><a id='mulu765' />
<p class='h2'>鳳棲山同安丕禪師</p><p>僧問。如何是和尚家風。　師曰。金雞抱子歸霄漢。玉兔懷胎入紫微。　曰。忽遇客來。將何祗待。　師曰。金果朝來猿摘去。玉花晚後鳳銜歸。</p>
<p>新到參。師問。甚處來。　曰。湖南。　師曰。還知同安這裏風雲體道。花檻璇璣麼。　曰。知。　師曰。非公境界。僧便喝。　師曰。短販樵人。徒誇書劍。　僧擬進語。師曰。劍甲未施。賊身<span class='corr'>已</span>露。</p>
</div>
<div class='div-other'><a id='mulu766' />
<p class='h2'>佛日本空禪師</p><p>師謁雲居。作禮問曰。二龍爭珠。誰是得者。　居曰。卸却業身來與子相見。　師曰。業身<span class='corr'>已</span>卸。　居曰。珠在甚麼處。師無對。</p>
</div>
<div class='div-other'><a id='mulu767' />
<p class='h2'>池州稽山章禪師</p><p>師在投子作柴頭。投子同喫茶次。謂師曰。森羅萬象總在裏許。　師潑却茶。曰。森羅萬象在甚麼處。　子曰。可惜一碗茶。　師後謁雪峯。峯問。莫是章柴頭麼。師乃作輪椎勢。峯肯之。</p>
</div>
<div class='div-other'><a id='mulu768' />
<p class='h2'>朱溪謙禪師</p><p>韶國師到。參次。聞犬齩靈鼠聲。韶問。是甚麼聲。　曰。犬齩靈鼠聲。　韶曰。既是靈鼠。為何却被犬齩。　曰。齩殺也。　韶曰。好箇犬。師便打。　韶曰。莫打。某甲話在。師休去。</p>
</div>
<div class='div-other'><a id='mulu769' />
<p class='h2'>雲居道簡禪師</p><p>僧問。路逢猛虎時如何。　師曰。千人萬人不逢。為甚麼闍黎偏逢。</p>
<p>問。孤峯獨宿時如何。　師曰。閒却七間僧堂不宿。阿誰教汝孤峯獨宿。</p>
<p>問。古人云。若欲保任此事。直須向高高山頂立。深深海底行。意旨如何。　曰。高峯深海。迥絕孤危。似汝閨閤中軟煖麼。</p>
<p>問。如何是朱頂王菩薩。　師曰。問這赤頭漢作麼。</p>
</div>
<div class='div-other'><a id='mulu770' />
<p class='h2'>靈泉歸仁禪師</p><p>師初問疏山。枯木生華。始與他合。是這邊句。是那邊句。　山曰。亦是這邊句。　師曰。如何是那邊句。　山曰。石牛吐出三春霧。靈雀不棲無影林。</p>
<p>僧問。如何是沙門行。　師曰。恰似箇屠兒。　曰。如何行履。　師曰。破齋犯戒。　曰。究竟作麼生。　師曰。因不收。果不入。</p>
<p>俗士問。俗人還許會佛法否。　師曰。那箇臺無月。誰家樹不春。</p>
</div>
<div class='div-other'><a id='mulu771' />
<p class='h2'>伏龍奉璘禪師</p><p>僧問。和尚還愛財色也無。　師曰。愛。　曰。既是善知識。為甚麼却愛財色。　師曰。知恩者少。</p>
</div>
<div class='div-other'><a id='mulu772' />
<p class='h2'>石門獻蘊禪師</p><p>師問青林。如何用心。得齊於諸聖。　林仰面。良久。曰。會麼。　師曰。不會。　林曰。去。無子用心處。師禮拜。乃契悟。更不他遊。遂作園頭。　一日。歸侍立次。林曰。子今日作甚麼來。　師曰。種菜來。　林曰。徧界是佛身。子向甚處種。　師曰。金鉏不動土。靈苗在處生。林欣然。　來日入園喚。蘊闍黎。師應諾。　林曰。剩栽無影樹。留與後人看。　師曰。若是無影樹。豈受栽耶。　林曰。不受栽且止。你曾見他枝葉麼。　師曰。不曾見。　林曰。既不曾見。爭知不受栽。　師曰。止為不曾見。所以不受栽。　林曰。如是。如是。</p>
<p>青林將順寂。召師。師應諾。林曰。日轉西山後。不須取次安。　師曰。雪滿金檀樹。靈枝萬古春。　林曰。或有人問你金針線囊事。子道甚麼。　師曰。若是羽毛相似者。某甲終不敢造次。</p>
<p>問。不落機關。請師便道。　師曰。湛月迅機無可比。君今曾問幾人來。　曰。即今問和尚。　師曰。好大哥。雲綻不須藏九尾。恕君殘壽速歸邱。</p>
<p>問。月生雲際時如何。　師曰。三箇孩兒抱華鼓。好大哥。莫來攔我毬門路。</p>
<p>般若寺被焚。有人問曰。既是般若。為甚麼被火燒。　師曰。萬里一條鐵。　師應機多云好大哥。時稱大哥和尚。</p>
<p>僧問。如如不動時如何。　師曰。有甚麼了日。　曰。如何即是。　師曰。石戶非關鎖。</p>
</div>
<div class='div-other'><a id='mulu773' />
<p class='h2'>重雲暉禪師</p><p>僧問。要路坦然。如何踐履。　師曰。我若指汝。則東西南北去也。</p>
</div>
<div class='div-other'><a id='mulu774' />
<p class='h2'>報慈藏嶼禪師</p><p>僧問。情生智隔。相變體殊。祗如情未生時如何。　師曰。隔。　曰。情未生時。隔箇甚麼。　師曰。這箇梢郎子未遇人在。</p>
</div>
<div class='div-other'><a id='mulu775' />
<p class='h2'>雲門文偃禪師</p><p>師在雪峯。僧問峯。如何是觸目不會道。運足焉知路。　峯云。蒼天。蒼天。　僧不會。遂問師。蒼天意旨如何。　師云。三斤麻。一疋布。　僧云。不會。　師云。更奉三尺竹。　峯聞。喜云。我常疑箇布衲。</p>
<p>師在淅中蘊和尚會裏。一日。因喫茶次。舉蘊和尚垂語云。見聞覺知是法。法離見聞覺知作麼生。　有旁僧云。見定如今目前一切見聞覺知是法。法亦不可得。師拍手一下。蘊乃舉頭。　師云。猶欠一著在。　蘊云。我到這裏却不會。</p>
<p>師到臥龍。問。明<span class='corr'>己</span>底人還見有<span class='corr'>己</span>麼。　龍曰。不見有<span class='corr'>己</span>。始明得<span class='corr'>己</span>。　又問。長連牀上學得底是第幾機。　龍曰。是第二機。　曰。如何是第一機。　龍曰。緊峭草鞋。</p>
<p>到天童。童曰。你還定當得麼。　師曰。和尚道甚麼。　童曰。不會則目前包裹。　師曰。會則目前包裹。</p>
<p>到鵝湖。聞上堂曰。莫道未了底人長時浮逼逼地。設使了得底明明得知有去處。尚乃浮逼逼地。　師下問首座。適來和尚意作麼生。　曰。浮逼逼地。　師曰。首座久在此住。頭白齒黃作這箇語話。　曰。上座又作麼生。　師曰。要道即得。見即便見。若不見。<span class='corr'>莫</span>亂道。　曰。祗如道浮逼逼地又作麼生。　師曰。頭上著枷。脚下著杻。　曰。與麼則無佛法也。　師曰。此是文殊．普賢大人境界。</p>
<p>問新到。你諸方行脚道我知有。與我拈三千大千世界來眼睫上著。　僧云。喏。　師云。錢塘為甚麼去國三千里。　僧云。豈干他事。　師云。者掠虗漢。</p>
<p>問首座。乾坤大地與你自<span class='corr'>己</span>。是同是別。　曰。同。　師曰。一切物命蛾蛘蟻子。是同是別。　曰。同。　師曰。你為什麼干戈相待。</p>
<p>舉。座主就華嚴講。請翠巖齋。巖云。山僧有箇問。座主若道得即齋。巖便拈起胡餅云。還具法身麼。主云。具法身。巖云。與麼則喫法身也。主無語。本講座主代云。有什麼過。巖不肯。東使云。喏。喏。　師代云。特謝和尚降重空筵。</p>
<p>問。樹凋葉落時如何。　師云。體露金風。</p>
<p>有講僧參。經時。乃曰。未到雲門時。恰似初生月。及乎到後。曲彎彎地。　師得知。乃問。是你道否。　曰。是。　師曰。甚好。吾問汝。作麼生是初生月。僧乃斫額作望月勢。　師曰。你如此。<span class='corr'>已</span>後失却目在。　僧經旬日復來。師又問。你還會也未。　曰。未會。　師曰。你問我。　僧便問。如何是初生月。　師曰。曲彎彎地。僧罔措。後果然失目。</p>
<p>問。一生積惡不知善。一生積善不知惡。此意如何。　師曰。燭。</p>
<p>問。承古有言。了即業障本來空。未了應須償宿債。未審二祖是了。不了。　師曰。確。</p>
<p>問。新到甚處人。　曰。新羅。　師曰。將甚麼過海。　曰。草賊大敗。　師引手曰。為甚麼在我這裏。　曰。恰是。　師曰。一任[跳-兆+孛]跳。僧無對。</p>
<p>問。十二時中如何得不空過。　師曰。向甚麼處著此一問。　曰。學人不會。請師舉。　師曰。將筆硯來。　僧乃取筆硯來。師作一頌曰。舉不顧。即差互。擬思量。何劫悟。</p>
<p>問。一口吞盡時如何。　曰。我在你肚裏。　曰。和尚為甚麼在學人肚裏。　師曰。還我話頭來。</p>
<p>師問嶺中順維那。古人豎起拂子。放下拂子。意旨如何。　順曰。拂前見。拂後見。　師曰。如是。如是。　師後舉問僧。你道當初諾伊不諾伊。僧無對。　師曰。可知禮也。</p>
<p>問直歲。甚處去來。　曰。刈茆來。　師曰。刈得幾箇祖師。　曰。三百箇。　師曰。朝打三千。暮打八百。東家杓柄長。西家杓柄短。又作麼生。歲無語。師便打。</p>
<p>問僧。甚處來。　曰。西禪。　師曰。西禪有何言句。僧展兩手。師與一掌。　曰。某甲話在。師却展兩手。僧無語。師又打。</p>
<p>問僧。甚麼處來。　曰。禮塔來。　師曰。謔我。　曰。某甲實禮塔來。　師曰。五戒也不持。</p>
<p>問僧。看什麼經。　僧云。瑜伽論。　師云。義墮也。　僧云。甚麼處義墮。　師云。自領出去。</p>
<p>問僧。看甚麼經。　其僧却指旁僧云。和尚問。何不祗對。　師云。露柱為甚麼倒退三千里。　僧云。豈干他事。　師曰。學語之流。　代云。洎合不識勢。</p>
<p>師見飯頭。云。汝是飯頭麼。　云。是。　師云。顆裏有幾米。米裏有幾顆。頭無對。　代云。某甲瞻星望月。</p>
<p>王太傅問北院。古人道。普現色身。徧行三昧。佛法為甚麼不到北俱盧洲。　院云。祇為徧行。所以不到。　師云。如法置一問來。</p>
<p>師坐次。有僧非時上來。師云。作甚麼。　僧云。請益。　師云。你有什麼疑。　僧云。某甲曾問和尚。一宿覺搬柴。柴搬一宿覺。　師乃敲椅子三下。云。你作麼生會。　僧云。一切臨時。　師乃揎拳云。我與你相撲一交。得麼。僧無對。　次日。僧再上。值師潄盥次。師乃將水碗過與僧云。送去廚下著。　其僧送去了却來。師見來。乃從後門出去。其僧云。比來請益。祇得一口碗。</p>
<p>因供養羅漢。問僧。今夜供養羅漢。你道羅漢還來也無。僧無對。　師曰。你問我。　僧便問。師曰。換水添香。　僧曰。與麼即來也。　師云。有什麼饅頭䭔子。速下來。</p>
<p>一日。行次。一僧隨後行。師豎起拳云。如許大栗子喫得幾箇。　僧云。和尚莫錯。　師云。是你錯。　僧云。莫壓良為賤。　師云。靜處薩婆訶。</p>
<p>問。如何是一代時教。　師曰。對一說。</p>
<p>問。不是目前機。亦非目前事時如何。　師曰。倒一說。</p>
<p>師云。古佛與露柱相交是第幾機。　僧問。意旨如何。　師云。一條縧三十文買。復代前語云。南山起雲。北山下雨。　僧又問。一條縧三十文買。如何。　師云。打與。</p>
<p>師赴廣主召至府。留止供養兩月餘。還山謂眾曰。我離山得六十七日。且問汝六十七日事作麼生。眾莫能對。　師曰。何不道和尚京中喫麫多。</p>
<p>示眾。古德道。藥病相治。盡大地是藥。那箇是你自<span class='corr'>己</span>。乃曰。遇賤即貴。　僧曰。乞師指示。　師拍手一下。拈拄杖曰。接取拄杖。僧接得。拗作兩橛。　師曰。直饒恁麼。也好與三十棒。</p>
<p>示眾。從上祖師．三世諸佛說法。山河大地草木為甚麼不省去。　代云。新到行人事。</p>
<p>示眾。拄杖子化為龍。吞却乾坤了也。山河大地甚處得來。</p>
<p>師每顧見僧。即曰鑒。僧欲酬之。則曰。咦。率以為常。故門弟子錄曰。顧．鑒．咦。德山密禪師刪去顧字。<span class='corr'>但</span>以鑒．咦二字為頌。謂之抽顧頌。</p>
</div>
<div class='div-other'><a id='mulu776' />
<p class='h2'>芭蕉繼徹禪師</p><p>師初參風穴。穴問。如何是正法眼。　師曰。泥彈子。穴異之。　次謁先芭蕉。蕉上堂。舉。仰山道。兩口一無舌。此是吾宗旨。師領悟。禮拜。</p>
</div>
<div class='div-other'><a id='mulu777' />
<p class='h2'>承天院辭確禪師</p><p>僧問。眾罪如霜露。慧日能消除時如何。　師曰。亭臺深夜雨。樓閣靜時鐘。　曰。為甚麼因緣會遇時。果報還自受。　師曰。管筆能書。片舌解語。</p>
</div>
<div class='div-other'><a id='mulu778' />
<p class='h2'>風穴延沼禪師</p><p>師參南院。入門不禮拜。院曰。入門須辨主。　師曰。端的請師分。院於左膝拍一拍。師便喝。院於右膝拍一拍。師又喝。　院曰。左邊一拍且置。右邊一拍作麼生。　師曰。瞎。　院便拈棒。師曰。莫盲枷瞎棒。奪打和尚。莫言不道。　院擲下棒曰。今日被黃面浙子鈍置一場。　師曰。和尚大似持鉢不得。詐道不飢。　院曰。闍黎曾到此間麼。　師曰。是何言歟。　院曰。老僧好好相借問。　師曰。也不得放過。便下參眾了。却上堂頭禮謝。　院曰。闍黎曾見甚麼人來。　師曰。在襄州華嚴與廓侍者同夏。　院曰。親見作家來。　院問。南方一棒作麼商量。　師曰。作奇特商量。　師却問。和尚此間一棒作麼商量。　院拈拄杖曰。棒下無生忍。臨機不見師。師於言下大徹玄旨。遂依止六年。</p>
<p>一日。南院問曰。汝聞臨濟將終時語否。　曰。聞之。　曰。臨濟曰。誰知吾正法眼藏向這瞎驢邊滅却。渠平生如師子。見即殺人。及其將死。何故屈膝妥尾如此。　對曰。密付將終。全主即密。　又問。三聖如何亦無語乎。　對曰。親承入室之真子。不同門外之遊人。南院頷之。</p>
<p>上堂。祖師心印。狀似鐵牛之機。去即印住。住即印破。祇如不去不住。印即是。不印即是。還有人道得麼。　時有盧陂長老出問。學人有鐵牛之機。請師不搭印。　師曰。慣釣鯨鯢澄巨浸。却憐蛙步[馬*展]泥沙。　陂注思。師喝曰。長老何不進語。　陂擬議。師便打一拂子曰。還記得話頭麼。陂擬開口。師又打一拂子。　時有牧主曰。信知佛法與王法一般。　師曰。見甚麼道理。　主曰。當斷不斷。反招其亂。師便下座。</p>
<p>問。隨緣不變者。忽遇知音時如何。　師曰。披簑側立千峯外。引水澆蔬五老前。</p>
<p>問。九夏賞勞。請師言薦。　師曰。出袖拂開龍洞雨。泛杯波涌鉢囊花。</p>
<p>問。如何是清淨法身。　師曰。金沙灘頭馬郎婦。</p>
<p>問。如何是佛。　師曰。杖林山下竹筋鞭。</p>
</div>
<div class='div-other'><a id='mulu779' />
<p class='h2'>黃龍誨機超慧禪師</p><p>僧問。急切相投。請師通信。　師曰。火燒裙帶香。</p>
<p>僧問。風恬浪靜時如何。　師曰。百尺竿頭五兩垂。</p>
<p>僧問。毛吞巨海。芥納須彌。未是學人本分事。如何是學人本分事。　師曰。封了合盤市裏揭。</p>
</div>
<div class='div-other'><a id='mulu780' />
<p class='h2'>明招德謙禪師</p><p>清上座舉仰山插鍬話問師。古人意在义手處。插鍬處。師召清。清應諾。　師曰。還夢見仰山麼。　清曰。不要上座下語。祇要商量。　師曰。若要商量。堂頭自有一千五百人老師在。</p>
<p>師在疾。一日。國泰深和尚來問疾。侍者通報云。深師叔來。　師令請。深纔入方丈。師便云。阿㖿。阿㖿。深師叔救取老僧。　深云。和尚有什麼救處。　師舉頭一覷。云。咦。眼子烏㖀㖀地。依前是舊時深上座。乃回身面壁。</p>
<p>師問國泰瑫和尚云。古人道。俱胝祇念三行呪。便得名超一切人。作麼生與他拈却三行呪。便得名超一切人。國泰豎起一指。　師云。不因今日。爭識得瓜州客。</p>
<p>師會迅庵主在高司徒宅。見挂彌勒㡧子。師指彌勒佛。喚云。庵主。主應諾。　師云。這漢還徹也未。主無語。　師云。黃連和根煑也未是苦。　後國泰代合掌云。善哉。善哉。　師云。和尚與他鄰舍住庵即得。</p>
<p>嘗與僧擁罏。僧問曰。目前無法。意在目前。不是目前法。非耳目所到。那句是主。那句是賓。　師指火曰。與我向此中拈出一莖眉毛。得麼。　僧曰。非但學人。盡大地人喪身失命。　師曰。汝因甚麼自把髻投衙耶。</p>
<p>師在婺州智者寺居第一座。尋常不受淨水。主事嗔曰。上座不識觸淨。為甚麼不受淨水。　師跳下牀。提起淨瓶曰。這箇是觸是淨。事無語。師乃撲破。</p>
</div>
<div class='div-other'><a id='mulu781' />
<p class='h2'>羅漢院桂琛禪師</p><p>師因插田次。見僧。問。甚處來。　曰。南州。　師曰。彼中佛法如何。　曰。商量浩浩地。　師曰。爭如我這裏栽田博飯喫。　曰。爭奈三界何。　師曰。喚甚麼作三界。</p>
<p>問。如何是羅漢一句。　師曰。我向汝道。却成兩句。</p>
<p>問。一佛出世。普為羣生。和尚今日為箇甚麼。　師曰。甚麼處遇一佛。　曰。恁麼即學人罪過。　師曰。謹退。</p>
<p>玩月次。乃曰。雲動有雨去。　有僧曰。不是雲動。是風動。　師曰。我道雲亦不動。風亦不動。　曰。和尚適來又道雲動。　師曰。阿誰罪過。</p>
<p>問僧。甚處來。　曰。秦州。　師曰。將得甚麼物來。　曰。不將得物來。　師曰。汝為甚麼對眾謾語。其僧無對。　師却問。秦州豈不是出鸚鵡。　曰。鸚鵡出在隴西。　師曰。也不較多。</p>
<p>王太傅上雪峯施眾僧衣。時從弇上座不在。師弟代上名受衣。弇歸。弟曰。某甲為師兄上名了。　弇曰。汝道我名甚麼。弟無對。　師代云。師兄得恁麼貪。　又曰。甚麼處是貪處。　又代云。兩度上名。</p>
<p>師與長慶．保福入州。見牡丹幛子。保福曰。好一朵牡丹花。　長慶曰。莫眼花。　師曰。可惜許一朵花。</p>
<p>師因疾。僧問。和尚尊候較否。　師以杖柱地曰。汝道這箇還痛否。　曰。和尚問阿誰。　師曰。問汝。　曰。還痛否。　師曰。元來共我作道理。</p>
</div>
<div class='div-other'><a id='mulu782' />
<p class='h2'>太傅王延彬居士</p><p>公一日入招慶佛殿。指鉢盂問殿主。這箇是甚麼鉢。　主曰。藥師鉢。　公曰。祇聞有降龍鉢。　主曰。待有龍即降。　公曰。忽遇拏雲<span class='corr'>㸕</span>浪來時作麼生。　主曰。他亦不顧。　公曰。話墮也。</p>
<p>公到招慶煎茶。朗上座與明招把銚。忽飜茶銚。公問。茶罏下是甚麼。　朗曰。捧罏神。　公曰。既是捧罏神。為甚麼飜却茶。　朗曰。事官千日。失在一朝。公拂袖便出。　明招曰。朗上座喫却招慶飯了。却向外邊打野榸。　朗曰。上座作麼生。　招曰。非人得其便。</p>
</div>
<div class='div-other'><a id='mulu783' />
<p class='h2'>漳州報恩道熙禪師</p><p>師因與保福送書到泉州王太尉。尉問。漳南和尚近日還為人也無。　師曰。若道為人。即屈著和尚。若道不為人。又屈著太尉來問。　太尉曰。道取一句。待鐵牛能齧草。木馬解含煙。　師曰。某甲惜口喫飯。　尉良久。又問。驢來。馬來。　師曰。驢馬不同途。　尉曰。爭得到這裏。　師曰。謝太尉領話。</p>
</div>
<div class='div-other'><a id='mulu784' />
<p class='h2'>鼓山智嶽禪師</p><p>師遊方。至鄂州黃龍。問。久嚮黃龍。及乎到來。祇見赤斑蛇。　龍曰。汝祇見赤斑蛇。不見黃龍。　師曰。如何是黃龍。　龍曰。滔滔地。　師曰。忽遇金翅鳥來又作麼生。　龍曰。性命難存。　師曰。恁麼則被他吞却去也。　龍曰。謝闍黎供養。師便禮拜。</p>
</div>
<div class='div-other'><a id='mulu785' />
<p class='h2'>報國照禪師</p><p>佛塔被雷霹。有問。祖佛塔廟為甚麼却被雷霹。　師曰。通天作用。　曰。既是通天作用。為甚麼却霹佛。　師曰。作用處何處見有佛。　曰。爭奈狼藉何。　師曰。見甚麼。</p>
</div>
<div class='div-other'><a id='mulu786' />
<p class='h2'>同安志禪師</p><p>先同安將示寂。上堂曰。多子塔前宗子秀。五老峯前事若何。如是三舉。莫有對者。　師出曰。夜明簾外排班立。萬里歌謠道太平。　安曰。須是這驢漢始得。</p>
</div>
<div class='div-other'><a id='mulu787' />
<p class='h2'>襄州廣德義禪師</p><p>師謁先廣德。作禮問曰。如何是和尚密密處。　德曰。隱身不必須巖谷。闤闠堆堆覩者稀。　師曰。恁麼則酌水獻花去也。　德曰。忽然雲霧靄。闍黎作麼生。　師曰。採汲不虗施。　廣德忻然曰。大眾看取第二代廣德。</p>
</div>
<div class='div-other'><a id='mulu788' />
<p class='h2'>襄州廣德周禪師</p><p>僧問。教中道。阿逸多不斷煩惱。不修禪定。佛記此人成佛無疑。此理如何。　師曰。鹽又盡。炭又無。　曰。鹽盡炭無時如何。　師曰。愁人莫向愁人說。說向愁人愁殺人。</p>
</div>
<div class='div-other'><a id='mulu789' />
<p class='h2'>石門慧徹禪師</p><p>僧問。雲光作牛。意旨如何。　師曰。陋巷不騎金色馬。回途却著破襴衫<span class='note-inline'>(雲光法師不事戒律。誌公曰。出家何為。光曰。吾不齋而齋。食而非食。後招報作牛。拽車於途。誌公見之呼曰。雲光。牛舉首。誌曰。何不道拽而非拽。牛墮淚跳號而卒)</span>。</p>
</div>
<div class='div-other'><a id='mulu790' />
<p class='h2'>香林澄遠禪師</p><p>僧問。美味醍醐為甚麼變成毒藥。　師曰。導江紙貴。</p>
<p>問。如何是西來的的意。　師曰。坐久成勞。</p>
<p>僧問。北斗裏藏身。意旨如何。　曰。月似彎弓。少雨多風。</p>
<p>問。如何是室內一燈。　曰。三人證龜成鼈。　問。如何是衲衣下事。　曰。臘月火燒山。　問。魚游陸地時如何。　曰。發言必有後救。　僧云。却下碧潭時如何。　曰。頭重尾輕。</p>
<p>問。一子出家。九族盡得解脫。目連為甚麼母入地獄。　師曰。確。</p>
<p>將示寂。辭知府宋公璫曰。老僧行脚去。　通判曰。這僧風狂。八十歲行脚去那裏。　宋曰。大善知識去住自由。　歸。謂眾曰。老僧四十年方打成一片。言訖而逝。</p>
</div>
<div class='div-other'><a id='mulu791' />
<p class='h2'>新開院顥鑒禪師</p><p>師問僧。遊山來。為佛法來。　曰。清平世界。說甚麼佛法。　師曰。好箇無事禪客。　曰。早是多事了也。　師曰。上座去年在此過夏了。　曰。不曾。　師曰。與麼則先來不相識。下去。</p>
<p>問。祖意教意。是同是別。　師曰。雞寒上樹。鴨寒下水。</p>
</div>
<div class='div-other'><a id='mulu792' />
<p class='h2'>洞山守初宗慧禪師</p><p>師曰。言無展事。語不投機。乘言者喪。滯句者迷。於此四句語中見得分明。也作箇脫灑衲僧。根椽片瓦粥飯因緣。堪與人天為善知識。於此不明。終成莽鹵。</p>
<p>問僧。甚處來。　曰。汝州。　師曰。此去多少。　曰。七百里。　師曰。踏破幾緉草鞋。　曰。三緉。　師曰。甚處得錢買。　曰。打笠子。　師曰。參堂去。僧應諾。</p>
<p>問僧。莫便是新到否。　曰。是。　師曰。夜來投棲處。今朝事如何。　曰。今朝風較急。青山背上行。　師曰。不是。更道。　曰。珍重。師便打。</p>
<p>問。不向心頭安了義。如何得達祖師言。　師曰。六脚蜘蛛上板牀。</p>
</div>
<div class='div-other'><a id='mulu793' />
<p class='h2'>金陵奉先深禪師</p><p>師同明和尚在眾時。聞僧問法眼。如何是色。眼豎起拂子。或曰。雞冠花。或曰。貼肉汗衫。　二人特往請益。問曰。承聞和尚有三種色語。是否。　眼曰。是。　師曰。鷂子過新羅。便歸眾。　時李主在座下。不肯。乃白法眼曰。寡人來日致茶筵。請二人重新問話。　明日茶罷。備綵一箱。劍一口。謂二師曰。上座若問話得是。奉賞雜綵一箱。若問不是。祇賜一劍。　法眼陞座。師復出問。今日奉勅問話。師還許也無。　眼曰。許。　曰。鷂子過新羅。捧綵便行。　大眾一時散去。時法燈作維那。乃鳴鐘集眾僧堂前勘師。眾集。燈問。承聞二上座久在雲門。有甚奇特因緣。舉一兩則來商量看。　師曰。古人道。白鷺下田千點雪。黃鸝上樹一枝花。維那作麼生商量。燈擬議。師打一坐具。便歸眾。</p>
<p>師同明和尚到淮河。見人牽網。有魚從網透出。師曰。明兄俊哉。一似箇衲僧相似。　明曰。雖然如此。爭如當初不撞入網羅好。　師曰。明兄。你欠悟在。明至中夜方省。</p>
</div>
<div class='div-other'><a id='mulu794' />
<p class='h2'>大容諲禪師</p><p>僧問。既是大容。為甚麼趁出僧。　師曰。大海不容塵。小谿多搕[打-丁+(天/韭)]。</p>
<p>問。如何是古佛一路。師指地。　僧曰。不問這箇。　師曰。去。</p>
<p>師與一老宿相期他往。偶因事不去。宿曰。佛無二言。　師曰。法無一向。</p>
</div>
<div class='div-other'><a id='mulu795' />
<p class='h2'>華嚴慧禪師</p><p>僧問。承古有言。妄心無處即菩提。正當妄時。還有菩提也無。　師曰。來音<span class='corr'>已</span>照。　曰。不會。　師曰。妄心無處即菩提。</p>
</div>
<div class='div-other'><a id='mulu796' />
<p class='h2'>西禪欽禪師</p><p>僧問。如何是函葢乾坤句。　師曰。天上有星皆拱北。　曰。如何是截斷眾流句。　師曰。大地坦然平。　曰。如何是隨波逐浪句。　師曰。春生夏長。</p>
</div>
<div class='div-other'><a id='mulu797' />
<p class='h2'>洞山清稟禪師</p><p>師參雲門。門問。今日離甚處。　曰。慧林。　門舉拄杖曰。慧林大師恁麼去。汝見麼。　師曰。深領此問。門顧左右微笑而<span class='corr'>已</span>。</p>
</div>
<div class='div-other'><a id='mulu798' />
<p class='h2'>白雲智作禪師</p><p>僧問。如何是枯木裏龍吟。　師曰。火裏蓮生。　曰。如何是髑髏裏眼睛。　師曰。泥牛入海。</p>
</div>
<div class='div-other'><a id='mulu799' />
<p class='h2'>北禪寂禪師</p><p>師問僧。甚處來。　曰。黃州。　師曰。夏在甚處。　曰。資福。　師曰。福將何資。　曰。兩重公案。　師曰。爭奈在北禪手裏。　曰。在手裏即收取。師便打。僧不甘。師隨後趁出。</p>
</div>
<div class='div-other'><a id='mulu800' />
<p class='h2'>首山省念禪師</p><p>師與真園頭同上問訊風穴次。穴問真曰。作麼生是世尊不說說。　真曰。鵓鳩樹頭鳴。　穴曰。汝作許多癡福作麼。何不體究言句。又問師曰。汝作麼生。　師曰。動容揚古路。不墮悄然機。　穴謂真曰。汝何不看念法華下語。</p>
<p>問僧。不從人薦得底事。試道看。僧便喝。　師曰。好好相借問。惡發作麼。僧又喝。　師曰。今日放過即不可。僧擬議。師喝之。</p>
<p>問。有一人蕩盡來時。師還接否。　師曰。蕩盡即置。那一人是誰。　曰。風高月冷。　師曰。僧堂內幾人坐臥。僧無對。　師曰。賺殺老僧。</p>
<p>問。如何是梵音相。　師曰。驢鳴犬吠。乃曰。要得親切。第一莫將問來問。還會麼。問在答處。答在問處。汝若將問來問。老僧在汝脚底。汝若擬議。即沒交涉。　時有僧出禮拜。師便打。僧便問。挂錫幽巖時如何。　師曰。錯。　僧曰。錯。師又打。</p>
<p>師問僧。近離甚處。　僧曰。襄州。　師云。路上曾逢達摩也無。　僧近前云。不審。　師云。這箇是驢前馬後底。　僧云。和尚又如何。　師曰。非公境界。且坐喫茶。　僧纔坐。師又問。在甚麼處過夏。　僧云。石門。　師云。水牯牛安樂麼。　僧云。及時水草。　師曰。為甚麼傷人苗稼。　僧云。對和尚不敢造次。　師云。放過即不可。便打。</p>
</div>
<div class='div-other'><a id='mulu801' />
<p class='h2'>黑水和尚</p><p>師參黃龍。問。雪覆蘆花時如何。　龍曰。猛烈。　師曰。不猛烈。　龍又曰。猛烈。　師又曰。不猛烈。龍便打。師於此有省。便禮拜。</p>
</div>
<div class='div-other'><a id='mulu802' />
<p class='h2'>棗樹和尚</p><p>師問僧。近離甚處。　曰。漢國。　師曰。漢國天子還重佛法也無。　曰。苦哉。賴值問著某甲。問著別人則禍生。　師曰。作甚麼。　曰。人尚不見。有何佛法可重。　師曰。闍黎受戒來多少時。　曰。二十夏。　師曰。大好不見有人。便打。</p>
</div>
<div class='div-other'><a id='mulu803' />
<p class='h2'>清涼休復禪師</p><p>僧問。古人得箇甚麼即便休歇去。　師曰。汝得箇甚麼即不休歇去。</p>
</div>
<div class='div-other'><a id='mulu804' />
<p class='h2'>龍濟紹修禪師</p><p>示眾。具足凡夫法。凡夫不知。具足聖人法。聖人不會。聖人若會。即是凡夫。凡夫若知。即是聖人。此語具一理二義。若人辨得。不妨於佛法中有箇入處。若辨不得。莫道不疑好。</p>
<p>又云。是柱不見柱。非柱不見柱。是非<span class='corr'>已</span>去了。是非裏薦取。</p>
<p>問。如何得出三界。　師曰。是三界則一任出。　曰。不是三界又如何。　師曰。甚麼處不是三界。</p>
<p>問僧。甚處來。　曰。翠巖。　師曰。翠巖有何言句示徒。　曰。尋常道。出門逢彌勒。入門見釋迦。　師曰。與麼道又爭得。　曰。和尚又如何。　師曰。出門逢阿誰。入門見甚麼。僧於言下有省。</p>
<p>上堂。聲色不到處。病在見聞。言詮不及處。過在唇吻。　僧問。離却聲色。請和尚道。　師曰。聲色裏問將來。</p>
</div>
<div class='div-other'><a id='mulu805' />
<p class='h2'>廣平玄旨禪師</p><p>僧問。如何是廣平境。　師曰。地負名山秀。谿連海水清。　曰。如何是境中人。　師曰。汝問我答。</p>
<p>問。如何是法身體。　師曰。廓落虗空絕點瑕。　曰。如何是體中物。　師曰。一輪明月散秋江。　曰。未審體與物分不分。　師曰。適來道甚麼。　曰。恁麼則不分也。　師曰。穿耳胡僧笑點頭。</p>
</div>
<div class='div-other'><a id='mulu806' />
<p class='h2'>靈峯志恩禪師</p><p>僧問。如何是靈峯境。　師曰。萬疊青山如釘出。兩條綠水若圖成。　曰。如何是境中人。　師曰。明明密密。密密明明。</p>
</div>
<div class='div-other'><a id='mulu807' />
<p class='h2'>鼎州梁山緣觀禪師</p><p>師會下有箇園頭參得禪。眾中多有不信者。一日。有僧去撩撥他。要其露箇消息。乃問園頭。何不出問堂頭一兩則話結緣。　園頭云。我除是不出問。若出。須教這老漢下禪牀立地在。　及梁山上堂。果出問曰。家賊難防時如何。　山曰。識得不為冤。　曰。識得後如何。　山云。貶向無生國裏。　曰。莫是他安身立命處也無。　山云。死水不藏龍。　曰。如何是活水裏龍。　山云。興波不作浪。　曰。忽然傾湫倒嶽時如何。　梁山果然從法座上走下。把住云。闍黎莫教溼著老僧袈裟角。</p>
</div>
<div class='div-other'><a id='mulu808' />
<p class='h2'>智門光祚禪師</p><p>上堂。一法若有。毗盧墮在凡夫。萬法若無。普賢失其境界。正當恁麼時。文殊向甚麼處出頭。若也出頭不得。金毛師子腰折。幸好一盤飯。莫待糝薑椒。</p>
<p>上堂。山僧記得在母胎中有一則語。今日舉似大眾。諸人不得作道理商量。還有人商量得麼。若商量不得。三十年後不得錯舉。</p>
</div>
<div class='div-other'><a id='mulu809' />
<p class='h2'>開福賢禪師</p><p>僧問。如何是衲僧活計。　師曰。耳裏種田。</p>
<p>上堂。不用思而知。不用慮而解。知解俱泯。合談何事。　師曰。一葉落。天下秋。</p>
</div>
<div class='div-other'><a id='mulu810' />
<p class='h2'>乾明睦禪師</p><p>師問洞山。停機罷賞時如何。　洞山曰。水底弄傀儡。　師曰。誰是看玩者。　洞山曰。停機罷賞者。　師曰。恁麼則知音不和也。　洞山曰。知音底事作麼生。　師曰。大盡三十日。　洞山曰。未在。更道。　師曰。某甲合喫和尚手中痛棒。洞山休去。</p>
</div>
<div class='div-other'><a id='mulu811' />
<p class='h2'>西峯雲豁禪師</p><p>師早扣諸方。晚見清涼。問。佛未出世時如何。　清涼曰。雲遮海門樹。　曰。出世後如何。　清涼曰。擘破鐵圍山。師於言下大悟。清涼印可之。</p>
</div>
<div class='div-other'><a id='mulu812' />
<p class='h2'>大歷和尚</p><p>僧問。施主供養。將何報答。師以手撚髭。　曰。有髭即撚。無髭又如何。　師曰。非公境界。</p>
</div>
<div class='div-other'><a id='mulu813' />
<p class='h2'>連州寶華和尚</p><p>師問僧。甚處來。　曰。大容來。　師曰。大容近日作麼生。　曰。近來合得一甕醬。　師喚沙彌。將一碗水來與這僧照影。</p>
</div>
<div class='div-other'><a id='mulu814' />
<p class='h2'>月華山月禪師</p><p>有一老宿上法堂。東西顧視曰。好箇法堂。要且無主。　師聞。乃召曰。且坐喫茶。　宿問曰。玄中最的猶是龜毛兔角。不向二諦中修。如何密用。　師曰。側。　宿曰。恁麼則抝折拄杖。割斷草鞋去也。　師曰。細而詳之。</p>
</div>
<div class='div-other'><a id='mulu815' />
<p class='h2'>蘄州五祖師戒禪師</p><p>湖州上方嶽禪師至丈室。師曰。上人名甚麼。　對曰。齊嶽。　師曰。何似泰山。嶽無語。師即打趕。　翌日復謁。師曰。汝作甚麼。嶽回首。以手畫圓相呈之。　師曰。是甚麼。　嶽曰。老老大大。胡餅也不識。　師曰。趁罏竈熱。更褡一箇。嶽擬議。師拽拄杖趕出門。　及數日後。嶽再詣。乃提起坐具曰。展則大千沙界。不展則毫髮不存。為復展即是。不展即是。　師遽下繩牀把住云。既是熟人。何須如此。嶽又無語。師又打出。</p>
</div>
<div class='div-other'><a id='mulu816' />
<p class='h2'>福昌善禪師</p><p>僧問。如何是正法眼。　師曰。夜觀乾象。　曰。學人不會意旨如何。　師曰。日裏看山。</p>
</div>
<div class='div-other'><a id='mulu817' />
<p class='h2'>法眼文益禪師</p><p>僧問。聲色兩字。甚麼人透得。　師却謂眾曰。諸上座。且道這僧還透得也未。若會此僧問處。透聲色也不難。</p>
<p>師問修山主。毫釐有差。天地懸隔。兄作麼生會。　修曰。毫釐有差。天地懸隔。　師曰。恁麼會又爭得。　修曰。和尚如何。　師曰。毫釐有差。天地懸隔。修便禮拜。</p>
<p>因僧來參次。師以手指簾。尋有二僧齊去捲簾。師云。一得一失。</p>
<p>問覺上座。船來。陸來。　曰。船來。　師曰。船在甚麼處。　曰。在河裏。覺退。　師問旁僧曰。你道適來這僧具眼不具眼。</p>
<p>師令僧取土添蓮盆。僧取土到。師曰。橋東取。橋西取。　曰。橋東取。　師曰。是真實。是虗妄。</p>
<p>問僧。甚處來。　曰。泗州禮拜大聖來。　師曰。今年大聖出塔否。　曰。出。　師却問旁僧曰。汝道伊到泗州不到。</p>
<p>雲門問僧。甚處來。　曰。江西來。　門曰。江西一隊老宿寱語住也未。僧無對。　後。僧問師。不知雲門意作麼生。　師曰。大小雲門被這僧勘破。</p>
<p>生法師曰。敲空作響。擊木無聲。　師忽聞齋魚聲。謂侍者曰。還聞麼。適來若聞。如今不聞。如今若聞。適來不聞。會麼。</p>
<p>師見僧搬土次。乃以一塊土放僧擔上曰。吾助汝。　僧曰。謝和尚慈悲。師不肯。　一僧別云。和尚是甚麼心行。師便休去。</p>
<p>問。六處不知音時如何。　師曰。汝家眷屬一羣子。師又曰。作麼生會。莫道恁麼來問便是。不得汝道六處不知音。眼處不知音。耳處不知音。若也根本是有。爭解無得。古人道。離聲色著聲色。離名字著名字。所以無想天修得。經八萬大劫。一朝退墮。諸事儼然。蓋為不知根本真實。次地修行三生六十劫．四生一百劫。如是直到三祇果滿。他古人猶道。不如一念緣起無生。超彼三乘權學等見。又道。彈指圓成八萬門。剎那滅却三祇劫。也須體究。若如此。用多少氣力。</p>
</div>
<div class='div-other'><a id='mulu818' />
<p class='h2'>汾陽善昭禪師</p><p>僧問。如何是接初機底句。　師曰。汝是行脚僧。　又問。如何是辨衲僧底句。　師曰。西方日出卯。　又問。如何是正令行底句。　師曰。千里持來呈舊面。　又問。如何是立乾坤底句。　師曰。北俱盧洲長粳米。食者無瞋亦無喜。又曰。只將此四轉語驗天下衲僧。纔見汝出來。驗得了也。</p>
<p>問。大悲千手眼。如何是正眼。　師曰。瞎。　曰。恁麼則一條拄杖兩人舁。　師曰。三家村裏唱巴歌。　曰。恁麼則和尚同在裏頭。　師曰。謝汝慇懃。</p>
<p>鄭工部到。茶話次。鄭呈師偈曰。黃紙休遮眼。青雲自有陰。莫將閒學解。埋沒祖師心。　復云。只將此偈驗天下長老。　師曰。與麼則汾陽也在裏頭。　云。擔枷過狀。　師云。更不再勘。　鄭云。兩重公案。　師云。知即得。鄭良久。師噓一聲。　鄭云。文寶。文寶。　師云。在甚所在。　鄭云。不容某甲出氣。爭得瞋他道淹滯長老在此。　師曰。是何言歟。　鄭云。實。　師云。也不得放過。　鄭云。請師一偈。　師云。不閒紙墨。隨示偈云。荒草尋幽徑。巖松迥布陰。幾多玄學客。失却本來心。</p>
<p>上堂。謂眾曰。夫說法者。須具十智同真。作麼生是十智同真。與諸上座點出。一．同一質。二．同大事。三．總同參。四．同真智。五．同徧普。六．同具足。七．同得失。八．同生殺。九．同音吼。十．同得入。　又曰。與甚麼人同得入。與阿誰同音吼。作麼生是同生殺。甚麼物同得失。阿那箇同具足。是甚麼同徧普。何人同真智。孰能總同參。那箇同大事。何物同一質。有點得出底麼。點得出者。莫吝慈悲。點不出來。未有參方眼在。切須辨取。要識是非。面目見在。不可久立。珍重。</p>
</div>
<div class='div-other'><a id='mulu819' />
<p class='h2'>承天三交智嵩禪師</p><p>師辭首山。山以拄杖送師。師接得。有偈曰。和尚拄杖。照破龍象。臨濟家風。落在我掌。　山云。莫相帶累。師打山一坐具。　山曰。果然帶累。　師云。今日捉敗這老漢。　山云。又似得便宜。又似落便宜。</p>
<p>楊侍郎．李駙馬與師問答。問。彌陀演化於西方。達摩傳心於東土。胡來漢現。水到渠成。五嶽鎮靜以崢嶸。百谷朝宗而浩渺。一靈之性託境現形。三有之中憑何立命。　師云。仙人無婦。玉女無夫。　楊云。尼剃頭不復生子。　師云。<span class='corr'>陝</span>府鐵牛能哮吼。嘉州大像念摩訶。　李云。側跳上山巔。　師云。騎牛不著靴。</p>
<p>問。玄沙不出嶺。保壽不渡河。善財參知識五十三員。慧遠結黑白一十八士。雪峯三度上投子。智者九旬講法華。遮六箇漢。為復野干鳴。為復獅子吼。速道。速道。　師云。水急魚行澀。峯高鳥不棲。　楊云。泗州大聖。　師云。土上加泥更一重。　李云。舌上覆金錢。　師云。半夜歌樂動。誰是得知音。</p>
<p>師作宗本頌。左顧右覰。黃昏莽鹵。展手回來。早是彰露。且道作麼生是彰露底句。　楊云。正殺人時努出頭。　師云。兩脚捎空手叉胸。　李云。左鬚右髮隱文章。　師云。名利<span class='corr'>已</span>彰天下去。丫頭女子倒騎牛。師復云。維摩一默。文殊贊善。若遇老僧在彼。各與三十棒。且道這二老漢過在什麼處。　楊云。頭破作七分。如阿棃樹枝。　師云。迦葉不擎拳。阿難不合掌。　李云。似犢牛兒未用角時。　師云。忙屈拳打令。師復云。教有明文。佛身充滿於法界。老僧今日充滿於法界。侍郎即今在什麼處。　楊云。布裙一截泥。努出膝葢子。　師云。寬口布袴三尺杖。　李云。河水一擔直三文。　師云。只見鼻頭津。不見頂後溼。</p>
</div>
<div class='div-other'><a id='mulu820' />
<p class='h2'>廣教歸省禪師</p><p>師參首山。山一日舉竹篦問曰。喚作竹篦即觸。不喚作竹篦則背。喚作甚麼。　師掣得。擲地上曰。是甚麼。　山曰。瞎。師於言下瞎然頓悟。</p>
<p>問。維摩丈室不以日月為明。和尚丈室以何為明。　師曰。眉分八字。　曰。未審意旨如何。　師曰。雙耳垂肩。</p>
<p>問。如何是和尚深深處。　師曰。猫有歃血之功。虎有起尸之德。　曰。莫便是也無。　師曰。碓搗東南。磨推西北。</p>
<p>問。忽遇大闡提人來。還相為也無。　師曰。法久成弊。　曰。慈悲何在。　師曰。年老成魔。</p>
<p>問。<span class='corr'>己</span>事未明。以何為驗。　師曰。閙市裏打靜槌。　曰。意旨如何。　師曰。日午點金鐙。</p>
<p>僧問。聞鐘聲只有這箇聲。為復別有。　師曰。腦後三斤。</p>
<p>問一僧曰。近離什麼處。　僧曰。東京。　師曰。你因甚口上破。　僧曰。和尚也須仔細。　師曰。七棒對十三。庫下喫茶去。</p>
<p>師到洞山。問洞山。廓然無依。法歸何處。　山云。三番羯磨。　師云。恁麼即知音不和也。　山云。知音不和底事作麼生。　師云。龜毛拂子長三尺。　山云。你因什麼眉鬚墮落。師便禮拜。</p>
</div>
<div class='div-other'><a id='mulu821' />
<p class='h2'>神鼎洪諲禪師</p><p>有僧自汾州來。師倚拄杖曰。一朵峯巒上。獨樹不成林時如何。　僧曰。水分江樹淺。遠㵎碧泉深。　又問。作麼生是回互之機。　僧曰。盲人無眼。　又問曰。我在眾時不會汾陽一偈。上座久在法席。必然明了。　僧曰。請和尚舉看。　師曰。鵝王飛鳥去。馬頭嶺上住。天高葢不得。大家總上路作麼。　僧舉起坐具曰。萬年松在祝融峯。　師曰。不要上座答話。試說看。　僧曰。忽憶少年曾覧照。十分光彩臉邊紅。即拂衣去。　師曰。弄巧成拙。</p>
<p>師住神鼎。以一朽牀為說法座。其甘枯淡無比。德臘俱高。諸方尊之如古趙州。</p>
</div>
<div class='div-other'><a id='mulu822' />
<p class='h2'>谷隱蘊聰慈照禪師</p><p>師到太陽。玄和尚問。近離甚處。　師曰。襄州。　陽曰。作麼生是不隔底句。　師曰。和尚住持不易。　陽曰。且坐喫茶。師便參眾去。　侍者問。適來新到祗對住持不易。和尚為甚麼教坐喫茶。　陽曰。我獻他新羅附子。他酬我舶上茴香。你去問他。有語在。　侍者請師喫茶。問。適來祗對和尚。道住持不易。意旨如何。　師曰。真鍮不博金。</p>
<p>僧侍立次。師問。甚麼處坐。　曰。後架裏坐。　師曰。你向甚麼處舉話。　曰。與主人公舉話。　師曰。主人公姓甚麼。　曰。不得姓。　師曰。名甚麼。　曰。不得名。　師曰。恁麼則不識主人公也。僧便喝。師不對。</p>
<p>問。古人索火。意旨如何。　師曰。任他滅。　曰。滅後如何。　師曰。初三十一。</p>
<p>問。寸絲不挂。法網無邊。為甚麼却有迷悟。　師曰。兩桶一擔。</p>
<p>上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我這裏。若離我這裏。我有鉤子鉤你。十五日<span class='corr'>已</span>後諸佛滅。你不得住我這裏。若住我這裏。我有錐子錐你。且道正當十五日。用鉤即是。用錐即是。遂有偈曰。正當十五日。鉤錐一時息。更擬問如何。回頭日又出。</p>
</div>
<div class='div-other'><a id='mulu823' />
<p class='h2'>廣慧元璉禪師</p><p>師初依招慶真覺禪師。日事炊㸑。有間誦經。真覺見而問曰。汝念甚麼經。　對曰。維摩經。　真覺曰。經在這裏。維摩在甚麼處。　師芒然無以酬。泣涕曰。大丈夫漢被人一問。無詞可措。豈不媿哉。　於是謁閩中尊宿。歷五十餘員不能契旨。遂趨河南首山。山問。近離甚處。　師曰。漢上。　山豎起拳曰。漢上還有這箇麼。　師曰。這箇是甚麼盌鳴聲。　山曰。瞎。　師曰。恰是。拍一拍便出。　他日又問。學人親到寶山空手回時如何。　山曰。家家門前火把子。　師當下大悟。云。某甲不疑天下老和尚舌頭也。　山曰。汝會處作麼生。與我說來看。　師曰。祇是地上水碙砂也。　山曰。汝會也。師便禮拜。</p>
<p>許郎中式漕西蜀。經由謁師。適接見於佛前。許曰。先拜佛。先拜長老。　師曰。蝦蟆吞大蟲。　許曰。恁麼則總不拜去也。　師曰。運使話墮。　許曰。許長老具一隻眼。師以衣袖便拂。　許曰。今日看破。便禮拜。</p>
<p>住後。楊億侍郎問。天上無彌勒。地下無彌勒。未審在甚麼處。　師曰。敲甎打瓦。　又問。風穴道。金沙灘頭馬郎婦。意旨如何。　師曰。更道也不及。</p>
</div>
<div class='div-other'><a id='mulu824' />
<p class='h2'>鹿門慧昭山主</p><p>楊億侍郎問曰。入山不畏虎。當路却防人時如何。　師曰。君子坦蕩蕩。</p>
</div>
<div class='div-other'><a id='mulu825' />
<p class='h2'>智門罕迥禪師</p><p>師為北塔僧使點茶次。師起揖曰。僧使。近上坐。　使曰。鷂子頭上。爭敢安巢。　師曰。棒上不成龍。隨後打一坐具。　使茶罷。起曰。適來却成觸忤和尚。　師曰。江南杜禪客。覓甚麼第二盌。</p>
</div>
<div class='div-other'><a id='mulu826' />
<p class='h2'>太陽警玄禪師</p><p>師遊方。初到梁山。問。如何是無相道場。　梁山指觀音曰。這箇是吳處士畫。　師擬進語。梁山急索曰。這箇是有相底。那箇是無相底。師遂有省。便禮拜。　梁山曰。何不道取一句。　師曰。道即不辭。恐上紙筆。　梁山笑曰。此語上碑去在。</p>
</div>
<div class='div-other'><a id='mulu827' />
<p class='h2'>石霜誠禪師</p><p>僧問。古曰道。捲簾當白晝。移榻對青山。如何是捲簾當白晝。　師曰。過淨瓶來。　曰。如何是移榻對青山。　師曰。却安舊處著。</p>
<p>上堂云。心外無法。法外無心。隨緣蕩蕩。更莫沈吟。你等諸人纔上階道。便好回去。更要待第二杓惡水潑作甚麼。</p>
</div>
<div class='div-other'><a id='mulu828' />
<p class='h2'>泐潭澄禪師</p><p>師一日見僧披衲。師曰。得恁麼好針線。　曰。祇要牢固。　師曰。打草驚蛇作甚麼。　曰。客來須看。　師曰。祇有這箇。更別有。　曰。雲生嶺上。　師曰。未在。更道。　曰。水滴巖前。</p>
</div></div>
</div><!-- end of div[@id='body'] -->
</body></html>