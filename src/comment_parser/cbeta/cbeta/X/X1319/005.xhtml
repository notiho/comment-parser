<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<div class='div-other'><a id='mulu19' />
<div class='div-xu'><a id='mulu20' />
<p class='h2'>御製序</p><p>夫達摩西來。九年面壁。無多言句。而能直指人心。見性成佛。首開震旦之宗風。後人演唱提持。照用權實。鳴塗毒鼓。揮太阿鋒於言象不該之表。形名未兆之先。機如電掣雷奔。譚似河流海注。青蓮花紛飄舌本。大師子吼斷十方。穿透百千諸佛耳根。[跳-兆+孛]跳三十三天空外。究其所歸。不過鋪荊列棘。徧地生枝。甘草黃連。自心甘苦耳。然則自利利他。固不在於多言歟。</p>
<p>趙州諗禪師。圓證無生法忍。以本分事接人。龍門之桐。高百尺而無枝。朕閱其言句。真所謂皮膚剝落盡。獨見一真實者。誠達摩之所護念。獅乳一滴。足迸散千斛驢乳。<span class='corr'>但</span>禪師垂示。如五色珠。若小知淺見。會於言表。則辜負古佛之慈悲。落草之婆心也。</p>
<p>觀師信手拈來。信口說出。皆令十方智者一時直入如來地。可謂壁立萬仞。月印千江。如趙州之接人。誠為直指人心。見性成佛之古佛云。爰錄其精粹者著於篇。以示後學。俾知真宗軌範。如是如是爾。</p>
<p>雍正十一年癸丑五月望日</p>
</div></div>
</div><!-- end of div[@id='body'] -->
</body></html>