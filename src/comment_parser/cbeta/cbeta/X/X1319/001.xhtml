<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御選語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1319-A 御製總序</p><p>如來正法眼藏。教外別傳。實有透三關之理。是真語者．是實語者．不妄語者．不誑語者。有志於道之人。則須勤參力究。由一而三。步步皆有著落。非可顢頇函胡。自欺欺人。朕既深明此事。不惜話墮。逐一指明。　夫學人初登解脫之門。乍釋業繫之苦。覺山河大地。十方虗空並皆消殞。不為從上古錐舌頭之所瞞。識得現在七尺之軀不過地水火風。自然徹底清淨。不挂一絲。是則名為初步破參。前後際斷者。破本參後。乃知山者山。河者河。大地者大地。十方虗空者十方虗空。地水火風者地水火屬。乃至無明者無明。煩惱者煩惱。色聲香味觸法者色聲香味觸法。盡是本分。皆是菩提。無一物非我身。無一物是我<span class='corr'>己</span>。境智融通。色空無礙。獲大自在。常住不動。是則名為透重關。名為大死大活者。　透重關後。家舍即在途中。途中不離家舍。明頭也合。暗頭也合。寂即是照。照即是寂。行斯住斯。體斯用斯。空斯有斯。古斯今斯。無生故長生。無滅故不滅。如斯惺惺行履。無明執著自然消落。方能踏末後一關。雖云透三關。而實無透者。不過如來如是。我亦如是。從茲方修無修。證無證。妙覺普明。圓照法界。一為無量。無量為一。大中現小。小中現大。坐微塵裏轉大法輪。於一毫端現寶王剎。救拔眾生。利用無盡。佛佛祖祖皆為此一大事因緣出現於世。達摩西來。歷代授受。古德傳燈。無盡光中。大圓鏡裏。日往月來。以至於今。　雖然廣大法門。聖凡並托。華嚴香海。細鉅同歸。得骨得髓者固多。如麻如粟者何限。去聖遙遠。魔外益繁。不達佛心。妄參祖席。金山泥封。慧日雲蔽。約其訛謬。亦有三端。其上者。纔見根塵互引。法界相生。意識紛飛。無非幻妄。頓生歡喜。謂是真常。休去歇去。以空為空。不知性海無邊。化城無住。果能見性。當下無心。心既見空。即未見性。於是形同槁木。心等死灰。萬有到前。一空不敵。縱能立亡坐脫。仍是業識精魂。況乃固執斷見。必至變作狂華。謂因果之皆空。恣猖狂而不返。豈非一妄在心。恒沙生滅。能不造生死業。斷菩提根。　又其下者。見得箇昭昭靈靈。便謂是無位真人。面門出入。揚眉瞬目。豎指擎拳。作識神之活計。張日下之孤燈。寶魚目為明珠。覓栴檀於糞土。噙著鐵丸。口稱玉液。到得臘盡機除時。方知依舊是箇茫茫無據。　又其下者。從經教語錄中挂取葛藤。從諸方舉揚處拾人涕唾。發狂亂之知見。翳於自心。立幻化之色聲作為實法。向真如境上鼓動心機。於無脫法中自生繫縛。魔形難揜。遁歸圓相之中。解路莫通。躲向藤條之下。情塵積滯。識浪奔催。瞞己瞞人。欺心欺佛。全是為名為利。卻來說妙說元。盲驢牽盲驢。沿磨盤而遶轉。癡夢證癡夢。拈漆桶為瓣香。是則循覺路而撲火輪。能不由善因而招惡果。如是三者。實繁有徒。宗旨不明。沈淪浩劫矣。　朕膺元后父母之任。並非開堂秉拂之人。欲期民物之安。惟循周孔之轍。所以御極以來。十年未談禪宗。但念人天慧命。佛祖別傳。[拚-ㄙ+ㄊ]雙眉拖地以悟眾生。留無上金丹以起枯朽。豈得任彼邪魔瞎其正眼。鼓諸塗毒。滅盡妙心。朕實有不得不言。不忍不言者。近於幾暇。辨味淄澠。隨意所如。閱從上古錐語錄中。擇提持向上直指真宗者。並擷其至言。手為刪輯。曰僧肇．曰永嘉．曰寒山．曰拾得．曰溈山．曰仰山．曰趙州．曰永明．曰雲門．曰雪竇．曰圓悟．曰玉林。十二禪師。藏外之書。曰紫陽真人。乃不數月之功。編次成集者。其他披覽未周。即採掇未及。非曰此外無可取也。是數大善知識。實皆窮微洞本。究旨通宗。深契摩詰不二之門。曹溪一味之旨。能使未見者得無見之妙見。未聞者入不聞之妙聞。未知者徹無知之正知。未解者成無解之大解。此是人天眼目。無上宗乘。　至於淨土法門。雖與禪宗似無交涉。<span class='corr'>但</span>念佛何礙參禪。果其深達性海之禪人。淨業正可以兼修。於焉隨喜真如。圓證妙果。雲棲蓮池大師。梵行清淨。乃曾參悟有得者。閱其雲棲法彚一書。見論雖未及數善知識之洞徹。然非不具正知正見。如著相執有者之可比擬。亦採其要語別為一卷。以附於後。兼此淨土一門。使未了證者。建菩提道場。<span class='corr'>已</span>了證者。為妙覺果海途路之助。爰為總序。弁於篇端。刊示來今。嘉惠後學。庶幾因指見月。得魚忘筌。破外道之昏蒙。奪小乘之戔弇。朕有厚望焉。</p>
<p>雍正癸丑四月朔日</p>
</div>
<div class='div-other'><a id='mulu2' />
<p class='h1'>御選語錄總目</p>
<ul class="">
<li>第一冊
<ul class="">
<li>卷一
<ul class="">
<li>大智圓正聖僧肇法師<span class="note-inline">(卍收肇論與寶藏論)</span></li>
</ul></li>

<li>卷二
<ul class="">
<li>洞明妙智永嘉覺禪師<span class="note-inline">(卍收永嘉集與證道歌)</span></li>
</ul></li>

<li>卷三
<ul class="">
<li>妙覺普度和聖寒山大士<span class="note-inline">(卍收詩集)</span></li>

<li>圓覺慈度合聖拾得大士<span class="note-inline">(卍收詩集)</span></li>
</ul></li>
</ul></li>

<li>第二冊
<ul class="">
<li>卷四
<ul class="">
<li>靈覺大圓溈山祐禪師<span class="note-inline">(卍收語要)</span></li>

<li>真證通智仰山寂禪師<span class="note-inline">(卍收語要)</span></li>
</ul></li>

<li>卷五
<ul class="">
<li>圓證直指真際趙州諗禪師<span class="note-inline">(卍收語要)</span></li>
</ul></li>

<li>卷六
<ul class="">
<li>慈雲匡真弘明雲門偃禪師<span class="note-inline">(卍收語要)</span></li>
</ul></li>
</ul></li>

<li>第三冊
<ul class="">
<li>卷七
<ul class="">
<li>妙圓正修智覺永明壽禪師<span class="note-inline">(卍收唯心訣宗鏡錄序萬善同歸集與心賦)</span></li>
</ul></li>
</ul></li>

<li>第四冊
<ul class="">
<li>卷八
<ul class="">
<li>大慈圓通禪仙紫陽真人<span class="note-inline">(卍收真悟篇外集)</span></li>
</ul></li>

<li>卷九
<ul class="">
<li>正智明覺雪竇顯禪師<span class="note-inline">(卍收語要)</span></li>
</ul></li>
</ul></li>

<li>第五冊
<ul class="">
<li>卷十
<ul class="">
<li>明宗真覺圓悟勤禪師<span class="note-inline">(卍收語要)</span></li>
</ul></li>
</ul></li>

<li>第六冊
<ul class="">
<li>卷十一
<ul class="">
<li>大覺普濟能仁玉琳琇國師<span class="note-inline">(卍收語要)</span></li>

<li>明道正覺䒢溪森禪師<span class="note-inline">(卍收語要)</span></li>
</ul></li>
</ul></li>

<li>第七冊
<ul class="">
<li>卷十二
<ul class="">
<li>和碩雍親王圓明居士<span class="note-inline">(卍收語錄)</span></li>

<li>上諭二道<span class="note-inline">(附刻)</span></li>

<li>圓明百問</li>
</ul></li>
</ul></li>

<li>第八冊
<ul class="">
<li>卷十三　<span class="note-inline">(外集)</span>
<ul class="">
<li>雲棲蓮池大師</li>
</ul></li>
</ul></li>

<li>第九冊
<ul class="">
<li>卷十四　<span class="note-inline">(前集上)</span>
<ul class="">
<li>歷代禪師</li>
</ul></li>
</ul></li>

<li>第十冊
<ul class="">
<li>卷十五　<span class="note-inline">(前集下)</span>
<ul class="">
<li>歷代禪師</li>
</ul></li>
</ul></li>

<li>第十一冊
<ul class="">
<li>卷十六　<span class="note-inline">(後集上)</span>
<ul class="">
<li>歷代禪師</li>
</ul></li>
</ul></li>

<li>第十二冊
<ul class="">
<li>卷十七　<span class="note-inline">(後集中)</span>
<ul class="">
<li>歷代禪師</li>
</ul></li>
</ul></li>

<li>第十三冊
<ul class="">
<li>卷十八　<span class="note-inline">(後集下)</span>
<ul class="">
<li>歷代禪師</li>
</ul></li>
</ul></li>

<li>第十四冊
<ul class="">
<li>卷十九
<ul class="">
<li>當今法會<span class="note-inline">(附刻)</span></li>
</ul></li>
</ul></li>
</ul></div>No. 1319
<p class='juan'><a id='mulu3' />御選語錄</p>
<div class='div-other'><a id='mulu4' />
<div class='div-xu'><a id='mulu5' />
<p class='h2'>御製序</p><p>漢明帝時。佛法始入中國。盛於晉宋間。遠公其殊勝者也。向傳泥洹宗旨。由遠公而始聞於此土。然觀蓮社高賢傳中所載遠公之語。遠公固非洞明泥洹宗旨者。徒聞其說耳。僧肇與遠公同時。晉有遠公。秦有僧肇。言淨土者。推遠公。言講經者。推僧肇。宗徒皆視為小乘。謂是菩提達摩以前時人。震旦未聞教外別傳之旨。不得入祖席焉。朕閱肇法師所作般若無知．涅槃無名．空有不遷．形山祕寶諸論。非深明宗旨。何能了了如斯。以此講經。正是不立文字。諸佛慧命。奚隔封疆。有何今古。豈得謂菩提達摩未來以前。震旦無宗旨哉。故刪輯其要文。序而刊行之。學者勿於長江一葦。[葸-十+夕]嶺隻履邊。目起狂華。則知菩提達摩見梁武時。無所從來。遇宋雲時。亦無所去也。</p>
<p>雍正十一年癸丑四月望日</p>
</div>
<div class='div-other'><a id='mulu6' />
<p class='h2'>御選大智圓正聖僧肇法師論</p>
<div class='div-xu'><a id='mulu7' />
<p class='h3'>肇論序</p><p>慧達率愚。序長安釋僧肇法師所作宗本．不遷等四論。曰。有美若人。超語兼默。標本則句句深達佛心。明末則言言備通眾教。達猥生天幸。逢此正音。每至披尋。不勝手舞。誓願生生盡命弘述。</p>
<p>夫神道不形。心敏難繪。聊寄一序。請俟來哲。蓋大分深義。厥號本無。故建言宗旨。標乎實相。開空法道。莫逾真俗。所以次釋二諦。顯佛教門。但圓正之因。無尚般若。至極之果。唯有涅槃。故末啟重元。明眾聖之所宅。雖以性空擬本。無本可稱。語本絕言。非心行處。然則不遷當俗。俗則不生。不真為真。真但名說。若能崇茲一道。無言二諦。斯則靜照之功著。故般若無知。無名之德興。而涅槃不稱。余謂此說周圓。罄佛淵海。浩博無涯。窮法體相。洪論第一。肇公其人矣。</p>
<p style="margin-left:1em">傳燈錄載。僧肇在姚秦問大辟。師乞七日假。著寶藏論畢。臨刑時說偈曰。四大元無主。五陰本來空。將頭臨白刃。猶似斬春風。然此偈非肇所作也。肇為鳩摩羅什高弟。秦王姚興命入逍遙園。助什詳定經論。尊禮有加。十六國春秋．僧肇傳云。以姚秦弘始十六年卒於長安。時晉義熈十年也。況典刑之人豈有給假著論之理。則肇法師之以吉祥滅度。信矣。事既子虗。偈非師作。蓋訛傳焉。</p>
</div></div></div>
</div><!-- end of div[@id='body'] -->
</body></html>