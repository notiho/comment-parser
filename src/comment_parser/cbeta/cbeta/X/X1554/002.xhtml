<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五家正宗贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />五家正宗贊卷第二</p>
<div class='div-other'><a id='mulu17' />
<p class='h1'>臨濟宗</p>
<div class='div-other'><a id='mulu18' />
<p class='h2'>臨濟慧照禪師</p><p>師諱義玄。曹州邢氏子。初在黃<span class='corr'>蘗</span>隨眾參侍。時堂中第一座勉令問話。因上方丈問。如何是佛法的的大意。黃<span class='corr'>蘗</span>打。如是三問三遭打。遂告辭座曰。承激勸問話。唯蒙和尚賜棒。且往諸方去。</p>
<p>座曰。汝須辭和尚始得。座却往堂頭。告曰。問話僧雖後生。甚是如法。若來辭。方便接取。</p>
<p>來日上辭。<span class='corr'>蘗</span>令往高安參大愚。師到大愚。愚問。甚處來。</p>
<p>曰。黃<span class='corr'>蘗</span>來。</p>
<p>曰。黃<span class='corr'>蘗</span>有何言教。</p>
<p>曰。某甲三度問佛法的的大意。三度被打。未審有什麼過。</p>
<p>曰。黃<span class='corr'>蘗</span>恁麼老婆。為汝得徹困。更來者裏問有過無過師云。元來黃<span class='corr'>蘗</span>佛法無多子。</p>
<p>愚把住曰。者尿牀鬼子。適來問有過無過。而今却道黃<span class='corr'>蘗</span>佛法無多子。汝見箇什麼道理便恁麼道。</p>
<p>師於愚肋下築三拳。愚拓開曰。汝師黃<span class='corr'>蘗</span>。非干我事。</p>
<p>師回。<span class='corr'>蘗</span>見。便問。來來去去。有甚了期。</p>
<p>師曰。只為老婆心切。</p>
<p><span class='corr'>蘗</span>曰。大愚饒舌。待見。痛與一頓。</p>
<p>師曰。說什麼待見。即今便打。</p>
<p><span class='corr'>蘗</span>曰。者風顛漢却來者裏捋虎鬚。師便喝。<span class='corr'>蘗</span>令參堂去。</p>
<p>徑山五百眾。每日行道念觀音。無一人參請。山作書與<span class='corr'>蘗</span>。具言其事。<span class='corr'>蘗</span>令師去。師到徑山。裝腰直上法堂。山纔舉頭。師便喝。山擬開口。師拂袖便行。尋有僧問山。適來者僧有甚言句便喝和尚。</p>
<p>山云。者僧從黃<span class='corr'>蘗</span>來。儞要知。自去問他。是時五百眾太半分散。</p>
<p>洛浦為侍者。不契。辭去。師後云。可中有箇赤梢鯉。搖頭擺尾向南方去。不知淹殺誰家虀甕裏。</p>
<p>師臨終時云。吾滅後。汝等勿得滅吾正法眼藏。</p>
<p>三聖曰。爭敢滅和尚正法眼藏。</p>
<p>師曰。向後忽有人問。汝向伊道什麼。聖便喝。</p>
<p>師曰。誰知吾正法眼藏向者瞎驢邊滅。</p>
<p>贊曰。</p>
<p class="lg-abnormal"><div class='lg-row'>廣廈梁　清廟器</div>
<div class='lg-row'>刮霜面　冷燄逼人</div>
<div class='lg-row'>伏獸威　腥風捲地</div>
<div class='lg-row'>見睦州始學跳籬驀牆</div>
<div class='lg-row'>掌黃<span class='corr'>蘗</span>便解攙行奪市</div>
<div class='lg-row'>報冤六十棒　向大愚肋下築拳</div>
<div class='lg-row'>喝散五百僧　使徑山胸中短氣</div>
<div class='lg-row'>展三玄戈甲　遍地髑髏寒</div>
<div class='lg-row'>示四種科揀　平地波濤起</div>
<div class='lg-row'>炎天飛雪雹　單明向上機籌</div>
<div class='lg-row'>赤脚驟氷稜　自是一般標致</div>
<div class='lg-row'>惜正法眼藏　滅向三聖瞎驢邊</div>
<div class='lg-row'>知赤梢鯉魚　淹殺誰家虀甕裏</div>
<div class='lg-row'>贊之者拔舌泥犂</div>
<div class='lg-row'>毀之者洋銅沸屎</div>
</p><p style="margin-left:1em">遣風餘烈。繼百世猶有存焉。求鸞膠續絃。則遠之遠矣。</p>
</div>
<div class='div-other'><a id='mulu19' />
<p class='h2'>興化獎禪師</p><p>師諱存獎。魏州人。初見臨濟。濟令師為侍者。濟問新到。甚處來。</p>
<p>曰。鑾城。</p>
<p>曰。有事相借問。得麼。</p>
<p>曰。新戒不會曰。打破大唐國。覔箇不會人難得。參堂去。</p>
<p>師問。適來新到是成褫伊那。</p>
<p>濟曰。我誰管儞成褫不成褫。</p>
<p>師曰。和尚即解將死雀就地彈。不解將一轉語蓋覆却。</p>
<p>濟曰。儞又作麼生。</p>
<p>師曰。請和尚作新到。</p>
<p>濟遂曰。新戒不會。</p>
<p>師曰。却是老僧罪過。</p>
<p>濟曰。儞語藏鋒。師擬議。濟便打。</p>
<p>至晚。濟又曰。我今日問新到。是將死雀就地彈。就窠裏打。及儞出得語。又喝起。向青雲裏打。</p>
<p>師曰。草賊大敗。濟便打。</p>
<p>師後到三聖。請為首座。常曰。我向南方行脚一遭。<span class='corr'>拄杖</span>頭不曾撥著一箇會佛法底。</p>
<p>聖聞得。問曰。儞具什麼眼。師便喝。</p>
<p>聖曰。須是儞始得。</p>
<p>大覺聞。乃云。作麼生得風吹入大覺門來。</p>
<p>師後到大覺。請為院主。一日。覺喚曰。我聞儞道。向南方行脚一遭。拄<span class='corr'>杖</span>頭不曾撥著一箇會佛法底。儞具什麼眼。師便喝。覺拈棒。師擬議。覺便打。師又喝。覺又打。</p>
<p>次日。師從法堂過。覺召。院主。我直下不疑儞昨日兩喝。儞試說看。</p>
<p>師曰。我於三聖師兄處得箇賓主句。總被師兄折倒了也。與某甲箇安樂法門。</p>
<p>覺曰。者瞎漢。來者裏納敗缺。卸下衲衣。痛打一頓。師於言下薦得臨濟先師在黃<span class='corr'>蘗</span>處喫棒底道理。</p>
<p>後開堂拈香云。此一炷香。若為三聖。三聖為我太孤。若為大覺。大覺為我太賖。不如供養我臨濟先師。</p>
<p>雲居住三峯時。師問曰。權借一問以為影草時如何。居無對。</p>
<p>師曰。想和尚答者話不得。不如禮拜了退。</p>
<p>後二十年。居云。如今思量當時。不消道箇何必。</p>
<p>後遣化主到師處。師曰。和尚住三峯時。老僧問伊話。答不得。如今道得也未。</p>
<p>主舉前話。師曰。興化則不然。爭如道箇不必。</p>
<p>僧問師曰。四方八面來時如何師曰。打中間底。僧作禮。</p>
<p>師曰。興化今日赴箇村齋。中路遇一陣卒風暴雨。却去古庿裏避得過。</p>
<p>示眾曰。我聞長廊下也喝。後架也喝。諸子。莫盲喝亂喝。直饒儞喝得興化上三十三天。却撲下來。一點氣也無。待興化蘇息起來。欵欵地向儞道未在。何故。我未曾向紫羅帳裏撒真珠與儞諸人。在虗空裏胡喝作什麼。</p>
<p>師謂克賓維那曰。汝不久當為唱導之師。</p>
<p>賓曰。不入者保社。</p>
<p>師曰。會了不入。不會不入。</p>
<p>賓曰。總不恁麼。</p>
<p>師便打。乃白眾云。克賓維那法戰不勝。罰錢五貫。設饡飯一堂。仍不得喫飯。即趕出院。</p>
<p>師見同參來。纔上法堂。師便喝。僧亦喝。行三兩步。師又喝。僧亦喝。師近前拈棒。僧又喝。師云。儞看。者瞎漢猶作主在。僧擬議。師便打。直打下法堂。</p>
<p>時有僧問。者僧有甚觸忤和尚。</p>
<p>師云。是伊適來也有權。也有寶。也有照。也有用。及乎將手向伊面前橫兩橫。便去不得。似者般漢。不打更待何時。</p>
<p>僧問。寶劒知師藏<span class='corr'>已</span>久。今日當場略借看。</p>
<p>師曰。不借。</p>
<p>曰。為什麼不借。</p>
<p>師曰。不是張華眼。徒窺射斗光。</p>
<p>曰。用者如何。</p>
<p>師曰。橫身當宇宙。誰是出頭人。</p>
<p>同光帝問師。朕收中原獲一寶。未有人酬價。</p>
<p>師云。借陛下寶看。帝以手引幞頭脚示之。</p>
<p>師云。君王之寶。誰敢酬價。</p>
<p>帝大悅。賜衣．號。不受。乃賜馬。師驟馬忽驚。墜地傷足。憑柺子行。問僧曰。還識老僧否。</p>
<p>曰。爭得不識和尚。</p>
<p>師曰[跳-兆+戾]。脚法師說得行不得。</p>
<p>贊曰。</p>
<p class="lg-abnormal"><div class='lg-row'>臨濟的兒　三聖首座</div>
<div class='lg-row'>熱喝似雷奔</div>
<div class='lg-row'>麤膽如天大</div>
<div class='lg-row'>皮下無血　見大覺喫痛棒薦得先師</div>
<div class='lg-row'>板齒生毛　到雲居借一問以為影草</div>
<div class='lg-row'>赴村齋遇暴風卒雨　古廟裏誰云軃得渾身</div>
<div class='lg-row'>向南方探虎穴魔宮　拄杖頭未曾撥著一箇</div>
<div class='lg-row'>揚聲止喝　紫羅帳裡撒明月珠</div>
<div class='lg-row'>有眼無筋　幞頭脚邊辨君王寶</div>
<div class='lg-row'>勘同行將手橫面門兩上　死伎<span class='corr'>已</span>窮</div>
<div class='lg-row'>打克賓出院罸饡飯一堂　欺人不少</div>
<div class='lg-row'>借寶劒當場看　光射斗窺遇生盲</div>
<div class='lg-row'>將死雀就地彈　語藏鋒功難補過</div>
</p><p style="margin-left:1em">對龍顏。乘御馬。雖得一場榮[跳-兆+戾]。雙脚窮祖道。盡力行之不到。</p>
</div>
<div class='div-other'><a id='mulu20' />
<p class='h2'>南院顒禪師</p><p>師嗣興化。河北人。法諱慧顒。俗名寶應。師上堂曰。諸方只具啐<span class='corr'>啄</span>同時眼。不具啐<span class='corr'>啄</span>同時用。</p>
<p>僧便問。如何是啐<span class='corr'>啄</span>同時用。</p>
<p>師曰。作家不啐<span class='corr'>啄</span>。啐<span class='corr'>啄</span>同時失。</p>
<p>曰。此未是學人問處。</p>
<p>曰。汝問處作麼生。</p>
<p>曰。失。師便打。僧不肯。</p>
<p>示眾云。赤肉團上。壁立千仞。</p>
<p>時有僧出問。赤肉團上。壁立千仞。豈不是和尚語。</p>
<p>師云。是。僧便掀倒禪床師云。儞看者瞎漢亂做。僧擬議。師便打趁出院。</p>
<p>僧問。二王相見時如何。</p>
<p>曰。十字街頭吹尺八。</p>
<p>又問。從上諸聖向甚處去。</p>
<p>曰。不上天堂。則入地獄。</p>
<p>曰。和尚又作麼生。</p>
<p>曰。還知寶應落處麼。僧擬議。師打一拂。</p>
<p>師問僧。近離甚處。</p>
<p>曰。襄州。</p>
<p>曰。是什麼物恁麼來。</p>
<p>曰。和尚試道看曰。適來禮拜底。</p>
<p>曰。錯。</p>
<p>曰。禮拜底錯箇什麼。</p>
<p>曰。再犯不容。</p>
<p>曰。三十年弄馬騎。今被驢撲。瞎漢。參堂去。</p>
<p>僧問。人逢碧眼時如何。</p>
<p>曰。鬼爭漆桶。</p>
<p>僧問。古殿重興時如何曰。明堂瓦插簷。</p>
<p>僧曰。恁麼則莊嚴畢備去也。</p>
<p>曰。斬草蛇頭落。</p>
<p>僧問。瞥喜瞥嗔時如何。</p>
<p>曰。傾湫倒嶽。</p>
<p>僧問。如何是無縫塔。</p>
<p>曰。七花八裂。</p>
<p>曰。如何是塔中人。</p>
<p>曰。頭不梳。面不洗。</p>
<p>僧問。祖意教意。是同是別。</p>
<p>曰。黃尚書．李僕射。</p>
<p>曰。意旨如何。</p>
<p>曰。牛頭向北馬頭南。</p>
<p>師問僧。近離甚處。</p>
<p>曰。龍興。</p>
<p>曰。發足莫離葉縣也無。僧便喝。</p>
<p>曰。好好問汝。又發惡作麼。</p>
<p>僧曰。喚作惡發。得麼。</p>
<p>師却喝曰。儞既惡發。我也惡發。近前來。我也沒量罪過。儞也沒量罪過。瞎漢。參堂去。</p>
<p>贊曰。</p>

<div class="lg regular"><div class='lg-row'>一語定綱宗　作家不啐<span class='corr'>啄</span></div>
<div class='lg-row'>興化的子　氷<span class='corr'>蘗</span>胸懷</div>
<div class='lg-row'>臨濟親孫　麟龍頭角</div>
<div class='lg-row'>赤肉團上壁立千仞　掀禪床棒打瞎驢</div>
<div class='lg-row'>十字街頭相見二王　吹尺八聲亂雅樂</div>
<div class='lg-row'>諸聖甚處去　謾云入地獄不上天堂</div>
<div class='lg-row'>何物恁麼來　灼然弄馬騎今被驢撲</div>
<div class='lg-row'>一機一境　換斗移星</div>
<div class='lg-row'>瞥喜瞥嗔　傾湫倒嶽</div>
<div class='lg-row'>頭不梳面不洗　塔中人描畫未全真</div>
<div class='lg-row'>馬向北牛向南　祖教意<span class='corr'>摶</span>量俱是錯</div>
<div class='lg-row'>從游老作　與廓侍者一再同參</div>
<div class='lg-row'>弄出小家　隨龍興僧遞相發惡</div>
</div><p style="margin-left:1em">殫千聖眼。擬覔蹤由。白日青天。風雷雨雹。</p>
</div>
<div class='div-other'><a id='mulu21' />
<p class='h2'>風穴沼禪師</p><p>師諱延沼。餘杭劉氏子。初遊講肆。習止觀。弃去。謁鏡清。清問。近離甚處。</p>
<p>曰。自離東來。</p>
<p>曰。還過小江也無。</p>
<p>曰。大舸獨飃空。小江無可濟。</p>
<p>曰。鏡水秦山。烏飛不度。且莫道聽途說。</p>
<p>曰。滄溟尚怯艨䑳勢。列漢飛帆渡五湖清竪拂子云。爭奈者箇何。</p>
<p>曰。者箇是什麼。</p>
<p>曰。果然不識。</p>
<p>曰。出沒卷舒。與師同用。</p>
<p>曰。杓卜聽虗聲。熟睡饒噡語。</p>
<p>曰。澤廣藏山。理能伏豹。</p>
<p>曰。赦罪放愆。速須出去。</p>
<p>曰。出去即得。便去。</p>
<p>北遊襄沔。依止華嚴。嚴問曰。我有牧牛歌。輙請闍梨和。</p>
<p>師曰。羯鼓掉鞭牛豹跳。遠村梅樹觜慮都。</p>
<p>後見南院。院問師。南方一棒作麼商量。</p>
<p>曰。作奇特商量。却問。此間一棒作麼商量。</p>
<p>院橫按拄杖云。棒下無生忍。臨機不見師。師於言下大悟。出世風穴。嗣南院。</p>
<p>僧問。古曲無音韻。如何和得齊。</p>
<p>曰。木鷄啼子夜。芻狗吠天明。</p>
<p>僧問。如何是和尚家風。</p>
<p>曰。鶴有九臯難翥翼。馬無千里謾追風。</p>
<p>示眾云。若是上流。各有證據者。略赴箇程限。未證據者。各自英雄。當處出生。隨處滅盡。如爆龜紋。爆即成兆。不爆成鈍。欲爆不爆。直下便捏。</p>
<p>郢州牧請就衙陞座云。祖師心印。狀似鐵牛之機。去即印住。住即印破。只如不去不住。印即是。不印即是。</p>
<p>時有盧陂長老出問。某甲有鐵牛之機。請師不搭印。</p>
<p>曰。慣釣鯨鯢澄巨浸。却嗟蛙步[馬*展]泥沙。</p>
<p>陂佇思。師喝曰。長老何不進語。</p>
<p>陂擬議。師打一拂云。還記得話頭麼。試舉看。陂擬開口。師又打一拂。</p>
<p>牧主曰。佛法與王法一般。</p>
<p>師曰。見什麼。</p>
<p>主曰。當斷不斷。返招其亂。師便下座。</p>
<p>僧問。如何是佛。</p>
<p>曰。如何不是佛。</p>
<p>曰。未曉玄言。請師直指。</p>
<p>曰。家住海門東。扶桑最先照。</p>
<p>僧問。有無俱無去時如何。</p>
<p>曰。三月懶遊花下路。一家愁閉雨中門。</p>
<p>僧問。語默涉離微。如何通不犯。</p>
<p>曰。嘗憶江南三月裏。鷓鴣啼處百花香。</p>
<p>贊曰。</p>

<div class="lg regular"><div class='lg-row'>卯金刀　真跳竈</div>
<div class='lg-row'>習天台止觀　幼泳蹄涔</div>
<div class='lg-row'>究少室單傳　直趨閫奧</div>
<div class='lg-row'>棒下無生忍　中南院毒苦入心</div>
<div class='lg-row'>杓卜聽虗聲　抗鏡清理能伏豹</div>
<div class='lg-row'>芻犬吠明木雞啼夜　調古曲音韻不成</div>
<div class='lg-row'>老鶴翥翼病馬追風　話家風狼藉不少</div>
<div class='lg-row'>管窺生滅處　爆龜紋鈍兆未分明</div>
<div class='lg-row'>蠡測祖師心　鐵牛機去住難印破</div>
<div class='lg-row'>近海扶桑最先照　直指事要且瞞盰</div>
<div class='lg-row'>遠村梅樹觜盧都　牧牛歌難為賡和</div>
<div class='lg-row'>有無俱坐斷　一家愁閉雨中門</div>
<div class='lg-row'>語默涉離微　三月亂啼花下鳥</div>
</div><p style="margin-left:1em">玄中玄。妙中妙。瀟洒浙僧。更無兩箇。</p>
</div>
<div class='div-other'><a id='mulu22' />
<p class='h2'>首山念禪師</p><p>師嗣風穴。諱省念。萊州狄氏子。師與真園頭同上問訊穴。穴問真曰。作麼生是世尊不說說。</p>
<p>真曰。鵓鳩樹上啼。</p>
<p>穴曰。汝作許多癡福作麼。何不體究言句却。</p>
<p>問師。師曰。動容揚古路。不墮悄然機。</p>
<p>穴謂真曰。汝何不看念法華下語。</p>
<p>一日。白兆楚至汝州宣化。穴令師往傳語。纔相見。提起坐具便問。展即是。不展即是。</p>
<p>兆曰。自家看取。師便喝。</p>
<p>兆曰。我曾親見知識來。未甞輙敢恁麼造次。</p>
<p>曰。草賊大敗。</p>
<p>兆曰。來日若見風穴和尚。待一一舉似。曰。一任一任。不得忘却。</p>
<p>師回。先舉似穴。穴曰。今日又被儞收下一員草賊。</p>
<p>曰。好手不彰名。</p>
<p>兆次日纔相見。便舉前話。穴曰。非但昨日。今日和贓捉敗。因此名著。</p>
<p>師示眾云。佛法付囑國王．大臣．有力檀那。令燈燈相續不斷。大眾。且道續箇什麼。良久。云。須是迦葉師兄始得。</p>
<p>時有僧出問。靈山一會。何異今日。</p>
<p>曰。墮坑落壍。</p>
<p>曰。為什麼如此。</p>
<p>曰。瞎。</p>
<p>問。如何是和尚家風曰。一言截斷千江口。萬仞峯前始得玄。</p>
<p>曰。如何是佛法大意。</p>
<p>曰。楚王城畔。汝水東流。</p>
<p>上堂曰。若論此事。實不掛一元字脚。便下座。</p>
<p>僧問。如何是梵音相。</p>
<p>曰。驢鳴犬吠。</p>
<p>曰。如何是佛。</p>
<p>曰。新婦騎驢阿家牽。</p>
<p>曰。未審此語甚句中収。</p>
<p>曰。三玄收不得。四句豈能該。</p>
<p>曰。此意如何曰。天長地久。日月齊明。</p>
<p>上堂曰。第一句下薦得。堪與佛祖為師。第二句薦得。堪與人天為師。第三句下薦得。自救不了。</p>
<p>僧問。如何是徑截一路。</p>
<p>曰。或在山間。或在樹下。</p>
<p>問。從上諸聖向甚處行履。</p>
<p>曰。牽犁拽杷。</p>
<p>問。如何是道。</p>
<p>曰。爐中有火無心撥。處處縱橫任意遊。</p>
<p>如何是道中人。</p>
<p>曰。坐看煙霞秀。不與白雲齊。</p>
<p>贊曰。</p>

<div class="lg regular"><div class='lg-row'>戲海蒼龍　空群良馬</div>
<div class='lg-row'>喫鳥喙藥　和骨換來</div>
<div class='lg-row'>將止啼金　盡情拋舍</div>
<div class='lg-row'>動容揚古路　被風穴掘窖深埋</div>
<div class='lg-row'>好手不彰名　將白兆和贓捉敗</div>
<div class='lg-row'>潑家風郎當不少　千江口萬峯前</div>
<div class='lg-row'>徑截路迃回轉多　或山間或樹下</div>
<div class='lg-row'>和音勃窣瞎　推靈山一會落壍墮坑</div>
<div class='lg-row'>惡毒未忘懷　驅從上諸聖牽犁拽杷</div>
<div class='lg-row'>驢鳴犬吠梵音相　誰敢願聞</div>
<div class='lg-row'>地久天長真佛身　保未徹在</div>
</div><p style="margin-left:1em">雖將三句驗天下衲僧。我且問儞。新婦騎驢阿家牽。是阿語話。</p>
</div>
<div class='div-other'><a id='mulu23' />
<p class='h2'>汾陽昭禪師</p><p>師諱善昭。太原人。俗姓俞。初謁首山。遇上堂。出問。馬祖陞堂。百丈卷席。意旨如何。</p>
<p>山曰。龍袖拂開全體現曰。師意如何。</p>
<p>山曰。象王行處絕狐蹤。師於言下大悟示眾。凡一句語。須具三玄門。每一玄門。須具三要路。有照有時。或先照後用。或先用後照。或照用同時。或照用不同時。或先照後用。且要共儞商量。或先用後照。也須是箇人始得。或照用同時。儞又作麼生當抵。或照用不同時。儞又作麼生湊<span class='corr'>泊</span>。</p>
<p>示眾云。汾陽有三訣。衲僧難辨別。更擬問如何。拄杖驀頭楔。</p>
<p>僧問。如何是接初機句。</p>
<p>曰。汝是行脚僧。</p>
<p>如何是辨衲僧句。</p>
<p>曰。西方日出卯。</p>
<p>如何是正令行句。</p>
<p>曰。千里持來呈舊面。</p>
<p>如何是定乾坤句。</p>
<p>曰。北俱盧洲長粳米。食者無喜亦無嗔。</p>
<p>僧問。如何是賓中賓。</p>
<p>曰。合掌庵前問世尊。</p>
<p>如何是賓中主。</p>
<p>曰。對面無儔侶。</p>
<p>如何是主中賓。</p>
<p>曰。陳雲橫海上。拔劒攪龍門。</p>
<p>如何是主中主。</p>
<p>曰。三頭六臂擎天地。忿怒那吒撲帝鐘。</p>
<p>僧問。如何是學人著力處。</p>
<p>曰。嘉州打大像。</p>
<p>如何是學人轉身處。</p>
<p>曰。<span class='corr'>陝</span>府灌鐵牛。</p>
<p>如何是學人親切處。</p>
<p>曰。西河弄師子。</p>
<p>北地苦寒。師罷夜參。有異比丘振錫而至。謂師曰。會中有大士六人。奈何不說法。言訖。陞空而去。</p>
<p>師記以偈曰。</p>
<p>胡僧金錫光。請法到汾陽。</p>
<p>六人成大器。勸請為敷揚。</p>
<p>贊曰。</p>
<p class="lg-abnormal"><div class='lg-row'>孤高絕世　靜退離倫</div>
<div class='lg-row'>寶鼎芝房清廟之瑞</div>
<div class='lg-row'>瑤林瓊樹滄海之珍</div>
<div class='lg-row'>大象經行絕狐蹤　頓明言外旨</div>
<div class='lg-row'>吹毛拔出攪龍門　誰識主中賓</div>
<div class='lg-row'>發箭鋒機　三玄門擊開有照有用</div>
<div class='lg-row'>立乾坤句　長粳米喫著無喜無嗔</div>
<div class='lg-row'>西河弄師子大欠爪牙　道親切不親切</div>
<div class='lg-row'><span class='corr'>陝</span>府灌鐵牛用盡氣力　要轉身難轉身</div>
<div class='lg-row'>賊機關謂千聖不知　辨衲僧有三訣</div>
<div class='lg-row'>鬼脚跡被胡僧覷破　成大器只六人</div>
<div class='lg-row'>與葉縣過從　同坑無異土</div>
<div class='lg-row'>逐慈明怒罵　餿飯祭閑神</div>
</p><p style="margin-left:1em">電捲風旋。參七十二員善知識。到拖泥帶水處。最苦是十智同真。</p>
</div>
<div class='div-other'><a id='mulu24' />
<p class='h2'>葉縣省禪師</p><p>師嗣首山。諱歸省。冀州賈氏子。師到首山。山舉竹篦問曰。喚作竹篦則觸。不喚作竹篦則背。喚作什麼。</p>
<p>師掣竹篦拗作兩截。擲地曰。是什麼。</p>
<p>山曰。瞎。師便作禮僧問。法海一滴蒙師指。向上宗乘事若何。</p>
<p>曰。高祖殿前樊噲怒。須知萬里絕煙塵。</p>
<p>僧問。維摩丈室不以日月為明。</p>
<p>曰。眉分八字。</p>
<p>曰。未審意旨如何。</p>
<p>曰。雙耳垂肩僧問。如何是清淨法身。</p>
<p>曰。廁坑籌子。</p>
<p>問。如何是毗盧主。</p>
<p>曰。僧排夏臘。俗列耆年。</p>
<p>問。如何是深深處。</p>
<p>曰。猫有歃血之功。虎有起屍之德。</p>
<p>曰。莫便是也無。</p>
<p>曰。確搗東南。磨推西北。</p>
<p>示眾云。宗師血脉。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此界。有情無情。以手畫一畫。云。俱入此宗。此宗門中亦能殺人。亦能活人。殺人須是殺人刀。活人須是活人句。作麼生是殺人刀．活人句。道得底。出來對眾道看。若道不得。即孤負平生。</p>
<p>師面目嚴冷。眾所敬畏。天衣懷．浮山遠二人至。欲求住。正值雪寒。師將水灌且過。其餘皆怒去。唯二人整衣得坐。至晚。師到。呵曰。儞更不去。我打儞。</p>
<p>遠近前曰。某數千里特來參和尚禪。豈以一杓水潑便去。若打殺。也不去。</p>
<p>師笑曰。儞兩箇要參禪。却去掛搭。</p>
<p>續請遠充典座。事見武庫。茲不具載。</p>
<p>贊曰。</p>
<p class="lg-abnormal"><div class='lg-row'>項鐵重千斤　倔強無人歒</div>
<div class='lg-row'>分首山活業自支撑</div>
<div class='lg-row'>將臨濟家私盡狼藉</div>
<div class='lg-row'>清淨身　廁籌子倒用橫拈</div>
<div class='lg-row'>觸背機　潑竹篦胡拋亂擲</div>
<div class='lg-row'>高祖殿前樊噲怒　把宗風凌辱太多</div>
<div class='lg-row'>維摩丈室日月明　當意旨人信不及</div>
<div class='lg-row'>毗盧師法身主彊分疎　僧排夏臘俗列耆年</div>
<div class='lg-row'>起屍德歃血功錯註解　碓搗東南磨推西北</div>
<div class='lg-row'>黃蘗肚膓霜冷面　潑天衣凍使成氷</div>
<div class='lg-row'>煉銅肝膽鐵為心　逼浮山走得上壁</div>
</p><p style="margin-left:1em">沒巴鼻弄出惡情。悰活人句。殺人刀。晴空裏轟箇霹靂。</p>
</div>
<div class='div-other'><a id='mulu25' />
<p class='h2'>浮山圓鑒禪師</p><p>師諱法遠。號圓鑒。嗣葉縣。鄭州人。王氏子。上堂云。諸佛出世。建立化門。不離三身智眼。亦如摩醯首羅三目圓伊三點。何故。一隻眼水泄不通。緇素難辨。一隻眼大地全該。十方通暢。一隻眼高低一顧。萬類齊瞻。雖然如是。若是本色衲僧。驀路相逢。別具正眼始得。所以道。三世諸佛不知有。狸奴白牯却知有。且道知有箇什麼。良久。深秋簾幕千家雨。落日樓臺一笛風五祖演和尚遊方參師。師曰。子來晚。吾老矣。可依白雲。吾雖未識。見渠頌臨濟三頓棒話。甚諦當。演遂往見雲。得旨。</p>
<p>師接青華嚴。以所授大陽衣履付之。令續洞上宗。偈曰。</p>
<p>須彌立太虗。日月附而轉。</p>
<p>群峯漸倚他。白雲方改變。</p>
<p>少林風起叢。曹溪洞簾捲。金鳳宿龍巢。宸苔豈車輾。</p>
<p>初。歐陽文忠公聞師奇逸。見師。未有以異之。因與客碁。師坐旁。公収碁。請師因碁說法。師即令撾鼓。上堂曰。若論此事。如兩家著碁相似。何謂也。敵手知音。當機不讓。若是綴五饒三。又通一路始得。有一般底。只解閉門作活。不會奪角衝關。硬節與虎口齊彰。局破後。徒勞逴斡。所以道。肥邊易得。瘦肚難求。思行即往往失粘。心麤乃時時頭撞。休誇國手。謾說神仙。贏局踰籌即不問。且道黑白未分時。一著落在甚處。良久。云。從前十九路。迷悟幾多人。公加嘆久之。</p>
<p>師退休於會聖巖。敘佛祖奧義。作九帶。曰。若據圓極法門。本具十數。今此九帶。<span class='corr'>已</span>為諸人說了。更有一帶。還見麼。若也見得分明。却請出來說看。說得分明。許汝通前九帶。圓明道眼。若見不親切。說不相應。惟依吾語而為<span class='corr'>己</span>解。則名謗法。諸人到此如何。眾無語。師叱去之。</p>
<p>師少時與達觀頴．薛大頭七八人入蜀。見香林遠和尚。於水晶宮探雲門宗旨。幾遭橫逆。以智得脫。眾以師曉吏事。故號遠錄公。師晚年得資侍者。甚喜之。凡接人皆委資矣。</p>
<p>贊曰。</p>

<div class="lg regular"><div class='lg-row'>活衲僧　只一箇</div>
<div class='lg-row'>口餓時將佛祖吞　脚到處把叢林攪</div>
<div class='lg-row'>鳴蟄龍匣吹毛劒　威行萬國之中</div>
<div class='lg-row'>出老蚌胎明月珠　光透八紘之表</div>
<div class='lg-row'>指老東山奪白雲正傳之印　<span class='corr'>己</span>不欲施於人</div>
<div class='lg-row'>逼青華嚴受明安密付之衣　殃及儞過在我</div>
<div class='lg-row'>神仙一局碁密排盤裏　機路上衝關</div>
<div class='lg-row'>摩醯三隻眼豎亞頂門　髑髏前失照</div>
<div class='lg-row'>探雲門宗旨　破草鞋蹈斷蜀山雲</div>
<div class='lg-row'>苦葉縣家風　竊鑰匙擅開香積鎻</div>
<div class='lg-row'>深秋簾幙千家雨　三世諸佛未許揶揄</div>
<div class='lg-row'>落日樓臺一笛風　白牯狸奴討甚分曉</div>
<div class='lg-row'>橫拖九帶　葛藤窠裏出頭來</div>
<div class='lg-row'>休罷萬機　會聖巖中高枕臥</div>
</div><p style="margin-left:1em">少時落賴。贏得錄公名。年老成魔。引資侍者全身入草。</p>
</div>
<div class='div-other'><a id='mulu26' />
<p class='h2'>慈明圓禪師</p><p>師諱楚圓。嗣汾陽。全州李氏子。少為書生。母賢。令出家。與谷泉．瑘瑘等見汾陽。悟旨後。同大愚數輩辭陽。相讓不肯為參頭。陽示偈曰。</p>
<p>天無頭。吉州城畔展戈矛。</p>
<p>將軍疋馬林下過。員州城裏閙啾啾。</p>
<p>師曰。某甲何人。敢當此記莂。遂為首。</p>
<p>辭去後。住福嚴。黃龍見師。以氣自負。師痛叱之。舉趙州勘婆話問龍。龍無對。至數日方省。呈頌曰。</p>
<p>傑出叢林是趙州。老婆勘破沒來由而今四海清如鏡。行人莫以路為讎。</p>
<p>仍於掌中書有字。師見。謂曰。好則好矣。中有一字不是。龍遂開掌示之。師印可。</p>
<p>楊岐參次。問。幽鳥語喃喃。辭雲入亂峯時如何。</p>
<p>師曰。我行荒草裏。汝又入深村。</p>
<p>岐曰。官不容針。更借一問。師便喝。</p>
<p>岐曰。好喝。師又喝。岐亦喝。師連喝兩喝。</p>
<p>師見泉大道來。問曰。片雲橫谷口。遊人何處來泉顧視云。夜來何處火。燒出古人墳。</p>
<p>師云。未在。更道。泉作虎聲。師打一坐具。泉便推師就坐。師作虎聲。</p>
<p>泉曰。我見七十餘員善知識。今日方遇作家。</p>
<p>時真點胸為善侍者。折難自金鑾還。師呵曰。解夏未一月。乃<span class='corr'>已</span>至此破壞叢林。有何忙事。</p>
<p>真曰。大事未透脫耳。</p>
<p>師曰。汝以何為佛法要切。</p>
<p>真曰。無雲生嶺上。有月落波心師詬曰。面皺齒豁猶作此見解。</p>
<p>真曰。願為決之。</p>
<p>師曰。汝問我。</p>
<p>真理前話。師曰。無雲生嶺上。有月落波心。真遂契悟。</p>
<p>師因同人至。上堂曰。颯颯涼風景。同人訪寂寥。煑茶山上水。燒鼎洞中樵。珍重。</p>
<p>楊．李二公與師為法友。問答見師本傳。</p>
<p>贊曰。</p>

<div class="lg regular"><div class='lg-row'>未出母胎時　<span class='corr'>已</span>具超方志</div>
<div class='lg-row'>厭儒冠弃東魯書　入祖室扣西來意</div>
<div class='lg-row'>隨緣放曠　千尋浪戲容吞舟之魚</div>
<div class='lg-row'>大智洞明　九曲珠穿賴引絲之蟻</div>
<div class='lg-row'>竄身軍伍　見汾陽於塞草叢中</div>
<div class='lg-row'>勘證老婆　烹黃龍於南金爐裏</div>
<div class='lg-row'>骨董箱荷斯文重寄　一縷繫千鈞</div>
<div class='lg-row'>將軍馬展城畔戈矛　隻身嬰萬騎</div>
<div class='lg-row'>深村荒草　與楊岐同轍不同途</div>
<div class='lg-row'>野火古墳　聽谷泉自倒還自起</div>
<div class='lg-row'>鷹搏嶽頂　殺氣蒸雲</div>
<div class='lg-row'>虎踞霜華　腥風捲地</div>
<div class='lg-row'>掃癡兒狂見解　有波心月無嶺頭雲</div>
<div class='lg-row'>謝同人訪寂寥　燒洞中樵煑山上水</div>
</div><p style="margin-left:1em">祖庭秋晚。尋思要公侯捍城。且擒下楊翰林．李都尉。</p>
</div>
<div class='div-other'><a id='mulu27' />
<p class='h2'>楊岐會禪師</p><p>師諱方會。生冷氏。袁州宜春人也。慈明住南原時。師往參依。及遷石霜。師俱自請作監寺。明飯罷必山行。師闞其出未遠。即撾鼓集眾。明遽還曰。作什麼。</p>
<p>師曰。晚參。明遂示眾。叢林因號晚參。</p>
<p>後出世。纔陞座。僧便出。師曰。漁翁未擲釣。躍鱗衝浪來。僧便喝。</p>
<p>師云。不信道。僧撫掌歸眾。</p>
<p>師云。消得龍王多少風。</p>
<p>僧問。如何是佛。</p>
<p>師云。三脚驢子弄蹄行。</p>
<p>曰。莫只者便是麼。</p>
<p>師云。湖南長老。</p>
<p>示眾罷。下座。九峯勤把住曰。且喜得箇同參師曰。同參底事作麼生。</p>
<p>曰。楊岐牽犁。九峯拽杷。</p>
<p>曰。正與麼時。楊岐在前。九峯在前。</p>
<p>勤擬議。師拓開曰。將謂同參。元來不是。自是名聞諸方。</p>
<p>上堂曰。楊岐乍住屋壁疎。滿床盡布雪真珠。縮却項。暗嗟吁。良久。云。翻憶古人樹下居。</p>
<p>慶舟峯贊師曰。會如玉人治璠璵。碔砆棄耳。故光明盛大。克世其家者。蓋碧落碑無贋本。</p>
<p>贊曰。</p>
<p class="lg-abnormal"><div class='lg-row'>神機頴悟　逸氣軒渠</div>
<div class='lg-row'>問道引亂峯喃喃幽鳥</div>
<div class='lg-row'>垂鈎釣衝浪鱍鱍游魚</div>
<div class='lg-row'>逼慈明晚參　褰裳撾鼓</div>
<div class='lg-row'>與九峯合伴　拽杷扶犂</div>
<div class='lg-row'>跨三脚驢　驟步蹈象龍之頂</div>
<div class='lg-row'>住單丁院　滿床撒氷雪之珠</div>
<div class='lg-row'>栗棘蓬要白雲端吞吐</div>
<div class='lg-row'>折脚鐺付保寧勇提持</div>
<div class='lg-row'>斤削鏗鏘　擬匠石之去墁堊</div>
<div class='lg-row'>鉗鎚妙密　如玉人之治璠璵</div>
</p><p style="margin-left:1em">故少室單傳全歸掌握。視後人不揣竊衣沽譽。得不愧於師乎。</p>
</div>
<div class='div-other'><a id='mulu28' />
<p class='h2'>黃龍南禪師</p><p>師諱慧南。嗣慈明。信州章氏子。懷玉山受度。初受泐潭印證。領徒遊方。以氣自負。偶會雲峯悅。同游西山。夜話間。因問泐潭所授之旨。師言其要。悅曰。泐潭所授。如藥汞銀。徒可玩。入煆即流矣。公欲決明此事。須見慈明始得。師怒以枕投之。悅不與語。</p>
<p>師默計之。曰。悅師翠巖。令我見明。縱有所得。於悅何有。</p>
<p>黎明遂行。至中路。聞慈明不事事。遂不往。寓止福嚴。賢命師掌書記。俄賢卒。郡守以明繼之。</p>
<p>師曰。悅令我見渠。今坐此以待。</p>
<p>明至。望見。心容俱肅。及晚參。痛叱諸方邪解。師乃曰。大丈夫為此事求決擇。豈可置疑胸中。懷香求指示。</p>
<p>明曰。書記領徒行脚。有事可坐而商確。令侍者進榻。師固辭。</p>
<p>明曰。書記學雲門禪。必善其旨。如曰放洞山三頓棒。合喫不合喫。</p>
<p>師曰。合喫。</p>
<p>明色莊而言。聞棒聲。便言合喫。從旦至暮。聞鴉鳴鵲噪．鐘魚鼓板之聲。亦應喫棒。喫棒何時當<span class='corr'>已</span>哉。師面熱<span class='corr'>汗</span>下。後乃悟旨。</p>
<p>師住黃龍。以佛手．驢脚．生緣勘驗學者。號黃龍三關。角虎慈明也。人贊曰。石霜角虎。眼光搖百步之威。</p>
<p>書云。明月之珠。夜光之璧。以暗投之。則人莫不按劒而視之。</p>
<p>贊曰。</p>
<p class="lg-abnormal"><div class='lg-row'>懷玉山受經　故紙堆鑽出</div>
<div class='lg-row'>塞天地壯膽氣冲冲</div>
<div class='lg-row'>滿江湖匾頭名藉藉</div>
<div class='lg-row'>擲枕子打雲峯悅　恠汞銀入煆即流</div>
<div class='lg-row'>指胸次扣慈明圓　愧痛棒聞聲合喫</div>
<div class='lg-row'>與會監寺栗棘蓬　十載同參</div>
<div class='lg-row'>搭澄散聖冬瓜印　半生受屈</div>
<div class='lg-row'>坐通衢而鬻物　遺簪墮珥探之意消</div>
<div class='lg-row'>立三關以驗人　佛手驢脚近之魂失</div>
<div class='lg-row'>奪角虎眼　光搖百步之威</div>
<div class='lg-row'>奮黃龍鼻　衝起九囦之蟄</div>
</p><p style="margin-left:1em">夫是之謂臨濟克世其家。照古照今兮明月之珠夜光之璧。</p>
</div>
<div class='div-other'><a id='mulu29' />
<p class='h2'>寶覺心禪師</p><p>師諱祖心。嗣黃龍。南雄人。姓鄔氏。幼習儒業。年十九亡目。母禱之。復明。出家獻詩得度。初謁雪峯。留三年。次依黃龍四年。無入處。一日。傾湯沃手有省。而機未發。</p>
<p>後止石霜。讀傳燈。至僧問多福。如何是多福一叢竹。福曰。一莖兩莖斜。僧曰。不會。福曰。三莖四莖曲。頓見二師睡手處。</p>
<p>後龍入滅。師繼住持。室中多舉拳曰。喚作拳頭則觸。不喚作拳頭則背。眾少有契者。</p>
<p>張無盡見師。有頌曰。</p>
<p>久嚮黃龍山裏龍。到來只見住山翁須知背觸拳頭外。別有靈犀一點通。</p>
<p>當時諸方莫不歎服。大慧云。山僧後來見得。惜乎無盡<span class='corr'>已</span>死。彼云。須知背觸拳頭外。別有靈犀一點通。若將此頌要見晦堂。不亦遠乎。</p>
<p>靈源贊云。三關逆摧。超玄機於鷲嶺。一拳垂示。露赤體於龍峯。聞時富貴。見後貧窮。年老浩歌歸去樂。從教人喚住山翁。</p>
<p>魯直聞而笑曰。無盡言靈犀一點。此藞苴為虗空安耳穴。靈源作贊分雪之。是寫一字不著畫。</p>
<p>山谷參師次。問曰。夫子道。以我為隱乎。吾無隱乎爾。如何。谷屢說。皆不許。</p>
<p>一日。偶同閑行。天香滿院。師問谷曰。還聞桂花香乎。</p>
<p>谷曰。聞。</p>
<p>師曰。吾無隱乎爾。谷遂有省。</p>
<p>死心參次。師舉拳頭話令參。經二年。方得旨。然尚談辯。無所抵捂。師患之。與語至銳處。師遽曰。住。住。說食豈能飽人乎。</p>
<p>心窘。乃曰。某甲到此弓折箭盡。望和尚慈悲。指箇安樂處。</p>
<p>師曰。一塵飛而翳天。一芥墮而覆地。安樂處政忌上座許多骨董。直須死却無量劫來偷心乃可。</p>
<p>心趨出。默坐下板。會知事打行者。聞杖聲。忽大悟。趨見師。忘納一履。即自謂曰。天下人皆是學得底。某是悟得底。</p>
<p>師笑曰。選佛得甲科。何可當也。</p>
<p>草堂參次。師舉風幡話問堂。逈無入處。時有猫在旁。師因指曰。子見彼欲捕鼠乎。雙目瞪視而不瞬。四足踞地而不動。諸根順向。首尾一直。舉無不中。子能如是。心無異緣。六根自靜。默然而究。萬不失一。堂於言下大悟。</p>
<p>靈源參師。因[門@免]玄沙語。倦而經行。步促遺履。俯取之。大悟。以告師。師曰。從緣入者。永無退失。</p>
<p>山谷曰。黃龍子孫。若揭日月。又曰。眾角雖多。一麟足矣。</p>
<p>贊曰。</p>
<p class="lg-abnormal"><div class='lg-row'>本色住山翁　一拳分背觸</div>
<div class='lg-row'>通方眼[翟*欠]瞎又重明</div>
<div class='lg-row'>充棟書弃捐無再續</div>
<div class='lg-row'>窮斷臂安心密傳之旨　赤手沃湯</div>
<div class='lg-row'>透佛手驢脚嶮布之關　峻機嚙鏃</div>
<div class='lg-row'>活埋山谷了　巖前桂香散邇遐</div>
<div class='lg-row'>親見多福來　庭際竹莖分斜曲</div>
<div class='lg-row'>塵飛天翳難掃去　閑骨董切忌礙膺</div>
<div class='lg-row'>猫捕鼠巧盡拙生　窮伎倆誰能揑目</div>
<div class='lg-row'>從緣入無失　殺靈源鈍鐵勝吹毛</div>
<div class='lg-row'>選佛得甲科　藥死心砒霜未是毒</div>
<div class='lg-row'>缺冷照午夜碧潭之月　玉斧巧修成</div>
<div class='lg-row'>斷清彈陽春白雪之絃　鸞膠親接續</div>
</p><p style="margin-left:1em">黃龍子孫。若揭日月。難以數知。眾角雖多。得此一麟儘足。</p>
</div>
<div class='div-other'><a id='mulu30' />
<p class='h2'>白雲端禪師</p><p>師諱守端。衡州葛氏子。依茶陵郁山主剃度。初見楊岐。岐問曰。聞汝受業師過橋喫攧有省。作偈甚奇。能記否。</p>
<p>師即誦曰。</p>
<p>我有神珠一顆。久被塵勞關鎻。今朝塵盡光生。照破山河萬朵。</p>
<p>岐大笑起去。師愕然。終夕不寐。詰旦。復咨之。岐云。子見昨日打夜狐麼。</p>
<p>曰。見。</p>
<p>岐曰。汝一籌不及渠。</p>
<p>師大駭曰。何謂。</p>
<p>岐曰。他愛人笑。儞怕人咲。師有省。</p>
<p>後出世。受岐衣。傳于子孫。示眾曰。如我按指。海印發光。拈拄杖云。山河大地．水鳥樹林．情與無情。盡向拄杖頭上作大師子吼。演說摩訶大般若。且道南嶽說箇什麼法門。南嶽說。洞上五位修行。君臣父子各得其宜。莫守寒岩異草青。坐著白雲宗不妙。天台說。臨濟三玄三要．四料揀。一喝分賓主。照用一時行。要會箇中意。日午打三更。廬山出來道。儞兩箇漢正在葛藤窠裏。不見道。欲得不招無間業。莫謗如來正法輪。此三箇見解。若上衲僧秤子秤。一箇重八兩。一箇重半斤。一箇不直半文錢。但願春風齊著力。一時吹入我門來。卓拄<span class='corr'>杖</span>下座。</p>
<p>示眾云。若端的得一回汗出。便向一莖草上現瓊樓玉殿。若未端的得一回汗出。縱有瓊樓玉殿。却被一莖草蓋却。作麼生得汗出去。自有一雙窮相手。未甞容易舞三臺。</p>
<p>郭功甫見師。問曰。牛純乎。</p>
<p>曰。純矣。師叱之。甫拱而立。</p>
<p>師曰。純乎。純乎。南泉．大溈無異此也。仍贈偈曰。</p>
<p>牛來山中。水足草足。</p>
<p>牛出山去。東觸西觸。</p>
<p>又上堂曰。上大人。丘乙<span class='corr'>己</span>。化三千。七十土。爾小生。八九子。佳作仁。可知禮也。甫有省。</p>
<p>師頌臨濟三頓棒曰。</p>
<p>一拳拳倒黃鶴樓。一踢踢翻鸚鵡洲。</p>
<p>有意氣時添意氣。不風流處也風流。</p>
<p>浮山聞得大喜。指五祖見師。祖到。問南泉摩尼珠話。師叱之。祖領悟。師令祖作磨頭。人是非祖。師喚祖問。祖曰。然。師掌之令退。</p>
<p>祖曰。候結筭。</p>
<p>次日到方丈。某甲有與婦人買酒肉錢。剩得三百貫。送還常住。師大驚。始信謗也。</p>
<p>保寧二上足處凝．處清參師。凝為侍者。師有膈氣病。凝常煨蘆菔以備不時之需。</p>
<p>師作傅大士講經因緣偈曰。</p>
<p>大士何曾解講經。誌公方便且相成。</p>
<p>一揮案上俱無取。直得梁王努眼睛。</p>
<p>謂凝曰。努底是什麼。此一句乃為凝說老婆禪。</p>
<p>凝住天柱。清住太平。有機辯。五祖畏敬之。清謂凝曰。吾弟禪乃是為老和尚煨芦菔換得底。叢林傳為口實。</p>
<p>贊曰。</p>

<div class="lg regular"><div class='lg-row'>弱冠尋師　早年住院</div>
<div class='lg-row'>得處沒瘢痕　用時無汙染</div>
<div class='lg-row'>勦除魔壘　袖中藏雪刃光焰焰生</div>
<div class='lg-row'>勘辦衲僧　水上捺胡芦機轆轆轉</div>
<div class='lg-row'>吞栗棘塞斷娘生口　懷楊岐毒恨卒難消</div>
<div class='lg-row'>舉青氈還與舊主翁　知圓通客情不易遣</div>
<div class='lg-row'>拋金鈎九江曲　可憐生認鱉為鯨</div>
<div class='lg-row'>開飯店白雲深　放慕顧和麩糶麫</div>
<div class='lg-row'>葛藤窠裏　斥三箇漢說南嶽天台</div>
<div class='lg-row'>毛孔汗中　指一莖草現瓊樓玉殿</div>
<div class='lg-row'>跨瞎驢蹈斷溪橋去　被村山主掩彩多年</div>
<div class='lg-row'>叱白牛安眠露地休　喜窮官人打成一片</div>
<div class='lg-row'>頌臨濟三頓棒　少遇知音</div>
<div class='lg-row'>投摩尼五色珠　多逢按劒</div>
<div class='lg-row'>買酒肉餘剩錢物　信演闍梨遭謗無根</div>
<div class='lg-row'>煨芦菔換得底禪　使凝侍者慚惶滿面</div>
</div><p style="margin-left:1em">最無端是受他人屈眴之衣。致萬古叢林惡風相扇。</p>
</div>
<div class='div-other'><a id='mulu31' />
<p class='h2'>保寧勇禪師</p><p>師諱仁勇。四明竺氏子。少習天竺教。更衣謁雪竇。竇熟視之。呵曰。央庠座主。</p>
<p>師氣不平。發憤下山。望雪竇山大展三拜。誓曰。我此生行脚參禪。名不過如雪竇。斷不歸鄉。徑往見楊岐。悟旨。出世保寧。道播叢林。果如師言。</p>
<p>師呈雲蓋顒頌云。</p>
<p>拈將楖栗路縱橫。大地清風颯颯生。</p>
<p>北斗柄斜輕撥轉。大唐人眼直須盲。</p>
<p>上堂云。一是一。二是二。三是三。四是四。數目甚分明。上下依資次。依資次。有何事。以拄杖畫一畫。云。大眾。一時亂却六十甲子了也。</p>
<p>立春上堂。立春日。打春牛。一棒兩棒。千頭萬頭。雪花深覆辨不得。頂門有眼徒悠悠。拍手云。囉囉哩。惱亂春風卒未休。</p>
<p>上堂。風鳴條。雨破塊。曉來枕上鸎聲碎。蝦蟇蚯蚓一時鳴。妙德空生都不會。都不會。三箇成群。四箇作隊。窈窈窕窕。颯颯颻颻。向南北東西。折得梨花李花一佩兩佩。</p>
<p>牧童頌曰西風浩浩楚天秋。索寞無人野渡頭。</p>
<p>沙鳥晚來俱散盡。鳴咿歸去倒騎牛。</p>
<p>答陳遷秀才曰。胡孫兒子最惺惺。愛弄千年鬼眼睛。懊惱不知能要相。有時來我頂頭行。</p>
<p>贊曰。</p>
<p class="lg-abnormal"><div class='lg-row'>家四明　住保寧</div>
<div class='lg-row'>鬼眼睛逢人拈弄　窮伎倆到處旋呈</div>
<div class='lg-row'>棒打春牛　深覆雪花難可辨</div>
<div class='lg-row'>杖挑北斗　大唐人眼直須盲</div>
<div class='lg-row'>曉枕上幽鳥吟殘　折梨花一佩兩佩</div>
<div class='lg-row'>野渡頭沙禽散盡　聽鳴咿三聲四聲</div>
<div class='lg-row'>指達磨老臊胡　著草鞋從他肚裏過</div>
<div class='lg-row'>罵陳遷胡孫子　能要相來我頂[寧*頁]行</div>
<div class='lg-row'>杜撰巡官　花甲子指輪上一時亂了</div>
<div class='lg-row'>央庠座主　天台教脚跟下十字縱橫</div>
<div class='lg-row'>行闊步與雪竇高蹤並駕</div>
<div class='lg-row'>奮空拳把楊岐破屋支撑</div>
</p><p style="margin-left:1em">水銀無假。阿魏無真。無人過價。打與會兄。</p>
</div>
<div class='div-other'><a id='mulu32' />
<p class='h2'>真淨文禪師</p><p>師諱克文。嗣黃龍。關西鄭氏子。師在溈山。夜間誦雲門語。僧問。佛法如水中月。是否。門云。清波無透路。師有省。</p>
<p>以氣自負。諸方目為飽參。少有嬰其鋒者。聞積翠道喧宇宙。徑往見之。凡入室下語。翠皆不許。師怒發。乃曰。我自有悟處。渠不識我語。遂行至翠巖。見順和尚。</p>
<p>順問。甚處來。</p>
<p>曰。積翠。</p>
<p>順曰。甚處人。</p>
<p>曰。關西。</p>
<p>順曰。汝師是誰。</p>
<p>曰。北塔。</p>
<p>順聞乃哭。師問其故。順曰。昔訥師叔久參渠。不會渠說話。及某參得禪。欲見渠。渠<span class='corr'>已</span>死。乃問。還識新黃蘗否。</p>
<p>曰。識。</p>
<p>順曰。如何。</p>
<p>曰。甚好。</p>
<p>順曰。渠下得一轉語便住黃蘗。佛法未夢見在。</p>
<p>師於言下頓見積翠用處。因悔。欲再見。不能得。遂白順。順曰。何妨。我當作書與積翠。令子歸。</p>
<p>師遂回積翠。翠見。便問。甚處來。</p>
<p>師曰。翠巖。</p>
<p>翠曰。賴遇老僧不在。</p>
<p>師曰。甚處去。</p>
<p>翠曰。天台普請。南嶽遊山。</p>
<p>師曰。某甲得恁麼自在。</p>
<p>翠曰脚下鞋甚處得來。</p>
<p>師曰。廬山七百五十文唱得。</p>
<p>翠曰。何曾得自在。</p>
<p>師曰。何曾不自在。翠駭之。</p>
<p>兜率悅在道吾首眾。一日。領數衲子謁雲蓋智。智與語。未及數句。盡知所蘊。智乃笑。悅求入室。智問。曾見洞山文和尚否。</p>
<p>曰。關西子。沒頭腦。拖一條布裙作屎臭氣。有甚長處。</p>
<p>智曰。首座但向屎臭氣處參取。悅從教。往洞山依止。未久。深領要旨。</p>
<p>佛眼辭五祖。至歸宗參師。後祖謂圓悟曰。真淨波瀾闊。弄大旗手段。遠到彼。未必相契未數日。有書祇悟曰。比到歸宗。偶然漏網。聞雲居清首座作晦堂真贊。有曰。聞時富貴。見後貧窮。頗疑著他。及相見。果契合。</p>
<p>踰年。復還祖山。眾請秉拂。却說心說性。祖曰。遠兄如此說禪也。莫管他。</p>
<p>無盡見兜率。舉清素侍者末後句事。逮罷。相過歸宗。夜話及此。師輙怒曰。是何嘔血禿丁。脫空謾語。豈可信受。遂不終語無盡居荊溪。覺範往見之。盡與語曰。惜乎真淨不知此也。</p>
<p>範曰。相公只知清素末後句。及真淨真藥現前而不能覺。</p>
<p>盡驚曰。果有此耶。</p>
<p>曰。疑則別參。盡於言下頓見師用處。遂炷香望歸宗。悔謝東山。</p>
<p>一日。得師提唱。讀之甚喜。謂圓悟曰。慚愧。末法中有此真善知識師遊方時。與二僧偕行。至谷隱薛大頭處。問。三人同行。必有一智。如何是一智。二僧無語。師立下肩。應聲便喝。薛舉拳作相撲勢。</p>
<p>師云。不勞再勘。薛拽杖趂出。薛見石門慈照。</p>
<p>贊曰。</p>

<div class="lg regular"><div class='lg-row'>生緣關表　頴脫儒冠</div>
<div class='lg-row'>走諸方氣常自負　窮直指心未能安</div>
<div class='lg-row'>吞雲夢八九於胸中　曾無芥蔕</div>
<div class='lg-row'>漲蜀江八千於舌上　儘有波瀾</div>
<div class='lg-row'>問雙鞋子甚處得來　積翠南激揚機路活</div>
<div class='lg-row'>拖條布裙作屎臭氣　兜率悅嗅著<span class='corr'>髑髏</span>乾</div>
<div class='lg-row'>一生弄大旗　策元勳於龍虵陣上</div>
<div class='lg-row'>三關挫驢脚　馳十影於驥馬群間</div>
<div class='lg-row'>末後句教無盡疑則別參　點行真藥</div>
<div class='lg-row'>一轉語住黃蘗未曾夢見　打破疑團</div>
<div class='lg-row'>老東山背後贊揚　逢人頻合掌</div>
<div class='lg-row'>薛大頭面前遭喝　無地著慚顏</div>
<div class='lg-row'>鴆毛本毒　虎體元班</div>
</div><p style="margin-left:1em">妙處欲言言不及。月移花影上欄干。</p>
</div>
<div class='div-other'><a id='mulu33' />
<p class='h2'>五祖演禪師</p><p>師諱法演。嗣白雲。緜州鄧氏子。初在成都聽講時。舉西天外道立義問佛弟子云。菩薩成道時。神與智冥。理與境會。不分能證所證。畢竟以何為證。弟子義墮。乃不鳴鐘鼓。從後門出入。返搭袈裟。三藏至。再集外道。釋云。如人飲水。冷暖自知。道乃伏。徵諸法師云。冷暖固可知。未審自知之理如何。眾皆杜口。</p>
<p>中有云。汝欲明此。須見南方明佛心宗者。</p>
<p>師遂南來。至興元。經時逗留。受業師聞得。乃附書曰。汝出醬甕。復入虀瓮師遂發行。至浮山。理此義問。山曰。如來有密語。迦葉不覆藏。師乃釋疑。山因指見白雲。</p>
<p>師到。因問摩尼珠話大悟。作投機頌曰。</p>
<p>山前一片閑田地。叉手叮嚀問祖翁。</p>
<p>幾度賣來還自買。為憐松竹引清風。</p>
<p>雲印可之示眾云。大凡參學。如俊鶻打鷯兒。纔洎地。便飛去。若有蹲坐。即不堪。</p>
<p>小參有云。某十有餘年海上參尋。見數人尊宿。自謂了當。及到浮山圓鑒會下。直是開口不得。後到白雲門下。咬破一箇鐵酸。豏直得百味具足。且道豏子一句作麼生道。乃云。花發鷄冠媚早秋。誰人能染紫絲頭。有時風動頻相倚。似向堦前鬪不休。</p>
<p>聞角。偈曰。</p>
<p>幽幽寒角發孤城。十里山頭漸杳冥。</p>
<p>一種是聲無限意。有堪聽有不堪聽。</p>
<p>圓悟為侍者。偶陳提刑問道。師云。提刑曾讀小艶詩否。頻呼小玉元無事。只要檀郎認得聲。刑不契。</p>
<p>悟聞得有省。師握手巡寮云。我侍者參得禪了也。</p>
<p>舉瓦鼓歌接無為泰。至輸玄武處。泰有省。</p>
<p>贊曰。</p>
<p class="lg-abnormal"><div class='lg-row'>般若鋒　智慧炬</div>
<div class='lg-row'>生緣左緜蒲許村　聽講成都大慈寺</div>
<div class='lg-row'>問自知之理　塞斷義虎咽喉</div>
<div class='lg-row'>究直指之心　輥入瞎驢行伍</div>
<div class='lg-row'>如醬蟲入虀瓮　到熟處果難忘</div>
<div class='lg-row'>似俊鶻打鷯兒　纔洎地便飛去</div>
<div class='lg-row'>到白雲摵碎南泉摩尼珠</div>
<div class='lg-row'>見圓鑒會得如來有密語</div>
<div class='lg-row'>愛山前田地　松竹引清風</div>
<div class='lg-row'>打格外鄉談　陽平撒白雨</div>
<div class='lg-row'>鳥[木*鹽]角聲傳梅引　暗損愁腸</div>
<div class='lg-row'>鷄冠花紫染絲頭　錯為豏子</div>
<div class='lg-row'>乞兒得席　巡寮誇侍者會禪</div>
<div class='lg-row'>皓玉無瑕　磨院同婦人歌舞</div>
<div class='lg-row'>鐵酸豏百味完全　一任活衲僧吞吐</div>
<div class='lg-row'>到頭誰解知甜苦</div>
</p></div>
<div class='div-other'><a id='mulu34' />
<p class='h2'>圓悟勤禪師</p><p>師諱克勤。嗣東山。彭州駱氏子。初聽講成都。范蜀公作詩勸令行脚。有云。成都本是繁華國。打住只因花酒惑。遂出蜀。依參東山。無入處。與佛鑑辭去。</p>
<p>山曰。汝到浙中。被熱病打。方憶我在。</p>
<p>師至金山。大病。鑑在定慧。亦病。作書相約。病愈復歸東山。前後悟旨。師一日同懃．遠侍東山。夜坐欲歸。月黑。山令各下一轉語。</p>
<p>懃曰。彩鳳舞丹霄。</p>
<p>遠曰。鐵虵橫古路。</p>
<p>師曰。看脚下。</p>
<p>山曰。滅吾宗者。克勤耳。</p>
<p>師後歸住昭覺。聞南堂還俗。師憶之。聞人言在城中賣香。師令童子到彼買香。待他將度香。便問如何是祖師西來意。看他有何言句。即記歸。</p>
<p>童依教。到彼便問。堂舉香云。者一包香。只賣五文童回。舉似師。師云。者漢只在。遂親勸再為僧。師舉住大隋。繼住昭覺。</p>
<p>大慈參次。師一日上堂。舉雲門諸佛出身處。東山水上行話。拈云。我即不然。忽有人問。如何是諸佛出身處。即向他道。薰風自南來。殿閣生微涼。慧有省。後作首座秉拂。</p>
<p>次日。一村僧上問。昨夜首座提唱如何。師以指夾鼻一下來鼓眾大笑。</p>
<p>慧即上方丈辭去。師云。首座。昨夜三世諸佛被汝罵。六代祖師被汝罵。我只輕夾鼻。儞便去不得。慧不覺汗下。</p>
<p>師在夾山拈雪竇語。號碧巖集。三國誌曰。生子當如孫仲謀。景升諸郎豚犬耳。</p>
<p>金鴨者。師乃於小玉聲發明頌。石蟬。乃師示寂之時葬于錦江。</p>
<p>贊曰。</p>
<p class="lg-abnormal"><div class='lg-row'>食牛氣宇　翹鶴精神</div>
<div class='lg-row'>范蜀公勸離濯錦繁華國</div>
<div class='lg-row'>老東山詛作江南熟病人</div>
<div class='lg-row'>小玉聲中　認驢鞍橋做阿爺下頷</div>
<div class='lg-row'>薰風句裏　捉鼠黏兒當自<span class='corr'>己</span>家親</div>
<div class='lg-row'>教童子買香　挽靜南堂珠還合浦</div>
<div class='lg-row'>舉青林搬土　放遠佛眼劒躍龍津</div>
<div class='lg-row'>提唱碧巖　拖泥帶水</div>
<div class='lg-row'>作興昭覺　戛玉鏗金</div>
<div class='lg-row'>看脚下　<span class='corr'>已</span>受滅宗之記</div>
<div class='lg-row'>夾鼻頭　寧無䑛犢之心</div>
<div class='lg-row'>金鴨香消　醉扶歸笙歌叢裏</div>
<div class='lg-row'>石蟬花發　笑經行錦繡江濵</div>
</p><p style="margin-left:1em">天祐斯文。生孫仲謀於臨濟十一世。縱景升諸郎龍馳虎驟。難尾於芳塵。</p>
</div>
<div class='div-other'><a id='mulu35' />
<p class='h2'>南堂靜禪師</p><p>師諱元靜。嗣五祖。閬州人。姓趙氏。師在祖塔。祖舉即心即佛．睦州擔板．南泉斬貓．趙州狗子話編辟之。所對了無滯礙。又舉子胡狗話。答稍遲。山遽轉面曰。不是。</p>
<p>師曰。不是却如何。</p>
<p>山曰。此不是。和前面都不是。</p>
<p>師曰。望和尚慈悲指示。</p>
<p>山曰。看他道子胡一隻狗。上取人頭。下取人脚。入門者好看。纔見僧入。便云看狗。汝向子胡道看狗處下得一轉語。教子胡結舌。老僧鉗口。便是了當處。</p>
<p>師嗜喫雞。眾惡之。山知。一日入室。師藏鷄於袖中。山舉話詰之。師袖出雞作啼聲。山乃笑師住大隋。舊有龍居方丈寢室。累代不敢近。師至欲臥。主首白。師不顧。竟去臥。見龍臥床上。師以手推曰。老畜生。留老僧半榻。就臥。及醒。龍不見。從此不來矣葉縣有一法嗣。住漢州方水。作偈示眾曰。</p>
<p>方水潭中鱉鼻虵。擬心相向便揄揶。</p>
<p>誰人拔得蛇頭出。二百年無人下語。</p>
<p>師舉三句了。著語云。方水潭中鱉鼻虵。</p>
<p>僧問。如何是奪人不奪境。</p>
<p>曰。活捉魔王鼻孔穿。</p>
<p>如何是人境俱不奪。</p>
<p>曰。白日騎牛穿市過。</p>
<p>愚丘靜參次。師舉香嚴枯木龍吟話。往返徵詰。靜悟。師曰。莫守寒巖異草青。坐却白雲宗不妙。</p>
<p>靜曰。直須揮劒。若不揮劍。漁父栖巢。</p>
<p>師矍然曰。者小廝兒。珍重便行。</p>
<p>回石頭。世為石匠。不識字。慕出家。求人口授法華。默誦之。投師供洒掃。一日。令取石。回手執鎚擊石而誦經不輟。師謂曰。今日硿磕。明日硿磕。生死到來。作麼折合。回<span class='corr'>愕</span>然釋其器。禮拜求究竟法。因隨至方丈。令罷誦經。看趙州勘婆話。</p>
<p>回久之鑿石。石堅。盡力一鎚。瞥見火光。有悟。呈頌曰。</p>
<p>用盡工夫。渾無巴鼻。</p>
<p>火光迸散。元在者裏師曰。子徹矣。</p>
<p>復呈頌曰。</p>
<p>三軍不動旗閃爍。老婆正是魔王脚。趙州無柄鐵掃帚。掃盡煙塵風颯颯。</p>
<p>師頷之。遂為僧。後出世。嗣師。</p>
<p>縉雲先生作石頭語錄序。有云。五祖晚得南堂。糙暴生獰。凌跨勤遠。天遒地窄。投老大隋。回石頭以運鎚攻石之手。仰擊堅高。出力既麤。一鎚便透。晚坐釣魚山中。乖崖峭壁十倍其師。狼毒砒霜不容下口。師超放不群。故東山創南堂以居之。因此得名。</p>
<p>贊曰。</p>

<div class="lg regular"><div class='lg-row'>出格野盤僧　天生沒意智</div>
<div class='lg-row'>活捉魔王鼻孔穿　故將百丈叢林廢</div>
<div class='lg-row'>反目睨母　陰風如猛虎出林</div>
<div class='lg-row'>村氣逼人　白日騎黃牛入市</div>
<div class='lg-row'>方水虵拔頭不出　用盡力無計可施</div>
<div class='lg-row'>子胡狗出語較遲　和前面一齊不是</div>
<div class='lg-row'>栴檀雜牛糞　者包香只賣五文</div>
<div class='lg-row'>峭壁與乖崖　看廝兒略呈小伎</div>
<div class='lg-row'>煮雞噇　滿口腥臊</div>
<div class='lg-row'>伴龍眠　通身泥水</div>
<div class='lg-row'>一鈎冷掛松稍月　暢樺林峯幾許襟懷</div>
<div class='lg-row'>教陣香飄花信風　宴牡丹屏甚生標致</div>
<div class='lg-row'>橫揮寶劒　靜愚丘電影翻空</div>
<div class='lg-row'>颺下鐵鎚　回石頭金聲擲地</div>
</div><p style="margin-left:1em">聖凡情盡。佛眼覔無蹤。恠不得蒲許鄧師翁。別起一寮安置。</p>
</div>
<div class='div-other'><a id='mulu36' />
<p class='h2'>佛鑒懃禪師</p><p>師諱慧懃。嗣五祖。舒州汪氏子。初參五祖。每以唯此一事實。餘二即非真味之。有省。以祖不印可。辭去。</p>
<p>後再歸。值祖上堂。一僧出問。僧問趙州。如何是和尚家風。州曰。老僧耳聾。何不高聲問。僧再問。州曰。儞問我家風。我却識儞家風了也。師乃大悟。即上方丈求印可。</p>
<p>祖曰。森羅及萬象。一法之所印。師禮拜。祖令掌翰墨。</p>
<p>師與圓悟語次。舉仰山鎮海明珠因緣。至無理可伸處。悟徵曰。既云収得。洎索此珠。又道無言可對。無理可伸。師不能答。</p>
<p>次日。忽省。謂悟曰。東寺只索一顆。仰山傾出一栲栳。悟深肯之。</p>
<p>初住太平。次住鍾山。上堂。至道無難。唯嫌揀擇。桃花紅。李花白。誰道融融只一色。燕子語。黃鸎鳴。誰道關關只一聲。不透祖師關棙子。錯認山河作眼睛。</p>
<p>僧問。聞和尚親見五祖。是否師云。鐵牛齧碎黃金草。</p>
<p>祖忌上堂。去年今日時。紅爐片雪飛。今日去年時。曹娥讀夜碑。末後一句子。佛眼莫能窺。白蓮峯頂上。紅日遶須彌。鳥喙珊瑚樹。鯨吞麗水犀。太平基業在。千古襲楊岐。</p>
<p>頌達磨見梁王因緣曰。</p>
<p>始鳴阿閣一聲鐘。日午蒼龍睡正濃。</p>
<p>再擊鳳凰臺上鼓。夜半祥鸞未飛舞。</p>
<p>帝基鞏固如盤石。胡僧枉費平生力。</p>
<p>回首少林歸去來。落花滿地春狼藉。</p>
<p>頌定上座參臨濟因緣曰。</p>
<p>掣雷之機遇趙州。為人須到結交頭。</p>
<p>掌中擎出香山子。直上高高十二樓。</p>
<p>贊曰。</p>

<div class="lg regular"><div class='lg-row'>淮甸雲深　龍眠山小</div>
<div class='lg-row'>麟鳳子脫殻出來　山川秀盡情奪了</div>
<div class='lg-row'>胸中戈甲森萬騎　氣肅秋風</div>
<div class='lg-row'>舌底笙篁調五音　語如春鳥</div>
<div class='lg-row'>煑蘇臺九旬藥　恨殺東山</div>
<div class='lg-row'>鳴阿閣一聲鐘　迷逢達磨</div>
<div class='lg-row'>森羅影裏　潑家風幾曾識得來</div>
<div class='lg-row'>聲色堆頭　祖師關何甞透得過</div>
<div class='lg-row'>單明末後句　海鯨吞麗水之犀</div>
<div class='lg-row'>親見先師來　鐵牛齧黃金之草</div>
<div class='lg-row'>為人須切　香山子看趙州擎上幾層樓</div>
<div class='lg-row'>見義勇為　鎮海珠代仰山傾出一栲栳</div>
<div class='lg-row'>室中機峻人難湊　雲臺將盡被生擒</div>
<div class='lg-row'>筆底耕深我自豐　翰苑人專工摛藻</div>
</div><p style="margin-left:1em">碧油幢下坐建太平基。到鍾山。梁寶公握手。呵呵大咲。</p>
</div>
<div class='div-other'><a id='mulu37' />
<p class='h2'>佛眼遠禪師</p><p>師諱清遠。嗣五祖。邛州李氏子。幼為書生。在祖會下。常以氣自負。每問祖。祖輙曰。我不會。我不如儞。又曰儞自會得好。</p>
<p>久無所入。乃問曰。和尚門牆高峻。某甲不能入座下。誰可親近。乞指示。</p>
<p>祖曰。元禮首座見處與我一般。師即扣之。</p>
<p>時寒。禮方近火。師陳所求。禮即引師耳行。且語曰。我不會。我不如儞。儞自會得好。</p>
<p>師曰。願求開發。而乃相戲。豈可為人法耶。</p>
<p>禮曰。儞若悟去。方知今日曲折。</p>
<p>師慚。急歸知客寮。夜坐沈吟間。覺寒。撥火大悟。頓見二老用處。乃曰。深深撥。有些子。生平事。只如此。遂點燈讀傳燈。至破竈墮因緣。洞符所證。頌曰。</p>
<p>忉忉幽鳥啼。披衣終夜坐。</p>
<p>撥火悟平生。窮神歸破墮。</p>
<p>事皎人自迷。曲談誰能和。</p>
<p>念之永不忘。門開少人過。</p>
<p>圓悟聞師悟旨。五更扣門。師遂舉所得。悟云。只如青林搬土話。道鐵輪天子寰中勑。知客作麼生會。</p>
<p>師曰。帝釋宮中放赦書。</p>
<p>悟曰。且喜兄有活人句。</p>
<p>後雪堂頭曰。</p>
<p>我不會兮不如儞。堪笑千花生碓觜。</p>
<p>善財謾向百城遊。何曾蹈著自家底。</p>
<p>佛鑑頌文殊普賢起佛見法見因緣曰。</p>
<p>彩雲影裏仙人現。手把紅羅扇遮面。</p>
<p>急須著眼看仙人。莫看仙人手中扇。</p>
<p>師聞甚喜。悟曰。此頌一切處用得。</p>
<p>住龍門時。一僧被虵咬。室中舉云。既是龍門僧。因甚被蛇咬。眾下語皆不契。</p>
<p>高庵悟云。果然現大人相。師頷之。</p>
<p>圓悟在昭覺聞得。乃歎曰。龍門有此子。東山之道未寂寥也。</p>
<p>師有三自省傳於世。</p>
<p>贊曰。</p>

<div class="lg regular"><div class='lg-row'>默而神　語而當</div>
<div class='lg-row'>天生骨有靈　聖養胎無恙</div>
<div class='lg-row'>業窮東魯　忝曾就孔夫子受經</div>
<div class='lg-row'>旨覔西來　苦甞被老東山無狀</div>
<div class='lg-row'>會不會急歸打坐　撥火覔浮漚</div>
<div class='lg-row'>到未到普請喫茶　晴甌翻雪浪</div>
<div class='lg-row'>仙人手裏紅羅扇　喜佛鑑要看底著眼宜親</div>
<div class='lg-row'>帝釋宮中宣赦書　勑青林必死人盡情踈放</div>
<div class='lg-row'>龍門萬仞　晴空轟燒尾之雷</div>
<div class='lg-row'>邛水千尋　截流產噴香之象</div>
<div class='lg-row'>碓生花　許雪堂引善財遊</div>
<div class='lg-row'>虵咬僧　聽高庵現大人相</div>
</div><p style="margin-left:1em">說心說性。不用管他。寫三自省一篇。為萬古叢林參禪底榜樣。</p>
</div>
<div class='div-other'><a id='mulu38' />
<p class='h2'>大慧杲禪師</p><p>師諱宗杲。嗣圓悟。宣州奚氏子。初參湛堂。為侍者。堂病革。師曰。和尚此疾若不起。某甲去依附誰。</p>
<p>堂曰。勤巴子甚好。我雖不識渠。子若見之。必能了大事。</p>
<p>後往見悟。得旨。師為堂見無盡求塔銘。龍安照書為紹介見盡。有云。金剛眼睛在相公筆頭上。</p>
<p>盡曰。恁麼則某與他點出光明。令照天照地去也。</p>
<p>師進前揖曰。先師多幸。謝相公塔銘。盡大笑。</p>
<p>師在徑山。因頌曰。</p>
<p>神臂弓一發。透過千重甲。</p>
<p>衲僧門下看。當甚臭皮襪。</p>
<p>時朝廷方作神臂弓。秦相以師與張九成竊議。大師兼以譏諷朝廷。遂竄衡州。次梅州。前後十七年。放還。再住徑山。自梅州返至福州。張參政以洋嶼延之。一夏打發十三人。龜山光為首。</p>
<p>趙巨濟參次。謂曰。老僧去後。若有別人教儞禪。云者箇公案如何參。那箇因緣如何會。便舀熱屎潑將去。記取。</p>
<p>師聞應庵金輪提唱。甚喜。乃曰。楊岐正脉在此老矣。遂將正傳衣并頌寄之。曰坐斷金輪第一峯。千妖百恠盡潛蹤。年來又得真消息。報道楊岐正脉通。</p>
<p>贊曰。</p>
<p class="lg-abnormal"><div class='lg-row'>花木瓜　包家虎</div>
<div class='lg-row'>狐狸屏跡陰木生風</div>
<div class='lg-row'>雪霜憑凌春陽煦嫗</div>
<div class='lg-row'>金剛眼睛筆頭點出　因龍安靠倒無盡翁</div>
<div class='lg-row'>薰風殿閣句下活埋　恨湛堂指見勤巴子</div>
<div class='lg-row'>掀翻烏石嶺　黑竹篦亂揎胡揮</div>
<div class='lg-row'>撥亂五峯雲　折拄杖東撑西拄</div>
<div class='lg-row'>雲門揭示　誑謼閭閻</div>
<div class='lg-row'>悅老重來　欺瞞佛祖</div>
<div class='lg-row'>如猛將會相殺　奪賊馬騎便行</div>
<div class='lg-row'>有別人教儞禪　舀熱屎潑將去</div>
<div class='lg-row'>貶竄衡梅十七載　臭皮襪香透梵天</div>
<div class='lg-row'>伸冤洋嶼十三人　塗毒鼓聲喧寰宇</div>
</p><p style="margin-left:1em">不將佛法當人情。把楊岐正傳衣分付金輪華姪處。法王法令合如此。</p>
</div>
<div class='div-other'><a id='mulu39' />
<p class='h2'>虎丘隆禪師</p><p>師諱紹隆。嗣圓悟。和州人也。初見長蘆信。得其大略。有傳圓悟語至者。師閱之。嘆曰。想酢生液。雖未澆腸沃胃。且使人發快。第恨未聆謦欬耳。遂去見悟。</p>
<p>一日。入室。悟問曰。見見之時。見非是見。見猶離見。見不能及。舉拳云。還見麼。</p>
<p>曰。見。</p>
<p>曰。頭上安頭。師脫然契悟。</p>
<p>悟叱曰。見箇什麼。</p>
<p>曰。竹密不妨流水過。悟肯之。</p>
<p>後為藏主。人曰。隆藏主柔易若此。何能為。</p>
<p>悟曰。睡虎也。</p>
<p>上堂曰。凡有展托。盡落今時。不展不托。墮坑落塹。直饒風吹不入。雨打不著。點檢將來。自救不了。豈不見道。直似寒潭月影。靜夜鐘聲。隨扣擊以無虧。觸波瀾而不散。此猶是生死岸頭事。拈拄杖。畫一畫。云。畫斷生法師多年葛藤。點頭石不覺撫掌大笑。且道笑箇什麼。腦後見腮。莫與往來。</p>
<p>上堂曰。目前無法。萬象森然。意在目前。突出難辨。不是目前法。觸處逢渠。非耳目之所到。不離見聞覺知。雖然如是。也須蹈著向上關棙子始得。所以道。羅籠不肯住。呼喚不回頭。佛祖不安排。至今無處所。如是則不勞<span class='corr'>斂</span>念。樓閣門開。寸步不移。百城俱到。驀拈拄杖畫云。路逢死虵莫打殺。無底籃子盛將歸。</p>
<p>僧問。如何是大道真源。</p>
<p>曰。和泥合水。</p>
<p>曰。便恁麼去時如何。</p>
<p>曰。截斷草鞋跟。</p>
<p>有云。慕道如渴驥奔泉。應機似怒猊抉石。</p>
<p>有云。醯雞處甕中。自得其樂。費長房每見一先生懸壺於肆上。長房謁之。遂同入壺中。乃真神仙境也。</p>
<p>贊曰。</p>
<p class="lg-abnormal"><div class='lg-row'>襟懷秋冷　笑語春溫</div>
<div class='lg-row'>垂棘璧櫝藏待價</div>
<div class='lg-row'>走盤珠影落無痕</div>
<div class='lg-row'>慕少室密傳心　渴驥驟奔岩下水</div>
<div class='lg-row'>味碧巖無義語　醯雞自樂甕中天</div>
<div class='lg-row'>路長蹈斷草鞋跟　源尋大道</div>
<div class='lg-row'>竹密不妨流水過　見豎麤拳</div>
<div class='lg-row'>拈起麤糲䔧　點頭石咲葛藤畫斷</div>
<div class='lg-row'>演出一大藏　瞌睡虎被貫索縈纏</div>
<div class='lg-row'>深池劒氣冷含霜　斬癡頑橫磨石上</div>
<div class='lg-row'>古洞桃花紅簇錦　與嬌兒話別風前</div>
<div class='lg-row'>路逢死虵　無底籃盛歸何用</div>
<div class='lg-row'>春暄百鳥　曲闌干<span class='corr'>徙</span>倚無言</div>
<div class='lg-row'>東山龍鳳　臨濟兒孫</div>
</p><p style="margin-left:1em">玉壺塵不染。別是一乾坤。</p>
</div>
<div class='div-other'><a id='mulu40' />
<p class='h2'>應庵華禪師</p><p>師諱曇華。嗣虎丘。蘄州江氏子。初參方。遇首座入室。師近前。座云。來作什麼。</p>
<p>師云。取首座頭。</p>
<p>座云。後生年少作者般語話。嘔血去在。</p>
<p>師云。某甲不嘔血。首座嘔血去在。座後果如師言。</p>
<p>師在水南遂處作侍者。入室次。南捉住云。侍者。待與汝商量箇公案。</p>
<p>師曰。盡大地是箇公案。商量箇什麼。南機鈍。師拂袖而去。</p>
<p>後見虎丘。作維那。欲命充首座。時座下多悟。會中有耆宿言師後生。師聞。作偈曰。</p>
<p>江上青山殊未老。屋頭春色放教遲。</p>
<p>人言洞裏桃花嫰。未必人間有此枝。</p>
<p>遂去。後示眾云。三十三州七十僧。驢腮馬頷得人憎。諸方若具羅籠手。今日無因到淨明。</p>
<p>上堂。五百力士揭石義。萬仞崖前撒手行。十方世界一團鐵。虗空背上白毛生。直饒拈却膩脂帽子。脫却尳臭布衫。向報恩門下正好喫棒。何故。半夜起來屈膝坐。毛頭星現衲僧前。</p>
<p>上堂。若作一句商量。喫粥喫飯阿誰不會。不作一句商量。屎坑裏蟲子笑殺闍梨。驀拈拄杖云。拄杖子罪犯彌天。貶向二鐵圍山。且道薦福還有過也無。卓一下。云。遲一刻。</p>
<p>僧問。昔有僧問雲門。如何是清淨法身。門云。花藥欄。此意如何。</p>
<p>曰。深沙努眼睛。</p>
<p>僧問。只者是。埋沒自<span class='corr'>己</span>。只者不是。辜負先聖。去此二途。和泥合水處。請師道。</p>
<p>曰。玉筯撑虎口。</p>
<p>僧問。呈橈舞棹即不問。且道婆娑手中兒子甚處得來。巖頭扣船舷三下。未審意旨如何。</p>
<p>曰。焦磚打著連底凍。</p>
<p>曰。當時若問和尚。如何對他。</p>
<p>曰。一棒打殺。</p>
<p>曰。者老和尚大似買帽相頭去也曰。儞向甚處見巖頭。</p>
<p>曰。劄。</p>
<p>曰。杜撰禪和。</p>
<p>曰。婆生七子。六箇不遇知音。只者一箇。也不消得。便拋向水中。又且如何。</p>
<p>曰。少賣弄。</p>
<p>曰。巖頭不覺吐舌。意作麼生。</p>
<p>曰。樂則同懽。</p>
<p>僧提起坐具云。但識取者箇。</p>
<p>曰。放下著。</p>
<p>南書記在師會中頌狗子話曰。</p>
<p>狗子無佛性。羅睺星入命不是打殺人。被人打殺定。</p>
<p>師肯之。虎丘忌。拈香云。平生沒興。撞著者無意智老和尚。做盡伎倆。湊泊不得。從此卸却干戈。隨分著衣喫飯。二十年來坐曲录木。懸羊頭。賣狗肉。知他有甚憑據。雖然。一年一度燒香日。千古令人恨轉深。</p>
<p>贊曰。</p>

<div class="lg regular"><div class='lg-row'>蘄陽人　鬼怕見</div>
<div class='lg-row'>虗空背生出白毛　古墓中深藏暗箭</div>
<div class='lg-row'>斫取頭去　與首座熱血相噴</div>
<div class='lg-row'>拂袖便行　笑水南機思遲鈍</div>
<div class='lg-row'>拋孩兒漢陽渡　樂則同歡</div>
<div class='lg-row'>貶拄杖鐵圍山　過應難免</div>
<div class='lg-row'>拈折玉筯　彊把巖前虎口撑</div>
<div class='lg-row'>題落韻詩　謾云洞裏桃花嫰</div>
<div class='lg-row'>夜叉心菩薩面　說南書記劒刃上行</div>
<div class='lg-row'>正法眼破沙盆　引傑侍者草窠裏輥</div>
<div class='lg-row'>七十僧驢腮馬頷　薄諸方不具手羅籠</div>
<div class='lg-row'>二十載狗肉羊頭　憶先師便吞齦發恨</div>
<div class='lg-row'>通楊岐正脉　金輪峯影落千江</div>
<div class='lg-row'>繼宏智芳塵　狎鷗池光生八面</div>
</div><p style="margin-left:1em">超宗異目。誠不負佛日品題。致後生源深而流遠。</p>
</div>
<div class='div-other'><a id='mulu41' />
<p class='h2'>卍庵顏禪師</p><p>師諱道顏。嗣大慧。東川鮑氏子。久參圓悟。在金山。因一渦風亂。令僧自殺。以智不死。虜去。後方得脫。悟歸寂。復依大慧。首眾徑山。無著未為僧。慧舘方丈。師常叱之。慧曰。彼雖婦人。大有長處。師不諾。</p>
<p>慧抑令相見。師不獲<span class='corr'>已</span>。通報。著曰。首座。作佛法相見。世法相見。</p>
<p>座云。佛法相見。</p>
<p>著云。却去左右請師入。</p>
<p>師至帳前。見著寸絲不掛。仰臥於床。師指曰。者裏是什麼去處。</p>
<p>著曰。三世諸佛．六代祖師．天下老和尚。皆從此中出。</p>
<p>師曰。還許老僧入否。</p>
<p>著曰。者裏不度驢度馬。師無語。</p>
<p>著曰。與首座相見了也。遂轉身覷裏。師懡㦬而出。</p>
<p>慧曰。却不是老畜生無見識也。師有愧。</p>
<p>慧入室。舉南泉住庵。上山作務。一僧至。令做飯喫因緣。師云。珊瑚枕上兩而淚。半是思君半恨君。</p>
<p>慧令侍者収牌曰。只者一轉語。報佛恩足矣。</p>
<p>初住東林。後歸鄉。住雲頂。僧問。如何是佛。</p>
<p>曰。誌公和尚。</p>
<p>如何是法。</p>
<p>曰。黃絹幼婦。外孫韲臼如何是僧。</p>
<p>曰。釣魚船上謝三郎。</p>
<p>示眾有曰。筯籠不亂攙匙。老鼠不咬甑箅。</p>
<p>韓子蒼與師避寇。詩云。</p>
<p>昔與二子居明心。避賊夜走南山陰。</p>
<p>天寒更蹈沮洳徑。月黑錯到楊梅林。</p>
<p>涉險登危四三里。少復前行過溪水。</p>
<p>平明乞火野人家。十日深藏巖穴裏。</p>
<p>閩俱嘆我裝賷空。蜀僧轉墮妖氛中。</p>
<p>人言性命脫針孔。忱憂傷人衰疾同。</p>
<p>春風酣酣柳邊寺。相對夢中論夢事。</p>
<p>莫嫌薄飯一莖韲郡國而今無鼓鼙。</p>
<p>贊曰。</p>

<div class="lg regular"><div class='lg-row'>麟龍頭角　弓冶箕裘</div>
<div class='lg-row'>項鐵三百斤　逸群倔強</div>
<div class='lg-row'>額黥數點墨　出格風流</div>
<div class='lg-row'>圓悟室彩畫<span class='corr'>已</span>成　只欠一回點眼</div>
<div class='lg-row'>浮玉山見機而作　不消三搭回頭</div>
<div class='lg-row'>錦繡帷前一斷魂　返遭婦人之毒手</div>
<div class='lg-row'>珊瑚枕上兩行淚　難逃菴主之機籌</div>
<div class='lg-row'>出語無稽　誇老鼠不咬甑箅</div>
<div class='lg-row'>臨機奔軼　騎駿馬直撞烟樓</div>
<div class='lg-row'>蹈斷虎溪橋　斥遠法師活埋蓮社</div>
<div class='lg-row'>行窮蠻瘴路　隨杲風子遠竄梅州</div>
<div class='lg-row'>掃蕩祲氛社稷一戎衣　凌烟勛業</div>
<div class='lg-row'>揮戈佛日風塵三尺劒　借筯機謀</div>
<div class='lg-row'>沮洳徑楊梅林　早憶南山避寇</div>
<div class='lg-row'>牛頭山雲頂寺　晚思西蜀歸休</div>
</div><p style="margin-left:1em">若更問老漢。為僧端的。謝三郎未必在漁舟。</p>
</div>
<div class='div-other'><a id='mulu42' />
<p class='h2'>懶庵需禪師</p><p>師諱鼎需。嗣大慧。福州林氏子。本習儒業。因入寺見遺教經。看數版有省。欲出家。母以親迎近難之。師曰。夭桃紅杏。一時分付春風。翠竹黃花。此去永為伴侶。辭親祝髮。一錫湖湘。徧參名宿。心無所緣。身無所依。結菴於羌峯絕頂。</p>
<p>後見大慧。一日。問曰。內不放出。外不放人。正恁麼時如何。師擬開口。慧拈竹篦劈脊連打三下。師大悟。</p>
<p>慧印以偈曰。</p>
<p>頂門豎亞摩醯眼。肘後斜懸奪命符。</p>
<p>瞎却眼。卸却符。趙州東壁挂葫蘆。</p>
<p>上堂。懶翁懶中懶。最懶懶說禪。亦不重自<span class='corr'>己</span>。亦不重先賢。又誰管儞地。又誰管儞天。物外逍遙無箇事。日高三丈猶更眠。</p>
<p>上堂。句中意。意中句。須彌聳于巨川。句剗意。意剗句。烈士發乎狂矢。任侍牙如劒樹。口似血盆。徒逞詞鋒。虗張意氣。所以淨名杜口。早涉繁詞。摩竭掩關。<span class='corr'>已</span>揚家醜。自餘瓦棺老漢。巖頭大師。向羌峯頂上拏風鼓浪。翫弄神變。脚跟下好與三十棒。且道過在什麼處。良久。云。機關不是韓光作。莫把胸襟當等閑。</p>
<p>至節上堂。二十五日<span class='corr'>已</span>前。群陰消伏。泥龍閉戶。二十五日<span class='corr'>已</span>後。一陽來復。鐵樹開花。正當二十五日。塵中酔客。騎驢騎馬。前街後街。遞相慶賀。物外閑人。衲帔蒙頭。圍爐打坐。風蕭蕭。雨蕭蕭。冷湫湫。誰管儞張先生．季道士．胡達磨。</p>
<p>木菴參次。師舉外道問佛。不問有言。不問無言因緣。云。不得向良久處會。隨後喝。</p>
<p>菴作禮曰。不因今日事。爭奈目前機。師印之。</p>
<p>送分菴主偈曰。</p>
<p>江頭風急浪花飛。南北相逢不展眉。</p>
<p>獨有分禪英俊手。等閑奪得錦標歸。</p>
<p>贊曰。</p>

<div class="lg regular"><div class='lg-row'>鐵硯磨穿　心猶奔競</div>
<div class='lg-row'>杜文章久爾隨邪　遺教經驀然打正</div>
<div class='lg-row'>春風一度桃杏花　分付<span class='corr'>已</span>周</div>
<div class='lg-row'>紅日三竿煙雲枕　撼搖不醒</div>
<div class='lg-row'>內不放出外不放入　喫竹篦於洋嶼菴頭</div>
<div class='lg-row'>身無所依心無所緣　結茅庵於羌峯頂上</div>
<div class='lg-row'>盲人摸地　頂門眼[翟*欠]瞎摩醯</div>
<div class='lg-row'>邪鬼貼身　肘後符難為奪命</div>
<div class='lg-row'>須彌聳川烈士發矢　剗意句浪得其名</div>
<div class='lg-row'>泥龍閉戶鐵樹開花　筭陰陽從來不定</div>
<div class='lg-row'>奪得錦標去　從分禪䕞[卄/碭]拾花針</div>
<div class='lg-row'>喪盡目前機　引木菴良馬窺鞭影</div>
</div><p style="margin-left:1em">蒙頭打坐。徧界覔無蹤。全不思胡達磨．李道士．張先生。無人管領。</p>
</div>
<div class='div-other'><a id='mulu43' />
<p class='h2'>密庵傑禪師</p><p>師諱咸傑。嗣應菴。福州鄭氏子。母夢廬山僧入屋而生。下髮。徧扣諸方。後見應菴。菴室中問。如何是正法眼。</p>
<p>曰。破沙盆。菴肯之。</p>
<p>未幾。辭省親。菴以偈送曰。</p>
<p>大徹投機句。當陽廓頂門。</p>
<p>相從今四載。徵詰洞無痕。</p>
<p>雖未付鉢袋。氣宇吞乾坤。</p>
<p>却把正法眼。喚作破沙盆。</p>
<p>此行將省覲。切忌便跺跟。</p>
<p>吾有末後著。待歸要汝遵。</p>
<p>上堂。世尊不說說。拗曲作直。迦葉不聞聞。望空啟告。馬祖即心即佛。懸羊頭。賣狗肉。趙州勘菴主。貴買賤賣。分文不直。只如文殊是七佛之師。因甚出女子定不得。天河月暈魚生子。槲葉風微鹿養茸。</p>
<p>上堂。舉婆燒菴話。拈云。者公案叢林中少有拈提者。傑上座裂破面門。不免納敗缺一上。也要諸方點撿。乃召大眾云。者婆子洞房深穩。水泄不通。向枯木上糝花。寒灰中發燄箇僧孤身逈逈。慣入洪波。等閑坐斷潑天潮。到底身無涓滴水。子細撿點將來。敲枷打鎖即不無。若是佛法。未夢見在。烏巨恁麼提唱。畢竟意在何處。良久。云。一把柳[糸*系]収不得。和煙搭在玉闌干。</p>
<p>師接松源．破菴。出世烏巨。終于天童。</p>
<p>贊曰。</p>

<div class="lg regular"><div class='lg-row'>枳林生錦茘　榕樹出旃檀</div>
<div class='lg-row'>廬山僧夢見　何面目</div>
<div class='lg-row'>蠱毒水沾著　爛心肝</div>
<div class='lg-row'>向上路與千聖共行　入泥犂獄慚愧慚愧</div>
<div class='lg-row'>破沙盆準分文不直　換正法眼大難大難</div>
<div class='lg-row'>拈女出定髣髴楊州　鹿養茸微風生從槲葉</div>
<div class='lg-row'>判婆燒菴依俙越國　柳垂[糸*系]和煙搭在欄干</div>
<div class='lg-row'>喝松源兩耳聾　錦包特石</div>
<div class='lg-row'>殺破庵全心死　鐵褁泥團</div>
<div class='lg-row'>做冷泉百日主人　勝郭汾陽中書之考</div>
<div class='lg-row'>屹鄞江中流砥柱　回覺隰州既倒之瀾</div>
</div><p style="margin-left:1em">大徹投機廓頂門。初無奇特。信知道。江南兩浙秋熱春寒。</p>
<p style="margin-left:4em">臨濟至此十四世共二十六人。</p>
</div></div>
<p class='juan'>五家正宗贊卷第二</p>
</div><!-- end of div[@id='body'] -->
</body></html>