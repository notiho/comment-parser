<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五家正宗贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>希叟和尚正宗贊目錄</p>
<ul class="">
<p class="h1">卷第一</p>
<li>菩提達磨大師</li>

<li>六祖大鑑禪師</li>

<li>江西馬祖禪師</li>

<li>南嶽石頭禪師</li>

<li>南泉願禪師</li>

<li>百丈大智禪師</li>

<li>趙州真際禪師</li>

<li>黃蘗斷際禪師</li>

<li>睦州陳尊宿</li>

<li>德山見性禪師</li>

<li>巖頭奯禪師</li>

<li>雪峯真覺禪師</li>
</ul>
<ul class="">
<p class="h1">卷第二</p>
<li>
<ul class="">
<p class="h1">臨濟宗</p>
<li>臨濟慧照禪師</li>

<li>興化獎禪師</li>

<li>南院顒禪師</li>

<li>風穴沼禪師</li>

<li>首山念禪師</li>

<li>汾陽昭禪師</li>

<li>葉縣省禪師</li>

<li>浮山圓鑒禪師</li>

<li>慈明圓禪師</li>

<li>楊岐會禪師</li>

<li>黃龍南禪師</li>

<li>寶覺心禪師</li>

<li>白雲端禪師</li>

<li>保寧勇禪師</li>

<li>真淨文禪師</li>

<li>五祖演禪師</li>

<li>圓悟勤禪師</li>

<li>南堂靜禪師</li>

<li>佛鑑懃禪師</li>

<li>佛眼遠禪師</li>

<li>大慧杲禪師</li>

<li>虎丘隆禪師</li>

<li>應庵華禪師</li>

<li>卍菴顏禪師</li>

<li>懶菴需禪師</li>

<li>密菴傑禪師</li>
</ul></li>
</ul>
<ul class="">
<p class="h1">卷第三</p>
<li>
<ul class="">
<p class="h1">曹洞宗</p>
<li>洞山悟本禪師</li>

<li>曹山元證禪師</li>

<li>雲居宏覺禪師</li>

<li>同安丕禪師</li>

<li>同安志禪師</li>

<li>梁山觀禪師</li>

<li>大陽玄禪師</li>

<li>投子青禪師</li>

<li>芙蓉楷禪師</li>

<li>丹霞淳禪師</li>

<li>真歇了禪師</li>

<li>宏智覺禪師</li>

<li>天童珏禪師</li>

<li>自得暉禪師</li>
</ul></li>
</ul>
<ul class="">
<p class="h1">卷第四</p>
<li>
<ul class="">
<p class="h1">雲門宗</p>
<li>雲門匡真禪師</li>

<li>香林遠禪師</li>

<li>洞山初禪師</li>

<li>智門祚禪師</li>

<li>雪竇明覺禪師</li>

<li>洞山聦禪師</li>

<li>雲居舜禪師</li>

<li>大覺璉禪師</li>

<li>天衣懷禪師</li>

<li>圓照本禪師</li>

<li>圓通秀禪師</li>

<li>大通本禪師</li>

<li>雪峯慧禪師</li>

<li>月堂昌禪師</li>
</ul></li>

<li>
<ul class="">
<p class="h1">溈仰宗</p>
<li>溈山大圓禪師</li>

<li>仰山智通禪師</li>

<li>南塔湧禪師</li>

<li>芭蕉清禪師</li>

<li>芭蕉徹禪師</li>
</ul></li>

<li>
<ul class="">
<p class="h1">法眼宗</p>
<li>清涼法眼禪師</li>

<li>天台韶國師</li>

<li>永明智覺禪師</li>
</ul></li>
</ul><p>目錄<span class='note-inline'>(終)</span></p>
</div>No. 1554
<p class='juan'><a id='mulu2' />五家正宗贊</p>
<div class='div-xu'><a id='mulu3' />
<p class='h1'>五家正宗贊并序</p><p style="margin-left:1em">游聖人之門者。難為言。此特閨門兒女子軟紅輕襪踏地怕痛之論。又烏足為參學法。衲僧家。千聖頂[寧*頁]。瞥轉玄樞。翻鐵面皮。爺也不識。示一機如大火聚。出一言如生鐵橛。無儞近傍處。無儞咬嚼處針砭古今。活必死疾。又何聖可稱。何門可游。何言可忌。</p>
<p style="margin-left:1em">終日言而盡道。言滿天下無口過。或褒或貶或抑或揚。曲盡其奧。襃非勸節。貶非窮鄉。抑非廉人。揚非舉善。息黥補劓。截鶴續鳧。倒用橫施。著著有出身之路。肯桎梏籠檻。分甘為淺丈夫哉。</p>
<p style="margin-left:1em">愚生也魯。瘦藤挑月。破笠包雲。奔走江湖幾五十載。雖透關眼未甚明。至理言未甚的。然於古人不恰好處。略窺涯涘。試將五彩黼黻太虗。似不量其力也前謂褒貶抑揚。當俟金錍刮膜。出語驚群者。重為點發。雖然。翠巖眉毛。寧免拖地。</p>
<p style="margin-left:1em">寶祐甲寅西蜀比丘紹曇百拜書于靈鷲放山室。</p>
</div>
<div class='div-other'><a id='mulu4' />
<p class='h1'>初祖菩提達磨大師</p><p>師。南印度香至王之子。姓剎帝利。本名菩提多羅。因二十七祖般若多羅尊者行化至本國。其王施無價寶珠。時王有三子。尊者欲試其所得。以所施珠問三王子曰。此珠圓明。有能及此否。</p>
<p>師曰。此是世寶。未足為上。於諸寶中。法寶為上。此是世光。未足為上。於諸光中。智光為上。此是世明。未足為上。於諸明中。心明為上。此珠光明。不能自照。要假智光。光辨於此。既辨此<span class='corr'>已</span>。即知是珠。既知是珠。即明其寶。若明其寶。寶不自寶。若辨其珠。珠不自珠。珠不自珠者。要假智珠而辨世珠。寶不自寶者。要假智寶以明法寶。然則。師有其道。其寶即現。眾生有道。心寶亦然。</p>
<p>尊者歎其辯慧。改號菩提達磨。及香至厭世之後。遂出家矣。師降六宗。一曰有相．二曰無相．三曰定慧．四曰戒行．五曰無得．六曰寂靜。</p>
<p>後值異見王輕毀三寶。有弟子宗勝潛至王所。廣說法要。往返徵詰。師懸知宗勝義墮。遽告波羅提曰。汝可速救。</p>
<p>羅提稟云。願假神力。言<span class='corr'>已</span>。雲生足下。至王前默然而住。</p>
<p>時王正問宗勝。忽見羅提乘雲而至。愕然忘其問答。曰。乘空之者。是正是邪。</p>
<p>答曰。我非邪正。而來正邪。王心若正。我無邪正。</p>
<p>王雖驚異。而慢心方熾。即擯宗勝令出。羅提曰。王既有道。何擯沙門。我雖無解。願王致問。</p>
<p>王怒而問曰。何者是佛。</p>
<p>答曰。見性是佛。</p>
<p>王曰。師見性不。</p>
<p>答曰。我見佛性。</p>
<p>王曰。性在何處。</p>
<p>答曰。性在作用。</p>
<p>王曰。是何作用。我今不見。</p>
<p>答曰。今見作用。王自不見。</p>
<p>王曰。於我有不。</p>
<p>答曰。王若作用。無有不是。王若不用。體亦難見。</p>
<p>王曰。若當用時。幾處出現。</p>
<p>答曰。若出現時。當有其八。</p>
<p>王曰。其八出現。當為我說。</p>
<p>羅提說偈曰。</p>
<p>在胎為身。處世為人。</p>
<p>在眼曰見。在耳曰聞。</p>
<p>在鼻辨香。在口談論。</p>
<p>在手執捉。在足運奔遍現俱該沙界。收攝在一微塵。</p>
<p>識者知是佛性。不識喚作精魂。</p>
<p>王聞偈<span class='corr'>已</span>。心即開悟。乃悔謝前非。咨詢法要。</p>
<p>師一日曰。吾觀赤縣神州有大根器。遂踰海越漠。為法求人。</p>
<p>初至。見梁武帝。帝問。如何是聖諦第一義師曰。廓然無聖。</p>
<p>帝曰。對朕者誰。</p>
<p>師曰。不識。帝不契。</p>
<p>遂折蘆渡江。至少林。面壁九年。得二祖於深雪中。曾謂曰。外息諸緣。內心無喘。心如墻壁。可以入道。後傳衣。付偈曰。</p>
<p>吾本來茲土。傳法救迷情。</p>
<p>一花開五葉。結果自然成。</p>
<p>流支．光統數加藥害。至第六度遂不救。讖曰江槎分玉浪。管炬開金鎻。</p>
<p>五口相共行。九十無彼我師知緣盡。欲返天竺。令弟子各言其志。道副得皮。總持得肉。道育得骨。二祖得髓。師入滅後。葬于熊耳。</p>
<p>後宋雲使西域還。遇師於葱嶺。見師手携隻履而返。歸奏帝。開壙。果見空棺隻履存焉。</p>
<p>贊曰。</p>
<p class="lg-abnormal"><div class='lg-row'>隆準龍顏　碧瞳天相</div>
<div class='lg-row'>棄金輪為聖道出家</div>
<div class='lg-row'>辨寶珠與阿師相抗</div>
<div class='lg-row'>足生雲　驅弟子除異見之邪</div>
<div class='lg-row'>舌翻瀾　聽合國起六宗之謗</div>
<div class='lg-row'>神洲赤縣接大乘根</div>
<div class='lg-row'>東土西天示衲僧樣</div>
<div class='lg-row'>廓然無聖　逆龍鱗一葦橫江</div>
<div class='lg-row'>寂爾觀心　坐鬼窟九年摸象</div>
<div class='lg-row'>一花開五葉　放庭雪沒人腰</div>
<div class='lg-row'>毒藥作醍醐　笑江槎分玉浪</div>
<div class='lg-row'>如墻如壁　幾曾當教外別傳</div>
<div class='lg-row'>分髓分皮　正好喫手中痛棒</div>
</p><p style="margin-left:1em">詐死忙携隻履歸。惜大唐國一時人。開眼被胡兒欺誑。</p>
</div>
<div class='div-other'><a id='mulu5' />
<p class='h1'>曹溪六祖大鑑禪師</p><p>師諱慧能。新州人。俗姓盧。家貧。樵釆以給。一日。負樵至市。聞客誦金剛經。至應無所住而生其心處。悚然問客曰。此何法也。得於何人。</p>
<p>客曰。此名金剛經。得於黃梅忍大師。</p>
<p>師遂白其母。至黃梅。謁五祖。祖曰。汝自何來。</p>
<p>曰。嶺南。</p>
<p>祖曰。欲須何事。</p>
<p>曰。惟求作佛。</p>
<p>祖曰。嶺南人無佛性。若為作佛。</p>
<p>曰。人有南北。佛性豈然。</p>
<p>祖異之。乃曰。著槽廠去。師禮而退。遂負石舂米。</p>
<p>後聞人舉北秀頌曰。</p>
<p>身似菩提樹。心如明鏡臺。時時勤拂拭。莫使惹塵埃。</p>
<p>師即倩人書偈其傍。曰。</p>
<p>菩提本無樹。明鏡亦非臺。本來無一物。何處惹塵埃。</p>
<p>祖因付衣鉢。潛至大庾嶺。明上座逐之。師以衣置於石上。曰。此衣表信。可力爭耶。</p>
<p>明曰。我來求法。非為衣也。</p>
<p>師曰。不思善。不思惡。正恁麼時。如何是明上座父母未生以前本來面目。明大悟。</p>
<p>師於儀鳳元年丙子正月八日屆南海。遇印宗法師於法性寺講經。聞二僧辨風幡。一云風動。一云幡動。爭之不<span class='corr'>已</span>。師曰。可容俗流輙預高論否。直以風幡非動。動自心耳。印宗聞之。遂與披剃。</p>
<p>韶州刺史韋據請於大梵寺轉法輪。并受無相心地戒。門人紀錄。目為壇經。</p>
<p>南嶽讓和尚因嵩山安和尚啟發之。乃直詣參師。師問曰。什麼處來。</p>
<p>岳曰。嵩山來。</p>
<p>師曰。什麼物恁麼來。</p>
<p>曰。說似一物即不中。</p>
<p>師曰。還假修證否曰。修證即不無。污染即不得。</p>
<p>師曰。即此不污染。諸佛之所護念。汝既如是。吾亦如是。</p>
<p>青原和尚參師。問曰。當何所務即不落階級。</p>
<p>師曰。汝曾作什麼來。</p>
<p>原曰。聖諦亦不為。</p>
<p>師曰。落何階級。</p>
<p>原曰。聖諦尚不為。何階級之有。師深肯之。</p>
<p>師將順寂。欲往新州。眾曰。師從此去。早晚却回。</p>
<p>師曰。葉落歸根。來時無口。又說偈曰。</p>
<p>心地含諸種。普雨悉皆生。</p>
<p>頓悟花情<span class='corr'>已</span>。菩提果自成。</p>
<p>贊曰。</p>

<div class="lg regular"><div class='lg-row'>震旦心宗　嶺南蠻種</div>
<div class='lg-row'>一字不識書　採薪勤母奉</div>
<div class='lg-row'>黃梅碓頭和糠搗出　石墜覺腰輕</div>
<div class='lg-row'>新州市上平地攧翻　擔折知柴重</div>
<div class='lg-row'>鱷魚眼睛光轆轆　嗔明上座為衣鉢爭</div>
<div class='lg-row'>毒虵口氣冷氷氷　斥印宗僧非風幡動</div>
<div class='lg-row'>污染即不得　蕩南岳家財一物無</div>
<div class='lg-row'>聖諦尚不為　鼓青原波浪千尋湧</div>
<div class='lg-row'>開作家爐鞴　村獦獠收幾塊精金</div>
<div class='lg-row'>說成帙壇經　臭皮囊盛許多骨董</div>
<div class='lg-row'>葉落歸根來時無口　死欵難翻</div>
<div class='lg-row'>地含諸種普雨皆生　開眼說夢</div>
</div><p style="margin-left:1em">千古曹溪鏡樣清。非劈箭截流機。浸殺底堪作何用。</p>
</div>
<div class='div-other'><a id='mulu6' />
<p class='h1'>江西馬祖禪師</p><p>師諱道一。漢州什邡人。姓馬氏。容皃奇異。虎視牛行。得法南岳。後歸蜀鄉。人喧迎之。溪邊婆子云。將謂有何奇特。元是馬簸箕家小子。</p>
<p>師遂曰。勸君莫還鄉。還鄉道不成。溪邊老婆子。喚我舊時名。再返江西。</p>
<p>西天二十七祖般若多羅讖云。金鷄解㗸一粒粟。供養十方羅漢僧。</p>
<p>六祖謂南嶽云。爾後出一馬駒。蹈殺天下人去在。</p>
<p>石鞏為獵時。從師菴前過。師見。問曰。汝是何人。</p>
<p>曰。獵者。</p>
<p>師曰。汝解射不。</p>
<p>曰。解射。</p>
<p>師曰。汝一箭射幾箇。</p>
<p>曰。一箭射一箇。</p>
<p>師曰。汝不解射。</p>
<p>曰。和尚解射不。</p>
<p>師曰。解射。</p>
<p>曰。一箭射幾箇。</p>
<p>師曰。一箭射一群。</p>
<p>曰。彼此生命。何用射他一群。</p>
<p>師曰。汝既知如是。何不自射。</p>
<p>曰。若教某甲自射。直是無下手處。</p>
<p>師曰。者漢曠劫無明。一時頓息。鞏遂擲弓箭。投師出家。</p>
<p>師與百丈行次。見水鴨。師問。水鴨子在何處。</p>
<p>丈曰。飛過去也。師遂揑丈鼻。丈作痛聲。</p>
<p>師曰。又道飛過去也。</p>
<p>丈乃有省。遂歸寮中大哭。同事問曰。有何事。</p>
<p>丈曰。汝去問和尚。</p>
<p>同事往方丈。問曰。不知海侍者有何事而哭。令某甲來問和尚師曰。汝自去問他。同事歸問。丈大笑。</p>
<p>同事曰。適來哭。而今笑。</p>
<p>丈曰。適來哭。而今笑。</p>
<p>龐居士參次。問云。不與萬法為侶者是什麼人。</p>
<p>師云。待汝一口吸盡西江水即向汝道。士於此有省。</p>
<p>師與百丈．南泉．智藏翫月次。師曰。正恁麼時如何。</p>
<p>藏曰。正好修行。</p>
<p>丈曰。正好供養。南泉拂袖便行。</p>
<p>師曰。經歸藏。禪歸海。唯有普願獨超物外。後示寂于泐潭。</p>
<p>贊曰。</p>
<p class="lg-abnormal"><div class='lg-row'>虎視牛行　虬髭鐵面</div>
<div class='lg-row'>滅菩提達磨之心宗</div>
<div class='lg-row'>應般若多羅之懸讖</div>
<div class='lg-row'>金雞解㗸一粒粟　禍孽潛萠</div>
<div class='lg-row'>馬駒蹈殺天下人　惡聲難掩</div>
<div class='lg-row'>射鹿印石鞏無明蕩除</div>
<div class='lg-row'>過鴨將百丈鼻頭揑轉</div>
<div class='lg-row'>吸江口　[祝/土]殺龐公</div>
<div class='lg-row'>翫月機　坑埋普願</div>
<div class='lg-row'>八十四人阿轆轆　成團如破鑪脊上蒼蠅</div>
<div class='lg-row'>七千餘里走區區　被人喚馬簸箕家小囝</div>
<div class='lg-row'>赤手逗曹溪正脉　古今分宗派滔滔</div>
<div class='lg-row'>即心得臨濟克家　兒孫上傳燈袞袞</div>
</p><p style="margin-left:1em">稽首真空大法王。蕩蕩乎民無得而稱焉。擬覔踪由。太虗閃電。</p>
</div>
<div class='div-other'><a id='mulu7' />
<p class='h1'>南嶽石頭禪師</p><p>師嗣青原。諱希遷。端州人。姓陳氏。在俗時。每厭鄉洞民多淫祀。輙奪牛毀祠而歸。鄉老不能禁。</p>
<p>師參青原。原令馳書與南嶽。曰。汝達書了。速回。吾有箇鈯斧子與汝住山去。</p>
<p>師至彼。未呈書。便問。不慕諸聖。不重<span class='corr'>己</span>靈時如何。</p>
<p>讓曰。子問太高生。何不向下問。</p>
<p>師曰。寧可永劫沈淪。不求諸聖解脫。讓便休。</p>
<p>師回。原問曰。子去未久。送書達不。</p>
<p>師曰。信亦不通。書亦不達。去時蒙和尚許箇鈯斧子。便請。原垂一足。師禮拜。</p>
<p>異日問。曹溪大師還識和尚否。</p>
<p>原曰。汝還識吾否。</p>
<p>師曰。識又爭能識。</p>
<p>原曰。眾角雖多。一麟足矣。</p>
<p>師一日夢與六祖乘一龜游泳深池。覺原之曰。靈龜。智也。池。聖海也。吾與祖師同乘靈智。游於聖海也。</p>
<p>師天寶間之衡山。南寺之東。有石狀如臺。乃結菴其上。時號石頭和尚。</p>
<p>鄧隱峯辭馬祖。祖問。甚處去。</p>
<p>峯曰。石頭去。</p>
<p>祖曰。石頭路滑。</p>
<p>峯曰。竿木隨身。逢場作戲。便行到師處。繞禪床一匝。振錫一下。乃問。是何宗旨。</p>
<p>師曰。蒼天。蒼天。</p>
<p>峯無語。却回。舉似祖。祖曰。更去問。待他有答。汝便噓兩聲。</p>
<p>峯再去。如前問。師噓兩聲。峯又無語。回。舉似祖。祖云。向汝道石頭路滑。</p>
<p>藥山一日在石上坐。師見。問曰。汝在者裏作什麼。</p>
<p>山曰。一物不為。</p>
<p>師曰。恁麼則閑坐也。</p>
<p>山曰。閑坐即為也。</p>
<p>師曰。汝道不為。不為箇什麼。</p>
<p>山曰。千聖亦不識。</p>
<p>師乃以偈歎之曰。</p>
<p>從來共住不知名。任運相將只麼行。</p>
<p>自古上賢猶不識。造次之流豈可明。</p>
<p>僧問。如何是禪。</p>
<p>答曰。碌磚。</p>
<p>如何是道。</p>
<p>答曰。木頭。</p>
<p>師著參同契．草菴歌行於世。</p>
<p>贊曰。</p>

<div class="lg regular"><div class='lg-row'>端州生緣　曹溪得度</div>
<div class='lg-row'>鱉鼻蛇毒要傷人　破鏡鳥心專食母</div>
<div class='lg-row'>厭洞民多淫祀　毀叢祠奪牛歸</div>
<div class='lg-row'>與嶽僧通信書　挾鈯斧住山去</div>
<div class='lg-row'>眾角雖多一麟足　又爭能識得青原</div>
<div class='lg-row'>深池同載一龜游　竟何曾夢見六祖</div>
<div class='lg-row'>臨機多滑路　推隱峯束手墮懸崖</div>
<div class='lg-row'>共住不知名　對藥山熟睡饒譫語</div>
<div class='lg-row'>貼身死計　磐石坐生雲</div>
<div class='lg-row'>信口答禪　碌磚拋似雨</div>
<div class='lg-row'>青松下閑謳一曲　草庵歌不落宮商</div>
<div class='lg-row'>亂山中狂呌數聲　參同契是何言句</div>
</div><p style="margin-left:1em">惜曹溪旁出一枝。到情忘義斷時。生五逆孫。繼不孝子。</p>
</div>
<div class='div-other'><a id='mulu8' />
<p class='h1'>南泉願禪師</p><p>師諱普願。鄭州人。姓王氏。初見馬祖。契悟後。住南泉。上堂曰。王老師自少養一頭水牯牛。擬向溪東牧。不免食他國王水草。擬向溪西牧。亦不免食他國王水草。不如隨分納些些。總不見得。</p>
<p>山下有一菴主。人謂曰。近日南泉和尚出世。何不去禮拜。</p>
<p>曰。非但南泉出世。直饒千佛出興。我亦不去。</p>
<p>師聞。乃令趙州去勘。州去。便設禮。主不顧。州從西過東。從東過西。主亦不顧。州曰。草賊大敗。遂拽下簾子便歸。</p>
<p>舉似師。師曰。我從來疑著者漢。</p>
<p>師一日到莊。莊主預備油糍迎奉。師曰。老僧居常出入。不與人知。何得排辨如此。</p>
<p>主曰。昨夜土地報道。和尚今日來。</p>
<p>師曰。王老師修行無力。被鬼神覷見。</p>
<p>時有僧問。既是大善知識。為什麼却被鬼神覷見。</p>
<p>師曰。土地前更下一分飯。</p>
<p>一日。兩堂首座爭貓兒。來白師。師持刀提起猫兒曰。道得即救取猫兒。道不得即斬却。二俱無對。師便斬之。</p>
<p>至晚。趙州自外歸。師舉前話示之。趙州脫鞋安頭上便出。師曰。子若在。救得猫兒。</p>
<p>示眾曰。王老師賣身去也。阿誰買。</p>
<p>時有僧出眾曰。某甲買。</p>
<p>師曰。不作貴。不作賤。汝作麼生買。僧無對。</p>
<p>僧問。師居丈室。將何指南。</p>
<p>師曰。昨夜三更失却牛。天明起來失却火。</p>
<p>師在山作務次。僧問。南泉路向甚處去。</p>
<p>師拈起鎌子云。我者鎌子三十錢買得。</p>
<p>僧曰。不問茅鎌子。南泉路向甚處去。</p>
<p>師曰。我使得正快。</p>
<p>陸亘大夫與人雙陸次。見師。陸指骰子曰。恁麼不恁麼。信彩去時如何。</p>
<p>師拈起骰子云。臭骨頭十八。</p>
<p>陸又問。弟子家中有一片石。或時坐。或時臥。如今擬鐫作佛。得不。</p>
<p>師曰。得。</p>
<p>陸曰。莫不得不。</p>
<p>師曰。不得。</p>
<p>師住菴時。一僧到。師向道。我上山作務。待齋時。作飯自喫了。送一分上來。少時。其僧自作喫了。一時打破家生。就師床臥。師待不來。歸。見僧牀上臥。師亦就邊臥。僧便起去師後曰。我往前住菴時。有箇伶俐道者。至今不見消息。</p>
<p>陸亘一日向師道。肇法師也奇恠。解道。天地與我同根。萬物與我一體。</p>
<p>師指庭前花曰。大夫。時人見此一株花。如夢相似。陸罔測。</p>
<p>師問座主曰。與我講經得麼。</p>
<p>座曰。某甲與和尚講經。和尚與某甲說禪始得。</p>
<p>師曰。不可將金彈子博銀彈子去。</p>
<p>上堂曰。諸和尚子。王老師十八上解作活計。如今有解作活計者麼。出來。共汝商量。也須是住山人始得。良久。顧視大眾。合掌曰。珍重。無事各自修行。</p>
<p>一日。甘贄行者來設粥。云。請和尚念誦。</p>
<p>師云。甘贄行者設粥。請大眾為狸奴白牯念摩訶般若波羅蜜。贄禮拜。便出去。師到厨內打破鍋子。</p>
<p>贊曰。</p>

<div class="lg regular"><div class='lg-row'>咄這王老師　遍地栽荊棘</div>
<div class='lg-row'>牧牯牛東西溪上　索頭在手未會放收</div>
<div class='lg-row'>斬猫兒上下堂前　暗地絣繩難分曲直</div>
<div class='lg-row'>亂拋骰子　臭骨頭十八點喝成</div>
<div class='lg-row'>錯指路頭　茅鎌子三十錢買得</div>
<div class='lg-row'>不作貴不作賤　賣渾身誰肯商量</div>
<div class='lg-row'>失却火失却牛　居丈室有何奇特</div>
<div class='lg-row'>被鬼神覷見了　莊上喫片油糍</div>
<div class='lg-row'>與趙州相見來　鎮州出大蘿蔔</div>
<div class='lg-row'>一株花如夢相似　孰云天地同根</div>
<div class='lg-row'>十八歲活計做成　難使兒孫取則</div>
<div class='lg-row'>許陸亘開鐫坐石　逐惡隨邪</div>
<div class='lg-row'>為甘贄打破粥鍋　開門放賊</div>
<div class='lg-row'>佛出世亦不去　聱頭庵主未免狐疑</div>
<div class='lg-row'>飯飽後恣噇眠　靈利道者不知消息</div>
</div><p style="margin-left:1em">將金彈子換銀彈子。長處無多哽。要做阿轆轆善知識。</p>
</div>
<div class='div-other'><a id='mulu9' />
<p class='h1'>百丈大智禪師</p><p>師嗣馬祖。諱懷海。福州人。姓王氏。師再參祖。侍立次。祖目視繩床角拂子。師曰。即此用。離此用。</p>
<p>祖曰。汝向後開兩片皮。將何為人。師取拂子豎起。</p>
<p>祖曰。即此用。離此用。師掛拂子舊處。祖震威一喝。師便禮拜。</p>
<p>後檀信請於洪州新吳界。住大雄山。居處巖巒嶮峻。故號百丈。師處之。未期月。參玄之士。四方羣集。溈山．黃蘗當其首。</p>
<p>一日。師謂眾曰。佛法不是小事。老僧昔被馬大師一喝。直得三日耳聾。黃[薜/米]聞。不覺吐舌。</p>
<p>師曰。子<span class='corr'>已</span>後莫承嗣馬祖去麼。</p>
<p>蘗云。不然。今日因和尚舉。得見馬祖大機大用。然且不識馬祖。若嗣馬祖。<span class='corr'>已</span>後喪我兒孫。</p>
<p>師曰。見與師齊。減師半德。見過於師。方堪傳授。子甚有超師之見。蘗便禮拜。</p>
<p>師每上堂。有一老人隨眾聽法。一日眾退。唯老人不去。師問。汝是何人。</p>
<p>老曰。某非人也。於過去迦葉佛時曾住此山。因學人問。大修行人還落因果也無。某云。不落因果。遂五百生墮野狐身。今請和尚代一轉。貴脫野狐身。</p>
<p>師曰。儞問老曰。大修行人還落因果也無。</p>
<p>師曰。不昧因果。</p>
<p>老於言下大悟。作禮曰。某<span class='corr'>已</span>脫野狐身。住在山後。敢乞依亡僧津送。</p>
<p>師令維那白槌告眾。食後送亡僧。食後。師領眾至山後巖下。以杖挑出一死狐。乃依法火葬。</p>
<p>司馬頭陀自湖南來見師。云。溈山奇絕。可聚千五百眾師曰。老僧欲住。可乎。</p>
<p>陀云。非和尚所住。</p>
<p>師曰。何也。</p>
<p>陀曰。和尚是骨人。彼是肉山。設居之。徒不盈千。</p>
<p>師曰。吾眾中莫有人住得不。</p>
<p>陀曰。待歷觀之。</p>
<p>師令侍者喚第一座來。師曰。此人如何。</p>
<p>陀令謦欬。行數步。曰。此人不可。</p>
<p>又令喚典座來。陀曰。此正是溈山主也。</p>
<p>師是夜召祐入室。囑曰。吾化緣在此。溈山勝境。汝當居之。嗣續吾宗。廣度後學。</p>
<p>時華林聞之。曰。某甲忝居上首。祐公何得住持。</p>
<p>師曰。若能對眾下得一轉語出格。當與住持。即指淨瓶問曰。不得喚作淨瓶。汝喚作什麼。</p>
<p>華曰。不可喚作木揬。</p>
<p>師不肯。乃問祐。祐踢倒淨瓶。師咲云。第一座輸却山子也。祐遂往焉。</p>
<p>師作清規。</p>
<p>贊曰。</p>

<div class="lg regular"><div class='lg-row'>出格胚腪　鈞陶巧匠</div>
<div class='lg-row'>瘦骨稜稜玉削成　碧眸冏冏星流樣</div>
<div class='lg-row'>脫野狐不昧因果　知歷代贊幾何罵幾何</div>
<div class='lg-row'>鬪水鴨落盡便宜　走歸家哭一上笑一上</div>
<div class='lg-row'>淨瓶踢倒　放山子荷钁入千峯</div>
<div class='lg-row'>拂子拈來　恠馬師平地埋青嶂</div>
<div class='lg-row'>一生鼻頭痛　刻骨冤不易消融</div>
<div class='lg-row'>三日耳朵聾　入心毒卒難洗蕩</div>
<div class='lg-row'>共游惡業蛟龍窟　子黃蘗友龐公</div>
<div class='lg-row'>同奪生獰虎兕胎　兄南泉弟知藏</div>
<div class='lg-row'>清規井井　深掘陷人坑</div>
<div class='lg-row'>華胄繩繩　密布縵天網</div>
</div><p style="margin-left:1em">䇿奇勛。不減叔孫通與老臊胡。作萬古城池。阿誰近傍。</p>
</div>
<div class='div-other'><a id='mulu10' />
<p class='h1'>趙州真際禪師</p><p>師嗣南泉。諱從諗。曹州人。姓郝氏。一日。問南泉曰。如何是道。</p>
<p>泉曰。平常心是道。</p>
<p>師曰。還可趣向也無。</p>
<p>曰。擬向即乖。</p>
<p>師曰。不擬。爭知是道。</p>
<p>曰。道不屬知。不屬不知。知是妄覺。不知是無記。若真達不疑之道。猶如太虗廓然虗豁。豈可強是非耶。師於言下悟理。</p>
<p>有僧游五臺。問婆子曰。臺山路向甚處去。</p>
<p>婆曰。驀直去。僧便去婆曰。好箇師僧。又恁麼去。</p>
<p>後僧舉似師。師曰。待我去勘破。</p>
<p>明日便去。問。臺山路向甚處去。</p>
<p>婆曰。驀直去。師便去。</p>
<p>婆曰。好箇師僧。又恁麼去。</p>
<p>師歸。謂僧曰。臺山婆子為汝勘破了也。</p>
<p>僧問。久響趙州石橋。到來只見略彴。</p>
<p>師曰。汝只見略彴。不見石橋。</p>
<p>曰。如何是石橋。</p>
<p>師曰。度驢度馬。</p>
<p>一日。真定帥王公携諸子入院。師坐而問曰。大王會麼。</p>
<p>王曰。不會。</p>
<p>師曰。自小持齋身<span class='corr'>已</span>老。見人無力下禪床。王尤加禮重。</p>
<p>僧問。狗子還有佛性也無師曰。無。</p>
<p>僧云。一切眾生皆有佛性。狗子因甚却無。</p>
<p>師曰。為伊有業識在。</p>
<p>師到黃蘗。蘗見來。便閉方丈門。師乃把火於法堂。呌云。救火。救火。</p>
<p>蘗開門捉住曰。道。道師曰。賊過後張弓。</p>
<p>到茱萸。執主丈。法堂上從東過西。萸曰。作什麼。</p>
<p>師曰。探水。</p>
<p>萸曰。我者裏一滴也無。探箇什麼。師以丈倚壁便行。</p>
<p>僧問。如何是祖師西來意。</p>
<p>師曰。庭前栢樹子。</p>
<p>後法眼問覺鐵觜。聞趙州有栢樹子話。是否。</p>
<p>覺曰。先師無此語。莫謗先師好。</p>
<p>僧問雪峯。古㵎寒泉時如何。</p>
<p>峯曰。瞪目不見底。</p>
<p>曰。飲者如何。</p>
<p>曰。不從口入。</p>
<p>師聞曰。不可從鼻孔裏入。</p>
<p>僧便問。古㵎寒泉時如何。</p>
<p>師曰。苦。</p>
<p>曰。飲者如何。</p>
<p>曰。死。</p>
<p>僧舉似雪峯。峯遙望作禮曰。趙州古佛從此不答話。</p>
<p>嚴陽問。一物不將來時如何。</p>
<p>師曰。放下著。</p>
<p>曰。既是一物不將來。放下箇什麼。</p>
<p>曰。放不下。擔取去。嚴有省。</p>
<p>贊曰。</p>

<div class="lg regular"><div class='lg-row'>禪在口皮邊　換盡衲僧眼</div>
<div class='lg-row'>中南泉毒　太虗寥廓豈強是非</div>
<div class='lg-row'>死雪峯心　古㵎寒泉分明剖判</div>
<div class='lg-row'>見大王不下床接　表吾宗尊法有人</div>
<div class='lg-row'>勘庵主拽下簾歸　知王老疑著者漢</div>
<div class='lg-row'>茱萸探水　靠丈立生根</div>
<div class='lg-row'>黃蘗救焚　開門驚落膽</div>
<div class='lg-row'>狗子無佛性　露刃劒冷燄含霜</div>
<div class='lg-row'>臺山勘破婆　葛藤樁一刀截斷</div>
<div class='lg-row'>覺鐵觜謂先師無此語　費口分踈</div>
<div class='lg-row'>嚴尊者問一物不將來　全肩荷擔</div>
</div><p style="margin-left:1em">架略彴。非惟度馬度驢。亘百世。援沈迷。使平步摩訶衍岸。</p>
</div>
<div class='div-other'><a id='mulu11' />
<p class='h1'>黃蘗斷際禪師</p><p>師嗣百丈。諱希運。閩人。初游天台。逢一僧。與之言笑如舊識。熟視之。目光射人。乃偕行。㵎水暴漲。植杖而止。其僧牽師同度。師曰。兄自度。</p>
<p>彼即褰衣躡足。履波如地。回顧師曰。渡來。渡來。</p>
<p>師咄曰。者自了漢。吾早知。當斫汝脛。</p>
<p>僧嘆曰。真大乘法器。我所不及。言訖不見百丈一日問師。甚處去來。</p>
<p>師曰。大雄山下釆菌子來丈曰。還見大虫麼。師便作虎聲。丈拈斧作斫勢。師打丈一摑。丈吟吟而笑便歸。</p>
<p>上堂曰。大雄山下有一大虫。汝等諸人也須好看。百丈老漢今日親遭一口。</p>
<p>師在南泉作首座。一日。持鉢向南泉位坐。泉入堂見。謂師曰。首座幾時行道。</p>
<p>師曰。威音<span class='corr'>已</span>前。</p>
<p>泉云。猶是王老師兒孫在。師遂過第二位。</p>
<p>師辭。泉門送。提起師笠曰。長老身材沒量大。笠子太小生。</p>
<p>師曰。雖然。大千世界總在裏許。</p>
<p>泉曰。王老師[(口*斬)/耳]。師戴笠便行。</p>
<p>師在鹽官。殿上禮佛次。時唐宣宗為沙彌。問云。不著佛求。不著法求。不著僧求。長老禮拜當何所為。</p>
<p>師曰。不著佛求。不著法求。不著僧求。常禮如是事。</p>
<p>彌曰。用禮奚為。師掌彌。</p>
<p>彌曰。太麤生。</p>
<p>師曰。者裏是什麼所在。說麤說細。隨後又掌。</p>
<p>及宗即位。乃封為麤行沙門。裴相國諫之曰。三掌為陛下斷三際。易為斷際。</p>
<p>師曾有六人新到。五人作禮。中有一人提起坐具作一圓相。師曰。我聞有一雙獵犬甚惡。</p>
<p>僧曰。尋羚羊聲來。</p>
<p>師曰。羚羊無聲到儞尋。</p>
<p>僧曰。尋羚羊跡來。</p>
<p>師曰。羚羊無跡到儞尋。</p>
<p>曰。尋羚羊蹤來。</p>
<p>曰。羚羊無蹤到儞尋。</p>
<p>曰。恁麼則死羚羊也。師便休去。</p>
<p>明日陞堂。曰。昨日尋羚羊僧出來。僧便出師曰。昨日公案未了。老僧休去。儞作麼生。僧無語。</p>
<p>師曰。將謂是本色衲子。元來是義學沙門。打出。</p>
<p>示眾云。汝等諸人盡是噇酒糟漢。恁麼行脚。何處有今日。還知大唐國裏無禪師麼。</p>
<p>時有僧出云。只如諸方匡徒領眾又作麼生。</p>
<p>師曰。不道無禪。只是無師。</p>
<p>師俗居貧。母老。聞師住黃蘗。特來相見。師不顧。母為飢寒。至大義渡頭。失脚攧死。後果生天。夢師曰。我當時若受汝一粒米。當墮地獄。寧有今日。再拜而去。</p>
<p>師一日揑拳云。天下老和尚總在者裡。我若放一線道。從汝七縱八橫。若不放過。不消一揑。</p>
<p>問。不消一揑時如何。</p>
<p>師曰。普。</p>
<p>裴相國捧一尊佛跪前曰。請師安名。</p>
<p>師喚曰。裴休休曰。諾。</p>
<p>師曰。與汝安名竟。</p>
<p>千頃南參師。師曰。未現三界影像時如何。</p>
<p>南曰。即今豈是有耶。</p>
<p>師曰。有無且置。即今如何。</p>
<p>南曰。非古今。</p>
<p>師曰。吾之法眼<span class='corr'>已</span>在汝躬。</p>
<p>師曰。且當人事。宜不能體會得。但知學言語。向皮袋裏安著。到處稱我會禪。還替得生死麼。輕忽老宿。入地獄如箭。</p>
<p>贊曰。</p>

<div class="lg regular"><div class='lg-row'>麤行沙門　略無拘撿</div>
<div class='lg-row'>掌大唐天子　面似血紅</div>
<div class='lg-row'>打臨濟廝兒　棒如雨點</div>
<div class='lg-row'>大雄山下突出虎　未具爪牙</div>
<div class='lg-row'>大義渡頭攧殺娘　不分恩怨</div>
<div class='lg-row'>在威音<span class='corr'>已</span>前行道爭坐位　平地喫交</div>
<div class='lg-row'>聞百丈三日耳聾驚吐舌　和根翻轉</div>
<div class='lg-row'>羚羊絕蹤跡　軒知獵犬難尋</div>
<div class='lg-row'>㵎水漲波濤　却被胡僧欺騙</div>
<div class='lg-row'>小笠藏大千世界　甚處著王老師</div>
<div class='lg-row'>麤拳捏天下師僧　有時通一絲線</div>
<div class='lg-row'>謂千頃南法眼在汝　剛要鬼分贓</div>
<div class='lg-row'>與裴相國古佛安名　白遭渠污染</div>
</div><p style="margin-left:1em">噇酒糟漢還知大唐國裏無禪師麼。輕忽老僧。入地獄如箭。</p>
</div>
<div class='div-other'><a id='mulu12' />
<p class='h1'>睦州陳尊宿</p><p>師諱道蹤。俗姓陳。江南李王之裔。因游開元寺禮佛。見僧如故。歸白父母。願求出家。許之。受具。游方。契旨於黃蘗。後為四眾請住觀音寺。常百餘眾。學者咨扣。隨問遽答。詞語峻嶮。無以嬰其鋒。由是諸方以尊宿稱之。</p>
<p>甞首座黃蘗。時臨濟方入眾。師目為大器。指見蘗問佛法大旨。蘗三度賜棒。</p>
<p>雲門初參師。師扄門拶折雲脚。乃云。秦時[車*度]轢鑽。雲大悟。仍指見雪峰。</p>
<p>師後歸開元。以母老無親。奉居閑房。日織蒲鞋。鬻米供奉。故號陳蒲鞋。巢寇至境。師標大履於城門。巢盡力不能舉。歎曰。睦州有大聖人。舍城而去。遂免擾。</p>
<p>師問座主。講什麼經。</p>
<p>曰。涅槃經。</p>
<p>曰。問一段義。得麼。</p>
<p>曰。得。</p>
<p>師以脚踢空中。吹一吹。曰。是什麼義。</p>
<p>曰。經中無此義。</p>
<p>曰。脫空謾語漢。五百力士揭石義。却道無。</p>
<p>有一秀才訪師。稱會二十四家書。師以拄<span class='corr'>杖</span>空中點一點。曰。會麼。才罔測。</p>
<p>曰。又道會二十四家書。永字八法也不識。</p>
<p>僧參次。師問。汝是新到否。</p>
<p>曰。是。</p>
<p>曰。且放下葛藤。會麼。</p>
<p>曰。不會。</p>
<p>曰。擔枷陳狀。自領出去。僧便去。</p>
<p>師曰。來。來。我實問汝甚處來。</p>
<p>曰。江西。</p>
<p>師曰。泐潭和尚在汝背後。怕儞亂道。見麼。僧無語。</p>
<p>師應機多云擔板漢。門牆嶮峻。少有許可。後接陳操尚書一人。</p>
<p>贊曰。</p>
<p class="lg-abnormal"><div class='lg-row'>者漢一生擔板　肯被它人移換</div>
<div class='lg-row'>斷佛祖命脉　不假鈆刀</div>
<div class='lg-row'>換衲僧眼睛　只消泥彈</div>
<div class='lg-row'>指臨濟參黃蘗　生虵入竹筒</div>
<div class='lg-row'>接雲門嗣雪峰　烏龜生鵠卵</div>
<div class='lg-row'>五百力士揭石義　將脚尖虗處踢翻</div>
<div class='lg-row'>二十四家破體書　以主丈空中點看</div>
<div class='lg-row'>叱新到放下江西爛葛藤</div>
<div class='lg-row'>沒巴鼻拋出秦時[車*度]轢鑽</div>
<div class='lg-row'>閑房養母　破蒲鞋能直幾文錢</div>
<div class='lg-row'>古寺藏身　潑家私當甚破漆椀</div>
<div class='lg-row'>當門懸大履　虗得聖人名</div>
<div class='lg-row'>分座振頹綱　瞎却人天眼</div>
</p><p style="margin-left:1em">氣衝牛斗薄諸方。將死雀就地彈。用盡機關。末後只接得箇俗漢。</p>
</div>
<div class='div-other'><a id='mulu13' />
<p class='h1'>德山見性禪師</p><p>師諱宣鑑。嗣龍潭。簡州人。性周氏。初講金剛經。名冠成都。時稱周金剛。嘗與同學曰。一毛吞海。海性無虧纖芥投針。鋒利不動。學與無學。惟我知焉。</p>
<p>聞南方禪席頗盛。師氣不平。乃曰。出家兒千劫學佛細行。萬劫學佛威儀。不得成佛。南方魔子敢言直指人心。見性成佛。當破其窟宅。滅其種類。以報佛恩。遂負青龍鈔出蜀。至澧陽路上。見一婆子賣餅。因息肩買點心。</p>
<p>婆指擔曰。者是什麼文字。</p>
<p>曰。青龍疏鈔。</p>
<p>曰。講何經。</p>
<p>曰。金剛經。</p>
<p>曰。我有一問。若答得。即與點心。答不得。且別處去。經中道。過去心不可得。現在心不可得。未來心不可得。未審上座點那箇心。師無語。</p>
<p>徑往龍潭。曰。久嚮龍潭。及乎到來。潭又不見。龍又不現。</p>
<p>潭曰。子親到龍潭。師無對。遂止息焉。</p>
<p>一夕。侍立次。潭曰。更深。何不下去。</p>
<p>珍重便出。却回。曰。外面黑。潭點紙燭度與。師接得。潭便吹滅。師大悟。便禮拜。</p>
<p>潭曰。子見箇什麼。</p>
<p>師曰。從今向去。更不疑天下老和尚舌頭。</p>
<p>至來日。潭陞座。謂眾曰。可中有箇漢。牙如劒樹。口似血盆。一棒打不回頭。他日向孤峯頂上立吾道去在。</p>
<p>師遂將疏鈔堆法堂前。舉火云。窮諸玄辯。若一毫置於太虗。竭世樞機。似一滴投於巨壑。遂焚之。於是禮辭。</p>
<p>直抵溈山。挾複子上法堂。從東過西。從西過東。顧視方丈曰。有麼。有麼。山坐不顧。</p>
<p>師曰。無。無。便出。至門首。乃曰。雖然。也不得草草。遂具威儀。再入相見。纔跨門。提起坐具。曰。和尚。山擬取拂子。師便喝。拂袖而出。</p>
<p>至晚。問首座。今日新到在不。</p>
<p>座曰。當時背却法堂。著草鞋出去也。</p>
<p>山曰。此子<span class='corr'>已</span>後向孤峯頂上盤結草菴。呵佛罵祖去在。</p>
<p>師一日齋遲。自托鉢過堂。時雪峰為典座。曰。鐘未鳴。鼓未響。托鉢甚處去。師便歸方丈。</p>
<p>峰舉似岩頭。頭曰。大小德山未會末後句。</p>
<p>師聞。令侍者請巖至。謂曰。汝不肯老僧那。巖密啟其意。</p>
<p>次日上堂。便與尋常不同。巖於僧堂前撫掌曰。且喜堂頭老漢會末後句。雖然。也只得三年。後三年果遷化。</p>
<p>示眾曰。汝但無心於事。無事於心。自然虗而靈。空而妙。若毫端許言之本末者。皆為自欺。何故。毫釐繫念。三途業因。瞥爾情生。萬劫羈鎻。聖名凡號。總是虗聲。殊相劣形。皆為妄色。汝欲求之。得無累乎。及其厭之。又成大患。終無所益。</p>
<p>雪峯問師。從上宗乘事。某甲還有分也無。</p>
<p>師曰。道甚麼。峯有省。</p>
<p>廓侍者問。從上諸聖向甚處去。</p>
<p>師曰。作麼。作麼廓曰。勑點飛龍馬。跛鱉出頭來。師休去。</p>
<p>來日浴出。廓度湯與師。師撫背云。昨日公案如何。</p>
<p>廓曰。者老漢今日方始瞥地。師休去。</p>
<p>師一日同瓦棺入山斫木。師將一椀水與棺。棺接得便喫。師曰。會麼。</p>
<p>棺曰。不會。</p>
<p>師又將一椀水與棺。棺接得又喫。師曰。會麼。</p>
<p>棺曰。不會。</p>
<p>師曰。何不成褫取不會底。</p>
<p>棺曰。不會。又成褫箇什麼。</p>
<p>師曰。子大似箇鐵橛。</p>
<p>師隔江見高亭云。不審。師乃搖扇招之。高亭開悟。便橫趍而去。</p>
<p>師凡住院。拆却佛殿。獨存法堂而<span class='corr'>已</span>。</p>
<p>贊曰。</p>
<p class="lg-abnormal"><div class='lg-row'>擔鈔走南方　擔滅諸魔子</div>
<div class='lg-row'>逢臭老婆點出三心</div>
<div class='lg-row'>看小當仁啞無一語</div>
<div class='lg-row'>龍潭吹滅紙燭　破蕩家財</div>
<div class='lg-row'>德嶠盤結草菴　呵罵佛祖</div>
<div class='lg-row'>到溈山背著草鞋出　活弄目前機</div>
<div class='lg-row'>問巖頭不肯老僧那　會得末後句</div>
<div class='lg-row'>虗而靈空而妙　逢人拋擲爛泥團</div>
<div class='lg-row'>毛吞海芥投針　對眾拗折金剛杵</div>
<div class='lg-row'>鱉鼻蛇毒因宗乘車入心</div>
<div class='lg-row'>飛龍馬驟向作麼中馳步</div>
<div class='lg-row'>斫木要瓦棺成褫便休</div>
<div class='lg-row'>搖扇喜高亭橫趍而去</div>
</p><p style="margin-left:1em">誠所謂拆佛殿。咬猪狗。不近人情底老尊慈。想不是花錦地。戀繁華。央庠底座主。</p>
</div>
<div class='div-other'><a id='mulu14' />
<p class='h1'>巖頭奯禪師</p><p>師諱全奯。嗣德山。泉州人。姓柯氏。一日參山。方跨門。便問。是凡是聖。山便喝。師禮拜。</p>
<p>有僧舉似洞山。山曰。若不是奯公。大難承當。</p>
<p>師曰。洞山老人不識好惡。錯下名言。我當時一手擡一手搦。</p>
<p>一日。與雪峰．欽山聚話次。見一椀水。欽曰。水清月現。</p>
<p>峰曰。水清月不現。師踢而去。</p>
<p>師與雪峰同辭德山。山問。甚處去。</p>
<p>師曰。暫離和尚去。</p>
<p>山曰。子他後作麼生。</p>
<p>師曰。不忘和尚。</p>
<p>曰。子憑何有此說。</p>
<p>師曰。豈不聞。智與師齊。減師半德。智過於師。方堪傳授。</p>
<p>曰。如是。如是。善自護持。</p>
<p>師在鄂州巖頭。值沙汰。於湖邊作渡子。兩岸各掛一板。有人過渡。打板一下。師曰。阿誰。</p>
<p>曰。要過那邊去。師乃舞棹迎之。</p>
<p>一日。因婆子抱一子來。乃曰。呈橈舞棹即不問。且道婆子手中兒甚處得來。師便打。</p>
<p>婆曰。婆生七子。六箇不遇知音。只者一箇。也不消得。便拋向水中。</p>
<p>師後菴于洞庭臥龍山。徒侶臻集。僧問。無師還有出身處也無師曰。聲前古毳爛。</p>
<p>上堂云。吾甞究涅槃經七八年。於中有一兩段義。似衲僧說話。又云。休。休。</p>
<p>時有僧出作禮云。請和尚為眾舉。</p>
<p>師遂云。吾教意如∴字三點。第一向東方下一點。點開諸菩薩眼。第二向西方下一點。點諸菩薩命根。第三向上方下一點。點開諸菩薩頂門。此是經中第一段義。吾教意如摩醯首羅擘開面門。豎亞一隻眼。此是第二段義。吾教意如塗毒鼓。擊一聲。遠近聞者俱喪。此是第三段義。</p>
<p>時小嚴上座問。如何是塗毒鼓。</p>
<p>師以兩手按膝。亞身曰。韓信臨朝底。嚴無對。</p>
<p>羅山謁石霜。問。去住不寧時如何。</p>
<p>霜曰。直須盡却。</p>
<p>山不愜意。乃參師。問同前語。曰。從他去住。管他作麼。遂服膺。</p>
<p>一日。又問曰。和尚豈不是三十年前在洞山而不肯洞山。</p>
<p>曰。是。</p>
<p>又曰。和尚豈不是嗣德山而不肯德山。</p>
<p>曰。是。</p>
<p>曰。不肯德山則不問。只如洞山有何虧缺。</p>
<p>師良久曰。洞山好佛。只是無光。山禮拜。</p>
<p>師問僧。甚處來。</p>
<p>曰。西京來。</p>
<p>師曰。黃巢過後。還收得劒麼。</p>
<p>曰。收得。</p>
<p>師近前引頸云。㘞。</p>
<p>僧曰。師頭落也。師呵呵大笑僧後到雪峰。峰問。甚處來。</p>
<p>曰。巖頭來。</p>
<p>曰。巖頭有何言句。僧舉前話。峰打三十棒趁出。</p>
<p>僧問。如何是道。</p>
<p>曰。破草鞋拋向湖邊著。</p>
<p>僧問。古帆未掛時如何。</p>
<p>曰。小魚吞大魚。</p>
<p>曰。掛後如何。</p>
<p>曰。後園驢喫草。</p>
<p>瑞巖問。如何是本常理。</p>
<p>師云。動也。</p>
<p>曰。動時如何。</p>
<p>曰。不是本常理。巖沈思師曰。肯則未脫根塵。不肯則永沈生死。巖於言下頓悟。</p>
<p>後凡有問佛．問法．問禪．問道。皆作噓聲。</p>
<p>一日。謂眾曰。老漢去時。大呌一聲了去。</p>
<p>一日。賊大至。責以無供饋。遂剚刀焉。師神色自若。大呌一聲而終。聞數十里。唐光啟三年四月八也。</p>
<p>贊曰。</p>

<div class="lg regular"><div class='lg-row'>智過師　誰信儞</div>
<div class='lg-row'>遭一喝大難承當　用一噓全沒巴鼻</div>
<div class='lg-row'>橫點頭三十載　謂洞山佛無光</div>
<div class='lg-row'>撾塗毒一兩聲　聽韓信臨朝底</div>
<div class='lg-row'>舞棹洞庭湖畔　引臭老婆拋却兒</div>
<div class='lg-row'>阻雪鰲山店頭　呵魔頭僧去打睡</div>
<div class='lg-row'>聲前古毳爛　謾當機籌</div>
<div class='lg-row'>後園驢喫草　是何宗旨</div>
<div class='lg-row'>劒從收後嬰鋒去　錯付者僧頭</div>
<div class='lg-row'>鐘未鳴時托鉢回　密啟先師意</div>
<div class='lg-row'>問大道端倪處　急須颺下草鞋</div>
<div class='lg-row'>與同行共話閒　可惜踢翻椀水</div>
<div class='lg-row'>謂羅山從他去住　未有不寧時</div>
<div class='lg-row'>肯瑞巖未脫根塵　不是本常理</div>
</div><p style="margin-left:1em">生平脫洒。視生死如游戲園林。末後大呌一聲。聞數十里。</p>
</div>
<div class='div-other'><a id='mulu15' />
<p class='h1'>雪峯真覺禪師</p><p>師諱義存。泉州曾氏子。出嶺。首謁鹽官。三到投子。九上洞山。因緣不契。後參德山。遂悟於言下。</p>
<p>師辭洞山。山問。子向甚麼處去。</p>
<p>師云。歸嶺去。</p>
<p>山云。當時從甚路出。</p>
<p>師云。飛猿嶺出。</p>
<p>山云。今從甚路去。</p>
<p>師云。飛猿嶺去。</p>
<p>山云。有一人不從飛猿嶺去。子還識麼。</p>
<p>師云。不識。</p>
<p>山云。為甚麼不識。</p>
<p>師云。他無面目。</p>
<p>山云。子既不識。爭知無面目。師無對。</p>
<p>師同巖頭到澧州鰲山店。阻雪。頭唯打睡。師一向坐禪。一日。喚巖曰。師兄。起來。</p>
<p>巖曰。作麼。</p>
<p>師曰。今生不著便。共文邃箇漢行脚。到處被佗帶累。師兄如今又只管打睡。</p>
<p>巖喝云。噇眠去。每日恰似七村裏土地。他時後日魔魅人家男女去在。</p>
<p>師點胸云。某甲這裏未穩在。</p>
<p>巖曰。將謂儞他後向孤峯頂上盤結草庵。呵佛罵祖去在。猶作者箇語話。</p>
<p>師曰。我實未穩在。</p>
<p>巖曰。若實如此。據汝見處。一一通來。是處與儞證明。不是處與儞剗却。</p>
<p>師曰。我初到鹽官。聞舉色空義。得箇入處。</p>
<p>巖曰。此去三十年。切忌舉著。</p>
<p>師曰。又因洞山過水悟道頌。有箇省處。</p>
<p>岩曰。若恁麼。自救也不了師云。某甲因問德山。從上宗乘中事。學人還有分也無。山打一棒。云。道甚麼。我當下如桶底脫相似。</p>
<p>被巖頭震威一喝。云。豈不聞道。從門入者。不是家珍。</p>
<p>師曰。如何即是。</p>
<p>巖曰。他後若欲播揚大教。須一一從自<span class='corr'>己</span>胸襟流出。將來與我蓋天蓋地去。</p>
<p>師於言下大悟。連聲呌曰。師兄。今日始是鰲山成道。</p>
<p>師行脚時。參烏石觀。纔敲門。觀問。誰。</p>
<p>曰。鳳凰兒。</p>
<p>曰。來作麼。</p>
<p>曰。來㗖老觀觀便開門搊住曰。道。道。師擬議。觀托開。閉却門。</p>
<p>師住院後。示眾曰。我當時若入得老觀門。儞者一隊噇酒糟漢向甚處摸索。</p>
<p>上堂。南山有一条鱉鼻蛇。汝等諸人切須好看。</p>
<p>時長慶出云。今日堂中大有人喪身失命。雲門以拄杖攛向面前。作怕勢。</p>
<p>僧舉似玄沙。沙云。須是稜兄始得。然雖如是。我即不然。</p>
<p>僧云。和尚作麼生。</p>
<p>沙云。用南山作麼。</p>
<p>上堂。盡大地撮來如粟米粒大。拋向面前。漆桶不會。打鼓普請看。</p>
<p>玄沙一日謂師曰。某甲如今大用去。和尚作麼生。師將三箇木毬一時輥出。沙作斫碑勢。</p>
<p>師曰。儞親在靈山。方得如此。</p>
<p>沙曰。也是自家事。</p>
<p>閩帥施銀交床。僧問。和尚受大王如此供養。將何報答。</p>
<p>師以手托地曰。輕打我。</p>
<p>師象骨巖接人。後欲往松山建寺安眾。問大師借庵基。尼不肯。因與坐禪。約曰。未滿七日出定者輸。尼至六日開眼。師遂奪其基建寺。</p>
<p>師親書碑於磨院。云。山前竟日無狼虎。磨下終年絕雀兒。至今虎雀絕無。</p>
<p>贊曰。</p>
<p class="lg-abnormal"><div class='lg-row'>得處頗辛勤　用時無巧妙</div>
<div class='lg-row'>入飛猿嶺不識一人</div>
<div class='lg-row'>生蠱毒鄉寧無少過</div>
<div class='lg-row'>焦磚打著連底凍　就德山點發不假多談</div>
<div class='lg-row'>赤眼撞著火柴頭　與巖頭同行只消一箇</div>
<div class='lg-row'>鰲山店頭成道　半夜發狂</div>
<div class='lg-row'>象骨巖下跺跟　全身放倒</div>
<div class='lg-row'>圓木毬輥出　玄沙火急作牌</div>
<div class='lg-row'>鱉鼻虵攛來　雲門郎忙打草</div>
<div class='lg-row'>開門輕擬議　被老觀搊住非鳳凰兒</div>
<div class='lg-row'>打鼓普請看　盡大地撮來如粟粒大</div>
<div class='lg-row'>千七百人善知識　盡從杓頭上舀來</div>
<div class='lg-row'>五六十里雪峯山　只向蒲團頭奪了</div>
<div class='lg-row'>松山小塔卵石子　亂疊幾層</div>
<div class='lg-row'>古㵎寒泉牛蹄渦　能深多少</div>
<div class='lg-row'>山前竟日無狼子　且聽老僧行</div>
<div class='lg-row'>磨下終年絕雀兒　不愁齋米耗</div>
</p><p style="margin-left:1em">一生受大王供養。何以報恩。</p>
<p style="margin-left:1em">手托地疾呼。輕打我輕打我。</p>
</div>
<p class='juan'>五家正宗贊卷第一</p>
</div><!-- end of div[@id='body'] -->
</body></html>