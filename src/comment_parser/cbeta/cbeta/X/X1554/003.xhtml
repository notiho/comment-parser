<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五家正宗贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu44' />五家正宗贊卷第三</p>
<div class='div-other'><a id='mulu45' />
<p class='h1'>曹洞宗</p>
<div class='div-other'><a id='mulu46' />
<p class='h2'>洞山悟本禪師</p><p>師諱良价。嗣雲巖。越州諸暨人。姓俞氏。初謁忠國師。問無情說法。不契。後到溈山。山問。聞闍梨曾問國師無情說法。是否。</p>
<p>師云。是。</p>
<p>溈云。試舉看。</p>
<p>師舉了。溈云。我者裏也有些子。只是罕遇其人。</p>
<p>師云。便請。溈以拂子點一點。</p>
<p>師云。請和尚為某甲說。</p>
<p>溈云。父母所生口。終不為子說。</p>
<p>師云。此間莫有同年慕道者麼。溈令見雲巖。</p>
<p>師辭。直造雲巖。請益前話。巖云。不見彌陀經云。水鳥樹林悉皆念佛念法。</p>
<p>師因有省。作偈曰。</p>
<p>也大奇。也大奇。無情說法不思議。</p>
<p>若將耳聽終難會。眼處聞聲方得知。</p>
<p>一日。問巖。某甲有餘習未盡。</p>
<p>岩云。汝曾作甚麼來。</p>
<p>曰。聖諦亦不為。</p>
<p>曰。還得歡喜地也未。</p>
<p>曰。歡喜即不無。如糞堆頭拾得一顆明珠。</p>
<p>師辭岩。問。百年後。忽有人問。還邈得和尚真。如何<span class='corr'>秖</span>對。</p>
<p>巖良久云。只者是。師沈吟。</p>
<p>巖云。价闍梨。承當箇事。大須審細。</p>
<p>師猶涉疑。後因過水覩影。方得頓悟。作偈云。</p>
<p>切忌從他覔。迢迢與我疎。我今獨自往。處處得逢渠。</p>
<p>渠今正是我。我今不是渠。</p>
<p>應須恁麼會。方得契如如。</p>
<p>示眾云。末法時代。人多乾慧。若要辨驗真偽。有三種滲漏。一見滲漏。機不離位。墮在毒海。二情滲漏。智常向背。見處偏枯。三語滲漏。體妙失宗。機昧終始。</p>
<p>曹山辭次。師授山先雲巖所付寶鏡三昧．五位顯訣畢。山再拜而去。</p>
<p>北院通參次。師上堂云。坐斷主人翁。不落第二見。</p>
<p>通出眾云。須知有一人不合伴。</p>
<p>師云。猶是第二見。通便掀倒禪床。</p>
<p>師云。老兄作麼生。</p>
<p>通云。待某甲舌頭爛。即向和尚道。</p>
<p>後辭師入嶺。師曰。飛猿嶺峻好看。通沉吟。</p>
<p>師云。通闍梨。何不入嶺去。通有省。更不入嶺。</p>
<p>欽山參師。師問。甚處來。</p>
<p>曰。大慈來。</p>
<p>曰。還見大慈麼。</p>
<p>曰。見。</p>
<p>曰。色前見。色後見。</p>
<p>曰。非前後見。師默置。</p>
<p>後山對眾省過。舉前話。乃曰。離師太早。不盡師意。</p>
<p>師頌曰。</p>
<p>枯木花開劫外春。倒騎玉象趁麒麟。</p>
<p>而今高隱千峯外。月皎風清好日辰贊曰。</p>

<div class="lg regular"><div class='lg-row'>雲巖跳竈兒　不與諸塵對</div>
<div class='lg-row'>輥入蘆花鞭白馬　難覔蹤由</div>
<div class='lg-row'>倒騎玉象趁麒麟　單明向背</div>
<div class='lg-row'>水鳥樹林何曾說法　徒自歎奇</div>
<div class='lg-row'>墻壁瓦礫為汝發機　灼然不會</div>
<div class='lg-row'>糞堆頭拾得明珠顆　習氣未除</div>
<div class='lg-row'>水影邊邈得先師真　失錢遭罪</div>
<div class='lg-row'>金針玉線　暗通錦縫之千重</div>
<div class='lg-row'>石女木人　密付寶鏡之三昧</div>
<div class='lg-row'>何不入嶺去　聽通闍梨不肯道爛了舌休</div>
<div class='lg-row'>還見大慈麼　覺邃欽山早離師似乎心悔</div>
<div class='lg-row'>錮鏴著生鐵　見情滲漏破綻轉多</div>
<div class='lg-row'>安排用盡心　徧正君臣憲章無計</div>
</div><p style="margin-left:1em">千里持書不到家。看金鳳宿龍巢。斜月掛夜明簾外。</p>
</div>
<div class='div-other'><a id='mulu47' />
<p class='h2'>曹山元證禪師</p><p>師諱躭章。嗣洞山。泉州黃氏子。初謁洞山。依止數載。乃辭山。山問。什麼處去。</p>
<p>曰。不變異處去。</p>
<p>曰。不變異豈有去耶。</p>
<p>曰。去亦不變異。遂辭去。止于曹山。學徒雲集僧問。佛未出世時如何。</p>
<p>曰。曹山不如。</p>
<p>出世後如何。</p>
<p>曰。不如曹山。</p>
<p>僧問。如何是枯木裏龍吟。</p>
<p>曰。血脉斷。</p>
<p>如何是髑髏裏眼睛。</p>
<p>曰。乾不盡。乃作偈曰。</p>
<p>枯木龍吟員見道。髑髏無識眼初明。</p>
<p>喜識盡時消息盡。當人那辨濁中清。</p>
<p>僧問。清稅孤貧。乞師拯濟。</p>
<p>師召。稅闍梨。稅應諾。</p>
<p>曰。青原白家三盞酒。喫了猶道未沾唇。</p>
<p>僧問。抱璞投師。乞師雕琢。</p>
<p>曰。不雕琢。</p>
<p>曰。為什麼不雕琢。</p>
<p>曰。須知曹山好手。</p>
<p>僧問。如何是和尚眷屬。</p>
<p>曰。白髮連頭戴。頂上一枝花。</p>
<p>師有三種墮。一披毛戴角。二不斷聲色。三不受食。有稠布衲問。披毛戴角是什麼墮。</p>
<p>是類墮。</p>
<p>不斷聲色是什麼墮。</p>
<p>是墮墮。</p>
<p>不受食是什麼墮。</p>
<p>是尊貴墮。</p>
<p>贊曰。</p>

<div class="lg regular"><div class='lg-row'>寶鏡光寒　髑髏眼活</div>
<div class='lg-row'>接武闢門墻　宗網歸掌握</div>
<div class='lg-row'>墮身尊貴　彩鳳㗸來玉樹花</div>
<div class='lg-row'>立法森嚴　金鳥喙破瑠璃殻</div>
<div class='lg-row'>白家酒唇沾未著　幾曾濟清稅孤貧</div>
<div class='lg-row'>荊山璞懷抱相投　不輕與者僧雕琢</div>
<div class='lg-row'>萬機俱掃蕩　佛亦不如</div>
<div class='lg-row'>一位鎮長存　人皆道錯</div>
<div class='lg-row'>示五圓相　潑家生拈出惡情悰</div>
<div class='lg-row'>戴一枝花　惡眷屬粧成誰覷著</div>
<div class='lg-row'>曹山高矗　摩雲恠石露稜稜</div>
<div class='lg-row'>洞水逆流　衝浪錦鱗活鱍鱍</div>
</div><p style="margin-left:1em">不變異處。掉臂獨行。故鳥道通玄。無人湊泊。</p>
</div>
<div class='div-other'><a id='mulu48' />
<p class='h2'>雲居宏覺禪師</p><p>師諱道膺。嗣洞山。幽州玉田王氏子。師謁洞山。山問。甚處來。</p>
<p>曰。翠微來。</p>
<p>曰。翠微有何言句示徒。</p>
<p>曰。翠微供養羅漢。某甲問。供養羅漢還來否。曰。你每日噇箇什麼。</p>
<p>山曰。實有此語否。</p>
<p>曰。有。</p>
<p>曰。不虗參見作家來。</p>
<p>一日。山問。甚處來。</p>
<p>曰。踏山來。</p>
<p>曰。那箇山堪住。</p>
<p>曰。那箇山不堪住。</p>
<p>曰。恁麼則國內山盡被闍梨占却。</p>
<p>曰。不然。</p>
<p>曰。恁麼則子得箇入路。</p>
<p>曰。無路。</p>
<p>曰。若無路。爭得與老僧相見。</p>
<p>曰。若有路。則與和尚隔生也。</p>
<p>山乃曰。子<span class='corr'>已</span>後千人萬人把不住。</p>
<p>南泉問僧。講什麼經。曰。彌勒下生經。曰。彌勒幾時下生。曰。見在天宮。當來下生。曰。天上無彌勒。地下無彌勒。師舉問山。未審誰與安名。</p>
<p>山被問。禪床震動。乃曰。膺闍梨。吾在雲巖曾問老人。直得火爐震動。今被子一問。直得通身汗下。</p>
<p>師菴于三峰。經旬不赴堂。山問。子近日何不赴堂。</p>
<p>曰。每日自有天神送食。</p>
<p>曰。將謂汝是箇人。猶作者箇見解。汝晚間來。</p>
<p>師晚至。山召。膺闍梨。師應諾。</p>
<p>曰。不思善。不思惡。是什麼。</p>
<p>師回庵宴坐。天神不來矣。後登歐阜。就樹縛屋而居。號雲居。</p>
<p>示眾曰。如人將三貫錢買箇獵犬。只解尋得有蹤跡底。忽遇羚羊掛角。莫道蹤跡。氣息亦無。</p>
<p>僧便問。羚羊未掛角時如何。</p>
<p>六六三十六。</p>
<p>掛角後如何。</p>
<p>六六三十六。僧作禮。</p>
<p>師云。會麼。</p>
<p>云。不會。</p>
<p>云。豈不見道。絕蹤跡。</p>
<p>示眾云。得者不輕微。明者不賤用。識者不咨嗟。解者無厭惡。從天降下則貧窮。從地湧出則富貴。門裏出身易。身裏出門難。動則埋身千丈。不動則當處生苗。一言逈脫。獨拔當時。言語不要多。多則無用處。</p>
<p>示眾有云。體得底人。心若臘月扇。口邊直得醭出。不是強為。任運如此。又云。不見古人道。學處不玄。盡是流俗。閨閤中物捨不得。俱為滲漏。併盡一切事。始得無過。如人頭頭上明。物物上通。只喚作了事人。終不喚作尊貴。將知尊貴一路自別。不見道。從門入者非寶。捧上不成龍。知麼。</p>
<p>僧問。有人衣錦入來。見師後。為甚寸絲不掛。</p>
<p>曰。直待琉璃殿上行。撲倒也須粉碎。</p>
<p>師令侍者送袴與一庵主。主曰。自有娘生袴。不受。</p>
<p>再令送去。問。娘未生時著箇甚麼。主無語。</p>
<p>後遷化。燒得舍利。持以似師。師曰。直饒出得八斛四斗。不如當初下取一轉語好。</p>
<p>僧問。山河大地從何而有。</p>
<p>曰。從妄想而有曰。與某甲想出一鋌金。得麼。師休去。</p>
<p>佛日空參次。問。二龍爭珠。誰是得者。</p>
<p>曰。卸却業身來與子相見。</p>
<p>曰。<span class='corr'>已</span>卸業身。</p>
<p>曰。珠在甚處。空無語。遂投誠入室。</p>
<p>師示寂。主首白師。誰可繼席。</p>
<p>曰。堂中簡。</p>
<p>時簡密受師印。人無知者。以臘高為第一座。眾不曉師意。謂令揀擇。欲命第二座住持。且備禮先請簡。簡不讓。即自持道具入方丈。眾不愜。簡察其情。乃弃去。其夜。安樂樹神號泣。及旦。眾奔至麥莊悔過。哀請歸。眾聞空中連聲唱曰。和尚來也。</p>
<p>贊曰。</p>
<p class="lg-abnormal"><div class='lg-row'>參見作家來　出語人驚恐</div>
<div class='lg-row'>幽州江口不是生緣</div>
<div class='lg-row'>天上雲居從渠賣弄</div>
<div class='lg-row'>蹈山有闍梨入路　幾曾與和尚隔生</div>
<div class='lg-row'>是誰與彌勒安名　不到得禪床震動</div>
<div class='lg-row'>羚羊絕氣息　軒知獵犬難尋</div>
<div class='lg-row'>庵主沒機關　爭得天神送供</div>
<div class='lg-row'>寸絲不掛　琉璃殿上輕著脚撲倒人</div>
<div class='lg-row'>千丈埋身　貧富門頭大開眼說出夢</div>
<div class='lg-row'>娘生袴休拈出　下得一轉語方可持論</div>
<div class='lg-row'>妄想心難掃除　想出一鋌金堪作何用</div>
<div class='lg-row'>口邊生醭　臘月扇子正好撣搖</div>
<div class='lg-row'>學處不玄　閨閤中物徒勞寶重</div>
<div class='lg-row'>卸業身與佛日相見　龍奮迅奪明珠</div>
<div class='lg-row'>囑破院令首座住持　鬼號咷爭漆桶</div>
</p><p style="margin-left:1em">從門入者。捧上不成龍。點撿將來。也是方木逗圓孔。</p>
</div>
<div class='div-other'><a id='mulu49' />
<p class='h2'>同安丕禪師</p><p>師嗣雲居。諱道丕。洪州人。師看經次。見僧來參。遂以袖蓋頭。僧作弔慰勢。師放下袖。提起經云。會麼。僧以袖蓋頭。</p>
<p>師云。蒼天。蒼天。</p>
<p>僧問。如何是點額魚。</p>
<p>曰。不透波瀾。</p>
<p>曰。慚耻時如何。</p>
<p>曰。終不仰面。</p>
<p>曰。恁麼則不變其身也。</p>
<p>曰。是也。青雲事作麼生。</p>
<p>僧問。如何是和尚家風曰。金雞抱子歸霄漢。玉兔懷胎入紫微。</p>
<p>曰。忽遇客來。將何祗待。</p>
<p>曰。金果早朝猿摘去。玉花晚後鳳㗸來。</p>
<p>僧參次。師問。甚處來。</p>
<p>曰。湖南。</p>
<p>曰。還知同安者裏風雲體道。花檻璇璣麼。</p>
<p>曰。知。</p>
<p>曰。非公境界。僧便喝。</p>
<p>師曰。短販樵人。徒誇書劒。</p>
<p>僧擬進語。師曰。劒甲未施。賊身<span class='corr'>已</span>敗僧問。纔有言詮。盡落今時。不落言詮。請師直說。</p>
<p>曰。木人解語非干舌。石女拋梭豈亂絲。</p>
<p>僧問。依經解義。三世佛冤。離經一字。即同魔說。此理如何。</p>
<p>曰。孤峯逈秀。不掛煙蘿。片月行空。白雲自在。</p>
<p>僧問。佛未出世時如何。</p>
<p>曰。藕絲繁大象。</p>
<p>曰。出世後如何。</p>
<p>曰。鐵鎻鎻石牛。</p>
<p>僧問。如何是異類中人。</p>
<p>曰。露地藏白牛。長空吞日月。</p>
<p>贊曰。</p>

<div class="lg regular"><div class='lg-row'>奔軼絕塵　了無羈絆</div>
<div class='lg-row'>徧正位中來　聖凡情<span class='corr'>已</span>泮</div>
<div class='lg-row'>青雲有何事　點額魚<span class='corr'>已</span>透波瀾</div>
<div class='lg-row'>家風不要論　金雞子豈歸霄漢</div>
<div class='lg-row'>非公境界親遭喝　樵人短販書劍徒誇</div>
<div class='lg-row'>不落言詮直說來　石女拋梭機絲棼亂</div>
<div class='lg-row'>彩鳳㗸花霜猿摘果　待賓客未見真情</div>
<div class='lg-row'>孤峯逈秀片月行空　辨佛魔元無正眼</div>
<div class='lg-row'>瞞盰答佛未出世　截流象繫藕絲頭</div>
<div class='lg-row'>依俙說異類中人　露地牛藏芳草岸</div>
<div class='lg-row'>鴛鴦繡罷金針冷　綿密誰知</div>
<div class='lg-row'>鸞鳳巢空玉帳寒　森嚴難犯</div>
</div><p style="margin-left:1em">捋人要是弔慰僧。衣袖蓋頭。蒼天。蒼天。賊過後張弓<span class='corr'>已</span>晚。</p>
</div>
<div class='div-other'><a id='mulu50' />
<p class='h2'>同安志禪師</p><p>師諱觀志。嗣同安丕。洪州人。丕將示寂。上堂云。多子塔前宗子秀。五老峯前事若何。如是三問。未有對者末後。師出曰。夜明簾外排班立。萬里歌謠道太平。</p>
<p>丕曰。須是者瞎漢始得。遂示寂。</p>
<p>僧問。二機不到。如何提唱。</p>
<p>師曰。徧處不逢。玄中不失。</p>
<p>僧問。凡有言句。盡落今時。學人上來。請師直指。</p>
<p>師曰。目前不現。句後不迷。</p>
<p>曰。向上事如何。</p>
<p>曰。逈然不換。標準即乖。</p>
<p>贊曰。</p>

<div class="lg regular"><div class='lg-row'>鶴夢寒松　鶯啼幽谷</div>
<div class='lg-row'>不墮正徧　寧分背觸</div>
<div class='lg-row'>多子塔前宗子秀　咲先師露金槨雙趺</div>
<div class='lg-row'>夜明簾外立班齊　遝瞎驢竪頂門三目</div>
<div class='lg-row'>徧處不逢玄中不失　二機不到處轉見紛拏</div>
<div class='lg-row'>目前不現句後不迷　直指本來心翻成迂曲</div>
<div class='lg-row'>寶殿無人孤月冷　聽清彈南風阜物之琴</div>
<div class='lg-row'>宸苔封路彩雲深　看妙琢垂棘無瑕之玉</div>
<div class='lg-row'>出梁山破家種　蒼龍子彩鳳雛豈當的傳</div>
<div class='lg-row'>繼曹洞五位宗　青山父白雲兒是何昭穆</div>
</div><p style="margin-left:1em">逈然不換。標準即乖。向上事。海底摸金針。然妙挾正中拈出來。花簇簇錦簇簇。</p>
</div>
<div class='div-other'><a id='mulu51' />
<p class='h2'>梁山觀禪師</p><p>師諱緣觀。嗣同安志。朗州人。僧問。如何是和尚家風曰。益陽水急魚行澁。白鹿松高鳥洎難。</p>
<p>問。師唱誰家曲。宗風嗣阿誰。</p>
<p>曰。龍生龍子。鳳生鳳兒。</p>
<p>問。如何是西來意。</p>
<p>曰。葱嶺不傳唐土信。胡人謾說太平歌。</p>
<p>問。如何是學人自<span class='corr'>己</span>。</p>
<p>曰。寰中天子。塞外將軍。</p>
<p>曰。便恁麼去時如何。</p>
<p>曰。朗月懸空。室中暗坐。</p>
<p>問。如何是衲衣下事。</p>
<p>曰。密。</p>
<p>問。如何是正法眼。</p>
<p>曰。南華裏。</p>
<p>曰。為什麼在南華裏曰。為汝問正法眼。</p>
<p>上堂。垂鈎四海。只釣獰龍。格外玄機。為尋知<span class='corr'>己</span>。</p>
<p>座下有一園頭。人謂曰。何不出來問一兩轉語。</p>
<p>曰。我若出問。須教者老和尚下禪床立。人恠之。</p>
<p>一日。出問。家賊難防時如何。</p>
<p>曰。識得不為冤。</p>
<p>曰。識得後如何。</p>
<p>曰。貶向無生國裏。</p>
<p>曰。莫便是他安身立命處也無。</p>
<p>曰。死水不藏龍。</p>
<p>曰。如何是活水裏龍。</p>
<p>曰。興波不作浪。</p>
<p>曰。忽遇傾湫倒嶽來時如何。</p>
<p>師下禪床把住曰。闍梨。莫教濕却老僧袈裟角。眾遂服之。</p>
<p>大陽玄參次。問。如何是無相道場。</p>
<p>師指觀音云。者箇是吳道子畫。</p>
<p>玄擬進語。師急索曰。者箇是有相。如何是無相底。玄乃悟旨於言下。拜起而侍。</p>
<p>師曰。何不道取一句。</p>
<p>曰。道即不辭。恐上紙筆。</p>
<p>師笑曰。此語上碑去在。</p>
<p>玄呈偈曰。</p>
<p>我昔初機學道迷。萬水千山覔見知。</p>
<p>明今辨古終難會。直說無心轉更疑。</p>
<p>蒙師點出秦時鏡。照見父母未生時。</p>
<p>如今覺了何所得。夜放鳥雞帶雪飛。</p>
<p>師稱洞上之宗可倚。有偈曰。</p>
<p>梁山一曲歌。格外人難和。</p>
<p>十載訪知音。未甞逢一箇。</p>
<p>贊曰。</p>

<div class="lg regular"><div class='lg-row'>益陽水急　白鹿松高</div>
<div class='lg-row'>鶴睡清飛月魄　魚行細擲金梭</div>
<div class='lg-row'>死水不藏龍　貶家賊向無生國</div>
<div class='lg-row'>鄭音空亂雅　引胡人唱太平歌</div>
<div class='lg-row'>衲衣事在密用中　拈來多破綻</div>
<div class='lg-row'>正法眼指南華裏　用出幾誵訛</div>
<div class='lg-row'>寰中天子塞外將軍　與學人塗糊自<span class='corr'>己</span></div>
<div class='lg-row'>格外玄機鈎頭絲線　釣獰龍活葬洪波</div>
<div class='lg-row'>一語許大陽上碑　令人惡心不少</div>
<div class='lg-row'>十載在梁山唱曲　臨風掩耳應多</div>
<div class='lg-row'>妙盡功亡　揮玉斧夜修月轂</div>
<div class='lg-row'>環虗機泯　駕仙槎曉渡星河</div>
</div><p style="margin-left:1em">更問亡僧遷化。紅爐焰上無絲線。竪拽橫拖。</p>
</div>
<div class='div-other'><a id='mulu52' />
<p class='h2'>大陽玄禪師</p><p>師諱警玄。嗣梁山。江夏張氏子。仲父為沙門。號智通。住持金陵崇孝。往依為師。聽圓覺了義。弃去。謁梁山。悟旨。</p>
<p>上堂云。嵯峨萬仞。鳥道難通。劒刃輕氷。憑誰踐履。宗乘妙句。語路難陳。不二法門。淨名杜口。所以達磨九年面壁。始遇知音。大陽今日也無端。珍重。</p>
<p>僧問。如何是和尚家風。</p>
<p>曰。滿瓶傾不出。大地沒飢人。</p>
<p>上堂云。撒手那邊千聖外。祖堂少室長根芽。鷺倚雪巢猶自可。更看白鳥入蘆花。</p>
<p>上堂。諸禪德。須明平常無生句．妙玄無私句．體明無盡句。第一句通一路。第二句無賓主。第三句兼帶去。一句道得。師子嚬呻。二句道得。師子返擲。三句道得。師子踞地。縱也周徧十方。擒也一時坐斷。正恁麼時。作麼生通箇消息大眾證明。若通不得。來朝更献楚王看。</p>
<p>時有僧出問。如何是平常無生句。</p>
<p>曰。白雲覆青山。青山頂不露。</p>
<p>如何是妙玄無私句。</p>
<p>曰。寶殿無人不侍立。不種梧桐免鳳來。</p>
<p>如何是體明無盡句。</p>
<p>曰。手指空時天地轉。回頭石馬出紗籠。</p>
<p>如何是師子嚬呻。</p>
<p>曰。終無回顧意。爭肯落平常。</p>
<p>如何是師子返擲。</p>
<p>曰。周旋往返全歸父。繁興大用體無虧。</p>
<p>如何是師子踞地。</p>
<p>曰。逈絕去來機。古今無變異。</p>
<p>上堂。夜半鳥雞抱鵠卵。天明起來生老鸛。鸛毛鷹觜鷺鷀身。却與鳥鴉為侶伴。高入煙雲。低飛柳岸。向晚歸來子細看。依俙恰似雲中鴈。</p>
<p>僧問。如何是透法身句曰。大洋海底紅塵起。須彌頂上水橫流。</p>
<p>師年八十。嘆無繼其法者。作偈并皮履．布裰寄遠錄公。使求法器傳續之。曰。</p>
<p>楊廣山前草。憑君待價。</p>
<p>焞異苗蕃茂處。深密固靈根。</p>
<p>其尾云。得法者。潛眾十年。方可闡揚。遠拜而受。</p>
<p>師甞釋曹山三種語。須明得轉位始得。</p>
<p>一曰作水牯牛是隨類墮。</p>
<p>是沙門轉身語。是異類中事。若不曉此意。即有所滯。直是要伊一念無私。即有出身之路。</p>
<p>二曰不受食是尊貴墮。</p>
<p>須知那邊了却。來者邊行履。若不虗此位。即坐在尊貴。</p>
<p>三曰不斷聲色是隨處墮。</p>
<p>以不明聲色故。隨處墮。須向聲色裏有出身之路作麼生是聲色外一句。</p>
<p>曰。聲不自聲。色不自色。故云不斷指掌。當指何掌也。</p>
<p>浮山贊師真曰。黑狗爛銀蹄。白象崑崙騎。於斯二無碍。木馬火中嘶。</p>
<p>贊曰。</p>
<p class="lg-abnormal"><div class='lg-row'>惡毒種　寧馨兒</div>
<div class='lg-row'>漢陽渡頭奪胎而出</div>
<div class='lg-row'>智通寺裏穎脫無羈</div>
<div class='lg-row'>掀翻圓覺場　跳入言詮不及處</div>
<div class='lg-row'>打破秦時鏡　照見父母未生時</div>
<div class='lg-row'>語路信難陳　宗乘句和灰合土</div>
<div class='lg-row'>滿瓶傾不出　大地人忍餓吞飢</div>
<div class='lg-row'>千聖外撒手經行　入蘆花笑騎白馬去</div>
<div class='lg-row'>寶殿中無人侍立　種梧桐寧免鳳凰栖</div>
<div class='lg-row'>消息既通　惜師子爪牙未具</div>
<div class='lg-row'>機緣不契　致青山父子相違</div>
<div class='lg-row'>須彌頂上水橫流　透法身疑團未破</div>
<div class='lg-row'>楊廣山頭苗茂盛　供死欵老淚交垂</div>
<div class='lg-row'>苦老梁山抑逼太多　烏雞生鵠卵</div>
<div class='lg-row'>被遠錄公塗糊不少　黑狗爛銀蹄</div>
</p><p style="margin-left:1em">聲色堆頭。強說有出身之路。非央庠座主。誰受你破皮履．潑禪衣。</p>
</div>
<div class='div-other'><a id='mulu53' />
<p class='h2'>投子青禪師</p><p>師諱義青。嗣大陽。青社李氏子。初習百法論。嘆曰。三祇途遠。自困何益。入洛聽華嚴。義若貫珠。講至諸林菩薩偈即心自性。猛省曰。法離文字。寧可講乎。棄去。謁浮山於會聖巖。山夢得俊鷹畜之。既覺而師至。山以為吉徵。留三年。</p>
<p>山問曰。外道問佛。不問有言。不問無言。世尊默然。如何。師擬進語。山掩其口。於是師悟。拜起。</p>
<p>山曰。汝妙悟玄機耶。</p>
<p>曰。設有妙悟。也須吐却。</p>
<p>時資侍者在旁。曰。青華嚴今日如病得汗。</p>
<p>師回顧曰。合取狗口。汝更忉忉。我即便嘔。</p>
<p>山以大陽皮履．布裰付師。代吾續洞上宗。</p>
<p>上堂。宗乘若舉。凡聖絕蹤。樓閣門開。別尸相見。設使捲簾悟去。豈免旁觀。春遇桃花。重增病眼。所以古人道。向上一路。千聖不傳。諸仁者。既是不傳。為甚鐵牛走過新羅國。喝曰。達者須知暗裏驚。</p>
<p>僧問。師唱誰家曲。宗風嗣阿誰。</p>
<p>曰。威音前一箭。射過兩重山。</p>
<p>上堂。默沈陰界。語墮深坑。擬著則天地懸殊。棄之則千生萬劫。洪波浩渺。白浪滔天。鎮海明珠。在誰収掌。良久。卓主丈云。百雜碎。</p>
<p>示眾云。若論此事。如鸞鳳冲霄。不留其跡。羚羊掛角。那覔其蹤。金龍不守於寒潭。兔豈栖於蟾影。其或主賓若立。須威音世外搖頭。問答言陳。乃玄妙路旁為唱。若能如是。猶在半途。更乃凝眸。不勞相見。</p>
<p>師敘五位君臣曰。夫長空一色。星月何分。大地無偏。榮枯自異。是以法無異法。何迷悟而可及。心不自心。假言象而提唱。其言也。偏圓正到。兼帶叶通。其法也。不落是非。豈關萬象。幽旨既融於水月。宗源派混於金河。不墮虗凝。回途復妙師舉大陽點出秦時鏡語。頌曰。</p>
<p>偏中正。夜半天明羞自影。</p>
<p>朦朦霧色辨河分。混然不落秦時鏡。</p>
<p>贊曰。</p>

<div class="lg regular"><div class='lg-row'>嶽降英靈　天生碣斗</div>
<div class='lg-row'>習因明未透網羅　究華嚴重增枷杻</div>
<div class='lg-row'>入浮山不祥夢　折翅鷹何用畜為</div>
<div class='lg-row'>追洞下<span class='corr'>已</span>墜風　蹶蹄狗卒難醫救</div>
<div class='lg-row'>金鳳借龍巢宿　豈知陷會聖重圍</div>
<div class='lg-row'>良馬見鞭影行　初不待世尊良久</div>
<div class='lg-row'>即心自性　佛亦強名</div>
<div class='lg-row'>妙悟玄機　我即便嘔</div>
<div class='lg-row'>鐵牛走過新羅國　向上路千聖不傳</div>
<div class='lg-row'>石女輕彎月子弓　兩重山一箭射透</div>
<div class='lg-row'>摵鎮海珠百雜碎　語默不到處未會轉身</div>
<div class='lg-row'>添秦時鏡一重光　明暗未分前豈容出手</div>
<div class='lg-row'>玉兔豈栖蟾影　甚處得者消息來</div>
<div class='lg-row'>金龍不守寒潭　者漢別尋條路走</div>
</div><p style="margin-left:1em">雖分章偏正。不墮虗凝。到轉位回功極則處。何曾知有。</p>
</div>
<div class='div-other'><a id='mulu54' />
<p class='h2'>芙蓉楷禪師</p><p>師嗣投子。諱道楷。沂州崔氏子。初參投子。問。佛祖言句如家常茶飯。離此之外。別有為人言句也無。</p>
<p>曰。汝道寰中天子勑。還假禹湯堯舜也無。</p>
<p>師擬酬之。子以拂子摵師口曰。汝發意來。早有二十棒也。師即開悟。再拜便行。</p>
<p>子曰。且來。闍梨。師不顧。</p>
<p>曰。汝到不疑之地耶。師即掩耳。</p>
<p>一日。侍子遊園。子以拄杖付師曰。理合與麼。</p>
<p>曰。與和尚提鞋挈杖不為分外。</p>
<p>曰。有同行在。</p>
<p>曰。那一人不受教。子休去。</p>
<p>至晚。子謂曰。早來說話未盡曰。更請舉看。</p>
<p>曰。卯生日。戌生月。師即點燈來。</p>
<p>曰。上來下去。總不徒然。</p>
<p>曰。在左右。理合如此。</p>
<p>曰。奴兒婢子。誰家屋裏無。</p>
<p>曰。和尚尊年。缺他不可。</p>
<p>曰。與麼慇懃。</p>
<p>曰。報恩有分。</p>
<p>上堂。晝入祇陀之苑。皓月當天。夜登靈鷲之山。太陽溢目。烏鴉似雪。孤鴈成群。鐵狗吠而凌霄。泥牛鬪而入海。正當恁麼時。十方共聚。彼我何分。古佛場中。祖師門下。大家出一隻手。接待往來知識。諸仁者。且道成得箇什麼邊事。良久云。賸㘽無影樹。留與後人看。</p>
<p>僧間。胡家曲子。不墮五音。韻出青霄。請師吹唱。</p>
<p>曰。木鷄啼夜半。鐵鳳呌天明。</p>
<p>曰。恁麼則一句曲含千古韻。滿堂雲水盡知音。</p>
<p>曰。無舌童子能繼和。</p>
<p>曰。作家宗師。人天眼目。</p>
<p>曰。禁取兩片皮去。</p>
<p>大觀初。京尹李孝壽奏師道行卓冠叢林。宜有褒顯。上賜紫衣。號定照禪師。內侍持勑命至。師謝恩竟。乃陳<span class='corr'>己</span>志。出家時甞有重誓。不為名利。專誠學道。用資九族。苟違願心。當弃身命。父母以此聽許出家。今若不守本志。竊冐寵光。則佛法下衰矣。於是修表力辭。</p>
<p>降旨京尹。堅令受之。師確守不回。以拒命坐罪。奉旨収付有司。有司知師忠誠。問。有疾乎。</p>
<p>師曰。平日有疾。今實無。</p>
<p>曰。言有疾。於法免罪。</p>
<p>師曰。<span class='corr'>已</span>悉厚意。<span class='corr'>但</span>妄非所安。恬然受刑而行。從之者如歸市。</p>
<p>抵淄州。僦屋而居。學者愈親。明年冬。勑令自便。庵于芙蓉。四眾雲集。大闡洞宗。</p>
<p>示眾。山僧行業無取。忝主山門。豈可坐費常住。頓忘先聖付囑。今者輙傚古人為住持體例。與諸人議定。更不下山。不赴齋。不發化主。惟將本院莊課一年所得。均作三百六十分。日取一分。更不隨人添減。可以備飯則做飯。不足則作粥。又不足則作米湯。新到相見。茶湯而<span class='corr'>已</span>。更不煎點。惟置一茶堂。自去取用。務要省緣。專一辨道。</p>
<p>師放還後。有司欲為去黥。師曰。先帝遺墨。豈可去耶。帝謂此老終身倔彊。</p>
<p>靈源贊師。有曰。嚴天大雪。始見松筠。媚草夭花。亦成造化。苟竊世榮。實孤恩者。</p>
<p>贊曰。</p>

<div class="lg regular"><div class='lg-row'>倔強老尊慈　脊梁生鐵鑄</div>
<div class='lg-row'>寰中勑　不假堯舜禹湯</div>
<div class='lg-row'>洞下宗　寧分偏正回互</div>
<div class='lg-row'>真到不疑田地　快將一雙耳掩休</div>
<div class='lg-row'>纔說作家宗師　好禁兩片皮出去</div>
<div class='lg-row'>胡家曲子無音韻　苦休言夜半木雞啼</div>
<div class='lg-row'>祖師門下絕功勳　徒出手賸㘽無影樹</div>
<div class='lg-row'>同行不受教　謾教伊挈杖提鞋</div>
<div class='lg-row'>來去總徒然　誰家無奴兒婢子</div>
<div class='lg-row'>石女拋梭木人開錦　潑箕裘的是家傳</div>
<div class='lg-row'>泥牛入海鐵狗凌霄　爛葛藤偏能路布</div>
<div class='lg-row'>翩翩形影淄川去　松筠操幾傲雪霜</div>
<div class='lg-row'>濟濟威儀漢節回　芙蓉花親承雨露</div>
<div class='lg-row'>粥足飯足　三百六十日合火話家私</div>
<div class='lg-row'>僧耶俗耶　三萬六千場對床論夢事</div>
</div><p style="margin-left:1em">垂垂白髮。守先帝遺墨猶新。視媚草夭花成造化苟竊世榮。汗顏如雨。</p>
</div>
<div class='div-other'><a id='mulu55' />
<p class='h2'>丹霞淳禪師</p><p>師嗣芙蓉。諱子淳。劒州賈氏子。師上堂。舉。德山云。我宗無語句。亦無一法與人。德山恁麼說話。只知入草求人。不覺通身泥水。子細看來。只具一隻眼。丹霞則不然。我宗有語句。金刀剪不開。深深玄妙旨。石女夜懷胎。</p>
<p>示眾。舉。肇法師云。乾坤之內。宇宙之間。中有一寶。秘在形山。肇法師恁麼道。只解指蹤話跡。且不能指示於人。丹霞今日劈開宇宙。打破形山。為諸人拈出。具眼者辨取。卓一下。還見麼。鷺鷀立雪非同色。明月蘆花不似他。</p>
<p>上堂。寶月流輝。澄潭有影。水無蘸月之意。月無分照之心。水月兩忘。方可稱斷。所以道。昇天底事直須颺却。十成底事直須去却。擲地金聲不須回顧。若能如是。始解異類中行。諸人到者裏還相委悉麼。良久。云。當行不舉人間步。披毛戴角混泥塵上堂。亭亭日午猶虧半。寂寂三更尚未圓。六戶不曾知曉意。往來常在月明前。</p>
<p>僧問。牛頭未見四祖時如何。</p>
<p>曰。金菊乍開蜂競採。</p>
<p>曰。見後如何。</p>
<p>曰。苗枯花謝了無依。</p>
<p>真歇參次。師問。如何是空劫<span class='corr'>已</span>前自<span class='corr'>己</span>。</p>
<p>歇擬對。師曰。儞閙在。且去。</p>
<p>一日。登鉢盂峯忽悟。歸侍立。師掌曰。將謂儞知有。歇忻然拜之。</p>
<p>翌日。上堂。日照孤峯翠。月臨溪水寒。祖師玄妙訣。莫向寸心安。便下座。</p>
<p>歇直前曰。今日陞座更謾某甲不得也。</p>
<p>師曰。你試舉我今日陞座底看。歇良久。</p>
<p>師曰。將謂你瞥地。歇便出。</p>
<p>宏智參次。師問。如何是空劫<span class='corr'>已</span>前自<span class='corr'>己</span>。</p>
<p>智曰。井底蝦蟇吞却月。三更不借夜明簾。</p>
<p>師曰。未在。更道。</p>
<p>智擬議。師打一拂子云。又道不借。智於言下大悟。</p>
<p>贊曰。</p>

<div class="lg regular"><div class='lg-row'>明珠生蚌腹　野鶴在雞群</div>
<div class='lg-row'>燒木佛遺風未泯　賦鵩鳥家譜親聞</div>
<div class='lg-row'>點發心光花蠟燭　鄧州道地</div>
<div class='lg-row'>慘舒殺氣劒門關　棧閣連雲</div>
<div class='lg-row'>玉女懷胎恰半更　玄妙旨難分深淺</div>
<div class='lg-row'>鷺鷀立雪非同色　形山寶不直分文</div>
<div class='lg-row'>水月兩忘　昇天底固當颺下</div>
<div class='lg-row'>塵泥既混　異類中莫惜殷勤</div>
<div class='lg-row'>兔魄未分時　軒知道六戶不知曉意</div>
<div class='lg-row'>牛頭相見後　可憐生百花亂落繽紛</div>
<div class='lg-row'>暗擲金梭織古洞機絲　輕輕鳴杼</div>
<div class='lg-row'>細排玉線開曹山綿縫　簇簇成紋</div>
<div class='lg-row'>威音王<span class='corr'>已</span>前　收了菩薩毫光歸一掌</div>
<div class='lg-row'>夜明簾不借　擒覺夫子筆陣掃千軍</div>
</div><p style="margin-left:1em">等閑道一句。正中妙挾。縱金刀剪破綿密處。依然不墮功勛。</p>
</div>
<div class='div-other'><a id='mulu56' />
<p class='h2'>真歇了禪師</p><p>師諱清了。左緜人。俗姓雍。初見丹霞。俉旨後。謁長蘆照。照一見器之。命為侍者。踰年分座。未幾。照稱疾退閑。師命繼席。學者如歸。拈香時。照付衣與師。望拈出。及見為霞。照令左右扯去衣。師預備布伽梨於袖。遂搭。</p>
<p>示眾。撼拄杖云。看看。三千大千世界。一切搖動。雲門大師即得。雪峯門下即不然。卓拄杖云。三千大千世界向什麼處去。還會麼。不得重梅雨。秧苗爭得青上堂。上絕峯頂。過獨木橋。驀直恁麼行。猶是時人脚高脚低處。若見得徹。不出戶。身徧十方。未入門。常在屋裏。其或未然。趁凉搬一轉柴好。</p>
<p>上堂。窮微喪本。體妙失宗。一句截流。淵玄及盡。是以金針密處。不露鋒鋩。玉線通時。潛舒異彩。雖然如是。猶是交互雙明。且道巧拙不到。作麼生相委。良久。云。雲蘿秀處青陰合。巖樹高低翠鎻深。</p>
<p>上堂。幻化空身即法身。遂作舞云。見麼。見麼。恁麼見得。過橋村酒美。又作舞云。見麼。見麼。恁麼不見。隔岸野花香。</p>
<p>上堂。苔封古徑。不墮虗凝。霧鎻寒林。肯彰風要。鈎針穩密。孰云漁父栖巢。恁麼承當。自是平常快活。還有具透關眼底麼。直饒聞早便歸去。爭似從來不出門。</p>
<p>上堂。轉功就位。是向去底人。玉蘊荊山貴。轉位就功。是却來底人。紅爐片雪春。功位俱轉。通身不滯。撒手亡依。石女夜登機。密室無人掃。</p>
<p>上堂。久默斯要。不務速說。釋迦老子待要欵曲賣弄。爭奈未出母胎時<span class='corr'>已</span>被人覤破。且道覤破箇什麼。謾雪峰不得。</p>
<p>贊曰。</p>

<div class="lg regular"><div class='lg-row'>真正左綿人　親見丹霞老</div>
<div class='lg-row'>胸陂瑩徹量汪汪　萬頃無痕</div>
<div class='lg-row'>心月孤圓影團團　千江分照</div>
<div class='lg-row'>人前辨主　把布伽梨當面換來</div>
<div class='lg-row'>閙裏翻身　將鉢盂峯一脚踢倒</div>
<div class='lg-row'>芍藥花開菩薩面　玉欄藏古洞之春</div>
<div class='lg-row'>綠楊顰盡木人眉　寶鏡照曹家之曉</div>
<div class='lg-row'>得重梅雨　乘閑卓幾下杖休</div>
<div class='lg-row'>過獨木橋　趂凉搬一轉柴好</div>
<div class='lg-row'>巖樹翠深雲蘿青合　截流句巧拙難分</div>
<div class='lg-row'>過橋酒美隔岸花香　見法身郎當不少</div>
<div class='lg-row'>虗凝不墮泥牛吼月　古徑任苔封</div>
<div class='lg-row'>撒手亡依石女登機　密室無人掃</div>
<div class='lg-row'>兒星香餌好　引龍淵赤梢鯉鱍鱍吞鈎</div>
<div class='lg-row'>些子藥頭靈　禁南山鱉鼻虵深深竄草</div>
</div><p style="margin-left:1em">轉功就位。轉位就功。盡底掀翻。黃面老瞿曇未出母胎時。<span class='corr'>已</span>被阿師覷破。</p>
</div>
<div class='div-other'><a id='mulu57' />
<p class='h2'>宏智覺禪師</p><p>師諱正覺。嗣丹霞。隰州李氏子。母夢正臺僧解環。環右臂。乃孕。及生。右臂起一環。</p>
<p>上堂。心不能緣。口不能議。直饒退步荷擔。切忌當頭觸諱。風月寒清古渡頭。夜船撥轉琉璃地。</p>
<p>上堂。黃閤簾垂。誰傳家信。紫羅帳合。暗撒真珠。正恁麼時。視聽有所不到。言詮有所不及。如何通箇消息去。夢回夜色依俙曉。笑指家風爛熳春。</p>
<p>上堂。僧問。如何是向去底人。</p>
<p>曰。白雲投壑盡。青嶂倚空高。</p>
<p>曰。如何是却來底人。</p>
<p>曰。滿頭白髮離巖谷。半夜穿雲入市廛。</p>
<p>曰。如何是不來不去底人。</p>
<p>曰。石女喚回三果夢。木人坐斷六門機。乃云。句裏明宗即易。宗中辨的即難。良久。云。還會麼。凍雞未報家林曉。隱隱行人遇雪山。</p>
<p>辭世云。夢幻空花。六十七年。白鳥煙沒。秋水連天。</p>
<p>贊曰。</p>

<div class="lg regular"><div class='lg-row'>精進幢　慈悲種</div>
<div class='lg-row'>隰州古佛　未解放光</div>
<div class='lg-row'>五臺老僧　何曾入夢</div>
<div class='lg-row'>紫芝眉宇黃金骨　天上麒麟</div>
<div class='lg-row'>黃蘗襟懷錦繡膓　僧中鸞鳳</div>
<div class='lg-row'>不墮尊貴　三世何用為國王</div>
<div class='lg-row'>若事清吟　一詩未見追唐宋</div>
<div class='lg-row'>琉璃殿滑船輕撥　尚帶玄微</div>
<div class='lg-row'>黃閣簾垂信不通　猶存向奉</div>
<div class='lg-row'>二十里松濤翻霽月　沒絃琴時發清彈</div>
<div class='lg-row'>一百尺樓影蘸清池　不宰功全彰妙用</div>
<div class='lg-row'>風斤巧琢連城璧　瑩徹了無痕</div>
<div class='lg-row'>爝火輕然照渚犀　虗凝曾不動</div>
<div class='lg-row'>青嶂空高白雲投壑　應來機瞎却者僧眼睛</div>
<div class='lg-row'>白鳥煙沒秋水連天　供死欵笑破他人鼻孔</div>
</div><p style="margin-left:1em">擘開泰華。儘容伊逗出河源。吞三世佛。雖是死虵也要活弄。</p>
</div>
<div class='div-other'><a id='mulu58' />
<p class='h2'>天童珏禪師</p><p>師嗣真歇。諱宗珏。和州人也。上堂云。劫前運步。世外橫身。妙契不可以意到。真證不可以言傳。直得虗靜<span class='corr'>斂</span>氛。白雲向寒巖而斷。靈光破暗。明月隨夜船而來。正恁麼時。作麼生履踐。偏正不曾離本位。縱橫那涉語因緣。</p>
<p>僧問。如何是道。</p>
<p>曰。十字街頭休斫額。</p>
<p>雪竇鑑入海山。發明後乃曰。威音王<span class='corr'>已</span>前。無師自證。威音王<span class='corr'>已</span>後。無師自證者。即邪魔外道。</p>
<p>出山。聞空中語云。鄭行山肉身菩薩至長蘆見師。求印證。師肯之。</p>
<p>贊曰。</p>

<div class="lg regular"><div class='lg-row'>參軍俊逸　開府清新</div>
<div class='lg-row'>一葦亭九成儀鳳　新豐洞五色祥麟</div>
<div class='lg-row'>大道虗凝　十字街頭徒勞斫額</div>
<div class='lg-row'>玄微銷鑠　威音世外正好橫身</div>
<div class='lg-row'>真證不可以言傳　言滿天下無口過</div>
<div class='lg-row'>妙契豈容以意到　意窮萬有絕根塵</div>
<div class='lg-row'>暗燭靈光　夜船載娟娟之月</div>
<div class='lg-row'>氛消虗靜　寒巖斷片片之雲</div>
<div class='lg-row'>縱橫那涉語因緣　戽水潑鴛鴦難藏影迹</div>
<div class='lg-row'>偏正不曾離本位　枯樁繫癩馬徒死心神</div>
<div class='lg-row'>錦縫輕開　花噴香蝶眠清曉</div>
<div class='lg-row'>機絲不動　柳含烟鶯織芳春</div>
</div><p style="margin-left:1em">有眼無筋。錯印證鄭行山肉身菩薩。致飛雪千丈伸冤苦聲撼叢林。</p>
</div>
<div class='div-other'><a id='mulu59' />
<p class='h2'>自得暉禪師</p><p>師嗣宏智。諱慧暉。會稽張氏子。上堂。巢知風。穴知雨。甜者甜兮苦者苦。不須計較作思量。五五從來二十五。萬般施設到平常。此是叢林飽參句。諸人還委悉麼。野老不知堯舜德。鼕鼕打鼓祭江神。</p>
<p>上堂云。皮膚脫落絕方隅。明了身心一物無。妙入道寰深靜處。玉人端馭白牛車。妙明田地。達者還稀。識情不到。唯證乃知。白雲兒。靈靈自照。青山殳。卓卓常存。機分頂後光。智契劫前眼。所以道。新豐路兮峻仍。皾新豐洞兮湛然沃。登者登兮不動搖。遊者遊兮莫勿速。亭堂雖有到人稀。林泉不長尋常木。諸禪德。向上一著。尊貴難明。琉璃殿上不稱尊。翡翠簾前還合伴。正與麼時。針線貫通。真宗不墜。合作麼生施設。滿頭白髮離嚴谷。半夜穿雲入市廛。</p>
<p>師有六牛圖。</p>
<p>一曰。始聞知識示誨。即起信心。信心既萌。永為道本。故牛首上一點白。一念信為本。千生入道因。自憐迷覺性。隨處染埃塵。野草時時綠。狂花日日新。思家無計得。但覺淚沾巾二曰。信心既發。念念揩磨。忽示發明。心生歡喜。最初入頭。故頭全白。問訊者牛兒。知非何太遲。拋家經幾劫。逐妄許多時。念念歸無念。思思絕所思。入頭從此始。次第證無為。</p>
<p>三曰。既有發明。漸漸熏煉。智慧明靜。未能純一。將白半身。看牧幾春秋。將成露地牛。出離荒草去。向近雪山遊。正念雖歸一。邪思尚混流。脫愁心迹盡。六處不能収。</p>
<p>四曰。更無妄念。唯一真心。清淨湛然。通身明白。六處不能該。優曇火裏開。了然無系屬。明淨絕纖埃。繩索將無用。人牛安在哉。迢迢空劫外。佛祖莫能猜。</p>
<p>五曰。心法雙忘。人牛俱泯。永超象外。唯一空空。是名大解脫門。佛祖命脉。人牛消息盡。古路絕知音。霧捲千巖靜。苔生三徑深。心空無所有。情盡不當今。把釣公何在。磻溪鎻綠陰。</p>
<p>六曰。命根斷處。絕後還甦。隨類受身。逢場作戲。只改舊時人。不改舊時行履處。妙盡復窮通。還歸六道中。塵塵皆佛事。處處是家風。皓玉泥中異。精金火裏逢。優游無間路。隨類且漂蓬。</p>
<p>贊曰。</p>

<div class="lg regular"><div class='lg-row'>石火電光　雷霆一默</div>
<div class='lg-row'>若耶溪沙裏精金　苧羅山棘中薝蔔</div>
<div class='lg-row'>見真歇插花裝老婦　寧識羞慚</div>
<div class='lg-row'>被宏智嚼飯餧嬰孩　敢言自得</div>
<div class='lg-row'>蹈翻明暗路　眼睛頭徧地蒺藜</div>
<div class='lg-row'>剗斷離微根　脚跟下參天荊棘</div>
<div class='lg-row'>十成尊貴　駕香車豈輾宸苔</div>
<div class='lg-row'>一路平常　祭江神不知舜力</div>
<div class='lg-row'>烟霽寒沙孤鷺立　野溪頭雪正糢糊</div>
<div class='lg-row'>凍消枯木老龍吟　竹戶外春無消息</div>
<div class='lg-row'>道寰深靜處　腦後光劫前眼猶是金塵</div>
<div class='lg-row'>情識未融時　青山父白雲兒總成家賊</div>
<div class='lg-row'>正偏兼到　十洲花寧免凋殘</div>
<div class='lg-row'>收放未全　六牛圖有何奇特</div>
</div><p style="margin-left:1em">長庚門下掃蕩潑生涯。信神駒有汗血之功。金雞抱司晨之德。</p>
<p style="margin-left:4em">洞山至此十一世共十四人。</p>
</div></div>
<p class='juan'>五家正宗贊卷第三</p>
</div><!-- end of div[@id='body'] -->
</body></html>