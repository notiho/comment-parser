<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>松源崇嶽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />松源和尚語錄卷下</p>
<div class='div-other'><a id='mulu13' />
<p class='h1'>臨安府景德靈隱禪寺語錄</p><p class="byline">參學　道巖　等錄</p><p>慶元三年六月五日入院。指三門云。靈山一路。達者猶迷。不立堦梯。憑誰措足。到頭相見無餘事。月下披雲嘯一聲。</p>
<p>指法座云。要行便行。要坐便坐。水長船高。泥多佛大。</p>
<p>陞座。拈香云。此一瓣香。恭為祝延今上皇帝聖壽無疆。萬歲。萬歲。萬萬歲。次拈香云。此一瓣香。奉為　丞相國公．闔朝文武百官資陪祿筭。次拈香云。此香爇向爐中。供養前住當山。後住天童密庵先師大和尚用酬法乳。遂就座。</p>
<p>僧問。鼓響鐘鳴談實相。燈籠露柱放毫光。不須更覓長安路。<span class='corr'>已</span>是全身入帝鄉。學人上來。請師答話。</p>
<p>師竪起拂子云。還見麼。</p>
<p>進云。只這住山非有意。向來成佛亦無心。</p>
<p>師云。相隨來也。</p>
<p>進云。昔日圓悟禪師示眾道。有一人不離家舍。常在半途。有一人常在半途。不離家舍。意旨如何。</p>
<p>師云。金剛手中八楞棒。</p>
<p>進云。今日和尚在家舍。在半途。</p>
<p>師云。鶖子神通不奈何。</p>
<p>進云。恁麼則今朝喜得主人歸。</p>
<p>師云。一時坐斷。</p>
<p>進云。昔日王常侍訪臨濟。問。好一堂僧。為復是看經。是坐禪。濟云。不看經。不坐禪。此意如何。</p>
<p>師云。無孔鐵槌。</p>
<p>進云。常侍云。畢竟作箇什麼。濟云。總教成佛作祖去。又作麼生。</p>
<p>師云。慚愧。慚愧。</p>
<p>進云。只如今日靈隱也好一堂僧。未審作箇什麼僧。</p>
<p>師云。一任卜度。僧禮拜。</p>
<p>師乃云。若論此事。不可以有心知。不可以無心得。不可以語言造。不可以寂默通。大智洞明。千差坐斷。大機圓應。著著全彰。所以諸佛出世。為此一大事因緣。祖師西來。直指人心。見性成佛。是故靈光洞耀。共贊皇家。萬國懽心。同傾舜日。且知恩報恩一句作麼生道。一人端拱無為化。徧界開敷五葉花<span class='note-inline'>(敘謝畢)</span>。</p>
<p>復舉。世尊一日陞座。纔<span class='corr'>斂</span>衣。文殊白槌云。諦觀法王法。法王法如是。世尊便下座。</p>
<p>師豎起拂子云。世尊三昧．文殊三昧。總在拂子頭上。諸人還見麼。臥龍纔奮迅。丹鳳便翱翔。</p>
<p>上堂。舉。僧問巴陵。祖意教意。是同是別。巴陵云。雞寒上樹。鴨寒下水。白雲師祖云。巴陵只道得一半。白雲則不然。掬水月在手。弄花香滿衣。</p>
<p>師拈云。白雲盡力道。只道得八成。有問靈隱。只向它道。人我無明一丳穿。</p>
<p>上堂。天不言。四時行。地不言。萬物生。拄杖子不言。佛祖榜樣。是汝諸人長期百二十日還曾夢見也未。禹力不到處。河聲流向西。</p>
<p>密庵先師忌日。拈香。百丈耳聾。黃檗吐舌。後代兒孫半生半滅。破沙盆曾漏泄。炎天六月飄霜雪。</p>
<p>上堂。舉。雪峰拈拄杖示眾云。我這箇只為中下機人。時有僧出問。忽遇上上人來時如何。雪峰擲下拄杖。後雲門云。我不似雪峰打葛藤。驀拈拄杖云。我這箇只為中下機人。有僧問。忽遇上上人來時如何。門便棒。</p>
<p>師云。大機圓應。大用直截。雪峰．雲門只得一橛。畢竟如何。不說。不說。</p>
<p>上堂。仰面不見天。低頭不見地。眉毛在眼上。鼻孔裏出氣。於我衲僧門下。正好喫痛棒。為甚如此。易分雪裏粉。難辨墨中煤。喝一喝。</p>
<p>上堂。舉。睦州見僧來參。便喝云。上座如何偷常住菓子。僧云。某甲方來。因甚道偷常住菓子。州云。贓物現在聻。</p>
<p>師頌云。傾盡寶山寶。全身入荒艸。若是鳳凰兒。不向那邊討。</p>
<p>上堂。萬法是心光。諸緣惟性曉。本無迷悟人。只要今日了。拍禪床一下。云。今日了。大盡三十日。小盡二十九。</p>
<p>上堂。靈隱開爐。火種全無。將無作有。孰辨精粗。擬議烏藤劈脊摟。從教箇箇觜盧都。</p>
<p>出鄉歸。上堂。東過西。西過東。主中賓。賓中主。大地全收。千差一舉。打鼓普請看。通身是泥土。</p>
<p>上堂。千人排門。不若一人踏關。一人踏關。千人萬人皆到無疑安樂之地。與麼告報。莫有不甘者麼。良久。云。入水見長人。</p>
<p>上堂。葉落歸根。來時無口。神仙玅訣。父子不傳。且如何道得接手句。多處添些子。少處減些子。</p>
<p>上堂。今朝十五。陞堂直舉。全主全賓。燈籠露柱。不是佛。不是祖。剔起兩莖眉。三更日卓午。</p>
<p>浴佛上堂。年年此日潑惡水。箇事從悉達多起。自云徧界獨稱尊。後代兒孫誰管儞。</p>
<p>上堂。舉。教中道。若謂如來有所說法。則為謗佛。且如黃面老子七處九會。當為何事。水長船高。</p>
<p>上堂。舉。雲門大師道。釋迦老子與天帝釋在中庭相爭佛法。正閙。</p>
<p>師云。雲門大師大似巧媳婦。等閑做出無麫䬪飥。雖然如是。人人也少一分不得。</p>
<p>上堂。忽雨忽晴。天平地平。釋迦彌勒。打失眼睛。喝一喝。下座。</p>
<p>上堂。拈拄杖。卓一下。云。三世諸佛．歷代祖師．萬象森羅．人畜艸芥總在這裏。放開也在我。揑聚也在我。又卓一下。云。為見諸人。不覺不知倒騎佛殿出三門去也。復卓一下。下座。</p>
<p>上堂。舉。睦州和尚陞座云。首座聻。答云。在。又云。寺主聻。答云。在。維郍聻。答云。在。三段不同。今當第一。向下文長。付在來日。</p>
<p>師云。借手行拳。驚羣動眾。龍門上客。未舉先知。若不然者。靈隱失利。</p>
<p>上堂。舉。古者道。十五日<span class='corr'>已</span>前。不得住我者裏。若住我這裏。我有錐錐儞。十五日<span class='corr'>已</span>後。不得離我者裏。儞若離我者裏。我有鉤鉤儞。正當十五日。用錐即是。用鉤即是。</p>
<p>師云。一字不著畫。</p>
<p>上堂。隔墻見角。便知是牛。隔山見煙。便知是火。以拂子擊禪床一下。云。諸人還見麼。下坡不走。快便難逢。</p>
<p>韓少傳請上堂。說偈云。大人具大見。大智得大用。一舉定千差。百發而百中。密贊中興業。了無毫末共。福如滄海壽如山。赫赫聲名繼前踵。</p>
<p>上堂。舉。僧問瑯瑘。清淨本然。云何忽生山河大地。瑯瑘抗聲云。清淨本然。云何忽生山河大地。其僧有省。</p>
<p>師云。日長夜短。諸人還省麼。青天復青天。打失髑髏前。看看日又過。爭教人少年。</p>
<p>上堂。舉。洞山云。諸人還知有佛法向上事麼。時有僧出云。如何是佛法向上事。山云。非佛。雲門云。明不得。狀不得。所以言非。</p>
<p>師云。雲門好語。未免釘釘膠粘。</p>
<p>楊寺義和尚至。上堂。道人相見。如如不變。同氣連枝。略通一線。笑揖飛來峰。大家看佛面。</p>
<p>上堂。西天四七。唐土二三。天下老和尚的的相承。不容眨眼。老德山因甚拆却佛殿。良久。云。艸本天下同。</p>
<p>瑞慶節上堂。龍吟霧起。虎嘯風生。瑞氣祥光。普天帀地。森羅萬象。發懽喜心。物物頭頭。咸沾帝澤。且當陽一句如何剖露。皇基磅礴三千界。睿筭延鴻億萬年。</p>
<p>開爐上堂。拈拄杖云。不是心。不是佛。栗棘蓬。金剛圈。枯木寒灰去。銀蟾迸海門。卓拄杖。下座。</p>
<p>上堂。第一義諦。分文不直。略露機鋒。青天霹靂。恁麼恁麼。不識不識。</p>
<p>上堂。舉。僧問楊岐。如何是不動尊。岐云。大家齊著力。靈隱則不然。若有人問。如何是不動尊。只向它道。退後著。</p>
<p>湯侍郎入山請上堂。舉。達磨西來。直指人心。見性成佛。遂說偈云。</p>
<p>急水波心下直鈎。魚龍蝦蠏一時收。</p>
<p>祖師活計無多子。惱亂春風卒未休。</p>
<p>上堂。從上來事合作麼生。橫亘十方。竪窮三際。子承父業。賺殺幾多人。良久。云。惺惺著。喝一喝。下座。</p>
<p>上堂。言無展事。語不投機。承言者喪。滯句者迷。和底掀飜了。趙州東院西。</p>
<p>上堂。舉。古者道。結夏來五日。寒山子作麼生。靈隱結夏來十日。無陰陽地作麼生。良久。云。風吹荷葉動。決定有魚行。</p>
<p>上堂。舉。僧問曹山。恁麼熱。向甚處回避。山云。鑊湯爐炭裏。僧云。鑊湯爐炭裏作麼生回避。山云。眾苦不能到。</p>
<p>師云。或問靈隱。恁麼熱。向甚處回避。也只向它道。鑊湯爐炭裏。問。鑊湯爐炭裏如何回避。云。風恬浪靜。</p>
<p>上堂。未離兜率。<span class='corr'>已</span>降王宮。未出母胎。度人<span class='corr'>已</span>畢。黃面老子末上擔一片板。只見一邊。致令後代兒孫盡力擡脚不起。</p>
<p>解夏上堂。舉。灌谿參臨濟。下禪床欄胸掙住云。道。道。灌谿云。領。濟推開云。且放儞一頓棒。灌谿住院後云。我見臨濟無言說。直至于今飽不飢。</p>
<p>師云。爐韛之所。鈍鐵猶多。雖然如是。不因夜來鴈。爭見海門秋。</p>
<p>譙寺丞請陞座。舉。古德云。莫行心處路。不掛本來衣。何須更恁麼。切忌未生時。</p>
<p>師云。古德與麼說話。且道是放行。是把住。復云。一鏃破三關。喝一喝。</p>
<p>出鄉歸。上堂。從上佛祖向紅塵裏轉大法輪。自餘人人鼻孔遼天。箇箇眉毛[病-丙+斯]結。抽釘㧞楔。異類中行。倒腹傾腸。遞相供養。莫有不甘底麼。良久。云。吽。吽。</p>
<p>上堂。依經解義。三世佛冤。離經一字。還同魔說。達磨九年面壁。老盧踏碓舂糠。撿點將來。也是寸釘入木。</p>
<p>上堂。一向恁麼去。道絕人稀。一向恁麼來。辜負先聖。窮即變。變即通。佛祖由來在夢中。</p>
<p>上堂。舉。盤山道。向上一路。千聖不傳。楊歧和尚云。口上著。</p>
<p>師云。千聖不傳到今日。口上著來無等匹。洞庭山脚太湖心。行人路上空啾唧。</p>
<p>天童全和尚至。上堂。太白名山。飛來峰頂。隔江招手。便乃橫趍。所以撞著道伴交肩過。平生參學事畢。且道參箇什麼。一州一縣。鹽貴米賤。</p>
<p>上堂。法尚應捨。何況非法。竪起拂子云。這箇是拂子。且作麼生捨。離婁行處浪滔天。</p>
<p>浴佛上堂。諸佛降生。鼻直眼橫。打與狗喫。據令而行。流通正法眼。日午打三更。</p>
<p>上堂。今朝月半。見成公案。臨濟德山。猶是鈍漢。靈隱恁麼道。也是不著便。</p>
<p>上堂。按拄杖云。拈起拄杖。更無向上。放下拄杖。是何模樣。髑髏山後即不問汝諸人。且道下馬臺裏轉身一句作麼生道。良久。云。不到烏江不肯休。卓拄杖。下座。</p>
<p>上堂。釋迦老子半夜逾城。直造雪山。<span class='corr'>已</span>是漏逗不少。又道於三七日中思惟如是事。且道更思惟箇什麼。人平不語。水平不流。</p>
<p>上堂。舉。中邑和尚見僧來。乃拍口作和聲。仰山來。邑亦拍口。山從東過西。邑又拍口。山從西過東。邑又拍口。山當面而立。邑云。儞從何得。山云。從溈山得。山却問邑。師從何得。邑云。我從章敬得。</p>
<p>師云。二老漢正是癡人說夢。雖然。笑它者多。哂它者少。</p>
<p>上堂。舉。教中道。無我相。無人相。無眾生相。無壽者相。畢竟黃面老子為人眼在甚處。主山高。案山低。</p>
<p>上堂。舉。雲門云。直得乾坤大地無纖毫過患。猶是轉句。不見一色。始是半提。更須知有全提時節。</p>
<p>師云。百尺竿頭弄險。是非海裏橫身。更有全提底時節。只堪惆悵不堪陳。</p>
<p>上堂。舉。香嚴端和尚示眾云。語是謗。寂是誑。語寂向上有路在。老僧口門窄。不能與汝說得。</p>
<p>師云。香嚴恁麼。且道是說。是不說。良久。云。喫茶去。</p>
<p>上堂。善言言者。言所不能言。善迹迹者。迹所不能迹。入林不動艸。入水不動波。因甚南泉無語歸方丈。擊拂子云。開口見膽。</p>
<p>上堂。舉。僧問白兆和尚。如何是萬行。兆云。今年桃核也無。說什麼爛杏。又問。如何是玅覺。兆云。若是玅藥。見示一服。僧云。不問這箇。兆云。你問什麼。僧云。玅覺。兆云。若是皂角。分付浴頭。</p>
<p>師云。這僧不妨懵懂。白兆終是惺惺不惺惺。藥因救病出金瓶。擊拂子。下座。</p>
<p>上堂。坐深井者。不知太虗之寬廣。亡偏見者。方明至理之圓融。棒喝交馳。時清道泰。摩訶般若波羅蜜。甚深般若波羅蜜。</p>
<p>上堂。大智洞明。大機圓應。德山隔江招手。高亭便乃橫趍。百丈遭喝。因甚三日耳聾。秦時[車*度]轢鑽。</p>
<p>上堂。舉。黃檗云。自達磨大師到中國。唯說一性。惟傳一法。以佛傳佛。不說餘佛。以法傳法。不說餘法。法即不可說之法。佛即不可取之佛。乃是本源清淨心也。</p>
<p>師云。不可說。不可取。不是心。不是佛。擊禪床一下。云。急急如律令。</p>
<p>出鄉歸。上堂。不著佛求。不著法求。不著僧求。揚帆鼓棹。任性優游。收捨南州與此州。都盧無有一絲頭。喝一喝。</p>
<p>上堂。德山入門便棒。望風豎降旗。臨濟入門便喝。諸人還猛省麼。攻乎異端。斯害也<span class='corr'>已</span>。</p>
<p>上堂。行羅漢慈。破結賊故。行菩薩慈。安眾生故。行如來慈。續慧命故。且道行衲僧慈合作麼生。掃除佛祖渾閑事。須知刃下有針錐。</p>
<p>上堂。絕羅籠。脫羈鎻。雖是善因。而招惡果。咄。</p>
<p>上堂。舉。僧問投子。萬法從一法生。未審一法從何而生。子云。回首看。</p>
<p>師云。從門入者。不是家珍。拶倒燈籠露柱嗔。</p>
<p>上堂。揑碎虗空出汁。石火電光莫及。二祖不識安心。拜依位而立。喝一喝。下座。</p>
<p>上堂。舉。僧問靈樹。如何是和尚家風。樹云。千年田。八百主。僧云。如何是千年田。八百主。樹云。郎當屋舍沒人修。又僧問死心。如何是和尚家風。心云。張公喫酒李公醉。云。如何是張公喫酒李公醉。心云。任從滄海變。終不為君通。</p>
<p>師云。二老漢同床打睡。各自做夢。忽有人問靈隱。如何是和尚家風。只向它道。蠱毒之家水莫甞。如何是蠱毒之家水莫甞。只云。波斯入閙市。</p>
<p>上堂。橫按拄杖云。汝等諸人。各各命若懸絲。復卓拄杖云。且救得一半。</p>
<p>浴佛上堂。梵志翻著韈。摩耶生悉達。聲迹不相干。今朝四月八。</p>
<p>四月十五日。上堂。禁足護生。安居聖制。此土西天。十方三世。</p>
<p>上堂。舉。趙州道。諸方難見易識。我這裏易見難識。</p>
<p>師云。識不識。見非見。說易說難。如油入麵。</p>
<p>上堂。舉。僧問芭蕉和尚。如何是透法身句。蕉云。一不得問。二不得休。僧云。某甲不會。蕉云。第三度來。與汝相見。</p>
<p>師以拂子擊禪床云。還見麼。握土成金猶可易。變金為土始知難。</p>
<p>上堂。舉。僧問多福。如何是多福一叢竹。福云。一莖兩莖斜。僧云。某甲不會。福云。三莖四莖曲。死心拈云。斜即任斜。曲即任曲。喚什麼作一叢竹。</p>
<p>師云。三年一閏。喝一喝。</p>
<p>上堂。舉。雲門問僧云。天下甚麼人會佛法。僧云。露柱會佛法。門喝一喝。云。這死蝦蟆。</p>
<p>師云。這僧還甘也無。入水見長人。</p>
<p>上堂。舉。僧問北禪。如何是無心法。禪云。灌稻水車鳴戞戞。又問。如何是有心法。禪云。機關木人笑夫休。</p>
<p>師云。北禪只解把定。不能放行。或問靈隱。如何是無心法。只向他道。種田博飯。又問。如何是有心法。鼓腹謳歌。</p>
<p>上堂。舉。青原和尚問六祖。作何所務即不落堦級。祖云。儞曾作什麼來。原云。聖諦亦不為。祖云。落何堦級。原云。聖諦尚不為。何堦級之有。祖深器之。</p>
<p>師云。是即是。總未有出身之路。靈隱門下莫有獨脫底麼。敲出鳳凰五色髓。撲碎驪龍頷下珠。</p>
<p>上堂。即心即佛。非心非佛。<span class='corr'>已</span>是停囚長智。靈山指月。曹谿話月。突出糞掃堆頭。且道臨濟掌黃檗如何。官不容針。私通車馬。</p>
<p>開首座受雲居請。上堂云。世尊拈花。迦葉微笑。西天四七。唐土二三。諸祖出興。分宗列派。發大機。顯大用。垂慈利物。的的相承。直至于今。真風不墜。雖然如是。且威音王<span class='corr'>已</span>前一句作麼生道。牽犁拽把幾時休。</p>
<p>上堂。舉。明招行脚時到象田。欲去。累辭不得。招云。某甲有一問。和尚若道得即不去。若道不得。莫妨某甲進途。乃拈起布毛吹云。古人意作麼生。田無語。明招珍重便行。</p>
<p>師云。象田無語。坐斷天下人舌頭。諸人還見明招麼。參。</p>
<p>舉首座鳳山義和尚立僧上堂。諸佛不出世。祖師不西來。佛法遍天下。談玄口不開。既是談玄。因甚口不開。問取鳳山和尚。</p>
<p>上堂。世尊良久。維摩默然。便恁麼去。十萬八千。</p>
<p>十月朝上堂。開爐開爐。柴炭全無。星兒火種。照徹十虗。且問諸人會也無。</p>
<p>上堂。僧問。藏身處沒蹤迹。沒蹤迹處莫藏身。如何。</p>
<p>答云。毒蛇鼻頭揩痒。乃云。天不言。四時行。地不言。萬物生。墻壁瓦礫。橫說竪說。衲僧家併却咽喉唇吻。道將一句來。以拂子擊禪床一下。云。百發百中。</p>
<p>韓郡王請掛報慈寺額云。長者建梵剎竟。我佛開解脫門。題目分明。當陽顯示。有權有實。有照有用。一段風光。千車合轍。直得寂而玅。虗而靈。不墮斷常。圓明了了。以此祝君王之壽。以此報祖先之恩。法界無邊。同延景福。雖然如是。且當機一句如何剖露。高提西祖印。正眼自流通。</p>
<p>上堂。有人說得到。行不到。有人行得到。說不到。假饒行說俱到。檢默將來。俗氣不除。</p>
</div>
<div class='div-other'><a id='mulu14' />
<p class='h1'>開山顯親報慈禪寺語錄</p><p class="byline">參學　了能　等錄</p><p>拈帖云。惟此一事實。餘二即非真。且如何是此事。試辨看。</p>
<p>入寺。指三門。十字街心。是人蹉過。百艸頭上。古佛道場。豁開大解脫門。普請一時證入。咄。</p>
<p>入佛殿。燒香云。有你不有我。有我不有儞。咬定牙關。齊之以禮。</p>
<p>據方丈。端居丈室。青天白日。竇八布衫。雲門念七。</p>
<p>陞座。拈香。恭祝聖壽無疆。次拈香。奉為　太師郡王資培祿筭。遂陞座。</p>
<p>僧問。大根大器不尋常。百寶莊嚴勝道場。今日請師為鼻祖。山河大地盡輝光。正恁麼時。請師祝聖。</p>
<p>師云。虗空書卍字。</p>
<p>進云。一氣洪鈞資斡運。</p>
<p>皇圖永固太平基。</p>
<p>師云。須彌山。</p>
<p>進云。昔日賢于長者與佛行次。佛指面前地云。此處好建梵剎。意旨如何。</p>
<p>師云。鈎頭有餌。</p>
<p>進云。賢于插標於指處。云。建梵剎<span class='corr'>已</span>竟。又作麼生。</p>
<p>師云。啐啄同時。</p>
<p>進云。當時佛讚嘆。如是。如是。為復是機投箭拄。為復是偶爾成文。</p>
<p>師云。一任卜度。</p>
<p>進云。後來無盡相公頌云。一根脩竹建精藍。風捲蟭螟入海南。惡水潑來成第二。鈍根蹉過落前三。還端的也無。</p>
<p>師云。錦上鋪花。</p>
<p>進云。只如。</p>
<p>大師．郡王於一毫端不勞彈指。成就如是清淨寶剎。與昔賢于是同是別。</p>
<p>師云。動容揚古路。不墮悄然機。</p>
<p>進云。如是則萬古報慈功不朽。郡王心與佛心同。</p>
<p>師云。一句道著。僧禮拜。</p>
<p>師乃云。以大願力。作殊勝事。以方便智。演最上乘。一句子出於千聖頂門。一玅機發於無盡寶藏。所以大人具大見。大智得大用。諸佛說不到。祖師提不起。獨標物外。自古自今。列五位君臣。具三玄三要。建法幢。立宗旨。風從虎。雲從龍。萬派朝宗。千差合轍。正與麼時。如何剖露。良久。云。風前有路超群象。鼓腹謳歌樂太平<span class='note-inline'>(謝詞不錄)</span>。</p>
<p>復舉。龐居士問馬大師云。不與萬法為侶者是什麼人。馬大師云。待汝一口吸盡西江水即向汝道。居士當下大悟。遂有偈云。十方同聚會。箇箇學無為。此是選佛場。心空及第歸。</p>
<p>師云。且道是什麼標格。不因風捲浮雲淨。爭見長空萬里天。</p>
<p>端午上堂。一二三四五。五四三二一。風過樹頭搖。天晴日頭出。會得日頭出。不會而自屈。</p>
<p>上堂。僧問。寸絲不掛。赤肉猶存時如何。</p>
<p>答云。白飯元來是米做。遂以拂子擊禪床一下。云。上來講讚。無限勝因。扇子䠙跳上三十三天。蚯蚓驀過東海。入荒田不揀。信手拈來艸。諸人還知落處麼。幾度賣來還自買。為憐松竹引清風。</p>
<p>上堂。兩刃交鋒。略通一線。有耳者聞。有眼者見。且不落見聞一句作麼生道。良久。云。鄭州梨。青州棗。</p>
<p>上堂。舉。雲門問洞山。近離甚處。山云。查渡。門云。夏在甚處。山云。湖南報慈。門云。幾時離彼。山云。八月二十五。門云。放汝三頓棒。山至次日云。昨日蒙和尚賜棒。未審過在什麼處。門云。飯袋子。江西．湖南便與麼。洞山於此悟去。</p>
<p>師云。諸方盡謂父子投機。啐啄同時。殊不知雲門正令不行。却向艸窠裏輥。致令洞山打失鼻孔。直至如今無摸索處。下座。</p>
<p>上堂。達磨達磨。不識這箇。直指單傳。胡揮亂做。且道還有過也無。喝一喝。下座。</p>
</div>
<div class='div-other'><a id='mulu15' />
<p class='h1'>秉拂普說</p><p>靈隱首座寮秉拂。僧問。人天眼目。堂中上座。四海叢林。還佗一箇。三德六味。拈放一邊。祖意西來。便請裂破。</p>
<p>答云。一字入公門。九牛拽不出。</p>
<p>進云。大眾得聞於未聞去也。</p>
<p>答云。聞底事作麼生。</p>
<p>進云。耀古騰今。普天帀地。</p>
<p>答云。賺殺闍梨。僧禮拜。</p>
<p>師云。豁開正眼。直截根源。一句全提。千差絕跡。識不可識。智莫能知。全體與麼來。全體如是住。如王寶劒。孰敢當鋒。擬欲衝前。橫屍萬里。任是德山．臨濟。直須倒退三千。達磨祖師也只得一場懡㦬。天下老和尚又何啻亡鋒結舌。一向與麼。盡法無民。秉拂上座今夜且向第二義門露箇消息。</p>
<p>乃豎拂云。看看。拂子豎。萬象森羅一時豎。拂子橫。萬象森羅一時橫。掃蕩攙搶。剪除狂宼。所以道。護生須是殺。殺盡始安居。要會箇中意。鐵船水上浮。又道目前無法。意在目前。不是目前法。非耳目之所到。識取鈎頭意。莫認定盤星。意能剗句。句能剗意。意句交馳。誠為可畏。要且不是禪。不是道。不是心。不是佛。不是物。若是箇漢。撩起便行。如俊鷹快鷂相似。迷影梢空。背摩霄漢。可謂奮丈夫志氣。操佛祖威權。鐵壁銀山。單刀直入。攙旗奪鼓。電卷星馳。物物頭頭。出身有路。靈苗異草和根拔。大地從教荊棘生。雖然如是。未稱衲僧。且道畢竟如何。密把鴛鴦閑繡出。金針終不與人看。</p>
<p>復舉。僧問馬大師。如何是佛。馬師云。即心是佛。後來南堂靜和尚頌云。即心即佛。鐵牛無骨。戲海獰龍。摩霄俊鶻。西江吸盡未為奇。火裏生蓮香[颱-台+弗][颱-台+弗]。乃云。馬大師裂破面皮。南堂老漢敲骨出髓。後代兒孫若總與麼為人。達磨一宗掃土而盡。</p>
<p>冬夜秉拂。僧出禮拜。便問。匹馬單鎗。便請相見。</p>
<p>答云。若是陶淵明。攢眉便回去。</p>
<p>進云。今日小出大遇。</p>
<p>答云。你得箇什麼。</p>
<p>進云。智日出時無一物。明頭未曉暗頭明。</p>
<p>答云。要且沒交涉。</p>
<p>進云。如何是有交涉底。</p>
<p>答云。待你換却骨頭來即向你道。</p>
<p>進云。直饒換得骨頭來。亦未免沒交涉。</p>
<p>答云。話墮了也。</p>
<p>進云。記得汾陽和尚示眾云。夫說法者。須具十智同真。若不具十智同真。邪正不辯。緇素不分。不可為人天眼目。如何是十智同真。</p>
<p>答云。提水放火。</p>
<p>問。如何是一．同一質。</p>
<p>答云。裂破。</p>
<p>問。如何是二．同大事。</p>
<p>答云。一毛頭上定乾坤。</p>
<p>問。如何是三．總同參。</p>
<p>答云。蝦<span class='corr'>䗫</span>蚯蚓。跛鼈盲龜。</p>
<p>問。如何是四．同真智。</p>
<p>答云。一不成。二不是。</p>
<p>問。如何是五．同遍普。</p>
<p>答云。大地撮來無寸土。</p>
<p>問。如何是六．同具足。</p>
<p>答云。猶欠一著。</p>
<p>問。如何是七．同得失。</p>
<p>答云。入泥入水。</p>
<p>問。如何是八．同生殺。</p>
<p>答云。自救不了。</p>
<p>問。如何是九．同音吼。</p>
<p>答云。八角磨盤空裏走。</p>
<p>問。如何是十．同得入。</p>
<p>師云。寒山逢拾得。</p>
<p>問。與什麼人同得入。</p>
<p>答云。胡張三．黑李四。</p>
<p>問。與誰同音吼。</p>
<p>答云。狸奴白牯。</p>
<p>問。作麼生同生殺。</p>
<p>答云。德山棒．臨濟喝。</p>
<p>問。何物同得失。</p>
<p>答云。草裏輥。</p>
<p>問。那箇同具足。</p>
<p>答云。信手拈來著著親。</p>
<p>問。何物同遍普。</p>
<p>答云。針鋒影裏騎大鵬。等閑挨落天邊月。</p>
<p>問。何人同真智。</p>
<p>答云。黑山死鬼窟。</p>
<p>問。孰能總同參。</p>
<p>答云。燈籠入露柱。</p>
<p>問。那箇同大事。</p>
<p>答云。嘉州大象。<span class='corr'>陝</span>府鐵牛。</p>
<p>問。何物同一質。</p>
<p>答云。椀脫丘。</p>
<p>進云。十智同真蒙指示。向上還有事也無。</p>
<p>答云。向下亦無。</p>
<p>進云。作家首座。天然猶在。</p>
<p>即云。這裏著不得。僧禮拜。</p>
<p>乃豎起拂子云。三世諸佛也與麼。六代祖師也與麼。天下老和尚也與麼。現前大眾也與麼。山河大地．萬象森羅．有情無情悉皆與麼。只有秉拂上座却不與麼。為什麼如此。劒去久矣。所以瞥轉玄關。大機獨脫。呵佛罵祖。斬釘截鐵。猶是鈍漢。何況立問立答。舉古舉今。激濁揚清。談玄說玅。大似掉棒打月。笑破他人口。于今不獲<span class='corr'>已</span>。據實而論。虗空未足為廣。日月未足為明。乾坤未足為大。萬象未足為眾。秉拂上座有口也無說處。諸人有耳也無側聆分。千聖只言自知。誰敢正眼覷著。直饒通身是眼。不墮情塵。坐斷千差。孤危不立。臨機玅轉。大用現前。亦能殺人。亦能活人。步步有出身之路。頭頭具生機一著。擒縱自由。收放在我。破的衝關。不借他力。向我衲僧門下。也只是家常茶飯。所以道。向上一路。千聖不傳。</p>
<p>未曾親近。早隔大千。除是英俊。方能這裏著得一隻眼。便見皇風蕩蕩。海晏河清。君子道長。小人道消。無一法不是真乘。無一物不是玅用。塵塵爾。剎剎爾。念念爾。如盤走珠。有什麼留礙。如斯剖露。是是矒底東西不辨。南北不分。則故是不知落處。久參先德。脚踏實地。且道恁麼時如何。拍繩床云。機關不是韓光作。莫把胸襟當等閑。</p>
<p>復舉。堂頭和尚夜來舉。洞山冬夜喫菓子次。問泰首座。有一物。上拄天。下拄地。黑似漆。常在動用中。動用中收不得。過在什麼處。泰云。過在動用中。山喚侍者掇退菓子卓。這些說話。堂上老人夜來<span class='corr'>已</span>是八字打開。徹向諸人面前了也。檢點將來。大似扶強不扶弱。秉拂上座今夜也不可放過。洞山布長蛇陣。只要直取中軍。泰首座不動干戈。當鋒一揑。便見七花八裂。直至于今收不得。久立。</p>
<p>普說。趙州南。石橋北。觀音院裏有彌勒。祖師遺下一隻履。直至于今覓不得。行脚道人眼似流星。機如掣電。聊聞舉著。徹骨徹髓。亦未為性懆。何況尋言逐句。意根下卜度。有甚瞥脫處。大丈夫要了大丈夫事。譬如上將軍破陣。不顧危亡。直教透徹。所以參禪須是悟。若不悟。總沒交涉。且如稜道者往來雪峰．玄沙二十年。只看箇驢事未去。馬事到來。坐破數箇蒲團。忽一日。因捲簾豁然大悟。便道。也大差。也大差。捲起簾來見天下。有人問我解何宗。拈起拂子劈口打。</p>
<p>香嚴在百丈。問一答十。問十答百。及到溈山。山問。你在百丈先師處問一答十。問十答百。是你聰明記憶底。你向父母未生<span class='corr'>已</span>前試道看。當時道不得。却把從前看過底文字從頭撿閱。要尋一句祗對都使不得。不奈何了。却去請溈山說。山云。我若說與你。你他時後日罵我去在。遂云。休。休。我此生與般若無緣。去做箇長行粥飯僧過。遂往南陽結庵。應是佛法禪道。從前許多學解一時放下。父母未生前底也放下。因一日打併庵基次。擲瓦礫擊竹作聲。忽然大悟。便云。一擊忘所知。只這豈不是佗著實悟得底。便乃望溈山禮拜云。和尚恩逾父母。當時若說與我。焉有今日事。</p>
<p>等閑開口動舌。自與尋常不同。縱饒你學得大藏教。從它達磨肚裏過。不曾自悟。如何敵得生死。而今學道兄弟緣是多知多解。將它古人言句比配下得語好。做得頌好。皆是錯用心。你若實有悟入。不怕不會古人言句。所以一處通。千處百處絕羅籠。看他前輩打得一箇半箇出來。直是驚天動地。大慧初入閩時。晦庵光和尚在廣因相從。一日。入室。問。喫粥了也。洗鉢盂了也。燒香行道了也。除却藥忌。道將一句來。光云。裂破。大慧喝云。儞又來這裏說禪。光於此大悟。有頌云。當機一拶怒䨓吼。驚起法身藏北斗。長鯨吞月浪滔天。拈得鼻孔失却口。直是性懆瞥脫。傾湫倒岳一番。</p>
<p>今之叢林浩浩地。只是名字參禪。其間有一知半解。稍知觸淨。早是罕有。若要荷擔此事。實難得人。所以大慧因圓悟云。如何是諸佛出身處。云。薰風自南來。殿閣生微凉。打破漆桶了。每至入室。圓悟只是道。未在。後因舉。樹倒藤枯時如何。云。相隨來也。驀忽知非。圓悟便請立僧。參禪須是悟。悟了須是遇人。若不遇人。莫教有箇拂子柄在儞手裏。為人為不得。驗人驗不得。只是杜撰阿師。瞎學人眼。不是小事。你看五祖說話。只用尋常語言。須知佗為人處。別後得三佛出來。甚生氣槩。是佗真箇踏著正脉底。決定不干事也。如何昧得佗這星子。你若踏不著。自無轉身一路。只守一知半解。鄭重寶惜。不肯放捨。乃是大病。畢竟不堪為種艸。明明向汝道。開口不在舌頭上。弄潮須是弄潮人。急著精彩。大丈夫兒。阿誰無分。夜深。久立。</p>
<p>心外無法。用王庫刀。法外無心。發千鈞弩。通身無影像。遍界絕遮攔。一句截流。萬緣俱透。超越格量。控佛祖機。象王行處絕狐蹤。龍袖拂開全體現。三世諸佛出興。只為此一大事。六代祖師傳持。惟示此一心法。如金剛幢。如無盡藏。如烈火焰。如大日輪。通徹十虗。彌綸萬有。直得威音<span class='corr'>已</span>前。以至窮未來際。未甞移易一絲毫許。盡十方世界無邊香水海。只向一絲毫頭上識得根源。所以道。目前無法。意在目前。不是目前法。非耳目之所到。恁麼揭示。直下如青天轟一箇霹靂相似。眨得眼來。<span class='corr'>已</span>過那裏去了。更擬擡頭尋他蹤跡。便如你兄弟參禪。將古人公案心思意解作道理商量。築取一肚皮葛藤。逢人撒將出來。以當平生參學。子細觀來。儞也好癡。臘月三十日。賺你皮囊去。</p>
<p>山僧頃年在蔣山隨侍應庵師祖。常聞道。今時兄弟不濟事。做工夫二十年也不抵我在眾時一日。如何見得他恁麼說話。師祖初行脚時。在一尊宿會下住。多教學者過公案。時師祖同一僧在佛殿裏過一則公案。恁麼過也過不得。又恁麼過也過不得。二人商確。不覺鷄唱。遂拊掌散去。後來一一過得了。只是依前肚裏黑漫漫地。遂冷地思量道。若恁麼參禪。如何敵得生死。聞隨州水南遂和尚道行。乃洞下尊宿法嗣恩官人。徑往參禮。便得歸堂。有一連單兄弟。長時坐禪。不與人交。師祖一日問佗。還少睡麼。其僧厲聲道。老兄。而今是什麼時節。更有工夫打睡。師祖直得面熱汗下。遂發志不捨晝夜。以悟為則。不過一月。連單先有發明。師祖亦有發明。自此。每每入室得路。便撑將去。遂和尚並不奈佗何。</p>
<p>一日。入室次。喚。華兄。你也好。只是公案未明。師祖抗聲道。盡大地是一箇公案。和尚作麼生明。遂和尚便低頭。師祖道。這老漢了我不得。束包望方丈。禮三拜便行。聞得圓悟住雲居。直造會下。凡遇入室。機機相副。得數時。圓悟提起向上巴鼻。竟不能開口。圓悟每向人說。這箇蘄州子。得即得。只是腦後少一錐在。圓悟歸蜀。師祖也要隨佗去。圓悟道。你不須隨我去。有杲首座．元侍者．彰教隆藏主見處共老僧一般。但去見佗。必為汝了却大事。遂依教。特去宣州彰教參隆和尚。門庭孤峻。直是不容湊泊。未經數時。遷虎丘。亦參隨去。續請充維那。</p>
<p>一日。室中舉五祖牽牛過窻話。擬祗對次。被佗劈胸一拳。自此打斷命根。是時。隆和尚欲命首眾。會中有圓悟耆舊云。華維那嫰在。師祖聞得。遂書偈於壁間。云。江上青山殊未老。屋頭春色放教遲。人言洞裏桃花嫩。未必人間有此枝。不辭便行。此庵元和尚時住處州連雲。師祖道。我舊在雲居時。每喫這漢無滋味。如今看來。未必佗到我田地。且去驗佗看如何。纔到。便上方丈。侍者通報。此庵聞得。郎忙出來。一見便云。華兄。此番且喜大事了畢。師祖道。我未曾開口佗<span class='corr'>已</span>知。了得底人相見。不在形言。便知落處。</p>
<p>這箇便是參禪底榜樣。豈似今時一般長老與學者相見。一句來一句去。末後多一句。便為贏得禪。究竟不知深淺。蓋佗不曾踏著正脉。只在言句裏作活計。且如拄杖子話。你有拄杖子。我與你拄杖子。便道你是這般人。即與你說。便是與拄杖子。你無拄杖子。我奪却你拄杖子。你不是這般人。我不與儞說。便是奪却你拄杖子。洞山麻三斤話。便道數目分明。又讓和尚示馬祖。譬如牛駕車。車若不行。打牛即是。打車即是。馬祖當時便悟去。却商量道。車喻身。牛喻心。有甚交涉。但是佛祖直截為人處。一時錯會。如此見解。自誤誤佗。不可勝數。兄弟行脚也須帶眼始得。不可胡亂食人涎唾。</p>
<p>且如山僧尋常見做工夫兄弟不柰何。通一線路。引你行一兩步。便歡喜。纔下毒手與你。未分艸料。便發無明。自謂長老不識我語。或道生滅我。移挽我。你纔恁麼見解。便是肚裏不安樂。既不安樂。便是悟處不諦當。既是悟處不諦當。則大法不明。既大法不明。如何透得祖師關棙。所以道。參禪須透祖師關。玅悟要窮心路絕。祖關不透。心路不絕。盡是依艸附木精靈。兄弟。你若是未透。且莫麤心。直須晝三夜三。把將做事。古人亦大有方便控你入處。豈不見藥山問石頭。三乘十二分教某甲粗知。承聞南方直指人心。見性成佛。實未明了。乞師指示。石頭云。恁麼也不得。不恁麼也不得。恁麼不恁麼總不得。這箇<span class='corr'>已</span>是八字打開。撒放諸人懷裏了也。因甚不肯承當。</p>
<p>眾中久參兄弟。不能得透徹。病在於何。為你耳裏聽多。眼裏見多。頑了。返不如初機放孟八郎。一拶便透。如白衣拜相相似。緣佗無許多搕[打-丁+(天/韭)]知解。兄弟門。這般病痛。諸方決是不奈你何。嶽上座却有箇方便。只要你盡情放下從前學得底。參得底。悟得底。諸方傳得底。一時颺向佗方世界。作箇百不知。百不會底人。舌不寄私。意不停玄。心無所恃。行無所倚。驀然失脚踏飜。可以作箇沒量大漢。滅却臨濟正宗。與一切人解粘去縛。拔楔抽釘。則一一緇素皎然。所以道。你若高高峰頂立。我便深深海底行。不是與人難共住。大都緇素要分明。兄弟。山僧今夜盡情道了也。須知開口不在舌頭上。喝一喝。</p>
</div>
<div class='div-other'><a id='mulu16' />
<p class='h1'>法語</p>
<div class='div-other'><a id='mulu17' /><p>明眼漢。沒窠臼。鈍置牟尼子孫後。嚗地斷。啐地折。大洋海裏遭火爇。寒山拾得笑呵呵。有理分明沒處雪。不是禪。不是道。各不得。狀不得。這裏如何著眼。如何湊泊。不見臨濟大師道。若也住心觀靜。舉心外照。攝心內澄。凝心入道。如是之流。盡入邪魔種族。臨濟老婆禪和底。一時飜却了也。若向未開口前薦得。未免平地喫交。假饒瞥轉玄關。敢保老兄未徹。何況只認得箇光影。緇素不分。開眼自瞞以當參學。不知被這些子賺過一生。軒知參禪須是悟。悟了須是遇人。若不遇人。動著便見尾巴露。且道遇人了如何。速道。速道。</p>
<p>宗門下。接上根利器。提持出生死。絕知見。離言說。越聖超凡之道玅。豈淺識小見。機境解會。路布上作活計者所能擬議。要須是殺人不眨眼漢。格外領略。不涉情解。直得孤逈逈。峭巍巍。不依倚一物。全身荷負。佛來也眩惑他不動。方許你少分相應。所以德山入門便棒。臨濟入門便喝。俱胝豎指。石鞏張弓。如擊石火。似閃電光。略露風規。<span class='corr'>已</span>是拖泥帶水了也。豈更論量淺深得失。圓融事理。明知是土上加泥。若是本色學道之士。驀踏著此箇正脉。直下如十日並照。無幽不燭。上門上戶。未舉目搖唇。<span class='corr'>已</span>先覰透心肝五臟。</p>
<p>蓋本分手段。初無造作。只貴直截。踢起便行。點著便轉轆轆地。可以籠罩古今。十方坐斷。看他保壽和尚問後保壽。如何是汝父母未生<span class='corr'>已</span>前本來面目。後保壽罔措。因作街坊。在市中見二人[病-丙+斯]爭次。一被揮拳劈面打云。你得恁麼無面目。後保壽忽然大悟。當知此事。不問山林中．閙市裏。築著磕著。便百了千當。但辨肯心。必不相賺。</p>
<p>達磨西來。獨唱此大法。謂之直指人心。見性成佛。持接上機。要利根種性覿面相呈。更不擬議。綽得便行。未為性燥。所以此事無你用心處。無你湊泊蹲坐處。萬機収攝不著。千聖羅籠不住。如是參究。如是證入。如是提掇。殺人不眨眼。拶著便轉轆轆地。始得少分相應。稍若躊躇。白雲萬里。不見臨濟大師道。若約山僧見處。要與諸佛共知。直下坐斷報化佛頭。恁麼告報。豈是世間淺識之所卜度。要須併蕩從前學解妄想。情塵勝劣。知見執著。毫末不存。發現本地風光。明見本來面目。全作用是佛祖。全佛祖是作用。活鱍鱍地。如風偃艸。豈非至要至玅安穩大解脫哉。</p>
<p>覿面相呈。盡情分付了也。若是利根上智。全身荷負將去。不妨峭峻。纔涉思惟形紙筆。語言路布即沒交涉。故云道在邇。而求諸遠。但能於二六時中行住坐臥。著衣喫飯。折旋俯仰。一切處著精彩。退步就<span class='corr'>己</span>。返返覆覆。默默提撕。看是什麼。看來看去。看到無滋味。無著脚手處。身心如虗空。亦不作虗空等量。驀地失脚。踏飜本地風光。直得一回汗出。豈不慶快平生。便乃隨機應物。信手拈來。信口便道。現成受用。著著有出身之路。佛法世法打成一片。却就他真正善知識決擇深奧。如人入海。旋入旋深。纔有執著。自負依他。便同外道。今時學道者不及前輩者。何也。多是得少為足。似是還非。不堪為種艸。知之。</p>
<p>衲僧家具眼行脚。須知有本分向上鉗鎚。不容擬議。如金剛王寶劒。當鋒一截。透頂透底。洒洒落落。了無窠臼。著著有出身之要。所以道。向上一路。千聖不傳。未曾親近。早隔大千。可中要須龍象蹴踏。直㧞超升。且非麤淺機境所料。亦非理性深入淵源。故我祖師西來。唯單傳直指。不立階梯。不拘得失。瞥然知非。頓忘情解。徹證向上巴鼻。活卓卓地。千聖羅籠不住。便能於日用中。以此正印印破目前一切諸法即非異法。築著磕著。無非真淨明玅大解脫境。豈不見古德山參龍潭。一吹滅紙燭。便不疑天下老和尚舌頭。此衲僧行脚榜樣。豈艸艸也。</p>
<p>紹續此箇門風。為如來種子。直須猛利。一切時中。孜孜矻矻。以出家大事未辨為懷。不憚勤勞。奉事善知識。求一言半句發藥。雖遭呵斥怒罵。而力向前。非昔夙熏成自然種智。未免心生猶豫。或即退墮。惟能處於恬然。初無動搖。則此本有之性現。定見聞覺知父母緣不可生。境界緣不可奪。只麼閑閑到一念不生。驀劄掀翻從得妄想顛倒情解。不落意識機境。直下承當。無第二見。則玄玅理性尚不可得。況隨世間事物所轉耶。</p>
</div>
<div class='div-other'><a id='mulu18' />
<p class='h2'>示譙寺丞回庵居士</p><p>從上乃佛迺祖接上乘利根敏明之士。直要超情離見。機關活卓卓地。未舉先知。未言先領。才有朕兆。一剪剪斷。終不向意根尋思。放教身心空勞勞地。虗而靈。寂而玅。內明<span class='corr'>己</span>見。外絕纖塵。內外洞明。惟一真實。不與萬法為侶。不與千聖同羣。獨脫超升。自由自在。</p>
<p>韓愈文公問大巔云。弟子軍州事繁。省要處請師一言。巔良久。公罔措。時三平侍立。即敲禪床三下。巔云。作麼。平云。先以定動。後以智㧞。公乃禮謝三平云。和尚門風峭峻。弟子却於侍者邊得箇入處。你看他師資互作方便。向不可名不可言處發揮。非韓公利根種性。安能一撥便轉耶。所謂揮斤者敏手。亦須受斤者有不動之質。然後二俱得玅。不然。則成一場漏逗也。</p>
<p>祖師西來。不立文字。直指人心。見性成佛。又道心不是佛。智不是道。又不是心。不是佛。不是物。如擊石火。似閃電光。不可以有心知。不可以無心得。不可以語言造。不可以寂默通。不得<span class='corr'>已</span>。謂之一句。謂之正位。謂之頂門。謂之得住。謂之歷歷。謂之惺惺。謂之的的。謂之佛未生時。謂之金剛王。謂之無諍三昧。以此修身行<span class='corr'>己</span>。以此澤及生民。位望轉隆。心術愈正。萬年一念。萬世一時。十方猶目擊。造化握掌中。納須彌於芥子。擲大千於方外。豈難為哉。</p>
<p>寺丞乃道中人。既<span class='corr'>已</span>深諦。更資陶鍊。使轉有力量而不勞神。泰然大定。豈止窮此生。盡未來際罔不資此遇。同道同證。不舉而知。不言而契。捨此置之。勿論可也。傳云。如來有密語。迦葉不覆藏。獨迦葉不能覆藏。乃所以為密爾。</p>
</div>
<div class='div-other'><a id='mulu19' />
<p class='h2'>題梁光遠居士法語後</p><p>法無二法。達者同歸。靈雲見桃花。香嚴因擊竹。上古先德皆證此箇時節因緣。光遠居士覩宏智禪師所授樟禪人法語。不覺觸著先君之諱。淚出痛腸。正是這箇時節因緣也。老佛照慣將方木逗圓孔。瑩雲臥猶更逐惡隨邪。若據此事。總沒交涉。松源不惜眉毛。盡情下箇注脚。具眼者辯取。</p>
</div>
<div class='div-other'><a id='mulu20' />
<p class='h2'>題孫氏道堅親書華嚴經後</p><p>說無說。聞無聞。見無見。目前無法。意在目前。於此見得。高步毗盧頂[寧*頁]。苟不然者。未舉筆<span class='corr'>已</span>前。<span class='corr'>已</span>是蹉過。</p>
</div></div>
<div class='div-other'><a id='mulu21' />
<p class='h1'>頌古</p><p style="margin-left:3em">世尊初生下。一手指天。一手指地云。天上天下。唯吾獨尊。</p>
<p>開口分明便垛根。指天指地獨稱尊。成羣作隊隨他轉。幾箇男兒有腦門。</p>
<p style="margin-left:3em">南嶽讓和尚示馬大師云。譬如牛駕車。車若不行。打牛即是。打。車即是。馬師悟去。</p>
<p>平生心膽向人傾。過犯彌天<span class='corr'>已</span>不輕。帶累馬師胡亂後。至今錯認定盤星。</p>
<p style="margin-left:3em">藥山問石頭。三乘十二分教某甲粗知。甞聞南方直指人心。見性成佛。實未明了。頭云。恁麼也不得。不恁麼也不得。恁麼不恁麼總不得。</p>
<p>坐斷千峰路。穿開碧落天。那容問端的。端的髑髏前。</p>
<p style="margin-left:3em">僧問趙州。如何是道。州云。墻外底。僧云。不問這箇道。州云。問郍箇道。僧云。大道。州云。大道透長安。</p>
<p>大道透長安。言端語亦端。臘盡雪消去。春來依舊寒。</p>
<p style="margin-left:3em">雲門問僧。光明寂照遍河沙。豈不是張拙秀才語。僧云。是。雲門云。話墮也。</p>
<p>分明寫出與君看。意在鈎頭不在盤。縱使石人開得口。不知猶被舌頭瞞。</p>
<p style="margin-left:3em">女子出定。</p>
<p>出得出不得。攧落精靈窟。何處不風流。祖師無玅訣。</p>
<p style="margin-left:3em">龐居士問大梅和尚云。久嚮梅子熟也。還許人摘喫也無。梅云。你向甚處下口。士云。百雜碎。梅云。還我核子來。</p>
<p>大梅梅子熟。龐老<span class='corr'>已</span>先知。正眼驗深要。相逢拍手歸。</p>
<p style="margin-left:3em">僧敲鶴林門。林云。誰。僧云。僧。林云。非但是僧佛來也不著。僧云。佛來因甚不著。林云。無你栖泊處。</p>
<p>十月清霜重。臨風徹骨寒。苦無栖泊處。擺手出長安。</p>
<p style="margin-left:3em">僧問古德。如何是冬來事。古德云。京師出大黃。</p>
<p>京師出大黃。見賊便見贓。竹杖化龍去。癡人戽夜塘。</p>
<p style="margin-left:3em">普化云。明頭來。明頭打。</p>
<p>水急魚行澁。峰高鳥不栖。世情看冷暖。人面逐高低。</p>
<p style="margin-left:3em">翠巖芝和尚上堂云。大家相聚喫莖虀。若喚作一莖虀。入地獄如箭。</p>
<p>殺活全機覿面提。大家相聚喫莖虀。後生不省這箇意。只管忙忙打野榸。</p>
<p style="margin-left:3em">僧問雲門。如何是雲門一曲。門云。臘月二十五。</p>
<p>雲門一曲。徹髓徹骨。霽雪千峰寒。梅破蕚啐啄。公子風流鳴木鐸。</p>
<p style="margin-left:3em">僧問洞山。寒暑到來。如何回避。山云。何不向無寒暑處回避。云。如何是無寒暑處。山云。寒時寒殺闍梨。熱時熱殺闍梨。</p>
<p>寒暑分明說向君。不容擬議辨疎親。匾擔驀折兩頭脫。舉目長空一笑新。</p>
<p style="margin-left:3em">風幡。</p>
<p>不是風兮不是幡。分明裂破萬重關。誰知用盡腕頭力。惹得閑名落世間。</p>
<p style="margin-left:3em">僧問雲門。如何是佛。門云。乾屎橛。</p>
<p>雲門小[病-丙+斯]兒。作大獅子吼。鼻孔得半邊。不知失却口。</p>
<p style="margin-left:3em">臨濟問僧。甚處來。僧便喝。濟揖坐。僧擬議。濟便打。又僧來參。濟竪起拂子。僧禮拜。濟便打又一僧來。濟竪起佛子。僧不顧。濟便打。</p>
<p>閃電光中賓主分。虗空背上立綱宗。祖師活計只如此。後代兒孫掃地空。</p>
<p style="margin-left:3em">趙州喫茶去。</p>
<p>趙州喫茶去。毒蛇橫古路。踏著乃知非。佛也不堪做。</p>
<p style="margin-left:3em">不是心。不是佛。不是物。</p>
<p>夫子不識字。達磨不會禪。大唐天子國。依舊化三千。</p>
<p style="margin-left:3em">六祖一日云。汝等諸人當俻舟楫。吾歸新州去。僧問。和尚去後。幾時却還。祖云。葉落歸根來時無口。</p>
<p>雲開空自闊。葉落即歸根。回首煙波裏。漁歌過遠村。</p>
<p style="margin-left:3em">僧問智門。蓮花未出水時如何。門云。蓮花。又問。出水後如何。云。荷葉。</p>
<p>出水何如未出水。蓮花荷葉有來由。定光金地遙招手。智者江陵暗點頭。</p>
<p style="margin-left:3em">僧問溈山。如何是百丈真。山下禪床叉手立僧又問。如何是和尚真。山復上禪床坐。</p>
<p>百丈狸奴面。溈山鬼眼睛。見人空解笑。弄物不知名。</p>
<p style="margin-left:3em">僧問天衣和尚。古鏡未磨時如何。衣云。撐天拄地。僧云。磨後如何。衣云。夕陽影裏快藏身。</p>
<p>拄地撐天全體用。夕陽影裏不藏身。有時獨坐孤峰頂。寂寂猶聞落葉頻。</p>
<p style="margin-left:3em">盤山云。心月孤圓。光吞萬象。光非照境。境亦非存。光境俱亡。復是何物。</p>
<p>描不成兮畫不成。臥龍長怖碧潭清。擬心湊泊終難會。達者應須暗裏驚。</p>
<p style="margin-left:3em">僧問香林。如何是衲衣下事。林云。臘月火燒山。</p>
<p>臘月燒山。天寬地寬。築著磕著。徹骨毛寒。</p>
<p style="margin-left:3em">舉。僧問古塔主。如何是佛。主云。莫。莫。又問。如何是祖師西來意。主云。莫。莫。</p>
<p>莫。莫。拈出一條斷貫索。任從我佛及眾生。撩天鼻孔都穿却。</p>
</div>
<div class='div-other'><a id='mulu22' />
<p class='h1'>贊佛祖</p>
<div class='div-other'><a id='mulu23' />
<p class='h2'>釋迦出山相</p><p>棄輪王位放癡獃。夜半逾城心未灰。冷坐六年無折合。有何面目出山來。</p>
</div>
<div class='div-other'><a id='mulu24' />
<p class='h2'>無量壽佛</p><p>四十八弘誓願。百千萬億彌陀。水鳥樹林開正眼。為人親切不消多。</p>
</div>
<div class='div-other'><a id='mulu25' />
<p class='h2'>觀音</p><p>月團團。星斗寒。風振海。䨓破山。圓通大士。瑞應人間。</p>
</div>
<div class='div-other'><a id='mulu26' />
<p class='h2'>九祖</p><p>半生足不履地。軒知路遍天涯。得箇冬瓜印子。至今目瞠口呿。</p>
</div>
<div class='div-other'><a id='mulu27' />
<p class='h2'>維摩</p><p>深入不二門。巧盡飜成拙。一默定千差。常說熾然說。說拙萬古。清風寒徹骨。</p>
</div>
<div class='div-other'><a id='mulu28' />
<p class='h2'>達磨</p><p>鳳凰城闕。不通水泄。少室巖前。話作兩橛。賺它人家男女。開眼喚龜作鱉。</p>
<p>直指西來。分明禍胎。渡江面壁。偷心未息。從茲皮髓分張。轟起青天霹靂。</p>
<p>一葦渡江。無處埋藏。分皮分髓。瞞神謼鬼。忙忙直向西歸。不知失却隻履。</p>
</div>
<div class='div-other'><a id='mulu29' />
<p class='h2'>龐居士</p><p>心空及第。深根固蔕。共說無生。異類中行。惱亂禪家至今日。不知日午打三更。</p>
</div>
<div class='div-other'><a id='mulu30' />
<p class='h2'>臨濟</p><p>一棒一喝。傾湫倒嶽。凌蔑吾宗。這白拈賊。</p>
</div>
<div class='div-other'><a id='mulu31' />
<p class='h2'>金華聖者</p><p>千兵不若一將。伎倆何如帳樣。不識古佛定光。稽首猪頭和尚。</p>
</div>
<div class='div-other'><a id='mulu32' />
<p class='h2'>大巔和尚</p><p>趕首座出院。勘三平中箭。放過韓文公。鈎頭通一線。謾道晝夜一百八。也是和盲悖訴瞎。</p>
</div>
<div class='div-other'><a id='mulu33' />
<p class='h2'>應庵師祖</p><p>深入虎穴。有屈難雪。天下應庵。只得一橛。</p>
<p>虎口裏轉身。拳頭上捏恠。胡亂三十年。起東山正派。不知過犯彌天大。</p>
</div>
<div class='div-other'><a id='mulu34' />
<p class='h2'>密庵先師</p><p>咬猪狗之手。討甚巴鼻。奮劈胸之拳。瞎却頂門。出達磨身血。斷衲僧命根。纖毫不肯放過。叢林為讎為冤。箇般種艸。決定累及兒孫。</p>
</div>
<div class='div-other'><a id='mulu35' />
<p class='h2'>芝山智默長老請贊密庵先師</p><p>擊石火裏。穿遼天鼻孔。玅轉機前。打鳳羅龍。正法眼瞎驢邊滅却。破沙盆扶臨濟正宗。門庭峭峻。孰敢當鋒。鐵壁銀山一線通。</p>
</div>
<div class='div-other'><a id='mulu36' />
<p class='h2'>能仁光睦長老畫師頂相請贊</p><p>恣拍盲性。用劈胸拳。併蕩三玄三要。管甚栗棘金圈。渠儂<span class='corr'>已</span>是滅胡種。不知將底付兒孫。</p>
</div>
<div class='div-other'><a id='mulu37' />
<p class='h2'>雲居善開長老請贊</p><p>為人巴鼻。一點渾無。明眼衲僧。失却鼻孔。鐵餕饀。金剛圈。分明開口不在舌頭邊。累及後代結佛祖深冤。</p>
</div>
<div class='div-other'><a id='mulu38' />
<p class='h2'>道巖首座請贊</p><p>人我如山。狠氣如雲。炊無米飯。接不來人。電光影裏賓主分。不是冤家不與隣。</p>
</div>
<div class='div-other'><a id='mulu39' />
<p class='h2'>師肇首座請贊</p><p>這箇漢。太愚癡。一句子。佛不知。臨濟老。客作兒。四天下。更有誰。擬開口。劈胸椎。肇首座。莫學伊。學伊彼此落便宜。</p>
</div>
<div class='div-other'><a id='mulu40' />
<p class='h2'>師警維那請贊</p><p>冤有頭。債有主。鱉鼻蛇。白額虎。活捉生擒。當陽直舉。發機須是千鈞弩。</p>
</div>
<div class='div-other'><a id='mulu41' />
<p class='h2'>希璉書記請贊</p><p>臘長年高。甚生風彩。南來北來。無可相待。黑漆竹篦聊一揮。看你當人在不在。璉書記。甚尀耐。鎮海明珠懸空撲碎。</p>
</div>
<div class='div-other'><a id='mulu42' />
<p class='h2'>大成藏主請贊</p><p>一段風光。寧容描邈。祖祖相傳。將錯就錯。不以佛法作人情。掣電機前活卓卓。</p>
</div>
<div class='div-other'><a id='mulu43' />
<p class='h2'>文蔚侍者請贊</p><p>心麤膽大。少實多虗。瞎衲僧眼。斷肘後符。臨濟東山之道。命若懸絲。念念刀耕火種。老此殘軀。寥落林泉意自殊。</p>
</div>
<div class='div-other'><a id='mulu44' />
<p class='h2'>惠文伯居士請贊</p><p>不著佛求。不著法求。人天眼目。佛祖冤讎。香岩下指南作北。劒池上看樓打樓。機輪玅轉。一絲頭不得。鯢鯨不肯休。</p>
<p>這箇賊。無面目。指東南。看西北。不住雲居。又憎薦福。自知不解守叢林。永劫甘心入地獄。</p>
<p>這漢生來無狀。佛祖亦難近傍。趯出金圈栗蓬。開口不在舌上。</p>
<p>是人道渠執怮。不知年老成魔。偏要時時入室。所招恠恨者多。阿呵呵。屈指東西誰似它。咄。</p>
<p>肋下三拳。欄顋一掌。據令而行。誰知痛痒。轉身一拶驗來端。楊岐種艸鐵心肝。</p>
<p>無卓錐之地。有無價之寶。元不用安排。拈來用恰好。沒人情。佛亦掃。這般村僧脫空到老。</p>
<p>行脚不到廬山。住院只在江浙。偏要冷笑諸方。忘却自家百拙。討便宜。破邪說。一錐一劄。不妨凜冽。</p>
</div></div>
<div class='div-other'><a id='mulu45' />
<p class='h1'>偈頌</p>
<div class='div-other'><a id='mulu46' />
<p class='h2'>送悟藏主還姑蘇<span class='note-inline'>(靈隱笑庵和尚時在西烏巨山)</span></p><p>玲瓏巖畔瞥不瞥。豎起脊梁生鐵橛。無端林下錯商量。擕手相隨入虎穴。甕裏驀然失却鱉。箇事明明向誰說。彼時只是此時人。誰知眼裏重添屑。我攜拄杖奔南北。君入西山恣輕忽。放下蛇頭捋虎鬚。飜身便作自拈賊。太虗全布目前機。生殺交馳誰敢窺。我來一笑重相見。鼻孔由來向下垂。密庵家風徹骨貧。密庵有眼且無筋。將無作有這些子。透這些子能幾人。西風落木天宇逈。君兮不住別峰頂。曹谿一滴杖頭挑。漲起吳江千萬頃。</p>
</div>
<div class='div-other'><a id='mulu47' />
<p class='h2'>題張直閣亦庵</p><p>曹溪無一滴。誰道庵名亦。問訊老維摩。鐵壁復鐵壁。</p>
</div>
<div class='div-other'><a id='mulu48' />
<p class='h2'>題先登齋</p><p>大道難將萬物齊。先登猶自涉階梯。飜身直透青霄外。回首方知宇宙低。</p>
</div>
<div class='div-other'><a id='mulu49' />
<p class='h2'>送聰首座之弋陽兼呈陳郎中<span class='note-inline'>(蒙庵和尚時在徑山)</span></p><p>當頭一著沒巴鼻。坐斷諸方成忌諱。此心不向白雲閑。一錫飄然下層翠。</p>
<p>晦庵過犯彌天大。居士無端也揑恠。至今落賺有誰知。也要大家償夙債。</p>
</div>
<div class='div-other'><a id='mulu50' />
<p class='h2'>栢庭永和尚出世天禧以頌寄之</p><p>林下相從知幾年。好因緣是惡因緣。雖然不受靈山記。鼻孔依前著那邊。</p>
</div>
<div class='div-other'><a id='mulu51' />
<p class='h2'>孟知府令嗣求法名興福</p><p>興福奇兒。福無邊表。一點靈臺。青天月皎。</p>
</div>
<div class='div-other'><a id='mulu52' />
<p class='h2'>興密</p><p>密在汝邊。諸法亦然。一舉兩得。無黨無偏。趙州八百箇中玄。箕裘事業尤堪傳。</p>
</div>
<div class='div-other'><a id='mulu53' />
<p class='h2'>孟府判令嗣求法名興璞</p><p>真璞無瑕。實際無涯。心空及第。震耀邦家。</p>
</div>
<div class='div-other'><a id='mulu54' />
<p class='h2'>興一</p><p>只這一脉。人間顯赫。玅轉綿綿。甚生標格。</p>
</div>
<div class='div-other'><a id='mulu55' />
<p class='h2'>興祖</p><p>有祖以來。世不可陪。當機日用。著著全該。</p>
</div>
<div class='div-other'><a id='mulu56' />
<p class='h2'>示惠文伯宣義二偈</p><p>見色分明便見心。此心非我亦非人。臨機不用從它覓。信手拈來著著新。</p>
<p>盤走珠兮珠走盤。靜中消息閙中看。一毫頭上忘知解。始覺從前被眼瞞。</p>
</div>
<div class='div-other'><a id='mulu57' />
<p class='h2'>示如理道友</p><p>如如不動<span class='corr'>已</span>周遮。理事馳求路轉賒。直下踏飜樵子徑。知君未到葛洪家。</p>
</div>
<div class='div-other'><a id='mulu58' />
<p class='h2'>題張四直閣容庵</p><p>大辯若訥。大巧若拙。太清點雲。千江并月。直為我容庵。故作如是說。</p>
</div>
<div class='div-other'><a id='mulu59' />
<p class='h2'>題王子庸上舍實齋</p><p>世出世間法。和底盡掀飜。唯此一事實。真金火裏看。</p>
</div>
<div class='div-other'><a id='mulu60' />
<p class='h2'>山居</p><p>路嶮人稀到。窮居稱野情。雲開空自闊。月落夜深清。</p>
<p>風動數莖艸。鳥啼三四聲。箇中無限意。唯我與誰評。</p>
</div>
<div class='div-other'><a id='mulu61' />
<p class='h2'>惠康伯宣教請陞堂。舉。張拙秀才問長沙。百千諸佛只聞其名。未審居何國土。沙云。黃鶴樓崔顥題後。先輩曾題否。拙云。不曾。沙云。無事題取一篇好。因說偈</p><p>黃鶴樓前一首詩。把將掃箒畫娥眉。百千諸佛真消息。覿面分明舉似伊。</p>
</div>
<div class='div-other'><a id='mulu62' />
<p class='h2'>送琉書記還長樂</p><p>相見相從道自親。玅高峰頂謾因循。業風忽起波濤惡。一錫飄然到七閩。</p>
<p>甌閩佛法半生滅。江浙叢林日漸凋。携手十年如一默。孰云生死不同條。</p>
<p>迢迢故國三千里。忽憶萱堂送別時。拄杖生風興何極。楚天遼邈遠山低。</p>
</div>
<div class='div-other'><a id='mulu63' />
<p class='h2'>題金山郭璞墓</p><p>要識先生真實地。龍門浪裏碧崔嵬。時人著眼這邊立。親切何如到一回。</p>
</div>
<div class='div-other'><a id='mulu64' />
<p class='h2'>送光長老住顯親</p><p>同條端的不同條。箇箇溈山水牯牛。一做這般蟲豸去。牽犁拽杷幾時休。</p>
</div>
<div class='div-other'><a id='mulu65' />
<p class='h2'>送鹿野珍禪友還七閩</p><p>六處十年真歲寒。山邊水邊相盤桓。拶倒幾回扶不起。未甞說著祖師關。</p>
<p>密庵的子是冤讎。疾燄過風第二籌。笑裏一場無折合。不容提掇轉風流。</p>
<p>千差坐斷路頭通。萬里鄉關一信風。不負靈山親記莂。好音專待寄來鴻。</p>
</div>
<div class='div-other'><a id='mulu66' />
<p class='h2'>送謙侍者還鄉省親</p><p>有句無句藤倚樹。鐵壁銀山沒回互。三千里外面尊堂。一毫頭上全體露。</p>
<p>睦州謾說編蒲屨。新豐賣峭不歸去。今人不比昔時人。出門便是還鄉路。</p>
</div>
<div class='div-other'><a id='mulu67' />
<p class='h2'>示智弼禮混源塔</p><p>相逢不相識。去後空相憶。靈骨撒長江。清風有何極。極識滔滔浪裏休尋覓。</p>
</div>
<div class='div-other'><a id='mulu68' />
<p class='h2'>示丁都院</p><p>鑊湯爐炭三禪樂。劒樹刀山大覺場。此日撥開心地印。了無佛法可商量。</p>
<p>三千條法為今時。一性圓明要自知。會得自知知底事。人間何處不光輝。</p>
</div>
<div class='div-other'><a id='mulu69' />
<p class='h2'>思齊化士</p><p>㧞劒紅塵斬萬機。直教佛祖浪頭低。我儂贏得呵呵笑。老倒思贒愧不齊。</p>
</div>
<div class='div-other'><a id='mulu70' />
<p class='h2'>示葛都院</p><p>從來佛法無多子。利益人天越古今。棒喝交馳難近傍。信知徹底老婆心。</p>
</div>
<div class='div-other'><a id='mulu71' />
<p class='h2'>贈蜀中李道士</p><p>透出重關一瘦笻。湖湘江浙絕行蹤。自從得箇安心法。禪道先儒只此宗。</p>
</div>
<div class='div-other'><a id='mulu72' />
<p class='h2'>尤氏玅蓮請普說。舉。僧問風穴。語默涉離微如何通不犯。穴云。長憶江南三月裏。鷓鴣啼處百花香。因說偈</p><p>百花香處鷓鴣啼。百歲光陰七十稀。飜憶世間多少事。落便宜是得便宜。</p>
</div>
<div class='div-other'><a id='mulu73' />
<p class='h2'>鞔法鼓求頌</p><p>內空外空內外空。一聲纔舉迅雷風。流通佛法無多子。千古靈山氣象雄。</p>
</div>
<div class='div-other'><a id='mulu74' />
<p class='h2'>送普岩維那</p><p>冶父門庭索索。東湖風波甚惡。知心能有幾人。萬里秋天一鶚。</p>
</div>
<div class='div-other'><a id='mulu75' />
<p class='h2'>正現上人遊廬山</p><p>透過重關得自由。相期佛祖雪冤讎。西湖風景無留戀。南嶽廬山拄杖頭。</p>
</div>
<div class='div-other'><a id='mulu76' />
<p class='h2'>雲翼書記歸鄉</p><p>慣甞甘艸與黃連。大海波濤盡底掀。誤吸冷泉無味水。方知不在舌頭邊。</p>
</div>
<div class='div-other'><a id='mulu77' />
<p class='h2'>林上人歸蜀</p><p>明明此事不由他。喫飯無端咬著沙。自<span class='corr'>己</span>靈光皆喪盡。三千里外摘楊花。</p>
</div>
<div class='div-other'><a id='mulu78' />
<p class='h2'>三衢椿監寺修造佛殿</p><p>黃面瞿曇放搭癡。千方百計討便宜。而今無著渾身處。却要兒孫蓋覆伊。</p>
</div>
<div class='div-other'><a id='mulu79' />
<p class='h2'>白牛接待</p><p>田園穩密白牛閑。近揖湖光遠對山。何似踏飜無寸土。上方香積在其間。</p>
</div>
<div class='div-other'><a id='mulu80' />
<p class='h2'>示如淨禪人</p><p>劈面三拳。連顋兩堂。撒手懸崖。喪盡伎倆。德雲不在別峰上。</p>
</div>
<div class='div-other'><a id='mulu81' />
<p class='h2'>茶湯會求頌</p><p>春風吹落碧桃花。一片流經十萬家。何似飛來峰下寺。相邀來喫趙州茶。</p>
</div>
<div class='div-other'><a id='mulu82' />
<p class='h2'>福州黃檗送廣州化主</p><p>不住煙籮第一層。翻身要勘嶺南能。謂言檗嶠三千指。不比黃梅七百僧。</p>
</div>
<div class='div-other'><a id='mulu83' />
<p class='h2'>黃檗送茶化主</p><p>百艸頭邊法戰時。鎗旗未展露全威。直饒陸羽知端的。也落吾家第二機。</p>
</div>
<div class='div-other'><a id='mulu84' />
<p class='h2'>送泉州化主</p><p>少林無孔笛橫吹。此曲誰人和得親。向曉洛陽江上路。一聲喚起幾多人。</p>
</div>
<div class='div-other'><a id='mulu85' />
<p class='h2'>衢州祥符僧堂帳化士</p><p>滿堂蟠蟄臥僧龍。一片閑雲下碧空。舒捲當機元自在。從教蚊蚋弄狂風。</p>
</div>
<div class='div-other'><a id='mulu86' />
<p class='h2'>示汪居士</p><p>參禪悟道染泥沙。見佛與祖生冤家。破塵破的㘽荊棘。壁立萬仞有誵訛。</p>
<p>也大差。也大差。一刀兩段。火裏蓮花。十分無伎倆。處處有生涯。</p>
</div>
<div class='div-other'><a id='mulu87' />
<p class='h2'>南侍者還莆陽</p><p>若將此語定宗綱。任是靈山未[病-丙+斯]當。大地撮來無粟粒。令人翻憶老曾郎。</p>
</div>
<div class='div-other'><a id='mulu88' />
<p class='h2'>孜侍者行乞</p><p>不學文章不學書。孜孜於道自忘軀。黃塵堆裏挨身轉。一任清風捲太虗。</p>
</div>
<div class='div-other'><a id='mulu89' />
<p class='h2'>且侍者持鉢</p><p>靈山無法與人傳。臨濟宗風盡滅門。唯有道人知此意。赤心扶起破砂盆。</p>
</div>
<div class='div-other'><a id='mulu90' />
<p class='h2'>接待</p><p>茶飯家常沒可陪。臨機元不在安排。門前有客來相訪。試問朝從何處來。</p>
</div>
<div class='div-other'><a id='mulu91' />
<p class='h2'>超禪人持鉢</p><p>秋風颼颼。乘興悠悠。因行掉臂。南州北州。相頭買帽。看樓打樓。格外知音。</p>
<p>纔領略。虎頭虎尾一時収。</p>
</div>
<div class='div-other'><a id='mulu92' />
<p class='h2'>祐水頭</p><p>風吹不入。水灑不著。捩轉玄關。隨緣自若。任是碧眼胡兒。從頭與汝一杓。</p>
<p>著不著。誰言過水不濕脚。</p>
</div>
<div class='div-other'><a id='mulu93' />
<p class='h2'>鹽街坊</p><p>紅爐鼓浪瞥然間。突出銀山照膽寒。便是馬師胡亂後。要須不被舌頭瞞。</p>
</div>
<div class='div-other'><a id='mulu94' />
<p class='h2'>尹山接待</p><p>千古尹山寺。家風不厭貧。只將這箇意。接待往來人。</p>
</div>
<div class='div-other'><a id='mulu95' />
<p class='h2'>送化主</p><p>即心即佛眼中屑。非心非佛轉乖真。大唐國裏無南北。盡是靈山一會人。</p>
<p>勞生擾擾夢喧譁。夢破喧譁也大差。雲淨水天江上望。一輪皎潔落誰家。</p>
<p>把得袈裟褁艸鞋。相逢只麼笑咍咍。孔門弟子還知否。曾向靈山及第來。</p>
<p>百億分身利有情。驢顋馬頷實難明。有時閙裏聊伸手。意在鈎頭不在星。</p>
<p>日用分明直似絃。不將佛法污心田。自言世上無仙客。老倒維摩得半邊。</p>
<p>不依本分要參禪。賣了山前祖父田。赤手出門無活計。好兒終不使爺錢。</p>
<p>敗壞多年笤箒樁。等閑拈起定宗綱。這些標格天然別。不比諸方孟八郎。</p>
</div>
<div class='div-other'><a id='mulu96' />
<p class='h2'>題寄巢</p><p>巢穴通霄眼。塵勞無住心。經行及坐臥。萬古至于今。</p>
</div>
<div class='div-other'><a id='mulu97' />
<p class='h2'>題有餘齋</p><p>日月雙螢火。乾坤一鵲巢。大千沙界外。總在目前包。</p>
</div>
<div class='div-other'><a id='mulu98' />
<p class='h2'>源上座秉炬</p><p>住便住。行便行。出門步步清風生。寒不寒。熱不熱。烈焰堆中飛片雪。萬里迢迢恁麼來。靈山會上無生滅。既無生滅。且道源上座向甚處去。別。別。大海乾枯。虗空迸裂。</p>
</div>
<div class='div-other'><a id='mulu99' />
<p class='h2'>欽首座秉炬</p><p>叢林老大欽首座。鐵石身心同達磨。三十餘年湖海間。佛祖玄關俱裂破。尋常開口。不順人情。有時點胸。更無兩箇。末後打箇翻身。未免紅爐煅過。且道煅過後如何。口似磉盤。佛也不做。</p>
</div>
<div class='div-other'><a id='mulu100' />
<p class='h2'>遹藏主入塔</p><p>一日復一日。一年復一年。皮穿骨露。鼻孔遼天。直饒恁麼。更須知有末後句。遹藏主末後句再出頭來。隻手分付。</p>
</div></div>
<p class='juan'>松源和尚語錄卷下<span class='note-inline'>(終)</span></p>
<div class='div-xu'><a id='mulu101' />
<p class='h1'>No. 1377-D 塔銘</p><p class="byline">太中大夫寶謨閣待制致仕陸　游　撰</p><p>松源禪師。名崇嶽。生於處州龍泉之松源吳氏。故因以自號。自幼時。以卓犖不凡。處羣兒中。未甞嬉蕩。稍長。聞出世法。慕向之。二十三棄家。衣掃塔服。受五戒於大明寺。首造靈石玅禪師。繼見大慧杲禪師於徑山。久之。大慧陞堂。稱蔣山華公為人徑捷。師聞之。不待旦而行。既至。入室未契。退。愈自奮勵。終夜舉狗子無佛性話。豁然有得。即以扣應庵。應庵舉世尊有密語。迦葉不覆藏。師云。鈍置和尚。應庵厲聲一喝。自是朝夕咨請。應庵大喜。以為法器。說偈勸使祝髮。棟梁吾道。隆興二年。師得度於臨安西湖白蓮精舍。自是徧歷江淛諸大老之門。罕當其意。乃浮海入閩。見乾元木庵永禪師。</p>
<p>一日。辭木庵。木庵舉。有句無句。如藤倚樹。</p>
<p>師云。裂破。</p>
<p>木庵云。瑯瑘道。好一堆爛柴聻。</p>
<p>師云。矢上加尖。</p>
<p>如是應酬數反。木庵云。吾兄下語。老僧不能過。其如未在。他日拂柄在手。為人不得。驗人不得。</p>
<p>師云。為人者。使博地凡夫一超入聖域。固難矣。驗人者。打向面前過。不待開口。<span class='corr'>已</span>知渠骨髓。何難之有。</p>
<p>木庵舉手云。明明向汝道。開口不在舌頭上。復當自知。</p>
<p>逾年。見密庵於衢之西山。隨問即答。密庵微笑曰。黃楊禪爾。</p>
<p>師切於明道。至忘寢食。密庵移蔣山．華藏．徑山。皆從之。會密庵入室次。問傍僧。不是佛。不是物。</p>
<p>師侍側。豁然大悟。乃云。今日方會木庵道。開口不在舌頭上。自是機辯縱橫。鋒不可觸。</p>
<p>密庵又遷靈隱。遂命師為第一座。旋出世於平江澄照。為密庵嗣。徙江陰之光孝．無為之冶父．饒之薦福．明之香山．平江之虎丘。皆天下名山。惟冶父最寂寞。又以火廢。師一臨之。四方衲踵至。棟宇亦大興。人謂師能使所居山大。慶元三年。靈隱適虗席。僉曰。安得嶽公來乎。果被旨以畀師。驩聲如潮。居六年。道盛行。得法者眾。師席為一時冠。</p>
<p>而師有栖遯之志。即上章乞罷住持事。</p>
<p>上察其誠。許之。退居東庵。俄屬微疾。猶不少廢唱道。忽親作書。別諸公卿。且垂二則語。以驗學者。曰。有力量人因甚麼擡脚不起。開口不在舌頭上。又貽書嗣法香山光睦．雲居善開。囑以大法。因書偈曰。</p>
<p>來無所來。去無所去。</p>
<p>瞥轉玄關。佛祖罔措。</p>
<p>跏趺而寂。實嘉定二年八月四日也。得年七十有一。坐夏四十。奉全身塔於北高峰之原。</p>
<p>塔成之四年。香山遣其侍者道敷。以師八會語錄來求銘於游。游方謝事。居鏡湖上。年過八十。病臥一榻。得書不覺起立曰。亡友臨川李德遠。浩實聞道於應庵。蓋與密庵同參。德遠每與游談參問悟入時機緣言句。率常達旦。今讀師語。峻峭崷崪。下臨雲雨。如五千仞之華山。蹴天駕空。駭心眩目。如錢塘海門之濤。虎豹股栗。屋瓦震墮。如漢軍昆陽之戰。追思德遠所言。然後知師為臨濟正宗應庵密庵之真子孫也。銘曰。</p>

<div class="lg regular"><div class='lg-row'>臨濟一宗　先佛正傳　應庵父子　以一口吞</div>
<div class='lg-row'>金圈栗蓬　晚授松源　松源初心　論劫參禪</div>
<div class='lg-row'>於一咲中　疾雷破山　八坐道場　眾如濤瀾</div>
<div class='lg-row'>金鏃脫手　碎骨裂肝　彼昏何知　萬里鐵關</div>
<div class='lg-row'>後十大劫　摧山湮川　法力所持　此塔巋然</div>
</div></div>
<div class='div-xu'><a id='mulu102' />
<p class='h1'>No. 1377-E 䟦</p><p>臨濟十四世孫松源和尚語錄板留靈隱鷲峰菴。至元年間。菴既回祿。板亦隨燼。衲子慕之而不可得。然少林的旨。東山正傳。微此錄不足以顯發當時之大機大用。由是募緣重刊。以壽後世。開學者之正見。掃邪說之肆行。豈少補哉。旹泰定三年二月初五日金陵鳳臺法孫　比丘　清茂　謹書。</p>
</div>
<div class='div-xu'><a id='mulu103' />
<p class='h1'>No. 1377-F 後序</p><p>曹谿的流。東入日國二十餘派。出自松源者居其十。而天澤一支。尤衍松源之流。毒吾國也。如此之多且久矣。然其語錄雙卷。舊版湮滅。而副墨之子。亦將為烏有焉。今時至於輓近陳爛之類。往往災木。此猶未免無焰之秦。豈容在宇下者。而恬然坐視斯闕典耶。比與友人。謀勸諭劂氏。以揭耿光於叔運之秋。雖然。師之道之行也。先天地而窮來際。則未必在於是錄刊與否矣。</p>
<p>元祿庚午六月中浣。</p>
<p style="margin-left:1em">晚學師點薰沐書于法山度香橋寓舍。</p>
</div>
<div class='div-xu'><a id='mulu104' />
<p class='h1'>No. 1377-G</p><p>今茲應諸子請。將評唱松源禪師語錄也。就市索之。花園點老所刻舊本。最為精製。天明間。遭災為烏有焉。諸子生焚玉之嘆。遂相謀翻刻之。藏之寺門。以給眾所須。然此舉也。不期公于世。而足以公于世矣。余嘉諸子勇義。附數語於其尾。不覺貽續貂之嘲。</p>
<p style="margin-left:1em">寬政辛酉春正月　　東浦山主　隱山　謹誌。</p>
</div>
</div><!-- end of div[@id='body'] -->
</body></html>