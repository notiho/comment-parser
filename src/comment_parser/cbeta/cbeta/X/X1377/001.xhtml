<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>松源崇嶽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1377-A 松源和尚語錄序</p><p>宗師提唱。各有語錄。叢林故事也。或曰釋迦掩室於摩竭。淨名杜口於毗耶。祖師西來。單傳直指。果何取於言語文字之間差乎。道一而<span class='corr'>已</span>。或語或嘿。何間焉。宗門諸大老說法如雲如雨。後之學者因其言而有省者。多矣。且以近事觀之。多福一叢竹。是寶覺之悟門也。東山水上行。是玅喜之悟門也。玄沙之語。靈源叟得之而悟。汾陽之語。甘露滅得之而悟。機緣感發。箭鋒相直。又奚有語嘿之異哉。</p>
<p>松源禪師道眼孤高。具正知見。一盋去就。為諸方重輕者三十年矣。師既歿。其嗣惠足會稡其平生之言。　黃龍一翁禪師又撮取其玄要集為一編。予甞諦觀。自顛至末。無非提持佛祖向上之機。為人至深切也。予久從師遊。其為人天恣純篤。造詣端實。接引後學。一以本分見成公案。未甞以詞色假借衲子。盇專意於荷法而<span class='corr'>已</span>。</p>
<p>嗚呼。佛道陵夷。得　密菴之髓。以壽楊岐正脈。非師其誰歟。或問曰。禪師千言萬句。莫祇是發明箇破砂盆消息麼。咄。無孔鐵槌。</p>
<p style="margin-left:1em">嘉泰三年十月　　回菴　譙令憲　謹序。</p>
</div>
<div class='div-xu'><a id='mulu2' />
<p class='h1'>No. 1377-B</p><p>松源和尚示徒云。明明向汝道。開口不在舌頭上。賊贓<span class='corr'>已</span>露。學者不解。勦絕其命根。返記剩語。殆成巨秩。攜入龍峯。請為編次。予竊諦觀破砂盆遭其凌蔑。痛的的地處。克由尀耐。雖欲掩藏之。而不可得。然家醜外<span class='corr'>揚</span>三十年後。當必有為雪此屈者。嘉泰三秊癸亥重九日住黃龍山法弟比丘慶如謹書。</p>
</div>
<div class='div-xu'><a id='mulu3' />
<p class='h1'>No. 1377-C</p><p>世尊拈花。迦葉微笑。點檢將來。漏逗固<span class='corr'>已</span>不少。是以德山．臨際一棒一喝。直欲喪盡<span class='corr'>己</span>靈。茲豈容擬議以豪髮間隔於其間哉。近世宗師。情解俱亡。言語路絕。負荷佛法。而能覺悟後學者。微。</p>
<p>松源老人。其誰與歸。</p>
<p>松源於予有交游之舊。自言出家未受具足戒。從應菴華公有所契入。後從木菴永公．密菴傑公。及徧參知識。雖屢有省悟。然猶以未能脫灑為疑。如是者。又不知幾年。刻苦自厲。至忘寒暑。一日。留道場全公席下。驀有所得。疑網盡除。時全公緣化出外。數日而后反。亟欲求證。先眾入室。于時全公機鋒不輳。松源詈言而出。即挑包過鳳口。謁密菴。<span class='corr'>未</span>及語。密菴云。且喜大事明了。吐露即不堪。松源於是歸堂憩息。</p>
<p>其去道場。也有偈云。</p>
<p>當頭一著沒誵訛。去住還如水上波。</p>
<p>有意氣時添意氣。從教平地起干戈。</p>
<p>後自澄照至顯親報慈。凡住院者八。予見松源無恙時。樂稱參學弟子光睦與大純惠足。今惠足以其師語錄來求序。因為紀其師得道之本末。予獨恠黃龍如公。既明明知得松源開口不在舌頭上底消息。便合將此剩語屏置影滅跡絕處。今乃與之編次。外揚家醜。予恐它日鈍置松源者在。黃龍無以逃其責。</p>
<p style="margin-left:1em">嘉泰癸亥臘月八日　　汲郡孟猷後序。</p>
</div>
<div class='div-other'><a id='mulu4' />
<p class='h1'>目次</p>
<ul class="">
<li>序三則</li>

<li>卷之上
<ul class="">
<li>平江府陽山澂照禪院語錄</li>

<li>江陰軍君山報恩光孝禪寺語錄</li>

<li>無為軍冶父山實際禪院語錄</li>

<li>饒州薦福禪院語錄</li>

<li>明州香山智度禪院語錄</li>

<li>平江府虎丘山雲巖禪院語<span class="corr">錄</span></li>
</ul></li>

<li>卷之下
<ul class="">
<li>臨安府景德靈隱禪寺語錄</li>

<li>開山顯親報慈禪寺語錄</li>

<li>秉拂普說</li>

<li>法語</li>

<li>頌古</li>

<li>贊佛祖</li>

<li>偈頌</li>

<li>塔銘</li>

<li>跋</li>
</ul></li>
</ul></div>No. 1377
<p class='juan'><a id='mulu5' />松源和尚語錄卷上</p>
<div class='div-other'><a id='mulu6' />
<p class='h1'>平江府陽山澂照禪院語錄</p><p class="byline">參學　善開　光睦　等錄</p><p>師在靈隱首座寮受請。拈帖云。殺人刀．活人劒。祖令當行。以此為驗。</p>
<p>拈法衣云。黃梅夜半。大庾嶺頭咬定牙關。牽犂拽把。為什麼如此。禍不入謹家之門。</p>
<p>指法座云。諸法空為座。行則與諸人共行。坐則與諸人共坐。是汝諸人還見須彌燈王如來麼。且看起模畫樣去也。</p>
<p>陞座。僧問。黃梅夜半則不問。把拽牽犂事若何。</p>
<p>答云。佛手遮不得。</p>
<p>進云。恁麼則杲日當空去也。</p>
<p>答云。揑目生花。</p>
<p>進云。佛佛授手。祖祖相傳。未審傳箇什麼。師豎起拂子。</p>
<p>進云。若然者。西天四七。唐土二三。</p>
<p>答云。點即不到。</p>
<p>進云。不是瞎驢真種艸。如何紹續此門風。</p>
<p>答云。到即不點。</p>
<p>僧問。保壽開堂。三聖推出一僧。壽便打。意旨如何。</p>
<p>答云。咬定牙關。</p>
<p>進云。三聖道。與麼為人。瞎却鎮州一城人眼去。又作麼生。</p>
<p>答云。開口見膽。</p>
<p>進云。龍袖拂開全體現。象王行處絕狐蹤。</p>
<p>答云。切忌隨邪逐惡。</p>
<p>進云。未審新澂照又作麼生。</p>
<p>答云。鐵旗鐵鼓。</p>
<p>進云。豁開三要三玄路。把定乾坤更有誰。</p>
<p>師云。錯。僧禮拜。</p>
<p>師乃云。摩竭陀國<span class='corr'>已</span>涉繁詞。少室峰前遞相鈍置。便乃承虗接響。棒喝交馳。顯大機。明大用。覿面提。活鱍鱍。得失俱喪。是非杳亡。倒用橫拈。當機有準。一一從自<span class='corr'>己</span>胸襟流出。葢天葢地。所以一塵纔起。大地全收。一句無私。全彰寶印。雖然如是。猶是半提。且道如何是全提時節。卓拄杖云。青山不鏁長飛勢。滄海合知來處高。</p>
<p>復舉。三聖道。我逢人即出。出則不為人。興化又道。我逢人即不出。出即便為人。</p>
<p>師云。箇一條路踏著者。便知二老漢。也要把手共行。未免各自奔前程。新澂照逢人即出。出即便為人。不將佛法作人情。且看于今甚時節。喝一喝。下座。</p>
<p>入院。指三門云。一見便見。一得永得。八萬四千法門盡從此門而入。喝一喝。</p>
<p>入佛殿。燒香云。文殊乘獅。普賢乘象。迦葉擎拳。阿難合掌。且道黃面老子面皮厚多少。咦。遂禮拜。</p>
<p>判府大卿度疏。師呈起示眾云。靈山付囑底清淨大解脫無盡藏三昧門總在箇裏。還見麼。</p>
<p>指法座云。三世諸佛據此座而全提正印。歷代宗師據此座而說大脫空。且道今日合作麼生。多虗不如少實。遂陞座。拈香云。此一瓣香。恭為兩宮皇帝祝延睿筭。恭願堯風永播。舜日長輝。</p>
<p>又拈香云。此一瓣香。奉為　判府殿撰右司．宮使判府大卿諸位貴官資崇台筭。</p>
<p>又拈香云。此一瓣香。更不囊藏。直為前住徑山。後住靈隱密庵大和尚。爇向爐中。一任天下衲僧敲塼打瓦。遂就座。白椎罷。乃云。第一義諦。一椎擊碎了也。莫有不甘者麼。</p>
<p>僧問。纔到陽山艸木春。森羅影裏絕纖塵。豁開戶牖當軒坐。永日寥寥賀太平。祝　聖開堂。願聞法要。</p>
<p>答云。天長地久。</p>
<p>進云。更把少林無孔笛。迎風吹起萬年歡。</p>
<p>答云。許由不洗耳。</p>
<p>進云。如何是陽山境。</p>
<p>答云。有眼者見。</p>
<p>進云。參差松竹煙凝薄。重疊峰巒月上遲。</p>
<p>答云。引不著。</p>
<p>進云。如何是境中人。</p>
<p>答云。儞向什麼處去來。僧便喝。</p>
<p>師云。劄。僧禮拜。</p>
<p>師乃云。化育之本。物我同途。祖佛之源。古今不易。靈然獨露。透色透聲。坐斷千差。孤危不立。如天普盖。似地普擎。若聖若凡。皆承恩力。所以我此法印為欲利益世間故。說在所由方。勿妄宣傳。今日人天普集。對眾明明剖露。乃豎拂子云。還見麼。靈山一會儼然未散。西天此土的的相承。不立階梯。獨標象外。正恁麼時如何。千峰勢到嶽邊止。萬派聲歸海上消。</p>
<p>復舉。昔日洪州大守宋令公。一日。大寧寺僧陳乞請第二座開堂。令公云。何不請第一座。僧眾無語。後來保寧勇和尚云。我當時若見令公問。只對他道。爭敢瞞令公。</p>
<p>師云。令公高提正印。保寧略露風規。正眼洞明。且不傷鋒犯手。自然千里同風。且道同風一句作麼生道。豐年野老謳歌盛。大化無為道太平。</p>
<p>上堂。拈拄杖云。入荒田不揀。信手拈來艸。長者長法身。短者短法身。是汝諸人還知麼。卓拄杖。下座。</p>
<p>上堂。三人證龜作鱉。有口都不能說。須彌頂上浪滔滔。大洋海裏遭火爇。別。別。金色頭陀曾漏泄。喝一喝。</p>
<p>上堂。若以佛法供養。帶累諸人入地獄如箭。若以世法供養。長老便乃眉鬚墮落。坐一走七。橫三豎四。揭却腦蓋。眼睛突出。且道是凡是聖。拈拄杖。卓一卓。喝一喝。</p>
<p>請典座．殿主上堂。春風浩蕩。古佛榜樣。春水潺湲。急著眼看。燈籠跳入露柱。佛殿走出三門。撞著箇無面目漢。却道眾口難調。須是臨機玅轉。大眾。且道臨機作麼生轉。驀拈拄杖云。或是或非人不識。逆行順行天莫測。卓拄杖。下座。</p>
<p>上堂。上士聞道。勤而行之。弄泥團漢。中士聞道。若存若亡。一刀兩段。下士聞道。大笑之彩犇齪家。澄照恁麼告報。且道節文在什麼處。利刀割肉瘡猶合。惡語傷人恨不消。</p>
<p>上堂。第一句下薦得。佛祖乞命。第二句下薦得。天魔膽裂。第三句下薦得。虎口裏橫身。乃拈拄杖橫按云。諸人便恁麼去。未免無繩自縛。且道利害在什麼處。若不同床睡。焉知被裏穿。</p>
<p>上堂。佛法禪道。一時颺放太湖裏。也未為性燥。一日鉢盂兩度濕。直是一點也少不得。何故。衲僧家要須自家肚裏飽始得。咄。</p>
<p>天申節上堂。天高無極。無極有尊。地厚無垠。無垠有主。胸中懷六合。袖裏有乾坤。發大機。顯大用。行不言之教。啟無為之化。是故諸佛出世。祖師西來。或拈花。或面壁。不立文字。直指單傳。亦只明此箇無為宗旨。福流沙界。慶襲一人。還委悉麼。文明齊北極。壽筭等南山。</p>
<p>上堂。舉。古德道。君若隨緣得似風。飛砂走石不乖空。但於事上通無事。見色聞聲不用聾。古德與麼告報。正謂按牛頭喫艸。若是澄照。又誰管得儞。有問西來便答東。從教人笑我佯聾。白雲乍可離青嶂。明月難教下碧空。</p>
<p>請知事上堂。眨上眉毛。不容擬議。橫身負荷。須是當人。不顧危亡。丁一卓二。機輪上定當。分毫裏不差。雖然如是。猶是衲僧家常茶飯。且道畢竟如何。大鵬展翅蓋十洲。籬邊燕雀空啾啾。</p>
<p>上堂。萬般施設不如常。又不驚人又久長。喝一喝。云。這裏說什麼久長。良久。拍膝云。誰知遠煙浪。別有好思量。下座。</p>
</div>
<div class='div-other'><a id='mulu7' />
<p class='h1'>江陰軍君山報恩光孝禪寺語錄</p><p class="byline">參學　善開　光睦等　錄</p><p>指三門云。君山有路。到者還稀。解脫無門。從何而入。喝一喝。云。一盲引眾盲。</p>
<p>入佛殿。燒香云。德山拆了佛殿。忍俊不禁。雲門打與狗喫。未為分外。岳上座到來。一時坐斷。要且和光同塵。從教黃面老子自然腦門著地。</p>
<p>據坐方丈云。太虗挂劒全生殺。星馳電卷煙雲豁。可中誰是出頭人。長嘯一聲天地闊。</p>
<p>上堂。僧問。無邊剎境毫端見。不涉程途<span class='corr'>已</span>到家。如何是到家底句。</p>
<p>答云。月似彎弓。少雨多風。</p>
<p>進云。不是玉堂人具眼。未應容易到君山。</p>
<p>答云。我行荒艸裏。汝又入深村。</p>
<p>進云。謝師答話。師便喝。僧禮拜。</p>
<p>師乃舉。保壽開堂。三聖推出一僧。保壽便打。三聖道。與麼為人。瞎却鎮州一城人眼去在。保壽擲下拄杖。歸方丈。</p>
<p>師云。大凡扶豎宗乘。須具頂門正眼。懸肘後靈符。二尊宿等閑一挨一拶。便乃發明臨際心髓。只是不知性命總在這僧手裏。還有人檢點得出麼。昔年覓火和煙得。今日擔泉帶月歸。</p>
<p>上堂。橫按拄杖云。彌勒真彌勒。分身千百億。時時示時人。時人皆不識。是汝諸人還識得也未。見之不取。千載難忘。遂擲拄杖。下座。</p>
<p>上堂。邪人說正法。正法悉皆邪。正人說邪法。邪法悉皆正。驀拈拄杖。卓一下。云。這裏是什麼所在。說邪說正。雖然。笑我者多。哂我者少。遂靠拄杖。下座。</p>
<p>上堂。殺人刀．活人劒。上古之風規。今時之樞要。古人恁麼道。太煞小膽。山僧百醜千拙。波波挈挈。也無殺人刀．活人劒。只是當時行脚不著便。踏碎一箇破砂盆。直至而今収不得。眾中莫有収得者麼。喝一喝。</p>
<p>上堂。有利無利。不離行市。張公喫酒李公醉。伸脚打睡有來由。纔放醒醒成忌諱。非不非。是不是。遇貴即賤。遇賤即貴。狸奴白牯念摩訶。祖師不會西來意。</p>
<p>四月八日上堂。拈拄杖云。黃面老子下生也。即今在拄杖頭上。一手指天。一手指地云。天上天下。唯吾獨尊。諸人還見麼。若道見。被拄杖子熱瞞。若道不見。諸人自瞞。靠拄杖。下座。</p>
<p>上堂。月旦曰朔。月圓曰望。八字打開。有収有放。薩怛阿竭二千年前。摩醯首羅頂門正眼。覿面提持生鐵門限。俊底撩起便行。漆桶一任擔板。</p>
<p>上堂。拈拄杖橫按云。一不成。二不是。突出眼睛失却鼻。少林剛自覓安心。瞎驢不受靈山記。</p>
<p>上堂。舉。南泉和尚云。王老師自小養得一頭水牯牛。擬向溪東放。不免食他國王水艸。擬向溪西放。不免食他國王水艸。不如隨分納些些。總不見得。</p>
<p>師云。王老師傾腸倒腹即不無。未見移風易俗在。山僧只養得一頭驢。一向東倒西擂。順時。一日何啻千里萬里。怮時。直是一步不肯移。且道與王老師水牯牛相去多少。良久。云。漁人舞棹。野老謳歌。</p>
<p>上堂。舉。雪竇為道日損頌云。三分光陰二早過。靈臺一點不揩磨。貪生逐日區區去。喚不回頭爭奈何。回天輪。轉地軸。指南作北。截鐵斬釘。還他雪竇老漢。只是不合坐在這裏。喝一喝。</p>
<p>上堂。千年田。八百主。郎當屋舍沒人修。不風流處也風流。便恁麼去。達磨一宗。掃土而盡。</p>
<p>上堂。千說萬說。不若親見。打破漆桶。胡來漢現。有一般漢便恁麼會去。抵死不肯放。正謂靈龜負圖。鳳縈金網。纔被人拶著。緇素不分。瞞瞞頇頇。却道壓良為賤。空過一生。且道如何救得此人。兩手拍膝云。龍得水時添意氣。虎逢山色長威獰。</p>
<p>退院上堂。生平活計一絲頭。嘯月迎風得自由。管甚澄江興逆浪。等閑平步過滄洲。</p>
</div>
<div class='div-other'><a id='mulu8' />
<p class='h1'>無為軍冶父山實際禪院語錄</p><p class="byline">參學　普巖　等錄</p><p>入院。指三門云。玅用縱橫。十方坐斷。未諳此脉。舉步猶難。且看新長老這裏放憨去也。喝一喝。</p>
<p>入方丈。據坐云。冶父方丈。了無遮障。拳踢相應。當人不讓。玅轉綿綿一脉通。誰知滅却臨濟宗。</p>
<p>陞座。拈香祝聖罷<span class='note-inline'>(問答不錄)</span>。乃云。祖師心印。狀似鐵牛之機。去即印住。住即印破。所以達磨不來東土。二祖不往西天。黃梅七百高僧。衣盂分付盧行者。燈燈相續。物我俱忘。直指單傳。甚生標格。還委悉麼。行盡江南遍江北。得風流處且風流<span class='note-inline'>(敘謝畢)</span>。</p>
<p>復舉。僧問百丈。如何是奇特事。丈云。獨坐大雄峰。僧禮拜。丈便打。</p>
<p>師云。騎虎頭。収虎尾。還他百丈老人。若論奇特事。未免有些誵訛。諸人還撿點得出麼。冬不寒。臘後看。</p>
<p>上堂。不著佛求。不著法求。不著僧求。猶是把纜放船。喝散白雲。穿開碧落。奔流度刃。疾焰過風。未稱衲僧門下。且道畢竟如何。任從滄海變。終不為君通。</p>
<p>上堂。舉。楊岐云。楊岐乍住屋壁疎。滿堂盡布雪真珠。縮却項。暗嗟吁。飜憶古人樹下居。楊岐師公只解収。不解放。冶父乍住。孰疎孰親。將無作有。全主全賓。和其光。同其塵。誰道金針不與人。喝一喝。</p>
<p>上堂。冶父門風。別無道理。家田米飯。早眠晏起。洗面摸著鼻。啜茶滋却觜。忽有箇漢出來道。低聲。低聲。墻壁有耳。也怪他不得。何故。洞山佛無光。韓信臨朝底。喝一喝。</p>
<p>上堂。舉。汾陽示眾云。識得拄杖子。行脚事畢。</p>
<p>師云。汾陽雖是開口見膽。未免落在第二頭。驀拈拄杖云。這箇不得喚作拄杖子。漆桶。參。</p>
<p>上堂。三世諸佛不知有。未為分外。狸奴白牯却知有。雪上加霜。乾三連。坤六段。透今古。沒遮攔。聲前有路轉應難。盤走珠兮珠走盤。喝一喝。</p>
<p>上堂。舉。三祖云。眼若不睡。諸夢自除。心若不異。萬法一如。且如何是一如底。不是射鵰手。徒說李將軍。</p>
<p>應庵．密庵和尚。六月十二日同忌齋。拈香云。兩箇老凍膿。咬牙囓齒。颺塵簸土。有彌天罪過。我自江湖四十年。慚愧不入這保社。既不入他保社。因甚今日以此供養。遂以手搖曳云。嗚咿。嗚咿。此意分明說向誰。</p>
<p>上堂。拈拄杖云。動絃別曲。葉落知秋。舉一明三。目機銖兩。便與麼去。冶父未放儞在。何也。月中仙桂和根拔。海底驪龍摘角拖。</p>
<p>上堂。拈拄杖云。千說萬說。不如一決。且道決箇什麼。直下見得。九旬無虗弃之功。若不然者。且向甚處安身立命。卓拄杖云。更嫌何處不風流。</p>
<p>上堂云。單刀直入。猶隔重關。百發百中。撞墻撞壁。直饒面南看北斗。知底盡掀翻。佛殿裏燒香。三門頭合掌。也落衲僧窠臼。畢竟如何。投子下禪床。</p>
<p>上堂。舉。僧問同安。如何是向去底人。安云。寒蟬抱枯木。泣盡不回頭。又問。如何是却來底人。安云。火裏蘆花秀。逢春恰似秋。又問。如何是不來不去底人。安云。石羊遇石虎。相逢早晚休。</p>
<p>師云。入理深談。隨機應物。還他同安老人。若據衲僧門下。未免漏逗。何故。只解順風張帆。不能逆風把柂。或有人問冶父。如何是向去底人。對云。眼睛突出。如何是却來底人。對云。天闊地闊。如何是不去不來底人。對云。明月照幽谷。寒濤響夜砧。此語無儞咬嚼處。直須是悟始得。</p>
<p>開爐上堂。冷月霜天道者孤。一堂禪侶守寒爐。衲衣破處冰侵骨。夜靜更深炭也無。古人太煞不近人情。山僧且要通一線道。冶父山門齋粥麤。文章佛法一時無。地爐些子無煙火。且與禪人樂有餘。喝一喝。</p>
<p>上堂。舉。歸宗云。歸宗事理絕。日輪正當午。自在如獅子。不與物依怙。</p>
<p>師云。大小歸宗脚跟不點地。</p>
<p>冬至上堂。晷運推移。日南長至。上下四維。慶無不利。且道中間事作麼生。擲下拄杖云。如是。如是。</p>
<p>上堂。雪雪明明漏泄。枯木開花。虗空迸裂。無位真人徹骨寒。燈籠露柱眉毛結。忽然晴。沒可說。齊賀豐年好時節。</p>
<p>上堂。舉。臨濟道。有一人論劫在途中。不離家舍。有一人離家舍。不在途中。那箇合受人天供養。</p>
<p>師云。眼觀東南。意在西北。</p>
<p>歲<span class='corr'>旦</span>上堂。元正改旦。事事成現。有時放行。有時坐斷。不惜兩莖眉。和坐盤掇轉。佛法世法。都盧一片。既是佛法世法。如何得成一片。但辨肯心。必不相賺。</p>
<p>上堂。舉。梁山云。南來者與三十棒。北來者與三十棒。雖然如是。不當宗乘。後來瑯瑘云。梁山好一片真金。將作頑鐵賣却。瑯瑘即不然。南來者與三十棒。北來者與三十棒。從教天下衲僧貶剝。</p>
<p>師云。冶父即不然。一任南來北來。只恁麼過。驀然打破漆桶。却來與三十棒。</p>
<p>上堂。明明知道只是這箇。為甚透不過。只為脚跟下紅絲線不斷。纔被人拶著。便轉不得。憤憤地不甘。畢竟有箇礙膺之物。推不進前。拽不退後。且如何透脫去。南泉斬猫兒。</p>
<p>上堂。從上來千人萬人中。只羅籠得一箇半箇。自餘騰騰任運。任運騰騰。豈堪持論。與麼告報。且看冶父眉毛在麼。吽。吽。</p>
<p>上堂。舉。梁山拂子頌云。我有一枝拂。真㯶鐵作骨。顯道嚇蚊䗈。指南不相屈。掃除佛祖病。擊碎衲僧窟。若是上上人。終不喚作物。德山云。梁山好頌。話作兩橛。梁山云。是老僧當時少子細。</p>
<p>師云。二大老也甚奇怪。以急縛寬則易。以寬縛急則難。冶父鼻孔今日落在諸人手裏。一任橫拖倒拽。喝一喝。</p>
<p>結夏上堂。今朝結制。叢林體例。長期短期。似兀如癡。離四句。絕百非。大家相聚喫莖虀。喝一喝。</p>
<p>上堂。今夏堂中隘窄。上中下座逼迫。忽若一人發真歸源。直得人人破家散宅。唯有燈籠露柱冷笑嘻嘻。却道恁麼。恁麼舉。世還稀。須知腦後少一椎。</p>
<p>上堂。舉。僧問南院云。赤肉團上。壁立萬仞。豈不是和尚語。院云。是。僧掀倒禪床。院拈棒。僧擬議。院便打趂出。</p>
<p>師云。這僧一味小心放大膽。南院老也是養子之緣。</p>
<p>端午上堂。今朝五月端午節。衲僧門下無一說。千妖百怪自潛蹤。萬里長天一條鐵。</p>
<p>上堂。舉。僧問仰山。法身還解說法也無。山云。我說不得。有一人說得。僧云。說得底人在什麼處。仰山推出枕子。溈山云。寂子用劒刃上事。</p>
<p>師云。仰山尋常一條脊梁硬似鐵。被這僧連拶兩拶。便乃四稜蹋地。溈山一期忍俊不禁。不知失却一隻眼。忽有僧問冶父。法身還解說法也無。便與攔胸一踏踏倒。教伊起來作箇洒洒落落底漢。不見道。犀因翫月紋生角。象被雷驚花入牙。</p>
<p>上堂。舉。僧問曹山。佛未出世時如何。山云。曹山不如。問。出世後如何。山云。不如曹山。</p>
<p>師云。輟<span class='corr'>己</span>讓人。弄巧成拙。出世未出世。虗空裏釘橛。曹山有沒量罪過。冶父亦有沒量罪過。汝等諸人還撿點得出麼。一東二冬。叉手當胸。</p>
<p>上堂。江月照。松風吹。永夜清霄何所為。無孔笛吹雲外曲。相逢知我者還稀。</p>
<p>上堂。拈拄杖云。入荒田不揀。信手拈來草。懷州牛喫禾。益州馬腹脹。懷寧獨山張主管鑄鍋三口。賓頭盧尊者不知失却琉璃碗。且道落在什麼處。擲下拄杖云。眾眼難瞞。</p>
<p>上堂。十五<span class='corr'>已</span>前取不得。十五<span class='corr'>已</span>後捨不得。正當十五日。築著磕著。七花八裂。明眼衲僧。只得一橛。</p>
<p>上堂。舉。五祖云。先入白雲門。次過白雲限。吞底栗蓬禪。喫底秈米飯。君子如到來。好好看方便。</p>
<p>師云。五祖老漢家醜外揚。冶父不然。入得冶父門。不避冶父劒。劒下驀翻身。為君通一線。喫底劈胸拳。透底生鐵面。莫恠麤糲䔧。方便沒方便。</p>
<p>上堂。一葉落。天下秋。一塵起。大地収。是人知有。三世諸佛為什麼却不知有。握土成金猶可易。變金為土却還難。</p>
<p>上堂。拈起拄杖云。諸佛降生。好與三十拄杖。諸佛成道。好與三十拄杖。諸佛轉法輪。好與三十拄杖。為甚麼如此。鶴有九臯難翥翼。馬無千里謾追風。喝一喝。下座。</p>
<p>請知事．頭首上堂。拈花微笑。立雪安心。祖室光輝。魔外拱手。聯芳續焰。賓主交參。的的相承。不移易一絲毫許。且道泗洲大聖因甚在楊州出現。入水見長人。</p>
<p>上堂。秋光清淺時。白露和煙島。良哉觀世音。全身入荒艸。分明道了也。會也好。不會也好。一鏃破三關。低頭何處討。</p>
<p>請典座上堂。日可冷。月可熱。眾魔不能壞真說。且道如何是真說。鉢盂一日兩度濕。</p>
<p>上堂。舉。馬大師入室罷。西堂．百丈．南泉隨侍翫月次。大師云。正當恁麼時如何。西堂云。正好供養。</p>
<p>師云。望梅林止渴。</p>
<p>百丈云。正好修行。</p>
<p>師云。金不博金。</p>
<p>南泉拂袖便行。</p>
<p>師云。只得一橛。</p>
<p>馬師云。經歸藏。禪歸海。惟有普願獨超物外。</p>
<p>師云。唵嚤呢噠哩吽㗶吒。這一火落鼻孔總被穿却了也。儞諸人且向什麼處出氣。擊拂子。下座。</p>
<p>上堂。舉。楊岐問慈明。幽鳥語喃喃。辭雲入亂峰時如何。明云。我行荒艸裏。汝又入深村。岐云。官不容針。更借一問。慈明便喝。岐亦喝。明又喝。岐亦喝。明連下兩喝。岐禮拜。</p>
<p>師云。二人父子。譬如弄珠。不觸其手。不墮其地。不住於空。亦無玄玅。箇裏如何眨眼。喝一喝。</p>
<p>上堂。舉。雲門云。聞聲悟道。見色明心。觀音大士將錢買餬餅。放下元來是箇饅頭。雲門大師自倒自起。五祖師翁云。聞聲悟道。見色明心。遂以兩手作打杖鼓勢云。堋八囉扎。是熟處難忘。</p>
<p>師云。冶父有條活路。要與諸人共行。拈拄杖云。穿入諸人鼻孔裏。燈籠露柱直得眼睛突出。卓拄杖。下座。</p>
<p>上堂。盡令提綱。乾坤黯黑。放開一線。道泰時清。且道本身盧舍那還知慚愧麼。三生六十劫。</p>
<p>上堂。冶父生來百拙。開口都無一說。今朝指空畫空。笑倒清風明月。</p>
<p>上堂。一方一所。叢林保社。或廢或興。截鐵斬釘。推倒嘉州大像。扶起迦葉師兄。管取曹源一派清。喝一喝。</p>
<p>上堂。虗頭人便說虗頭話。敢作虗頭事。實頭人只說得實頭話。做得實頭事。若教虗頭人說實頭話。終是不甘。又教實頭人做虗頭事。畢竟不穩。只如馬大師云。即心即佛。非心非佛。且道是虗耶。是實耶。喝一喝。卓拄杖。下座。</p>
<p>祈雨上堂。當陽顯赫。神龍玅訣。倒嶽傾湫。雷轟電掣。所以雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。直得冶父拍掌呵呵大笑。且道笑箇什麼。後三日看。</p>
<p>解夏上堂。橫按拄杖云。結也如是。解也如是。解結分明。人人瞥地。唯有這箇拄杖子不肯瞥地。且道因甚如此。遇賤即貴。靠拄杖。下座。</p>
<p>紹熈元年九月十五日。雲居．薦福專使同至。對眾拈鬮。得雲居。乃受帖。拈起示眾云。一見便見。求之即難。直下來也。急著眼看。</p>
<p>上堂。恁麼也不得。不恁麼也不得。恁麼不恁麼總不得。鐵壁銀山無壅塞。恁麼也得。不恁麼也得。恁麼不恁麼總得。萬里長空雲一突。機輪轉處。作者猶迷。啐啄同時。遠之遠矣。今日不免通一線道。與諸人露箇消息。會麼。不勞懸石鏡。天曉自鷄鳴。復云。有句無句。如藤倚樹。築著磕著。了無回互。八臂那吒留不住。</p>
<p>次日。本軍准監司牒廬江縣官勸赴薦福。拈帖云。一不做。二不休。取不得。捨不得。且道是什麼。良久。云。公驗分明。</p>
<p>上堂。不著佛求。不著法求。不著僧求。孤舟短棹。任性優游。瞥轉玄關。縱橫玅用。在此了無間然。所以道。動若行雲。止猶谷神。既無心於彼此。寧有象於去來。坐斷千差。壁立萬仞。還委悉麼。大鵬展翅蓋十州。籬邊燕雀空啾啾。</p>
<p>復舉。三聖道。我逢人則出。出則不為人。興化道。我逢人則不出。出則便為人。二老漢丁一卓二。因邪打正。以常住物作自<span class='corr'>己</span>用。帶累我臨濟正宗直至于今扶不起。</p>
<p>辭眾。只箇長行粥飯僧。江南江北震乾坤。而今又却隨他去。討甚楊岐八世孫。</p>
</div>
<div class='div-other'><a id='mulu9' />
<p class='h1'>饒州薦福禪院語錄</p><p class="byline">參學　光睦　等錄</p><p>入院。指三門云。入門正路。不容回互。千人萬人。當陽蹉過。畢竟落在什麼處。喝一喝。</p>
<p>指法座。要行便行。要坐便坐。自古自今。只是這箇。</p>
<p>陞座。祝聖罷。就座。僧問。歐阜峰頭安樂神。神通用盡覓無門。東湖伏虎夤緣重。握手歸來一笑新。遠涉程途即不問。入門一句作麼生。</p>
<p>師云。千車同轍。</p>
<p>進云。大眾沾恩去也。</p>
<p>師云。切忌錯流通。</p>
<p>進云。爭柰賢使君留心玅道。老伏虎有意當仁。</p>
<p>師云。一時坐斷。</p>
<p>進云。龍得水時添意氣。虎逢山色長威獰。</p>
<p>師云。未在。更道。</p>
<p>僧問。如何是東湖境。</p>
<p>師云。青山疊疊煙波裏。</p>
<p>進云。鄱江景物從茲好。衲僧巴鼻任流通。</p>
<p>師云。六耳不同謀。</p>
<p>進云。如何是境中人。</p>
<p>師云。眼橫鼻直。</p>
<p>進云。莫莫堂前添瑞氣。青青亭上奪高標。</p>
<p>師云。放下著。</p>
<p>進云。人境<span class='corr'>已</span>蒙師指示。開堂演法事如何。</p>
<p>師云。高祝　萬年春。</p>
<p>進云。如是則密庵一派轉見光輝去也。</p>
<p>師云。汝向什麼處見密庵。僧便喝。</p>
<p>師云。腦後蹉過。</p>
<p>師乃云。言前薦得。<span class='corr'>已</span>涉繁詞。句下精通。白雲萬里。所以識不可識。智莫能知。全體與麼來。全體如是住。橫該萬有。竪透金輪。如印印空。如印印泥。如印印水。頭頭合轍。應用無虧。法隨法行。法幢隨處建立。拋三放兩。意在鉤頭。不立堦梯。如何洞曉。龍袖拂開全體現。象王行處絕狐蹤<span class='note-inline'>(敘謝不錄)</span>。</p>
<p>復舉。俱胝和尚。凡有所問。只豎一指。又道。我在天龍得一指頭禪。一生受用不盡。且道如何是一指頭禪。乃竪起拂子云。見麼。若也見得。可以與俱胝把手共行。脫或未然。新薦福不免重說偈言。一著高一著。一步闊一步。坐斷佛祖關。迷却來時路。</p>
<p>上堂。十五日<span class='corr'>已</span>前取不得。十五日<span class='corr'>已</span>後捨不得。正當十五日。取即是。捨即是。問汝問余都不會。可怜只解那斯祁。</p>
<p>上堂。薦福住院。事事成現。露柱燈籠。三門佛殿。若上若下。和光同塵。有時又却神頭鬼面。汝等諸人向什麼處與薦福相見。喝一喝。</p>
<p>上堂。舉。臨濟示眾云。我於先師處三度問佛法的的大意。三次喫六十拄杖。如蒿枝拂相似。如今更思一頓喫。誰為下手。時有僧出云。某甲下手。<span class='corr'>濟</span>拈棒度與。僧擬接。<span class='corr'>濟</span>便打。雪竇拈云。臨濟放去較危。収來太速。</p>
<p>師拈起拄杖云。臨濟據令而行。不知孤負黃蘗。雪竇盡力擔板。也只見得一邊。且道薦福節文在什麼處。擲下拄杖。</p>
<p>上堂。僧問。虗空消殞時如何。</p>
<p>答云。驢不成。馬不是。乃云。天不能蓋。地不能載。虗空不能容。日月不能照。是什麼標格。野老不知堯舜力。鼕鼕打鼓祭江神。</p>
<p>上堂。舉。僧問楊岐。天得一以清。地得一以寧。衲僧得一。堪作什麼。楊岐云。鉢盂口向天。</p>
<p>師云。衲僧一拶。鉢盂口闊。天下楊岐。望林止渴。</p>
<p>上堂。風不鳴條。雨不破塊。五百載聖人出現。三千年黃河一度清。不作佛法商量。不作世諦流布。分明恁麼道。也是久日樺來唇。</p>
<p>上堂。橫按拄杖云。赤肉團上。壁立萬仞。入泥入水。石裂崖崩。因什麼人人不會。良久。云。吽。吽。靠拄杖。下座。</p>
<p>元正上堂。元正改旦。來千去萬。物物咸新。眼上生塵。拶破多年桃核裏。分明只是舊時人。</p>
<p>元宵上堂。橫按拄杖云。過去燈明佛。本光瑞如此。所以西天四七。唐土二三。續焰聯芳。真風不墜。唯有薦福不入這保社。因甚如此。卓拄杖云。天闊地闊。</p>
<p>二月十五上堂。如來有密語。貴買賤賣。迦葉不覆藏。累及後代。汝等諸人盡是釋迦老子兒孫。住他屋。喫他飯。二六時中且如何受用。以拂子擊床。下座。</p>
<p>上堂。舉一明三。言多道遠。一切智智清淨。無二無二分。無別無斷故。且道無盡藏三昧門又如何舉。良久。云。識法者懼。</p>
<p>上堂。達磨九年面壁。和贓捉敗。盧行者不識箇字。露出尾巴。衲僧家氣宇如王。走徧天下。只是這些子。因甚透不過。樊噲踏鴻門。</p>
<p>上堂。張弓架箭魚游網。物外安身鳥入籠。生殺盡時蠶作蠒。如何透得這三重。應庵老人盡力與麼道。也是與賊過梯。</p>
<p>上堂。滿口說得底。又無箇入頭處。有箇入頭處。又却開口不得。且道病在什麼處。只見波濤湧。不見海龍宮。</p>
<p>上堂。達磨九年面壁。二祖立雪齊腰。三人證龜成鱉。一塊頑銅鈍鐵。</p>
<p>上堂。機不離位。墮在毒海。智不到處。切忌道著。且道山河大地有什麼過。汝若會得。向日本國裏橫三豎四。若也不會。長連床上喫粥喫飯。</p>
<p>上堂。拈拄杖顧視大眾云。殺人刀．活人劒。那吒眼睛。金剛正焰。咬定牙關。赤心片片。法堂前艸深一丈。也未為分外。畢竟如何道得通方句。良久。靠拄杖。下座。</p>
<p>六月十二．十三。應庵師祖．密庵先師忌辰。拈香云。出家不著便。撞見這兩箇老漢。一箇太煞不近人情。一箇只管[沙/鬼][沙/鬼]魘魘。和泥合水。虗度時光。落魄放癡憨。打箇沒折合。錯禮三拜。後悔難追。而今冷地思量。不覺令人惡發。所以供香一炷。煑茗一甌。不是報德酬恩。且要遞相鈍置。</p>
<p>解夏上堂。有解有結。虗空釘橛。無解無結。咬著生鐵。二千年代錯流傳。天下衲僧無處雪。雪不雪。崖崩石裂。</p>
<p>上堂。莫。莫。大海乾枯。須彌倒卓。逆行順行。將錯就錯。明眼衲僧休卜度。</p>
<p>上堂。舉。師祖問南泉。摩尼珠。人不識。如來藏裏親収得。如何是藏。泉云。王老師與汝往來者是。雪竇著語云。艸裏漢。師祖云。直得不往來時如何。泉云。亦是藏。雪竇云。雪上加霜。師祖云。如何是珠。泉召云。師祖。祖應喏。泉云。何不會老僧語。師祖忽然悟去。雪竇云。百尺竿頭作伎倆。也未為嶮。若向這裏著得一隻眼。賓主互換。便能深入虎穴。若不恁麼。直饒師祖悟去。也是龍頭蛇尾。圜悟和尚頌云。蒼鷹逐兔。驪龍翫珠。透青眼不瞬。照物手不虗。往來不往來。艸裏謾茶胡。百尺竿頭入虎穴。分明月上長珊瑚。</p>
<p>師云。雪竇與麼注脚。圜悟與麼頌。薦福也有箇道處。分明月上長珊瑚。一段風光爍太虗。大地眾生同受用。如來藏裏本來無。</p>
<p>上堂。拈拄杖卓云。須彌山。大海水。從上諸佛祖師總被拄杖子吞却了也。且道燈籠露柱向甚處安身立命。若也會得。事同一家。若也不會。萬別千差。靠拄杖。下座。</p>
<p>緣化歸。上堂。僧問。去日湖山秋正好。歸來滿眼菊花黃。箇中消息無人會。便請今朝為舉揚。</p>
<p>師云。脚頭脚尾。</p>
<p>進云。有一人終日在途中。不離家舍。此意如何。</p>
<p>師云。艸鞋跟斷。</p>
<p>進云。有一人終日在家舍。不離途中。又作麼生。</p>
<p>師云。鼻孔遼天。</p>
<p>進云。長沙和尚一日遊山回。至門首。首座問。和尚到什麼處來。沙云。遊山來。此意如何。</p>
<p>師云。勘破了也。</p>
<p>首座復問。到什麼處。沙云。始隨芳艸去。又逐落花回。又作麼生。</p>
<p>師云。頭上漫漫。</p>
<p>進云。首座云大似春意。沙云也勝秋露滴芙蕖[妳-女+口]。</p>
<p>師云。一坑埋却。僧禮拜。</p>
<p>復舉。僧問雲門。樹凋葉落時如何。門云。體露金風。</p>
<p>師拈拄杖云。雲門可謂騎賊馬趕賊。奪賊刀殺賊。只是諸人不得恁麼會。何也。命若懸絲。卓拄杖。下座。</p>
<p>上堂。開口有時道得著。只是不會。開口明明道不著。又却獨自點頭。且道救取那箇即是。喝一喝。</p>
<p>上堂。舉。百丈侍馬祖遊山歸。忽然哭。同事問云。憶父母耶。丈云。無事。云。被人罵耶。丈云。無事。云。哭作什麼。丈云。問取和尚。同事問馬祖。祖云。儞去問取他。同事回至寮中。見百丈呵呵大笑。同事云。適來為甚哭。而今為什麼笑。丈云。適來哭。而今笑。同事罔然。</p>
<p>師云。當時若撞著聱頭。說什麼百丈。馬祖也須倒退。後來大慧頌云。有時笑。有時哭。悲喜交并暗催促。此理如何舉向人。斷絃須是鸞膠續。</p>
<p>師云。大慧和尚甚生氣槩。猶向古人背後叉手。薦福亦有一頌。哭不徹。笑不徹。倒腹傾腸向君說。父子非親知不知。擡頭腦後三斤鐵。</p>
<p>上堂。舉。玄沙示眾云。常將汝等諸人放頂[寧*頁]上。不敢錯誤諸人一絲毫子。</p>
<p>師云。玄沙恁麼道。大似知而故犯。何故。未著手脚時。早是相埋沒了也。何況將放頂[寧*頁]上。雖然如是。不是苦心人不知。</p>
<p>上堂。卓拄杖云。定乾坤。決猶預。擊石火。閃電光。賓主歷然。壁立萬仞。若非具徹法眼。懸肘後符。往往當面蹉過。且道以何為驗。遂擲拄杖。下座。</p>
<p>上堂。舉。興化示眾云。今日不用如之若何。便請單刀直入。興化為汝諸人證據。時有旻德長老出禮拜。起便喝。化亦喝。德又喝。化亦喝。德禮拜歸眾。化云。旻德長老今日較興化三十棒。若是別箇。一棒也較不得。何故。蓋為他會一喝不作一喝用。</p>
<p>師云。興化勾賊破家。旻德把髻投衙。更道他會一喝不作一喝用。不知凌蔑我臨濟宗風。不見道。作家不啐啄。啐啄同時失。</p>
<p>出鄉歸。上堂。古者道。蓬若出麻終不直。僧離清眾太無端。山僧拋離大眾。出鄉月餘日。不覺拖泥帶水。且道面皮厚多少。殷人以栢。周人以栗。</p>
<p>上堂。舉。雪竇云。春山疊亂青。春水漾虗碧。寥寥天地間。獨立望何極。</p>
<p>師喝云。大小雪竇不覺四楞塌地。雖然如是。路遙知馬力。事久見人心。</p>
<p>上堂。舉。盤山道。譬如擲劒揮空。莫論及之不及。斯乃空輪無跡。劒刃無虧。</p>
<p>師云。正恁麼時如何。鐵作心肝也斷腸。</p>
<p>上堂。舉。僧問馬大師。如何是祖師西來意。祖云。近前來。向儞道。僧近前。祖攔顋與一掌。云。六耳不同謀。黃龍南禪師拈云。古人尚道六耳不同謀。那堪二百三百浩浩地商量。禍事。禍事。薦福看來直是好笑。且道笑箇什麼。賊無種。相鼓籠。</p>
<p>上堂。月生一。寰中天子勑。月生二。覿面無回避。月生三。燈籠露柱放癡憨。驚起新羅與占波鬬額。汝等諸人三十年後切忌忘却。</p>
<p>上堂。舉。僧問岩頭。起滅不停時如何。岩頭喝云。是誰起滅。</p>
<p>師云。古人慈悲之故。有落艸之談。薦福即不然。忽問起滅不停時如何。但與一喝。</p>
<p>上堂。舉。肇法師云。天地與我同根。萬物與我一體。</p>
<p>師以拂子擊禪床一下。云。汝等諸人還覺痛痒麼。若不覺。孤負山僧。若也覺去。埋沒自<span class='corr'>己</span>。分明恁麼道。也是烏龜陸地行。</p>
<p>上堂。有情之本。依智海以為源。含識之流。總法身而為體。竪起拂子云。這箇不是法身。語默動靜不是法身。萬像森羅不是法身。且道喚什麼作體。以拂子擊禪床云。三生六十劫。</p>
<p>龜峰栢庭永和尚遺書至。上堂。海上爭馳老栢庭。生憎佛祖長無明。驀然打箇飜身轉。依舊龍門一派清。</p>
<p>解夏上堂。今朝解制。是何體例。馬面驢顋。心空及第。黃面老子二千年前說脫空話。行矒底不覺不知。一任笑恠。</p>
<p>重明節上堂。佛身無為。不墮諸數。佛相無相。其相儼然。山河大地。發異種光。艸木昆蟲。現殊勝事。是以神霄降慶。真主誕生。傾萬國丹心。祝一人睿筭。當陽有路。列派朝宗。一句無私。靈光洞耀。還委悉麼。淨智莊嚴功德聚。　聖躳彌億萬斯年。</p>
<p>上堂。舉。睦州示眾云。裂開也在我。揑聚也在我。時有僧出問。如何是裂開。州云。三九二十七．菩提涅槃．真如解脫．即心即佛。我只恁麼。儞又作麼生。僧云。某甲不恁麼。州云。盞子撲落地。碟子成七片。</p>
<p>師云。也是好笑。大小睦州被這僧拶得。恰似落湯螃蠏。七手八脚一時露。</p>
<p>上堂。舉。南泉一日刈茅次。有僧問。南泉路向什麼處去。泉提起鎌子云。這箇是三十錢買。僧云。某甲不問這箇。南泉路向什麼處去。泉云。我使得㝡快。</p>
<p>師云。南泉門前活路子。八字打開。這僧肚裏惺惺。佯聾詐啞。當時若見南泉道。我使得㝡快。便乃轉身一步云。賺我來。大小南泉也須倒退。</p>
<p>上堂。仰面不見天。低頭不見地。喫飯了噇眠。聖諦第一義。</p>
<p>上堂。舉。雲門道。觀世音菩薩將錢買餬餅。放下手。元來是箇饅頭。</p>
<p>師云。面赤不如語直。</p>
<p>上堂。一切障礙。即究竟覺。得念失念。無非解脫。釋迦老子披肝露膽。截斷眾流。只是見地不脫。至今未有一人檢點得出。若檢點得出。也是竇八布衫。</p>
<p>上堂。舉。睦州示眾云。我見百丈不識好惡。大眾纔集。以拄杖一時趕下。復召大眾。眾回首。丈云。是什麼。有甚共語處。黃蘗和尚。大眾纔集。以拄杖一時趕下。復召大眾。眾回首。蘗云。月似彎弓。少雨多風。猶較些子。雪竇云。說什麼猶較些子。直是未在。若據雪竇。以拄杖趕下便休。可中有箇無孔鐵鎚。善能擔荷。可以籠罩古今。乾坤坐斷。遂拈拄杖云。放過一著。</p>
<p>師云。轉見誵訛。這幾箇老漢出來張羅布網。却向平地上摝蜆撈鰕。殊不知用盡自<span class='corr'>己</span>心。笑破他人口。咄。</p>
<p>上堂。文殊普賢。東倒西攂。泥猪疥狗。成羣作隊。拽脫釋迦老子鼻孔。天帝釋夢中驚覺。不覺拊掌呵呵大笑。且道是什麼境界。具眼者辨取。</p>
<p>謝知事上堂。雙放雙収。眼睛難瞞。赤手全提。誰是知<span class='corr'>己</span>。是以同聲相應。同氣相求。全體與麼來。全體如是住。雖然如是。且道風恬浪靜一句作麼生。三臺須是大家催。</p>
<p>元宵上堂。今朝正月半。舉箇舊公案。一燈百千燈。千人萬人看。百艸頭邊。威音那畔。相逢若是箇中人。終不隨他光影轉。</p>
<p>上堂。舉。維摩云。其施汝者。不名福田。供養汝者。墮三惡道。</p>
<p>師云。還見維摩心肝五臟麼。移花兼蝶至。買石得雲饒。</p>
<p>送化主上堂。萬戶千門到者稀。一挨一拶在臨時。威音那畔真消息。不是知音莫與知。若也知去。便乃拋三放兩。不論高低。盡情収拾了。和月載將歸。</p>
<p>上堂。舉。瑯瑘道。若論此事。如洪鐘待扣。聲應長空。如寶鑑當軒。影臨萬像。又道。若論此事。說甚龍樹馬鳴．提婆鶖子。辯似懸河。智如流水。莫能知之。</p>
<p>師云。瑯瑘恁麼剖露。也是官路販私鹽。</p>
<p>上堂。牛頭橫說豎說。不知有向上關捩子。趙州訪茱萸。輕輕靠拄杖便去。也堪笑。也堪悲。鵝王自能擇乳。鴨類從教插泥。</p>
<p>上堂。舉。忠國師問僧。甚處來。僧云。江西馬大師處來。國師云。大師說何法。僧云。常說即心是佛。或云非心非佛。國師便喝出。復召云。更說何法。僧云。不是心。不是佛。不是物。國師云。却較些子。死心拈云。大小國師向語默裏轉却。當時若見道不是心。不是佛。不是物。更與喝出。豈不光前絕後。</p>
<p>師云。諸大老也甚奇怪。打鏁敲枷。平高就下。說也說得到。行也行得到。只是未有出身之路。喝一喝。</p>
<p>上堂。薦福少方便。拳頭如掣電。千眼無摸索。千耳不可見。且道為甚如此。家家門首透長安。</p>
<p>上堂。威音那畔真消息。累及瞿曇老祖翁。四十九年顛倒說。人間天上謾流通。</p>
<p>上堂。舉。風穴示眾云。若立一塵。家國興盛。野老顰蹙。不立一塵。家國喪亡。野老安貼。於此明得。闍梨無分。全是老僧。於此不明。老僧即是闍梨。闍梨與老僧。亦能迷却天下人。亦能悟却天下人。欲識闍梨麼。右邊拍一拍云。這裏是。欲識老僧麼。左邊拍一拍云。這裏是。應庵師祖拈云。大小風穴不會轉身句。</p>
<p>師云。薦福見處。又且不然。大小風穴醋氣猶在。何故。始作。翕如也。縱之。純如也。皎如也。繹如也。以成。喝一喝。下座。</p>
<p>上堂。目前無法。意在目前。不是目前法。非耳目之所到。驀拈拄杖云。切忌認驢鞍橋作阿爺下頷。雖然如是。有時乘好月。不覺過滄洲。</p>
<p>上堂。達磨面壁九年。無摸索處。二祖禮拜而立。口似磉盤。即心即佛。非心非佛。不是心。不是佛。不是物。未免抱橋柱澡洗。且道衲僧分上合作麼生。拍禪床云。掀飜海嶽求知<span class='corr'>己</span>。撥亂乾坤建太平。</p>
<p>上堂。五月端午。薦福直舉。不會諸方。書符呪土。風從虎兮雲從龍。千妖百恠自潛蹤。</p>
<p>上堂。十五日<span class='corr'>已</span>前。鐵壁鐵壁。十五日<span class='corr'>已</span>後。將逐符行。且道正當十五日如何。石火一揮天外去。時人休看月邊星。</p>
<p>上堂。舉。雲門問首座。乾坤大地與自<span class='corr'>己</span>。是同是別。座云。同。門又問。一切物命飛蛾蟻子與自<span class='corr'>己</span>。是同是別。座云。同。門云。何得干戈相待。</p>
<p>師云。雲門平地上弄險。好與他一劄。首座恣意賣峭。也好與一劄。一劄兩劄。且道意在甚處。將為鬍鬚赤。更有赤鬚鬍。</p>
<p>上堂。今朝九月二十。莫恠光陰電急。游人南北憧憧。不識自家城邑。驀拈拄杖。卓一下。云。眨上眉毛從此入。</p>
<p>上堂。十方同聚會。箇箇學無為。此是選佛場。心空及第歸。喝一喝。猶有這箇在。薦福門下。十方同聚會。一切即尋常。寒則圍爐向火。熱則各自乘凉。信道壺中日月長。喝一喝。</p>
<p>上堂。拈拄杖。卓一下。云。過去諸如來。斯門<span class='corr'>已</span>成就。現在諸菩薩。今各入圓明。未來修學人。當依如是住。只如德山拆却佛殿。又作麼生。相逢說盡平生話。夜深方見把針人。喝。卓拄杖。下座。</p>
<p>上堂。舉。雲門大師道。若實未得箇入頭處。三世諸佛在儞脚跟下。一大藏教在儞口唇皮上。且向葛藤處會取。</p>
<p>師云。雲門大師雖是善因。未必招於惡果。薦福敢道燈籠吞却佛殿。蚯蚓驀過遼東。馬無千里謾追風。喝一喝。</p>
<p>上堂。舉。百丈開田次。問黃檗云。運闍梨。開田不易。檗云。眾人作務。丈云。有煩道用。檗云。爭敢辭勞。丈云。開得多少田。檗將鋤築地三下。丈震威一喝。檗掩耳而去。</p>
<p>師云。百丈一喝。風雲聳嶽。黃檗掩耳。諸人自摸索看。</p>
<p>上堂。舉。僧問汾州。如何是接初機句。州云。汝是行脚僧。僧云。如何是辨衲僧句。州云。西方日出卯。僧問。如何是正令行句。州云。千里持來呈舊面。僧問。如何是定乾坤句。州云。北俱盧洲長粳米。食者無喜亦無嗔。州云。我將此四轉語驗天下衲僧。後雲峯悅云。汾州此四轉語被天下衲僧勘破。</p>
<p>師云。二老漢滿口含霜。總跳不出。薦福有一條活路。要與諸人共知。便下座。</p>
<p>上堂。德山入門便棒。臨濟入門便喝。俱胝竪指。雪峰輥毬。成得箇什麼。光陰如電掣。年老覺心孤。</p>
<p>上堂。春風似箭。春雨如膏。曠劫來事。不隔絲毫。儞且道佛未生時一句作麼生道。試向七縱八橫處道看。若道不得。薦福失利。</p>
<p>上堂。舉。良遂座主初參麻谷。谷見來。便將鋤頭去鋤艸。殊不顧。良遂到鋤艸處。谷便歸方丈閑却門。遂次日復去。谷亦閉門。遂敲門。谷乃問。誰。遂纔稱名。忽然大悟。云。和尚莫瞞良遂。良遂若不來禮拜和尚。幾被經論賺過一生。便歸講肆。示眾云。諸人知處。良遂總知。良遂知處。諸人不知。雲門云。便有逆水之波。</p>
<p>師云。為人為徹。咬著生鐵。逆水之波。虗空釘橛。</p>
<p>上堂。行亦禪。坐亦禪。語默動靜體安然。帀地普天収不得。都來不直半分錢。</p>
<p>上堂。石鞏張弓。魯祖面壁。正令不行。拗曲作直。下座。</p>
<p>報恩珍長老受請引座。列祖出興。牽犁拽杷。為此一大事因緣。打開無盡寶藏。運出自<span class='corr'>己</span>光明。利物垂慈。應時應節。全提正令。如獅子王哮吼一聲。壁立萬仞。且如何道箇相續句。作家不啐啄。未舉<span class='corr'>已</span>先知。</p>
<p>上堂。欲得現前。莫存順逆。豎起拂子云。祖師來也。還見麼。切忌扶籬摸壁。</p>
<p>佛生日上堂。今朝四月八。處處皆浴佛。薦福討便宜。大家[病-丙+斯]淈[泳-永+盾]。既討便宜。又道淈[泳-永+盾]。任是明眼衲僧。也跳這些不出。</p>
<p>上堂。僧問雲門大師。如何是佛。門云。乾屎橛。此意如何。</p>
<p>答云。鷓鴣啼處百花香。乃云。空手把鋤頭。蚊子上鐵牛。步行騎水牛。黃河水逆流。人從橋上過。猛虎當路坐。橋流水不流。佛祖是仇讎。</p>
<p>上堂。拈拄杖召云。拄杖子自應喏。即心即佛作麼生會。云。不會。非心非佛如何。云。不會。不是心。不是佛。不是物[妳-女+口]。云。不會。既是不會。如何擔荷我祖師擔子。復云。阿呵呵。無物堪比倫。教我如何說。卓拄杖。下座。</p>
<p>師受香山請。拈帖云。放開也在我。揑聚也在我。不容擬議商量。且看目前包褁。</p>
<p>上堂。五年於此謾隨緣。去住無心自坦然。六月霏霏飄瑞雪。須知別是一壺天。</p>
</div>
<div class='div-other'><a id='mulu10' />
<p class='h1'>明州香山智度禪院語錄</p><p class="byline">參學　善開　等錄</p><p>入佛殿。燒香云。賓則始終賓。主則始終主。為甚德山拆却佛殿。乃云。禮防君子。</p>
<p>據方丈云。據令而行。一時坐斷。佛之與祖。齊立下風。金剛圈．栗棘蓬。箇中無肯路。端的有誰通。</p>
<p>陞座。拈香祝聖罷。僧問。祖印高提離見聞。顯<span class='corr'>揚</span>今古益宗門。常雲峰下全提處。未委將何報　國恩。</p>
<p>答云。帀地普天。</p>
<p>進云。惟憑一滴曹谿水。為雨為霖遍九垓。</p>
<p>答云。引不著。</p>
<p>進云。保壽開堂。三聖橫身相為。臨濟住院。普化盡力扶持。未審和尚承誰恩力。</p>
<p>答云。燈籠罵露柱。</p>
<p>進云。休言卞璧無人識。自有知音笑點頭。</p>
<p>答云。築著鼻孔。</p>
<p>進云。臨濟問黃檗佛法的的大意。三度喫六十棒。意旨如何。</p>
<p>答云。不快漆桶。</p>
<p>進云。擘開華嶽連天秀。放出黃河徹底清。</p>
<p>答云。見箇什麼。</p>
<p>進云。兩眼對兩眼。</p>
<p>答云。料掉沒交涉。</p>
<p>進云。後到大愚。却云黃檗佛法無多子。見箇什麼道理。</p>
<p>答云。築著磕著。</p>
<p>進云。肋下三拳。攔顋一掌。為復是得牛還馬。為復是據令而行。</p>
<p>答云。前三三。</p>
<p>進云。照用主賓都印破。三玄戈甲一時分。</p>
<p>答云。什麼處見黃檗。僧便喝。師乃噓一聲。僧禮拜。</p>
<p>師云。世尊拈花。迦葉微笑。世尊云。吾有正法眼藏。涅槃玅心。分付摩訶大迦葉。黃面老子面皮厚三寸。達磨云。吾本來茲土。傳法救迷情。一花開五葉。結果自然成。達磨大師面皮厚三寸。雖然如是。且畢竟傳箇什麼。驀拈拄杖擲下云。大家齊著力。</p>
<p>上堂。山僧入院又一箇月。汝諸人水牯牛作麼生。拈拄杖。卓一下。云。若向這裏明得。諸人鼻孔總在山僧手裏。若也不會。山僧鼻孔今日在諸人手裏。且道誵訛在什麼處。風吹石裂。旱地遭釘。靠拄杖。下座。</p>
<p>上堂。舉。稅闍梨問曹山。清稅孤貧。乞師賑濟。山云。稅闍梨。稅應喏。山云。清原白家三盞酒。喫了猶道未沾唇。</p>
<p>師云。稅闍梨拋塼引玉。不知換得箇墼子。曹山雖來風深辨。可惜不一等與他本分艸料。免致今時向黑山下作活計。</p>
<p>上堂。有時堆堆坐禪。有時一向打鬨。年來行脚衲僧都是箇般病痛。報君知。休打閧。入門[拚-ㄙ+ㄊ]却箇渾身。頭頭自有生蛇弄。</p>
<p>上堂。舉。五祖云。四五百石麥。二三千羅稻。好箇休粮方。耆婆不得玅。</p>
<p>師云。五祖老人好語。只為探頭太過。香山有箇方便。也要諸人共知。透得金剛圈。細嚼鐵餕饀。一飽忘百飢。始信不相賺。</p>
<p>上堂。舉。古德云。去年貧。未是貧。今年貧。始是貧。去年貧。有卓錐之地。今年貧。錐也無。</p>
<p>師云。年去年來貧復貧。祖師擡脚重千斤。愁人莫向愁人說。說向愁人愁殺人。</p>
<p>浙西出隊歸。上堂。舉。僧問蘇谿和尚。如何是定光佛。谿云。鴨吞螺師。僧云。還許學人轉身也無。谿云。眼睛凸出。後來佛燈云。忽有人問山僧。如何是定光佛。只對他道。奔南走北。還許學人轉身也無。走北奔南。</p>
<p>師云。鴨吞螺師。不妨勦絕。且道奔南走北成得箇什麼邊事。種田愽飯喫。飜憶老楊岐。</p>
<p>上堂。舉。大慧云。有佛處不得住。生鐵秤鎚被虫蛀。無佛處急走過。撞著嵩山破竈墮。三千里外逢人不得錯舉。兩箇石人相耳語。恁麼則不去也。此語<span class='corr'>已</span>行遍天下。摘楊花。摘楊花。唵嚤呢噠哩吽㗶吒。</p>
<p>師云。大慧老人盡力。只道得到這裏。還知香山落處麼。鐵山崩倒壓銀山。盤走珠兮珠走盤。密把鴛鴦閑繡出。金針終不與人看。</p>
<p>上堂。舉。趙州訪臨濟。州纔洗脚。濟便下來。問。如何是祖師西來意。州云。正值老僧洗脚。濟近前作聽勢。州云。會即便會。啗啄作麼。濟拂袖便行。州云。三十年行脚。今日錯為人下注脚。</p>
<p>師云。半雨半晴。桃紅李白。點著便行。不勞啗啄。那箇是它錯下注脚處。試道看。</p>
<p>上堂。舉。趙州問南泉。如何是道。泉云。平常心是道。州云。還可趣向也無。泉云。擬向即乖。州云。不擬。爭知是道。泉云。道不屬知。不屬不知。知是妄覺。不知是無記。若真達不疑之道。豁如太虗。豈可強是非耶。趙州忽然大悟。</p>
<p>師云。青天白日。悟箇什麼。咄。咄。咄。驪珠擊碎蒼龍窟。</p>
<p>上堂。舉。僧問明招。虎生七子。那箇沒尾巴。招云。第七箇沒尾巴。</p>
<p>師云。第七箇沒尾巴。不落羣隊。獨露爪牙。擬心湊泊終難見。須信蓮開火裏花。</p>
<p>上堂。橫按拄杖云。靜處閙浩浩。閙中靜悄悄。鐘動月黃昏。谿鳴五更早。拄杖子。却懊惱。可惜好光陰。等閑空過了。靠拄杖。下座。</p>
<p>上堂。舉。法華示眾云。不結毗盧印。那弘古佛心。明月照幽谷。寒濤響夜砧。今日亘庵居士到來。山僧亦有一偈。坐斷毗盧頂。超然亘古今。萬緣俱剔脫。一片祖師心。</p>
<p>師受平江府虎丘請。拈疏云。古之今之。同道者知。一言纔出。駟馬難追。</p>
<p>上堂。僧問。作家不啐啄。啐啄同時失時如何。</p>
<p>答云。一字入公門。九牛車不出。乃云。摩竭提國親行此令。小室峰前鈍置他人。揮戈佛日。未稱全提。棒喝交馳。自救不了。恁麼也得。不恁麼也得。恁麼不恁麼總得。識取鈎頭意。莫認定盤星。</p>
</div>
<div class='div-other'><a id='mulu11' />
<p class='h1'>平江府虎丘山雲巖禪院語錄</p><p class="byline">參學　師肇　等錄</p><p>師入院。指三門云。入門一句。賓主歷然。不勞彈指。天寬地寬。壺中消息異人間。</p>
<p>據方丈云。淨名一默。大士點頭。言下爭鋒。不消一劄。舉頭天外看。須是箇中人。</p>
<p>陞座。拈香祝聖罷。僧問。聲名藉藉冠諸方。二淛甞扶大法幢。不是賢侯重請命。慈光焉得過錢塘。四眾臨筵。願聞法要。</p>
<p>師云。是甚麼。</p>
<p>進云。劒閣路雖險。夜行人更多。</p>
<p>師云。放儞三十棒。</p>
<p>進云。莫便是和尚為人處也無。</p>
<p>師云。切忌啗啄。</p>
<p>進云。祇如和尚道。入門一句。賓主歷然。如何是歷然底。</p>
<p>師云。劒去久矣。</p>
<p>進云。如何是賓中主。師豎起拂子。</p>
<p>進云。如何是主中賓。師擊禪床一下。</p>
<p>進云。如何是主中主。</p>
<p>師云。聲前薦取。</p>
<p>進云。如何是賓中賓。</p>
<p>師云。簸土颺塵。</p>
<p>進云。主賓歷然無向背。壺中消息許誰知。</p>
<p>師云。裂破。僧禮拜。</p>
<p>師乃云。豁開向上一竅。威音那畔坐斷封疆。自<span class='corr'>己</span>胸襟流出。應用無差。頭頭合轍。透聲透色。絕見絕聞。非三賢十聖所知。非神通變化所測。不拘得失。不昧當機。不躡前蹤。如何舉唱。三世諸佛祇言自知。歷代祖師全提不起。直得輝天鑑地。換斗移星。作者相逢。只眨得眼。所以道。向上一路。千聖不傳。未曾親近。早隔大千。正恁麼時。且當陽一句如何剖露。道泰不傳天子令。時清休唱太平歌<span class='note-inline'>(謝詞不錄)</span>。</p>
<p>復舉。王常侍訪臨濟。同到僧堂。侍云。這一堂僧還看經否。濟云。不看經。侍云。還坐禪否。濟云。不坐禪。侍云。既不坐禪。又不看經。作箇什麼。濟云。總教伊成佛作祖去。侍云。金屑雖貴。落眼成翳。濟云。元來是我家裏人。</p>
<p>師云。一著高一著。一步闊一步。明眼人前猶涉路布。鳳棲不在梧桐樹。</p>
<p>上堂。佛眼覷不得。祖師提不起。石裂崖崩。掀飜到底。不風流處更風流。也是波斯入閙市。</p>
<p>上堂。夫為善知識。須是驅耕夫之牛。奪飢人之食。驅耕夫之牛。令他苗稼滋盛。奪飢人之食。令他永絕飢虗。雖然。有時逼到萬仞崖頭。又須是儞當人自肯放身捨命始得。</p>
<p>上堂。恁麼恁麼。率犁拽把。不恁麼不恁麼。泥多佛大。臨濟三玄。趙州勘破。鼻孔大頭向下。以拂子擊禪床。下座。</p>
<p>上堂。舉。僧問睦州。高揖釋迦。不拜彌勒時如何。州云。昨日有人問。趂出了也。僧云。和尚恐某甲不實。州云。拄杖不在。笤箒柄聊與三十。</p>
<p>師云。以毒攻毒。以楔出楔。還它睦州老漢始得。今日有人出來與麼問。虎丘也只與麼答。何故。盡法無民。</p>
<p>上堂。舉。五祖和尚云。老僧游方十餘年。參數人善知識。將謂了當。及到浮山圓鑑會下。更開口不得。末後又到白雲。因咬破箇鐵餕饀。直是百味具足。且道饀子一句作麼生道。乃云。花發鷄冠媚早秋。誰人能染紫絲頭。有時風動頻相倚。似向堦前鬬不休。</p>
<p>師云。五祖恁麼說話。猶欠悟在。</p>
<p>上堂。欲得大用現前。直下頓忘知見。諸見若盡。昏霧不生。大智洞然。更非他物。且道文殊是七佛之師。因甚出女子定不得。悉達多波怛囉。</p>
<p>上堂。舉。藥山一日齋時自打鼓。高沙彌乃捧鉢作舞入堂。山便擲下椎云。是第幾和。沙彌云。第二和。山云。如何是第一和。沙彌就桶舀一杓飯便行。</p>
<p>師云。停囚長智。</p>
<p>上堂。古德道。我若全舉宗乘。汝諸人向甚麼處領會。所以古今獨露。隱顯殊途。</p>
<p>師云。古德開却口。合不得。</p>
<p>解夏上堂。虎丘一夏與兄弟說話。管取生身陷地獄。莫有一箇半箇。皮下有血麼。良久。吽。吽。下座。</p>
<p>上堂。今朝九月初一。祝　聖陞堂<span class='corr'>已</span>畢。若是達磨兒孫。瞥轉雲門念七。</p>
<p>上堂。舉。雪峰道。盡大地撮來如粒粟大。拋向面前。漆桶不會。打鼓普請看。</p>
<p>師云。<span class='corr'>陝</span>府鐵牛。不覺膽顫。嘉州大象。通身汗流。且道象骨老人面皮厚多少。</p>
<p>上堂。舉。僧問睦州。一言道盡時如何。州云。老僧在儞鉢囊裏。又問雲門。一言道盡時如何。門云。裂破。二老漢猶墮時人窠臼。或有問虎丘。一言道盡時如何。只向它道。無牛使馬。</p>
<p>開爐上堂。諸方如法開爐。虎丘家風淡泊。拈出箇鐵餕饀。箇裏寧容啗啄。休啗啄。丹霞燒木佛。院主眉鬚落。</p>
<p>上堂。舉。趙州一日齋次。有一婆子入堂指云。這一堂僧盡是婆婆生得。復指趙州云。唯有大底孩兒五逆不孝。州瞪目視乏。婆便出去。</p>
<p>師云。一人打氊拍板。一人吹無孔笛。梵音清雅。令人樂聞。且道是什麼曲調。洞庭山脚太湖心。</p>
<p>上堂。舉。僧問鹿苑。如何是實際理地。苑云。南贍部州。北鬱單越。僧云。恁麼則事同一家。苑云。猶隔須彌山在。</p>
<p>師云。夫善知識者。是大因緣。有來由。沒窠臼。纔擬恁麼。便不恁麼。雖然。到頭霜夜月。任運落前谿。</p>
<p>上堂。舉。保寧勇和尚云。大方無外。大圓無內。無內無外。聖凡普會。瓦礫生光。須彌粉碎。無量法門。百千三昧。拈起拄杖云。總向這裏會去。蘇盧蘇盧悉唎悉唎薩婆訶。</p>
<p>師云。這老漢業識忙忙。不柰船何。打破戽斗。</p>
<p>上堂。舉。麻谷坐次。有僧參。纔展坐具。谷乃垂下一足。僧便出。谷云。青天白日有恁麼事。僧回首云。某甲有過在。谷便與一掌。</p>
<p>師云。擊石火。閃電光。賓主歷然。窮則變。變則通。攔顋便掌。且道賞伊罰伊。不犯清波意自殊。</p>
<p>上堂。舉。風穴問南院云。入門須辨主。端的請師分。院以左手拍膝一下。穴便喝。院以右手拍膝一下。穴又喝。院舉左手云。這箇且從闍梨。復舉右手云。這箇作麼生。穴云。瞎。院拈起拄杖。穴云。作麼。奪拄杖打和尚去。莫言不道。院擲下拄杖云。今日被這黃面浙子鈍置一上。穴云。大似持鉢不得。詐道不飢。院云。上座莫曾到此間麼。穴云。是何言歟。院云。好好相借問。穴云。也不得放過。院云。且坐喫茶。</p>
<p>師云。嗄。也甚奇恠。一箇生笤箒。一箇破糞箕。搕[木*(天/韭)]堆頭也用得著。未免鈍置門風。若據正令而行。總欠一著在。</p>
<p>歲旦上堂。年去實不去。年來實不來。山僧都不會。露拄笑咍咍。</p>
<p>上堂。舉。趙州云。諸人被十二時辰使。老僧使得十二時辰。</p>
<p>師云。也是徐六擔板。</p>
<p>上堂。舉。睦州示眾云。汝等諸人未得箇入頭處。須得箇入頭處。若得箇入頭處。不得辜負老僧。木庵和尚又道。諸人未得箇入頭處。須得箇入處。若得箇入處。直須颺下入處始得。</p>
<p>師云。二老漢總放不下在。既能明似鑑。何用曲如鉤。雖然如是。養子方知父慈。</p>
<p>上堂。一大藏教。不是黃面老人說底。直指人心。不是達磨大師傳底。盡情為汝諸人道了也。還覺頂門重麼。見之不取。千載難忘。</p>
<p>四月八上堂。今朝四月八。處處皆浴佛。飜憶雲門大師。一棒打與狗喫。也是一番性燥。為渠雪屈。既是打與狗喫。因甚道雪屈。明眼衲僧跳不出。</p>
<p>上堂。深聞淺悟。三更問路。深悟淺聞。痛處遭針。胡盧子放教沉。莫將閑學解。埋沒祖師心。</p>
<p>上堂。舉。寶公和尚道。鷄鳴丑。一顆圓光明<span class='corr'>已</span>久。內外推尋覓總無。境上施為渾大有。</p>
<p>師云。寶公和尚只認箇昭昭靈靈。雖然如是。不因夜來鴈。爭見海門秋。</p>
<p>能仁光睦長老通嗣書。上堂。鷲嶺峰前。黃梅夜半。遞相鈍置。直至如今。若是陶淵明。攢眉便歸去。然雖如是。不是一番寒徹骨。爭得梅花撲鼻香。</p>
<p>上堂。盡大地覓箇獨脫底。直是萬中無一。何況荊棘林中坐。荊棘林中臥。然雖如是。千年常住一朝僧。</p>
<p>上堂。舉。黃檗在南泉作首座。甘贄行者齋僧次。入堂請首座施財。座云。財法二施。等無差別。贄舁錢出堂。須臾復云。請首座施財。座云。財法二施。等無差別。贄便行䞋。翠岩真和尚拈云。甘贄行錢。黠兒落節。首座施財。何曾夢見。玅喜云。一等是隨邪逐惡。只有雲居．羅漢較些子。</p>
<p>師云。總是掩耳偷鈴。殊不知甘贄有収有放。首座徹底惺惺。雲収雨霽長空闊。一對鴛鴦畫不成。</p>
<p>上堂。今朝五月五。麤言及細語。會得也尋常。不會超佛祖。喝一喝。</p>
<p>孝宗皇帝大祥上堂。吾大聖人之道。不在有言。不在無言。不礙有言。不凝無言。寂而玅。虗而靈。恢恢焉。晃晃焉。逈出思議之表。不生不滅。處處流輝。且追嚴一句作麼生道。不見一法即如來。是則名為觀自在。</p>
<p>上堂。全鋒敵勝。未稱宗乘。就下平高。固非作者。虎丘有一條活路。要與諸人共。良久。云。喫茶去。</p>
<p>上堂。舉。僧問乾峰。十方薄伽梵。一路涅槃門。未審路頭在什麼處。乾峰以拄杖劃一劃。云。在這裏。</p>
<p>師云。乾峰未免釘樁搖櫓。</p>
<p>上堂。舉。僧問洞山。時時勤拂拭。莫使惹塵埃。因甚不得他衣鉢。山云。直道本來無一物。也不得他衣鉢。後大愚芝和尚云。總不得他衣鉢。與古佛同參。且道參阿誰。</p>
<p>師云。到江吳地盡。隔岸越山多。</p>
<p>上堂。舉。保寧和尚示眾云。有手脚。無背面。明眼人。覷不見。天左旋。地右轉。乃拍膝云。西風一陣來。落葉兩三片。</p>
<p>師云。將常住錢作自<span class='corr'>己</span>用。</p>
<p>解夏上堂。虎丘一夏。無可供養諸人。諸人合有沒量罪過。諸人若識慚愧。虎丘也有沒量罪過。且道因甚如此。石牛沿古路。一馬生三寅。</p>
<p>謝知事頭首上堂。威音王<span class='corr'>已</span>前也與麼。威音王<span class='corr'>已</span>後也與麼。三世諸佛也與麼。歷代祖師也與歷。若上若下。東之與西。悉皆與麼。雖然如是。睡則同床睡。夢則獨自做。拍膝云。一聲來鴈長空過。</p>
<p>上堂。舉。外道問世尊。昨日說何法。世尊云。說定法。外道云。今日說何法。世尊云。不定法。外道云。昨日說定法。今日何說不定法。世尊云。昨日定。今日不定。</p>
<p>師云。釋迦未免隨摟擻。忽問虎丘。昨日定。今日為甚不定。只向它道。無雲生嶺上。有月落波心。</p>
<p>上堂。去却一。拈却七。佛祖玄關元不識。百尺竿頭掉臂行。笑指西方日頭出。透金圈。吞栗棘。明眼衲僧沒氣息。</p>
<p>聖節上堂。靈源洞徹。真照無邊。萬機旋復。十方目前。聖中聖。天中天。最尊貴。復何言。文明齊北極。睿筭等南山。</p>
<p>上堂。懷州牛喫禾。益州馬腹脹。天下覓醫人。灸猪左膊上。也好笑。也堪悲。耳垛元來兩片皮。</p>
<p>上堂。舉。寒山頌。吾心似秋月。碧潭清皎潔。無物堪比倫。教我如何說。</p>
<p>師云。寒山好頌。只易見難說。虎丘却有箇方便說與諸人。若教頻下淚。滄海也須枯。</p>
<p>上堂。舉。僧問楊岐。如何是佛。岐云。三脚驢子弄蹄行。僧云。便恁麼去時如何。岐云。湖南長老。</p>
<p>師云。大小楊岐被這僧靠倒。</p>
<p>上堂。舉。趙州訪茱萸。法堂上從東過西。從西過東。萸云。作什麼。州云。探水。萸云。我這裏一滴也無。探箇什麼。州以拄杖輕輕靠壁而去。</p>
<p>師云。由基弓矢。張顛艸書。作者相逢。不容眨眼。且道趙州以拄杖靠壁而去。意在甚處。青山不鏁長飛勢。滄海合知來處高。</p>
<p>瑞慶節上堂。十月瑞慶節。真人降中天。萬國葵藿心。虔祝一爐煙。龍圖鳳曆等乾坤。睿筭彌隆億萬年。</p>
<p>上堂。舉。睦州問僧。甚處來。僧便喝。州云。老僧被一喝。僧又喝。州云。三喝四喝後作麼生。僧無語。州便打云。這掠虗漢。</p>
<p>師云。老睦州甚生氣槩。却向這僧手裏呈欵。</p>
<p>上堂。舉。靈觀和尚常閉門坐。一日。雪峰敲門。觀便開門。峯搊住云。是凡是聖。觀乃唾云。這野狐精。拓開。又閉却門。雪峰云。也要識老兄。</p>
<p>師云。一不做。二不休。賓主互換有來由。焦塼打著連底凍。赤眼撞著火柴頭。</p>
<p>上堂。有句無句。如藤倚樹。孟八郎漢便恁麼去。乃拍禪床云。蘇嚕蘇嚕。</p>
<p>謝知事上堂。舉。死心道。江南人護江南人。北人護北人。浙人護浙人。川人護川人。廣南人護廣南人。福建人護禪建人。虎丘聞之。不覺大笑。雖然如是。三臺也要大家催。</p>
<p>上堂。舉。達磨大師道。吾本來茲土。傳法救迷情。一花開五葉。結果自然成。</p>
<p>師云。羲之筆畫。入石三分。李杜文章。光燄萬丈。是即是。成人者少敗人多。</p>
<p>元正上堂。元正月旦。千千萬萬。厨庫僧堂。三門佛殿。喝一喝。</p>
<p>上堂。舉。仰山問溈山。大用現前。如何辨白。溈山下座歸方丈。仰山隨後至。溈山云。子適來問什麼話。仰云。大用現前。如何辨白。溈山云。錯。仰山回首云。香嚴師弟來。莫道無語。</p>
<p>師云。是即全是。非即全非。大用現前。擕手同歸。不知猶自涉離微。</p>
<p>上堂。舉。僧問鼎州文殊。萬法歸一。一歸何處。殊云。黃河九曲。木庵頌云。九曲那容眨眼看。操舟誰解別波瀾。文殊曾展回天手。直得朝宗萬派乾。</p>
<p>師云。木庵和尚與麼道。只具一隻眼。</p>
<p>上堂。達磨九年面<span class='corr'>壁</span>。摸索不著。二祖禮拜而立。強自惺惺。何曾夢見衲僧汗臭氣在。諸人還猛省麼。喝一喝。</p>
<p>師出鄉緣化寄歸。示眾云。明眼衲僧失却鼻孔。有賊無贓⊙。</p>
<p>上堂。舉。臨濟在黃檗堂中打睡。黃檗下來見。以柱杖打板頭一下。臨濟舉頭。見是黃檗。又却睡。檗又擊板頭一下。却去上間。見首座坐禪。乃云。下間後生却坐禪。儞在這裏妄想作麼。又打板頭一下。便出去。</p>
<p>師云。打睡坐禪。坐禪打睡。有利無利。不離行市。老黃檗太憨癡。深耕淺種少人知。</p>
<p>上堂。僧問。有句無句。如藤倚樹。如何。</p>
<p>答云。秤槌蘸醋。</p>
<p>進云。樹倒藤枯。又作麼生。</p>
<p>答云。換骨洗腸。單霄獨步。</p>
<p>進云。溈山呵呵大笑。又且如何話會。</p>
<p>答云。殺人刀．活人劒。</p>
<p>乃云。汝等諸人終日喫飯。未甞咬著一粒米。終日著衣。未甞掛一縷絲。虎丘許你有箇入處。汝諸人終日喫飯。未甞咬著一粒米。終日著衣。未甞掛一縷絲。未免瞎驢趂大隊。還知虎丘入泥入水麼。三十年後。</p>
<p>慶元三年五月二十二日。恭奉聖旨住持臨安府景德靈隱禪寺。師領眾望闕謝　　恩。捧勑黃示眾云。靈山消息。自九重降來一段光明。如十日並照。千靈景仰。百谷風生。驗在目前。大家薦取。</p>
<p>拈疏云。見成公案。未舉先知。不涉毫端。顯正法眼。儻或尚留觀聽。請為敷宣。</p>
<p>上堂。僧問。道價遠聞天上去。宸恩今自日邊來。四眾仰瞻。願聞祝聖。</p>
<p>師云。南嶽萬年松。</p>
<p>進云。一言<span class='corr'>已</span>祝南山壽。八表無私賀太平。</p>
<p>師云。天闊地闊。</p>
<p>進云。如何是第一句。</p>
<p>師云。破燈盞。</p>
<p>進云。如何是第二句。</p>
<p>師云。裂破虗空。</p>
<p>進云。如何是第三句。</p>
<p>師云。斬釘截鐵。</p>
<p>進云。擘破華山雷未迅。照開滄海月非光。</p>
<p>師云。也尋常。</p>
<p>進云。僧問百丈。如何是奇特事。丈云。獨坐大雄峰。此意如何。</p>
<p>師云。話墮也。</p>
<p>進云。未審向甚處見百丈。</p>
<p>師豎起拂子云。還見麼。</p>
<p>進云。非惟佛日重輝。亦乃叢林有賴。</p>
<p>師云。只是蹉過百丈[妳-女+口]。僧禮拜。</p>
<p>師乃云。祖師心印。狀似鐵牛之機。去即印住。住即印破。若也不去不住。全機大用。觸處流輝。溢目清光。貫通今古。發揮正法眼藏。傳持佛祖心宗。玅用縱橫。頭頭合轍。直得堯天舜日。共樂昇平。鼓腹謳歌。歸家穩坐。且道當陽一句作麼生道。天高羣象正。海闊百川朝。</p>
<p>復舉。三聖道。我逢人則出。出則不為人。興化道。我逢人則不出。出則便為人。</p>
<p>師拈云。二老漢滅却臨濟正法眼。却向長安路上把手共行。直至如今遞相鈍置。且如何是共行一句。掣開金殿鏁。撞碎玉樓鐘。</p>
</div>
<p class='juan'>松源和尚語錄卷上</p>
</div><!-- end of div[@id='body'] -->
</body></html>