<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu407' />閑居編第四十六</p><p class="byline">宋孤山沙門　智圓　著</p>
<div class='div-other'><a id='mulu408' />
<p class='h2'>昭君辭</p>
<div class="lg regular"><div class='lg-row'>昭君停車淚暫止　為把功名奏天子</div>
<div class='lg-row'>靜得胡塵唯妾身　漢家文武合羞死</div>
</div></div>
<div class='div-other'><a id='mulu409' />
<p class='h2'>老將</p>
<div class="lg regular"><div class='lg-row'>畫堂升降子孫扶　白髮毿毿膽尚麤</div>
<div class='lg-row'>不省時清身<span class='corr'>已</span>老　逢人猶說斬單于</div>
</div></div>
<div class='div-other'><a id='mulu410' />
<p class='h2'>邊將二首</p>
<div class="lg regular"><div class='lg-row'>威聲飛將豈能過　號令雄師劒始磨</div>
<div class='lg-row'>雪攪長空馬殭立　偷營今夜度膠河</div>
</div>
<div class='div-other'><a id='mulu411' />
<p class='h3'>其一</p>
<div class="lg regular"><div class='lg-row'>百戰依前勇氣成　窮邊深入耀精兵</div>
<div class='lg-row'>穹廬燒盡龍庭破　却上燕然更勒銘</div>
</div></div>
<div class='div-other'><a id='mulu412' />
<p class='h3'>其二</p></div></div>
<div class='div-other'><a id='mulu413' />
<p class='h2'>貪泉</p>
<div class="lg regular"><div class='lg-row'>隱之曾飲肯為非　今古泓澄照翠微</div>
<div class='lg-row'>自是貪夫性貪賄　便將泉水作因依</div>
</div></div>
<div class='div-other'><a id='mulu414' />
<p class='h2'>夷齊廟</p>
<div class="lg regular"><div class='lg-row'>曾聞叩馬犯君顏　萬古清風滿世間</div>
<div class='lg-row'>若使干戈為揖讓　夷齊終不死空山</div>
</div></div>
<div class='div-other'><a id='mulu415' />
<p class='h2'>嚴光臺</p>
<div class="lg regular"><div class='lg-row'>撥亂方爭汗馬功　賢才誰肯守窮空</div>
<div class='lg-row'>嚴光亦是夷齊類　埀釣碧溪敦讓風</div>
</div></div>
<div class='div-other'><a id='mulu416' />
<p class='h2'>閑田</p>
<div class="lg regular"><div class='lg-row'>虞芮懷慚觀禮讓　閑田從此草長生</div>
<div class='lg-row'>而今雖是文王化　難遣貪夫兩不爭</div>
</div></div>
<div class='div-other'><a id='mulu417' />
<p class='h2'>讀王通中說</p>
<div class="lg regular"><div class='lg-row'>孟軻荀況與楊雄　代異言殊道一同</div>
<div class='lg-row'>夫子文章天未喪　又於隋世產王通</div>
</div></div>
<div class='div-other'><a id='mulu418' />
<p class='h2'>讀毛詩</p>
<div class="lg regular"><div class='lg-row'>夫子刪來三百章　箴規明白佐時王</div>
<div class='lg-row'>近來吟詠唯風月　謗木詩官事久亡</div>
</div></div>
<div class='div-other'><a id='mulu419' />
<p class='h2'>讀孫郃集</p>
<div class="lg regular"><div class='lg-row'>唐祚將亡王澤枯　四明歸隱泣窮塗</div>
<div class='lg-row'>而今若撰才名志　更有閑僧得入無</div>
<div class='lg-row'><span class='note-inline'>(郃撰四明才名志釋宗亮預焉)</span></div>
</div></div>
<div class='div-other'><a id='mulu420' />
<p class='h2'>讀禪月集</p>
<div class="lg regular"><div class='lg-row'>屬興難忘水與山　救時箴戒出其間</div>
<div class='lg-row'>讀終翻恨吾生晚　不得斯人一往還</div>
</div></div>
<div class='div-other'><a id='mulu421' />
<p class='h2'>觀劒客圖</p>
<div class="lg regular"><div class='lg-row'>飛劒縱橫乍可驚　翻疑風俗妄傳聲</div>
<div class='lg-row'>如今至究在何處　不出為人平不平</div>
</div></div>
<div class='div-other'><a id='mulu422' />
<p class='h2'>詩魔</p>
<div class="lg regular"><div class='lg-row'>禪心喧撓被詩魔　月冷風清柰爾何</div>
<div class='lg-row'>一夜欲降降不得　紛紛徒屬更來多</div>
</div></div>
<div class='div-other'><a id='mulu423' />
<p class='h2'>謝僧惠蒲扇</p>
<div class="lg regular"><div class='lg-row'>結蒲為扇狀何奇　助我淳風世罕知</div>
<div class='lg-row'>林下靜搖來客笑　竹牀茆屋恰相宜</div>
</div></div>
<div class='div-other'><a id='mulu424' />
<p class='h2'>招元羽律師</p>
<div class="lg regular"><div class='lg-row'>去年相訪宿吾廬　露滴蒼苔夜話遲</div>
<div class='lg-row'>湖水晚來清不極　今秋又是月圓時</div>
</div></div>
<div class='div-other'><a id='mulu425' />
<p class='h2'>貧居</p>
<div class="lg regular"><div class='lg-row'>山厨竈上苔痕碧　齋盂生塵無粒食</div>
<div class='lg-row'>可憐雀鼠未知貧　穿屋穿墉不暫息</div>
</div></div>
<div class='div-other'><a id='mulu426' />
<p class='h2'>詶簡上人見寄</p>
<div class="lg regular"><div class='lg-row'>林間病臥懶逢迎　相識何人最愜情</div>
<div class='lg-row'>唯有簡公閑且僻　寂寥翻被俗流輕</div>
</div></div>
<div class='div-other'><a id='mulu427' />
<p class='h2'>送僧歸姑蘇</p>
<div class="lg regular"><div class='lg-row'>姑蘇臺畔樹含秋　蟬噪西風雨乍收</div>
<div class='lg-row'>閑笑閑吟忽歸去　月明何處宿孤舟</div>
</div></div>
<div class='div-other'><a id='mulu428' />
<p class='h2'>寄遠</p>
<div class="lg regular"><div class='lg-row'>洞房秋晚更思君　寶瑟慵彈日又曛</div>
<div class='lg-row'>鴈過長空書不到　滿庭黃葉落紛紛</div>
</div></div>
<div class='div-other'><a id='mulu429' />
<p class='h2'>謝仁上人惠茶</p><p class="lg-abnormal"><div class='lg-row'>寄我山茶號雨前　齋餘閑試僕夫泉</div>
<div class='lg-row'><span class='note-inline'>(予止山居有之)</span></div>
<div class='lg-row'>睡魔遣得雖相感　翻引詩魔來眼前</div>
</p></div>
<div class='div-other'><a id='mulu430' />
<p class='h2'>讀項羽傳二首</p>
<div class="lg regular"><div class='lg-row'>頻年戰勝恃雄強　歷數分明在彼蒼</div>
<div class='lg-row'>堪笑范曾無異識　不能令主事高皇</div>
</div>
<div class='div-other'><a id='mulu431' />
<p class='h3'>其一</p>
<div class="lg regular"><div class='lg-row'>發歎虞姬勢<span class='corr'>已</span>窮　烏江此夕喪英雄</div>
<div class='lg-row'>當時若也知天命　佐漢應居第一功</div>
</div></div>
<div class='div-other'><a id='mulu432' />
<p class='h3'>其二</p></div></div>
<div class='div-other'><a id='mulu433' />
<p class='h2'>草堂秋夜</p>
<div class="lg regular"><div class='lg-row'>雨殺炎光變秋色　清涼頓在草堂中</div>
<div class='lg-row'>幽人一夜坐不睡　月照閑堦露灑空</div>
</div></div>
<div class='div-other'><a id='mulu434' />
<p class='h2'>書荊溪禪師傳後二首</p>
<div class="lg regular"><div class='lg-row'>智者真宗談一性　相傳六世至荊溪</div>
<div class='lg-row'>高揮彩筆示深趣　來學無窮俱破迷</div>
</div>
<div class='div-other'><a id='mulu435' />
<p class='h3'>其一</p>
<div class="lg regular"><div class='lg-row'>清風遺句滿人間　滅後天台跡更閑</div>
<div class='lg-row'>碑折塔摧人不顧　不堪冥目想空山</div>
</div></div>
<div class='div-other'><a id='mulu436' />
<p class='h3'>其二</p></div></div>
<div class='div-other'><a id='mulu437' />
<p class='h2'>寄題章安禪師塔</p>
<div class="lg regular"><div class='lg-row'>祖師墳塔在天台　雨壞風摧事可哀</div>
<div class='lg-row'>香火無人空有跡　夜深明月照蒼苔</div>
</div></div>
<div class='div-other'><a id='mulu438' />
<p class='h2'>寄天台能上人</p>
<div class="lg regular"><div class='lg-row'>天台深隱許誰同　擾擾浮世萬事空</div>
<div class='lg-row'>終約携瓶訪師去　水邊松下嘯清風</div>
</div></div>
<div class='div-other'><a id='mulu439' />
<p class='h2'>讀秦始本紀</p>
<div class="lg regular"><div class='lg-row'>縱欲勞民殊未<span class='corr'>已</span>　阿房望夷相次起</div>
<div class='lg-row'>後來風俗昧其由　妄說秦皇能役鬼</div>
</div></div>
<div class='div-other'><a id='mulu440' />
<p class='h2'>讀楊子法言</p>
<div class="lg regular"><div class='lg-row'>秦焚漢雜道何孤　蕩蕩皇風豈易圖</div>
<div class='lg-row'>空有法言為世範　不知來者肯行無</div>
</div></div>
<div class='div-other'><a id='mulu441' />
<p class='h2'>書慈光塔</p>
<div class="lg regular"><div class='lg-row'>靈骨未藏三十載　我來收得葬孤山</div>
<div class='lg-row'>此中起塔不在大　<span class='corr'>已</span>有高名垂世間</div>
</div></div>
<div class='div-other'><a id='mulu442' />
<p class='h2'>苦熱</p>
<div class="lg regular"><div class='lg-row'>平湖日炙沸如煑　庭樹色乾鳥渴死</div>
<div class='lg-row'>何人萬里驅征車　紅塵漲天方入市</div>
</div></div>
<div class='div-other'><a id='mulu443' />
<p class='h2'>古鑑</p>
<div class="lg regular"><div class='lg-row'>土蝕菱花有微竅　懸向秋堂光照耀</div>
<div class='lg-row'>寫出人人妍醜姿　西施始免嫫母笑</div>
</div></div>
<div class='div-other'><a id='mulu444' />
<p class='h2'>寄題終南道宣律師塔</p>
<div class="lg regular"><div class='lg-row'>冷碧終南插太虗　紵麻蘭若舊閑居</div>
<div class='lg-row'>波離滅後無人繼　蕭索西風葉滿渠</div>
</div></div>
<div class='div-other'><a id='mulu445' />
<p class='h2'>嘲寫真</p>
<div class="lg regular"><div class='lg-row'>泡幻吾身元是妄　丹青汝影豈為真</div>
<div class='lg-row'>吾身汝影俱無實　相伴茆堂作兩人</div>
</div></div>
<div class='div-other'><a id='mulu446' />
<p class='h2'>冬日作</p>
<div class="lg regular"><div class='lg-row'>凍撮閑庭土皆裂　風號門外人來絕</div>
<div class='lg-row'>可憐萬事不干身　凭欄且看千峯雪</div>
</div></div>
<div class='div-other'><a id='mulu447' />
<p class='h2'>誡後學</p>
<div class="lg regular"><div class='lg-row'>對食須思稼穡勞　為僧安用事雄豪</div>
<div class='lg-row'>剃頭本意求成佛　不為齋筵坐位高</div>
</div></div>
<div class='div-other'><a id='mulu448' />
<p class='h2'>螢</p>
<div class="lg regular"><div class='lg-row'>微蟲稟質有清光　蹤跡難令暗室藏</div>
<div class='lg-row'>車胤死來人墮學　秋庭終夜恣飛翔</div>
</div></div>
<div class='div-other'><a id='mulu449' />
<p class='h2'>舟歸詠鴈</p>
<div class="lg regular"><div class='lg-row'>嗷嗷旅鴈滿寒塘　閑坐歸舟帶夕陽</div>
<div class='lg-row'>一一似能遵禮教　等閑驚起便成行</div>
</div></div>
<div class='div-other'><a id='mulu450' />
<p class='h2'>舟歸</p>
<div class="lg regular"><div class='lg-row'>平湖渺渺澄寒水　孤舟靜泛清光裏</div>
<div class='lg-row'>却慙未是狎鷗人　處處鳧鷖盡驚起</div>
</div></div>
<div class='div-other'><a id='mulu451' />
<p class='h2'>檻猿</p>
<div class="lg regular"><div class='lg-row'>異菓供飡金鏁纏　侯門雖貴性非便</div>
<div class='lg-row'>夜啼只憶巴江畔　霜木千株冷倚天</div>
</div></div>
<div class='div-other'><a id='mulu452' />
<p class='h2'>放猿</p>
<div class="lg regular"><div class='lg-row'>放汝孤猿任自由　萬山雲樹正含秋</div>
<div class='lg-row'>不知今夜啼明月　又使何人淚暗流</div>
</div></div>
<div class='div-other'><a id='mulu453' />
<p class='h2'>湖上望月二首</p>
<div class="lg regular"><div class='lg-row'>秋水澄澄樹絕風　冰輪苒苒上遙空</div>
<div class='lg-row'>閑思今夜供吟景　冷色清光幾處同</div>
</div>
<div class='div-other'><a id='mulu454' />
<p class='h3'>其一</p>
<div class="lg regular"><div class='lg-row'>寒光皎皎映平湖　水色天形兩不殊</div>
<div class='lg-row'>學道未能同罔象　也於深處見圓珠</div>
</div></div>
<div class='div-other'><a id='mulu455' />
<p class='h3'>其二</p></div></div>
<div class='div-other'><a id='mulu456' />
<p class='h2'>詠亡有禪師山齋養獼猴</p>
<div class="lg regular"><div class='lg-row'>閑庭樹樹菓垂霜　聽法猶憐入草堂</div>
<div class='lg-row'>異類豈能知禮節　每來相對坐禪床</div>
</div></div>
<div class='div-other'><a id='mulu457' />
<p class='h2'>贈廣上人</p>
<div class="lg regular"><div class='lg-row'>魏闕林泉趣本同　隨緣來往興何窮</div>
<div class='lg-row'>閑宵訪我茆堂宿　湖水無波月照空</div>
</div></div>
<div class='div-other'><a id='mulu458' />
<p class='h2'>正月晦日作</p>
<div class="lg regular"><div class='lg-row'>春晴殘日照平川　老幼相擕古岸邊</div>
<div class='lg-row'>富貴在天誰肯信　臨流爭放送窮舟</div>
</div></div>
<div class='div-other'><a id='mulu459' />
<p class='h2'>讀羅隱詩集</p>
<div class="lg regular"><div class='lg-row'>非非是是正人倫　月夜花朝幾損神</div>
<div class='lg-row'>薄俗不知懲勸旨　翻嫌羅隱一生嗔</div>
</div></div>
<div class='div-other'><a id='mulu460' />
<p class='h2'>落花</p>
<div class="lg regular"><div class='lg-row'>花開花落盡由風　數日榮衰事不同</div>
<div class='lg-row'>庭下晚來猶可翫　綠苔芳草綴殘紅</div>
</div></div>
<div class='div-other'><a id='mulu461' />
<p class='h2'>織婦</p>
<div class="lg regular"><div class='lg-row'>九月風高未授衣　燈前軋軋夜鳴機</div>
<div class='lg-row'>困來不覺支頥睡　鼠齧[糸*系]頭四散飛</div>
</div></div>
<div class='div-other'><a id='mulu462' />
<p class='h2'>柳</p>
<div class="lg regular"><div class='lg-row'>融融春色伴花榮　濃翠參差雨乍晴</div>
<div class='lg-row'>低拂冷烟元亮宅　靜籠明月亞夫營</div>
<div class='lg-row'>葉浮晚水愁眉細　絮落春衣雪片輕</div>
<div class='lg-row'>莫上隋堤思往事　萬株蕭索傍河聲</div>
</div></div>
<div class='div-other'><a id='mulu463' />
<p class='h2'>牡丹</p>
<div class="lg regular"><div class='lg-row'>栽培寧暇問耕桑　紅白相鮮映畵堂</div>
<div class='lg-row'>淚濕濃粧含曉露　火燔寒玉照斜陽</div>
<div class='lg-row'>黃金剩買心無猒　綺席閑觀興更狂</div>
<div class='lg-row'>誰向風前悟零落　百年榮盛事非長</div>
</div></div>
<div class='div-other'><a id='mulu464' />
<p class='h2'>鴈</p>
<div class="lg regular"><div class='lg-row'>歲歲隨陽整羽翰　翱翔還見過雲端</div>
<div class='lg-row'>哀音斷續霜風緊　群影參差夜月殘</div>
<div class='lg-row'>鵰鶚<span class='corr'>已</span>逃榆塞險　烟波初下洞庭寬</div>
<div class='lg-row'>行人萬里思歸切　送目遙空寄信難</div>
</div></div>
<div class='div-other'><a id='mulu465' />
<p class='h2'>浙江晚望</p>
<div class="lg regular"><div class='lg-row'>景象依依滿目前　倚笻閑望思凄然</div>
<div class='lg-row'>隔雲清磬山傍寺　照水孤燈渡口舡</div>
<div class='lg-row'>蕩漭落潮平占岸　參差歸鴈沒遙天</div>
<div class='lg-row'>錢王霸業今何在　牢落荒城積野烟</div>
</div></div>
<p class='juan'>閑居編第四十六</p></div>
</div><!-- end of div[@id='body'] -->
</body></html>