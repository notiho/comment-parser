<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu534' />閑居編第四十九</p><p class="byline">宋孤山沙門　智圓　著</p>
<div class='div-other'><a id='mulu535' />
<p class='h2'>湖居感傷<span class='note-inline'>(五十四韻)</span></p>
<div class="lg regular"><div class='lg-row'>迷真渺無始　飄業產錢唐　外族宗南郡</div>
<div class='lg-row'>門風祖偃王　微緣先劫種　宿習妙齡彰</div>
<div class='lg-row'>父母憐多病　親賓怪異常　布花模講道</div>
<div class='lg-row'>畵石斆題章　戒印齓年佩　心猿志學狂</div>
<div class='lg-row'>榮名虗準擬　簪組妄思量　禮樂師周孔</div>
<div class='lg-row'>虗無學老莊　躁嫌成器晚　心競寸陰忙</div>
<div class='lg-row'>翼翼修天爵　孜孜恥面牆　內藏儒志氣</div>
<div class='lg-row'>外假佛衣裳　每惡銷金口　時勞疾惡腸</div>
<div class='lg-row'>手中期得桂　箭下待穿楊　騃鹿方隨燄</div>
<div class='lg-row'>堅冰忽遇陽　繫珠知在體　甘露忝親甞</div>
<div class='lg-row'>要道傳三觀　真機得妙常　不然心跡火</div>
<div class='lg-row'>任結鬢根霜　覺路雙輪駕　真空兩翅翔</div>
<div class='lg-row'>飢來還遇饍　渴去<span class='corr'>已</span>逢漿　靜處如來室</div>
<div class='lg-row'>高眠解脫床　理高山峭㧞　道大海汪洋</div>
<div class='lg-row'>力戰魔軍散　功扶佛化昌　空山憐寂寂</div>
<div class='lg-row'>塵路笑茫茫　觸境知無著　閑居貴坐忘</div>
<div class='lg-row'>消搖希自了　言說亦何妨　撰疏松牕冷</div>
<div class='lg-row'>揮松古殿涼　來蒙隨力化　真誥應機揚</div>
<div class='lg-row'>達理雖云短　尋文或有長　圓伊令了悟</div>
<div class='lg-row'>法愛教消亡　性任融凡聖　修宜示否臧</div>
<div class='lg-row'>冥心潛應夢　取驗敢垂祥　事佛身多累</div>
<div class='lg-row'>為師道實荒　衡門連竹石　草屋帶林塘</div>
<div class='lg-row'>冬服和絺綌　中飡乏稻梁　水邊雲作伴</div>
<div class='lg-row'>巖下柏為香　景物看無猒　幽棲興未央</div>
<div class='lg-row'>晚籬啼翡翠　春沼浴鴛鴦　菡萏花如畵</div>
<div class='lg-row'>嶔崟岫若糚　飄牕松韻淡　翻砌菊花黃</div>
<div class='lg-row'>放鶴時登嶺　觀魚或在梁　豈愁身病害</div>
<div class='lg-row'>長喜世平康　無處求煩惱　隨時任寂光</div>
<div class='lg-row'>昏衢懸慧日　苦海泛慈航　誓坐菩提樹</div>
<div class='lg-row'>高躋寂滅場　冥真周法界　垂應徧諸方</div>
<div class='lg-row'>頓漸門皆䆳　偏圓藥盡良　驚迷辯雷震</div>
<div class='lg-row'>摧惑法輪疆　鷲嶺先開會　金河後祕藏</div>
<div class='lg-row'>留形歸後德　遺法益無疆　四等心彌廣</div>
<div class='lg-row'>三慈化甚詳　道齊諸妙覺　事類釋迦皇</div>
<div class='lg-row'>生滅非吾土　圓澄是故鄉　一空長寂寂</div>
<div class='lg-row'>萬類本惶惶　庶了無生旨　無生更可傷</div>
</div></div>
<div class='div-other'><a id='mulu536' />
<p class='h2'>讀清塞集</p>
<div class="lg regular"><div class='lg-row'>立意造平淡　冥搜出眾情　何人知所得</div>
<div class='lg-row'>後世謾傳名　雲樹飢猨斷　冰潭片月傾</div>
<div class='lg-row'>如無子期聽　綠綺為誰鳴</div>
</div></div>
<div class='div-other'><a id='mulu537' />
<p class='h2'>寄趙璞</p>
<div class="lg regular"><div class='lg-row'>故鄉勾踐國　解印掛帆歸　吟苦容雖瘦</div>
<div class='lg-row'>官清道自肥　堂幽山屐在　厨冷甑塵飛</div>
<div class='lg-row'>莫向雲門下　高歌便採薇</div>
</div></div>
<div class='div-other'><a id='mulu538' />
<p class='h2'>山中與友人夜話</p>
<div class="lg regular"><div class='lg-row'>草舍閑宵坐　消搖事可評　澄心防有著</div>
<div class='lg-row'>深隱貴無名　砌月移松影　風泉混磬聲</div>
<div class='lg-row'>共期吾道在　萬事任營營</div>
</div></div>
<div class='div-other'><a id='mulu539' />
<p class='h2'>閑居書事</p>
<div class="lg regular"><div class='lg-row'>淡然忘外事　林下自怡情　室冷秋苔色</div>
<div class='lg-row'>軒閑夜月明　眠雲慙道薄　餌藥覺身輕</div>
<div class='lg-row'>擬學鴟夷子　時時變姓名</div>
</div></div>
<div class='div-other'><a id='mulu540' />
<p class='h2'>禹廟</p>
<div class="lg regular"><div class='lg-row'>洪水不為害　黎元受賜多　道尊由揖讓</div>
<div class='lg-row'>功大匪干戈　任上諸侯貢　貽謀五子歌</div>
<div class='lg-row'>稽山千古在　宮闕倚嵳峩</div>
</div></div>
<div class='div-other'><a id='mulu541' />
<p class='h2'>早行</p>
<div class="lg regular"><div class='lg-row'>杖錫無同侶　衝霜獨自行　斷橋殘月在</div>
<div class='lg-row'>孤店曉鷄鳴　灌木樓禽散　荒原宿霧平</div>
<div class='lg-row'>迴觀遠山色　<span class='corr'>已</span>覺太陽明</div>
</div></div>
<div class='div-other'><a id='mulu542' />
<p class='h2'>江上聞笛</p>
<div class="lg regular"><div class='lg-row'>夜久聞橫笛　寥寥景更賖　天容垂極岸</div>
<div class='lg-row'>月色冷平沙　靜引鄉心遠　閑驚旅鬢華</div>
<div class='lg-row'>哀音殊未<span class='corr'>已</span>　何處落梅花</div>
</div></div>
<div class='div-other'><a id='mulu543' />
<p class='h2'>詠鷰</p>
<div class="lg regular"><div class='lg-row'>來去知時候　堪憐異眾禽　雙飛春雨細</div>
<div class='lg-row'>對語畵堂深　寄宿鵰梁穩　㘅泥柳岸陰</div>
<div class='lg-row'>捿身自有處　鷹集莫相侵</div>
</div></div>
<div class='div-other'><a id='mulu544' />
<p class='h2'>讀杜牧集</p>
<div class="lg regular"><div class='lg-row'>讒佞當面唾　輕生不得殳　去邪空有志</div>
<div class='lg-row'>嫉惡奈無徒　後世名垂遠　當時道亦孤</div>
<div class='lg-row'>荒齋獨懷感　殘日照庭蕪</div>
</div></div>
<div class='div-other'><a id='mulu545' />
<p class='h2'>寄題聰上人房庭竹</p>
<div class="lg regular"><div class='lg-row'>結根依靜砌　蕭灑映禪房　高節欺群木</div>
<div class='lg-row'>青陰過短墻　夜聲喧夢枕　秋露滴琴床</div>
<div class='lg-row'>遙想添吟思　閑觀到夕陽</div>
</div></div>
<div class='div-other'><a id='mulu546' />
<p class='h2'>武肅廟</p>
<div class="lg regular"><div class='lg-row'>土德衰微後　忠誠道不群　誓功陳帶礪</div>
<div class='lg-row'>霸業擬桓文　妙略姧雄懾　英聲四海聞</div>
<div class='lg-row'>山旁遺廟在　牢落閉深雲</div>
</div></div>
<div class='div-other'><a id='mulu547' />
<p class='h2'>寄蜀川王道士</p>
<div class="lg regular"><div class='lg-row'>鶴賀幾遲留　岷峩水石幽　御風同列子</div>
<div class='lg-row'>夢蝶擬莊周　醉臥空林月　狂歌古觀秋</div>
<div class='lg-row'>何時歸閬苑　閑共老仙游</div>
</div></div>
<div class='div-other'><a id='mulu548' />
<p class='h2'>寄道士</p>
<div class="lg regular"><div class='lg-row'>長聞披鶴氅　城市往來頻　得道人難測</div>
<div class='lg-row'>和光跡易親　堂閑秋擣藥　壇冷夜朝真</div>
<div class='lg-row'>幾憶蓬壺頂　蟠桃爛漫春</div>
</div></div>
<div class='div-other'><a id='mulu549' />
<p class='h2'>寄定海許少府</p>
<div class="lg regular"><div class='lg-row'>見說梅仙邑　波濤接杳冥　訟庭秋蘚合</div>
<div class='lg-row'>吟閣海雲醒　愛月宵留客　尋僧晝掩扃</div>
<div class='lg-row'>公餘幽興在　時夢故山青</div>
</div></div>
<div class='div-other'><a id='mulu550' />
<p class='h2'>寄若訥上人</p>
<div class="lg regular"><div class='lg-row'>江濵方話別　倏忽十年餘　感舊空闕夢</div>
<div class='lg-row'>閑眠懶寄書　砌涼鳴蟋蟀　潭冷照蟾蜍</div>
<div class='lg-row'>北望滄波闊　無由訪所居</div>
</div></div>
<div class='div-other'><a id='mulu551' />
<p class='h2'>山中尋羽客不遇</p>
<div class="lg regular"><div class='lg-row'>杖黎尋隱跡　重疊過林泉　花暖幽禽語</div>
<div class='lg-row'>堂空瑞獸眠　㵎松寒有韻　茶竈冷無煙</div>
<div class='lg-row'>知在何峯頂　高談會列仙</div>
</div></div>
<div class='div-other'><a id='mulu552' />
<p class='h2'>送人南遊</p>
<div class="lg regular"><div class='lg-row'>難阻南遊興　酣歌出故林　路分滄海闊</div>
<div class='lg-row'>山疊瘴雲深　馬援碑寧在　重華廟可尋</div>
<div class='lg-row'>他年却歸此　閑話學夷音</div>
</div></div>
<div class='div-other'><a id='mulu553' />
<p class='h2'>懷同志</p>
<div class="lg regular"><div class='lg-row'>孤吟成白首　十載別同聲　海國書難到</div>
<div class='lg-row'>空堂夢易成　淳風心共樂　直道世多輕</div>
<div class='lg-row'>未卜重相見　波濤萬里程</div>
</div></div>
<div class='div-other'><a id='mulu554' />
<p class='h2'>聞蛩</p>
<div class="lg regular"><div class='lg-row'>沉沉向秋暮　切切聲相續　夜靜草堂深</div>
<div class='lg-row'>閑牀照孤燭</div>
</div></div>
<div class='div-other'><a id='mulu555' />
<p class='h2'>湖上閑坐</p>
<div class="lg regular"><div class='lg-row'>終日湖亭坐　悠悠萬慮閑　眼前何所有</div>
<div class='lg-row'>寒水與秋山</div>
</div></div>
<div class='div-other'><a id='mulu556' />
<p class='h2'>池上</p>
<div class="lg regular"><div class='lg-row'>漚生復漚滅　水濕元無異　盡日倚欄看</div>
<div class='lg-row'>無人知此意</div>
</div></div>
<div class='div-other'><a id='mulu557' />
<p class='h2'>草堂即事</p>
<div class="lg regular"><div class='lg-row'>經歲人不到　騰騰養疎拙　心期物外閑</div>
<div class='lg-row'>緣向漚中絕　入室容清風　升堂許明月</div>
<div class='lg-row'>空庭何所有　冷落唯松雪</div>
</div></div>
<div class='div-other'><a id='mulu558' />
<p class='h2'>讀楞嚴經</p><p class="lg-abnormal"><div class='lg-row'>案上楞嚴典　時看浣病愁　階閑移短影</div>
<div class='lg-row'>牕　冷值高秋　眼病花無菓　心狂照失頭</div>
<div class='lg-row'>指空期識月　認指更悠悠</div>
</p></div>
<div class='div-other'><a id='mulu559' />
<p class='h2'>病中懷石壁行紹上人</p>
<div class="lg regular"><div class='lg-row'>石壁春歸去　孤山秋未來　夜深扶病坐</div>
<div class='lg-row'>明月照蒼苔</div>
</div></div>
<div class='div-other'><a id='mulu560' />
<p class='h2'>謝可孜上人惠楞嚴般若二經并治脾藥</p>
<div class="lg regular"><div class='lg-row'>經妙蕩煩惑　藥靈醫病身　道明無去住</div>
<div class='lg-row'>方驗有君臣　靜翫知心寂　時飡覺氣均</div>
<div class='lg-row'>徘徊感知<span class='corr'>己</span>　於我分彌親</div>
</div></div>
<p class='juan'>閑居編第四十九</p></div>
</div><!-- end of div[@id='body'] -->
</body></html>