<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu587' />閑居編第五十一</p><p class="byline">宋孤山沙門　智圓　著</p>
<div class='div-other'><a id='mulu588' />
<p class='h2'>經松江陸龜蒙舊居</p>
<div class="lg regular"><div class='lg-row'>甫里舊深隱　夫君道不行　清名身後在</div>
<div class='lg-row'>明月夜來生　寒水曾垂釣　春田久廢耕</div>
<div class='lg-row'>空遺散人傳　千古見高情</div>
</div></div>
<div class='div-other'><a id='mulu589' />
<p class='h2'>經照湖方干舊居</p>
<div class="lg regular"><div class='lg-row'>磻溪垂釣者　終得展其才　何事先生隱</div>
<div class='lg-row'>不逢明主來　泉聲秋雨歇　月色夜雲開</div>
<div class='lg-row'>對此空惆悵　吟魂早晚迴</div>
</div></div>
<div class='div-other'><a id='mulu590' />
<p class='h2'>翫月</p>
<div class="lg regular"><div class='lg-row'>去秋曾久翫　皓魄墜天涯　始恨經年別</div>
<div class='lg-row'>還忻此夜期　鳴蛩沈古砌　驚鵲遶寒枝</div>
<div class='lg-row'>莫猒凭欄久　冰輪覺漸移</div>
</div></div>
<div class='div-other'><a id='mulu591' />
<p class='h2'>憶龍山院兼簡蟾上人</p>
<div class="lg regular"><div class='lg-row'>幽景遠囂俗　重來興未窮　鐘聲翠微裏</div>
<div class='lg-row'>剎影碧溪中　地冷庭松瘦　門閒野徑通</div>
<div class='lg-row'>幾因深夜話　密雪下寒空</div>
</div></div>
<div class='div-other'><a id='mulu592' />
<p class='h2'>閑居示友人</p>
<div class="lg regular"><div class='lg-row'>冷淡誰知趣　閑房枕水湄　秋牕開暮景</div>
<div class='lg-row'>孤枕夢天涯　道直時流笑　心清夜月知</div>
<div class='lg-row'>何當學支遁　共約買山期</div>
</div></div>
<div class='div-other'><a id='mulu593' />
<p class='h2'>孤山閑居次韻詶辯才大師</p>
<div class="lg regular"><div class='lg-row'>地僻人稀到　病來無話端　遠山游未得</div>
<div class='lg-row'>終日臥中看　藥篋經梅潤　松牕過雨寒</div>
<div class='lg-row'>唯師知我趣　塵事絕相干</div>
</div></div>
<div class='div-other'><a id='mulu594' />
<p class='h2'>山中感友生見訪</p>
<div class="lg regular"><div class='lg-row'>講餘多滯疾　林下掩重扉　度日人稀到</div>
<div class='lg-row'>殘陽鳥獨歸　山光來有勢　雲影去何依</div>
<div class='lg-row'>世態那堪說　唯君念息機</div>
</div></div>
<div class='div-other'><a id='mulu595' />
<p class='h2'>舟次遊乾元寺</p>
<div class="lg regular"><div class='lg-row'>古樹垂清陰　維舟暫登陟　閑吟塵想絕</div>
<div class='lg-row'>久坐天籟息　幡影颺晴空　溪光澄暮色</div>
<div class='lg-row'>掛帆尋去路　煙水杳無極</div>
</div></div>
<div class='div-other'><a id='mulu596' />
<p class='h2'>風</p>
<div class="lg regular"><div class='lg-row'>造化不可測　分明有所依　冷和秋葉動</div>
<div class='lg-row'>送客暮帆歸　埽霧離遙岳　飄香出靜扉</div>
<div class='lg-row'>西齋獨吟坐　蕭颯滿禪衣</div>
</div></div>
<div class='div-other'><a id='mulu597' />
<p class='h2'>雨</p>
<div class="lg regular"><div class='lg-row'>潤物有深功　霏霏下半空　寒聲清入竹</div>
<div class='lg-row'>斜勢急因風　苔片添秋碧　花枝損晚紅</div>
<div class='lg-row'>山人獨欹枕　靜聽草堂中</div>
</div></div>
<div class='div-other'><a id='mulu598' />
<p class='h2'>草</p>
<div class="lg regular"><div class='lg-row'>淺碧與深綠　萋萋古岸傍　旅愁生暮色</div>
<div class='lg-row'>吟思發清光　過雨侵閑徑　披煙上壞墻</div>
<div class='lg-row'>更堪思往事　金谷舊年荒</div>
</div></div>
<div class='div-other'><a id='mulu599' />
<p class='h2'>寄湛上人</p>
<div class="lg regular"><div class='lg-row'>幾年辭輦寺　擁衲住雲林　上國歸心絕</div>
<div class='lg-row'>千峯去夢深　殘經看雪卷　好句聽秋吟</div>
<div class='lg-row'>曾有尋高跡　禪房古木陰</div>
</div></div>
<div class='div-other'><a id='mulu600' />
<p class='h2'>秋夕</p>
<div class="lg regular"><div class='lg-row'>滄江秋色暮　幽思起窮居　風葉寒侵夢</div>
<div class='lg-row'>牕燈冷照書　砌深蟲韻咽　天淡鴈行疎</div>
<div class='lg-row'>終謝人羣去　孤峯待結廬</div>
</div></div>
<div class='div-other'><a id='mulu601' />
<p class='h2'>題湖上僧房</p>
<div class="lg regular"><div class='lg-row'>深隱遠城郭　平湖景色閑　苦吟終夜月</div>
<div class='lg-row'>清夢徹寒山　徑冷秋苔合　庭幽岳鳥還</div>
<div class='lg-row'>紅塵趨競者　誰得扣松關</div>
</div></div>
<div class='div-other'><a id='mulu602' />
<p class='h2'>送悅上人歸仙巖</p>
<div class="lg regular"><div class='lg-row'>道性輕為別　荒城夕照陰　波濤歸路遠</div>
<div class='lg-row'>雲木舊山深　夜定依霜島　中飡狎野禽</div>
<div class='lg-row'>禪房清景在　飛瀑映疎林</div>
</div></div>
<div class='div-other'><a id='mulu603' />
<p class='h2'>聽琴</p>
<div class="lg regular"><div class='lg-row'>自得南風旨　虛堂此夕彈　正聲傳不易</div>
<div class='lg-row'>俗耳聽終難　峭壁蟲音絕　喬枝鶴夢殘</div>
<div class='lg-row'>坐來消萬慮　斜月上危欄</div>
</div></div>
<div class='div-other'><a id='mulu604' />
<p class='h2'>寄咸潤上人</p>
<div class="lg regular"><div class='lg-row'>流俗不知處　深棲趣轉幽　閑房扄翠嶽</div>
<div class='lg-row'>遠信隔滄洲　定起花殘砌　詩成雪滿樓</div>
<div class='lg-row'>相懷未能去　南北路悠悠</div>
</div></div>
<div class='div-other'><a id='mulu605' />
<p class='h2'>寄葛溪爽上人</p>
<div class="lg regular"><div class='lg-row'>削盡浮華念　閑居道<span class='corr'>已</span>成　夢幽關水石</div>
<div class='lg-row'>門冷掩杉檉　百衲禪中弊　蒼髭病後生</div>
<div class='lg-row'>何人問真理　笑指葛溪聲</div>
</div></div>
<div class='div-other'><a id='mulu606' />
<p class='h2'>題靜慮院</p>
<div class="lg regular"><div class='lg-row'>下瞰諸峰頂　雲泉絕四鄰　暫遊非俗客</div>
<div class='lg-row'>深隱屬閑人　石隥秋苔滑　蘿龕夜月新</div>
<div class='lg-row'>終期結幽侶　來此謝紅塵</div>
</div></div>
<div class='div-other'><a id='mulu607' />
<p class='h2'>寄吳黔山人</p>
<div class="lg regular"><div class='lg-row'>鳥外自長往　人間過幾年　狂吟輕歲月</div>
<div class='lg-row'>高趣狎神仙　醉臥雲蒸榻　漁歸雪滿船</div>
<div class='lg-row'>相思未相識　終夜夢林泉</div>
</div></div>
<div class='div-other'><a id='mulu608' />
<p class='h2'>懷友人</p>
<div class="lg regular"><div class='lg-row'>憶向荒原別　殘陽雪霽初　幾宵成去夢</div>
<div class='lg-row'>經閏絕來書　處世慵難減　眠雲癖未除</div>
<div class='lg-row'>幽懷向誰說　昨夜對蟾蜍</div>
</div></div>
<div class='div-other'><a id='mulu609' />
<p class='h2'>聞蟬</p>
<div class="lg regular"><div class='lg-row'>江天涼雨霽　嘒嘒出疎林　清極殘陽裏</div>
<div class='lg-row'>愁生遠客心　離亭秋草碧　荒壍暮煙深</div>
<div class='lg-row'>不忍多時聽　吟髭雪暗侵</div>
</div></div>
<div class='div-other'><a id='mulu610' />
<p class='h2'>書友人壁</p>
<div class="lg regular"><div class='lg-row'>不問人間事　連年鳥外居　白雲吟次見</div>
<div class='lg-row'>青壁醉來書　埽石秋苔駮　開牕夜月虗</div>
<div class='lg-row'>于時<span class='corr'>已</span>無念　生計有樵漁</div>
</div></div>
<div class='div-other'><a id='mulu611' />
<p class='h2'>哭辯端上人</p>
<div class="lg regular"><div class='lg-row'>平昔於詩苦　精搜省未閑　壞房空鳥外</div>
<div class='lg-row'>清句滿人間　瘦影懸鄰壁　孤墳接舊山</div>
<div class='lg-row'>弔迴高樹下　寒水自潺潺</div>
</div></div>
<div class='div-other'><a id='mulu612' />
<p class='h2'>遊石壁寺</p>
<div class="lg regular"><div class='lg-row'>寺幽稱絕境　荷䇿自登臨　翠岳千峰險</div>
<div class='lg-row'>寒松一徑陰　清香秋殿冷　疎磬古廊深</div>
<div class='lg-row'>靜立忘歸興　殘陽鳥忽吟</div>
</div></div>
<div class='div-other'><a id='mulu613' />
<p class='h2'>書林處士壁</p>
<div class="lg regular"><div class='lg-row'>高跡遠城市　湖山景色奇　水聲喧睡榻</div>
<div class='lg-row'>嵐氣逼書帷　鳥語垂軒竹　魚驚浸月池</div>
<div class='lg-row'>蒲輪來有日　終負白雲期</div>
</div></div>
<div class='div-other'><a id='mulu614' />
<p class='h2'>幽居</p>
<div class="lg regular"><div class='lg-row'>塵跡不能到　衡門蘚色侵　古杉秋韻冷</div>
<div class='lg-row'>幽徑月華深　牕靜猿窺硯　軒閑鶴聽琴</div>
<div class='lg-row'>東鄰有真隱　荷䇿夜相尋</div>
</div></div>
<div class='div-other'><a id='mulu615' />
<p class='h2'>寄湖西逸人</p>
<div class="lg regular"><div class='lg-row'>門掩翠層層　閑眠枕曲肱　破籬衝晚浪</div>
<div class='lg-row'>古屋漏秋燈　月上招鄰臾　詩成寄岳僧</div>
<div class='lg-row'>滿朝簪組客　誰識醉騰騰</div>
</div></div>
<div class='div-other'><a id='mulu616' />
<p class='h2'>贈邦上人</p>
<div class="lg regular"><div class='lg-row'>深居饒野興　門冷入杉松　鳥外閑頻往</div>
<div class='lg-row'>人間事罕逢　水軒吟片月　秋榻夢千峰</div>
<div class='lg-row'>憶得看新雪　相招靜話重</div>
</div></div>
<div class='div-other'><a id='mulu617' />
<p class='h2'>送希中遊霅</p>
<div class="lg regular"><div class='lg-row'>日暮蟬鳴急　臨流動別吟　片帆衝晚照</div>
<div class='lg-row'>歸鳥入遙林　月色寒溪靜　鐘聲岳寺深</div>
<div class='lg-row'>蘋洲逢舊識　應得話無心</div>
</div></div>
<div class='div-other'><a id='mulu618' />
<p class='h2'>鷺[斯/鳥]</p>
<div class="lg regular"><div class='lg-row'>烟雨葦森森　飛翔豈易尋　印沙蹤自淺</div>
<div class='lg-row'>傍水意還深　頂撼絲難斷　翎飄雪未沈</div>
<div class='lg-row'>終宜鴛作侶　寧肯雜凡禽</div>
</div></div>
<div class='div-other'><a id='mulu619' />
<p class='h2'>遠山</p>
<div class="lg regular"><div class='lg-row'>堆青纔數點　杳杳幾千程　幽檻葉初落</div>
<div class='lg-row'>高空雨乍晴　崔嵬微有狀　窈窕莫知名</div>
<div class='lg-row'>招隱誰長往　眠雲自動情　文君眉易似</div>
<div class='lg-row'>摩詰畵難成　鳥去何曾到　泉流豈覺聲</div>
<div class='lg-row'>經秋彌冷淡　向晚更分明　仁者由來好</div>
<div class='lg-row'>閑觀意不輕</div>
</div></div></div>
<p class='juan'>閑居編第五十一<span class='note-inline'>(終)</span></p>
<div class='div-w'><a id='mulu620' />
<p class='h1'>孤山法師撰述目錄凡一百七十餘卷</p>
<ul class="">
<li>文殊說般若經疏二卷
<ul class="">
<li>㭊重鈔一卷</li>
</ul></li>

<li>般若心經疏一卷
<ul class="">
<li>貽謀鈔一卷</li>
</ul></li>

<li>首楞嚴經疏一卷
<ul class="">
<li>谷響鈔一卷</li>

<li>疏解一卷</li>
</ul></li>

<li>阿彌陀經疏二卷
<ul class="">
<li>西資鈔一卷</li>
</ul></li>

<li>普入不思議法門經疏一卷</li>

<li>遺教經疏二卷</li>

<li>瑞應經疏一卷</li>

<li>無量義經疏一卷</li>

<li>觀普賢行法經疏一卷</li>

<li>注四十二章經一卷</li>

<li>維摩經略疏垂裕記一十卷</li>

<li>金光明經文句索隱記三卷</li>

<li>金光明經玄義表微記一卷</li>

<li>十六觀經疏刊正記二卷</li>

<li>請觀音經疏闡義鈔二卷</li>

<li>涅槃玄發源機要記二卷</li>

<li>涅槃經疏三德指歸二十卷</li>

<li>涅槃經百非鈔一卷</li>

<li>蘭盆經疏摭華鈔二卷</li>

<li>金剛錍顯性錄四卷</li>

<li>法華玄記十不二門正義一卷</li>

<li>新學擊蒙一卷</li>

<li>閑居編五十一卷</li>
</ul></div>
<div class='div-xu'><a id='mulu621' />
<p class='h1'>No. 949-C</p><p>自乾興元年二月十九日大法師諱智圓字無外號中庸子歸寂于錢唐西湖孤山瑪瑙院平昔所著述閒居編至今嘉祐不墜于地者猶一綫耳</p>
<p>吳待制<span class='note-inline'>(遵路)</span>撰法師行狀云閒居編六十卷雖目其言終不能見其全集今開之本訪諸學挍及徧搜求得四十八卷病課集仍在編外今恐遺墜遂將添入總成五十一卷有求之未盡者俟後人以續之<span class='note-inline'>(浩肱)</span>孤陋寡學不能考挍謬誤且貴乎先賢博達之文存其本而免失墜耳又得信士搖君大有因聞法師之清名賦性雅尚欣然願施財及導同人刻版模印以廣斯文。</p>
<p>時聖宋嘉祐五年歲次庚子八月既望於錢唐梵天寺十方講院了空大師<span class='note-inline'>(浩肱)</span>字<span class='note-inline'>(仲輔)</span>記</p>
</div>
<div class='div-xu'><a id='mulu622' />
<p class='h1'>No. 949-D</p><p><span class='note-inline'>(元敬)</span>濫尸祖席起廢興墜乃其職也始來此山荒涼特甚首創塔亭且新祖像又思遺文湮沒募緣重刊得檀越施錢計貳阡[栥-欠+匕]伯劵積兩年䞋施計壹阡玖伯劵甫克就緒經始於淳祐戊申訖工於寶祐癸丑吁力微難成遲遲若此此編之行葢欲彰祖道而播餘芳資微潤而續餘燄耳紙墨工食之外以其所得為殿宇塔亭僧閣諸處燈油之助収贖之士仗此亦可以發自<span class='corr'>己</span>靈光真所謂一舉而兩得矣後之住此山者當體此意毋忽焉。</p>
<p>瑪瑙住山節菴<span class='note-inline'>(元敬)</span>題</p>
<p>閒居編孤山雜著也歲久亡版夷齊居士章氏樂善好施崇孤山之行而貴孤山之文慨然作偈捐金貳阡緡命工重刊于西湖瑪瑙然是編特孤山緒餘耳其扶掖宗教詮釋羣經有十疏別行於世云。</p>
<p>淳祐戊申秋季瑪瑙住山<span class='note-inline'>(元敬)</span>書</p>
</div>
</div><!-- end of div[@id='body'] -->
</body></html>