<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu211' />閑居編第三十八</p><p class="byline">宋孤山沙門　智圓　著</p>
<div class='div-other'><a id='mulu212' />
<p class='h2'>送惟鳳師歸四明</p><p class="lg-abnormal"><div class='lg-row'>未識鳳師面　早熟鳳師名　毓靈本岷峩</div>
<div class='lg-row'>弱冠遊神京　出處忌非類　交結皆名卿</div>
<div class='lg-row'>高談駭眾聽　雅唱歸羣英　曩歲來淛陽</div>
<div class='lg-row'>相逢水心享<span class='note-inline'>(樂天水心亭今水心寺是也)</span>　論懷道且同</div>
<div class='lg-row'>對坐眼彌青　尋幽泛輕舟　待月步閑庭</div>
<div class='lg-row'>翌日倐分擕　南北各如萍　我尋住孤山</div>
<div class='lg-row'>師亦往東明　人間一為別　天上七周星</div>
<div class='lg-row'>江湖既相望　煦沫安足評　今年春之暮</div>
<div class='lg-row'>草堂花飄零　睡起乍憑欄　竹外聞人聲</div>
<div class='lg-row'>忽報鳳師至　屣履出相迎　借問胡為來</div>
<div class='lg-row'>告我以其誠　度支司外計<span class='note-inline'>(轉輸方度支也)</span></div>
</p><p class="lg-abnormal"><div class='lg-row'>夕拜臨茲城<span class='note-inline'>(太守王給事也)</span>　二賢俱我舊</div>
<div class='lg-row'>故得尋其盟　夏來西湖西　為隣樂幽貞</div>
<div class='lg-row'>朝登隱君堂<span class='note-inline'>(林公逋也)</span>　暮叩中庸扃<span class='note-inline'>(予之自號也)</span></div>
<div class='lg-row'>引望雲山遙　銷暑竹風清　論詩貴無邪</div>
<div class='lg-row'>體道極無形　倐忽時節移　秋風拂簷楹</div>
<div class='lg-row'>趨裝俄告別　鄞江指歸程　適來既無事</div>
<div class='lg-row'>適去豈關情　孤帆侵曉飛　歸櫓連宵鳴</div>
<div class='lg-row'>風波視世態　水月悟浮榮　仍知皐鶴性</div>
<div class='lg-row'>不為塵網縈</div>
</p></div>
<div class='div-other'><a id='mulu213' />
<p class='h2'>試筆</p>
<div class="lg regular"><div class='lg-row'>城市居無分　山林住有緣　語慙甘似薺</div>
<div class='lg-row'>道貴直如絃　兀兀吟終日　羸羸病過年</div>
<div class='lg-row'>靜招湖畔鶴　閑泛雪中船　散悶雖無酒</div>
<div class='lg-row'>怡情喜有禪　鬢根霜任點　心跡火休然</div>
<div class='lg-row'>冷淡將誰合　消搖且自憐　閑來牕下坐</div>
<div class='lg-row'>試筆偶成篇</div>
</div></div>
<div class='div-other'><a id='mulu214' />
<p class='h2'>讀史</p>
<div class="lg regular"><div class='lg-row'>我愛包胥哭　一哭救楚國　事君盡其忠</div>
<div class='lg-row'>垂名千世則　我愛魯連笑　一笑却秦軍</div>
<div class='lg-row'>折衝罇爼間　流芳至今聞　我愛伯夷仁</div>
<div class='lg-row'>揖讓持其身　餓死首陽下　恥事干戈君</div>
<div class='lg-row'>後世闚竊輩　故非姬發倫　內藏篡弒謀</div>
<div class='lg-row'>外躡武王塵　伯夷若不去　名教胡以伸</div>
<div class='lg-row'>後人非三賢　細碎何足云　哭歎祿位卑</div>
<div class='lg-row'>笑喜膏梁珍　山林亦寒餓　行怪非求仁</div>
<div class='lg-row'>留心寡兼濟　所謀惟一身　撫書想三賢</div>
<div class='lg-row'>清風千古振</div>
</div></div>
<div class='div-other'><a id='mulu215' />
<p class='h2'>雪西施</p>
<div class="lg regular"><div class='lg-row'>苑蠡無西施　胡以破吳國　吳王輕社稷</div>
<div class='lg-row'>為惑傾城色　夫差強變弱　勾踐雌成雄</div>
<div class='lg-row'>豈惟陶朱筞　實賴西施容　西施語復賢</div>
<div class='lg-row'>褒貶何昏蒙　但說傾吳罪　都忘霸越功</div>
</div></div>
<div class='div-other'><a id='mulu216' />
<p class='h2'>思君子歌</p>
<div class="lg regular"><div class='lg-row'>小人足謟媚　君子無猜忌</div>
<div class='lg-row'>開口揄揚皆聖賢　滿腹包藏盡仁義</div>
<div class='lg-row'>脩辭復古振淳風　折檻觸鱗彰直氣</div>
<div class='lg-row'>善世既不伐　遯世亦無悶</div>
<div class='lg-row'>自同流俗混光塵　不與常人鬬分寸</div>
<div class='lg-row'>展矣斯人欲見之　一夕輾轉九迴思</div>
<div class='lg-row'>終日躊躇無所遇　颯颯西風木葉衰</div>
</div></div>
<div class='div-other'><a id='mulu217' />
<p class='h2'>海上五山歌</p>
<div class="lg regular"><div class='lg-row'>五山峩峩聳海心　海波上下隨升沉</div>
<div class='lg-row'>羣仙同往訴天帝　巨鼇十五受天制</div>
<div class='lg-row'>一一巨鼇戴一山　一交三萬六千歲</div>
<div class='lg-row'>無何龍伯釣六鼇　兩山從此溺波濤</div>
<div class='lg-row'>群仙播遷作遊客　上帝憑恕誅龍伯</div>
<div class='lg-row'>因知快樂非長久　三界元空何所有</div>
<div class='lg-row'>莫於蝸角鬬雄豪　海上仙山尚摧朽</div>
</div></div>
<div class='div-other'><a id='mulu218' />
<p class='h2'>陋巷歌贈友生</p>
<div class="lg regular"><div class='lg-row'>噫顏子兮居陋巷　身雖羸兮道彌壯</div>
<div class='lg-row'>商受兮有皇都　位雖尊兮名獨夫</div>
<div class='lg-row'>朝恣瑤臺之樂兮　暮遭黃鉞之誅</div>
</div><p>是知不義之富貴如浮雲兮惟道德為性命之要樞。</p>

<div class="lg regular"><div class='lg-row'>海濵有士兮慕顏子　心重朝聞兮輕夕死</div>
<div class='lg-row'>紛紛糠粧兮視雄豪　凜凜冰霜兮潔行止</div>
<div class='lg-row'>蓽門寂寞何瑣瑣　執卷忍飢終日坐</div>
<div class='lg-row'>楊雄免遭甄豐戮　朱建終罹辟陽禍</div>
<div class='lg-row'>射群高墉會有時　於君無可無不可</div>
</div></div>
<div class='div-other'><a id='mulu219' />
<p class='h2'>慎交歌</p>
<div class="lg regular"><div class='lg-row'>莫言青松青　有時亦摧折　莫言圓月明</div>
<div class='lg-row'>有時亦虧缺　莫逆論心素　刎頸定交結</div>
<div class='lg-row'>年髮未及衰　交情<span class='corr'>已</span>消歇　俄因競分寸</div>
<div class='lg-row'>忽爾成楚越　愛之欲其生　惡之欲其死</div>
<div class='lg-row'>識欲松枯及月虧　請看陳餘與張耳</div>
</div></div>
<div class='div-other'><a id='mulu220' />
<p class='h2'>古琴詩</p>
<div class="lg regular"><div class='lg-row'>良工採蟬桐　斵為綠綺琴　一奏還淳風</div>
<div class='lg-row'>再奏和人心　君子不暫去　所貴禁奢淫</div>
<div class='lg-row'>後世惑鄭聲　此道遂陸沈　朱絲鼠潛齧</div>
<div class='lg-row'>金徽塵暗侵　冷落橫閑牕　棄置歲<span class='corr'>已</span>深</div>
<div class='lg-row'>安得師襄彈　重聞大古音</div>
</div></div>
<p class='juan'>閑居編第三十八</p></div>
</div><!-- end of div[@id='body'] -->
</body></html>