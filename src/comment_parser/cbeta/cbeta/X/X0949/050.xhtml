<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu561' />閑居編第五十</p><p class="byline">宋孤山沙門　智圓　著</p>
<div class='div-other'><a id='mulu562' />
<p class='h2'>懷南遊道友</p>
<div class="lg regular"><div class='lg-row'>曾聞飛錫入南閩　鶴態雲蹤不可親</div>
<div class='lg-row'>靜夜獨吟空對月　昔年聚話更無人</div>
<div class='lg-row'>波濤路阻書難到　泉石房閑夢自頻</div>
<div class='lg-row'>未省相逢在何日　西風蕭索淛河濱</div>
</div></div>
<div class='div-other'><a id='mulu563' />
<p class='h2'>栽花</p>
<div class="lg regular"><div class='lg-row'>移花來種草堂前　紅紫紛紜間淡煙</div>
<div class='lg-row'>莫歎朝開還暮落　人生榮辱事皆然</div>
</div></div>
<div class='div-other'><a id='mulu564' />
<p class='h2'>病起二首</p>
<div class="lg regular"><div class='lg-row'>衡門牢落雨苔斑　病起深秋氣象閑</div>
<div class='lg-row'>照水未能嗟白髮　倚欄重得見青山</div>
<div class='lg-row'>風高砌木蟬猶噪　社近茆堂鷰<span class='corr'>已</span>還</div>
<div class='lg-row'>孤坐孤吟又終日　有誰來此問衰顏</div>
</div></div>
<div class='div-other'><a id='mulu565' />
<p class='h2'>又</p>
<div class="lg regular"><div class='lg-row'>湖天淡蕩鴈參差　行樂搘笻繞所居</div>
<div class='lg-row'>古壁苔荒鳴蟋蟀　水軒風冷謝芙蕖</div>
<div class='lg-row'>看雲默誦空王偈　拂榻閑開孔聖書</div>
<div class='lg-row'>閇戶無人慰寥索　草堂深夜照蟾蜍</div>
</div></div>
<div class='div-other'><a id='mulu566' />
<p class='h2'>寄題虎丘山</p>
<div class="lg regular"><div class='lg-row'>崛起孤峯號虎丘　奇蹤寧與眾山儔</div>
<div class='lg-row'>月涵秦始劒池冷　蘚駮生公講石幽</div>
<div class='lg-row'>招隱未能居絕頂　臥雲空欲斆前脩</div>
<div class='lg-row'>披圖盡日身難到　杳杳煙波茂苑秋</div>
</div></div>
<div class='div-other'><a id='mulu567' />
<p class='h2'>漁父</p>
<div class="lg regular"><div class='lg-row'>鶴髮閑梳小掉輕　蘆花深處最怡情</div>
<div class='lg-row'>自憐身外唯煙月　肯信人間有利名</div>
<div class='lg-row'>閑脫緣蓑春雨霽　醉眠深浦夕陽明</div>
<div class='lg-row'>陶陶終歲無人識　應笑三閭話獨清</div>
</div></div>
<div class='div-other'><a id='mulu568' />
<p class='h2'>水</p>
<div class="lg regular"><div class='lg-row'>本性澄明萬古同　滔滔潤物信無窮</div>
<div class='lg-row'>百川奔注歸滄海　五服安居賴禹功</div>
<div class='lg-row'>動帶晚風衝島嶼　靜涵秋色混虗空</div>
<div class='lg-row'>浮舟葬骨成何事　范蠡知機伍相忠</div>
</div></div>
<div class='div-other'><a id='mulu569' />
<p class='h2'>白蓮</p>
<div class="lg regular"><div class='lg-row'>栽種空池歲<span class='corr'>已</span>賖　暑天開處異羣花</div>
<div class='lg-row'>澄波照影疑秋鷺　靜夜擎香混月華</div>
<div class='lg-row'>雪態自堪憐翡翠　玉苞終恥近蒹葭</div>
<div class='lg-row'>閑來倚檻看無猒　為似禪心本絕瑕</div>
</div></div>
<div class='div-other'><a id='mulu570' />
<p class='h2'>暮秋</p>
<div class="lg regular"><div class='lg-row'>嗈嗈賓鴈又隨陽　兔走烏飛兩共忙</div>
<div class='lg-row'>露冷小池荷減綠　風高幽砌菊添黃</div>
<div class='lg-row'>圓明自喜心如月　皓白誰愁鬢似霜</div>
<div class='lg-row'>閑臥不堪思往事　星河耿耿夜偏長</div>
</div></div>
<div class='div-other'><a id='mulu571' />
<p class='h2'>養疾</p>
<div class="lg regular"><div class='lg-row'>深院無人疾漸輕　西風黃葉滿閑庭</div>
<div class='lg-row'>行披老子五千字　坐讀楞嚴十軸經</div>
<div class='lg-row'>籬下清香寒有菊　牕間微影夜無螢</div>
<div class='lg-row'>誰知夜裏珠長在　堪歎悠悠醉未醒</div>
</div></div>
<div class='div-other'><a id='mulu572' />
<p class='h2'>君不來</p>
<div class="lg regular"><div class='lg-row'>前年送君空江上　張帆正值西風起</div>
<div class='lg-row'>今日西風君未歸　茫茫只見空江水</div>
</div></div>
<div class='div-other'><a id='mulu573' />
<p class='h2'>扇</p>
<div class="lg regular"><div class='lg-row'>霜縑裁製賴金刀　冷淡還宜畵海濤</div>
<div class='lg-row'>盛夏有功風自遠　涼秋無用架偏高</div>
<div class='lg-row'>譚筵幾謝驅煩熱　征路長蒙解鬱陶</div>
<div class='lg-row'>未得袁宏手中握　揚仁何處可施勞</div>
</div></div>
<div class='div-other'><a id='mulu574' />
<p class='h2'>新栽小松</p>
<div class="lg regular"><div class='lg-row'>新種孤松一尺餘　淡煙疎竹便相宜</div>
<div class='lg-row'>閑來且翫凌霜貌　身後誰觀合抱時</div>
<div class='lg-row'>冷碧豈容塵染汙　貞心寧共草凋衰</div>
<div class='lg-row'>夜深庭際清風起　細韻難教俗耳知</div>
</div></div>
<div class='div-other'><a id='mulu575' />
<p class='h2'>閑詠</p><p style="margin-left:0em;text-indent:0em;" class="lg-abnormal"><div class='lg-row'>造化無餘豈有私　如何庶物自參差</div>
<div class='lg-row'>群烏不涅身長黑　雙鷺無愁頂亦絲</div>
<div class='lg-row'>巖桂翠濃深雪夜　井桐黃落暮秋時</div>
<div class='lg-row'>虗空世界都如幻<span class='note-inline'>(楞嚴曰迷妄有虗空依空立世界又曰自心取自心非幻成幻法)</span></div>
<div class='lg-row'>莫把閑心逐境思<span class='note-inline'>(楞嚴曰不取無非幻非幻尚不生幻法云何立)</span></div>
</p></div>
<div class='div-other'><a id='mulu576' />
<p class='h2'>新栽竹</p>
<div class="lg regular"><div class='lg-row'>傍砌疎篁手自栽　數竿蒼翠勝花開</div>
<div class='lg-row'>今宵牕下更深睡　應送寒聲枕上來</div>
</div></div>
<div class='div-other'><a id='mulu577' />
<p class='h2'>讀元結文</p><p class="lg-abnormal"><div class='lg-row'>復古還淳元結文　可憐楊浚獨知君</div>
<div class='lg-row'>當時自號為聲叟<span class='note-inline'>(五交切次山道號也)</span></div>
<div class='lg-row'>立事垂言信不羣</div>
</p></div>
<div class='div-other'><a id='mulu578' />
<p class='h2'>戲題夜合樹</p>
<div class="lg regular"><div class='lg-row'>明開暗合似知時　用舍行藏誡在茲</div>
<div class='lg-row'>綠葉紅葩古墻畔　風光羞殺石楠枝</div>
</div></div>
<div class='div-other'><a id='mulu579' />
<p class='h2'>病中感體元上人見訪</p>
<div class="lg regular"><div class='lg-row'>犬吠衡門宿霧消　草堂風冷竹蕭蕭</div>
<div class='lg-row'>若非故友憐衰病　誰肯凌晨訪寂寥</div>
</div></div>
<div class='div-other'><a id='mulu580' />
<p class='h2'>寄瑞應經疏及注陰符經與體元上人</p>
<div class="lg regular"><div class='lg-row'>瑞應陰符盡索看　封題欲寄意盤桓</div>
<div class='lg-row'>自慙才識非通敏　不得同歸得異端</div>
</div></div>
<div class='div-other'><a id='mulu581' />
<p class='h2'>病起自嘲</p>
<div class="lg regular"><div class='lg-row'>林下羸羸一病軀　四旬欹枕減肌膚</div>
<div class='lg-row'>閑來試照秋泉看　金鍍形容雪染鬚</div>
</div></div>
<div class='div-other'><a id='mulu582' />
<p class='h2'>戲題四絕句<span class='note-inline'>(并序)</span></p><p>潛夫之居瀕湖倚山有野鶴野鹿焉以為耳目之翫有家雞家犬焉以為警禦之備潛夫每自色目其鶴為在陰其鹿為食苹其犬為吠月其雞為司晨有時天雨晴秋氣清在陰唳于大澤食苹鳴于幽谷吠月吠于閑軒司晨啼于喬木音響更作似於潛夫前各大誇其能也傳稱介葛盧別牛鳴世謂公冶長辯鳥語信矣夫先民有通於禽獸語者吾無先民之能以意度之似有所得遂為四絕句以見其意適足以自取歡笑乎昔者樂天為八絕蓋陳乎鶴雞烏鳶鵝贈答之意故吾得以斆嚬焉噫亦有所儆非直以文為戲云耳得前詩所謂彼我更相笑是非無實錄者斯四絕也近之矣。</p>
</div>
<div class='div-other'><a id='mulu583' />
<p class='h2'>鶴自矜</p>
<div class="lg regular"><div class='lg-row'>紫府青田任性游　一聲清唳萬山秋</div>
<div class='lg-row'>仙材況有千年壽　鹿犬凡雞豈合儔</div>
</div></div>
<div class='div-other'><a id='mulu584' />
<p class='h2'>鹿讓鶴</p>
<div class="lg regular"><div class='lg-row'>身有素斑文既備　頂峩雙角武仍全</div>
<div class='lg-row'>我兼文武為時瑞　汝但白身空有年</div>
</div></div>
<div class='div-other'><a id='mulu585' />
<p class='h2'>犬爭功</p>
<div class="lg regular"><div class='lg-row'>雪毳文毛虗有表　防姦禦<span class='corr'>寇</span>且無功</div>
<div class='lg-row'>中宵誰解頻頻吠　庭皎秋蟾樹褭風</div>
</div></div>
<div class='div-other'><a id='mulu586' />
<p class='h2'>雞怨言</p>
<div class="lg regular"><div class='lg-row'>三箇因何各自強　競誇<span class='corr'>己</span>德掩他長</div>
<div class='lg-row'>冥冥風雨茆堂閉　至竟誰先報曉光</div>
</div></div></div>
</div><!-- end of div[@id='body'] -->
</body></html>