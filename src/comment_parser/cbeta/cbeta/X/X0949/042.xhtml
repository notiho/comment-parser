<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu290' />閑居編第四十二</p><p class="byline">宋孤山沙門　智圓　著</p>
<div class='div-other'><a id='mulu291' />
<p class='h2'>自箴</p>
<div class="lg regular"><div class='lg-row'>心語無外　汝聽吾誨　詐偽勿行　仁義勿背</div>
<div class='lg-row'>苟為詐偽　終其禍對　苟為仁義　終與福會</div>
<div class='lg-row'>汝無沽名　怪誕任情　汝無附勢　容媚罔制</div>
<div class='lg-row'><span class='corr'>己</span>能勿矜　他賢勿蔽　讚汝無喜　毀汝無怒</div>
<div class='lg-row'>過勿憚改　惟道是務　亦莫愛死　亦莫貪生</div>
<div class='lg-row'>樂善修心　時至則行　身乎身乎　吾與汝盟</div>
</div></div>
<div class='div-other'><a id='mulu292' />
<p class='h2'>七箴<span class='note-inline'>(并序)</span></p><p>中庸子永懷有所感激遂為七箴俾夫口之談身之為心之思足之履手之執眼之視耳之聽而不失其正也雖曰自誡豈無意於訓世邪。</p>
</div>
<div class='div-other'><a id='mulu293' />
<p class='h2'>口箴</p>
<div class="lg regular"><div class='lg-row'>口兮莫語　口兮莫默　語或有益　萬人是則</div>
<div class='lg-row'>語或無益　自讒自賊　為益莫語　有益莫默</div>
<div class='lg-row'>口兮無惑</div>
</div></div>
<div class='div-other'><a id='mulu294' />
<p class='h2'>身箴</p>
<div class="lg regular"><div class='lg-row'>執爾之容　謹爾之躬</div>
<div class='lg-row'>勿羨狐貉之溫　勿恥弊縕之窮</div>
<div class='lg-row'>勿夸毗兮苟順　勿<span class='corr'>滔</span>天兮象恭</div>
<div class='lg-row'>成仁兮可殺　非義兮莫從</div>
<div class='lg-row'>身乎身乎　道在其中</div>
</div></div>
<div class='div-other'><a id='mulu295' />
<p class='h2'>心箴</p><p class="lg-abnormal"><div class='lg-row'>善也爾性　稟之天命　七情交亂　遂失其正</div>
<div class='lg-row'>苟性其情　聖道則明　無感物而變</div>
<div class='lg-row'>無隨勢而傾　作為斯箴　心焉是程</div>
</p></div>
<div class='div-other'><a id='mulu296' />
<p class='h2'>足箴</p>
<div class="lg regular"><div class='lg-row'>莫踐春冰　莫履權門　春冰易陷　權門易失</div>
<div class='lg-row'>足爾慎乎　無喪我軀</div>
</div></div>
<div class='div-other'><a id='mulu297' />
<p class='h2'>手箴</p><p class="lg-abnormal"><div class='lg-row'>無學曹沫之非禮兮執刃劫桓公</div>
<div class='lg-row'>當學朱雲之正諫兮折檻示英雄</div>
<div class='lg-row'>抱義兮忌失　敺邪兮務疾　手乎日慎一日</div>
</p></div>
<div class='div-other'><a id='mulu298' />
<p class='h2'>眼箴</p><p class="lg-abnormal"><div class='lg-row'>勿視秋毫　恐損汝睛　勿觀五色　恐喪汝明</div>
<div class='lg-row'>宜視道之邪正　宜觀事之虗盈</div>
<div class='lg-row'>眼乎斯守　無背吾盟</div>
</p></div>
<div class='div-other'><a id='mulu299' />
<p class='h2'>耳箴</p><p class="lg-abnormal"><div class='lg-row'>聞正道兮宜乎聰　聞邪說兮宜乎聾</div>
<div class='lg-row'>既聰既聾時乃功　耳兮勉之　去斯就斯</div>
</p></div>
<div class='div-other'><a id='mulu300' />
<p class='h2'>寄題梵天聖果二寺兼簡昭梧二上人<span class='note-inline'>(并序)</span></p><p>梵天聖果二剎相望而高軒虗閣盡得江山之勝槩因誦謝宣城天際識歸舟雲中辯江樹之句頗類彼景乃以為韻成詩十章用寄梵天昭師聖果梧師二開士雖不足發揮騷雅庶寫乎相懷之心爾。</p>

<div class="lg regular"><div class='lg-row'>江色杳無極　渺渺接遙天　歸帆帶夕陽</div>
<div class='lg-row'>去鳥沈寒煙　幽景不同觀　遐想成斯篇</div>
</div>
<div class="lg regular"><div class='lg-row'>樓閣聳岧嶤　參差極雲際　高牕曉色先</div>
<div class='lg-row'>晚景餘霞麗　寥寥羣動息　冥心遠塵世</div>
</div>
<div class="lg regular"><div class='lg-row'>冷淡杳難羣　幽趣唯吾識　高情薄雲漢</div>
<div class='lg-row'>清談潤金石　不學浮世人　奔名競雕飾</div>
</div>
<div class="lg regular"><div class='lg-row'>性靜百慮忘　軒閑萬象歸　空江答夜鐘</div>
<div class='lg-row'>高嶠留殘暉　幽砌絕塵蹤　孤雲自依依</div>
</div>
<div class="lg regular"><div class='lg-row'>顧惡如探湯　觸物類虗舟　他人莫<span class='corr'>己</span>知</div>
<div class='lg-row'>此道本吾求　獨坐時相懷　斜陽照危樓</div>
</div>
<div class="lg regular"><div class='lg-row'>崔嵬高山側　觸石生片雲　自將風雨期</div>
<div class='lg-row'>不與塵土羣　杳杳遊太虗　對此幾思君</div>
</div>
<div class="lg regular"><div class='lg-row'>高跡將誰親　幽棲白雲中　閑堦吐蒼苔</div>
<div class='lg-row'>古木生清風　時將西竺書　講義訓來蒙</div>
</div>
<div class="lg regular"><div class='lg-row'>靜躁各所好　是非安能辨　聲利如我仇</div>
<div class='lg-row'>雲泉若相勉　寂寂深林中　芳蘭自堪搴</div>
</div>
<div class="lg regular"><div class='lg-row'>群峰聳危碧　倒影沈空江　清景生晚晴</div>
<div class='lg-row'>冷色涵虗牕　消搖縱吟賞　能使吾心降</div>
</div>
<div class="lg regular"><div class='lg-row'>海日照吟軒　江風動庭樹　此景樂閑情</div>
<div class='lg-row'>何人識高趣　登樓獨南望　杳杳空煙霧</div>
</div></div>
<div class='div-other'><a id='mulu301' />
<p class='h2'>湖西雜感詩<span class='note-inline'>(并序)</span></p><p>湖西雜感詩者中庸子居西湖之西孤山之墟傷風俗之浮薄而作也雖山謳野詠而善善惡惡頌焉<span class='corr'>刺</span>焉亦風人之旨也興致不一故曰雜感凡二十章。</p>

<div class="lg regular"><div class='lg-row'>湖波冷淡絕纖塵　滿目雲山是四隣</div>
<div class='lg-row'>一徑草深人不到　竹牀蒲扇養天真</div>
</div>
<div class="lg regular"><div class='lg-row'>看雲靜放支公鶴　臨水閑觀惠子魚</div>
<div class='lg-row'>牕下寂寥何所有　竺乾經卷仲尼書</div>
</div>
<div class="lg regular"><div class='lg-row'>閑庭庭畔植梧桐　上有新蟬噪晚風</div>
<div class='lg-row'>咽咽清音正堪聽　無端驚斷彼兒童</div>
</div>
<div class="lg regular"><div class='lg-row'>移得煙溪竹數竿　閑庭栽處綠陰寒</div>
<div class='lg-row'>虗心高節真堪愛　不放常人暫入看</div>
</div>
<div class="lg regular"><div class='lg-row'>鳳為時瑞世傳名　及現郊村眾盡驚</div>
<div class='lg-row'>喚作怪禽宜彈殺　始知流俗重虗聲</div>
</div>
<div class="lg regular"><div class='lg-row'>直木風摧秋敗蘭　閑觀庭際可長歎</div>
<div class='lg-row'>屈原溺水伍員死　孤潔由來獨立難</div>
</div>
<div class="lg regular"><div class='lg-row'>尼父立言敦禮樂　能仁埀訓勵慈悲</div>
<div class='lg-row'>堪嗟世路營營者　狡佞貪殘都不知</div>
</div>
<div class="lg regular"><div class='lg-row'>不省浮生大患身　諂求終日走紅塵</div>
<div class='lg-row'>一朝死至名隨沒　滿屋黃金屬別人</div>
</div>
<div class="lg regular"><div class='lg-row'>猛虎磨牙踞蔭林　幽幽一路晚煙深</div>
<div class='lg-row'>行行君子休疑懼　此物由來食獸心</div>
</div>
<div class="lg regular"><div class='lg-row'>留心儉讓唐虞道　恣意貪求桀跖徒</div>
<div class='lg-row'>閑坐思量茆屋下　夜深秋月照平湖</div>
</div>
<div class="lg regular"><div class='lg-row'>蘭在深林亦自馨　豈因風雨阻雞鳴</div>
<div class='lg-row'>由來君子須謀道　不為時人有重輕</div>
</div>
<div class="lg regular"><div class='lg-row'>白犬宵行似有情　為防暴客到天明</div>
<div class='lg-row'>近來守禦無功績　不吠人形只吠聲</div>
</div>
<div class="lg regular"><div class='lg-row'>伯陽道德釋迦心　夫子文章盡可尋</div>
<div class='lg-row'>飽食暖衣都不顧　可憐容易過光陰</div>
</div>
<div class="lg regular"><div class='lg-row'>雪晴山院景堪躋　王樹瓊樓照碧溪</div>
<div class='lg-row'>日暮忽驚銷爍盡　百年豪富事還齊</div>
</div>
<div class="lg regular"><div class='lg-row'>月照閑軒虧復盈　吉凶消長勢相傾</div>
<div class='lg-row'>須知人事同天道　寵辱由來盡可驚</div>
</div>
<div class="lg regular"><div class='lg-row'>草堂閑坐念編民　多尚浮虗少尚真</div>
<div class='lg-row'>禮讓不修難致福　唯知燒紙祭淫神</div>
</div>
<div class="lg regular"><div class='lg-row'>陰陽家說惑常民　孝道從茲盡失倫</div>
<div class='lg-row'>廬墓三年誰肯也　競談岡勢益生人</div>
</div>
<div class="lg regular"><div class='lg-row'>福善禍淫言可信　吉凶由<span class='corr'>己</span>語堪陳</div>
<div class='lg-row'>乖仁背義都無恥　只記臨行揀日辰</div>
<div class='lg-row'>靜思塵世事茫茫　筞杖閑吟出草堂</div>
<div class='lg-row'>欲喻浮生那遠覔　芭蕉昨夜<span class='corr'>已</span>經霜</div>
</div>
<div class="lg regular"><div class='lg-row'>鑿得新泉古砌頭　煑茶滋味異常流</div>
<div class='lg-row'>夜來閑看澄明性　天上無雲月正秋</div>
</div></div>
<p class='juan'>閑居編第四十二</p></div>
</div><!-- end of div[@id='body'] -->
</body></html>