<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu511' />閑居編第四十八</p><p class="byline">宋孤山沙門　智圓　著</p>
<div class='div-other'><a id='mulu512' />
<p class='h2'>古詩湖上秋日</p>
<div class="lg regular"><div class='lg-row'>南山雨初霽　東岸夕陽明　搘笻立回塘</div>
<div class='lg-row'>頓覺耳目清　皐鶴知秋意　唳風三四聲</div>
<div class='lg-row'>紅蓼弄秋色　紛紛滿前汀　柳徑孤煙白</div>
<div class='lg-row'>漁村野水平　興盡獨自歸　寥寥掩柴扃</div>
<div class='lg-row'>新月為吾上　庭蟬為吾鳴　吾生本無事</div>
<div class='lg-row'>對此堪怡情</div>
</div></div>
<div class='div-other'><a id='mulu513' />
<p class='h2'>喻賣松者</p>
<div class="lg regular"><div class='lg-row'>莫嫌人不買　人亦愛蒼翠　却是歲寒根</div>
<div class='lg-row'>難種塵埃地　且歸栽㵎底　映水成嘉致</div>
<div class='lg-row'>他年苟合拱　採取不我棄　天子建明堂</div>
<div class='lg-row'>此為棟梁備</div>
</div></div>
<div class='div-other'><a id='mulu514' />
<p class='h2'>秋病</p>
<div class="lg regular"><div class='lg-row'>買藥囊無金　伏枕頭有霜　夜深不得睡</div>
<div class='lg-row'>隙月射秋床</div>
</div></div>
<div class='div-other'><a id='mulu515' />
<p class='h2'>偶作</p>
<div class="lg regular"><div class='lg-row'>急急西落日　浩浩東去波　日落波不停</div>
<div class='lg-row'>浮生能幾何　青雲身未上　白髮頭<span class='corr'>已</span>多</div>
<div class='lg-row'>金印未佩腰　道路成蹉跎　一朝忽得志</div>
<div class='lg-row'>頓忘貧賤事　八珍食方丈　華轂駕天駟</div>
<div class='lg-row'>民瘼無術醫　貪狼有心恣　無何觸天網</div>
<div class='lg-row'>禍淫諒不爽　餘殃及子孫　豈只身長往</div>
<div class='lg-row'>寄語求名土　得志莫如此　不善宜先知</div>
<div class='lg-row'>行道慎莫止　仁恕及蒼生　忠貞輔天子</div>
<div class='lg-row'>好爵終自縻　盛烈垂千祀　西日與東流</div>
<div class='lg-row'>任彼漼寒暑　須知君子人　身死名不死</div>
</div></div>
<div class='div-other'><a id='mulu516' />
<p class='h2'>松風</p>
<div class="lg regular"><div class='lg-row'>青青數樹松　扶疎空庭裏　微風從南來</div>
<div class='lg-row'>清聲四向起　俗兮聞必愁　吾也聞則喜</div>
<div class='lg-row'>昂頭離石枕　扶羸憑藤几　側聽復遙觀</div>
<div class='lg-row'>移晷不能<span class='corr'>已</span>　細葉舞輕煙　密影搖寒水</div>
<div class='lg-row'>何必鈞天奏　豈羨霓裳妓　萬事更無求</div>
<div class='lg-row'>深山此為美　寂寥信為樂　軒冕誠堪恥</div>
<div class='lg-row'>誰謂茆山中　只悅陶公耳</div>
</div></div>
<div class='div-other'><a id='mulu517' />
<p class='h2'>古劒</p>
<div class="lg regular"><div class='lg-row'>精剛經百鍊　可折不可柔　三尺青虵活</div>
<div class='lg-row'>一匣止水秋　解截蛟龍軀　能斷佞臣頭</div>
<div class='lg-row'>下去蒼生害　上除天子讎　在昔埋鄷城</div>
<div class='lg-row'>精光射斗牛　雷煥張華輩　得之亦悠悠</div>
<div class='lg-row'>二賢既云亡　潭底化雙虬　劒利人或愛</div>
<div class='lg-row'>劒道人不求　劒道如之何　達者惟莊周</div>
</div></div>
<div class='div-other'><a id='mulu518' />
<p class='h2'>自勉</p>
<div class="lg regular"><div class='lg-row'>達人貴無念　市朝亦山林　曲士居山林</div>
<div class='lg-row'>難息市朝心　坐馳一室中　紛然萬境侵</div>
<div class='lg-row'>紐蘭羨珮玉　坐石思黃金　羊質虎其皮</div>
<div class='lg-row'>隼翼鳳其音　志在求世利　口唱無生吟</div>
<div class='lg-row'>吾非斯人徒　夷曠期復古　去住既任緣</div>
<div class='lg-row'>喧靜亦隨所　陶然且無求　相命何足語</div>
<div class='lg-row'>人生百歲壽　稀得七十死　吾今四十五</div>
<div class='lg-row'>氣力漸無似　去年成二毛　今年動一齒</div>
<div class='lg-row'>縱得至七十　光陰能幾許　學道宜無疲</div>
<div class='lg-row'>進善宜無止　自餘百雜事　克<span class='corr'>己</span>盡除去</div>
<div class='lg-row'>勉強扶幻軀　旦暮加藥餌　此身乃外物</div>
<div class='lg-row'>何況外於是　內外一如夢　勉矣當觀此</div>
</div></div>
<div class='div-other'><a id='mulu519' />
<p class='h2'>鼓銘</p>
<div class="lg regular"><div class='lg-row'>中虗本道　待擊揚聲　入夢宣偈　落日肖形</div>
<div class='lg-row'>晝說無怠　西歸有徵　濡毫作銘　敢告含靈</div>
</div></div>
<div class='div-other'><a id='mulu520' />
<p class='h2'>病起自敘</p>
<div class="lg regular"><div class='lg-row'>盜跖死牖下　伯牛遭惡疾　報應似無徵</div>
<div class='lg-row'>蒼蒼意難悉　及考竺乾教　其旨明踰日</div>
<div class='lg-row'>業以三世論　事匪一生訖　伊余本好道</div>
<div class='lg-row'>執善長慮失　無端六腑病　每苦我形質</div>
<div class='lg-row'>百骸失調暢　四時少安逸　今歲夏云滿</div>
<div class='lg-row'>秋熱如火室　脾疾因茲生　頓覺減寢食</div>
<div class='lg-row'>無何誤服藥　倒瀉苦非一　過客為憂惶</div>
<div class='lg-row'>兒童亦戰慄　吾心暗且喜　浮生從此畢</div>
<div class='lg-row'>發言囑後學　此事汝無恤　吾年四十五</div>
<div class='lg-row'>去矣非短屈　至理無去來　妄想分凶吉</div>
<div class='lg-row'>我先鑿山窟　汝宜即藏密　不用報親朋</div>
<div class='lg-row'>無學世哭泣　四時為送葬　庶物甚充給</div>
<div class='lg-row'>遣文三百卷　空言或可習　見惡如探湯</div>
<div class='lg-row'>見善如不及　湛湛無生源　深淺當自挹</div>
<div class='lg-row'>囑之語方終　忽覺病小醒　扶几起暫坐</div>
<div class='lg-row'>漸漸四體輕　又過三五日　倚杖登危亭</div>
<div class='lg-row'>俯首視群物　仰面觀太清　秋山疊疊翠</div>
<div class='lg-row'>夜月圓圓明　豈意今之日　猶存危脆形</div>
<div class='lg-row'>凭欄不忍歸　聊適我心情　虗幻三界中</div>
<div class='lg-row'>旅泊非久停</div>
</div></div>
<div class='div-other'><a id='mulu521' />
<p class='h2'>獨遊</p>
<div class="lg regular"><div class='lg-row'>城市非無親　不見歲<span class='corr'>已</span>深　江湖非無友</div>
<div class='lg-row'>經年無來音　因知疎拙性　不合時人心</div>
<div class='lg-row'>清景將誰觀　荷筞只自尋　乃登嵯峩峯</div>
<div class='lg-row'>乃縱酸寒吟　狎我惟野麋　和我惟幽禽</div>
<div class='lg-row'><span class='corr'>但</span>見雲起滅　不知誰升沈　盤桓紅樹下</div>
<div class='lg-row'>秋露濕衣襟</div>
</div></div>
<div class='div-other'><a id='mulu522' />
<p class='h2'>言志</p>
<div class="lg regular"><div class='lg-row'>疇昔學為文　擬盡周孔道　心勞道未至</div>
<div class='lg-row'>壯歲成衰老　疇昔學為詩　模範風雅詞</div>
<div class='lg-row'>立言多諷喻　反為時人嗤　為詩復為文</div>
<div class='lg-row'>嗟嗟不復古　訓世無纖益　何為自勞苦</div>
<div class='lg-row'>權門既不游　青山寧合負　一來林下居</div>
<div class='lg-row'>四載不出戶　退省為佛徒　講經自裨補</div>
<div class='lg-row'>憧憧來學輩　往往入深塢　智者乃吾宗</div>
<div class='lg-row'>龍猛乃吾祖　寒牕夜摛毫　虗堂晝揮<span class='corr'>麈</span></div>
<div class='lg-row'>翼此二聖心　欲令萬物覩　羸羸長抱疾</div>
<div class='lg-row'>行年四十五　草堂三四間　牢落連雲洞</div>
<div class='lg-row'>經時無客來　衡門絕迎送　榻有無絃琴</div>
<div class='lg-row'>向風時一弄　牕列楞嚴典　要言長諷誦</div>
<div class='lg-row'>真妄一無得　超然誰與共　凡聖病眼花</div>
<div class='lg-row'>死生春夜夢　病差夢<span class='corr'>已</span>醒　萬彚徒營營</div>
</div></div>
<div class='div-other'><a id='mulu523' />
<p class='h2'>病中翫月</p>
<div class="lg regular"><div class='lg-row'>歲歲中秋夜　翫月泛平湖　今為病所侵</div>
<div class='lg-row'>伏枕此約辜　輾轉席蓐間　四體如松枯</div>
<div class='lg-row'>辛酸滋味加　閑況適興徂　入夜月漸高</div>
<div class='lg-row'>晃晃照廊廡　冷色射軒牕　爽氣襲庭蕪</div>
<div class='lg-row'>澤畔唳孤鶴　聲聲若相呼　是時披衣起</div>
<div class='lg-row'>頓覺病魂穌　倚杖來前軒　竹榻教人鋪</div>
<div class='lg-row'>與月相對坐　歡翫如同徒　流睇及群物</div>
<div class='lg-row'>光彩一何殊　遙山列銀屏　空潭開玉壺</div>
<div class='lg-row'>樓臺飾瓊瑤　階除若冰敷　寄語求仙輩</div>
<div class='lg-row'>何必去玄都　逡巡月西落　竚立更踟蹰</div>
<div class='lg-row'>一別又一年　明年知在無</div>
</div></div>
<div class='div-other'><a id='mulu524' />
<p class='h2'>潛夫詠</p>
<div class="lg regular"><div class='lg-row'>有叟匿姓名　自號為潛夫　潛身在雲泉</div>
<div class='lg-row'>潛心入虗無　身心俱<span class='corr'>已</span>潛　質直反若諭</div>
<div class='lg-row'>智者謂之智　愚者謂之愚　愚智自彼異</div>
<div class='lg-row'>潛夫未曾殊　陶陶樂天和　任性何曾拘</div>
<div class='lg-row'>宗儒述孟軻　好道注陰符　虗堂踞高臺</div>
<div class='lg-row'>往往談浮圖　漫衍雖無家　大方貴無隅</div>
<div class='lg-row'>俗人每側目　訂之為狂徒　素隱而行怪</div>
<div class='lg-row'>執政宜先誅　天公既保全　幸得存微軀</div>
<div class='lg-row'>衝雪登高山　乘月泛平湖　性靈敵雲閑</div>
<div class='lg-row'>形骸類松枯　何以免飢寒　認得衣中珠</div>
</div></div>
<div class='div-other'><a id='mulu525' />
<p class='h2'>松下自遣</p>
<div class="lg regular"><div class='lg-row'>聚氣成此身　假緣暫寄世　可憐自在性</div>
<div class='lg-row'>本無煩惱繫　傍水與登山　翛然有深詣</div>
<div class='lg-row'>日在林下游　暮在林下宿　供飲巖畔泉</div>
<div class='lg-row'>充庖檻前菊　半月一剃髮　半年一洗浴</div>
<div class='lg-row'>但得恣疎懶　何曾有榮辱　新秋雨初霽</div>
<div class='lg-row'>圓月照我屋　扶病起看月　坐久偶成曲</div>
<div class='lg-row'>人生天地間　性分各自足　捧檄何必喜</div>
<div class='lg-row'>途窮何必哭　容彭不為長　顏楊不為促</div>
<div class='lg-row'>四者俱如夢　何為自覊束　彼笑我太狂</div>
<div class='lg-row'>我笑彼太俗　彼我更相笑　是非無實錄</div>
<div class='lg-row'>不如長默默　恬淡過昏旭　淵魚與林鳥</div>
<div class='lg-row'>各得隨所欲　舉頭誰是友　風月與松竹</div>
</div></div>
<div class='div-other'><a id='mulu526' />
<p class='h2'>哭葉授</p>
<div class="lg regular"><div class='lg-row'>今春聞落第　為君心悽然　束書獨南還</div>
<div class='lg-row'>憤氣胸間闐　跡寄淛河旁　家延南海邊</div>
<div class='lg-row'>遘疾既彌留　一命成棄捐　囊中無餘金</div>
<div class='lg-row'>零落空文編　龜鶴本微類　享壽皆千年</div>
<div class='lg-row'>如何君子儒　三十歸重泉　天高不可問</div>
<div class='lg-row'>為君強問天</div>
</div></div>
<div class='div-other'><a id='mulu527' />
<p class='h2'>讀白樂天集</p>
<div class="lg regular"><div class='lg-row'>李杜之為詩　句亦模山水　錢郎之為詩</div>
<div class='lg-row'>旨類圖神鬼　諷<span class='corr'>刺</span>義不明　風雅猶不委</div>
<div class='lg-row'>於鑠白樂天　崛起冠唐賢　下視十九章</div>
<div class='lg-row'>上踵三百篇　句句歸勸誡　首首成規箴</div>
<div class='lg-row'>謇諤賀雨詩　激切秦中吟　樂府五十章</div>
<div class='lg-row'>譎諫何幽深　美哉詩人作　展矣君子心</div>
<div class='lg-row'>豈顧鑠金口　志遏亂雅音　齪齪無識徒</div>
<div class='lg-row'>鄙之元白體　良玉為碔砆　人參呼薺苨</div>
<div class='lg-row'>須知百世下　自有知音者　所以長慶集</div>
<div class='lg-row'>于今滿朝野</div>
</div></div>
<div class='div-other'><a id='mulu528' />
<p class='h2'>孤山種桃</p>
<div class="lg regular"><div class='lg-row'>領童閑荷鋤　埋核間羣木　他人顧我笑</div>
<div class='lg-row'>豈察我心曲　我欲千樹桃　夭夭徧山谷</div>
<div class='lg-row'>山椒如錦爛　山墟若霞簇　下照平湖水</div>
<div class='lg-row'>上繞幽人屋　清香滿隣里　濃豔蔽林麓</div>
<div class='lg-row'>奪取武陵春　來悅游人目　花開復花落</div>
<div class='lg-row'>知榮必有辱　榮辱苟能齊　人人心自足</div>
<div class='lg-row'>須知我種桃　可以化風俗</div>
</div></div>
<div class='div-other'><a id='mulu529' />
<p class='h2'>寄林逋處士</p>
<div class="lg regular"><div class='lg-row'>湖山淡相映　世塵那得侵　杳杳煙波色</div>
<div class='lg-row'>蒼蒼雲木陰　苔荒石徑險　犬吠桃源深</div>
<div class='lg-row'>中有上皇人　高眠適閑心　花開還獨酌</div>
<div class='lg-row'>花落還獨吟　空庭長瑤草　幽樹鳴仙禽</div>
<div class='lg-row'>不見<span class='corr'>已</span>三載　鄙吝盈虗襟　終期秋月明</div>
<div class='lg-row'>乘興閑相尋</div>
</div></div>
<div class='div-other'><a id='mulu530' />
<p class='h2'>早秋</p>
<div class="lg regular"><div class='lg-row'>雨歇變氣候　空庭葉[颱-台+穸][颱-台+穸]　閑聽一枝風</div>
<div class='lg-row'>乃知千里秋　百蟲<span class='corr'>鳴</span>四壁　新月生高樓</div>
<div class='lg-row'>登樓看明月　清先滿林丘　人生呼噏間</div>
<div class='lg-row'>何為苦憂愁　髮白不再黑　兔走難暫留</div>
<div class='lg-row'>徘徊感古人　勸我秉燭遊</div>
</div></div>
<div class='div-other'><a id='mulu531' />
<p class='h2'>心交如美玉</p>
<div class="lg regular"><div class='lg-row'>心交如美玉　經火終不熱　面交如浮雲</div>
<div class='lg-row'>頃刻即變滅　對坐成參商　咫尺成胡越</div>
<div class='lg-row'>我有心交者　不見幾歲月　山疊水茫茫</div>
<div class='lg-row'>含情向誰說</div>
</div></div>
<div class='div-other'><a id='mulu532' />
<p class='h2'>古人與今人</p>
<div class="lg regular"><div class='lg-row'>古人與今人　祿仕一何異　古人貴行道</div>
<div class='lg-row'>今人貴有位　古人貴及親　今人貴悅意</div>
<div class='lg-row'>古人同白日　光明溢天地　今人如履險</div>
<div class='lg-row'>動足易顛墜　古道如可行　斯言不遐棄</div>
</div></div>
<div class='div-other'><a id='mulu533' />
<p class='h2'>代書寄奉蟾上人</p><p class="lg-abnormal"><div class='lg-row'>君居武康山　昔年我曾游　崎嶇松徑寒</div>
<div class='lg-row'>冷落竹房秋　握手既歡笑　拂榻且相留</div>
<div class='lg-row'>一駐十旬餘　旦夕樂清幽　因話淨名事</div>
<div class='lg-row'>滌硯勉操修<span class='note-inline'>(吾於是撰淨名埀裕記十卷經疏科六帖)</span></div>
<div class='lg-row'>蠻香爇古篆　山茶分越甌　看雪同擁爐</div>
<div class='lg-row'>乘月共浮舟　喻心指太虗　視世類浮漚</div>
<div class='lg-row'>明春我歸去　湖上隱林丘　杜門過五載</div>
<div class='lg-row'>脾疾日少瘳　閑宵坐月下　往事來心頭</div>
<div class='lg-row'>書之將寄君　路遠水悠悠</div>
</p></div>
<p class='juan'>第四十八</p></div>
</div><!-- end of div[@id='body'] -->
</body></html>