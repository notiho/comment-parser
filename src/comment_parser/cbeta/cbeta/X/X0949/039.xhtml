<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu221' />閑居編第三十九</p><p class="byline">宋孤山沙門　智圓　著</p>
<div class='div-other'><a id='mulu222' />
<p class='h2'>吳山廟詩</p>
<div class="lg regular"><div class='lg-row'>君子尚權變　權變貴合道　子胥薦專諸</div>
<div class='lg-row'>子光專非好　父讎共戴天　乞師恨不早</div>
<div class='lg-row'>子光既得志　入郢事征討　報父既鞭尸</div>
<div class='lg-row'>諫王仍殺身　孝子節方全　忠臣道且新</div>
<div class='lg-row'>馳名天地間　豈是悠悠人　青史書盛烈</div>
<div class='lg-row'>血食旌遺塵　廟堂耀晨曦　廟木荂陽春</div>
<div class='lg-row'>往來無知俗　焚香勤禱祝　忠孝不敢行</div>
<div class='lg-row'>神兮寧降福</div>
</div></div>
<div class='div-other'><a id='mulu223' />
<p class='h2'>讀韓文詩</p>
<div class="lg regular"><div class='lg-row'>女媧鍊五石　能補青天缺　共工觸不周</div>
<div class='lg-row'>能令地維絕　楊孟既云沒　儒風幾殘滅</div>
<div class='lg-row'>妖辭惑常聽　淫文蠧正說　南朝尚徐庾</div>
<div class='lg-row'>唐興重盧駱　雕篆鬬呈巧　仁義咸遺落</div>
<div class='lg-row'>王霸道不明　煙花心所託　文不可終否</div>
<div class='lg-row'>天生韓吏部　叱偽俾歸真　鞭今使復古</div>
<div class='lg-row'>異端維既絕　儒宗缺皆補　高文七百篇</div>
<div class='lg-row'>炳若日月懸　力扶姬孔道　手持文章權</div>
<div class='lg-row'>來者知尊儒　孰不由茲焉　我生好古風</div>
<div class='lg-row'>服讀長灑蒙　何必唐一經　文道方可崇</div>
</div></div>
<div class='div-other'><a id='mulu224' />
<p class='h2'>山居招友人詩</p>
<div class="lg regular"><div class='lg-row'>結宇平湖濵　放意且閑逸　陵峯時採藥</div>
<div class='lg-row'>服餌蠲故疾　藜藿可供飡　茆茨可容膝</div>
<div class='lg-row'>浮生貴適性　何須羨奢佚　清景況在目</div>
<div class='lg-row'>萬事安能恤　水天爭冷落　林巒共盤鬱</div>
<div class='lg-row'>有時泛舟歸　閑門曬殘日　徑荒人跡絕</div>
<div class='lg-row'>庭靜精怪出　春羮漾紫蓴　冬盤列黃橘</div>
<div class='lg-row'>坎井亦<span class='corr'>已</span>樂　尺蠖誰云屈　外境莫我惑</div>
<div class='lg-row'>貞心長抱一　涅槃終極典　虗堂每談述</div>
<div class='lg-row'>不顧知者希　庶欲<span class='corr'>已</span>無失　齊物鄙莊周</div>
<div class='lg-row'>見性師妙吉　脩然混生佛　湛爾無虗實</div>
<div class='lg-row'>知音來不來　時時埽幽室</div>
</div></div>
<div class='div-other'><a id='mulu225' />
<p class='h2'>貽葉秀才詩</p>
<div class="lg regular"><div class='lg-row'>松柏異眾木　歲寒陵嚴霜　蘭<span class='corr'>茝</span>異眾草</div>
<div class='lg-row'>林深發幽香　須知君子道　不為窮困傷</div>
<div class='lg-row'>須知君子言　唯為仁義彰　夫君真儒者</div>
<div class='lg-row'>言行何優長　文宗軻兼雄　志嫉墨與楊</div>
<div class='lg-row'>攘袂叱浮偽　百感生剛腸　峩冠事禮容</div>
<div class='lg-row'>羣小畏矜莊　去年遊霅溪　相逢秋氣涼</div>
<div class='lg-row'>傾蓋既如舊　寄宿林間房　開懷黜二霸</div>
<div class='lg-row'>議道歸三王　月席屢更僕　風軒時飄霜</div>
<div class='lg-row'>相遇分既洽　相別情彌傷　今年住孤山</div>
<div class='lg-row'>夫君又來杭　泛舟頻相尋　道舊皆夕陽</div>
<div class='lg-row'>君惟儒家流　才術況汪洋　終期正禮樂</div>
<div class='lg-row'>勿事和塵光　青雲即奮飛　庶見儒風揚</div>
</div></div>
<div class='div-other'><a id='mulu226' />
<p class='h2'>贈簡上人詩</p>
<div class="lg regular"><div class='lg-row'>常人隱林泉　反為名利縈　志士處闤闠</div>
<div class='lg-row'>杳有江湖情　有客務高潔　禪房閉重城</div>
<div class='lg-row'>閑門無俗跡　壞壁饒蟲聲　臥落春砌花</div>
<div class='lg-row'>吟盡霜蟾明　道希君子知　貧任時人輕</div>
<div class='lg-row'>秉操期不渝　長保孤松貞</div>
</div></div>
<div class='div-other'><a id='mulu227' />
<p class='h2'>述韓柳詩</p>
<div class="lg regular"><div class='lg-row'>退之排釋氏　子厚多能仁　韓柳既道同</div>
<div class='lg-row'>好惡安得倫　一斥一以贊　俱令儒道伸</div>
<div class='lg-row'>柳州碑曹溪　言釋還儒淳　吏部讀墨子</div>
<div class='lg-row'>謂墨與儒隣　吾知墨兼愛　此釋何疎親</div>
<div class='lg-row'>許墨則許釋　明若仰穹旻　去就亦<span class='corr'>已</span>異</div>
<div class='lg-row'>其旨由來均　後生學韓文　於釋長狺狺</div>
<div class='lg-row'>未知韓子道　先學韓子嗔　忘本以競末</div>
<div class='lg-row'>今古空勞神</div>
</div></div>
<div class='div-other'><a id='mulu228' />
<p class='h2'>孤山詩二首</p>
<div class='div-other'><a id='mulu229' /><p class="lg-abnormal"><div class='lg-row'>峭拔湖心起　湖心四望通　盤根入巨浸</div>
<div class='lg-row'>疊翠點寒空　勢逈侔蓬島　層危敵閬風</div>
<div class='lg-row'>僧樓籠淡霧　鴈塔礙飛鴻　曉井金沙粲</div>
<div class='lg-row'><span class='note-inline'>(金沙井在廣化寺)</span>　晴坡瑪瑙紅<span class='note-inline'>(山之西坡名瑪瑙)</span></div>
<div class='lg-row'>噴雲春雨外　照影夕波中　野蔓垂枯柏</div>
<div class='lg-row'><span class='note-inline'>(廣化寺枯柏陳天嘉年植)</span>　疎鐘帀梵宮<span class='note-inline'>(環山梵剎五焉)</span></div>
<div class='lg-row'>閑泉澄極頂　幽徑入深叢<span class='note-inline'>(閑泉幽徑在瑪瑙院)</span></div>
<div class='lg-row'>古跡談皆異　秋屏寫未同　樂遊非俗客</div>
<div class='lg-row'>靜望屬漁翁　買去知無價　棲來思豈窮</div>
<div class='lg-row'>翻嗟市朝裏　塵土日濛濛</div>
</p></div>
<div class='div-other'><a id='mulu230' />
<p class='h3'>其二</p>
<div class="lg regular"><div class='lg-row'>勢與羣峯絕　崔嵬幾倦登　波澄涵倒影</div>
<div class='lg-row'>雲盡露危稜　景象全勝畵　林泉半屬僧</div>
<div class='lg-row'>何人憑郡關　西望翠層層</div>
</div></div></div>
<div class='div-other'><a id='mulu231' />
<p class='h2'>暮秋書齋述懷寄守能師</p>
<div class="lg regular"><div class='lg-row'>杜門無俗交　塵事任浩浩　空齋學佛外</div>
<div class='lg-row'>六經恣論討　仁義志不移　貧病誰相惱</div>
<div class='lg-row'>天命唯我樂　百神非吾禱　為文宗孔孟</div>
<div class='lg-row'>開談黜莊老　諛謟音聲惡　寂寥滋味好</div>
<div class='lg-row'>褰帷愁緒絕　憑欄寒氣早　鴈影沈遠空</div>
<div class='lg-row'>蟲鳴咽衰草　伊余何為者　力擬行正道</div>
<div class='lg-row'>願揚君子風　澆浮一除埽</div>
</div></div>
<div class='div-other'><a id='mulu232' />
<p class='h2'>贈詩僧保暹師</p>
<div class="lg regular"><div class='lg-row'>天文懸日月　地文麗山川　人文粲六經</div>
<div class='lg-row'>四術詩其先　仲尼既云刪　炳然列風雅</div>
<div class='lg-row'>厥旨幽且微　受之唯子夏　邈矣千百年</div>
<div class='lg-row'>時有知詩者　卓爾保暹師　生于宋天下</div>
<div class='lg-row'>內明卜商道　外減騷人價<span class='note-inline'>(恊韻)</span>　鑿彼淳粹源</div>
<div class='lg-row'>清辭競流瀉　放意尚幽遠　立言忌妖蟲<span class='note-inline'>(音野)</span></div>
<div class='lg-row'>旨哉天目集　四海爭傳寫　上以裨王化</div>
<div class='lg-row'>下以正人倫　敺邪俾歸正　驅澆使還淳</div>
<div class='lg-row'>天未喪斯文　清風千古振<span class='note-inline'>(拹韻)</span></div>
</div></div>
<div class='div-other'><a id='mulu233' />
<p class='h2'>贈趙璞</p>
<div class="lg regular"><div class='lg-row'>世態任悠悠　正人無謟求　古柏凌寒霜</div>
<div class='lg-row'>皓月當高秋　心將周孔師　日遠楊墨游</div>
<div class='lg-row'>涇濁與渭清　由來自分流</div>
</div></div>
<p class='juan'>閑居編第三十九</p></div>
</div><!-- end of div[@id='body'] -->
</body></html>