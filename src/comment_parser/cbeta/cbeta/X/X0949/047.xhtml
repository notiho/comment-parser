<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu466' />閑居編第四十七</p><p class="byline">宋孤山沙門　智圓　著</p>
<div class='div-other'><a id='mulu467' />
<p class='h2'>寄雪竇長老</p>
<div class="lg regular"><div class='lg-row'>絕頂久潛隱　心閑道更真　山深林下雪</div>
<div class='lg-row'>堂靜晝無人　雲抱看經石　禽接入定身</div>
<div class='lg-row'>敢言他世約　安養願相親<span class='note-inline'>(師求淨土予志頗同故云爾)</span></div>
</div></div>
<div class='div-other'><a id='mulu468' />
<p class='h2'>君復處士栖大師夙有翫月泛湖之約予以臥病致爽前期因為此章聊以道意</p>
<div class="lg regular"><div class='lg-row'>涼風吹眾木　羸病轉加前　伏枕誰相問</div>
<div class='lg-row'>中秋月又圓　清光浮遠嶠　冷色混平川</div>
<div class='lg-row'>不得同支許　乘舟樂浩然</div>
</div></div>
<div class='div-other'><a id='mulu469' />
<p class='h2'>寄西山智道人</p>
<div class="lg regular"><div class='lg-row'>淨業修持久　攀緣念<span class='corr'>已</span>摧　冰潭殘月在</div>
<div class='lg-row'>古岸夜禪回　像燭微留燄　爐香冷變灰</div>
<div class='lg-row'>時逢舊參侶　閑坐話黃梅</div>
</div></div>
<div class='div-other'><a id='mulu470' />
<p class='h2'>寄慧雲大師</p>
<div class="lg regular"><div class='lg-row'>繁華辭帝輦　岑寂戀山林　志向浮名淡</div>
<div class='lg-row'>房扃古寺深　詩窻來皓月　齋磬下幽禽</div>
<div class='lg-row'>終約逢新雪　閑過話靜心</div>
</div></div>
<div class='div-other'><a id='mulu471' />
<p class='h2'>寄海慧大師</p>
<div class="lg regular"><div class='lg-row'>雲門卜深隱　誰復繼高蹤　舊寺拋雙闕</div>
<div class='lg-row'>新題咏十峯　<span class='note-inline'>(大師有雲門十峯詠)</span>　禪開杉逕月</div>
<div class='lg-row'>講候雪樓鐘　莫怪相尋晚　嵆康性本慵</div>
</div></div>
<div class='div-other'><a id='mulu472' />
<p class='h2'>洞霄宮</p>
<div class="lg regular"><div class='lg-row'>蕭灑絕塵跡　虗廊畵列仙　洞靈潛徹海</div>
<div class='lg-row'>山峭欲奔天　松古巢高鶴　庭閑湧異泉</div>
<div class='lg-row'>長生如有術　誰復歎流年</div>
</div></div>
<div class='div-other'><a id='mulu473' />
<p class='h2'>久病</p>
<div class="lg regular"><div class='lg-row'>五月茆堂臥　窮秋疾未除　喬林葉盡落</div>
<div class='lg-row'>舊識分皆疎　講室縈蛛網　書床長蠧魚</div>
<div class='lg-row'>醫王有妙藥　飲了萬緣虗</div>
</div></div>
<div class='div-other'><a id='mulu474' />
<p class='h2'>山堂落成招林處士</p>
<div class="lg regular"><div class='lg-row'>搆廈當高巘　登臨稱遯仙　澄波寒浸郭</div>
<div class='lg-row'>疊翠冷搘天　野艇浮殘照　僧樓襯淡烟</div>
<div class='lg-row'>此中無俗物　自可會清賢</div>
</div></div>
<div class='div-other'><a id='mulu475' />
<p class='h2'>九月望夜招處士林君泛湖翫月</p>
<div class="lg regular"><div class='lg-row'>病負中秋約　殘秋月自新　寒波沈皓魄</div>
<div class='lg-row'>碧落輾冰輪　風靜砧聲絕　烟收岳影均</div>
<div class='lg-row'>何妨此夕翫　況是不覊人</div>
</div></div>
<div class='div-other'><a id='mulu476' />
<p class='h2'>病起</p>
<div class="lg regular"><div class='lg-row'>秋盡積雨歇　幽憂病漸安　眼疼嫌字小</div>
<div class='lg-row'>身瘦覺衣寬　倚杖防苔滑　開爐怯夜寒</div>
<div class='lg-row'>浮生能幾日　長作水漚觀</div>
</div></div>
<div class='div-other'><a id='mulu477' />
<p class='h2'>賦得送人自闕下還吳</p>
<div class="lg regular"><div class='lg-row'>蓴羮鱸膾美　張翰忽思歸　烟水東南闊</div>
<div class='lg-row'>風帆且夕飛　靜吟新月正　閑望舊山微</div>
<div class='lg-row'>獨羨長江上　遺名掩竹扉</div>
</div></div>
<div class='div-other'><a id='mulu478' />
<p class='h2'>贈駱偃</p>
<div class="lg regular"><div class='lg-row'>才高淹下位　聖代尚遺賢　賈誼方流涕</div>
<div class='lg-row'>楊雄正草玄　開琴逢皓月　試茗選清泉</div>
<div class='lg-row'>篋有文編在　時容後學傳</div>
</div></div>
<div class='div-other'><a id='mulu479' />
<p class='h2'>病中雨夜懷同志</p>
<div class="lg regular"><div class='lg-row'>杉竹競霪霪　天時正積陰　背窻秋燭暗</div>
<div class='lg-row'>欹枕夜堂深　月被重雲蔽　螢依濕氣沉</div>
<div class='lg-row'>無憀不成寐　況復想知音</div>
</div></div>
<div class='div-other'><a id='mulu480' />
<p class='h2'>游風水洞僧院</p>
<div class="lg regular"><div class='lg-row'>風水分雙洞　幽奇類沃洲　猿吟清徹夜</div>
<div class='lg-row'>山色冷宜秋　雲擁堦前石　鐘殘竹畔樓</div>
<div class='lg-row'>賢哉白太守　五馬舊曾遊</div>
</div></div>
<div class='div-other'><a id='mulu481' />
<p class='h2'>白髮</p>
<div class="lg regular"><div class='lg-row'>華髮如春卉　森森易滿頭　栽培全仗老</div>
<div class='lg-row'>澆灌半憑愁　世態誰能避　仙方莫漫求</div>
<div class='lg-row'>迴觀短折者　欲見更無由</div>
</div></div>
<div class='div-other'><a id='mulu482' />
<p class='h2'>夜懷張逸人</p>
<div class="lg regular"><div class='lg-row'>默坐懷幽趣　誰知動鬱陶　牕虗殘月在</div>
<div class='lg-row'>天靜少微高　書去言難盡　眠來夢亦勞</div>
<div class='lg-row'>終期冐風雪　乘興泛輕舠</div>
</div></div>
<div class='div-other'><a id='mulu483' />
<p class='h2'>贈頭陀僧</p>
<div class="lg regular"><div class='lg-row'>上行唯知足　時人豈易同　一身依樹下</div>
<div class='lg-row'>萬慮盡禪中　乞食村飄雪　降眠月墜空</div>
<div class='lg-row'>應悲浮世上　煩惱事無窮</div>
</div></div>
<div class='div-other'><a id='mulu484' />
<p class='h2'>懷石壁山寺</p>
<div class="lg regular"><div class='lg-row'>梵宮藏積翠　往歲屢遊遨　月上寒溪靜</div>
<div class='lg-row'>雲收峭壁高　幽堦封藥草　古樹宿猿猱</div>
<div class='lg-row'>終待携瓶錫　閑棲解鬱陶</div>
</div></div>
<div class='div-other'><a id='mulu485' />
<p class='h2'>與友人夜話</p>
<div class="lg regular"><div class='lg-row'>對坐當清夜　茆堂野水西　破窻秋燭冷</div>
<div class='lg-row'>高木老猿啼　跡與孤雲並　身將一夢齊</div>
<div class='lg-row'>幽懷言未<span class='corr'>已</span>　明月落前溪</div>
</div></div>
<div class='div-other'><a id='mulu486' />
<p class='h2'>漢武帝</p>
<div class="lg regular"><div class='lg-row'>酷矣秦皇滅　荒哉漢武還　將軍封五利</div>
<div class='lg-row'>神藥訪三山　重色為金屋　窮兵過玉關</div>
<div class='lg-row'>豈知堯舜道　千古在人間</div>
</div></div>
<div class='div-other'><a id='mulu487' />
<p class='h2'>送進士萬知古</p>
<div class="lg regular"><div class='lg-row'>經明行修徒爾為　一名屢點春官圍</div>
<div class='lg-row'>時之不利非戰罪　歸山且著老萊衣</div>
<div class='lg-row'>清時貧賤誠堪恥　侏儒太飽朔方飢</div>
<div class='lg-row'>男兒會有及親祿　安能泉石久低眉</div>
<div class='lg-row'>束書依舊西入闕　壯心潛與青雲期</div>
<div class='lg-row'>秋風嫋嫋孤魂斷　古道迢迢去馬遲</div>
<div class='lg-row'>驥稱其德不稱力　神駿唯應伯樂知</div>
</div></div>
<div class='div-other'><a id='mulu488' />
<p class='h2'>寄隱者</p>
<div class="lg regular"><div class='lg-row'>散髮空林下　人間事不知　風高蕙帳冷</div>
<div class='lg-row'>天遠鶴書遲　瓶盡花朝酒　扃殘寒夜碁</div>
<div class='lg-row'>無由訪幽趣　蹤跡阻江湄</div>
</div></div>
<div class='div-other'><a id='mulu489' />
<p class='h2'>贈誦經僧</p>
<div class="lg regular"><div class='lg-row'>寂淡無餘念　泠泠誦佛言　清香飄靜夜</div>
<div class='lg-row'>明月泠閑軒　幽壑來精怪　霜林息斷猿</div>
<div class='lg-row'>堪嗟浮世裏　塵事競暄喧</div>
</div></div>
<div class='div-other'><a id='mulu490' />
<p class='h2'>寄梵天上方政姪</p>
<div class="lg regular"><div class='lg-row'>一講更無事　翛然自不羣　閑情江上月</div>
<div class='lg-row'>孤跡檻前雲　徑冷秋苔合　杉寒宿鳥分</div>
<div class='lg-row'>濤聲且暮近　應向出禪聞</div>
</div></div>
<div class='div-other'><a id='mulu491' />
<p class='h2'>久病有感因示後學</p>
<div class="lg regular"><div class='lg-row'>羸病身未死　輕安人屢亡　穹旻不可問</div>
<div class='lg-row'>浮世轉加傷　三十共嗟短　百年同好長</div>
<div class='lg-row'>未能齊一夢　何以事空王</div>
</div></div>
<div class='div-other'><a id='mulu492' />
<p class='h2'>山中聞知<span class='corr'>己</span>及第</p>
<div class="lg regular"><div class='lg-row'>交知心莫逆　出處任相違　月裏方攀桂</div>
<div class='lg-row'>山中自採薇　致君期有術　遯世貴無機</div>
<div class='lg-row'>華髮他年事　雲泉亦可歸</div>
</div></div>
<div class='div-other'><a id='mulu493' />
<p class='h2'>寄江上僧</p>
<div class="lg regular"><div class='lg-row'>江寺期終老　清香講次焚　月怜秋後見</div>
<div class='lg-row'>潮愛夜深聞　古木青陰合　殘雲靜片分</div>
<div class='lg-row'>相懷未能去　來鴈又成群</div>
</div></div>
<div class='div-other'><a id='mulu494' />
<p class='h2'>送人歸舊隱</p>
<div class="lg regular"><div class='lg-row'>要地慵投<span class='corr'>刺</span>　剛腸恥折腰　舊山歸興切</div>
<div class='lg-row'>殘日去程遙　大野明殘燒　空江響落潮</div>
<div class='lg-row'>到時雲樹下　靜聽猒懸瓢</div>
</div></div>
<div class='div-other'><a id='mulu495' />
<p class='h2'>砌下老梅</p>
<div class="lg regular"><div class='lg-row'>傍砌根全露　凝烟竹半遮　臘深空冐雪</div>
<div class='lg-row'>春老始開花　止渴功應少　和羮味亦嘉</div>
<div class='lg-row'>行人憐怪狀　上漢採為槎</div>
</div></div>
<div class='div-other'><a id='mulu496' />
<p class='h2'>寄余秀才</p>
<div class="lg regular"><div class='lg-row'>去秋曾訪我　一別又經年　落日無來信</div>
<div class='lg-row'>西風滿耳蟬　頭應添素髮　詩合有新編</div>
<div class='lg-row'>未可輕丹桂　蹉跎老海邊</div>
</div></div>
<div class='div-other'><a id='mulu497' />
<p class='h2'>經通慧僧錄影堂</p>
<div class="lg regular"><div class='lg-row'>寂爾歸真界　人間化<span class='corr'>已</span>成　兩朝欽至業</div>
<div class='lg-row'>四海仰高名　舊跡存花社　遺編滿帝京</div>
<div class='lg-row'>徘徊想前事　庭樹跪鵶鳴</div>
</div></div>
<div class='div-other'><a id='mulu498' />
<p class='h2'>深居</p>
<div class="lg regular"><div class='lg-row'>牢落誰知趣　深居野興饒　固窮期道在</div>
<div class='lg-row'>寡合鄙時澆　徑靜苔長綠　山寒雪未消</div>
<div class='lg-row'>殘陽荷輕䇿　閑望傍村橋</div>
</div></div>
<div class='div-other'><a id='mulu499' />
<p class='h2'>書事</p>
<div class="lg regular"><div class='lg-row'>年過不惑便衰殘　消息浮生萬事閑</div>
<div class='lg-row'>慙愧眼前無俗物　舉頭終日見雲山</div>
</div></div>
<div class='div-other'><a id='mulu500' />
<p class='h2'>將入石壁山作</p>
<div class="lg regular"><div class='lg-row'>慧遠風流廬岳隱　支公高尚沃洲栖</div>
<div class='lg-row'>閑思石壁堪長往　擬躡浮雲上石梯</div>
</div></div>
<div class='div-other'><a id='mulu501' />
<p class='h2'>瑪瑙坡即事</p>
<div class="lg regular"><div class='lg-row'>瑪瑙坡前住　清幽絕世緣　湖澄秋夜月</div>
<div class='lg-row'>山碧晚晴天　了性方成佛　燒丹漫學仙</div>
<div class='lg-row'>會逢溫伯雪　目擊道還全</div>
</div></div>
<div class='div-other'><a id='mulu502' />
<p class='h2'>自嘲</p>
<div class="lg regular"><div class='lg-row'>門徑任苔荒　長年寢一床　病中消白日</div>
<div class='lg-row'>詩裏發清狂　窻暗雲遮月　林明葉墜霜</div>
<div class='lg-row'>百年能幾日　兩鬢<span class='corr'>已</span>蒼蒼</div>
</div></div>
<div class='div-other'><a id='mulu503' />
<p class='h2'>草堂書懷</p>
<div class="lg regular"><div class='lg-row'>浮華念久絕　閑臥愛茆堂　門外滄洲闊</div>
<div class='lg-row'>閑中白日長　庭寒頻墜果　爐煖忽飄香</div>
<div class='lg-row'>寂寂無他事　誰知世路忙</div>
</div></div>
<div class='div-other'><a id='mulu504' />
<p class='h2'>中秋待月值雨</p>
<div class="lg regular"><div class='lg-row'>一歲期今夕　高空雨忽零　虗牕沈素影</div>
<div class='lg-row'>疎竹動秋聲　<span class='corr'>已</span>被雲陰閉　徒懷永夜明</div>
<div class='lg-row'>徘徊倚山閣　誰見此時情</div>
</div></div>
<div class='div-other'><a id='mulu505' />
<p class='h2'>少年行</p>
<div class="lg regular"><div class='lg-row'>兒奴屢背約　辱我漢天子　瞋目而語難</div>
<div class='lg-row'>五陵年少子　舉手提三尺　報國在一死</div>
<div class='lg-row'>匹馬立奇勳　壯哉傳介子</div>
</div></div>
<div class='div-other'><a id='mulu506' />
<p class='h2'>偶成</p>
<div class="lg regular"><div class='lg-row'>世態如輪轉　勞生豈定期　否終還受泰</div>
<div class='lg-row'>樂極又生悲　商代尊伊尹　秦庭戮李斯</div>
<div class='lg-row'>未能知幻化　安得證無為</div>
</div></div>
<div class='div-other'><a id='mulu507' />
<p class='h2'>失鶴</p>
<div class="lg regular"><div class='lg-row'>隻鶴忽飛去　清音更不聞　遠應尋鳳侶</div>
<div class='lg-row'>閑恐避鷄群　岸靜休臨水　庭空罷舞雲</div>
<div class='lg-row'>唯餘舊蹤跡　篆字印苔紋</div>
</div></div>
<div class='div-other'><a id='mulu508' />
<p class='h2'>送中姪</p>
<div class="lg regular"><div class='lg-row'>四明乃舊隱　岑寂宅神仙　寒松糅紫霞</div>
<div class='lg-row'>幽巖落飛泉　經秋動歸心　荷䇿登江舡</div>
<div class='lg-row'>澄波漾殘暉　群峯插晴天　窈窈空林下</div>
<div class='lg-row'>片石待安禪</div>
</div></div>
<div class='div-other'><a id='mulu509' />
<p class='h2'>書山中道士壁</p>
<div class="lg regular"><div class='lg-row'>松下消搖自扣扉　相留終日話真機</div>
<div class='lg-row'>煙藏花島青牛臥　客散仙房獨鶴歸</div>
<div class='lg-row'>丹井泉澄天影小　玉壇風冷磬聲微</div>
<div class='lg-row'>乘閑擬學冲霄術　九土茫茫得者稀</div>
</div></div>
<div class='div-other'><a id='mulu510' />
<p class='h2'>山居偶成</p>
<div class="lg regular"><div class='lg-row'>世上誼譁耳不聞　煙蘿深處絕人羣</div>
<div class='lg-row'>歲寒弗改憐高柏　舒卷無機愛白雲</div>
<div class='lg-row'>閑採藥苗醫故疾　旋編紅葉寫新文</div>
<div class='lg-row'>有人來問居山意　寂寂茆堂日又曛</div>
</div></div>
<p class='juan'>閑居編第四十七</p></div>
</div><!-- end of div[@id='body'] -->
</body></html>