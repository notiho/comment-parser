<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu234' />閑居編第四十</p><p class="byline">宋孤山沙門　智圓　著</p>
<div class='div-other'><a id='mulu235' />
<p class='h2'>經武康小山法瑤師舊居</p>
<div class="lg regular"><div class='lg-row'>至道不可狀　至理杳無名　萬彚喪其源</div>
<div class='lg-row'>出沒何營營　忽焉生法瑤　研慮還淳精</div>
<div class='lg-row'>立言宗能仁　百也馳休聲　我來訪舊居</div>
<div class='lg-row'>景物如有情　閑庭慘樹色　空山咽猿鳴</div>
<div class='lg-row'>斯人今也亡　孤棹尋歸程</div>
</div></div>
<div class='div-other'><a id='mulu236' />
<p class='h2'>西施篇</p>
<div class="lg regular"><div class='lg-row'>採蓮越溪上　皆謂尋常女　正位吳中官</div>
<div class='lg-row'>眾口方傳美　視聽猒歌舞　衣裳賤羅綺</div>
<div class='lg-row'>賢哉隣家人　昔年知斆嚬</div>
</div></div>
<div class='div-other'><a id='mulu237' />
<p class='h2'>寓興</p>
<div class="lg regular"><div class='lg-row'>遵聲淫復蕩　魯受齊人歸<span class='note-inline'>(音饋)</span>　古樂和且正</div>
<div class='lg-row'>翻使文侯睡　佞言耳樂聞　直道心翻忌</div>
<div class='lg-row'>唯知任所好　何曾顧顛墜　古樂與鄭聲</div>
<div class='lg-row'>邪正宜留意</div>
</div></div>
<div class='div-other'><a id='mulu238' />
<p class='h2'>山中自敘</p>
<div class="lg regular"><div class='lg-row'>閉門業文翰　誰謂溪山陋　閑臥貴道肥</div>
<div class='lg-row'>誰謂形容瘦　斯言欲無玷　內省庶不疚</div>
<div class='lg-row'>深識淺江海　寬量窄宇宙　隣女少斆嚬</div>
<div class='lg-row'>海夫多逐臭　時來松下坐　清風滿懷袖</div>
</div></div>
<div class='div-other'><a id='mulu239' />
<p class='h2'>莫言春日長</p>
<div class="lg regular"><div class='lg-row'>莫言春日長　一坐又西暮　眾芳榮復落</div>
<div class='lg-row'>萬事新成故　臨川久興嗟　藏舟孰云固</div>
<div class='lg-row'>蕭然蕩斯慮　空門有歸路</div>
</div></div>
<div class='div-other'><a id='mulu240' />
<p class='h2'>講堂書事</p>
<div class="lg regular"><div class='lg-row'>早翫台衡宗　佛理既研精　晚讀周孔書</div>
<div class='lg-row'>人倫由著明　達本與飾躬　志在求同聲</div>
<div class='lg-row'>擊蒙雖云勞　來學苦無成　楊雄玄尚白</div>
<div class='lg-row'>仲尼道不行　青山夢中歸　華髮年來生</div>
<div class='lg-row'>唯當照真空　萬事從營營</div>
</div></div>
<div class='div-other'><a id='mulu241' />
<p class='h2'>勉隱者</p>
<div class="lg regular"><div class='lg-row'>潺潺㵎中水　不入貪夫耳　茫茫陌上塵</div>
<div class='lg-row'>不霑靜者身　靜者貴寡欲　貪夫常患貧</div>
<div class='lg-row'>躁進陷邪佞　潔<span class='corr'>己</span>廢大倫　況當文明時</div>
<div class='lg-row'>草澤羅賢人　行道尚中庸　蠖屈宜求伸</div>
</div></div>
<div class='div-other'><a id='mulu242' />
<p class='h2'>鑑</p>
<div class="lg regular"><div class='lg-row'>佳人磨拭頻　常恐塵埃侵　皎皎夜月明</div>
<div class='lg-row'>澄澄秋泉深　徒分妍醜容　不鑒是非心</div>
</div></div>
<div class='div-other'><a id='mulu243' />
<p class='h2'>山中行</p>
<div class="lg regular"><div class='lg-row'>苒苒巖上雲　潺潺㵎中水　山鳥如喚人</div>
<div class='lg-row'>喃喃深林裏</div>
</div></div>
<div class='div-other'><a id='mulu244' />
<p class='h2'>送僧</p>
<div class="lg regular"><div class='lg-row'>秋風吹行衣　舊山逍遙歸　齋盂滌空潭</div>
<div class='lg-row'>古磬敲殘暉　須知高靜懷　杳與塵俗違</div>
</div></div>
<div class='div-other'><a id='mulu245' />
<p class='h2'>答行簡上人書</p>
<div class="lg regular"><div class='lg-row'>偶依溪上居　三見改時候　來書問蹤跡</div>
<div class='lg-row'>行坐置懷袖　學道不加前　多慵還似舊</div>
<div class='lg-row'>苦吟徹宵夜　閑眠消白晝　古屋荒莓苔</div>
<div class='lg-row'>幽庭下猿狖　巧偽非吾好　直方自大授</div>
<div class='lg-row'>侯門絕請謁　雅誥勤研究　悠悠皆面朋</div>
<div class='lg-row'>誰能論去就</div>
</div></div>
<div class='div-other'><a id='mulu246' />
<p class='h2'>夏日薰風亭作</p>
<div class="lg regular"><div class='lg-row'>四野炎炎暑氣隆　危亭孤坐與誰同</div>
<div class='lg-row'>湖光淡蕩涵殘照　鳥影參差沒遠空</div>
<div class='lg-row'>消息浮生憑至理　破除煩暑賴清風</div>
<div class='lg-row'>明時不敢言招隱　自樂林泉慕遠公</div>
</div></div>
<div class='div-other'><a id='mulu247' />
<p class='h2'>初晴登疊翠亭偶成</p>
<div class="lg regular"><div class='lg-row'>杳杳遙空雨乍晴　閑拖山屐上山亭</div>
<div class='lg-row'>平湖風靜開菱鑒　疊嶂雲收列畫屏</div>
<div class='lg-row'><span class='corr'>已</span>覺萬緣真是夢　豈因閑事妄勞形</div>
<div class='lg-row'>可憐競利貪名者　擾擾人間醉未醒</div>
</div></div>
<div class='div-other'><a id='mulu248' />
<p class='h2'>李秀才以山齋早起詩見贈因次韻和詶</p>
<div class="lg regular"><div class='lg-row'>搜奇適異興何全　雅句分明敵惠連</div>
<div class='lg-row'>丹桂平窺君有分　紅塵閑去我無緣</div>
<div class='lg-row'>陶情岳雪時同望　解睡山茶夜共煎</div>
<div class='lg-row'>靜語前塗俱有意　謝公紅藥遠公蓮</div>
</div></div>
<div class='div-other'><a id='mulu249' />
<p class='h2'>對雪</p>
<div class="lg regular"><div class='lg-row'>冷結平湖絕棹過　紛紛盈目趣如何</div>
<div class='lg-row'>侯門謌舞看難足　編戶飢寒心厭多</div>
<div class='lg-row'>旋滿閑庭誇玉砌　重欹幽樹鬬瓊柯</div>
<div class='lg-row'>夜來孤坐書牕下　猶賴虗明自琢磨</div>
</div></div>
<div class='div-other'><a id='mulu250' />
<p class='h2'>孤山詩三首</p>
<div class='div-other'><a id='mulu251' />
<div class="lg regular"><div class='lg-row'>樓閣壓危碧　山根疑有鼇　隔湖千嶂斷</div>
<div class='lg-row'>出水一峯高　巖冷秋空月　林清雪夜猱</div>
<div class='lg-row'>伊余絕羈束　長得恣遊遨</div>
</div></div>
<div class='div-other'><a id='mulu252' />
<p class='h3'>其二</p><p class="lg-abnormal"><div class='lg-row'>四絕塵埃路　孤山景實孤　危巔侵逈漢</div>
<div class='lg-row'>冷色浸平湖　古塔名支佛<span class='note-inline'>(辟支佛塔在山之絕頂)</span></div>
<div class='lg-row'>新泉號僕夫<span class='note-inline'>(山西瑪瑙坡有僕夫泉中庸子新開鑿者)</span></div>
<div class='lg-row'>王維在何處　奇跡更堪圖</div>
</p></div>
<div class='div-other'><a id='mulu253' />
<p class='h3'>其三</p><p style="margin-left:0em;text-indent:0em;" class="lg-abnormal"><div class='lg-row'>仙島湖西見　湖西景有餘　春融迎曉日</div>
<div class='lg-row'>秋碧礙空虗　竹蔭高僧塔<span class='note-inline'>(唐高僧慧琳大宋高僧晤恩二塔存焉)</span></div>
<div class='lg-row'>雲迷處士居<span class='note-inline'>(處士林逋高節不仕隱居茲山)</span></div>
<div class='lg-row'>史遷今若在　此處合藏書</div>
</p></div></div>
<div class='div-other'><a id='mulu254' />
<p class='h2'>酷熱</p>
<div class="lg regular"><div class='lg-row'>酷熱如小人　到處苦相侵　清風如君子</div>
<div class='lg-row'>時來寬我心　酷熱驅不去　清風留不住</div>
<div class='lg-row'>此情無以愬　吟傍陰陰樹</div>
</div></div>
<div class='div-other'><a id='mulu255' />
<p class='h2'>有客</p>
<div class="lg regular"><div class='lg-row'>有客有客來扣我門　相見無言自晝達昏</div>
<div class='lg-row'>搘肘憑欄俯仰乾坤　百年瞬息得喪誰論</div>
<div class='lg-row'>遠山青青巨浸渾渾　忽然歸去目擊道存</div>
</div></div>
<div class='div-other'><a id='mulu256' />
<p class='h2'>詶仁上人望湖山見寄次韻</p>
<div class="lg regular"><div class='lg-row'>平波映危碧　清景異塵中　雪霽寒侵郭</div>
<div class='lg-row'>秋澄冷照空　眠雲徒自樂　浮棹約誰同</div>
<div class='lg-row'>幽趣何人識　搜吟媿遠公</div>
</div></div>
<div class='div-other'><a id='mulu257' />
<p class='h2'>和辯才訪仲微上人不遇</p>
<div class="lg regular"><div class='lg-row'>不見二十載　重尋事更違　門臨寒水閉</div>
<div class='lg-row'>鳥向夕陽歸　吟恐成華髮　閑疑入翠微</div>
<div class='lg-row'>登舟獨南去　乘興一何飛</div>
</div></div>
<div class='div-other'><a id='mulu258' />
<p class='h2'>次韻詶明上人</p>
<div class="lg regular"><div class='lg-row'>養病孤山下　消搖任野情　閑門浸寒水</div>
<div class='lg-row'>高檻露荒城　砌月移杉影　巖泉隱磬聲</div>
<div class='lg-row'>唯君許來此　相伴老餘生</div>
</div></div>
<div class='div-other'><a id='mulu259' />
<p class='h2'>寄同志</p>
<div class="lg regular"><div class='lg-row'>靜院無來客　相懷日又曛　數峰寒有雪</div>
<div class='lg-row'>一榻靜眠雲　幾歎淳風喪　寧容俗態羣</div>
<div class='lg-row'>終期一相訪　對坐議新文</div>
</div></div>
<div class='div-other'><a id='mulu260' />
<p class='h2'>和聦上人悼梵天闍棃</p>
<div class="lg regular"><div class='lg-row'>講院悲風動素帷　搖松難更見吾師</div>
<div class='lg-row'>塵生舊榻休開卷　月上秋軒罷賦詩</div>
<div class='lg-row'>真法自將傳後學　清名誰為勒豐碑</div>
<div class='lg-row'>橫經弟子懷高跡　共指龍華作後期</div>
</div></div>
<div class='div-other'><a id='mulu261' />
<p class='h2'>孤山閑居次韻詶會稽仁姪見寄</p>
<div class="lg regular"><div class='lg-row'>山聳湖心住任緣　考盤茆舍閉深煙</div>
<div class='lg-row'>月澄秋水牽吟思　花滿春巖照困眠</div>
<div class='lg-row'>觸石微雲閑致雨　鳴皐孤鶴靜聞天</div>
<div class='lg-row'>會拋此景相尋去　渺渺滄江片席懸</div>
</div></div>
<p class='juan'>閑居編第四十</p></div>
</div><!-- end of div[@id='body'] -->
</body></html>