<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu333' />閑居編第四十四</p><p class="byline">宋孤山沙門　智圓　著</p>
<div class='div-other'><a id='mulu334' />
<p class='h2'>贈詩僧保暹師</p>
<div class="lg regular"><div class='lg-row'>吟檻漾寒水　平湖煙景閑　無人識高趣</div>
<div class='lg-row'>盡日對空山　晚樹舂禽語　晴牕夜月還</div>
<div class='lg-row'>新編皆雅正　不待仲尼刪</div>
</div></div>
<div class='div-other'><a id='mulu335' />
<p class='h2'>寄石城行光長老</p>
<div class="lg regular"><div class='lg-row'>幽棲塵想絕　岩閣倚杉松　吟思禪中盡</div>
<div class='lg-row'>霜髭病後濃　溪閑澄夜月　山靜答秋鐘</div>
<div class='lg-row'>寂寞懷高趣　殘陽獨倚笻</div>
</div></div>
<div class='div-other'><a id='mulu336' />
<p class='h2'>寄仁姪</p>
<div class="lg regular"><div class='lg-row'>庭木西風動　閑軒落葉稠　夢迴霜月曉</div>
<div class='lg-row'>信斷海山秋　道性歸無念　孤吟<span class='corr'>已</span>絕愁</div>
<div class='lg-row'>況疎林下約　煙水路悠悠</div>
</div></div>
<div class='div-other'><a id='mulu337' />
<p class='h2'>山行</p>
<div class="lg regular"><div class='lg-row'>筞杖乘閑興　山深人跡稀　斷橋摧宿雨</div>
<div class='lg-row'>高樹桂殘暉　嵓靜雲孤起　潭空鳥獨飛</div>
<div class='lg-row'>前峯有蘭若　吟賞自忘歸</div>
</div></div>
<div class='div-other'><a id='mulu338' />
<p class='h2'>秋日感事</p>
<div class="lg regular"><div class='lg-row'>滿眼皆相識　論心自不同　閑門扃夕照</div>
<div class='lg-row'>敗葉落西風　往事全成夢　浮生漸覺空</div>
<div class='lg-row'>搘頥獨無語　四壁響秋蟲</div>
</div></div>
<div class='div-other'><a id='mulu339' />
<p class='h2'>湖上晚望寄友人</p>
<div class="lg regular"><div class='lg-row'>不得天涯信　相思對景濃　驚飈吹落葉</div>
<div class='lg-row'>殘日在遙峰　照水魚村火　沈煙野寺鐘</div>
<div class='lg-row'>幽懷向誰說　靜立自搘笻</div>
</div></div>
<div class='div-other'><a id='mulu340' />
<p class='h2'>贈聞聰師</p>
<div class="lg regular"><div class='lg-row'>淡然塵慮絕　禪外苦風騷　性覺眠雲僻</div>
<div class='lg-row'>名因背俗高　水煙蒸紙帳　寒髮澁銅刀</div>
<div class='lg-row'>幾宿秋江寺　閑吟聽夜濤</div>
</div></div>
<div class='div-other'><a id='mulu341' />
<p class='h2'>送僧歸饒陽</p>
<div class="lg regular"><div class='lg-row'>執手離亭暮　言歸思不禁　故鄉千里外</div>
<div class='lg-row'>為客十年心　帆影寒江靜　猿啼雪嶠深</div>
<div class='lg-row'>饒陽泉石在　講退自堪吟</div>
</div></div>
<div class='div-other'><a id='mulu342' />
<p class='h2'>悼廣鈞師</p>
<div class="lg regular"><div class='lg-row'>北僧傳示滅　高跡更難尋　故國房空在</div>
<div class='lg-row'>新墳草<span class='corr'>已</span>深　雲泉違舊約　風月罷論心</div>
<div class='lg-row'>默坐看遺偈　西牕月又沈</div>
</div></div>
<div class='div-other'><a id='mulu343' />
<p class='h2'>次韻詶隣僧晝上人</p>
<div class="lg regular"><div class='lg-row'>居止閑相近　臨流野色分　深秋山共見</div>
<div class='lg-row'>清夜磬交聞　靜榻移明月　疎簾卷暮雲</div>
<div class='lg-row'>相於別有趣　冷淡況同群</div>
</div></div>
<div class='div-other'><a id='mulu344' />
<p class='h2'>旅中別趙璞</p>
<div class="lg regular"><div class='lg-row'>筞馬將登路　星河曙色分　殘燈照離席</div>
<div class='lg-row'>來鴈咽寒雲　鄉遠書難到　吟狂酒易醺</div>
<div class='lg-row'>堪嗟經濟術　未得致明君</div>
</div></div>
<div class='div-other'><a id='mulu345' />
<p class='h2'>旅中即事寄友生</p>
<div class="lg regular"><div class='lg-row'>欹枕不成夢　寒蟲叫壁陰　高梧深夜雨</div>
<div class='lg-row'>遠客故鄉心　分與浮名背　年將白髮侵</div>
<div class='lg-row'>終須約宗炳　結社向東林</div>
</div></div>
<div class='div-other'><a id='mulu346' />
<p class='h2'>秋晚客舍寄故山友僧</p>
<div class="lg regular"><div class='lg-row'>隱几不成寢　何人慰寂寥　空堦鳴蟋蟀</div>
<div class='lg-row'>寒雨滴芭蕉　靜語牕燈暗　歸心海寺遙</div>
<div class='lg-row'>唯應釋慧遠　蓮社為相招</div>
</div></div>
<div class='div-other'><a id='mulu347' />
<p class='h2'>寄輦下譯經正覺大師</p>
<div class="lg regular"><div class='lg-row'>水國無歸夢　年來帝澤深　梵書翻宋語</div>
<div class='lg-row'>道論變吳音　靜室清香凝　閑庭古樹陰</div>
<div class='lg-row'>玉華前事在　高跡許誰尋</div>
</div></div>
<div class='div-other'><a id='mulu348' />
<p class='h2'>寄潤姪法師</p>
<div class="lg regular"><div class='lg-row'>庭木凝秋色　依依廢苦吟　來書江上絕</div>
<div class='lg-row'>幽夢雨中深　水鳥閑窺硯　牕燈冷照琴</div>
<div class='lg-row'>誰知此時興　華髮暗相侵</div>
</div></div>
<div class='div-other'><a id='mulu349' />
<p class='h2'>贈白蓮社主圓淨大師</p>
<div class="lg regular"><div class='lg-row'>社客盡卿相　草堂雲樹間　景分廬岳秀</div>
<div class='lg-row'>人類遠公閑　夜定開明月　秋吟對暮山</div>
<div class='lg-row'>唯應謝康樂　時得扣松關</div>
</div></div>
<div class='div-other'><a id='mulu350' />
<p class='h2'>春晚言懷寄聰上人</p>
<div class="lg regular"><div class='lg-row'>晚樹歸禽亂　翛然古院空　清談遠君子</div>
<div class='lg-row'>幽興寄絲桐　短髮全成雪　殘花半逐風</div>
<div class='lg-row'>終期結真侶　歸老亂雲中</div>
</div></div>
<div class='div-other'><a id='mulu351' />
<p class='h2'>留題因師院石楠花</p>
<div class="lg regular"><div class='lg-row'>陽和資萬木　獨此異群花　映草驚殘燒</div>
<div class='lg-row'>臨牕認曉霞　色雖因雨減　勢不逐風斜</div>
<div class='lg-row'>幸賴栽培力　繁枝鬬日華</div>
</div></div>
<div class='div-other'><a id='mulu352' />
<p class='h2'>寄省悟師</p>
<div class="lg regular"><div class='lg-row'>平湖波渺渺　蹤跡杳難尋　城裏無時到</div>
<div class='lg-row'>雲邊閉戶深　寒燈明古像　晚磬出疎林</div>
<div class='lg-row'>寂寞懷高趣　西軒日易沈</div>
</div></div>
<div class='div-other'><a id='mulu353' />
<p class='h2'>留題聞氏林亭小山</p>
<div class="lg regular"><div class='lg-row'>簷前狀奇險　咫尺見清幽　鳥下疑靈鷲</div>
<div class='lg-row'>僧過認沃洲　危遮虗檻月　冷奪遠峯秋</div>
<div class='lg-row'>始信紅塵裏　豪家有勝遊</div>
</div></div>
<div class='div-other'><a id='mulu354' />
<p class='h2'>宿仲係上人房</p>
<div class="lg regular"><div class='lg-row'>偶從支遁約　深夜宿閑房　牕靜燈遺燼</div>
<div class='lg-row'>庭寒樹有霜　禪心論的的　塵事省茫茫</div>
<div class='lg-row'>又說天台去　林間埽石床</div>
</div></div>
<div class='div-other'><a id='mulu355' />
<p class='h2'>題聰上人林亭</p>
<div class="lg regular"><div class='lg-row'>四面遠塵跡　吟過稱野情　堦閑秋菓落</div>
<div class='lg-row'>池冷月華生　倚竹蟬聲斷　開琴鶴夢驚</div>
<div class='lg-row'>却來還有約　未可猒逢迎</div>
</div></div>
<div class='div-other'><a id='mulu356' />
<p class='h2'>書久上人城中幽齋</p>
<div class="lg regular"><div class='lg-row'>杉竹帀吟徑　軒牕更絕塵　清風生後夜</div>
<div class='lg-row'>幽景徧諸隣　磬斷棲禽夢　香凝出定身</div>
<div class='lg-row'>城中有高趣　寧羨賴留人</div>
</div></div>
<div class='div-other'><a id='mulu357' />
<p class='h2'>江上作</p>
<div class="lg regular"><div class='lg-row'>往事那堪問　長江空渺然　孤城閉殘日</div>
<div class='lg-row'>荒隴積寒煙　沙漲中洲闊　潮衝古路偏</div>
<div class='lg-row'>莫疑陵谷事　即目是桑田</div>
</div></div>
<div class='div-other'><a id='mulu358' />
<p class='h2'>懷保暹師</p>
<div class="lg regular"><div class='lg-row'>高跡知何處　相懷早晚休　苦吟空對月</div>
<div class='lg-row'>閉戶更禁秋　砌隙寒蟲切　林稍下葉稠</div>
<div class='lg-row'>音書杳難寄　天闊水悠悠</div>
</div></div>
<div class='div-other'><a id='mulu359' />
<p class='h2'>贈宣密大師不出院</p>
<div class="lg regular"><div class='lg-row'>侯門休請謁　香火務真修　古院扃蒼蘚</div>
<div class='lg-row'>他山空舊遊　出禪庭月曉　開卷竹牕秋</div>
<div class='lg-row'><span class='corr'>已</span>得棲幽趣　何須買沃洲</div>
</div></div>
<div class='div-other'><a id='mulu360' />
<p class='h2'>懷中姪</p>
<div class="lg regular"><div class='lg-row'>一從林下別　倐忽又經年　舊約山空在</div>
<div class='lg-row'>相懷月屢圓　郡鍾宵斷夢　江樹晚沈煙</div>
<div class='lg-row'>書札憑誰寄　波濤況渺然</div>
</div></div>
<div class='div-other'><a id='mulu361' />
<p class='h2'>宿道場山寺</p>
<div class="lg regular"><div class='lg-row'>絕頂秋氣清　危欄憑樹杪　仰窺清漢近</div>
<div class='lg-row'>下視群峯小　空池生夜月　風枝鳴宿鳥</div>
<div class='lg-row'>吟坐不成寐　疎鍾起將曉</div>
</div></div>
<div class='div-other'><a id='mulu362' />
<p class='h2'>送遇貞師歸四明山</p>
<div class="lg regular"><div class='lg-row'>吟餘江上別　一錫寄扁舟　遠度浮殘照</div>
<div class='lg-row'>千峯指舊遊　疎鍾沈杳靄　羣木落高秋</div>
<div class='lg-row'>莫負重來約　禪心本自由</div>
</div></div>
<div class='div-other'><a id='mulu363' />
<p class='h2'>秋夕寄友僧</p>
<div class="lg regular"><div class='lg-row'>白雲高臥者　滯疾阻相尋　信斷滄洲闊</div>
<div class='lg-row'>房扃翠岳深　寒蟲藏壞壁　庭樹滴殘霖</div>
<div class='lg-row'>早晚同閑話　孤燈照苦吟</div>
</div></div>
<p class='juan'>閑居編第四十四</p></div>
</div><!-- end of div[@id='body'] -->
</body></html>