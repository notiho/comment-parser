<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu302' />閑居編第四十三</p><p class="byline">宋孤山沙門　智圓　著</p>
<div class='div-other'><a id='mulu303' />
<p class='h2'>寄華亭虗<span class='corr'>己</span>師</p>
<div class="lg regular"><div class='lg-row'>懶答公卿信　高眠野興濃　虗堂開夜月</div>
<div class='lg-row'>孤枕度秋鐘　臨水成新作　看雲憶舊峯</div>
<div class='lg-row'>林間仍抱疾　早晚遂相逢</div>
</div></div>
<div class='div-other'><a id='mulu304' />
<p class='h2'>旅舍言懷</p>
<div class="lg regular"><div class='lg-row'>旅舍少相識　孤吟俗態分　客情生夜雨</div>
<div class='lg-row'>歸夢入秋雲　砌冷螢頻過　牕幽鴈忽聞</div>
<div class='lg-row'>西峯泉石在　終去謝人群</div>
</div></div>
<div class='div-other'><a id='mulu305' />
<p class='h2'>上錢唐太守薛大諫</p>
<div class="lg regular"><div class='lg-row'>分符江郡遠　貴列七人間　文古淳風在</div>
<div class='lg-row'>時清諫筆閑　樓高喧暮角　廳冷鏁秋山</div>
<div class='lg-row'>聖代期調鼎　軒車即詔還</div>
</div></div>
<div class='div-other'><a id='mulu306' />
<p class='h2'>贈守能師</p>
<div class="lg regular"><div class='lg-row'>高臥湖山畔　塵機任萬端　連雲吟閣靜</div>
<div class='lg-row'>度水講鐘寒　幽戶花時閉　新書雪夜刊</div>
<div class='lg-row'><span class='note-inline'>(師甞撰典類一百卷)</span>　却應趨競者　相笑隱林巒</div>
</div></div>
<div class='div-other'><a id='mulu307' />
<p class='h2'>潮</p>
<div class="lg regular"><div class='lg-row'>羅剎江心起　晨昏信不差　寒聲喧極浦</div>
<div class='lg-row'>秋勢卷平沙　望立人心險　驚飛鳥影斜</div>
<div class='lg-row'>來源爭可問　滄海況無涯</div>
</div></div>
<div class='div-other'><a id='mulu308' />
<p class='h2'>送夤上人歸道場山</p>
<div class="lg regular"><div class='lg-row'>行行擕錫別　幽景到山分　殘雪經春在</div>
<div class='lg-row'>疎鐘度水聞　松深生晚吹　潭靜照閑雲</div>
<div class='lg-row'>巖閣重開講　清香入夜焚</div>
</div></div>
<div class='div-other'><a id='mulu309' />
<p class='h2'>宿山院</p>
<div class="lg regular"><div class='lg-row'>一宿無塵境　相留靜話長　秋聲歸古木</div>
<div class='lg-row'>月色滿空廊　嵐氣侵衣潤　溪泉漱齒涼</div>
<div class='lg-row'>終期整缾錫　來此掩閑房</div>
</div></div>
<div class='div-other'><a id='mulu310' />
<p class='h2'>贈簡上人</p>
<div class="lg regular"><div class='lg-row'>澹然人外趣　萬事<span class='corr'>已</span>無求　花院春深講</div>
<div class='lg-row'>雲山夏滿遊　汲泉苔井曉　鳴磬竹牕秋</div>
<div class='lg-row'>別有幽期在　香燈老沃洲</div>
</div></div>
<div class='div-other'><a id='mulu311' />
<p class='h2'>苔</p>
<div class="lg regular"><div class='lg-row'>與僻偏饒分　蒼蒼稱靜吟　閑堦經雨徧</div>
<div class='lg-row'>峭壁度秋深　色冷分禽跡　痕幽入樹陰</div>
<div class='lg-row'>衡門終歲在　車馬絕相侵</div>
</div></div>
<div class='div-other'><a id='mulu312' />
<p class='h2'>寄楚南師</p>
<div class="lg regular"><div class='lg-row'>昔年江上別　高跡杳難尋　浮世人稀見</div>
<div class='lg-row'>青山隱更深　琢詩窮有象　體道極無心</div>
<div class='lg-row'>慚負眠雲約　西峯夕照陰</div>
</div></div>
<div class='div-other'><a id='mulu313' />
<p class='h2'>江亭晚望</p>
<div class="lg regular"><div class='lg-row'>江亭閑寫望　秋景正無窮　鳥沒寒雲外</div>
<div class='lg-row'>帆歸暮色中　淡煙生極浦　敗葉墜涼風</div>
<div class='lg-row'>迴道聞漁唱　人家隔葦藂</div>
</div></div>
<div class='div-other'><a id='mulu314' />
<p class='h2'>登武林高峯</p>
<div class="lg regular"><div class='lg-row'>千尋堆冷碧　極頂絕塵蹤　雨霽聞清籟</div>
<div class='lg-row'>雲開見別峯　落泉噴怪石　驚鳥入深松</div>
<div class='lg-row'>吟罷凭欄久　遙天起暮鐘</div>
</div></div>
<div class='div-other'><a id='mulu315' />
<p class='h2'>懷子仁師</p>
<div class="lg regular"><div class='lg-row'>寥寥塵跡遠　禪外動閑思　水國人歸後</div>
<div class='lg-row'>秋軒月白時　鳴蛩藏壞壁　幽鳥立寒枝</div>
<div class='lg-row'>獨坐誰相問　微吟鑷病髭</div>
</div></div>
<div class='div-other'><a id='mulu316' />
<p class='h2'>書懷</p>
<div class="lg regular"><div class='lg-row'>一錫任西東　孤懷孰與同　吟髭潛變白</div>
<div class='lg-row'>人事旋成空　秋閣閑看月　寒牕臥聽鴻</div>
<div class='lg-row'>時將寂寥意　深夜寄絲桐</div>
</div></div>
<div class='div-other'><a id='mulu317' />
<p class='h2'>寄棲白師</p>
<div class="lg regular"><div class='lg-row'>深隱空林下　清幽絕外緣　雨牕封嶽信</div>
<div class='lg-row'>苔井濾秋泉　門靜來沙鳥　庭閑噪晚蟬</div>
<div class='lg-row'>凭欄獨相憶　殘日下遙天</div>
</div></div>
<div class='div-other'><a id='mulu318' />
<p class='h2'>贈郝逸人</p>
<div class="lg regular"><div class='lg-row'>故國伊川遠　深居碧嶂前　伴吟唯有鶴</div>
<div class='lg-row'>高趣別無仙　嶽信閑慵答　丹經秘不傳</div>
<div class='lg-row'>杖黎時訪我　終日話南禪</div>
</div></div>
<div class='div-other'><a id='mulu319' />
<p class='h2'>遊靈隱山</p>
<div class="lg regular"><div class='lg-row'>峭壁侵宵極　靈蹤不猒尋　閑思曾有夢</div>
<div class='lg-row'>歸隱豈無心　絕碧煙霞麗　幽巖洞穴深</div>
<div class='lg-row'>那堪思慧理　殘日白猿吟</div>
</div></div>
<div class='div-other'><a id='mulu320' />
<p class='h2'>謝擇梧律師惠竹杖</p>
<div class="lg regular"><div class='lg-row'>剪自幽巖側　高僧忽見遺　看雲欹盡日</div>
<div class='lg-row'>書雪握多時　節冷蟲微蠧　根閑蘚暗滋</div>
<div class='lg-row'>舊山泉石在　歸去賴扶持</div>
</div></div>
<div class='div-other'><a id='mulu321' />
<p class='h2'>梵天寺閑居書事</p>
<div class="lg regular"><div class='lg-row'>松杉圍靜室　蹤跡遠人羣　抱疾添華髮</div>
<div class='lg-row'>看山羡白雲　苔痕經雨長　蟬韻帶風聞</div>
<div class='lg-row'>獨坐無來客　西軒日又曛</div>
</div></div>
<div class='div-other'><a id='mulu322' />
<p class='h2'>鍊丹井</p>
<div class="lg regular"><div class='lg-row'>仙去遺蹤在　泠泠翠嶽邊　泠光涵碧甃</div>
<div class='lg-row'>暗脉洩寒泉　月映氷壺淺　秋澄古鑑圓</div>
<div class='lg-row'>羽人居止近　閑汲灌芝田</div>
</div></div>
<div class='div-other'><a id='mulu323' />
<p class='h2'>冷泉亭</p>
<div class="lg regular"><div class='lg-row'>亭幽無俗狀　清景滌煩僸　砌壓寒流淺</div>
<div class='lg-row'>簷分積翠深　晚花閑照影　古木冷垂陰</div>
<div class='lg-row'>凭檻不能去　澄澄發靜吟</div>
</div></div>
<div class='div-other'><a id='mulu324' />
<p class='h2'>贈僧</p>
<div class="lg regular"><div class='lg-row'>諸祖參尋徧　消搖髮未華　舊房扃海外</div>
<div class='lg-row'>孤跡寄天涯　琢句秋牕月　觀空晚砌華</div>
<div class='lg-row'>時來說高趣　終去隱煙霞</div>
</div></div>
<div class='div-other'><a id='mulu325' />
<p class='h2'>湖居秋日病起<span class='note-inline'>(六韻)</span></p>
<div class="lg regular"><div class='lg-row'>舊識稀相訪　寥寥掩壞房　鼎深殘藥在</div>
<div class='lg-row'>頷瘦白髭長　塵點沾書篋　苔痕汙石牀</div>
<div class='lg-row'>簷幽蟲織網　砌冷菊含香　靜思憐深夜</div>
<div class='lg-row'>清羸怯晚涼　雲峰歸未得　閑坐詠滄浪</div>
</div></div>
<div class='div-other'><a id='mulu326' />
<p class='h2'>贈夷中師</p>
<div class="lg regular"><div class='lg-row'>澹泊背時態　翛然塵外心　靜吟霜月盡</div>
<div class='lg-row'>歸夢海雲深　室冷苔生榻　牕閑鳥覰琴</div>
<div class='lg-row'>幽棲共得趣　乘興幾相尋</div>
</div></div>
<div class='div-other'><a id='mulu327' />
<p class='h2'>寄圓長老</p>
<div class="lg regular"><div class='lg-row'>澹慮棲幽境　閑將水石隣　信衣傳往祖</div>
<div class='lg-row'>禪語示來人　晚屋茶煙細　晴軒岳翠勻</div>
<div class='lg-row'>相懷獨南望　林木又經春</div>
</div></div>
<div class='div-other'><a id='mulu328' />
<p class='h2'>同友人宿山院</p>
<div class="lg regular"><div class='lg-row'>共依清境宿　話道復論文　潭月秋深見</div>
<div class='lg-row'>山鐘夜後聞　蟲聲沉古砌　螢影沒殘雲</div>
<div class='lg-row'>會約長棲此　爐香樹下焚</div>
</div></div>
<div class='div-other'><a id='mulu329' />
<p class='h2'>贈清曉師</p>
<div class="lg regular"><div class='lg-row'>道勝塵機息　講餘林葉枯　清名高臥遠</div>
<div class='lg-row'>黑髮苦吟無　庭靜秋雲澹　牕閑夜月孤</div>
<div class='lg-row'>時聞適幽興　上閣望平湖</div>
</div></div>
<div class='div-other'><a id='mulu330' />
<p class='h2'>寄德聰師</p>
<div class="lg regular"><div class='lg-row'>古院稽山下　幽棲猒客尋　機心禪外盡</div>
<div class='lg-row'>詩思病來深　缾水寒凘結　杉風晚磬沉</div>
<div class='lg-row'>他時若招隱　香火繼東林</div>
</div></div>
<div class='div-other'><a id='mulu331' />
<p class='h2'>上方院</p>
<div class="lg regular"><div class='lg-row'>禪扉開絕頂　海色映層巒　剎影浸寥泬</div>
<div class='lg-row'>鐘聲度渺漫　荒苔幽徑滑　冬雪暮牕寒</div>
<div class='lg-row'>吟罷慵迴首　遲遲獨凭欄</div>
</div></div>
<div class='div-other'><a id='mulu332' />
<p class='h2'>登樓懷遵易</p>
<div class="lg regular"><div class='lg-row'>閑景杳無極　凭欄思若何　鳥行沈遠岳</div>
<div class='lg-row'>秋色滿滄波　來信經年絕　新愁向晚多</div>
<div class='lg-row'>依依自吟望　舊約負煙蘿</div>
</div></div>
<p class='juan'>閑居編第四十三</p></div>
</div><!-- end of div[@id='body'] -->
</body></html>