<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閑居編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu262' />閑居編第四十一</p><p class="byline">宋孤山沙門　智圓　著</p>
<div class='div-other'><a id='mulu263' />
<p class='h2'>贈進士葉授</p>
<div class="lg regular"><div class='lg-row'>旅跡飃然與俗分　動時高價逐新文</div>
<div class='lg-row'>寄眠僧舍扃秋雨　牽夢家山隔海雲</div>
<div class='lg-row'>學慕丘軻方共語　道歸楊墨任離群</div>
<div class='lg-row'>名場好應同人舉　垂拱明堂有聖君</div>
</div></div>
<div class='div-other'><a id='mulu264' />
<p class='h2'>夏日寄諒律師</p>
<div class="lg regular"><div class='lg-row'>澄江杳杳映千峰　坐夏巖房一望中</div>
<div class='lg-row'>晝講疎鐘清度越　夜吟殘月冷垂空</div>
<div class='lg-row'>埽軒靜避堦稜蘚　銷暑閑當竹罅風</div>
<div class='lg-row'>顧我相懷未能去　水邊斜日照梧桐</div>
</div></div>
<div class='div-other'><a id='mulu265' />
<p class='h2'>寄遠</p>
<div class="lg regular"><div class='lg-row'>車聲日日碾紅埃　何事良人獨未迴</div>
<div class='lg-row'>苔鏁洞房書久絕　月明深夜鴈空來</div>
<div class='lg-row'>寒侵竹葉難成醉　塵暗菱花更懶開</div>
<div class='lg-row'>杳杳雲山不知處　夕陽頻上最高臺</div>
</div></div>
<div class='div-other'><a id='mulu266' />
<p class='h2'>寄文照大師</p>
<div class="lg regular"><div class='lg-row'>兩制音書數往來　城中棲隱遠塵埃</div>
<div class='lg-row'>吟齋夜靜開明月　講石秋深掃綠苔</div>
<div class='lg-row'>出俗舊題留雪苑　臥雲幽興夢天台</div>
<div class='lg-row'>林間抱疾懷高趣　翻笑湯休謾有才</div>
</div></div>
<div class='div-other'><a id='mulu267' />
<p class='h2'>贈辯才大師</p>
<div class="lg regular"><div class='lg-row'>兩受皇恩萬慮休　浙陽高臥謝諸侯</div>
<div class='lg-row'>定迴幽室苔痕老　講徹閑庭樹影秋</div>
<div class='lg-row'>天竺雲泉時掛夢　梁園風景懶重游</div>
<div class='lg-row'>溪聲柏子將誰說　默倚禪床自點頭<span class='note-inline'>(大師講外深於禪學)</span></div>
</div></div>
<div class='div-other'><a id='mulu268' />
<p class='h2'>孤山閑居即事寄<span class='corr'>己</span>師</p>
<div class="lg regular"><div class='lg-row'>年過不惑鬢成絲　偶到林間便卜居</div>
<div class='lg-row'>學道未忘山水癖　愛閑終與利名疎</div>
<div class='lg-row'>夜涼危閣來明月　風靜平湖瀁碧虗</div>
<div class='lg-row'>迴首權豪絕相識　野雲孤鶴自相於</div>
</div></div>
<div class='div-other'><a id='mulu269' />
<p class='h2'>次韻詶聞聰上人春日書懷見寄</p>
<div class="lg regular"><div class='lg-row'>景色融融萬卉新　潛知青帝又東巡</div>
<div class='lg-row'>陰崖竹樹猶欹雪　暖砌鸎花<span class='corr'>已</span>覺春</div>
<div class='lg-row'>吟苦漸驚華髮亂　身閑終忌俗流親</div>
<div class='lg-row'>寥寥此意將誰說　迴首禪門有故人</div>
</div></div>
<div class='div-other'><a id='mulu270' />
<p class='h2'>春日閑居即事寄元敏上人</p>
<div class="lg regular"><div class='lg-row'>門掩平湖避俗囂　靜觀風景識春朝</div>
<div class='lg-row'>庭梅向日花全拆　岳樹連雲雪未消</div>
<div class='lg-row'>少壯可驚年暗減　幽棲翻覺睡偏饒</div>
<div class='lg-row'>相知賴有曹溪子　禪外時來慰寂寥</div>
</div></div>
<div class='div-other'><a id='mulu271' />
<p class='h2'>登樓感事寄天台友人</p>
<div class="lg regular"><div class='lg-row'>閑倚危欄思黯然　浮生誰共歎流年</div>
<div class='lg-row'>愁催華髮生無極　心許青山去有緣</div>
<div class='lg-row'>冷淡空江澄暮色　參差歸鴈沒寒煙</div>
<div class='lg-row'>吟餘更羨林間客　高臥深雲聽瀑泉</div>
</div></div>
<div class='div-other'><a id='mulu272' />
<p class='h2'>書通上人城居</p>
<div class="lg regular"><div class='lg-row'>禪房蕭灑閉重關　祖意明來萬事閑</div>
<div class='lg-row'>高臥有時消白日　靜吟無念憶青山</div>
<div class='lg-row'>掃花晚砌留蒼蘚　剃髮秋池照病顏</div>
<div class='lg-row'>堪笑林泉深隱者　不知幽趣在人間</div>
</div></div>
<div class='div-other'><a id='mulu273' />
<p class='h2'>湖居即事寄仁姪</p>
<div class="lg regular"><div class='lg-row'>講退臨流獨倚笻　塵埃無處寄閑蹤</div>
<div class='lg-row'>青山歸去心長在　白髮生來事轉慵</div>
<div class='lg-row'>門徑草深梅雨歇　像龕燈暗水煙濃</div>
<div class='lg-row'>相知唯有搖松客　時辱音書慰病容</div>
</div></div>
<div class='div-other'><a id='mulu274' />
<p class='h2'>懷石壁舊居兼簡紹上人</p>
<div class="lg regular"><div class='lg-row'>壁立岩巒照冽泉　幾思幽景歎流年</div>
<div class='lg-row'>歸棲自合同仙跡　深隱誰云有洞天</div>
<div class='lg-row'>脩竹寒聲風乍動　古潭秋影月初圓</div>
<div class='lg-row'>伊余亦擬依支遁　枕石眠雲碧嶂前</div>
</div></div>
<div class='div-other'><a id='mulu275' />
<p class='h2'>贈林逋處士</p>
<div class="lg regular"><div class='lg-row'>深居猿鳥共忘機　荀孟才華鶴氅衣</div>
<div class='lg-row'>滿砌落花春病起　一湖明月夜漁歸</div>
<div class='lg-row'>風搖野水青蒲短　雨過閑園紫蕨肥</div>
<div class='lg-row'>塵土滿牀書萬卷　玄纁何日到松扉</div>
</div></div>
<div class='div-other'><a id='mulu276' />
<p class='h2'>梵天寺二首</p>
<div class='div-other'><a id='mulu277' />
<div class="lg regular"><div class='lg-row'>路上中峰勢屈盤　塵埃蹤跡到終難</div>
<div class='lg-row'>秋杉影射經牕冷　夜浪聲搖睡榻寒</div>
<div class='lg-row'>雲過閑軒香篆潤　日移幽砌蘚痕乾</div>
<div class='lg-row'>吟餘靜立凭欄久　極目長江水渺漫</div>
</div></div>
<div class='div-other'><a id='mulu278' />
<p class='h3'>其二</p>
<div class="lg regular"><div class='lg-row'>梵宇清虗遠俗喧　登臨時得爽吟魂</div>
<div class='lg-row'>卷簾高雪明稽嶺　上閣秋濤出海門</div>
<div class='lg-row'>羣木冷陰連古塔　疎鐘寒韻徹江村</div>
<div class='lg-row'>城中泉石詩中景　閑對文公盡日論</div>
</div></div></div>
<div class='div-other'><a id='mulu279' />
<p class='h2'>趙萬宗入道因寄</p>
<div class="lg regular"><div class='lg-row'>羔鴈<span class='corr'>已</span>聞徵不起　却求披戴守貞居</div>
<div class='lg-row'>月堂欹枕三清夢　秋榻生塵萬卷書</div>
<div class='lg-row'>壇帀冷痕春蘚碧　鶴翹寒影雪杉疎</div>
<div class='lg-row'>年來未得尋幽跡　閑夜何人聽步虗</div>
</div></div>
<div class='div-other'><a id='mulu280' />
<p class='h2'>春日湖居書事寄子璿師</p>
<div class="lg regular"><div class='lg-row'>閑居作賦擬安仁　壯志潛消白髮新</div>
<div class='lg-row'>煙浪靜牽來往夢　鸎花深慰寂寥身</div>
<div class='lg-row'>野塘草綠湖村暮　石鼎茶香岳寺春</div>
<div class='lg-row'>終學支公買山住　白雲深處待為隣</div>
</div></div>
<div class='div-other'><a id='mulu281' />
<p class='h2'>詶正言上人</p>
<div class="lg regular"><div class='lg-row'>旅鴈聲孤過舊林　相懷無處共論心</div>
<div class='lg-row'>眠雲未負他年約　看雪難忘盡日吟</div>
<div class='lg-row'>江上信稀寒浪闊　竹邊房掩夕陽深</div>
<div class='lg-row'>寂寥閑坐西牕下　空把餘情寄玉琴</div>
</div></div>
<div class='div-other'><a id='mulu282' />
<p class='h2'>贈清義律師</p>
<div class="lg regular"><div class='lg-row'>律藏精持世所稀　淡然高趣自忘機</div>
<div class='lg-row'>禪開靜室蒼苔徧　飯起閑牕獨鳥歸</div>
<div class='lg-row'>雪岳夜鐘清度枕　水軒秋月冷侵衣</div>
<div class='lg-row'>吟餘講罷無他事　人外時容扣竹扉</div>
</div></div>
<div class='div-other'><a id='mulu283' />
<p class='h2'>遊開化寺</p>
<div class="lg regular"><div class='lg-row'>地絕纖塵萬籟清　當門幽致畵難成</div>
<div class='lg-row'>黛粧峯岫高低影　練卷波濤旦暮聲</div>
<div class='lg-row'>侵竹古廊秋蘚合　倚雲禪閣夜燈明</div>
<div class='lg-row'>上方別有幽棲處　樹石參差稱野情</div>
</div></div>
<div class='div-other'><a id='mulu284' />
<p class='h2'>次韻詶子文師</p>
<div class="lg regular"><div class='lg-row'>門靜孤雲去復還　講餘他慮絕相關</div>
<div class='lg-row'>遺名懶住城中寺　招隱曾居海畔山</div>
<div class='lg-row'>臥疾雪房苔色老　行禪秋徑樹陰閑</div>
<div class='lg-row'>玄機共了心無事　相見寧愁鬢漸班</div>
</div></div>
<div class='div-other'><a id='mulu285' />
<p class='h2'>南塔寺上方</p>
<div class="lg regular"><div class='lg-row'>絕頂深棲萬慮平　路盤危石雨苔青</div>
<div class='lg-row'>江涵逈漢供閑望　雪映幽牕卷舊經</div>
<div class='lg-row'>磬擊曉霜禪乍起　枕搖秋浪夢初醒</div>
<div class='lg-row'>為隣自有忘機者　月下時時扣竹扃</div>
</div></div>
<div class='div-other'><a id='mulu286' />
<p class='h2'>寄贈子正律師</p>
<div class="lg regular"><div class='lg-row'>威儀閑淡許誰同　苔徑依然絕履蹤</div>
<div class='lg-row'>霜井濾泉侵曉色　雪房欹枕夢諸峰</div>
<div class='lg-row'>寒生靜榻吟中月　冷答平湖講次鐘</div>
<div class='lg-row'>盡日冥心憶高趣　三生行止道生松</div>
</div></div>
<div class='div-other'><a id='mulu287' />
<p class='h2'>憶南塔上方因寄慶昭師</p>
<div class="lg regular"><div class='lg-row'>杉竹森森一徑通　六年高院寄幽蹤</div>
<div class='lg-row'>涼移峭壁秋深月　冷映長江雪後峯</div>
<div class='lg-row'>吟次夏雲晴影薄　講殘春樹翠陰濃</div>
<div class='lg-row'>四時嘉景真堪愛　曾伴支公數倚笻</div>
</div></div>
<div class='div-other'><a id='mulu288' />
<p class='h2'>庭松</p>
<div class="lg regular"><div class='lg-row'>喬枝偃蓋勢凌雲　一植幽庭度幾春</div>
<div class='lg-row'>榮落未曾同眾木　孤貞長自伴閑人</div>
<div class='lg-row'>風生靜夜寒聲徤　雪霽遙峰翠色新</div>
<div class='lg-row'>蕭灑最宜禪定起　坐觀行遶遠埃塵</div>
</div></div>
<div class='div-other'><a id='mulu289' />
<p class='h2'>寄曦照上人</p>
<div class="lg regular"><div class='lg-row'>塵外禪房掩渺瀰　高情終與俗流違</div>
<div class='lg-row'>苦吟幾度成華髮　默坐連宵憶翠微</div>
<div class='lg-row'>風帶荷香飄靜榻　雨滋苔色汙閑扉</div>
<div class='lg-row'>炎天幾阻相尋興　空倚危樓對落暉</div>
</div></div>
<p class='juan'>閑居編第四十一</p></div>
</div><!-- end of div[@id='body'] -->
</body></html>