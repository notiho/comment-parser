<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu602' />雜毒海卷七</p><p class="byline">京都柏林嗣祖沙門　性音　重編</p>
<div class='div-other'><a id='mulu603' />
<p class='h1'>題號</p>
<div class='div-other'><a id='mulu604' />
<p class='h2'>古帆</p><p>昔年到岸曾收卷。今日因風又展開。若要隨他那邊去。不妨洗脚上船來<span class='note-inline'>(淐菴)</span>。</p>
</div>
<div class='div-other'><a id='mulu605' />
<p class='h2'>古鏡</p><p>從來夜叉菩薩面。當臺一照沒蹤由。就中磨滅不得處。黃鶴樓前鸚鵡洲<span class='note-inline'>(靈叟源)</span>。</p>
</div>
<div class='div-other'><a id='mulu606' />
<p class='h2'>古樵</p><p>空劫<span class='corr'>已</span>前無影樹。撐天拄地赤條條。新州有箇賣柴漢。收拾將來一擔挑<span class='note-inline'>(石屋珙)</span>。</p>
<p>一從斫倒巖前樹。幾見枯樁帶蘚斑。年去年來堪笑我。斧頭又被蛀蟲鑽<span class='note-inline'>(石門來)</span>。</p>
</div>
<div class='div-other'><a id='mulu607' />
<p class='h2'>西巖</p><p>北嶺南邊南嶺東。都盧無處覓渠蹤。誰知月落猿啼處。峭壁懸巖有路通<span class='note-inline'>(東谷光)</span>。</p>
</div>
<div class='div-other'><a id='mulu608' />
<p class='h2'>春谷</p><p>東君長不老。祇在亂山隅。一點陽和氣。高聲喚得回<span class='note-inline'>(西巖惠)</span>。</p>
</div>
<div class='div-other'><a id='mulu609' />
<p class='h2'>柏巖</p><p>苗裔忽生巖石裂。不同松檜拂雲長。蒼蒼無一閑枝葉。子落藂林也有香<span class='note-inline'>(大川濟三)</span>。</p>
</div>
<div class='div-other'><a id='mulu610' />
<p class='h2'>枯海</p><p>一漚未發識根源。萬浪千波總妄傳。惟有珊瑚枝上月。夜深依舊向人圓。</p>
</div>
<div class='div-other'><a id='mulu611' />
<p class='h2'>斷橋</p><p>瞎驢一踏兩頭空。便與尋常路不通。寸步却成千里隔。憧憧多在半途中。</p>
</div>
<div class='div-other'><a id='mulu612' />
<p class='h2'>瞎翁</p><p>平生不是眼無筋。暗處工夫用得親。信步堂堂行大道。相逢多是撞頭人<span class='note-inline'>(璞菴)</span>。</p>
</div>
<div class='div-other'><a id='mulu613' />
<p class='h2'>無礙</p><p>三家村裏謳歌去。十字街頭爛醉來。紅粉佳人歸宿處。伽黎倒搭舞三台<span class='note-inline'>(大川濟)</span>。</p>
</div>
<div class='div-other'><a id='mulu614' />
<p class='h2'>無為</p><p>噇眠噇飯度春秋。佛法從教爛却休。若謂全身都放下。一絲頭是一絲頭<span class='note-inline'>(西巖惠)</span>。</p>
</div>
<div class='div-other'><a id='mulu615' />
<p class='h2'>無禪</p><p>平生有口不談玄。向上誰言有別傳。缺齒老胡元不識。迢迢依舊返西天<span class='note-inline'>(東谷光)</span>。</p>
</div>
<div class='div-other'><a id='mulu616' />
<p class='h2'>頑極</p><p>千古生公臺畔石。從來與我是同儔。我儂更勝渠些子。說到驢年不點頭<span class='note-inline'>(西巖惠二)</span>。</p>
</div>
<div class='div-other'><a id='mulu617' />
<p class='h2'>大嗔</p><p>迅雹打翻千世界。暴雷轟破五須彌。直饒驚得虗空墜。未抵渠儂性發時。</p>
</div>
<div class='div-other'><a id='mulu618' />
<p class='h2'>山外</p><p>背向千峯笑展眸。楚雲寥落遠煙浮。平蕪斷處休相問。正恐行人借路問<span class='note-inline'>(石田熏)</span>。</p>
</div>
<div class='div-other'><a id='mulu619' />
<p class='h2'>跛翁</p><p>坐立儼然無一事。出門入戶便乖張。脚跟點地不點地。自有旁人說短長<span class='note-inline'>([仁-二+幻]堂仁)</span>。</p>
</div>
<div class='div-other'><a id='mulu620' />
<p class='h2'>病翁</p><p>見人無力下禪牀。<span class='corr'>已</span>是肝腸不覆藏。若是不能知痛癢。跨門未免錯商量<span class='note-inline'>(偃溪聞)</span>。</p>
</div>
<div class='div-other'><a id='mulu621' />
<p class='h2'>懶翁</p><p>埀埀白髮<span class='corr'>已</span>忘年。折脚鐺邊息萬綠。百鳥不來花自笑。日高三丈尚酣眠<span class='note-inline'>(佛照光)</span>。</p>
</div>
<div class='div-other'><a id='mulu622' />
<p class='h2'>牧翁</p><p>千簇雲山萬壑流。沒蹤由處有蹤由。老來收放便埀角。不在春風百頭<span class='note-inline'>(鐵脚)</span>。</p>
</div>
<div class='div-other'><a id='mulu623' />
<p class='h2'>死翁</p><p>青天白日露屍骸。大地眾生眼不開。若是他家真嫡子。三千里外獻棺材<span class='note-inline'>(良山)</span>。</p>
</div>
<div class='div-other'><a id='mulu624' />
<p class='h2'>退翁</p><p>一從放下便知羞。更不人前強出頭。寒涕埀頤衣露肘。縱橫無處不風流<span class='note-inline'>(西巖惠)</span>。</p>
</div>
<div class='div-other'><a id='mulu625' />
<p class='h2'>樵屋</p><p>枯者是兮榮者是。一刀兩段沒商量。盡情收拾歸來也。半掩柴扉春晝長<span class='note-inline'>(虗舟度)</span>。</p>
</div>
<div class='div-other'><a id='mulu626' />
<p class='h2'>無華</p><p>單單祇賣死貓頭。萬兩黃金未足酬。不比尋常生藥鋪。競將百貨誑時流<span class='note-inline'>(求首座)</span>。</p>
</div>
<div class='div-other'><a id='mulu627' />
<p class='h2'>默翁</p><p>飽諳世事慵開口。會盡人間祇點頭。莫道老來無伎倆。更嫌何處不風流<span class='note-inline'>(無門開)</span>。</p>
</div>
<div class='div-other'><a id='mulu628' />
<p class='h2'>雪收</p><p>整頓蓑衣禦苦寒。自家水牯自家看。白漫漫處無香草。笛弄梅花過別山<span class='note-inline'>(大川濟)</span>。</p>
</div>
<div class='div-other'><a id='mulu629' />
<p class='h2'>月航</p><p>平如鏡面曲如鈎。落在波心攪不浮。索性一篙都摵碎。鼕鼕擂鼓轉船頭<span class='note-inline'>(參寥)</span>。</p>
</div>
<div class='div-other'><a id='mulu630' />
<p class='h2'>鼎山</p><p>萬煅爐中鑄就時。十分重似五須彌。有人下得全提手。爛煑虗空供養伊<span class='note-inline'>(左溪)</span>。</p>
</div>
<div class='div-other'><a id='mulu631' />
<p class='h2'>刖翁</p><p>幾年抱璞覓知音。兩度遭傷恨轉深。從此人前輥將去。了無脚跡與人尋。</p>
</div>
<div class='div-other'><a id='mulu632' />
<p class='h2'>古田</p><p>劫初片地沒高低。著脚分明三尺泥。賣與買人誰是主。一犁春雨鵓鳩啼。</p>
</div>
<div class='div-other'><a id='mulu633' />
<p class='h2'>古渡</p><p>五百生前過一遭。那時早<span class='corr'>已</span>涉波濤。即今底事如何舉。水若漲時船自高。</p>
</div>
<div class='div-other'><a id='mulu634' />
<p class='h2'>鐵樹</p><p>劒戟林中識得渠。黑[甐-瓦+皮]皺地沒榮枯。試將根底推排看。孤硬無如者一枝。</p>
</div>
<div class='div-other'><a id='mulu635' />
<p class='h2'>雪樵</p><p>拶到孤峯不白處。全身猶墮棘林中。到家擔子兩頭脫。柴自青兮火自紅。</p>
<p>珠霰飄飄柴在肩。且謀燒火過殘年。庭前此際無人立。爐內憑誰續斷煙<span class='note-inline'>(元叟端)</span>。</p>
</div>
<div class='div-other'><a id='mulu636' />
<p class='h2'>一菴</p><p>不著劃時全體露。擬承當處轉乖張。更言萬法歸何處。門掩湖山春晝長<span class='note-inline'>(浙翁琰)</span>。</p>
</div>
<div class='div-other'><a id='mulu637' />
<p class='h2'>損菴</p><p>六處虗名不假脩。七穿八穴有來由。霜風霰雪縱橫入。不是愁人也著愁<span class='note-inline'>(大川濟)</span>。</p>
</div>
<div class='div-other'><a id='mulu638' />
<p class='h2'>祖關</p><p>千重鐵壁勢磨空。東土西乾信不通。伎倆盡時挨得透。脚頭脚底起清風<span class='note-inline'>(石溪月)</span>。</p>
</div>
<div class='div-other'><a id='mulu639' />
<p class='h2'>雪庭</p><p>一度寒來不可禁。森羅萬象盡平沉。箇般門戶誰能入。著脚分明三尺深<span class='note-inline'>(大川濟)</span>。</p>
</div>
<div class='div-other'><a id='mulu640' />
<p class='h2'>霞浦</p><p>彤影重重蘸碧流。幾回錯認錦江頭。及乎光彩消磨盡。元是白蘋紅蓼洲<span class='note-inline'>(月坡明)</span>。</p>
</div>
<div class='div-other'><a id='mulu641' />
<p class='h2'>半村</p><p>都盧祇有三家地。分得生涯在那邊。犬吠雞鳴無兩樣。春風却隔一溪煙<span class='note-inline'>(閒極岑)</span>。</p>
</div>
<div class='div-other'><a id='mulu642' />
<p class='h2'>古桃</p><p>仙苑春風幾奏名。三千年實結初成。曾將一點枝頭血。換却靈雲兩眼睛<span class='note-inline'>(希叟曇二)</span>。</p>
</div>
<div class='div-other'><a id='mulu643' />
<p class='h2'>凱翁</p><p>曾飛鐵騎破重圍。赤手揚鞭得勝歸。沙漠<span class='corr'>已</span>成歌舞地。自皤雙鬢對斜暉。</p>
</div>
<div class='div-other'><a id='mulu644' />
<p class='h2'>無參</p><p>得罷休兮便罷休。南詢著什麼來由。誰知五十三知識。門掩西風一樣秋<span class='note-inline'>(雪巖欽)</span>。</p>
</div>
<div class='div-other'><a id='mulu645' />
<p class='h2'>無礙</p><p>一處通兮處處通。如風過樹月行空。藕絲竅裏輕彈指。推出須彌第一峯。</p>
</div>
<div class='div-other'><a id='mulu646' />
<p class='h2'>月屋</p><p>靈山話與曹溪指。賣弄清光共一家。不信但從今夜看。又移梅影上窗紗。</p>
</div>
<div class='div-other'><a id='mulu647' />
<p class='h2'>海門</p><p>潑天門戶難遮掩。偏向洪波險處開。不是弄潮潮裏漢。拚身能有幾人來。</p>
<p>業風吹起浪如山。多少漁翁著脚難。拚命捨身挨得入。方知玉戶不曾關<span class='note-inline'>(常藏主)</span>。</p>
</div>
<div class='div-other'><a id='mulu648' />
<p class='h2'>閒田</p><p>秦不耕兮漢不耘。钁頭邊事杳無聞。年來也有收成望。半合清風半合雲<span class='note-inline'>(野翁同)</span>。</p>
</div>
<div class='div-other'><a id='mulu649' />
<p class='h2'>木翁</p><p>不知天地本無根。到老全無刀斧痕。倩得同行箇上座。夜來扶過落花村。</p>
</div>
<div class='div-other'><a id='mulu650' />
<p class='h2'>夢菴</p><p>依依雲護石牀寒。睡裏生涯儘自便。門戶打開星似了。一拳贏得枕頭眠。</p>
<p>三世如來眼未醒。昏沉妄想立門庭。客來不把拳頭豎。寐語從他隔壁聽<span class='note-inline'>(天如則)</span>。</p>
</div>
<div class='div-other'><a id='mulu651' />
<p class='h2'>滅堂</p><p>瞎驢一喝驚天地。臨濟家風始大張。累及兒孫成話杷。無門無戶可承當<span class='note-inline'>(浙翁琰)</span>。</p>
</div>
<div class='div-other'><a id='mulu652' />
<p class='h2'>無牛</p><p>桃林花落草離離。失却繩頭拍手歸。幾度野田春水白。隔煙愁聽笛橫吹。</p>
</div>
<div class='div-other'><a id='mulu653' />
<p class='h2'>雷峯</p><p>一聲掩耳不及處。百里震驚山嶽摧。若是於心無愧底。坐觀雲散碧崔嵬。</p>
<p>驀地如將鐵鼓撾。眼頭電影走金蛇。誰知昨夜峩嵋頂。驚得象王花入牙。</p>
</div>
<div class='div-other'><a id='mulu654' />
<p class='h2'>鐵面</p><p>百金剛杵力難摧。此相何曾墮母胎。自是嶺南明上座。繡針眼裏出頭來。</p>
</div>
<div class='div-other'><a id='mulu655' />
<p class='h2'>白巖</p><p>夜半看來與晝同。峭巍巍地又玲瓏。飛來片雪無尋處。空得空生翳一重。</p>
</div>
<div class='div-other'><a id='mulu656' />
<p class='h2'>天菴</p><p>日月兩輪為戶牗。衲僧活計未蕭條。不知三十三重外。爛却春風幾許茅。</p>
</div>
<div class='div-other'><a id='mulu657' />
<p class='h2'>石關</p><p>巖巖為壁薜蘿門。天巧渾無斧鑿痕。百鳥不來雲自合。豎拳消息與誰論。</p>
</div>
<div class='div-other'><a id='mulu658' />
<p class='h2'>石田</p><p>石上栽田世所稀。老農聞得也攢眉。有人下得泥犁種。別甑炊香供養伊。</p>
</div>
<div class='div-other'><a id='mulu659' />
<p class='h2'>方菴</p><p>者一坐具地。生涯誰得知。夜來四簷雨。誠盡我家私。</p>
</div>
<div class='div-other'><a id='mulu660' />
<p class='h2'>絕待</p><p>上無攀仰下無依。大地空來更是誰。祇箇<span class='corr'>己</span>靈猶不重。有何巴鼻與人知<span class='note-inline'>(谷源道)</span>。</p>
</div>
<div class='div-other'><a id='mulu661' />
<p class='h2'>了翁</p><p>踏斷草鞋。抝折拄杖。徹底風流。匙挑不上。擬問如何。劈面便掌<span class='note-inline'>(斷橋倫)</span>。</p>
</div>
<div class='div-other'><a id='mulu662' />
<p class='h2'>月浦</p><p>吞却七箇與八箇。十分圓處曲如鈎。魚翁一棹百雜碎。笑入蘆花萬里秋<span class='note-inline'>(東嶼海)</span>。</p>
</div>
<div class='div-other'><a id='mulu663' />
<p class='h2'>竹房</p><p>碧雲堆裏六窻深。翻憶香嚴錯用心。有手不拋閒瓦礫。且鋪一榻對清陰<span class='note-inline'>(空巖有)</span>。</p>
</div>
<div class='div-other'><a id='mulu664' />
<p class='h2'>雷隱</p><p>白日青天轟一下。掀翻海嶽裂虗空。三冬不用行春令。藏在無陰陽地中。</p>
</div>
<div class='div-other'><a id='mulu665' />
<p class='h2'>如翁</p><p>閒眠閒坐又閒行。那事不知何似生。因到水邊看白髮。秋風吹著兩三莖。</p>
</div>
<div class='div-other'><a id='mulu666' />
<p class='h2'>明叟</p><p>鑒盡昏昏燭盡幽。日輪當午月當秋。空來宇宙無知<span class='corr'>己</span>。贏得春風到白頭。</p>
</div>
<div class='div-other'><a id='mulu667' />
<p class='h2'>鏡空</p><p>垢盡塵消體自圓。彩鸞無影不重懸。仰山擎處打不破。炫耀門庭五百年。</p>
</div>
<div class='div-other'><a id='mulu668' />
<p class='h2'>憩菴</p><p>外息諸緣魚止濼。內心無喘鳥棲蘆。老胡開者般門戶。帶累兒孫在半途。</p>
</div>
<div class='div-other'><a id='mulu669' />
<p class='h2'>密室</p><p>祇者方方一丈中。縵天網子百千重。放一綫道通汝氣。黃梅夜半送盧公。</p>
</div>
<div class='div-other'><a id='mulu670' />
<p class='h2'>石翁</p><p>五百力士拽不動。空生頑坐幾風霜。巴歌唱罷無人會。春草春花滿地香。</p>
</div>
<div class='div-other'><a id='mulu671' />
<p class='h2'>空海</p><p>返觀觀盡復何觀。清淨瀰漫一埽乾。月照毒龍眠不得。又從平地起波瀾。</p>
</div>
<div class='div-other'><a id='mulu672' />
<p class='h2'>實翁</p><p>不離生滅是圓常。花落花開見自忘。老眼一雙無著處。秋籬閒看菊花黃。</p>
</div>
<div class='div-other'><a id='mulu673' />
<p class='h2'>無範</p><p>德山棒落青天雨。臨濟喝轟平地雷。鎔盡規模空佛祖。更將何法示方來。</p>
</div>
<div class='div-other'><a id='mulu674' />
<p class='h2'>無在</p><p>三回五度打柴扉。將謂雲深未得歸。把手話來元不似。斷橋流水夕陽微。</p>
</div>
<div class='div-other'><a id='mulu675' />
<p class='h2'>足菴</p><p>日用何曾有欠虧。四邊門限不曾移。若言知止方為止。滄海依然似漏巵。</p>
</div>
<div class='div-other'><a id='mulu676' />
<p class='h2'>毒海</p><p>洪波浩渺浪翻空。一滴無非鴆酒同。斫額望風心膽裂。不知將底濟魚龍。</p>
</div>
<div class='div-other'><a id='mulu677' />
<p class='h2'>無得</p><p>夢裏堆藏總是金。一場富貴喜難禁。枕頭撲落忽驚起。四壁清風無處尋。</p>
</div>
<div class='div-other'><a id='mulu678' />
<p class='h2'>無言</p><p>有口祇堪閒挂壁。不將一語當宗乘。看他淵默雷聲處。未許毗耶老淨名<span class='note-inline'>(古鼎銘)</span>。</p>
</div>
<div class='div-other'><a id='mulu679' />
<p class='h2'>圓中</p><p>轉轆轆地。如盤走珠。向外尋覓。天地懸殊<span class='note-inline'>(了堂一)</span>。</p>
</div>
<div class='div-other'><a id='mulu680' />
<p class='h2'>諾菴</p><p>自喚一聲還自應。知伊未是到家時。如今門戶天然別。未到家時也許伊<span class='note-inline'>(千巖長)</span>。</p>
</div>
<div class='div-other'><a id='mulu681' />
<p class='h2'>大徹</p><p>虗空寬廓猶嫌小。透底何妨透頂頭。吾祖口門端的窄。過窗之後更無牛。</p>
</div>
<div class='div-other'><a id='mulu682' />
<p class='h2'>無菴</p><p>誰曾架此三間屋。又是何人借住來。祇把虗空為壁落。從教門戶潑天開。</p>
</div>
<div class='div-other'><a id='mulu683' />
<p class='h2'>月舟</p><p>冰輪夜冷水天空。萬里清光一櫂中。七百高僧撐不上。黃梅贏得送盧公<span class='note-inline'>(元叟端)</span>。</p>
</div>
<div class='div-other'><a id='mulu684' />
<p class='h2'>古畊</p><p>威音王世墾荒丘。留與兒孫種復收。今代未知承佃法。教人空手把鋤頭<span class='note-inline'>(天如則)</span>。</p>
</div>
<div class='div-other'><a id='mulu685' />
<p class='h2'>晦空</p><p>千燈不照六窗寒。光影俱忘始解看。三萬二千人去後。至今門戶黑漫漫<span class='note-inline'>(中峯本)</span>。</p>
</div>
<div class='div-other'><a id='mulu686' />
<p class='h2'>逆流</p><p>出源便遇打頭風。不與尋常逝水同。浩浩狂瀾翻到底。更無涓滴肯朝宗。</p>
</div>
<div class='div-other'><a id='mulu687' />
<p class='h2'>藏山</p><p>等閒掇轉太虗空。百億須彌不露蹤。盡大地人尋不見。是誰收在一塵中。</p>
</div>
<div class='div-other'><a id='mulu688' />
<p class='h2'>太古</p><p>七日莊周纔鑿破。百千諸佛未投胎。衲僧一箇閒名字。端的親從那畔來。</p>
</div>
<div class='div-other'><a id='mulu689' />
<p class='h2'>無隱</p><p>眼見耳閒元不隔。晝明夜暗絕商量。本來成現何多事。切忌當機自覆藏。</p>
</div>
<div class='div-other'><a id='mulu690' />
<p class='h2'>古田</p><p>七佛如來陳佃戶。五千餘卷舊鎡基。稻花香熟黃雲老。多少兒孫不自知。</p>
</div>
<div class='div-other'><a id='mulu691' />
<p class='h2'>省菴</p><p>一聲幽鳥到窗前。白髮老僧驚晝眠。走下竹牀開兩眼。方知屋外有青天。</p>
</div>
<div class='div-other'><a id='mulu692' />
<p class='h2'>定叟</p><p>為人散亂現威儀。千劫渾如坐片時。白日未曾輕動著。西風吹白兩莖眉。</p>
</div>
<div class='div-other'><a id='mulu693' />
<p class='h2'>秋江</p><p>氣肅風清徧界涼。數行新雁度瀟湘。一天好景憑誰委。兩岸蘆花對夕陽<span class='note-inline'>(傑峯愚)</span>。</p>
</div>
<div class='div-other'><a id='mulu694' />
<p class='h2'>雲菴</p><p>或淡或濃拖雨去。半舒半卷逆風來。為憐途路無棲泊。却把柴扉永夜開<span class='note-inline'>(高峯妙)</span>。</p>
</div>
<div class='div-other'><a id='mulu695' />
<p class='h2'>無鏡</p><p>從來一法何曾立。祇箇容成也不留。却笑雙林還有照。尚來臨水自觀頭<span class='note-inline'>(南石琇)</span>。</p>
</div>
<div class='div-other'><a id='mulu696' />
<p class='h2'>無岸</p><p>舉頭四望白瀰瀰。南北東西竟莫知。不用篙篙撐到底。回頭便是上船時<span class='note-inline'>(石屋珙)</span>。</p>
</div>
<div class='div-other'><a id='mulu697' />
<p class='h2'>石巖</p><p>千尋拔地青如玉。萬丈凌雲硬似鋼。望見嶮巘多退步。有誰撒手肯承當。</p>
</div>
<div class='div-other'><a id='mulu698' />
<p class='h2'>無敵</p><p>眼空湖海氣凌雲。傑出藂林思不羣。古往今來誰是我。得饒人處且饒人。</p>
</div>
<div class='div-other'><a id='mulu699' />
<p class='h2'>釣雪</p><p>百尺竿頭一縷絲。沒提撕處急提撕。離鈎三寸忽拋却。正是虗空粉碎時<span class='note-inline'>(無文燦)</span>。</p>
</div>
<div class='div-other'><a id='mulu700' />
<p class='h2'>友巖</p><p>最難知是結交心。鐵壁銀山百萬尋。生死兩岐俱識破。石頭大小盡黃金<span class='note-inline'>(楚石琦)</span>。</p>
</div>
<div class='div-other'><a id='mulu701' />
<p class='h2'>梅叟</p><p>看到南枝又北枝。從教兩鬢白如絲。幻花滅盡留真實。正是青青著子時。</p>
</div>
<div class='div-other'><a id='mulu702' />
<p class='h2'>息菴</p><p>百尺竿頭罷問津。孤峯絕頂養閒身。雖然破屋無遮葢。難把家私說向人<span class='note-inline'>(常藏王)</span>。</p>
</div>
<div class='div-other'><a id='mulu703' />
<p class='h2'>古松</p><p>劫初無地著靈根。直下誰知有茯苓。子落藂林成大樹。萬年不改四時青<span class='note-inline'>(千巖長)</span>。</p>
</div>
<div class='div-other'><a id='mulu704' />
<p class='h2'>小菴</p><p>箇葉為苫煞有餘。一微塵裏搆菴居。雖然毫髮無容處。萬象森羅聽卷舒<span class='note-inline'>(笑巖寶)</span>。</p>
</div>
<div class='div-other'><a id='mulu705' />
<p class='h2'>山居</p><p>一池荷葉衣無盡。數樹松花食有餘。剛被世人知住處。又移茅屋入深居<span class='note-inline'>(大梅常)</span>。</p>
<p>千峯頂上一間屋。老僧半間雲半間。昨夜雲隨風雨去。到頭不似老僧閒<span class='note-inline'>(志芝菴主)</span>。</p>
<p>山中住。獨掩柴扉無別趣。三箇柴頭品字煨。不用援毫文彩露<span class='note-inline'>(志菴主)</span>。</p>
<p>萬機休罷付癡憨。蹤跡時容野鹿參。不脫麻衣拳作枕。幾生夢在綠蘿奄<span class='note-inline'>(志菴主)</span>。</p>
<p>竹筧二三升野水。松窗五七片閒雲。道人活計祇如此。留與人間作見聞<span class='note-inline'>(和菴主)</span>。</p>
<p>故園歸路隔天涯。絕頂閒房且寄家。翻罷貝多山月好。一棚花影漾袈裟<span class='note-inline'>(元叟端)</span>。</p>
<p>拙直自知趨世遠。疎愚贏得住山深。現成活計無他物。祇有[甐-瓦+皮]皺杖一尋<span class='note-inline'>(湻藏主十二)</span>。</p>
<p>屋架數椽臨水石。門通一徑挂藤蘿。自緣此處宜投老。饒得谿雲早晚過。</p>
<p>自笑疎狂同拾得。誰知癡鈍若南泉。幾回食飽遊山倦。祇麼和衣到處眠。</p>
<p>無心閒淡雲歸洞。有影澄清月在潭。此景灼然超物外。本來成現不須參。</p>
<p>隨身祇有過頭杖。飽腹惟憑折脚鐺。幾度遣閒何處好。水聲山色裏遊行。</p>
<p>瓦爐爇處清煙藹。鐵磬敲時曉韻寒。一串數珠麤又重。拈來百八不相瞞。</p>
<p>一瓢顏子非為樂。四壁相如未是高。爭似山家真活計。屋頭松韻瀉秋濤。</p>
<p>數行大字貝多葉。一炷麤香古柏根。石室靜延春晝永。杜䳌啼破落花邨。</p>
<p>漁父子歌甘露曲。擬寒山詠法燈詩。深雲勿謂無人聽。萬象森羅歷歷知。</p>
<p>坐石<span class='corr'>已</span>知毛骨冷。潄泉常覺齒牙清。箇中有味忘歸念。身老無餘合此情。</p>
<p>幽巖靜坐來馴虎。古㵎經行自狎鷗。不是忘機能絕念。大都投老得心休。</p>
<p>怕寒嬾鬀髼鬆髮。愛煖頻添榾柮柴。栗色伽黎撩亂搭。誰能勞力強安排。</p>
<p>萋萋茆舍新秋夜。白荳花開絡緯啼。山月如銀牽老興。閒行不覺過峯西<span class='note-inline'>(石屋珙十)</span>。</p>
<p>滿山筍蕨滿山茶。一樹紅花間白花。大抵四時春最好。就中猶好是山家。</p>
<p>種了冬瓜便種茄。勞形苦骨做生涯。眾人若要廚堂好。須是園頭常在家。</p>
<p>一日打眠三五度。也消不得許多閒。循環數遍琅玕竹。又出青松望遠山。</p>
<p>巖房終日寂寥寥。世念何曾有一毫。雖著衣裳喫粥飯。恰如死了未曾燒。</p>
<p>半窗松影半窗月。一箇蒲團一箇僧。盤膝坐來中夜後。飛蛾撲滅佛前燈。</p>
<p>飯炊五合黃陳米。羮煑數莖青薺苗。淡薄自然滋味好。何須更要著薑椒。</p>
<p>一天紅日繞東南。自㧞青苗插瘦田。布裰半霑泥水溼。歸來脫曬竹房前。</p>
<p>居山那得有工夫。種了冬瓜便種瓠。設使一毫功不及。許多田地盡荒蕪。</p>
<p>老來無事可干懷。竹榻高眠日枕斜。夢裏不知誰是我。覺來新月到梅花。</p>
<p>地爐黃獨終無味。屋角青松未有花。紅葉不題流水去。春山多少好人家。</p>
<p>黃葉任從流水去。白雲曾便入山來。寥寥巖畔三間屋。兩片柴門竟日開。</p>
<p>蓬頭垢面箇頭陀。天下禪和不奈何。便是佛來須喫棒。如今年老却成魔。</p>
<p>麥隴風清梅雨住。種瓜栽菜人無數。聞鼓聲歸喫飯來。鉏頭倒挂門前樹。</p>
<p>石上打眠還打坐。松間行去又行來。白雲影裏山無數。黃鳥聲中花正開。</p>
<p>冬瓜棚外種胡盧。茄子更栽千百株。九丈舌頭三百口。且同一夏住茆廬。</p>
<p>四五月裏竹葉落。萬木青青梅子黃。冷地看他生死事。如何空過好時光。</p>
<p>佛法文章一字無。柴牀對客[此/束]盧都。胷中流出葢天地。潦倒巖頭牙齒疎<span class='note-inline'>(天如則二)</span>。</p>
<p>憶在蘇隄過六橋。小番羅帽被風飄。滿頭帶得湖山雪。幾度驕陽曬不消。</p>
<p>閒來石上翫長松。百衲禪衣破又縫。今日不憂明日事。生涯祇在盋盂中<span class='note-inline'>(灌溪昌)</span>。</p>
<p>我也無端葢把茆。碌磚徒自向空拋。山深不見一人至。打著元來是樹梢<span class='note-inline'>(何菴)</span>。</p>
<p>月在水中撈不上。徒勞[翟*支]碎水中天。夜深山寺開門睡。月自飛來到面前<span class='note-inline'>(橫川珙五)</span>。</p>
<p>稱心稱意可長保。上苑名園春日花。一箇尖頭茆屋底。長年無事道人家。</p>
<p>七十二峯波面出。盧公去後石屏存。高歌數曲遊三日。圖畫又添僧一尊。</p>
<p>千丈巖根芋火香。天上日輪正卓午。東土西乾無祖師。白髮老僧七十五。</p>
<p>佛佛授手無多子。祖祖相傳似海深。昨夜西風撼門扇。天明無迹可追尋。</p>
<p>栗色伽黎千百結。倚松捫腹看雲飛。有人問我雲山趣。向道春深筍蕨肥<span class='note-inline'>(愚谷智)</span>。</p>
<p>山中十日九日雨。樹頭青子落不住。白犬尋蹤入草間。驚起竹雞飛上樹<span class='note-inline'>(恕中慍)</span>。</p>
<p>一樹青松一抹煙。一輪明月一泓[日/水]。丹青若寫歸圖畫。添箇頭陀坐石邊<span class='note-inline'>(無見覩)</span>。</p>
<p>新縫紙被烘來煖。一覺安眠到五更。聞得上方鐘鼓動。又添一日在浮生<span class='note-inline'>(蓬萊圓)</span>。</p>
<p>生涯滿目是青山。一榻翛然屋半間。不是老僧誇富貴。日閒閒又夜閒閒<span class='note-inline'>(吳翁)</span>。</p>
<p>谿上坐來久。谿聲流水長。隔籬煙上竹。道者煑茶湯<span class='note-inline'>(暮翁)</span>。</p>
<p>占得溪房最上層。山中拋却一堂僧。小園祇在欄杆下。自摘青棃雜飯蒸<span class='note-inline'>(東石)</span>。</p>
<p>背負斜陽出西堰。春雲狼藉藏春阪。過一谿橋見一邨。人聲漸近松聲遠<span class='note-inline'>(雪山杲)</span>。</p>
<p>乘閒偶出青山去。日暮歸來趁野泉。谷口是曾風雨過。草堂修竹亂春煙<span class='note-inline'>(玉芝聚)</span>。</p>
<p>梅花昨夜破寒汀。曉日初融露尚零。無事道人翻有事。一枝先供佛前瓶<span class='note-inline'>(唵[口*覺]香)</span>。</p>
<p>送雨風無力。流花水不情。啼春枝上鳥。今日更分明<span class='note-inline'>(汰如河)</span>。</p>
<p>半生株守獨家邨。愛月常常不閉門。枯木作菴伸脚睡。風流不減雪峯存<span class='note-inline'>(惟一潤)</span>。</p>
</div></div>
<p class='juan'>雜毒海卷七</p>
</div><!-- end of div[@id='body'] -->
</body></html>