<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu357' />雜毒海卷五</p><p class="byline">京都柏林嗣祖沙門　性音　重編</p>
<div class='div-other'><a id='mulu358' />
<div class='div-other'><a id='mulu359' />
<p class='h2'>秘魔巖</p><p>把斷重津過者難。擎杈須信髑髏乾。霍山到後知端的。同死同生未足觀<span class='note-inline'>(明覺顯)</span>。</p>
</div>
<div class='div-other'><a id='mulu360' />
<p class='h2'>披雲臺</p><p>林底常懷老藥山。皮膚脫盡萬機閒。有時月下披雲嘯。千古風流滿世間<span class='note-inline'>(慈受深)</span>。</p>
</div>
<div class='div-other'><a id='mulu361' />
<p class='h2'>偶作</p><p>竹外茅齋橋下亭。半池荷葉半池菱。匡牀曲几坐終日。萬叠青山一老僧<span class='note-inline'>(全室泐)</span>。</p>
</div>
<div class='div-other'><a id='mulu362' />
<p class='h2'>棲雲菴壁</p><p>自從南嶽來雪竇。二十餘年不下山。兩處居菴身<span class='corr'>已</span>老。又尋幽谷養衰殘<span class='note-inline'>(和菴主)</span>。</p>
<p>十方世界目前寬。拋却雲菴過別山。三事壞衣穿處補。一條藜杖伴清閒。</p>
<p>黃皮裹骨一常僧。壞衲蒙頭百慮澄。年老嬾能頻對客。攀蘿又上碧崚[山*層]。</p>
</div>
<div class='div-other'><a id='mulu363' />
<p class='h2'>病起</p><p>病來又病皮黏骨。抖擻起來無一物。行不成步語聲低。鼻孔依然空突兀<span class='note-inline'>(東山演)</span>。</p>
</div>
<div class='div-other'><a id='mulu364' />
<p class='h2'>乞歸老山中</p><p>六載皇都唱祖機。兩曾金殿奉天威。青山隱去欣何得。滿篋惟將御頌歸<span class='note-inline'>(大覺璉二)</span>。</p>
<p>千簇雲山萬壑流。閒身歸老此山頭。餘生願祝無疆壽。一炷清香滿石樓。</p>
</div>
<div class='div-other'><a id='mulu365' />
<p class='h2'>偶泊齋題壁</p><p>百年未了隨時了。五十無家不做家。知道明朝與後日。是何面目討波咤<span class='note-inline'>(呆翁悅二)</span>。</p>
</div>
<div class='div-other'><a id='mulu366' />
<p class='h2'>金山感舊</p><p>今日重來憶往時。影堂淚眼對先師。寥寥祖道塵埃重。皮髓分明幾個知。</p>
</div>
<div class='div-other'><a id='mulu367' />
<p class='h2'>述懷</p><p>傳燈讀罷鬢先華。功業猶爭幾洛叉。午睡起來塵滿案。半櫩閒日落庭花<span class='note-inline'>(素首座)</span>。</p>
</div>
<div class='div-other'><a id='mulu368' />
<p class='h2'>曉過西湖</p><p>水光山色四無人。清曉誰看第一春。紅日漸高絃管動。半湖烟霧是遊塵<span class='note-inline'>(天隱至)</span>。</p>
</div>
<div class='div-other'><a id='mulu369' />
<p class='h2'>再遊東林寺</p><p>臺殿參差聳瑞烟。桂花飄雪水潺潺。莫疑遠去無消息。七萬餘年始半年<span class='note-inline'>(貫休四)</span>。</p>
<p>宣玄舊輦殘雲溼。耶舍孤墳落照遲。有箇山僧倚松睡。恐人來取白猿兒。</p>
<p>玉像珠龕香陣橫。錦霞多傍石牆生。辟蛇行者今何在。花裏惟聞鴆鳥聲。</p>
</div>
<div class='div-other'><a id='mulu370' />
<p class='h2'>書石壁禪居</p><p>赤栴檀塔六七級。白菡萏花兩三枝。禪客相逢只彈指。此心能有幾人知<span class='note-inline'>(前人)</span>。</p>
</div>
<div class='div-other'><a id='mulu371' />
<p class='h2'>楞嚴廢寺</p><p>萬花叢裏畫樓新。玉女恁欄天上春。明月一輪天外冷。夜深曾照坐禪人<span class='note-inline'>(紫柏可)</span>。</p>
</div>
<div class='div-other'><a id='mulu372' />
<p class='h2'>牛頭寺</p><p>行過多岐又問岐。雲林深處到來遲。寺僧相見不相語。自對夕陽讀斷碑<span class='note-inline'>(魯山泰)</span>。</p>
</div>
<div class='div-other'><a id='mulu373' />
<p class='h2'>長樂寺</p><p>山翠一堆中有寺。谿流四繞外聞鐘。僧寮尋得雲封著。虎跡滿庭三兩松<span class='note-inline'>(智[舟*亥])</span>。</p>
</div>
<div class='div-other'><a id='mulu374' />
<p class='h2'>夜坐</p><p>地爐兀坐燒殘葉。童子酣眠喚不譍。空盡大千無佛祖。老蟲翻下夜龕燈<span class='note-inline'>(楚石琦)</span>。</p>
<p>點盡山窗一盞油。地爐無火冷愀愀。話頭留向明朝舉。道者敲鐘又上樓<span class='note-inline'>(恭都寺)</span>。</p>
</div>
<div class='div-other'><a id='mulu375' />
<p class='h2'>栽松</p><p>鈍钁橫肩雪未消。不辭老步上苕蕘。等閒種得靈根活。會看春風長綠條<span class='note-inline'>(元叟端)</span>。</p>
</div>
<div class='div-other'><a id='mulu376' />
<p class='h2'>蒔秧</p><p>疎陋無能處市廛。問農學稼力爭先。近來<span class='corr'>已</span>得真三昧。豎擲橫拋直似弦<span class='note-inline'>(濟水洸)</span>。</p>
</div>
<div class='div-other'><a id='mulu377' />
<p class='h2'>樵薪</p><p>驀持利斧和根斫。那管榮枯長短枝。縛去一冬燒不盡。有無句子總相隨<span class='note-inline'>(石潮寧)</span>。</p>
</div>
<div class='div-other'><a id='mulu378' />
<p class='h2'>偶題</p><p>掘溝引水澆蔬圃。插竹為籬護藥苗。楊柳如絲風易亂。梅花似雪日難消<span class='note-inline'>(海舟慈)</span>。</p>
</div>
<div class='div-other'><a id='mulu379' />
<p class='h2'>觀江際小兒埀釣</p><p>蓬頭穉子學埀綸。側坐莓苔草映身。路人借問遙招手。恐畏魚驚不譍人<span class='note-inline'>(胡釘鉸)</span>。</p>
</div>
<div class='div-other'><a id='mulu380' />
<p class='h2'>金山</p><p>波中卓出始昂頭。裂破長江兩道流。隔岸紅塵飛不到。三三兩兩渡人舟<span class='note-inline'>(天童悟)</span>。</p>
</div>
<div class='div-other'><a id='mulu381' />
<p class='h2'>空生石<span class='note-inline'>(石中空可居人而上平如砥建閣其中故曰空生)</span></p><p>盡道孤危曾不立。誰知大地自空擎。欲看樓閣空中建。請向虗空背上行<span class='note-inline'>(木陳忞二)</span>。</p>
</div>
<div class='div-other'><a id='mulu382' />
<p class='h2'>眠牛石</p><p>頑皮似鐵骨如鋼。鼻孔渾侖管帶忘。祇為祖翁田地好。從教臥月更眠霜。</p>
</div>
<div class='div-other'><a id='mulu383' />
<p class='h2'>五指山</p><p>一葉浮天外。千山落鏡中。誰人揮隻手。劃破太虗空<span class='note-inline'>(憨山青)</span>。</p>
</div>
<div class='div-other'><a id='mulu384' />
<p class='h2'>雪彌勒</p><p>突出全身白玉堆。橫拖布袋冷顏開。只為眾生多熱惱。下生故不待當來<span class='note-inline'>(琅琊真)</span>。</p>
</div>
<div class='div-other'><a id='mulu385' />
<p class='h2'>雙劒峯</p><p>雙埀天末落羣峯。日照寒鋩血暈重。在昔虗空曾剖判。至今風雨尚磨礲<span class='note-inline'>(僧贅)</span>。</p>
</div>
<div class='div-other'><a id='mulu386' />
<p class='h2'>渡曹溪</p><p>踏來空翠幾千重。曲折曹溪鎖梵宮。欲問嶺南傳底事。青山白鳥水聲中<span class='note-inline'>(紫柏可)</span>。</p>
</div>
<div class='div-other'><a id='mulu387' />
<p class='h2'>雁宕山</p><p>展旗邀我過天窻。石女雙鸞展笑容。卓筆蘸乾龍鼻水。等閒題破石屏風<span class='note-inline'>(枯禪鏡)</span>。</p>
<p>四海名山曾過目。就中此境難圖錄。山前向見白頭翁。自道一生看不足<span class='note-inline'>(惟一潤)</span>。</p>
</div>
<div class='div-other'><a id='mulu388' />
<p class='h2'>賣毛帚</p><p>全身脫落鑊湯後。百億毛頭絕點塵。而今竿木隨身轉。十字街前等箇人<span class='note-inline'>(夢菴格)</span>。</p>
</div>
<div class='div-other'><a id='mulu389' />
<p class='h2'>普請</p><p>我扣華鯨汝便來。區區運水及搬柴。為憐逐隊隨羣者。伸手從人覓草鞋<span class='note-inline'>(中峯本二)</span>。</p>
</div>
<div class='div-other'><a id='mulu390' />
<p class='h2'>掃地</p><p>蕩盡從前垃圾堆。依然滿地是塵埃。等閒和柄都拋却。五葉曇花帚上開。</p>
</div>
<div class='div-other'><a id='mulu391' />
<p class='h2'>丐者堂失火死者數人</p><p>乞兒男女苦相煎。拶得無明火現前。一夜渾家都喪却。死骷髏上不生煙。</p>
</div>
<div class='div-other'><a id='mulu392' />
<p class='h2'>負暄</p><p>茅屋正當南。天寒好負暄。太陽勝輭火。第一且無煙<span class='note-inline'>(師子端)</span>。</p>
</div>
<div class='div-other'><a id='mulu393' />
<p class='h2'>棄講歸雲棲修淨業</p><p>百城煙水少司南。四十無聞又過三。却憶蓮花池上客。松聲月色好同參<span class='note-inline'>(月潭德)</span>。</p>
</div>
<div class='div-other'><a id='mulu394' />
<p class='h2'>磬山初闡</p><p>雲籠高獄倚荊南。謾剪藤蘿結小菴。獨坐月明當戶照。更無餘事到峯尖<span class='note-inline'>(磬山修)</span>。</p>
</div>
<div class='div-other'><a id='mulu395' />
<p class='h2'>血書蓮經</p><p>重重寶藏一毫端。於一毫端揭示看。六萬餘言血滴滴。黃金難鑄此心肝<span class='note-inline'>(笑訢二)</span>。</p>
</div>
<div class='div-other'><a id='mulu396' />
<p class='h2'>題中峯和尚墨蹟</p><p>缾瀉雲興諸佛機。不堪把玩涕交揮。仍愁玉匣誅龍劒。穿屋終隨霹靂飛。</p>
</div>
<div class='div-other'><a id='mulu397' />
<p class='h2'>讀密菴語</p><p>現成句子欠渾侖。把著師僧便滅門。七佛傳來正法眼。對人喚作破沙盆<span class='note-inline'>(栯堂益)</span>。</p>
</div>
<div class='div-other'><a id='mulu398' />
<p class='h2'>讀此菴語</p><p>南海波斯持密呪。千言萬語少人知。春風一陣來何處。吹落桃花三四枝<span class='note-inline'>(中濟才)</span>。</p>
</div>
<div class='div-other'><a id='mulu399' />
<p class='h2'>峯藏主血書華嚴</p><p>塵說剎說熾然說。無邊香水血淋漓。雜華林內紅如錦。五十三人醉似泥<span class='note-inline'>(月江印三)</span>。</p>
<p>破一微塵出大經。血痕腥汗百餘城。善財南去無消息。啼斷春山杜宇聲。</p>
</div>
<div class='div-other'><a id='mulu400' />
<p class='h2'>血書金剛經</p><p>四句偈勝七寶施。祗園會上百花春。須知大士書經血。流出如來忍辱身。</p>
</div>
<div class='div-other'><a id='mulu401' />
<p class='h2'>血書華嚴</p><p>九會埀慈噴熱血。十身珍御惹塵埃。不因收拾毫端上。大地人遭點污來<span class='note-inline'>(鐵關樞)</span>。</p>
</div>
<div class='div-other'><a id='mulu402' />
<p class='h2'>䟦淨首座血書法華報親</p><p>父是誰兮母是誰。胷中忤逆是男兒。看他義斷情忘處。菡萏花開三四枝<span class='note-inline'>(五屋珙)</span>。</p>
</div>
<div class='div-other'><a id='mulu403' />
<p class='h2'>題釣臺圖</p><p>江空落日暮雲迴。峽束飛帆樹杪來。漢業獨餘風月在。青山十里釣魚臺<span class='note-inline'>(玉芝聚)</span>。</p>
</div>
<div class='div-other'><a id='mulu404' />
<p class='h2'>題住山卷</p><p>山中寂靜好脩行。柴水開門又現成。但得鍋中常有米。出家何苦世途行<span class='note-inline'>(牧雲門)</span>。</p>
</div>
<div class='div-other'><a id='mulu405' />
<p class='h2'>挂草鞵</p><p>方丈門前挂草鞋。流行坎止任安排。老僧脚底從來闊。未必骷髏就此埋。</p>
</div>
<div class='div-other'><a id='mulu406' />
<p class='h2'>僧鞋菊</p><p>誰將僧履散東籬。每到秋深香氣飛。莫是淵明訪慧遠。虎溪曾帶一雙歸<span class='note-inline'>(琅琊真)</span>。</p>
</div>
<div class='div-other'><a id='mulu407' />
<p class='h2'>思退歸</p><p>當初只得轉頭銜。轉得頭銜轉不堪。何似仁王高閣上。倚欄閒唱望江南。</p>
</div>
<div class='div-other'><a id='mulu408' />
<p class='h2'>寄鹽官安</p><p>摧殘枯木倚寒林。幾度逢春不變心。樵客見之又不採。郢人何事苦搜尋<span class='note-inline'>(大梅常)</span>。</p>
</div>
<div class='div-other'><a id='mulu409' />
<p class='h2'>娑羅樹</p><p>娑羅寶樹我師栽。直自龍池一脈來。蔭覆乾坤根<span class='corr'>已</span>固。兒孫代代見華開<span class='note-inline'>(石車乘)</span>。</p>
</div>
<div class='div-other'><a id='mulu410' />
<p class='h2'>雲居祐禪師燒香偈</p><p>一身入定千身出。雲居不打者鼓笛。虎䭾太華入高麗。波斯鼻孔撑白日<span class='note-inline'>(黃庭堅)</span>。</p>
</div>
<div class='div-other'><a id='mulu411' />
<p class='h2'>掩關</p><p>槁木形骸百念灰。溪猿野鶴苦相猜。閉門獨掩青松雨。笑口逢人亦嬾開<span class='note-inline'>(見心復)</span>。</p>
</div>
<div class='div-other'><a id='mulu412' />
<p class='h2'>赴天童</p><p>終日巖房靜打隈。不談佛法口生埃。聊通一綫開蓬戶。梁渚山頭敕命來<span class='note-inline'>(天目禮)</span>。</p>
</div>
<div class='div-other'><a id='mulu413' />
<p class='h2'>西華檀護請訂入山之期書答</p><p>種田博飯生平願。況是名山親到來。豈敢相煩更招手。挂瓢定在木樨開<span class='note-inline'>(呆翁悅)</span>。</p>
</div>
<div class='div-other'><a id='mulu414' />
<p class='h2'>赴請翠峯別靈隱禪師</p><p>臨行情緒嬾開言。提唱宗乘亦是閒。珍重導師并海眾。不勝依戀向靈山<span class='note-inline'>(明覺顯二)</span>。</p>
</div>
<div class='div-other'><a id='mulu415' />
<p class='h2'>晦跡自怡</p><p>圖畫當年愛洞庭。波心七十二峯青。如今高臥思前事。添得盧公倚石屏。</p>
</div>
<div class='div-other'><a id='mulu416' />
<p class='h2'>荊南山中思親</p><p>暮雲秋草遍湖西。山色蒼芒望轉迷。雁到東吳書未寄。一天霜月聽烏啼<span class='note-inline'>(圓敏)</span>。</p>
</div>
<div class='div-other'><a id='mulu417' />
<p class='h2'>耐重</p><p>坐斷孤危未肯休。荷擔傑閣與層樓。祖翁活計丘山重。得力全歸頂額頭<span class='note-inline'>(率菴琮)</span>。</p>
</div>
<div class='div-other'><a id='mulu418' />
<p class='h2'>西湖北上</p><p>春園南北筍過牆。牆下離離草更香。啼鳥野花無問處。蒼山牢落下殘陽<span class='note-inline'>(洪覺範)</span>。</p>
</div>
<div class='div-other'><a id='mulu419' />
<p class='h2'>西湖</p><p>幾度西湖獨上船。篙師識我不論錢。一聲啼鳥破幽寂。正是山橫落照邊<span class='note-inline'>(道濟二)</span>。</p>
<p>出岸桃花紅錦英。夾陽楊柳綠絲輕。遙看白鷺窺魚處。沖破平湖一點青。</p>
</div>
<div class='div-other'><a id='mulu420' />
<p class='h2'>金粟種松</p><p>門庭冷落碧苔封。獨露當年康祖容。為惜雲歸無著處。荷鉏帶雨種青松<span class='note-inline'>(孤雲鑑)</span>。</p>
</div>
<div class='div-other'><a id='mulu421' />
<p class='h2'>道話</p><p>團團相聚火爐頭。商略溈山水牯牛。一語若投人拍手。滿天霜月下西樓<span class='note-inline'>(中峯本)</span>。</p>
</div>
<div class='div-other'><a id='mulu422' />
<p class='h2'>鉏地</p><p><span class='corr'>钁</span>頭邊事洞無痕。今古何人解報恩。東壁葫蘆纔下種。鎮州蘿菔便生根<span class='note-inline'>(古雪喆)</span>。</p>
</div>
<div class='div-other'><a id='mulu423' />
<p class='h2'>解嘲</p><p>質庫何曾解典牛。祇緣價重實難酬。想君本領無多子。畢竟難禁者一頭<span class='note-inline'>(典牛游)</span>。</p>
</div>
<div class='div-other'><a id='mulu424' />
<p class='h2'>遊仙</p><p>天涯咫尺即蓬萊。貝闕珠宮次第開。遙望羣仙朝謁帝。雲霞五色護瑤臺<span class='note-inline'>(憨山清三)</span>。</p>
</div>
<div class='div-other'><a id='mulu425' />
<p class='h2'>懷南嶽</p><p>祝融峯頂聽天雞。直入雲霄最可棲。我倦欲從松下臥。煙霞酣飽醉如泥。</p>
</div>
<div class='div-other'><a id='mulu426' />
<p class='h2'>軍中作</p><p>緇衣脫欲換戎裝。始信隨緣是道場。縱使炎方如烈火。難消冰雪冷心腸。</p>
</div>
<div class='div-other'><a id='mulu427' />
<p class='h2'>戍所有感</p><p>十畆荒園旋結茆。芥菘挑盡到同蒿。聖恩未許還磨衲。且向階前轉幾遭<span class='note-inline'>(大慧杲二)</span>。</p>
</div>
<div class='div-other'><a id='mulu428' />
<p class='h2'>移梅陽示蘊聞</p><p>雁回始覺瀟湘遠。石鼓灘頭莫怨天。一住十年秦楚隔。木弓重續舊因緣。</p>
</div>
<div class='div-other'><a id='mulu429' />
<p class='h2'>種梅於舍桴</p><p>從來去住但隨緣。此地重歸十五年。慚愧山門百無補。梅花仍種舊房前<span class='note-inline'>(呆翁悅二)</span>。</p>
</div>
<div class='div-other'><a id='mulu430' />
<p class='h2'>再過嚴灘</p><p>孤臺不老漢冠新。何事長留七里春。畢竟煙波無可釣。祇堪冷看往來人。</p>
</div>
<div class='div-other'><a id='mulu431' />
<p class='h2'>至海昏</p><p>前身定是赤頭璨。風帽自欹麻苧衣。久客瓊巖看詩律。袖中藏得海山歸<span class='note-inline'>(洪覺範二)</span>。</p>
<p>天公無計奈此老。時復致之拴索間。寄語故人休念我。幸因王事得遊山。</p>
</div>
<div class='div-other'><a id='mulu432' />
<p class='h2'>漁婦詞</p><p>阿儂住在太湖邊。出沒煙波二十年。不願郎身做官去。願郎撒綱辛搖船<span class='note-inline'>(魯山泰)</span>。</p>
</div>
<div class='div-other'><a id='mulu433' />
<p class='h2'>自怡</p><p>白雲堆裏古家風。萬里霜天月色同。林下水邊人罕到。方知吾道樂無窮<span class='note-inline'>(東山演)</span>。</p>
</div>
<div class='div-other'><a id='mulu434' />
<p class='h2'>採茶</p><p>拈一旗兮放一槍。多從枝葉上摶量。全身入草全身出。那箇師僧無寸長<span class='note-inline'>(無文燦)</span>。</p>
<p>滿園雲霧自攜筐。黃鳥聲中曰正長。採罷不知山欲暝。風前間唱盋羅孃<span class='note-inline'>(靈章蘊)</span>。</p>
</div>
<div class='div-other'><a id='mulu435' />
<p class='h2'>劈柴</p><p>不須費盡孃生力。何用輪椎覿面來。識得本根絲縷處。祇消一爺便揮開<span class='note-inline'>(夢菴格二)</span>。</p>
</div>
<div class='div-other'><a id='mulu436' />
<p class='h2'>趕脚驢</p><p>終日奔波去路賒。蹇驢何事困泥沙。最憐客作途中漢。祇要將伊送到家。</p>
</div>
<div class='div-other'><a id='mulu437' />
<p class='h2'>謝事龍翔遊雁宕題龍鼻水以見意</p><p>雨足雲收得暫閒。謾將頭角寄空山。鼻端一滴無多子。引得人人到此間<span class='note-inline'>(龍翔肱)</span>。</p>
</div>
<div class='div-other'><a id='mulu438' />
<p class='h2'>寒食</p><p>漠漠行雲晴復陰。野花埀溼晚沉沉。遊人莫怨天多雨。況在東皐春<span class='corr'>已</span>深<span class='note-inline'>(明教嵩)</span>。</p>
</div>
<div class='div-other'><a id='mulu439' />
<p class='h2'>辭宣讓王請</p><p>數椽茆屋萬株松。蒲榻高眠海日紅。不是賢王招不起。山人祇合住山中<span class='note-inline'>(資聖銘)</span>。</p>
</div>
<div class='div-other'><a id='mulu440' />
<p class='h2'>因事</p><p>一笑繇來別有因。那知大塊不容塵。從茲收拾孃生足。鐵橛花開不待春<span class='note-inline'>(紫柏可)</span>。</p>
<p>七尺單前一片地。自古上賢從此去。未聞故紙裏翻騰。尋得西來祖師意<span class='note-inline'>(呆翁悅)</span>。</p>
</div>
<div class='div-other'><a id='mulu441' />
<p class='h2'>宿高安灘</p><p>臨濟當年遭蹇運。灘頭失脚墮洪潮。至今月落三更夜。尚有冤魂恨未消<span class='note-inline'>(靈谿昱三)</span>。</p>
</div>
<div class='div-other'><a id='mulu442' />
<p class='h2'>月中懷衡岳</p><p>幻影偶淹湘尾寺。夢魂先上祝融峯。相依喜有多情月。投老生涯未到窮。</p>
</div>
<div class='div-other'><a id='mulu443' />
<p class='h2'>乞食</p><p>一鉢翛然手自擎。風流活計面相呈。邨婆不解山僧意。猶問傍人作麼生。</p>
</div>
<div class='div-other'><a id='mulu444' />
<p class='h2'>雞冠花</p><p>潔白異眾卉。階前莎草齊。曉來和露看。祇欠一聲啼<span class='note-inline'>(真淨文)</span>。</p>
<p>花發雞冠媚早秋。誰人能染紫絲頭。有時風動頻相倚。似向階前鬬未休<span class='note-inline'>(東山演)</span>。</p>
</div>
<div class='div-other'><a id='mulu445' />
<p class='h2'>芭蕉</p><p>一幅花牋寫未成。不知裏許是何情。無端夜雨偷開看。滴滴當當讀到明<span class='note-inline'>(靈叟源)</span>。</p>
<p>青牋葉葉映窗紗。月翦風裁別樣斜。一片衷心都露盡。時人莫認眼中花<span class='note-inline'>(古航)</span>。</p>
</div>
<div class='div-other'><a id='mulu446' />
<p class='h2'>栗子</p><p><span class='corr'>刺</span>髼鬆裏久懷胎。驀地低頭笑口開。畢竟是他時節至。圓陀陀地出頭來<span class='note-inline'>(浮石賢)</span>。</p>
</div>
<div class='div-other'><a id='mulu447' />
<p class='h2'>半餅</p><p>太極圖邊見齒痕。阿誰齩破鐵崑崙。分明吐出初三月。未許泥牛一口吞<span class='note-inline'>(汝風杲)</span>。</p>
</div>
<div class='div-other'><a id='mulu448' />
<p class='h2'>楊柳</p><p>奈爾縈風帶雨何。靜時常少動時多。初無惱亂春風意。自是春風惱亂他<span class='note-inline'>(北磵簡)</span>。</p>
</div>
<div class='div-other'><a id='mulu449' />
<p class='h2'>橄欖</p><p>本分叢林輥出來。尖頭利嘴果中魁。不因齩著百雜碎。爭得甘從苦後回<span class='note-inline'>(清道)</span>。</p>
<p>百果之中回味長。嚼來齒頰有餘香。祇緣徧體青如玉。博得芳名播四方<span class='note-inline'>(琅琊真)</span>。</p>
</div>
<div class='div-other'><a id='mulu450' />
<p class='h2'>櫻桃</p><p>煉形道士藥爐空。枉費生前九轉功。一斗丹砂尋不見。曉來枝上弄春風<span class='note-inline'>(率菴琮)</span>。</p>
</div>
<div class='div-other'><a id='mulu451' />
<p class='h2'>澹筍</p><p>澹中其味較偏長。瓦缽擎來分外香。翻笑山廚新宴客。添鹽著醬不堪嘗<span class='note-inline'>(夢菴格四)</span>。</p>
</div>
<div class='div-other'><a id='mulu452' />
<p class='h2'>方竹筍</p><p>草本山中盡莽榛。剛方此日獨逢君。懸知勁直凌霜節。纔出頭來便不羣。</p>
</div>
<div class='div-other'><a id='mulu453' />
<p class='h2'>籩筍</p><p>穿籬透石走籩長。八月秋風晚更香。此際若教連夜雨。明年春色滿蒼莨。</p>
</div>
<div class='div-other'><a id='mulu454' />
<p class='h2'>燕來筍</p><p>點水清池雙翦輕。幾莖初出鬬尖新。東風昨夜長多少。消得園林第一春。</p>
</div>
<div class='div-other'><a id='mulu455' />
<p class='h2'>㯶魚</p><p>陸地翻身亦俊哉。金鱗如粟露雙腮。可憐不入漫天網。跳出夜叉頭上來<span class='note-inline'>(率菴琮)</span>。</p>
</div>
<div class='div-other'><a id='mulu456' />
<p class='h2'>石榴</p><p>一種靈根傍石栽。開花結子絕安排。珠璣滿腹無人識。直待通紅口自開<span class='note-inline'>(谷源道)</span>。</p>
</div>
<div class='div-other'><a id='mulu457' />
<p class='h2'>苔脯</p><p>碧波深處長靈苗。潮落潮生探幾遭。入手自然成片段。者回不怕浪頭高<span class='note-inline'>(浙翁琰二)</span>。</p>
</div>
<div class='div-other'><a id='mulu458' />
<p class='h2'>花椒</p><p>突出枝頭顆顆紅。包藏辛辣在其中。秋風吹得眼皮綻。百味珍饈總見功。</p>
<p>含煙帶露<span class='corr'>已</span>經秋。課顆通紅氣味周。突出眼睛開口笑。者回不戀舊枝頭<span class='note-inline'>(無用寬)</span>。</p>
</div>
<div class='div-other'><a id='mulu459' />
<p class='h2'>水筧</p><p>傑出叢林心<span class='corr'>已</span>空。埽除枝葉不留踪。看他脫體橫身處。接得曹源正脈通<span class='note-inline'>(谷源道)</span>。</p>
</div>
<div class='div-other'><a id='mulu460' />
<p class='h2'>水毬</p><p>雪老何曾解輥球。太虗輥出有來由。看他圓轉高低處。好在隨流更入流<span class='note-inline'>(浙翁琰)</span>。</p>
</div>
<div class='div-other'><a id='mulu461' />
<p class='h2'>姑惡</p><p>晝夜哀鳴煙水鄉。為傷和氣結愁腸。聲前有恨憑誰說。家醜無端向外揚<span class='note-inline'>(率菴琮)</span>。</p>
</div>
<div class='div-other'><a id='mulu462' />
<p class='h2'>促織</p><p>費盡工夫聲徹曉。天機不露一絲頭。夜深咿軋茆櫩下。暗織悲秋一段愁□□□。</p>
</div>
<div class='div-other'><a id='mulu463' />
<p class='h2'>蜘蛛</p><p>立處孤危用處親。一絲頭上定乾坤。渠儂不是呈機巧。要與眾生斷命根<span class='note-inline'>(湻菴□)</span>。</p>
<p>羅網重重布古臺。看他幾箇撞頭來。臨機不解翻身轉。直是教伊死一回<span class='note-inline'>(何菴□)</span>。</p>
<p>等閒掉下一絲頭。便見經天緯地謀。多少眾生迷活路。撞頭來結死冤讐<span class='note-inline'>(大光古)</span>。</p>
</div>
<div class='div-other'><a id='mulu464' />
<p class='h2'>謝猫</p><p>覓得狸奴最可憐。黑花高下巧相聯。怡雲會裏慈悲種。鼠自翻盆渠自眠<span class='note-inline'>(怡雲□)</span>。</p>
</div>
<div class='div-other'><a id='mulu465' />
<p class='h2'>失猫</p><p>捕鼠生機頗俊哉。受他籠檻竟難回。勞人幾度空敲盌。連喚花奴喫飯來<span class='note-inline'>(南叟茂)</span>。</p>
</div>
<div class='div-other'><a id='mulu466' />
<p class='h2'>求猫</p><p>堂上新生虎面貍。千金許我不應移。家寒固是無偷鼠。要見翻身上樹時<span class='note-inline'>(虗堂愚)</span>。</p>
</div>
<div class='div-other'><a id='mulu467' />
<p class='h2'>鼓</p><p>通身擔版面皮橫。肚裏虗空過一生。善法堂前行正令。輕輕擊著怒雷轟<span class='note-inline'>(彩首座)</span>。</p>
<p>周遮嚴密自心空。包裹太虗在箇中。生急面皮誰敢觸。禾山解打振元風<span class='note-inline'>(無趣空)</span>。</p>
</div>
<div class='div-other'><a id='mulu468' />
<p class='h2'>面桶</p><p>做時要用工夫。用處全無滲漏。任是鼻孔撩天。未免低頭相就<span class='note-inline'>(癡絕沖)</span>。</p>
</div>
<div class='div-other'><a id='mulu469' />
<p class='h2'>涼簾</p><p>有月明明籭碎玉。無風匝匝起微瀾。高堂六月不知暑。要在當人放下看<span class='note-inline'>(何菴)</span>。</p>
</div>
<div class='div-other'><a id='mulu470' />
<p class='h2'>鴒</p><p>飛騰活計遍天涯。霧罩雲迷路不差。自<span class='corr'>己</span>屋頭明白了。者回不落別人家<span class='note-inline'>(斷巖義)</span>。</p>
</div>
<div class='div-other'><a id='mulu471' />
<p class='h2'>水茶磨</p><p>一派滔滔直截過。機輪打動鼓風波。就中旋下些兒子。普與眾生敵睡魔<span class='note-inline'>(浙翁琰)</span>。</p>
<p>機輪轉處水潺潺。機若停時水自閒。末上一遭知落處。十分春色滿人間<span class='note-inline'>(大川濟)</span>。</p>
</div>
<div class='div-other'><a id='mulu472' />
<p class='h2'>水碓</p><p>深山深處湧清流。撥動機關自點頭。冷笑三家邨裏漢。相挨相拶幾時休<span class='note-inline'>(積堂)</span>。</p>
<p>一派銀河滾滾流。機輪觸著轉無休。知他米白米未白。傍若無人自點頭<span class='note-inline'>(無量壽)</span>。</p>
<p>閘斷江流十八灘。機輪觸處涌波瀾。點頭轉轉工夫到。舂出驪珠照膽寒<span class='note-inline'>(古梅友)</span>。</p>
</div>
<div class='div-other'><a id='mulu473' />
<p class='h2'>數珠</p><p>心體圓明空不空。河沙諸佛悉皆同。阿僧祇劫難窮數。祇在當人掌握中<span class='note-inline'>(覺菴真)</span>。</p>
</div>
<div class='div-other'><a id='mulu474' />
<p class='h2'>竹杖</p><p>香嚴一擊眼如盲。可怪無端節目生。不是一回親入手。人前寸步也難行<span class='note-inline'>(何菴)</span>。</p>
</div>
<div class='div-other'><a id='mulu475' />
<p class='h2'>藤杖</p><p>骨露筋疎總率真。攜來恰稱水雲身。摩挲又動癡憨興。祇想橫拈打箇人<span class='note-inline'>(雪鴻信)</span>。</p>
</div>
<div class='div-other'><a id='mulu476' />
<p class='h2'>琉璃</p><p>放下放下。提起提起。一點靈光。照天照地<span class='note-inline'>(丁生)</span>。</p>
<p>通身瑩徹玉壺冰。藥火重燒大器成。箇裏有心纔點著。看渠到處發光明<span class='note-inline'>(浙翁琰)</span>。</p>
<p>外面玲瓏裏面空。廓然一點赤通紅。千年黑暗歸何處。剎剎塵塵光燄中<span class='note-inline'>(笑巖寶)</span>。</p>
</div>
<div class='div-other'><a id='mulu477' />
<p class='h2'>琉璃棚</p><p>冰壺凜凜玉龍蟠。吐出明珠照膽寒。好是山堂無月夜。一天星斗墮欄杆<span class='note-inline'>(率菴琮)</span>。</p>
</div>
<div class='div-other'><a id='mulu478' />
<p class='h2'>靈雲石</p><p>雲去雲來非有意。雲來雲去亦無心。有無截斷靈何在。突兀一峯青到今<span class='note-inline'>(曹源生)</span>。</p>
</div>
<div class='div-other'><a id='mulu479' />
<p class='h2'>風鈴</p><p>銅唇鐵舌太尖新。樓角懸來不計春。言外百千三昧法。因風說與箇中人<span class='note-inline'>(巨川海)</span>。</p>
<p>通身是口挂虗空。不管東西南北風。一等為渠談般若。滴丁東了滴丁東<span class='note-inline'>(長翁淨)</span>。</p>
</div>
<div class='div-other'><a id='mulu480' />
<p class='h2'>破衲</p><p>布袍勃<span class='corr'>窣</span>老煙痕。晝作袈裟夜作衾。條縫渾身都裂破。朝陽猶自嬾拈針<span class='note-inline'>(夢菴格)</span>。</p>
</div>
<div class='div-other'><a id='mulu481' />
<p class='h2'>謝智觀和尚書陶淵明詩文手卷</p><p>書法真傳自本師。松窗為我靜臨池。來朝更買澄心紙。乞寫淵明歸去辭<span class='note-inline'>(九溪續)</span>。</p>
</div>
<div class='div-other'><a id='mulu482' />
<p class='h2'>放蝶</p><p>豈是閒閒鑽故紙。也知那畔有光輝。道人不作莊生夢。放爾出頭天外飛<span class='note-inline'>(芥葊大二)</span>。</p>
</div>
<div class='div-other'><a id='mulu483' />
<p class='h2'>偶示</p><p>西江吸盡接龐公。多口馬師真脫空。無限家私狼藉後。笊籬一柄撮東風。</p>
</div>
<div class='div-other'><a id='mulu484' />
<p class='h2'>徽宗皇帝令繪慧持像頒行復自裂三偈</p><p>七百年來老古錐。定中消息許誰知。爭如隻履西歸去。生死何勞木作皮。</p>
<p>藏山於澤亦藏身。天下無藏道可親。寄語莊周休擬議。樹中不是負趨人。</p>
<p>有情身不是無情。彼此人人定裏身。會得菩提本無樹。不須辛苦問盧能。</p>
</div>
<p class='juan'>雜毒海卷五</p></div>
</div><!-- end of div[@id='body'] -->
</body></html>