<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu485' />雜毒海卷六</p><p class="byline">京都柏林嗣祖沙門　性音　重編</p>
<div class='div-other'><a id='mulu486' />
<p class='h2'>雪佛</p><p>三十二相冰骨格。八十種好玉肌膚。大家瞻仰莫生厭。今日有兮明日無<span class='note-inline'>(標指堂)</span>。</p>
<p>一花擎出一如來。六出團團笑臉開。識得髑髏元是水。摩耶宮裏不投胎<span class='note-inline'>(蔣生)</span>。</p>
</div>
<div class='div-other'><a id='mulu487' />
<p class='h2'>香爐</p><p>規模脫得<span class='corr'>已</span>周圓。古廟埋藏知幾年。拈起一星火種子。寒灰發燄氣衝天<span class='note-inline'>(率菴琮)</span>。</p>
</div>
<div class='div-other'><a id='mulu488' />
<p class='h2'>香印</p><p>覆去翻來打一鎚。羅紋結角火星飛。誰知起滅不停處。使得人間十二時<span class='note-inline'>(野雲南)</span>。</p>
</div>
<div class='div-other'><a id='mulu489' />
<p class='h2'>紙</p><p>出身元是臥藤蘿。做處工夫面壁多。千里憑渠通信息。令人笑殺備頭陀<span class='note-inline'>(率菴琮)</span>。</p>
</div>
<div class='div-other'><a id='mulu490' />
<p class='h2'>轎</p><p>竹頭木屑盡兜籠。綿密工夫不漏風。任是兩頭扛得動。中間自有主人翁<span class='note-inline'>(止菴二)</span>。</p>
</div>
<div class='div-other'><a id='mulu491' />
<p class='h2'>無絃琴</p><p>月作金徽風作絃。清音不在指端傳。有時彈罷無生曲。露滴松梢鶴未眠。</p>
<p>琴到無絃聽者稀。古今惟有一鍾期。幾回擬鼓陽春曲。月滿虗堂下指遲<span class='note-inline'>(癩可)</span>。</p>
</div>
<div class='div-other'><a id='mulu492' />
<p class='h2'>風琴</p><p>至竟心為造化功。一枝青竹四絃風。寥寥雙耳更深後。如在緱山明月中<span class='note-inline'>(貫休)</span>。</p>
</div>
<div class='div-other'><a id='mulu493' />
<p class='h2'>琴枕</p><p>仰山推出大溈前。一種無絃妙不傳。合眼黃昏開眼晝。正音端的落誰邊<span class='note-inline'>(偃溪聞)</span>。</p>
</div>
<div class='div-other'><a id='mulu494' />
<p class='h2'>翦</p><p>渾鋼打就冷光浮。兩刃交鋒未肯休。直截當機為人處。何曾動著一絲頭<span class='note-inline'>(石門來)</span>。</p>
<p>生鐵心肝解結絞。雙收雙放不辭勞。從來利鈍不相等。不必疑他兩面刀<span class='note-inline'>(朴菴)</span>。</p>
</div>
<div class='div-other'><a id='mulu495' />
<p class='h2'>炭團</p><p>死柴頭上未全灰。打破依然揑聚來。輥入紅爐重煅過。幾人冷地報春回<span class='note-inline'>(何菴)</span>。</p>
<p>冷地工夫做<span class='corr'>已</span>完。未應便作死灰看。等閒放兩拋三去。多少師僧被熱瞞。</p>
</div>
<div class='div-other'><a id='mulu496' />
<p class='h2'>釘鞵</p><p>黑漆皮膚鐵齒牙。脚跟長短莫疑他。入泥入水拚身去。不涉程途即到家<span class='note-inline'>(笑翁堪)</span>。</p>
</div>
<div class='div-other'><a id='mulu497' />
<p class='h2'>雪</p><p>普天匝地白漫漫。一片虗凝照膽寒。若謂普賢真境界。知君<span class='corr'>已</span>被眼睛瞞<span class='note-inline'>(混源密)</span>。</p>
</div>
<div class='div-other'><a id='mulu498' />
<p class='h2'>綫</p><p>五色拈來用不偏。針鋒影裏要爭先。收來放去從機變。鐵眼銅睛也被穿<span class='note-inline'>(無鏡微)</span>。</p>
</div>
<div class='div-other'><a id='mulu499' />
<p class='h2'>盛落</p><p>休言身寄在櫩頭。解接吾家向上流。煅煉<span class='corr'>已</span>知無滲漏。從教口角似傾湫<span class='note-inline'>(大川濟)</span>。</p>
</div>
<div class='div-other'><a id='mulu500' />
<p class='h2'>船</p><p>千刀萬斧<span class='corr'>已</span>成功。湖海橫行沒定蹤。但得把艄人在後。面前不拍打頭風<span class='note-inline'>(朴菴銛)</span>。</p>
</div>
<div class='div-other'><a id='mulu501' />
<p class='h2'>枰</p><p>木石身心用得親。箇中輕重自分明。若人會得鉤頭意。八兩原來是半觔<span class='note-inline'>(璞菴)</span>。</p>
</div>
<div class='div-other'><a id='mulu502' />
<p class='h2'>傀儡</p><p>三聲畫鼓兩聲鑼。鬼面神頭有許多。伎倆百般都做了。看他合煞事如何<span class='note-inline'>(卍菴柔)</span>。</p>
<p>棚頭出沒逞風流。引得傍觀笑未休。縱使全身都放下。頂門猶挂一絲頭<span class='note-inline'>(斷橋倫)</span>。</p>
</div>
<div class='div-other'><a id='mulu503' />
<p class='h2'>憶母</p><p>雪殞萱花淚濕衣。白頭無復倚柴扉。去年五月黃梅雨。曾典袈裟糴米歸<span class='note-inline'>(<span class='corr'>己</span>恭行)</span>。</p>
</div>
<div class='div-other'><a id='mulu504' />
<p class='h2'>蠅</p><p>為愛尋光紙上鑽。不能透處幾多難。忽然撞著來時路。始覺從前被眼瞞<span class='note-inline'>(白雲端)</span>。</p>
</div>
<div class='div-other'><a id='mulu505' />
<p class='h2'>病中</p><p>一寒一熱又輕甦。正覓根源起處無。夜半鼠聲成陣出。牀頭打倒藥胡蘆<span class='note-inline'>(東嶼海)</span>。</p>
</div>
<div class='div-other'><a id='mulu506' />
<p class='h2'>焙籠</p><p>篦纏紙裹最風流。冷處隈藏未肯休。看你通身都是眼。自應推出火爐頭<span class='note-inline'>(笑翁堪)</span>。</p>
</div>
<div class='div-other'><a id='mulu507' />
<p class='h2'>獅子峯</p><p>踞地盤空勢未休。爪牙安肯混常流。天教生在千峯上。不得雲擎也出頭<span class='note-inline'>(雪竇顯)</span>。</p>
</div>
<div class='div-other'><a id='mulu508' />
<p class='h2'>帽</p><p>黑漫漫地一片。頂上聊通一綫。等閒葢覆將來。多少討頭不見<span class='note-inline'>(大川濟)</span>。</p>
</div>
<div class='div-other'><a id='mulu509' />
<p class='h2'>鍼筒</p><p>函葢乾坤器量周。銅睛鐵眼一齊收。幾多利[此/束]尖鋒者。到此如何敢出頭<span class='note-inline'>(無門開)</span>。</p>
</div>
<div class='div-other'><a id='mulu510' />
<p class='h2'>鍋</p><p>鈍鐵親曾入爐鞴。通身紅煉脫規模。看他煑月烹風處。漏泄如今一點無<span class='note-inline'>(子元)</span>。</p>
</div>
<div class='div-other'><a id='mulu511' />
<p class='h2'>扇</p><p>一從透出劒門關。無縫團團孰敢看。信手等閒提掇起。清風凜凜逼人寒<span class='note-inline'>(無門開)</span>。</p>
<p>鹽官侍者錯商量。贏得風流話<span class='corr'>已</span>行。今古有誰知柄杷。未曾搖動足風涼<span class='note-inline'>(指堂)</span>。</p>
</div>
<div class='div-other'><a id='mulu512' />
<p class='h2'>滴漏</p><p>點點分明箭箭親。壺中別有一乾坤。若教水泄不通去。多少違時失候人<span class='note-inline'>(浮石賢二)</span>。</p>
</div>
<div class='div-other'><a id='mulu513' />
<p class='h2'>跳珠泉</p><p>竹龍昨夜戲山根。一顆明珠吐復吞。看即不無爭不得。聽教撲碎又渾侖。</p>
</div>
<div class='div-other'><a id='mulu514' />
<p class='h2'>拍掌珍珠泉</p><p>掌一拍兮足一頓。靈泉滾滾珍珠噴。直饒是淚滿溪流。消得英雄多少恨<span class='note-inline'>(李又白)</span>。</p>
</div>
<div class='div-other'><a id='mulu515' />
<p class='h2'>泥鶯</p><p>不離泥水見芳心。巧囀無聲是妙音。眼裏忽然親聽得。何須重到綠楊陰<span class='note-inline'>(浮石賢)</span>。</p>
</div>
<div class='div-other'><a id='mulu516' />
<p class='h2'>白蓮</p><p>碧玉長柯雪色衣。夜深看見也相疑。數行鷺立波心月。拍手驚他不肯飛<span class='note-inline'>(北磵簡二)</span>。</p>
</div>
<div class='div-other'><a id='mulu517' />
<p class='h2'>菊枕</p><p>青囊誰共實秋葩。轉寄深雲病叟家。驚起十年湖海夢。夜來白髮見黃花。</p>
</div>
<div class='div-other'><a id='mulu518' />
<p class='h2'><span class='corr'>葡</span>萄</p><p>老爛多年一束藤。安排上架便敷榮。龍鬚卷處驪珠現。不比尋常鬼眼睛<span class='note-inline'>(矮翁)</span>。</p>
</div>
<div class='div-other'><a id='mulu519' />
<p class='h2'>水車</p><p>平生擔版貴清閒。萬里無雲始踏翻。要得滔天并葢地。胷襟流出有何難<span class='note-inline'>(梅首座)</span>。</p>
</div>
<div class='div-other'><a id='mulu520' />
<p class='h2'>茶</p><p>百草頭邊法戰時。槍旗未展露全威。直饒陸羽知端的。也落吾家第二機<span class='note-inline'>(松源岳)</span>。</p>
</div>
<div class='div-other'><a id='mulu521' />
<p class='h2'>拄杖</p><p>得處不在高峯。亦非淺谿深壑。如今幸得扶持。老病是為依託<span class='note-inline'>(神鼎諲)</span>。</p>
<p>多年寒谷古藤枝。行遍湖湘採得伊。探水敲空俱莫問。一般輕重少人知<span class='note-inline'>(虗堂愚)</span>。</p>
<p>頭角崢嶸勢倚空。橫拈倒用疾如風。要知得力全提處。總在渠儂掌握中<span class='note-inline'>(率菴琮)</span>。</p>
<p>與奪雙行驗是非。芭蕉性命若懸絲。橫拖倒拽人無數。那箇扶持大道歸<span class='note-inline'>(止翁)</span>。</p>
</div>
<div class='div-other'><a id='mulu522' />
<p class='h2'>拂子</p><p>馬祖高懸機漏泄。趙州馳獻意何深。見他毛病拈他底。豈有絲毫錯到今<span class='note-inline'>(虗堂愚)</span>。</p>
</div>
<div class='div-other'><a id='mulu523' />
<p class='h2'>煙火</p><p>輕輕點著便飛星。轆轆機輪轉不停。不是神仙三昧手。都緣些子藥頭靈<span class='note-inline'>(或菴體)</span>。</p>
</div>
<div class='div-other'><a id='mulu524' />
<p class='h2'>草鞵</p><p>草裏縱橫用處耑。南泉曾受趙州瞞。衲僧步步承渠力。肯向龍牀角上懸<span class='note-inline'>(吳翁)</span>。</p>
<p>脚下不辭泥水闊。鼻頭打溼為人忙。無紋印搭千峯面。曲盡元關道路長<span class='note-inline'>(菩提朗)</span>。</p>
<p>綿密工夫打得成。通天活路任縱橫。看他到處獰如虎。無限清風足底生<span class='note-inline'>(琅琊真)</span>。</p>
</div>
<div class='div-other'><a id='mulu525' />
<p class='h2'>出土漢玉環</p><p>遮顆圜光會也麼。泥團打破絕誵譌。雖然不受爐中煅。曾用工夫細琢磨<span class='note-inline'>(智觀慧)</span>。</p>
</div>
<div class='div-other'><a id='mulu526' />
<p class='h2'>惜煙</p><p>爐無獸炭坐無氈。三箇柴頭品字安。家醜莫教輕放出。聽他炙地與熏天<span class='note-inline'>(大川濟)</span>。</p>
</div>
<div class='div-other'><a id='mulu527' />
<p class='h2'>牛怨</p><p>七十餘城一戰收。歸家祇說便封矦。火瘢未冷重加軛。春雨春風暗結愁<span class='note-inline'>(宜行可二)</span>。</p>
</div>
<div class='div-other'><a id='mulu528' />
<p class='h2'>聽雨</p><p>簷前滴滴甚分明。迷己眾生喚作聲。我亦年來多逐物。春宵一枕夢難成。</p>
</div>
<div class='div-other'><a id='mulu529' />
<p class='h2'>蠶</p><p>桑空柘盡始心休。綿密工夫一繭收。爐炭鑊湯拚得入。為人祇在一絲頭<span class='note-inline'>(默中唯)</span>。</p>
</div>
<div class='div-other'><a id='mulu530' />
<p class='h2'>書懷</p><p>地爐無火客囊空。雪似楊花落歲窮。拾得斷麻連壞衲。不知身在寂寥中<span class='note-inline'>(簡堂機)</span>。</p>
</div>
<div class='div-other'><a id='mulu531' />
<p class='h2'>鑄印</p><p>袍著金花勒小驄。揚鞭幾度月明中。黃河界上空來往。直至如今未樹功<span class='note-inline'>(虗堂愚二)</span>。</p>
</div>
<div class='div-other'><a id='mulu532' />
<p class='h2'>銷印</p><p>鐵鞵無底飽風霜。歲晚歸來臥石牀。一對眼睛烏律律。半隨雲影挂寒堂。</p>
</div>
<div class='div-other'><a id='mulu533' />
<p class='h2'>礱米</p><p>脫得一層又一層。磨礱舂打莫生憎。須經籭過堪為飯。供養十方賢聖僧<span class='note-inline'>(均實水)</span>。</p>
</div>
<div class='div-other'><a id='mulu534' />
<p class='h2'>菖蒲</p><p>根下塵泥一點無。性便泉石愛清孤。當時不惹湘江恨。葉葉如何有淚珠<span class='note-inline'>(明顛師)</span>。</p>
<p>一拳石上起根苗。堪與仙家伴寂寥。自恨立身無寸土。受人滴水也難消<span class='note-inline'>(王沂公)</span>。</p>
</div>
<div class='div-other'><a id='mulu535' />
<p class='h2'>懸巖畫蘭</p><p>嫋嫋春風一樣吹。託身高處擬何為。從地自作顛倒想。要見懸巖撤手時<span class='note-inline'>(黃文獻)</span>。</p>
</div>
<div class='div-other'><a id='mulu536' />
<p class='h2'>苦筍</p><p>紫衣脫盡白如銀。百沸鍋中轉得身。自是苦心人不信。等閒齩著味全真<span class='note-inline'>(常藏主)</span>。</p>
</div>
<div class='div-other'><a id='mulu537' />
<p class='h2'>祖花</p><p>造化之功品物情。正當生處不言生。尋枝摘葉空勞力。一朵開時一佛成<span class='note-inline'>(東山演)</span>。</p>
</div>
<div class='div-other'><a id='mulu538' />
<p class='h2'>苔</p><p>青如蚨血染頺垣。漢寢唐陵幾斷魂。莫笑貧家春寂莫。漸隨積雨上青門<span class='note-inline'>(古心湻)</span>。</p>
</div>
<div class='div-other'><a id='mulu539' />
<p class='h2'>葵</p><p>絕盡寒暄態。唯存向日心。東籬有黃菊。遙想是知音<span class='note-inline'>(憨山清)</span>。</p>
</div>
<div class='div-other'><a id='mulu540' />
<p class='h2'>十竹</p><p>城中寸土如寸金。幽軒種竹祇十箇。春風慎勿長兒孫。穿我階前綠苔破<span class='note-inline'>(清順)</span>。</p>
</div>
<div class='div-other'><a id='mulu541' />
<p class='h2'>新竹</p><p>翦去東西塞逕茆。如簪如角透谿㘭。未離紫籜皆含節。直上青雲始放梢<span class='note-inline'>(智舷)</span>。</p>
</div>
<div class='div-other'><a id='mulu542' />
<p class='h2'>桂花</p><p>雲根桂子何年植。西風吹落黃金屑。光浮月影散天香。填[土*冓]塞壑成狼藉<span class='note-inline'>(抱璞璉)</span>。</p>
</div>
<div class='div-other'><a id='mulu543' />
<p class='h2'>谿梅</p><p>稜稜瘦骨薄煙籠。儘日谿頭送曉風。偏向雲中開隻眼。冷看荊棘鬬英雄<span class='note-inline'>(隱元琦)</span>。</p>
</div>
<div class='div-other'><a id='mulu544' />
<p class='h2'>臥龍松</p><p>小橋為枕臥蒼鱗。古壑無雲獨露身。猶待春雷風雨作。崢嶸頭角出荒蓁<span class='note-inline'>(頂目徹)</span>。</p>
</div>
<div class='div-other'><a id='mulu545' />
<p class='h2'>蜜蜂</p><p>潮鳴一夕到天光。日夜奔波有底忙。漆桶破時家醜露。百千孔竅看郎當<span class='note-inline'>(靈章縕)</span>。</p>
<p>千花蕊上<span class='corr'>刺</span>香時。百草頭邊得意歸。一竅透穿通活路。遊行無礙去來飛<span class='note-inline'>(天封慈二)</span>。</p>
<p>桶底遭君打脫時。從前活計頓拋離。超然不戀舊窩窟。空有層層釀蜜脾。</p>
</div>
<div class='div-other'><a id='mulu546' />
<p class='h2'>窗蜂</p><p>空門不肯出。投窗也大癡。百年鑽故紙。何日出頭時<span class='note-inline'>(古靈卓)</span>。</p>
</div>
<div class='div-other'><a id='mulu547' />
<p class='h2'>螢</p><p>不是祥光不是星。飛騰活計一身輕。看他一點光明處。黑暗林中作眼睛<span class='note-inline'>(古梅友)</span>。</p>
</div>
<div class='div-other'><a id='mulu548' />
<p class='h2'>撲燈蠅</p><p>誰是靈光誰許泊。茶毗一箇又還來。癡蠅真實癡無比。爛額焦頭趁不開<span class='note-inline'>(呆翁悅)</span>。</p>
</div>
<div class='div-other'><a id='mulu549' />
<p class='h2'>跳蚤</p><p>纔聞腥氣便來鑽。引類呼朋暗打團。觸著雖然能[跳-兆+孛]跳。通身依舊黑漫漫<span class='note-inline'>(晦山顯)</span>。</p>
</div>
<div class='div-other'><a id='mulu550' />
<p class='h2'>紙帳</p><p>從來不怕惡風吹。一片寒雲四面埀。幸自明明還白白。休來裏許撒珍珠<span class='note-inline'>(恕中慍)</span>。</p>
</div>
<div class='div-other'><a id='mulu551' />
<p class='h2'>竹拂子</p><p>出得泥來節節高。劋除枝葉嗣龜毛。等閒拈向華王座。大地山河也動搖<span class='note-inline'>(石門剛)</span>。</p>
</div>
<div class='div-other'><a id='mulu552' />
<p class='h2'>蒲團</p><p>周遮無縫影團圞。放倒全身便自安。堪笑昔年稜道者。無端七度被他瞞<span class='note-inline'>(素嚴淵)</span>。</p>
</div>
<div class='div-other'><a id='mulu553' />
<p class='h2'>雪壓梅</p><p>柔條能任幾深寒。野態便宜帶雪看。小立風前撐不住。一回斜倚在欄干<span class='note-inline'>(汝風杲三)</span>。</p>
</div>
<div class='div-other'><a id='mulu554' />
<p class='h2'>過雲門竹隖</p><p>踏遍花溪到老槃。一峯天外逼天寒。我來夏盡猶堪賞。香老蓮房露未乾。</p>
</div>
<div class='div-other'><a id='mulu555' />
<p class='h2'>火筒</p><p>兩頭截斷見心空。一竅能生萬竈風。謾借渠儂伸口氣。死柴頭上也通紅。</p>
<p>命根<span class='corr'>已</span>斷繁枝盡。隻眼圓明火宅遊。透底為人伸氣處。轟雷掣電死柴頭<span class='note-inline'>(呆翁悅)</span>。</p>
</div>
<div class='div-other'><a id='mulu556' />
<p class='h2'>煤</p><p>抱寂千年終不了。全身須要入鄽來。盡機備應羣生欲。然後身心始得灰<span class='note-inline'>(笑巖寶)</span>。</p>
</div>
<div class='div-other'><a id='mulu557' />
<p class='h2'>餛飩</p><p>飽齁齁地出頭來。扠手當胷擘不開。百沸湯中輕轉側。三心點破絕疑猜<span class='note-inline'>(石門剛)</span>。</p>
<p>叉手人前且鞠躬。誰知腹裏廣含容。鑊湯深處翻身轉。齩破方知味不同<span class='note-inline'>(古梅友)</span>。</p>
</div>
<div class='div-other'><a id='mulu558' />
<p class='h2'>湯團</p><p>工夫做倒圓成處。自然潔白絕纖埃。深深鍋裏翻身出。便是癡人也口開<span class='note-inline'>(石門剛)</span>。</p>
</div>
<div class='div-other'><a id='mulu559' />
<p class='h2'>寄龍團茶與杲和尚</p><p>蒼壁團團不暗投。舌端有眼似離婁。莫言茗盌無三寸。解問如何是趙州<span class='note-inline'>(曾文清)</span>。</p>
</div>
<div class='div-other'><a id='mulu560' />
<p class='h2'>東坡羮</p><p>分外濃甘黃竹筍。自然微苦柴藤心。東坡鐺內相容攝。乞與饞禪掉舌尋<span class='note-inline'>(洪覺範)</span>。</p>
</div>
<div class='div-other'><a id='mulu561' />
<p class='h2'>聞角</p><p>幽幽寒角發孤城。十里山頭漸杳冥。一種是聲無限意。有堪聽有不堪聽<span class='note-inline'>(東山演)</span>。</p>
</div>
<div class='div-other'><a id='mulu562' />
<p class='h2'>秋夜</p><p>漠漠空江煙水寒。虗窗生白亂星攢。起看天末來鴻影。半落黃蘆半落灘<span class='note-inline'>(隱明綸二)</span>。</p>
</div>
<div class='div-other'><a id='mulu563' />
<p class='h2'>漢宮秋</p><p>摧秦夷項埽鴻溝。百戰功高莫與儔。禮樂荒唐溫樹死。月華猶照漢宮秋。</p>
</div>
<div class='div-other'><a id='mulu564' />
<p class='h2'>雷篆</p><p>聽法天龍百萬俱。空山曾駐阿香車。千年畫棟留遺路。雷火蒼煙秘玉書<span class='note-inline'>(玉芝聚)</span>。</p>
</div>
<div class='div-other'><a id='mulu565' />
<p class='h2'>翡翠</p><p>見說炎州進翠衣。網羅一日徧東西。羽毛亦足為身累。那得秋林淨處棲<span class='note-inline'>(一初仁)</span>。</p>
</div>
<div class='div-other'><a id='mulu566' />
<p class='h2'>竹蝦蟆</p><p>透出根身易却形。心空一切況蒼蠅。不知有甚不平事。祇是常常努眼睛<span class='note-inline'>(呆翁悅)</span>。</p>
</div>
<div class='div-other'><a id='mulu567' />
<p class='h2'>鐵牛</p><p>百煉爐中輥出來。頭角崢嶸體絕埃。打又不行牽不動。者回端不入胞胎<span class='note-inline'>(常藏主)</span>。</p>
</div>
<div class='div-other'><a id='mulu568' />
<p class='h2'>謝惠數珠</p><p>南詢初不失程途。收得金剛腦後珠。兩手持來親獻我。光明烱烱破昏衢<span class='note-inline'>(應菴華)</span>。</p>
</div>
<div class='div-other'><a id='mulu569' />
<p class='h2'>香爐</p><p>有耳聞聲一似聾。無容餘物動乎中。灰心未必常如此。贏得清煙便不同<span class='note-inline'>(幻有傳)</span>。</p>
</div>
<div class='div-other'><a id='mulu570' />
<p class='h2'>開荒</p><p>莫愁荒穢草根深。要在當人著意真。扶起犂鉏能用力。石頭土塊也翻身<span class='note-inline'>(呆翁悅十)</span>。</p>
</div>
<div class='div-other'><a id='mulu571' />
<p class='h2'>清種</p><p>當陽揀辨絕周遮。到手休輕放過他。若是模糊在敗種。異時端的見焦芽。</p>
</div>
<div class='div-other'><a id='mulu572' />
<p class='h2'>雨糓</p><p>粒粒不教落別處。撒開揑聚任他為。靈芽護惜還須委。土面灰頭應待時。</p>
</div>
<div class='div-other'><a id='mulu573' />
<p class='h2'>栽禾</p><p>休云辨地實從苗。立意栽培識用高。手眼當人能逸格。根靈土瘦亦堅牢。</p>
</div>
<div class='div-other'><a id='mulu574' />
<p class='h2'>耘草</p><p>鉏頭如不倦殷勤。異草何曾得見聞。清楚本根能歷歷。野蛙鳴呌任紛紜。</p>
</div>
<div class='div-other'><a id='mulu575' />
<p class='h2'>颺花</p><p>禾秀蓬蓬花異常。祖翁田地盡馨香。諸禪且謾生歡喜。風雨須防早晚狂。</p>
</div>
<div class='div-other'><a id='mulu576' />
<p class='h2'>車溉</p><p>雖然眼見是嘉禾。也要時時潤澤他。盡道榮枯憑雨露。機關別有得知麼。</p>
</div>
<div class='div-other'><a id='mulu577' />
<p class='h2'>埀實</p><p>莖莖且喜漸低頭。我亦欣欣望有秋。欲得香飄須待熟。老農不審忍饑不。</p>
</div>
<div class='div-other'><a id='mulu578' />
<p class='h2'>刈穫</p><p>到此須防沒脚泥。和根截斷始稱奇。逢人若問青黃色。好舉禾鐮直示伊。</p>
</div>
<div class='div-other'><a id='mulu579' />
<p class='h2'>炊嘗</p><p>甑香飯熟豁雙眉。功用方知不汝欺。白汗不緣蓑笠透。而今安得頓忘饑。</p>
</div>
<div class='div-other'><a id='mulu580' />
<p class='h2'>洗筆</p><p>古人信文字。字字從此出。天下心不欺。爾亦有陰騭。濯之遺孺子。念茲未應失<span class='note-inline'>(明教嵩)</span>。</p>
</div>
<div class='div-other'><a id='mulu581' />
<p class='h2'>竹杖</p><p>截斷塵根便不同。拄天拄地任縱橫。赤條條地無枝葉。一節空兮節節空<span class='note-inline'>(陽山授二)</span>。</p>
</div>
<div class='div-other'><a id='mulu582' />
<p class='h2'>墨斗</p><p>竟日孤圓墨與隣。竝無文字與人論。從他曲直難分辨。一綫相通便見真。</p>
</div>
<div class='div-other'><a id='mulu583' />
<p class='h2'>託盋</p><p>一自西乾摶量出。却來東震表單傳。囊藏有意存函葢。展託無心口向天<span class='note-inline'>(菩提朗)</span>。</p>
</div>
<div class='div-other'><a id='mulu584' />
<p class='h2'>眼鏡</p><p>作就規模自一雙。向人鼻上露堂堂。總饒眼有筋千尺。一鑑分明絕覆藏<span class='note-inline'>(智觀慧二)</span>。</p>
</div>
<div class='div-other'><a id='mulu585' />
<p class='h2'>風鳶</p><p>紙鳶紙鳶。耀日參天。翻騰翥翼。者邊那邊。</p>
</div>
<div class='div-other'><a id='mulu586' />
<p class='h2'>古高僧圖</p><p>身肥似鶴鬢毛秋。拄杖橫眠大地收。千古寒潭清徹底。不開唇吻見咽喉<span class='note-inline'>(天岳晝四)</span>。</p>
</div>
<div class='div-other'><a id='mulu587' />
<p class='h2'>埽盡風波圖</p><p>渠儂特煞用工夫。萬頃風濤一埽枯。試問未拈苕帚柄。纖毫著得力還無。</p>
</div>
<div class='div-other'><a id='mulu588' />
<p class='h2'>送秋濤赴明招</p><p>汝今遠走豈徒為。莫忘扶搖直上時。騎取毒龍布雪雨。從來佛祖是盲龜。</p>
</div>
<div class='div-other'><a id='mulu589' />
<p class='h2'>禪人出山乞示</p><p>未著草鞋前。毒<span class='corr'>刺</span>錐人脚。見月忘指時。青天飛一鶚。</p>
</div>
<div class='div-other'><a id='mulu590' />
<p class='h2'>北風上茅屋<span class='note-inline'>(欽山樹可)</span></p><p>北風上茅屋。聲聲如折竹。竹折我不嗔。竹淺雲難宿。</p>
</div>
<div class='div-other'><a id='mulu591' />
<p class='h2'>次覺範洪禪師捕魚韻</p>
<div class='div-other'><a id='mulu592' />
<p class='h3'>觀津</p><p>守網盧公笑若為。何如湣計向江湄。海門乘興還來迬。潮落潮生好趁時<span class='note-inline'>(夢菴格)</span>。</p>
</div>
<div class='div-other'><a id='mulu593' />
<p class='h3'>放艇</p><p>霜落寒潭秋水清。西風陣陣葉舟輕。朱涇去後誰堪紹。舞棹呈橈幾箇明。</p>
</div>
<div class='div-other'><a id='mulu594' />
<p class='h3'>設餌</p><p>投筌淺水笑孤寒。要得鯨[魚*敖]海上看。祇有任公堪共語。犗將五十釣頭安。</p>
</div>
<div class='div-other'><a id='mulu595' />
<p class='h3'>埀綸</p><p>撈蝦撈蜆世偏多。斷港頹溝奈濁何。錦鯉自然潛巨浸。不妨千尺擿清波。</p>
</div>
<div class='div-other'><a id='mulu596' />
<p class='h3'>浮定</p><p>水面飄搖莫問風。浮沉先鑑任西東。離鉤三寸如能道。橈下翻身孰與同。</p>
</div>
<div class='div-other'><a id='mulu597' />
<p class='h3'>應掣</p><p>不犯清波那得知。纔吞香耳便乘時。一聲潑剌隨竿起。方信歬功不浪施。</p>
</div>
<div class='div-other'><a id='mulu598' />
<p class='h3'>串穿</p><p>落花流水暮春天。釣罷孤篷且晝眠。覺後將魚收拾去。柳條折向綠陰穿。</p>
</div>
<div class='div-other'><a id='mulu599' />
<p class='h3'>登岸</p><p>既得金鱗心便休。長歌撥棹倚歸舟。綠楊隄畔漫天雪。無限風光到岸頭。</p>
</div>
<div class='div-other'><a id='mulu600' />
<p class='h3'>市鮮</p><p>金沙灘外遶紅塵。售主難逢幾度巡。瑣子骨歸西土去。馬郎空自憶閨人。</p>
</div>
<div class='div-other'><a id='mulu601' />
<p class='h3'>得價</p><p>青錢白鏹出高門。爾汝招呼季與昆。紅蓼白蘋恣笑傲。逍遙澤國度朝昏。</p>
</div></div></div>
<p class='juan'>雜毒海卷六</p>
</div><!-- end of div[@id='body'] -->
</body></html>