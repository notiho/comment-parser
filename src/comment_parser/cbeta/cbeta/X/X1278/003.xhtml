<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu119' />雜毒海卷三</p><p class="byline">京都柏林嗣祖沙門　性音　重編</p>
<div class='div-other'><a id='mulu120' />
<div class='div-other'><a id='mulu121' />
<p class='h2'>投機</p><p>三十年來尋劒客。幾回落葉又抽枝。自從一見桃花後。直至如今更不疑<span class='note-inline'>(靈雲勤)</span>。</p>
<p>夜宿花城與酒樓。一聞歌管惹離愁。利刀掣斷紅絲綫。你若無心我便休<span class='note-inline'>(樓子)</span>。</p>
<p>萬象之中獨露身。唯人自肯乃方親。昔時謬向途中覓。今日看來火裏冰<span class='note-inline'>(長慶稜)</span>。</p>
<p>憶著當年未悟時。一聲畫角一聲悲。如今枕上無閒夢。大小梅花一任吹<span class='note-inline'>(孚上座)</span>。</p>
<p>傑出叢林是趙州。老婆勘破有來由。而今四海清如鏡。行人莫與路為讐<span class='note-inline'>(黃龍南)</span>。</p>
<p>我有明珠一顆。久被塵勞關鎖。如今塵浮光生。照破山河萬朵<span class='note-inline'>(郁山主)</span>。</p>
<p>一二三四五六七。萬仞峯頭獨足立。驪龍頷下奪明珠。一言勘破維摩詰<span class='note-inline'>(天衣懷)</span>。</p>
<p>山前一片閒田地。叉手叮嚀問祖翁。幾度賣來還自買。為憐松竹引清風<span class='note-inline'>(東山演)</span>。</p>
<p>金鴨香消錦繡幃。笙歌叢裏醉扶歸。少年一段風流事。祇許佳人獨自知<span class='note-inline'>(圓悟勤)</span>。</p>
<p>商量極處見題目。途路窮邊入試場。拈起毫端風雨疾。者回不作探花郎<span class='note-inline'>(或菴體)</span>。</p>
<p>書堂兀坐萬機休。日暖風柔草木幽。誰識二千年遠事。如今只在眼睛頭<span class='note-inline'>(陳了翁)</span>。</p>
<p>棄却飄囊摵碎琴。如今不煉汞中金。自從一見黃龍後。始覺從前錯用心<span class='note-inline'>(呂洞賓)</span>。</p>
<p>揑不成團擘不開。何須南岳與天台。六根門首無人用。惹得胡僧特地來<span class='note-inline'>(普菴肅)</span>。</p>
<p>鼓寂鐘沉託盋回。巖頭一拶語如雷。果然祇得三年活。莫是遭他受記來<span class='note-inline'>(張無盡)</span>。</p>
<p>頂有異峯雲冉冉。源無別派水泠泠。遊山未到山窮處。多被青山礙眼睛<span class='note-inline'>(白楊順)</span>。</p>
<p>枯木無花幾度秋。斷雲猶挂樹梢頭。自從鬬折泥牛角。直至如今水逆流<span class='note-inline'>(寶華鑑)</span>。</p>
<p>黑漆崑崙把釣竿。古帆高挂下驚湍。蘆花影裏弄明月。引得盲龜上釣船<span class='note-inline'>(伊菴權)</span>。</p>
<p>幾年箇事挂胷懷。問盡諸方眼不開。肝膽此時俱裂破。一聲江上侍郎來<span class='note-inline'>(分菴主)</span>。</p>
<p>三更月下一聲蛙。撞破虗空共一家。正與麼時誰會得。嶺頭脚痛有元沙<span class='note-inline'>(張九成)</span>。</p>
<p>從來姿韻愛風流。幾笑時人向外求。萬別千差無覓處。得來元在鼻尖頭<span class='note-inline'>(蔣尚書)</span>。</p>
<p>趙州狗子無佛性。萬象森羅齊乞命。無底籃兒盛死蛇。多添少減無餘剩<span class='note-inline'>(一源寧)</span>。</p>
<p>清風樓上赴官齋。此日平生眼豁開。方信普通年遠事。不從蔥嶺帶將來<span class='note-inline'>(越山鼐)</span>。</p>
<p>大地山河一片雪。太陽一照便無蹤。自此不疑諸佛祖。更無南北與西東<span class='note-inline'>(斷巖義)</span>。</p>
<p>埽盡葛藤與知見。信手拈來全體現。腦後圓光徹太虗。千機萬機一時轉<span class='note-inline'>(日本覺阿侍者)</span>。</p>
</div>
<div class='div-other'><a id='mulu122' />
<p class='h2'>留贈</p>
<div class='div-other'><a id='mulu123' />
<p class='h3'>送曾侍禁</p><p>冷匣秋波射斗星。鐵衣隨從古霜清。宣池莫問當年事。一片威風動地生<span class='note-inline'>(明覺顯)</span>。</p>
</div>
<div class='div-other'><a id='mulu124' />
<p class='h3'>贈魁天紀</p><p>拈筆詩成首首新。喜來豪呌欲攀雲。難醫最是狂吟病。我恰纔痊又到君<span class='note-inline'>(圓至)</span>。</p>
</div>
<div class='div-other'><a id='mulu125' />
<p class='h3'>贈憲司張大使</p><p>眼光爍破人肝膽。挂起崚[山*層]鐵面皮。萬事一公都了辦。驚天動地丈夫兒<span class='note-inline'>(千巖長)</span>。</p>
</div>
<div class='div-other'><a id='mulu126' />
<p class='h3'>送李宗遠歸廣東</p><p>三山木落雁啼霜。虎踞關頭買小航。明日相思望南斗。水流不盡楚天長<span class='note-inline'>(見心復四)</span>。</p>
<p>太平身退更何憂。歸老南山問故丘。一色梅花三萬樹。夜和明月醉羅浮。</p>
<p>聞說高矦氣膽狂。校詩多在白雲窗。秋來椰子甘如蜜。寄我須緘五百雙。</p>
<p>鸚鵡杯深泛紫霞。風流渾訝謫仙家。錦袍留客催春燕。開徧東園荳䓻花。</p>
</div>
<div class='div-other'><a id='mulu127' />
<p class='h3'>留典座</p><p>寒山爨下供燒火。拾得堂前拾菜渣。贏得坐籌香積國。後園茄子又開花<span class='note-inline'>(行可)</span>。</p>
</div>
<div class='div-other'><a id='mulu128' />
<p class='h3'>送嚴使君端溪歸越中</p><p>江南木落雁天高。一路青山送客舠。應訪寒山舊苕跡。松門斜日聽秋濤<span class='note-inline'>(退翁儲)</span>。</p>
</div>
<div class='div-other'><a id='mulu129' />
<p class='h3'>送麻居士</p><p>紗帽山儀白苧袍。遠投孤頂近吾曹。攜來七尺霜前竹。劃斷天雲不放高<span class='note-inline'>(明覺顯)</span>。</p>
</div>
<div class='div-other'><a id='mulu130' />
<p class='h3'>醫士</p><p>牙齒分明一具骨。十中今祇二三存。先生若不重栽種。老去如何齩菜根<span class='note-inline'>(元叟端)</span>。</p>
<p>眾生病<span class='corr'>已</span>在膏肓。舉世誰傳奪命方。是草拈來都是藥。何須九轉透瓶香<span class='note-inline'>(無學　二)</span>。</p>
<p>話頭一則耆婆藥。大藏諸經和劑方。抹過三途開口笑。不勞鍼砭起膏肓。</p>
</div>
<div class='div-other'><a id='mulu131' />
<p class='h3'>相士</p><p>人說先生相最靈。試將一問問先生。山僧未出母胎日。葢膽毛還有幾莖<span class='note-inline'>(東巖日)</span>。</p>
<p>風搖翠竹聲敲玉。雨洗羣峯色潑藍。妙相堂堂祇者是。先生有口怎生談<span class='note-inline'>(谷源道)</span>。</p>
<p>雙眸烱烱逼人寒。驗盡賢愚瞬息間。父母未生前面目。應須返照自家看<span class='note-inline'>(拙菴光)</span>。</p>
<p>面如生鐵鑄崑崙。有底榮枯到你論。謾說青青亭畔竹。春風幾箇有兒孫<span class='note-inline'>(無文燦)</span>。</p>
<p>長短生成都一樣。賢愚眼裏分中上。問君具底摩醯眼。法報化身作麼相<span class='note-inline'>(智觀慧)</span>。</p>
</div>
<div class='div-other'><a id='mulu132' />
<p class='h3'>贈了空羽士</p><p>劒光電繞蒼巖裂。阿母金盤進紅雪。攜手一笑三千年。更約乘鰲拾海月<span class='note-inline'>(笑隱訢)</span>。</p>
</div>
<div class='div-other'><a id='mulu133' />
<p class='h3'>卜士</p><p>卦盤掇轉昧真機。禍有胎兮福有基。昨夜孛星移一位。先生睡著不曾知<span class='note-inline'>(石田熏)</span>。</p>
<p>無位真人赤骨律。面門出入有誰知。太虗元與渠同壽。庚甲憑君仔細推<span class='note-inline'>(癡絕沖)</span>。</p>
<p>汝鑽龜甲我鑽心。鑽透靈源值萬金。爆地一聲爻象露。六爻平靜絕追尋<span class='note-inline'>(萬峯蔚)</span>。</p>
</div>
<div class='div-other'><a id='mulu134' />
<p class='h3'>演史</p><p>問行伴手一烏藤。獨坐長年對碧層。不聽子談興廢事。那知身是太平僧<span class='note-inline'>(一翁如)</span>。</p>
<p>吳征越戰好崢嶸。幾度春風青草生。側耳聽渠話來歷。眼頭千嶂陣雲橫<span class='note-inline'>(孤雲權)</span>。</p>
</div>
<div class='div-other'><a id='mulu135' />
<p class='h3'>歌者</p><p>三撥琶琶唱渭城。㗋音嘹喨遏雲行。如何解奏無生曲。佛祖從教努眼睛<span class='note-inline'>(百癡元)</span>。</p>
</div>
<div class='div-other'><a id='mulu136' />
<p class='h3'>裁縫</p><p>鄱水一條生白練。廬山半幅舊青蘿。李生提我袈裟角。補得渾崙不欠多<span class='note-inline'>(中峯本)</span>。</p>
<p>手攜刀尺走諸方。綫去鍼來日日忙。量盡別人長與短。自家長短幾曾量<span class='note-inline'>(石屋珙)</span>。</p>
<p>得於心兮應於手。補得虗空無滲漏。若有絲毫未了時。更向鍼鋒打筋斗<span class='note-inline'>(覺首座)</span>。</p>
</div>
<div class='div-other'><a id='mulu137' />
<p class='h3'>漆匠</p><p>裏面盡情灰得了。外頭方始好揩磨。雖然本有靈光在。也要工夫發用他<span class='note-inline'>(石屋珙)</span>。</p>
</div>
<div class='div-other'><a id='mulu138' />
<p class='h3'>鋸匠</p><p>拽去推來妙意同。作家相見密施功。通身手眼能回互。盡在當陽一綫中<span class='note-inline'>(無趣空)</span>。</p>
</div>
<div class='div-other'><a id='mulu139' />
<p class='h3'>鞵匠</p><p>出格工夫眾所推。笑他時輩亂鍼錐。脚頭脚底通霄路。明月清風步步隨<span class='note-inline'>(潛書記)</span>。</p>
</div>
<div class='div-other'><a id='mulu140' />
<p class='h3'>鑄鐘匠</p><p>野店小橋外。黃昏欲雪時。一聲誰側耳。千古喚愚癡<span class='note-inline'>(應菴華)</span>。</p>
<p>天下有名何鑄鐘。遠來相訪老巖翁。吾家火冷冰生也。且趁諸方爐鞴紅<span class='note-inline'>(千巖長)</span>。</p>
</div>
<div class='div-other'><a id='mulu141' />
<p class='h3'>吏人</p><p>活捉生擒百種囚。敲枷打鎖問來由。箇中一字能通變。活却從前死路頭<span class='note-inline'>(無準範)</span>。</p>
</div>
<div class='div-other'><a id='mulu142' />
<p class='h3'>刀鑷</p><p>提起霜刀風凜凜。二三四七也低頭。看他立地為人處。毛髮不存方始休<span class='note-inline'>(浙翁琰)</span>。</p>
<p>剃了又長長又剃。一年幾度遠煩過。大夫祇管來求福。我福如何有許多<span class='note-inline'>(石屋珙)</span>。</p>
</div>
<div class='div-other'><a id='mulu143' />
<p class='h3'>送僧禮寶陀然指</p><p>是真精進實奇哉。一朵蓮花指上開。要識觀音真面目。此回親到寶陀來<span class='note-inline'>(嶮巖)</span>。</p>
</div>
<div class='div-other'><a id='mulu144' />
<p class='h3'>送鐵山道人禮寶陀</p><p>脚跟下鐵山萬仞。眼睛頭白浪千尋。不於者裏承當去。更要重參觀世音<span class='note-inline'>(中峯本)</span>。</p>
</div>
<div class='div-other'><a id='mulu145' />
<p class='h3'>送無極道人禮寶陀</p><p>道人無事發狂心。涉水登山海外尋。一拜起來還一拜。不知屋裏有觀音<span class='note-inline'>(虛白旵)</span>。</p>
</div>
<div class='div-other'><a id='mulu146' />
<p class='h3'>送觀上人禮補陀</p><p>補陀巖畔去何求。不見觀音誓不休。見了觀音當自笑。元來胡餅是饅頭<span class='note-inline'>(天如則)</span>。</p>
</div>
<div class='div-other'><a id='mulu147' />
<p class='h3'>送智觀慧侍者禮五臺</p><p>清涼欲禮不辭勞。往復炎天萬里遙。勘破老婆舌底路。歸來正好語聲高<span class='note-inline'>(呆翁悅二)</span>。</p>
<p>文殊老不避羞慚。剛道前三與後三。汝去更詢多少眾。看他又爭放癡憨。</p>
</div>
<div class='div-other'><a id='mulu148' />
<p class='h3'>送僧省親</p><p>孃生面目既分明。遠不疎兮近不親。試向途中問歸客。不知誰是倚門人<span class='note-inline'>(癡絕沖)</span>。</p>
<p>衲衣換得綵衣斑。佛國宣傳及第還。母問子供何職事。空王殿上翰林官<span class='note-inline'>(藏叟珍)</span>。</p>
<p>白頭八十雙親在。日望南方應斷腸。一見掀眉呈舊面。莫言無物獻尊堂<span class='note-inline'>(虗堂愚)</span>。</p>
<p>今生父母當親近。從本爺孃子細看。動轉施為全得力。一回舉起骨毛寒<span class='note-inline'>(別浦舟)</span>。</p>
<p>空花要覓生時蒂。陽燄須尋起處波。不是出家恩愛重。夢魂偏在故鄉多<span class='note-inline'>(楚石琦)</span>。</p>
</div>
<div class='div-other'><a id='mulu149' />
<p class='h3'>贈真淨</p><p>諸葛昔年稱隱者。茅廬三顧出山來。松花若也霑春力。根在深巖也著開<span class='note-inline'>(香城順)</span>。</p>
</div>
<div class='div-other'><a id='mulu150' />
<p class='h3'>寄佛印</p><p>粗沙施佛佛欣受。怪石供僧僧不嫌。空手持來還要否。更無一物可增添<span class='note-inline'>(蘇子由)</span>。</p>
</div>
<div class='div-other'><a id='mulu151' />
<p class='h3'>答子由</p><p>空手持來放下難。三賢十聖聚頭看。箇般供養能歆饗。木馬泥牛亦喜歡<span class='note-inline'>(佛印元)</span>。</p>
</div>
<div class='div-other'><a id='mulu152' />
<p class='h3'>寄臥雲菴</p><p>黃金園裏馬交馳。徑寸多成按劒疑。月曬梅花千樹雲。臥雲一枕夢回時<span class='note-inline'>(虛菴實)</span>。</p>
</div>
<div class='div-other'><a id='mulu153' />
<p class='h3'>呈妙喜</p><p>不是心兮不是佛。通身一串黃金骨。趙州參見老南泉。解道鎮州出蘿蔔<span class='note-inline'>(吳學士)</span>。</p>
</div>
<div class='div-other'><a id='mulu154' />
<p class='h3'>寄育王東堂</p><p>靈源大士居昭默。橫川老師居山寮。高風相去三百載。人世南朝自北朝<span class='note-inline'>(栯堂益)</span>。</p>
</div>
<div class='div-other'><a id='mulu155' />
<p class='h3'>賀淨慈起千佛閣畫五十三參改路立兩牌門</p><p>千佛束之高閣了。百城煙水一毛吞。縱饒別有通天路。也落南山第二門<span class='note-inline'>(空海)</span>。</p>
</div>
<div class='div-other'><a id='mulu156' />
<p class='h3'>行者</p><p>了身不若了心休。了得心時身不愁。若也身心俱了了。神仙何必更封侯<span class='note-inline'>(應菴華三)</span>。</p>
</div>
<div class='div-other'><a id='mulu157' />
<p class='h3'>宿解田</p><p>夜宿西山居士家。圍爐相對話生涯。從來無一絲頭許。自是勞生眼裏花。</p>
</div>
<div class='div-other'><a id='mulu158' />
<p class='h3'>祥禪</p><p>濁港江頭送別時。碧雲秋水澹依依。莫嫌老拙疎慵甚。他日重來扣竹扉。</p>
</div>
<div class='div-other'><a id='mulu159' />
<p class='h3'>寄萬峯蔚</p><p>鬱鬱黃花滿目秋。白雲端坐碧峯頭。無賓主句輕拈出。一喝千江水逆流<span class='note-inline'>(千巖長)</span>。</p>
</div>
<div class='div-other'><a id='mulu160' />
<p class='h3'>寄仰山無念學首座</p><p>五派傳來臨濟宗。入門一喝露機鋒。老婆心切能容易。試看泥蛇變化龍<span class='note-inline'>(萬峯蔚)</span>。</p>
</div>
<div class='div-other'><a id='mulu161' />
<p class='h3'>寄翠峯頂長老</p><p>行處要教機路絕。說時莫遣意根生。如來大寶華王座。不比尋常黑漆棚<span class='note-inline'>(恕中慍三)</span>。</p>
</div>
<div class='div-other'><a id='mulu162' />
<p class='h3'>寄妙菴首座</p><p>黃獨煨來可療饑。心如牆壁眼如眉。趙州去後參尋少。有箇拳頭豎向誰。</p>
</div>
<div class='div-other'><a id='mulu163' />
<p class='h3'>寄法姪衍斯道除建元</p><p>二妙林間五色鸞。赤霄終見散飛翰。藤州事業非難繼。況是胷中宇宙寬。</p>
</div>
<div class='div-other'><a id='mulu164' />
<p class='h3'>東嶼和尚</p><p>相別於今八載餘。君匡徒眾我閒居。白雲流水乾坤外。終不相親在寄書<span class='note-inline'>(元叟端)</span>。</p>
</div>
<div class='div-other'><a id='mulu165' />
<p class='h3'>鐵鞭和尚</p><p>思量四句寄承天。凑得完全缺半邊。頌又不成詩不是。如何拈出向人前<span class='note-inline'>(訥堂辯)</span>。</p>
</div>
<div class='div-other'><a id='mulu166' />
<p class='h3'>寄歸宗華姪禪師</p><p>坐斷金輪第一峯。千妖百怪盡潛蹤。年來又得真消息。報道楊岐正脈通<span class='note-inline'>(大慧杲)</span>。</p>
</div>
<div class='div-other'><a id='mulu167' />
<p class='h3'>寄烏龍長老</p><p>雪帶煙雲冷不開。相思無復上高臺。江山況是數千里。祇聽嘉聲動地來<span class='note-inline'>(明覺顯二)</span>。</p>
</div>
<div class='div-other'><a id='mulu168' />
<p class='h3'>寄內侍太保</p><p>千尺寒巖噴冷聲。草堂雲淡竹風清。蒲團時倚無他事。永日寥寥謝太平。</p>
</div>
<div class='div-other'><a id='mulu169' />
<p class='h3'>寄訊竺菴和尚</p><p>春色初浮千佛嶺。鐘聲遠度六朝松。法堂乍起天花落。人在寒雲第幾重<span class='note-inline'>(南菴依三)</span>。</p>
</div>
<div class='div-other'><a id='mulu170' />
<p class='h3'>寄木菴大師</p><p>喝後曾聞三日聾。西江自此起宗風。等閒拋出一輪月。高挂好山第一峯。</p>
<p>法道埀秋近日來。承虗接響浪栽培。吾家不鬬門庭好。祇愛當人眼正開。</p>
</div>
<div class='div-other'><a id='mulu171' />
<p class='h3'>寄奐天章并諸名勝</p><p>石牀煙裊瓦爐香。千聖頭邊較短長。兩口果然無一舌。莫將消息到諸方<span class='note-inline'>(南石琇二)</span>。</p>
<p>堂堂臨濟下兒孫。重按輕提廓頂門。七穴八穿無味話。何妨嚼碎渾崙吞。</p>
</div>
<div class='div-other'><a id='mulu172' />
<p class='h3'>初到善溪慧照菴寄張無盡</p><p>世辯不妨無骨舌。好山難絆自由身。從他折脚鐺兒笑。且欲南來識鳳麟<span class='note-inline'>(洪覺範二)</span>。</p>
</div>
<div class='div-other'><a id='mulu173' />
<p class='h3'>寄石頭志菴主</p><p>世途巇嶮鼻先酸。折脚鐺尋穩處安。誰見睡餘閒振䇿。松風吹耳夜濤寒。</p>
</div>
<div class='div-other'><a id='mulu174' />
<p class='h3'>寄淨慈平山和尚</p><p>領破蹄穿五百牛。南屏寺裏一欄收。皮毛換得光生也。拽耙拖犂再起頭<span class='note-inline'>(石屋珙)</span>。</p>
</div>
<div class='div-other'><a id='mulu175' />
<p class='h3'>天目和尚</p><p>翁翁八十再生牙。爛嚼虗空吐出渣。撒向玲瓏巖畔樹。枝枝葉葉是曇華<span class='note-inline'>(希叟曇)</span>。</p>
</div>
<div class='div-other'><a id='mulu176' />
<p class='h3'>寄百丈友人</p><p>多時不見牯牛蹤。夢斷雲山幾萬重。莫是隨羣貪水草。被人拴住大雄峯<span class='note-inline'>(獨立邁)</span>。</p>
</div>
<div class='div-other'><a id='mulu177' />
<p class='h3'>上鐵菴</p><p>紅爐燄上火星飛。誰解當頭下一鎚。將謂鐵菴渾是鐵。頂門一著爛如泥<span class='note-inline'>(何菴)</span>。</p>
</div>
<div class='div-other'><a id='mulu178' />
<p class='h3'>辭山</p><p>水牯從來不受穿。鼻頭牽著便風顛。請公收取斷繩去。放與林泉自在眠<span class='note-inline'>(慶首座)</span>。</p>
</div>
<div class='div-other'><a id='mulu179' />
<p class='h3'>吳必東請偈</p><p>百草頭邊千聖眼。一毫端上萬重關。更無佛法并玄妙。堪與知音共往還<span class='note-inline'>(應菴華)</span>。</p>
</div>
<div class='div-other'><a id='mulu180' />
<p class='h3'>喜圃田韓少府見訪</p><p>忽聞梅福來相訪。笑著荷衣出草堂。兒童不慣看車馬。爭入蘆花深處藏<span class='note-inline'>(胡釘鉸)</span>。</p>
</div>
<div class='div-other'><a id='mulu181' />
<p class='h3'>答吳元昭</p><p>通身一具金鎖骨。堪與人天為軌則。要識臨濟小廝兒。便是當年白拈賊<span class='note-inline'>(大慧杲)</span>。</p>
</div>
<div class='div-other'><a id='mulu182' />
<p class='h3'>聞法雲大秀遷棲賢以此寄之</p><p>七百高僧戰法場。盧公一偈盡歸降。無人截斷黃梅路。剛被迢迢過九江<span class='note-inline'>(溈山秀)</span>。</p>
</div>
<div class='div-other'><a id='mulu183' />
<p class='h3'>清菴和尚住南華</p><p>當機一喝怒雷奔。攪得黃河曲曲渾。今日斬新翻舊轍。曹溪無底水無痕<span class='note-inline'>(鐵關樞)</span>。</p>
</div>
<div class='div-other'><a id='mulu184' />
<p class='h3'>酬李仲思宰相</p><p>晴雲萬叠裹羣山。巖瀑千尋落樹間。定裏驚傳玉駕至。祇應來奪老僧閒<span class='note-inline'>(中峯本二)</span>。</p>
<p>歸鞭未舉且婆娑。平地須知險處多。休把世情名字相。累他巖穴老頭陀。</p>
</div>
<div class='div-other'><a id='mulu185' />
<p class='h3'>酬馮海粟待制</p><p>無言童子拂香臺。報道長沙學士來。爛煑橘皮砂罐冷。幾年生意喜潛回。</p>
</div>
<div class='div-other'><a id='mulu186' />
<p class='h3'>答八山居士</p><p>太極玄關寶鏡臺。三家活計總塵<span class='corr'>埃</span>。道人別有安身訣。不打三家路上來<span class='note-inline'>(玉芝聚)</span>。</p>
</div>
<div class='div-other'><a id='mulu187' />
<p class='h3'>訪俞秀才</p><p>萬叠雲山未得歸。寂寥心許老盧知。江城雨雪書名紙。不謁鴻儒更謁誰<span class='note-inline'>(明覺顯)</span>。</p>
</div>
<div class='div-other'><a id='mulu188' />
<p class='h3'>趙提宮請偈</p><p>言前薦得<span class='corr'>已</span>天涯。句後承當路轉賒。一擊鐵關如粉碎。水天空闊雁行斜<span class='note-inline'>(大慧杲二)</span>。</p>
</div>
<div class='div-other'><a id='mulu189' />
<p class='h3'>寄無垢居士</p><p>上苑玉池方解凍。人間楊柳又垂春。山堂盡日焚香坐。長憶毗耶杜口人。</p>
</div>
<div class='div-other'><a id='mulu190' />
<p class='h3'>和宮使侍郎頌送入莞山菴</p><p>此山<span class='corr'>已</span>是勝天台。峯頂寥寥正眼開。無限水雲難湊泊。却容埽地相公來<span class='note-inline'>(應菴華)</span>。</p>
</div>
<div class='div-other'><a id='mulu191' />
<p class='h3'>李香嚴乞偈</p><p>百家諸子徒糟粕。藏海波濤赤手翻。穩坐家堂誰是主。未生前事問香嚴<span class='note-inline'>(箬菴問二)</span>。</p>
<p>南湖煙水欲留人。肯負臨溪把手吟。一語不傳真秘訣。要將物格話重行。</p>
</div>
<div class='div-other'><a id='mulu192' />
<p class='h3'>穀日答唐祈遠</p><p>行脚心頭<span class='corr'>已</span>悄然。不禁放曠好林泉。松風水月終何物。結我多生聚首緣<span class='note-inline'>(牧雲門)</span>。</p>
</div>
<div class='div-other'><a id='mulu193' />
<p class='h3'>酬王奉常煙客</p><p>銀鈎鐵勒法堂懸。手闢生機點畫前。百萬英靈齊斫額。直教人看眼睛穿<span class='note-inline'>(退翁儲)</span>。</p>
</div>
<div class='div-other'><a id='mulu194' />
<p class='h3'>秋日寄懷黃介子</p><p>高名少小重如山。選佛猶嫌豈選官。頭戴華巾離少室。手攜蓆帽出長安<span class='note-inline'>(弘覺忞二)</span>。</p>
<p>玉局文章都尉禪。脫空師語亦碑傳。無人過與價三百。贏得雙眸貫五天。</p>
</div>
<div class='div-other'><a id='mulu195' />
<p class='h3'>辭石溪請</p><p>出世宗師萬萬千。祇餘迦葉守枯禪。老僧若也隨流去。辜負山居三十年<span class='note-inline'>(千巖長)</span>。</p>
</div>
<div class='div-other'><a id='mulu196' />
<p class='h3'>參天通和尚</p><p>聚寶由來帝里山。碧峯雲鎖絕躋攀。試看木馬嘶風處。火裏清冰六月寒<span class='note-inline'>(玉芝聚二)</span>。</p>
</div>
<div class='div-other'><a id='mulu197' />
<p class='h3'>次董兩湖韻</p><p>君如五柳常酣酒。我似溈山不學禪。塵劫去來同一笑。謾論人世此何年。</p>
</div>
<div class='div-other'><a id='mulu198' />
<p class='h3'>別友</p><p>世有百千閒日月。人無一點好身心。知他為甚麼邊事。添得茫茫業海深<span class='note-inline'>(中峯本二)</span>。</p>
</div>
<div class='div-other'><a id='mulu199' />
<p class='h3'>酬李思宰相</p><p>機裏藏機復見機。秋霜點點透征衣。話殘夜壑三更月。又約天雲擁毳歸。</p>
</div>
<div class='div-other'><a id='mulu200' />
<p class='h3'>答嵩禪師<span class='note-inline'>(因嵩師戲作悼詩寄之師作此偈畢擲筆而逝)</span></p><p>道契平生更有誰。閒卿於我最心知。當初未欲成相別。恐悞同參一首詩<span class='note-inline'>(如布衲)</span>。</p>
</div>
<div class='div-other'><a id='mulu201' />
<p class='h3'>答頑石和尚</p><p>佛法<span class='corr'>從</span>教爛便休。多年紙被自蒙頭。生涯祇有數株芋。熟在山中亦嬾收<span class='note-inline'>(千巖長)</span>。</p>
</div>
<div class='div-other'><a id='mulu202' />
<p class='h3'>答雪竇顯禪師</p><p>一兔橫身當古路。蒼鷹纔見便生擒。後來獵犬無靈性。空向枯樁舊處尋<span class='note-inline'>(韓大伯)</span>。</p>
</div>
<div class='div-other'><a id='mulu203' />
<p class='h3'>雪中懷洞如</p><p>敗絮相親三十年。冰霜同冷鐵同堅。更添門外雪盈尺。老眼能堪榾柮煙<span class='note-inline'>(玉林琇)</span>。</p>
</div>
<div class='div-other'><a id='mulu204' />
<p class='h3'>答竺元和尚</p><p>此時有院不愛住。聞在江皋自隱居。劫火灰飛大千界。普光心印祇如如<span class='note-inline'>(元叟端)</span>。</p>
</div>
<div class='div-other'><a id='mulu205' />
<p class='h3'>寄圓悟和尚</p><p>出林依舊入蓬蒿。天網恢恢不可逃。誰信業緣無避處。歸來不怕語聲高<span class='note-inline'>(華嚴覺)</span>。</p>
</div>
<div class='div-other'><a id='mulu206' />
<p class='h3'>訪抱璞和尚</p><p>芒鞵竹杖為尋君。山隖重重煙火村。及至相逢無可語。梅花十里一溪雲<span class='note-inline'>(雪嶠信)</span>。</p>
</div>
<div class='div-other'><a id='mulu207' />
<p class='h3'>寄信上人</p><p>一瓶一盋且隨緣。此事時時強為宣。知己不來春漸老。孤峯皎月對寒泉<span class='note-inline'>(東山演二)</span>。</p>
</div>
<div class='div-other'><a id='mulu208' />
<p class='h3'>寄舊</p><p>寄書未到他先望。傳語不來我便知。度日林泉無世慮。<span class='corr'>斂</span>眉偷看白猿兒。</p>
</div>
<div class='div-other'><a id='mulu209' />
<p class='h3'>寄雪竇禪師</p><p>茅茨函丈古臺垣。乳決青層雪卷門。豎箇拳頭知己嬾。肯將鐵<span class='corr'>券</span>累兒孫<span class='note-inline'>(靈章蘊)</span>。</p>
</div>
<div class='div-other'><a id='mulu210' />
<p class='h3'>寄崑崙</p><p>業風吹破進賢冠。生死關頭著脚難。六百年來今一遇。莫將大事等閒看<span class='note-inline'>(萬世尊)</span>。</p>
</div>
<div class='div-other'><a id='mulu211' />
<p class='h3'>寄無準和尚</p><p>鼈與猿交割不開。兄呼弟應似忘懷。及乎說到誵訛處。又却心肝不帶來<span class='note-inline'>(訥堂辯)</span>。</p>
</div>
<div class='div-other'><a id='mulu212' />
<p class='h3'>寄曉菴和尚</p><p>天南每遇長沙客。盡道黃曇古佛安。博飯種田同百丈。高風䬃䬃逼人寒<span class='note-inline'>(呆翁悅三)</span>。</p>
</div>
<div class='div-other'><a id='mulu213' />
<p class='h3'>寄如皋范就卿</p><p>今時難得真居士。常憶東皋老范禪。大似衲僧乾嚗嚗。逢人開口氣衝天。</p>
</div>
<div class='div-other'><a id='mulu214' />
<p class='h3'>柬興隆主人借閱大藏</p><p>盡道拭瘡疣故紙。是非今古數如麻。果然拭得瘡疣否。一一從頭要驗他。</p>
</div>
<div class='div-other'><a id='mulu215' />
<p class='h3'>寄吳江草堂神山</p><p>聞說養親在草堂。此情遠慰我憂忘。臨流半楊曾懸否。蒲履同編供母嘗<span class='note-inline'>(天笠珍)</span>。</p>
</div>
<div class='div-other'><a id='mulu216' />
<p class='h3'>悼惠書記</p><p>惠初不死而言死。空本無情似有情。手把遺書一揮淚。秦溪三夜雨連明<span class='note-inline'>(空東山)</span>。</p>
</div>
<div class='div-other'><a id='mulu217' />
<p class='h3'>悼雲巢和尚</p><p>人傳師死<span class='corr'>已</span>多時。我獨躊躇未決疑。既是巢空雲又散。春深猶有子規啼<span class='note-inline'>(訥堂辯二)</span>。</p>
</div>
<div class='div-other'><a id='mulu218' />
<p class='h3'>悼東山和尚</p><p>藕絲牽出繫虗空。溼紙拈來裹大蟲。此伎施呈今<span class='corr'>已</span>矣。不堪老淚灑東風。</p>
</div>
<div class='div-other'><a id='mulu219' />
<p class='h3'>悼人</p><p>二十四年春夢斷。百千三昧死中參。可憐得病無多日。問訊重來又入龕<span class='note-inline'>(日貫)</span>。</p>
<p>生了死了復燒了。恰似從前總不曾。見說茶毗相送日。柳條分遍一千僧<span class='note-inline'>(希白)</span>。</p>
</div>
<div class='div-other'><a id='mulu220' />
<p class='h3'>天童侍者在靈隱作侍者死</p><p>三喚聲中負不平。興師百萬欲攻城。誰知菡萏峯前路。削木書名又伏兵<span class='note-inline'>(雲外岫)</span>。</p>
</div>
<div class='div-other'><a id='mulu221' />
<p class='h3'>弔善禪師</p><p>出輪迴又入輪迴。究竟何曾有去來。昨夜冰河中發燄。虗空燒作一堆灰<span class='note-inline'>(保寧勇)</span>。</p>
</div>
<div class='div-other'><a id='mulu222' />
<p class='h3'>悼志公大士</p><p>去年曾涉白雲巔。投老相逢亦偶然。蟬蛻君今成敗葉。春蠶我<span class='corr'>已</span>作三眠<span class='note-inline'>(洪覺範二)</span>。</p>
<p>悍喪未減春爐煖。丈室偏宜道骨寒。擺手便行呼不應。閒名在世試除看。</p>
</div>
<div class='div-other'><a id='mulu223' />
<p class='h3'>雙髻峯有懷高峯和尚</p><p>雙髻峯深古道危。不來夜半扣柴扉。六年底事成遺恨。寂寞空山啼子規<span class='note-inline'>(中峯本二)</span>。</p>
</div>
<div class='div-other'><a id='mulu224' />
<p class='h3'>客中聞訃</p><p>訃音遺我客牀頭。話到輪迴鬼亦愁。肉眠未空今古夢。滿天霜月曬骷髏。</p>
</div>
<div class='div-other'><a id='mulu225' />
<p class='h3'>悼或菴和尚<span class='note-inline'>(<span class='corr'>圓</span>寂時以硯遺贈)</span></p><p>翩翩隻履逐西風。一物渾無衣袋中。留下陶泓將底用。老夫無筆判虗空<span class='note-inline'>(曾侍郎)</span>。</p>
</div>
<div class='div-other'><a id='mulu226' />
<p class='h3'>題晦堂</p><p>中無門戶四無旁。學者徒勞捉影忙。珍重故園千古月。夜來依舊不曾藏<span class='note-inline'>(吳恂　二)</span>。</p>
<p>廬峯居士舊門人。描得師真的的親。大地撮來成箇眼。翻騰別是一般新。</p>
</div>
<div class='div-other'><a id='mulu227' />
<p class='h3'>扣角</p><p>身前身後事茫茫。欲話因緣恐斷腸。吳越江山尋<span class='corr'>已</span>徧。却回煙棹上瞿塘<span class='note-inline'>(圖澤)</span>。</p>
</div>
<div class='div-other'><a id='mulu228' />
<p class='h3'>過孫山人故居</p><p>溪邊野竹映寒沙。茅屋青山處士家。燕子歸來寒食雨。春風開遍野棠花<span class='note-inline'>(見心復)</span>。</p>
</div>
<div class='div-other'><a id='mulu229' />
<p class='h3'>悼古林和尚</p><p>古往今來一欠伸。茫茫劫海起塳塵。虗空昨夜翻筋斗。驚倒靈山會上人<span class='note-inline'>(月江印四)</span>。</p>
</div>
<div class='div-other'><a id='mulu230' />
<p class='h3'>哭徒舜逢源</p><p>精明見道出常流。造極登峯尚不休。聞說百骸同鶴瘦。可憐未死<span class='corr'>已</span>枯髏。</p>
<p>法門非福歎承天。爾不匡徒也棄捐。此土他方雖趁俊。盋盂無底倩誰傳。</p>
<p>蝸角壁黏縣學帖。蠅頭手錄劒南詩。觸人鐵石心腸碎。勝似三聲猿呌時。</p>
</div>
<div class='div-other'><a id='mulu231' />
<p class='h3'>歷正沈老居士自化</p><p>七十六年渾是夢。拖來拽去總非真。全身放出光明藏。疑殺閻浮一界人<span class='note-inline'>(智觀慧)</span>。</p>
</div></div></div>
<p class='juan'>雜毒海卷三</p>
</div><!-- end of div[@id='body'] -->
</body></html>