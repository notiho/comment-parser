<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1278-A</p><p>同是點畫所成之字。經有心眼者。拈掇之便。能如畫家點睛。令其人生氣溢目。對之不覺咄咄呌絕。又如人各與鏡面目。俾之了了。德山之棒。臨濟之喝。似猶遜此痛快。雜毒海所集。往哲偈頌。皆是物也。此真道人本色文字。宗門中不得<span class='corr'>已</span>而有文字。必若是而後可也。予嘗謂。衲僧家不向本分吐露。而馳騁聰明炫燿辭句。與文人墨士。角工巧誇多鬥靡是。何異尼山所云。君子而去仁也。若使之從毒海游。吾知必爽然自失矣。是集從恕中梅谷二和尚增訂之後。較龍山所作。尤成大觀。但南中之板。流通不廣。北方學者。恒少見焉。因重為刊出。其間補入一二。亦援梅和尚之例。併如梅和尚之言。非敢阿好也。昔世尊自述。在因時求得半偈。乃遍書於林葉石壁間。以傳示國人。予今補刻之役。非與前人爭功。聊代書葉書壁之勞爾。</p>
<p style="margin-left:1em">康熈甲午夏六月古柏林寺沙門性音敘。</p>
</div>
<div class='div-xu'><a id='mulu2' />
<p class='h1'>No. 1278-B</p><p>昔妙喜老祖。居洋嶼菴。凡有所唱說。侍僧宏首座者皆錄之。而名之曰雜毒海。葢取老祖所謂參禪不得多是雜毒入心之語也。是故後之學者。凡遇宿師碩德偈頌佛事等語。手錄成帙。亦以雜毒海目之。其來久矣。龍山仲猷禪師。一日閱其所錄。厭其譌舛。遂刪其繁冗。摭其精要。分類成卷。始版行之。其心葢欲不負作者之心。永永為後學之懿範也。或謂。師之用心固善。其如戾妙喜之訓何。然文字語言。以不著為尚。譬如鴆毒人飲之則死。曹瞞飲之則無害。在學者取捨何如耳。然則是編之行。其於法門。不為無補。故為之說。洪武十七年鞔峯無慍題。</p>
</div>
<div class='div-xu'><a id='mulu3' />
<p class='h1'>No. 1278-C</p><p>恕中和尚曰。吾宗所謂偈頌者。借事顯理。曉人心地。使事理混融。純一無雜。如醍醐之味。薝蔔之香。使人鼻舌略經觸受。莫不通乎心。暢乎體。灑然清爽者也。又曰。宋季咸湻間。諸尊宿凡寓興贈別。及呻咏字號之類。皆有偈頌。以四句為準。其作至精。假使滅去名目。而其義自昭顯。自非契證深密。傍通墳典。取之左右逢原。用之頭頭合轍。而託此以吟暢元旨者。不能也。予每謂門人曰。此作頌偈不易之定論。開人眼目之金鍼也。是書流布法社。其來<span class='corr'>已</span>久。至洪武初。龍山閳師。為之刪繁摭要。分類成集。始版行於叢林。而恕中和尚。乃為之序。余觀閳師重編之意。甚與恕師所論吻合。而恕師作序之意。又與閳師刪摭心同。因效顰二師。徧採古宿遺珠。并蒐近代全璧。依類增入。再行叢林。原集共七百三十二首。今增八百七十有奇。至若泛採阿私。則吾豈敢。或於見聞寡陋。惟高明教之。順治丁酉南㵎行悅述。</p>
</div>
<div class='div-other'><a id='mulu4' />
<p class='h1'>雜毒海目錄</p>
<ul class="">
<li>卷一
<ul class="">
<li>佛讚</li>
</ul></li>

<li>卷二
<ul class="">
<li>雜讚</li>
</ul></li>

<li>卷三
<ul class="">
<li>投機</li>
</ul></li>

<li>卷四
<ul class="">
<li>鈔化</li>
</ul></li>

<li>卷五
<ul class="">
<li>雜偈</li>
</ul></li>

<li>卷六
<ul class="">
<li>雜偈</li>
</ul></li>

<li>卷七
<ul class="">
<li>道號</li>
</ul></li>

<li>卷八
<ul class="">
<li>山居</li>
</ul></li>
</ul></div>No. 1278
<p class='juan'><a id='mulu5' />雜毒海卷一</p><p class="byline">京都柏林嗣祖沙門　性音　重編</p>
<div class='div-other'><a id='mulu6' />
<div class='div-other'><a id='mulu7' />
<p class='h2'>佛誕</p><p>大術胎中無伎倆。毗藍園裏逞風流。年年惡水難迴避。煩惱皆因強出頭<span class='note-inline'>(疎山如)</span>。</p>
<p>從來家富產嬌兒。纔出胞胎便亂揮。到得伎窮雙樹下。始知四十九年非<span class='note-inline'>(懶菴樞)</span>。</p>
<p>未曾撞入摩耶腹。兩手知他甚處安。右脇出來魔境現。只堪惆悵不堪看<span class='note-inline'>(天目禮)</span>。</p>
<p>指天指地展戈矛。直至如今戰不休。假使羣靈都殺盡。一身還有一身愁<span class='note-inline'>(高峯妙)</span>。</p>
<p>摩耶今日產嬰孩。剛道天宮降下來。不是雞窩生鳳卵。分明象子出驢胎<span class='note-inline'>(千巖長)</span>。</p>
</div>
<div class='div-other'><a id='mulu8' />
<p class='h2'>成道</p><p>瞿曇打失眼睛時。雪裏梅花祇一枝。而今到處生荊棘。却笑春風惱亂吹<span class='note-inline'>(晦堂心)</span>。</p>
<p>六年雪嶺道方成。打失從前鬼眼睛。滿面慚惶無著處。至今生怕見明星<span class='note-inline'>(荊叟玨)</span>。</p>
<p>入山去何所圖。出山來胡為乎。早知今日事。悔不慎當初<span class='note-inline'>(無準範)</span>。</p>
<p>舉頭見星忽悟道。黃泥山上生茆草。李婆自做老裁衣。不翦乾紅翦香皂<span class='note-inline'>(栯堂益)</span>。</p>
<p>二千年前臘月八。黃面瞿曇眼睛活。阿僧祇劫喫鹽多。苦行六年添得渴<span class='note-inline'>(月江印)</span>。</p>
<p>今朝正是臘月八。釋迦老子眼睛瞎。青天白日被鬼迷。夜對明星將眼刮<span class='note-inline'>(朝宗忍)</span>。</p>
</div>
<div class='div-other'><a id='mulu9' />
<p class='h2'>出山</p><p>不耐六年饑與寒。含羞又要出人間。早知伎倆祇如此。何不當初莫入山<span class='note-inline'>(無準範)</span>。</p>
<p>頭髮髼鬆下翠微。凍雲殘雪綴伽黎。不須更問山中事。觀著容顏便得知<span class='note-inline'>(石屋珙)</span>。</p>
<p>饑寒難忍道難求。又去人間賣口頭。不得面皮黃似蠟。如何遮得者場羞<span class='note-inline'>(千巖長)</span>。</p>
<p>王宮不住箇癡騃。半夜逾城真怪哉。苦行六年誰<span class='corr'>采</span>你。計窮祇得出山來<span class='note-inline'>(無極觀)</span>。</p>
</div>
<div class='div-other'><a id='mulu10' />
<p class='h2'>涅槃</p><p>靈山山上葛藤樹。引蔓牽枝遍地生。不得波旬推倒力。至今無路與人行<span class='note-inline'>(佛熙光)</span>。</p>
<p>臨死當休未肯休。雙趺一出便難收。至今骨節連毛竅。暴露春風百草頭<span class='note-inline'>(虗堂愚)</span>。</p>
</div>
<div class='div-other'><a id='mulu11' />
<p class='h2'>彌陀</p><p>樹林日日談真諦。水鳥時時影正觀。祇為眾生心未瞥。曲勞埀手下雲端<span class='note-inline'>(晦〔室〕明)</span>。</p>
<p>娑婆今日苦情多。土曠人稀爭奈何。若使一船都載去。管教平地起風波<span class='note-inline'>(竺菴成)</span>。</p>
</div>
<div class='div-other'><a id='mulu12' />
<p class='h2'>文殊</p><p>依稀漁父風波裏。彷彿牧童煙霧間。鬼魅眾生何日了。看看荒却五臺山<span class='note-inline'>(西嵩壽)</span>。</p>
</div>
<div class='div-other'><a id='mulu13' />
<p class='h2'>觀音</p><p>尋聲救苦太匇匇。泥水通身汗幾重。一十千人難教化。時時記在肚皮中<span class='note-inline'>(大川濟萬人緣腹臟)</span>。</p>
<p>小白花巖不是真。龍華會上現全身。者般土子能乖角。肚裏時時著萬人<span class='note-inline'>(斷崖義萬人緣)</span>。</p>
<p>丰姿窈窕鬢欹斜。賺得郎君念法華。一把骨頭挑去後。不知明月落誰家<span class='note-inline'>(隱山璨)</span>。</p>
<p>月眉斜印海門孤。逐浪隨波不丈夫。雙手向人提掇處。却將魚目換明珠<span class='note-inline'>(別浦舟)</span>。</p>
<p>童子南詢尚未回。白華巖下望多時。長天萬里無雲夜。月在波心說向誰<span class='note-inline'>(石屋珙)</span>。</p>
<p>藍中錦尾沒來由。怕爛常將賣市頭。須知富嫌貧不愛。爭如拋却更忘憂<span class='note-inline'>(呆翁悅二)</span>。</p>
<p>提攜眾生誓願寬。眾生度盡願方完。不知度盡眾生界。手裏籃兒甚處安。</p>
<p>稽首圓通自在尊。好將救苦念頭輕。而今處處觀音現。耳朵都能作眼睛<span class='note-inline'>(緣雨蕉)</span>。</p>
</div>
<div class='div-other'><a id='mulu14' />
<p class='h2'>維摩</p><p>毗耶城裏老維摩。一默無言詭詐多。三萬二千獅子座。一時掀倒看如何<span class='note-inline'>(無用全)</span>。</p>
<p>不二深談絕見知。默然早<span class='corr'>已</span>涉支離。當時若遇儂家在。擬議拳頭擘面槌<span class='note-inline'>(無際派)</span>。</p>
<p>詐病從來不可醫。文殊特為下針錐。事褫一喙長三尺。問著依前似鼓椎<span class='note-inline'>(無準範)</span>。</p>
<p>示疾毗耶方丈。文殊亦難近旁。看來無藥可醫。祇是忌口為上<span class='note-inline'>(西嵓惠)</span>。</p>
<p>皺斷娘生八字眉。者些病痛有誰知。文殊針出膏肓穴。<span class='corr'>已</span>是將為死馬醫<span class='note-inline'>(仲宣孚)</span>。</p>
</div>
<div class='div-other'><a id='mulu15' />
<p class='h2'>善財</p><p>五十三人一縷穿。小兒雖小膽如天。茫茫煙水無重數。買得風光不用錢<span class='note-inline'>(北磵簡)</span>。</p>
<p>平生擔板逞婁羅。參罷歸來事若何。一百十城都歷徧。識人多處是非多<span class='note-inline'>(笑翁堪)</span>。</p>
<p>南方經歷幾雲煙。收得珍奇貨滿船。彈指便風帆到岸。一時翻作大光錢<span class='note-inline'>(無準範)</span>。</p>
</div>
<div class='div-other'><a id='mulu16' />
<p class='h2'>城東老姥</p><p>城東老姥坐蓮臺。大地眾生正眼開。與佛同生嫌見佛。一身難做二如來<span class='note-inline'>(虗堂愚)</span>。</p>
<p>老婆眼裏有瞿曇。故得分明見指端。若謂一生不願見。信他定是受他顢<span class='note-inline'>(呆翁悅)</span>。</p>
</div>
<div class='div-other'><a id='mulu17' />
<p class='h2'>廣額屠兒</p><p>放下屠刀處。棒打不回頭。雲自帝鄉去。水歸江漢流<span class='note-inline'>(退菴休)</span>。</p>
<p>是佛有何成不成。癡人說夢信為真。須知一自放刀後。愈是刀刀見血生<span class='note-inline'>(呆翁悅)</span>。</p>
</div>
<div class='div-other'><a id='mulu18' />
<p class='h2'>羅漢</p><p>虗空翦碎補虗空。驚得金烏出海東。喚作衲衣衣下事。知君綫路未曾通<span class='note-inline'>(北磵簡)</span>。</p>
<p>金針透處脫規模。放去收來得自如。掣斷手頭紅線子。趙州東壁挂葫蘆<span class='note-inline'>(妙峯善)</span>。</p>
<p>橫片豎片胡亂搭。長針短針信意聯。但見日從東畔出。不知塵世是何年<span class='note-inline'>(無準範)</span>。</p>
<p>離離披披破骨董。補一孔了又一孔。三竿紅日透籬邊。看來何止七觔重<span class='note-inline'>(雪巖欽)</span>。</p>
<p>寒時急用底物。趁暖著些針線。忽然臘月到來。免致手忙脚亂<span class='note-inline'>(無門開二)</span>。</p>
<p>始見些兒光影。要了末後一段。若是無門拳頭。不打者般鈍漢。</p>
<p>肩背相挨航一葦。觀於海者難為水。龍王鬥富我鬥貧。不費一錢能使鬼<span class='note-inline'>(天如則)</span>。</p>
<p>破衲當陽舉。何人眼有瞳。山河并大地。祇在一針鋒<span class='note-inline'>(晦翁明)</span>。</p>
<p>攫霧拏雲謾作狂。忽看平陸浪翻江。是何尊者從何至。彈指聲中即受降<span class='note-inline'>(了菴欲)</span>。</p>
<p>人間天上無心住。多在山邊與水邊。彈指一聲龍虎伏。脚跟不費草鞋錢<span class='note-inline'>(唯菴然)</span>。</p>
<p>未動舌頭文彩露。五千餘卷一時周。若言待月重開卷。敢保驢年未徹頭<span class='note-inline'>(竹巖印)</span>。</p>
</div>
<div class='div-other'><a id='mulu19' />
<p class='h2'>誌公</p><p>一聲呱地面兜搜。利物心如曲尺凹。鍾阜風高枯樹上。饑鷹無復整危巢<span class='note-inline'>(末宗本)</span>。</p>
</div>
<div class='div-other'><a id='mulu20' />
<p class='h2'>豐干騎虎圖</p><p>上了虎背下不得。當時莫是錯商量。眾生指望攜蓮男。看你將何作主張<span class='note-inline'>(智觀慧)</span>。</p>
</div>
<div class='div-other'><a id='mulu21' />
<p class='h2'>傅大士</p><p>不向雙林寄此身。却於梁土惹埃塵。當時不是誌公老。也是悽悽去國人<span class='note-inline'>(雪竇顯)</span>。</p>
<p>身披壞衲片雲寒。脚著朝鞵頂戴冠。要使三家歸一轍。揑砂終是不成團<span class='note-inline'>(笑翁堪)</span>。</p>
<p>非儒非道亦非禪。杜撰修行忒可憐。擔閣一身三不了。至今八百有餘年<span class='note-inline'>(一衲介)</span>。</p>
</div>
<div class='div-other'><a id='mulu22' />
<p class='h2'>布袋</p><p>長汀汀上風顛子。拽杖回頭等阿誰。向道那人元不在。汝須知有轉身時<span class='note-inline'>(天目禮)</span>。</p>
<p>撫背乞錢成漏泄。回頭轉腦昧真機。可憐閙市無人識。獨自肩擔布袋歸<span class='note-inline'>(拙菴光)</span>。</p>
<p>黑漆拄杖挑布袋。轉身忘了率陀天。茫芒不顧肩頭重。猶要逢人乞一錢<span class='note-inline'>(中峯本)</span>。</p>
<p>靠著布袋微微笑。半似癡憨半似顛。看你者般無去就。當來成佛待驢年<span class='note-inline'>(千巖長)</span>。</p>
<p>一汀秋月渺煙沒。兩岸寒林挂薛蘿。日日下生彌勒佛。單單瞞得蔣摩訶<span class='note-inline'>(漢江)</span>。</p>
<p>布袋橫挑拄杖頭。袒胸跣足不知羞。可憐內院忘歸去。却向人間入下流<span class='note-inline'>(約翁久)</span>。</p>
<p>花冠卸下辭兜率。笑面殷勤處處逢。布袋也須都放下。一身來往便輕鬆<span class='note-inline'>(特雲門)</span>。</p>
<p>杖挑布袋走紅塵。底事何嘗見得親。業識茫茫無本據。不知開口笑何人<span class='note-inline'>(大夢因)</span>。</p>
<p>一文乞與濟誰貧。浩浩塵中孰是親。自己慳囊放不下。又來開口笑何人<span class='note-inline'>(芥菴大)</span>。</p>
</div>
<div class='div-other'><a id='mulu23' />
<p class='h2'>懶殘</p><p>糞火但知黃獨美。銀鈎那識紫泥新。尚無餘力收寒涕。那有工夫對俗人<span class='note-inline'>(洪覺範)</span>。</p>
</div>
<div class='div-other'><a id='mulu24' />
<p class='h2'>寒拾</p><p>嚴前埽盡千秋月。松下吟殘五字詩。敗闕重重都納了。五臺山月照峩眉<span class='note-inline'>(少室陸)</span>。</p>
<p>一笑相看兩弟兄。面虎塵土髮鬅鬙。驚人有句知誰和。唱與森羅萬象聽<span class='note-inline'>(了菴欲)</span>。</p>
<p>一句子寫不出。拖下紙把住筆。我今助汝腕頭力。動著晴天風雨疾<span class='note-inline'>(千嚴長四)</span>。</p>
<p>一箇帚拈在手。大地塵日日有。轉埽轉多轉不休。放下自然清宇宙。</p>
<p>覿面相逢笑未体。現成句子筆尖頭。書來字字磨今古。祇恐芭蕉不奈秋。</p>
<p>十方世界海中沙。諸佛眾生眼裏花。一箇竹筒些子大。如何盛得許多渣。</p>
<p>一箇禿帚如許大。旁觀未免成話杷。勸君不必費精神。撒手諸塵歸去罷<span class='note-inline'>(呆翁悅)</span>。</p>
</div>
<div class='div-other'><a id='mulu25' />
<p class='h2'>四睡</p><p>拾得寒山笑未休。豐干騎虎趁閭丘。而今依舊成羣伍。不是冤家不聚頭<span class='note-inline'>(笑翁堪)</span>。</p>
<p>豐干拾得寒山子。靠倒無毛老大蟲。合火鬬頭同做夢。不知明月上高峯<span class='note-inline'>(虗堂愚)</span>。</p>
</div>
<div class='div-other'><a id='mulu26' />
<p class='h2'>初祖</p><p>萬里孤舟駕怒濤。長竿意在掣金鰲。連拋兩釣無消息。惆悵空來打一遭<span class='note-inline'>(天目禮二)</span>。</p>
<p>強將不識鼓唇牙。胡語如何亂得華。若使梁王皮有血。定應趕逐過流沙。</p>
<p>萬里西來老骨楂。不遵行止度流沙。被人打落當門齒。啞子分明喫苦爪<span class='note-inline'>(或菴體)</span>。</p>
<p>含元殿上藏無計。少室峯前坐有因。若使當時遭毒手。不應千古累平人<span class='note-inline'>(復菴)</span>。</p>
<p>賊身未露罪全彰。攪得西乾沸似湯。項上鐵枷無計脫。却來東強土分贓<span class='note-inline'>(無門開)</span>。</p>
<p>東西走得脚皮穿。教外何曾有別傳。任你一華開五葉。好兒終不使爺錢<span class='note-inline'>(愚菴盂)</span>。</p>
</div>
<div class='div-other'><a id='mulu27' />
<p class='h2'>二祖</p><p>思量何用覓安心。求得心安却苦身。三尺雪深曾立處。不知誰是雪中人<span class='note-inline'>(佛國白)</span>。</p>
<p>覓心無處更何安。嚼碎通紅鐵一團。縱使眼開張意氣。爭如不受老胡瞞<span class='note-inline'>(大慧杲)</span>。</p>
<p>平地無端起骨堆。將身活向雪中埋。假饒盡得皮兼髓。還我娘生一臂來<span class='note-inline'>(隱山璨)</span>。</p>
</div>
<div class='div-other'><a id='mulu28' />
<p class='h2'>三祖</p><p>渾身燥癢倩人搔。入骨搔來身<span class='corr'>已</span>勞。一下被伊搔著了。平生癢處一時消<span class='note-inline'>(水菴一)</span>。</p>
<p>了知罪性本來無。絕後何曾得再甦。元是從前風恙病。被他斷臂強塗糊<span class='note-inline'>(癡絕冲二)</span>。</p>
<p>通身是病骨粘皮。舉世無人識得伊。縱使罪根都懺了。依然失却兩莖眉。</p>
</div>
<div class='div-other'><a id='mulu29' />
<p class='h2'>四祖</p><p>解說深坑得自由。單攜獨弄逞風流。無端累及栽松老。業識茫茫未肯休<span class='note-inline'>(諾菴肇)</span>。</p>
<p>放下栽松鈍钁頭。當胸叉手欲何求。本無一法堪傳授。空向黃梅結死讐<span class='note-inline'>(天目禮)</span>。</p>
<p>破頭峯頂紫雲飛。三却天書老翠微。滯貨雖然無用處。不應分付小孩兒<span class='note-inline'>(少室睦)</span>。</p>
</div>
<div class='div-other'><a id='mulu30' />
<p class='h2'>五祖</p><p>埀埀白髮下青山。七載歸來換舊顏。人却少年松却老。是非從此落人間<span class='note-inline'>(佛國白)</span>。</p>
<p>種得千山無空地。一枝猶挂钁頭邊。不因脫賺周家女。衣鉢何緣到你傳<span class='note-inline'>(中峯本)</span>。</p>
<p>幾年活計<span class='corr'>钁</span>頭邊。萬本青松鎖翠煙。夢破曹溪天地闊。再來不值半文錢<span class='note-inline'>(少室睦)</span>。</p>
<p>手種青松數百株。饑餐渴飲自如如。無端借路重相見。却被人傳上祖圖<span class='note-inline'>(退翁休)</span>。</p>
</div>
<div class='div-other'><a id='mulu31' />
<p class='h2'>六祖</p><p>黃梅夜半錯分付。纔得星兒便亂做。大庾嶺頭屙一堆。後代兒孫遭點污<span class='note-inline'>(木菴永)</span>。</p>
<p>七百高僧總會禪。眼空四海鼻撩天。黃梅若也無私曲。有甚衣盂到你傳<span class='note-inline'>(癡絕冲)</span>。</p>
<p>荷條柴擔眼頭空。路入黃梅伎<span class='corr'>已</span>窮。賣得藂林枝葉盡。嶺南無地種春風<span class='note-inline'>(中峯本)</span>。</p>
<p>負舂元是嶺南人。十字呼來九不真。偷得衣盂連夜走。至今無處著渾身<span class='note-inline'>(退菴英)</span>。</p>
</div>
<div class='div-other'><a id='mulu32' />
<p class='h2'>懶融</p><p>牛頭峯頂鎖重雲。獨坐寥寥寄此身。百鳥不來春又過。不知誰是到菴人<span class='note-inline'>(明覺顯)</span>。</p>
<p>紫氣氤氳透白雲。因逢宗匠指迷津。銜花百鳥空惆悵。不見菴中舊主人<span class='note-inline'>(楊無為)</span>。</p>
<p>花落花開百鳥悲。菴前物是主人非。桃源咫尺無尋處。一櫂漁蓑寂寞歸<span class='note-inline'>(張無盡)</span>。</p>
<p>著鞭騎馬去。空手步行歸。寂寞菴前路。銜花鳥不飛<span class='note-inline'>(鐵山仁)</span>。</p>
</div>
<div class='div-other'><a id='mulu33' />
<p class='h2'>破竈墮</p><p>禍福威嚴不自靈。殘杯冷炙嚮何人。一從去後無消息。野老猶敲祭鼓聲<span class='note-inline'>(佛眼遠)</span>。</p>
<p>倚竈為靈不自靈。靈蹤斷處一堆塵。野老不來敲祭鼓。打正因邪別是春<span class='note-inline'>(佛燈珣)</span>。</p>
</div>
<div class='div-other'><a id='mulu34' />
<p class='h2'>蒙山明</p><p>夜深傳得老盧衣。恨殺黃梅老古錐。向道趕人休趕著。果然落節一番歸<span class='note-inline'>(雪溪戒)</span>。</p>
</div>
<div class='div-other'><a id='mulu35' />
<p class='h2'>鳥窩</p><p>鳥窩吹布毛。紅日午方高。趙王因好劒。合國人帶刀<span class='note-inline'>(真淨文)</span>。</p>
<p>佛法有些子。言中沒網羅。布毛吹起處。依舊不離窩<span class='note-inline'>(無準範)</span>。</p>
<p>老到忘機是鳥窩。西湖湖上控煙蘿。布毛吹起無多子。鐵眼銅睛不奈何<span class='note-inline'>(寶峯乾)</span>。</p>
<p>一向曾無刀斧痕。還他本色住山人。無端節外生枝者。惹得平空禍到門<span class='note-inline'>(孝如元)</span>。</p>
</div>
<div class='div-other'><a id='mulu36' />
<p class='h2'>馬祖</p><p>即心即佛口喃喃。非心非佛轉不堪。八十四人門戶別。何曾一箇是同參<span class='note-inline'>(楚石琦)</span>。</p>
<p>多謝尊前窈窕娘。好將幽夢惱襄王。禪心<span class='corr'>已</span>作霑泥絮。下逐東風上下狂<span class='note-inline'>(綠雨蕉)</span>。</p>
</div>
<div class='div-other'><a id='mulu37' />
<p class='h2'>百丈</p><p>曾將古鏡再磨礱。拂拭方知啐啄同。一喝耳聲三日後。至今獨坐大雄峯<span class='note-inline'>(佛性泰)</span>。</p>
<p>野鴨高飛落遠汀。賺人扭得鼻頭疼。思量箇樣無滋味。笑不成兮哭不成<span class='note-inline'>(楚石琦)</span>。</p>
</div>
<div class='div-other'><a id='mulu38' />
<p class='h2'>龐居士</p><p>喪盡生涯賣笊篱。白拈隊裏討便宜。看他伎倆祇如此。也道心空及第歸<span class='note-inline'>(別峯印)</span>。</p>
</div>
<div class='div-other'><a id='mulu39' />
<p class='h2'>趙州</p><p>無端提起七斤衫。多少禪流著意參。盡向青州作窩窟。不知春色在江南。</p>
</div>
<div class='div-other'><a id='mulu40' />
<p class='h2'>普化</p><p>盤山會裏錯呈真。筋斗翻來笑殺人。更與白拈同合夥。瞎驢端的眼無筋<span class='note-inline'>(天目禮)</span>。</p>
<p>振鐸搖鈴恣賣乖。大悲院裏赴村齋。河陽木塔休穿鑿。當甚街頭破草鞵<span class='note-inline'>(笑翁堪)</span>。</p>
</div>
<div class='div-other'><a id='mulu41' />
<p class='h2'>船子</p><p>驀口一橈全殺活。點頭三下便撩天。至今千古風流在。誰謂華亭覆却船<span class='note-inline'>(佛照光)</span>。</p>
<p>三寸離鈎摵一橈。百千毛竅冷颼颼。雖然雙手親分付。要在渠儂自點頭<span class='note-inline'>(無際派)</span>。</p>
<p>三十餘年在藥山。鬼家活計豈能傳。當時不得夾山老。你且耐煩撑破船<span class='note-inline'>(清溪徹)</span>。</p>
</div>
<div class='div-other'><a id='mulu42' />
<p class='h2'>臨濟</p><p>黃檗棒頭全不顧。高安灘上錯商量。無端遍地栽荊棘。佛法初無一寸長<span class='note-inline'>(佛照光)</span>。</p>
<p>禍福無門口自召。三遭痛棒打驢腰。可憐敗國亡家恨。萬古春風吹不消<span class='note-inline'>(天目禮)</span>。</p>
</div>
<div class='div-other'><a id='mulu43' />
<p class='h2'>裴相國</p><p>補[六/衣]調羮著著先。一尊古佛幾經年。自從黃檗安名後。鼻孔無端失半邊<span class='note-inline'>(天目禮)</span>。</p>
</div>
<div class='div-other'><a id='mulu44' />
<p class='h2'>德山</p><p>親到龍潭不見龍。紙燈吹滅眼頭空。一條白棒掀天地。滅却西來達磨宗<span class='note-inline'>(佛照光)</span>。</p>
</div>
<div class='div-other'><a id='mulu45' />
<p class='h2'>洞山</p><p>鳳閣香沉月色親。琉璃古殿現全身。茫茫宇宙人無數。青白傳家未見人<span class='note-inline'>(笑翁堪)</span>。</p>
</div>
<div class='div-other'><a id='mulu46' />
<p class='h2'>石霜</p><p>三更月落兩山明。古道迢遙苔滿生。金鎖搖時無手犯。碧波心玉兔常行<span class='note-inline'>(投子青)</span>。</p>
</div>
<div class='div-other'><a id='mulu47' />
<p class='h2'>投子</p><p>水出崑崙浪接連。天高地逈秀林巒。禪牀略下雲山斷。凡聖無蹤海嶽寒。</p>
</div>
<div class='div-other'><a id='mulu48' />
<p class='h2'>夾山</p><p>散席迢迢到海湄。痛棒連打兩俱非。父南子北知何處。月冷漁歌落釣磯<span class='note-inline'>(天目禮)</span>。</p>
</div>
<div class='div-other'><a id='mulu49' />
<p class='h2'>興化</p><p>中原一寶有來由。拶得君王引幞頭。到此若無青白眼。當機誰敢謾輕酬<span class='note-inline'>(雪溪逸)</span>。</p>
</div>
<div class='div-other'><a id='mulu50' />
<p class='h2'>曹山</p><p>金匣香消更漏永。沉沉玉殿紫苔生。高空有月千門照。大道無人獨自行<span class='note-inline'>(石帆行)</span>。</p>
</div>
<div class='div-other'><a id='mulu51' />
<p class='h2'>九峯</p><p>戴角披毛異類身。寒灰枯木眼中塵。笑他不具披鱗手。徒有臨行一著親<span class='note-inline'>(丹霞湻)</span>。</p>
</div>
<div class='div-other'><a id='mulu52' />
<p class='h2'>雪峯</p><p>九到洞山緣底事。三登投子尚沉吟。自從雪擁鰲山後。象骨一峯青到今<span class='note-inline'>(晦菴光)</span>。</p>
</div>
<div class='div-other'><a id='mulu53' />
<p class='h2'>元沙</p><p>滴滴通身是爛膿。釣魚船上顯家風。時人祇看絲綸上。不見蘆花對蓼紅<span class='note-inline'>(天衣懹)</span>。</p>
</div>
<div class='div-other'><a id='mulu54' />
<p class='h2'>汾陽</p><p>杯酌鋪陳祭祖先。更無元妙與人傳。同真十智分妍醜。面目雖存腦葢穿<span class='note-inline'>(無際派)</span>。</p>
</div>
<div class='div-other'><a id='mulu55' />
<p class='h2'>楊岐</p><p>屋老四壁踈。雪珠牀上跳。猶有閒情懷。對白雲發笑<span class='note-inline'>(大川濟)</span>。</p>
</div>
<div class='div-other'><a id='mulu56' />
<p class='h2'>天衣</p><p>潮回寒浦月明初。父子生涯有異途。的是破家能做活。何愁放却一船魚<span class='note-inline'>(月堂昌)</span>。</p>
</div>
<div class='div-other'><a id='mulu57' />
<p class='h2'>五祖演</p><p>楊岐驢子白雲關。踢踏分明祇等閒。百二十觔窮鬼擔。一肩荷負到東山<span class='note-inline'>(笑翁堪)</span>。</p>
</div>
<div class='div-other'><a id='mulu58' />
<p class='h2'>芙蓉楷</p><p>芙蓉帳裏御罏香。十二樓分禁苑涼。水殿夜闌風月靜。昆明池畔舞鴛鴦<span class='note-inline'>(俍亭挺)</span>。</p>
</div>
<div class='div-other'><a id='mulu59' />
<p class='h2'>圓悟</p><p>認得頻呼小玉聲。連忙開眼<span class='corr'>已</span>雞鳴。東山暗號從此滅。門戶如今冷似冰<span class='note-inline'>(笑翁堪)</span>。</p>
</div>
<div class='div-other'><a id='mulu60' />
<p class='h2'>應菴</p><p>楊岐正脈一絲危。洋嶼菴中特付衣。畢竟虎丘成父子。到頭叔姪不傳持<span class='note-inline'>(東石禮二)</span>。</p>
</div>
<div class='div-other'><a id='mulu61' />
<p class='h2'>密菴</p><p>先師手段齩猪狗。持戒如何報得伊。破沙盆是正法眼。不妨依樣畫貓兒。</p>
</div>
<div class='div-other'><a id='mulu62' />
<p class='h2'>龍池行脚圖</p><p>燈花爆斷鐵牛脚。踏遍閻浮入五臺。花發笑巖桃浪暖。一頭片笠去還來<span class='note-inline'>(天笠珍)</span>。</p>
</div>
<div class='div-other'><a id='mulu63' />
<p class='h2'>天童</p><p>千年白骨露銅棺。佛祖難將正眼看。凜凜腥風吹大地。等閒觸著骨毛寒<span class='note-inline'>(弘覺忞)</span>。</p>
<p>滿肚無明沒處發。逢人恨不得打殺。識利害者諦當看。果是菩薩是羅剎<span class='note-inline'>(呆翁悅)</span>。</p>
</div>
<div class='div-other'><a id='mulu64' />
<p class='h2'>磬山</p><p>刮虗空髓。奪露柱胎。威音喫棒。元要受災。晝打三更睡虎嘯。真燈照世磬雲開<span class='note-inline'>(天笠珍)</span>。</p>
</div>
<div class='div-other'><a id='mulu65' />
<p class='h2'>雲門澄</p><p>拈來芒梗勝靈鋒。殺活乘時不放鬆。倒卓秦山歸去也。玉梅香度耶溪風<span class='note-inline'>(位中符)</span>。</p>
</div>
<div class='div-other'><a id='mulu66' />
<p class='h2'>南㵎</p><p>棒頭如雨喝如雷。臨濟頺綱獨振回。生鐵心肝含笑面。師真得描幾人來<span class='note-inline'>(呆翁悅)</span>。</p>
</div>
<div class='div-other'><a id='mulu67' />
<p class='h2'>樓子</p><p>你既無心我便休。此身無喜亦無憂。饑來喫飯困來睡。花落從教趁水流<span class='note-inline'>(孚上座)</span>。</p>
</div>
<div class='div-other'><a id='mulu68' />
<p class='h2'>蜆子</p><p>紙錢堆裏可憐生。臭口纔開便葛藤。蕩盡鬼家窮活計。至今古廟絕人行<span class='note-inline'>(東山源)</span>。</p>
<p>江上撈鰕䲒。江風吹面寒。西來意不識。推出酒臺盤<span class='note-inline'>(隱商子)</span>。</p>
</div>
<div class='div-other'><a id='mulu69' />
<p class='h2'>孚上座</p><p>涅槃偏正及流通。不出禪人一笑中。千古平山堂下路。依然寒角動悲風<span class='note-inline'>(笑翁堪)</span>。</p>
</div>
<div class='div-other'><a id='mulu70' />
<p class='h2'>政黃牛</p><p>橋下清波曉夜流。橋頭春色轉清幽。奇哉底事無遮護。何必騎牛更覓牛<span class='note-inline'>(少室睦)</span>。</p>
</div>
<div class='div-other'><a id='mulu71' />
<p class='h2'>郁山主</p><p>百尺竿頭踏斷橋。太虗凸處水天凹。古來喫跌人無數。不獨闍黎者一交<span class='note-inline'>(北磵簡)</span>。</p>
</div>
<div class='div-other'><a id='mulu72' />
<p class='h2'>李軍容見溈山</p><p>破壁蕭條自上泥。不知背後客官來。看他轉笏相承處。直得虗空笑滿腮<span class='note-inline'>(了菴欲)</span>。</p>
</div>
<div class='div-other'><a id='mulu73' />
<p class='h2'>湖隱濟書記</p><p>隨聲逐色恣遨遊。祇要教人識便休。邏供得錢何處去。堂堂直上酒家樓<span class='note-inline'>(天目禮)</span>。</p>
</div>
<div class='div-other'><a id='mulu74' />
<p class='h2'>靈照</p><p>爺將活計沉湘水。累汝街頭賣笊篱。不是家貧連子苦。此心能有幾人知<span class='note-inline'>(無際派)</span>。</p>
<p>不肯守閨閣。將身入市廛。笊篱無賣處。祇好哭蒼天<span class='note-inline'>(無準範)</span>。</p>
<p>手握肩挑入市中。笊篱誰買去撈風。不如赤土塗牛奶。轉步回家哄阿翁<span class='note-inline'>(呆翁悅)</span>。</p>
</div>
<div class='div-other'><a id='mulu75' />
<p class='h2'>凌行婆</p><p>年少行藏獨倚樓。一家女子百家求。祇因不入浮杯眼。對鏡看看白盡頭<span class='note-inline'>(笑翁堪)</span>。</p>
</div>
<div class='div-other'><a id='mulu76' />
<p class='h2'>猪頭</p><p>托起猪頭。佛祖不及。有問若何。肥從口入<span class='note-inline'>(古林茂二)</span>。</p>
</div>
<div class='div-other'><a id='mulu77' />
<p class='h2'>蝦子</p><p>水裏撈來。當陽拈出。三界茫茫。蝦為子屈。</p>
</div>
<div class='div-other'><a id='mulu78' />
<p class='h2'>張果老倒騎驢圖</p><p>舉世多少人。無如者老漢。不是倒騎驢。祇愛回頭看。</p>
</div>
<div class='div-other'><a id='mulu79' />
<p class='h2'>自贊</p><p>貌古形疎倚杖藜。分明畫出須菩提。解空不許離聲色。似聽狐猿月下啼<span class='note-inline'>(功臣政)</span>。</p>
<p>雨洗澹紅桃蕚嫰。風搖淺碧柳絲輕。白雲影裏怪石露。綠水光中古木新<span class='note-inline'>(闡提照)</span>。</p>
<p>坐斷南閩第一峯。羣魔膽喪虎潛蹤。有時一喝春雷動。解逼生蛇化活龍<span class='note-inline'>(長靈卓二)</span>。</p>
<p>面目[山*藍]巉耳搭腮。好時如佛笑顏開。莫教觸著無明袋。百怪千妖盡出來。</p>
<p>粥稀後坐。牀窄先臥。耳聵愛高聲。眼昏宜字大<span class='note-inline'>(玉泉皓)</span>多年塵世兜搜面。百伎全無一伎能。自古江南山水窟。如何生出者般僧<span class='note-inline'>(竹菴珪)</span>。</p>
<p>參禪無悟。識字有數。眼三角。似燕山愁胡。面百摺。如趙婆呷酢。一著高出諸方。敢道飯是米做<span class='note-inline'>(藏叟珍)</span>。</p>
<p>不破古人元關。元關自破。不碎今時窩臼。窩臼自碎。鷲峯之衣爛却。西丘之話無傳<span class='note-inline'>(大川濟)</span>。</p>
<p>持刀殺人。人心不死。赤手殺人。人心不死。伎倆俱盡。人心自死<span class='note-inline'>(橫川珙)</span>。</p>
<p>匙挑不起箇村夫。文墨胸中一點無。曾把虗空揣出骨。惡聲贏得滿江湖<span class='note-inline'>(無用全)</span>。</p>
<p>強項生來不順情。何曾揑怪釣虗名。單提木槵百八顆。換却大千人眼睛<span class='note-inline'>(見心復)</span>。</p>
<p>醉傲風顛卒未休。杖頭明月冠南州。轉身移步誰能解。雪覆蘆花十二樓<span class='note-inline'>(濟顛)</span>。</p>
<p>平生要說拍盲禪。掘地如何覓得天。三處住山貧徹骨。了無衣盋與人傳<span class='note-inline'>(呆菴)</span>。</p>
</div></div>
<p class='juan'>雜毒海卷一</p>
</div><!-- end of div[@id='body'] -->
</body></html>