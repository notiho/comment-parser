<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu232' />雜毒海卷四</p><p class="byline">京都栢林嗣祖沙門　性音　重編</p>
<div class='div-other'><a id='mulu233' />
<div class='div-other'><a id='mulu234' />
<p class='h2'>蓋大殿</p><p>黃面老子眼[目*荅]眵。千方百計討便宜。而今無著渾身處。却要兒孫蓋覆伊<span class='note-inline'>(松源岳)</span>。</p>
<p>瞿曇老子面皮黃。一箇渾身沒處藏。普請為渠遮蓋去。免教赤體露堂堂<span class='note-inline'>(秀嵒瑞)</span>。</p>
</div>
<div class='div-other'><a id='mulu235' />
<p class='h2'>挂鐘</p><p>重似鴻毛輕似山。當陽挂起大家看。一聲直透威音外。撼動一天星斗寒<span class='note-inline'>(浙翁琰)</span>。</p>
<p>一模脫就轉風流。平地教休不肯休。要得洪音喧宇宙。直須更上一層樓<span class='note-inline'>(枯禪鏡)</span>。</p>
</div>
<div class='div-other'><a id='mulu236' />
<p class='h2'>五十三參壁</p><p>幸得十方無壁落。誰將五彩畫虗空。善財眼裏生花翳。去却一重又一重<span class='note-inline'>(西嵓慧)</span>。</p>
</div>
<div class='div-other'><a id='mulu237' />
<p class='h2'>鑄鐘</p><p>通身祇是一張口。百鍊爐中輥出來。斷送夕陽歸去後。又催明月上樓臺<span class='note-inline'>(雪嵓欽)</span>。</p>
<p>大爐鞴裏翻身出。不犯鉗錘勢萬鈞。一擊清風徧寰宇。喚回多少夢中人<span class='note-inline'>(簡菴清)</span>。</p>
<p>大爐鞴裏翻身轉。開口當知有賞音。多少師僧齊側耳。聽渠號令震叢林<span class='note-inline'>(呆菴莊)</span>。</p>
</div>
<div class='div-other'><a id='mulu238' />
<p class='h2'>化藏</p><p>八面渾無刀斧痕。堆金抹綠要爭新。出門遇著經綸手。撥轉如來正法輪。</p>
<p>瞿曇老賊口親屙。驢屎相兼馬屎多。打得一團都撥轉。潑天臭氣柰渠何<span class='note-inline'>(長翁淨)</span>。</p>
</div>
<div class='div-other'><a id='mulu239' />
<p class='h2'>化燈</p><p>一點光明未發輝。燈籠露柱暗攢眉。驀然觸著星兒子。照破瞿曇鐵面皮<span class='note-inline'>(簡堂機)</span>。</p>
<p>點著心光便發花。從教千古照河沙。假饒大地毗嵐起。到底如何滅得他<span class='note-inline'>(谷源道)</span>。</p>
<p>劫初一點光明種。猛烈工夫拶出來。瀉入碧琉璃裏去。百千諸佛笑顏開<span class='note-inline'>(唯菴然)</span>。</p>
</div>
<div class='div-other'><a id='mulu240' />
<p class='h2'>水燈</p><p>萬里煙波接素秋。銀釭耿耿泛中流。自從一點光明見。逐浪隨波未肯休<span class='note-inline'>(癡絕沖)</span>。</p>
</div>
<div class='div-other'><a id='mulu241' />
<p class='h2'>血書蓮經</p><p>大丈夫兒皮有血。自家針劄自家知。一毫頭上能通變。紅菡萏花三四枝<span class='note-inline'>(雲谷)</span>。</p>
</div>
<div class='div-other'><a id='mulu242' />
<p class='h2'>寫經</p><p>以字不成八字非。當陽拈出大家知。釋迦老子舌無骨。黃葉拈來嚇小兒<span class='note-inline'>(雲巢嵓)</span>。</p>
</div>
<div class='div-other'><a id='mulu243' />
<p class='h2'>焙經</p><p>始終鹿苑䟦提河。四十餘年口過多。爐炭上頭遭拔舌。莫言有罪不重科<span class='note-inline'>(黃龍南)</span>。</p>
</div>
<div class='div-other'><a id='mulu244' />
<p class='h2'>寫法華塔為僧</p><p>此經一字何曾有。莫寫浮屠謗老胡。若謗老胡終有報。定教鬚髮一莖無<span class='note-inline'>(谷源道)</span>。</p>
</div>
<div class='div-other'><a id='mulu245' />
<p class='h2'>化鹽</p><p>紅爐鼓浪立教乾。突出銀山照膽寒。便是馬師胡亂後。要須不被舌頭瞞<span class='note-inline'>(松源岳)</span>。</p>
<p>合水和泥一處烹。水乾泥盡雪花生。乘時索起撩天價。公驗分明孰敢爭<span class='note-inline'>(潛菴光)</span>。</p>
</div>
<div class='div-other'><a id='mulu246' />
<p class='h2'>化柴</p><p>一刀兩段絕誵訛。未免依然入草窩。直得通身紅爛後。變生作熟總由他<span class='note-inline'>(浙翁琰)</span>。</p>
</div>
<div class='div-other'><a id='mulu247' />
<p class='h2'>化炭</p><p>黑漆渾身鐵面皮。當頭觸著火星飛。檀那切莫輕酬價。煆聖鎔凡總是伊<span class='note-inline'>(復菴)</span>。</p>
</div>
<div class='div-other'><a id='mulu248' />
<p class='h2'>賀澤藏山修涅盤堂把鍼閣贖所溺坑等緣</p><p>涅盤一路盡掀翻。觸處工夫見不難。洗面驀然摸著鼻。繡針眼裏好藏山<span class='note-inline'>(會藏主)</span>。</p>
</div>
<div class='div-other'><a id='mulu249' />
<p class='h2'>求度</p><p>天書入手頂門開。解道心空及第來。翻笑當年負舂老。半生擔閣在黃梅<span class='note-inline'>(浙翁琰)</span>。</p>
<p>我儂嫌佛不肯做。子要伽黎搭半肩。一等共行山下路。眼頭各自看風煙<span class='note-inline'>(天目禮)</span>。</p>
</div>
<div class='div-other'><a id='mulu250' />
<p class='h2'>化浴</p><p>渾身脫下赤條條。滿杓盛來痒處澆。但得通身冷汗出。自然百病一時消<span class='note-inline'>(竹菴珪)</span>。</p>
<p>洗到無塵垢轉多。杓頭拋下看如何。對人不是揚家醜。祇要添柴助熱鍋<span class='note-inline'>(標指堂)</span>。</p>
</div>
<div class='div-other'><a id='mulu251' />
<p class='h2'>化馬祖殿瓦</p><p>寄語江西老古錐。從教日炙與風吹。不是兒孫無料理。要見冰消瓦解時<span class='note-inline'>(土竺悟二)</span>。</p>
</div>
<div class='div-other'><a id='mulu252' />
<p class='h2'>德彬修雙陽墖求頌</p><p>九層墖聳青霄外。七佛靈蹤在上方。山冷雲寒當午夜。惟聞天樂散天香。</p>
</div>
<div class='div-other'><a id='mulu253' />
<p class='h2'>老僧乞偈募龕</p><p>藏身無地復何藏。冰骨仙人玉作裳。佛眼謾云窺不見。分明北斗曬斜陽<span class='note-inline'>(梅逢忍)</span>。</p>
</div>
<div class='div-other'><a id='mulu254' />
<p class='h2'>修船</p><p>生死河邊箇破舟。七穿八落半沉浮。娑婆業海風波惡。苦勸諸君努力修<span class='note-inline'>(孤雲鑑)</span>。</p>
</div>
<div class='div-other'><a id='mulu255' />
<p class='h2'>重鞔法鼓</p><p>膽在渾身肯便藏。惡聲一任播諸方。乾坤未信知音少。骨露皮穿總不妨<span class='note-inline'>(呆翁悅)</span>。</p>
</div>
<div class='div-other'><a id='mulu256' />
<p class='h2'>鄮嶺接待</p><p>玉几峯高難措足。行人多向半途休。無棲泊處開門戶。箇箇教伊到地頭<span class='note-inline'>(佛照光)</span>。</p>
</div>
<div class='div-other'><a id='mulu257' />
<p class='h2'>大亭接待裝泗洲</p><p>潮生潮落三江口。人去人來四路頭。放下便知安樂處。泗洲元不在揚州<span class='note-inline'>(無準範)</span>。</p>
</div>
<div class='div-other'><a id='mulu258' />
<p class='h2'>大芙蓉接待</p><p>水雲何處覓行蹤。踏遍天台雁宕峯。脚力盡時消息盡。小芙蓉接大芙蓉<span class='note-inline'>(無準範)</span>。</p>
</div>
<div class='div-other'><a id='mulu259' />
<p class='h2'>風月接待</p><p>不蓄莖虀并粒米。要餐風月任從伊。莫嫌冷澹無滋味。一飽能消萬劫饑<span class='note-inline'>(商源)</span>。</p>
</div>
<div class='div-other'><a id='mulu260' />
<p class='h2'>雞鳴接待</p><p>一粒米從檀度乞。一莖菜是別人栽。家私不與諸方比。也要開門接往來<span class='note-inline'>(商隱予)</span>。</p>
</div>
<div class='div-other'><a id='mulu261' />
<p class='h2'>黃漢嶺開接待</p><p>路繞懸崖萬仞頭。行人到此一場愁。驀然得箇休歇處。重疊關山信脚遊<span class='note-inline'>(高原泉)</span>。</p>
</div>
<div class='div-other'><a id='mulu262' />
<p class='h2'>漁浦接待</p><p>吳山那畔越山前。有飯充饑有榻眠。到此便能休歇去。帝鄉猶隔一潮船<span class='note-inline'>(絕岸湘)</span>。</p>
</div>
<div class='div-other'><a id='mulu263' />
<p class='h2'>進月軒</p><p>桂輪孤朗碧天寬。簾卷清風入座寒。底事明明人不薦。又隨花影上欄杆<span class='note-inline'>(大川濟)</span>。</p>
</div>
<div class='div-other'><a id='mulu264' />
<p class='h2'>留江心</p><p>孤嶼江心浪潑天。漁翁來看釣魚船。煙蓑雨笠渾無用。收卷絲綸展脚眠<span class='note-inline'>(竹菴珪)</span>。</p>
</div>
<div class='div-other'><a id='mulu265' />
<p class='h2'>三教圖</p><p>各立門庭各自尊。談禪談道又談文。桃紅李白薔薇紫。畢竟根苗一樣春<span class='note-inline'>(雲山)</span>。</p>
</div>
<div class='div-other'><a id='mulu266' />
<p class='h2'>三笑圖</p><p>三箇難分劣與優。你心頭似我心頭。不堪說破祇堪笑。笑到驢年未肯休<span class='note-inline'>(無準範二)</span>。</p>
</div>
<div class='div-other'><a id='mulu267' />
<p class='h2'>祖圖</p><p>等是清平世界人。為因閒事長無明。使他箇箇能安分。圖上緣何有姓名。</p>
</div>
<div class='div-other'><a id='mulu268' />
<p class='h2'>宗派圖</p><p>虗名驚世刻舟痕。乃祖初無一法存。流出胸中蓋天地。祇今子子又孫孫<span class='note-inline'>(東山源)</span>。</p>
<p>列派分宗定此圖。繩繩相貫若聯珠。不知佛祖未興日。還有許多消息無<span class='note-inline'>(癡絕冲)</span>。</p>
</div>
<div class='div-other'><a id='mulu269' />
<p class='h2'>枯松圖</p><p>瘦骨槎牙耐歲寒。碧雲深處老龍蟠。笑他摘葉尋枝者。到此如何著手攀<span class='note-inline'>(谷源道)</span>。</p>
</div>
<div class='div-other'><a id='mulu270' />
<p class='h2'>選佛圖</p><p>百千諸佛及眾生。休向圖中強較量。心印當陽輕擿出。堂堂端坐寂光場<span class='note-inline'>(一源靈)</span>。</p>
</div>
<div class='div-other'><a id='mulu271' />
<p class='h2'>題天目弔和菴主</p><p>西丘老人八十餘。頭髮白盡黃牙疎。買得扁舟如葉大。哭和菴主過東湖<span class='note-inline'>(竺元道)</span>。</p>
</div>
<div class='div-other'><a id='mulu272' />
<p class='h2'>大義渡</p><p>白頭望盡萬重山。曠劫恩波徹底乾。不是胸中藏忤逆。出家端的報親難<span class='note-inline'>(天目禮)</span>。</p>
</div>
<div class='div-other'><a id='mulu273' />
<p class='h2'>歸湖上</p><p>鳥不驚飛水不流。碧潭空濶冷涵秋。一絲頭上無香餌。風輥蘆花落釣舟<span class='note-inline'>(石菴玸)</span>。</p>
</div>
<div class='div-other'><a id='mulu274' />
<p class='h2'>海山寄興</p><p>午窗定起晝沉沉。觸目虗凝一片心。好鳥關關知我意。盡情啼破綠楊陰<span class='note-inline'>(大歇謙)</span>。</p>
</div>
<div class='div-other'><a id='mulu275' />
<p class='h2'>翠嵓寺</p><p>野僧迎客下煙嵐。試問如何是翠嵓。門近洪厓千尺井。石橋分水繞松杉<span class='note-inline'>(張無盡)</span>。</p>
</div>
<div class='div-other'><a id='mulu276' />
<p class='h2'>三墖</p><p>山前三墖要重修。凡聖齊教著地頭。肯似疎山窮鬼子。一錢不使逞風流<span class='note-inline'>(或菴體)</span>。</p>
</div>
<div class='div-other'><a id='mulu277' />
<p class='h2'>善權洞</p><p>嵓下寒泉曲有聲。洞中丹竈紫霞生。現成門戶入不得。白日茫茫把火行<span class='note-inline'>(雪山)</span>。</p>
</div>
<div class='div-other'><a id='mulu278' />
<p class='h2'>登祝融峯</p><p>南岳諸峯七十二。惟有祝融峯最高。九千七百三十丈。下視寰海如秋毫<span class='note-inline'>(虗堂愚二)</span>。</p>
<p>岷峩華頂遠俯伏。九華五老來相朝。上方老僧日無事。興來以手摩雲霄。</p>
</div>
<div class='div-other'><a id='mulu279' />
<p class='h2'>東林</p><p>白薝蔔花露滴滴。碧苾蒭草香濛濛。田地更無塵一點。是何人合住其中<span class='note-inline'>(禪月)</span>。</p>
<p>一山南北煙霞裏。兩寺東西林麓間。開眼如今渾似夢。莫言真箇在盧山<span class='note-inline'>(竹菴珪)</span>。</p>
</div>
<div class='div-other'><a id='mulu280' />
<p class='h2'>西林</p><p>橫看成嶺直成峯。向背高低各不同。不識廬山真面目。祇緣身在此山中<span class='note-inline'>(蘇東坡)</span>。</p>
<p>作家爐鞴烹佛祖。客來更撾茶毒鼓。昨夜南山鼈鼻蛇。齩殺大雄白額虎<span class='note-inline'>(竹菴珪一作題雪峯)</span>。</p>
</div>
<div class='div-other'><a id='mulu281' />
<p class='h2'>鼈鼻菴</p><p>毒氣炎炎未肯休。草中交輥沒蹤由。如今橫在平坡上。誰敢當先摸鼻頭。</p>
</div>
<div class='div-other'><a id='mulu282' />
<p class='h2'>詠大椒</p><p>萬木凋殘方吐豔。埀埀先實綴枝頭。從來辣性天然在。嚼著通身白汗流<span class='note-inline'>(夢菴格)</span>。</p>
</div>
<div class='div-other'><a id='mulu283' />
<p class='h2'>呈遠錄公</p><p>誰能一日兩梳頭。撮得髻根牢便休。大抵還他肌骨好。不搽紅粉也風流<span class='note-inline'>(圓通秀)</span>。</p>
</div>
<div class='div-other'><a id='mulu284' />
<p class='h2'>丈亭</p><p>青山歷歷映江流。半見明州半越州。亭下寒潮亭上客。不知來往幾時休<span class='note-inline'>(朴翁銛)</span>。</p>
</div>
<div class='div-other'><a id='mulu285' />
<p class='h2'>涅槃臺</p><p>當陽立箇鬼門關。未死偷心過者難。火急翻身開得眼。屋頭元是舊青山。</p>
</div>
<div class='div-other'><a id='mulu286' />
<p class='h2'>生香亭</p><p>一種靈苗發秀時。須知花綻不萌枝。其間氣息難藏處。不假春風特地吹。</p>
</div>
<div class='div-other'><a id='mulu287' />
<p class='h2'>生公石</p><p>講經聲在轆轤間。要見生公却又難。一曲欄杆千古意。老僧無語石頭頑。</p>
</div>
<div class='div-other'><a id='mulu288' />
<p class='h2'>荷葉沼</p><p>徹骨貧來更有誰。䰐鬖壞衲藕絲垂。春風池面添新綠。又見冰蠶作繭時。</p>
<p>遇物令人仰祖風。弊衣遺在一池中。秋風吹破春風補。不犯清波一綫功。</p>
</div>
<div class='div-other'><a id='mulu289' />
<p class='h2'>他山堰</p><p>截斷寒流疊石基。海潮從此作回期。行人自老青山在。㵎闊水聲無絕時<span class='note-inline'>(隱山)</span>。</p>
</div>
<div class='div-other'><a id='mulu290' />
<p class='h2'>破草鞵</p><p>踏遍山邊與水邊。歸來脫向法堂前。僧參不用袈裟裹。問汝何時脚底穿<span class='note-inline'>(夢菴格)</span>。</p>
</div>
<div class='div-other'><a id='mulu291' />
<p class='h2'>和菴主故居</p><p>影落深雲不自名。午香菰米雜黃精。不知那裏欠綿密。長有人來問二靈<span class='note-inline'>(象潭泳)</span>。</p>
</div>
<div class='div-other'><a id='mulu292' />
<p class='h2'>三生石</p><p>去來今世互相瞞。休弄精魂業識團。一片石頭遭帶累。幾人來拂蘚痕看。</p>
</div>
<div class='div-other'><a id='mulu293' />
<p class='h2'>一聲軒</p><p>瓦礫聲中喪髑髏。門風從此轉蕭條。最憐萬竹當欄立。雨洗風磨恨不消。</p>
</div>
<div class='div-other'><a id='mulu294' />
<p class='h2'>棋盤石</p><p>明明黑白未分來。一片方方嶮似崖。試向機前投著看。春風春雨幾莓苔。</p>
</div>
<div class='div-other'><a id='mulu295' />
<p class='h2'>蘇公隄</p><p>春風細細柳抽條。十里湖光落畫橈。覿面坡仙知蹉過。古祠猶在第三橋。</p>
</div>
<div class='div-other'><a id='mulu296' />
<p class='h2'>龍湫瀑布</p><p>懸崖萬丈似危簷。放下珠簾六月寒。幾度風來半遮掩。不容収卷祇容看。</p>
</div>
<div class='div-other'><a id='mulu297' />
<p class='h2'>龍鼻水</p><p>洞裏當中忽迸開。磷磷青石滑如苔。五湖四海翻桃浪。盡向鼻端流出來。</p>
<p>石龍滴滴鼻中水。二十名泉䫫莫齊。白髮老僧貪潄齒。杖黎日日過嵓西<span class='note-inline'>(橫川珙)</span>。</p>
</div>
<div class='div-other'><a id='mulu298' />
<p class='h2'>石臺</p><p>天地生來本現成。最稜層處坦然平。其中自有點頭底。祇是無人解講經。</p>
</div>
<div class='div-other'><a id='mulu299' />
<p class='h2'>老馬</p><p>營司牽浴柳邊池。吐沫垂涎步較遲。洗見箭瘢知有恨。將軍忘却未侯時<span class='note-inline'>(藏雲二)</span>。</p>
</div>
<div class='div-other'><a id='mulu300' />
<p class='h2'>桃源圖</p><p>綵雲綻處落欹斜。雞犬無聲祇幾家。五百年中興廢事。紛紛紅雨落桃花。</p>
</div>
<div class='div-other'><a id='mulu301' />
<p class='h2'>牛圖</p><p>三三五五戲平蕪。踏裂春風百草枯。莫寫溈山僧某甲。恐人喚作祖師圖<span class='note-inline'>(希叟曇)</span>。</p>
</div>
<div class='div-other'><a id='mulu302' />
<p class='h2'>中峯</p><p>狐猿呌落中巖月。野客吟殘半夜燈。此景此時誰會得。白雲深處坐禪僧<span class='note-inline'>(無量壽)</span>。</p>
</div>
<div class='div-other'><a id='mulu303' />
<p class='h2'>妙高臺</p><p>鴛鷺池塘芳草雨。綺羅簾幙杏花風。何如月在欄杆夜。長嘯一聲千嶂中<span class='note-inline'>(蘿月瑩)</span>。</p>
<p>松枯石老凍雲摧。到此虗空漸覺低。脚力盡時情興遠。與誰攜手上天梯<span class='note-inline'>(虗堂愚)</span>。</p>
</div>
<div class='div-other'><a id='mulu304' />
<p class='h2'>琉璃泡觀音</p><p>一氣工夫做出來。圓陀陀地絕纖埃。都盧一箇圓通境。門戶不將容易開<span class='note-inline'>(古梅友二)</span>。</p>
</div>
<div class='div-other'><a id='mulu305' />
<p class='h2'>血書金剛經入佛腹藏</p><p>點點滴滴孃生血。狼狼藉藉給孤園。盡大地人收不得。依然返本又還源。</p>
</div>
<div class='div-other'><a id='mulu306' />
<p class='h2'>燈華</p><p>休將春色擬栽培。脫略人工巧翦裁。遊子滿園覓不得。祇因伊向火中開<span class='note-inline'>(磬山修)</span>。</p>
</div>
<div class='div-other'><a id='mulu307' />
<p class='h2'>爆竹</p><p>看取當場手眼親。胸中毒氣種來深。借他一點無明種。擊碎千層與萬層<span class='note-inline'>(箬菴問)</span>。</p>
<p>紙裹麻纏解不開。因緣時至出頭來。一聲霹靂驚天地。曠劫無明當下灰<span class='note-inline'>(愍生念)</span>。</p>
</div>
<div class='div-other'><a id='mulu308' />
<p class='h2'>燈籠</p><p>靈明豈藉三光照。慣向昏衢立大功。祇為寸心恒不昧。輝天鑑地自玲瓏<span class='note-inline'>(琅琊真)</span>。</p>
</div>
<div class='div-other'><a id='mulu309' />
<p class='h2'>破衲</p><p>零零落落幾經年。信手拈來搭半肩。午夜定回和束倒。箇中消息許誰傳<span class='note-inline'>(柏嵓凝)</span>。</p>
<p>住山將就度流年。窮漢家私不直錢。一領衲衣冬又夏。熱來脫却冷來穿<span class='note-inline'>(箬菴問二)</span>。</p>
</div>
<div class='div-other'><a id='mulu310' />
<p class='h2'>破被</p><p>長將破被蒙頭臥。地老天荒總不知。此是死心真受用。失便宜也得便宜。</p>
</div>
<div class='div-other'><a id='mulu311' />
<p class='h2'>觸衣碎甚作</p><p>不挂寸[糸*系]方免寒。何須特地裊長竿。而今落落零零也。七佛之名何處安<span class='note-inline'>(印首座)</span>。</p>
</div>
<div class='div-other'><a id='mulu312' />
<p class='h2'>走馬燈</p><p>團團馳走不停留。無箇明人指路頭。滅却心中些子火。刀槍人馬一齊休<span class='note-inline'>(無際悟)</span>。</p>
<p>槍如雨刺馬如風。殺入重圍不放鬆。不是不容鍼劄空。目前住脚幾英雄<span class='note-inline'>(養菴心)</span>。</p>
<p>業風吹得走如梭。鬬勝爭強不放過。未得中間星火盡。不知何日息干戈<span class='note-inline'>(且菴蒭)</span>。</p>
</div>
<div class='div-other'><a id='mulu313' />
<p class='h2'>破錢</p><p>半輪殘月掩塵<span class='corr'>埃</span>。依稀猶有開元字。暗想清光未破時。買盡人間不平事<span class='note-inline'>(毗陵女子)</span>。</p>
</div>
<div class='div-other'><a id='mulu314' />
<p class='h2'>芳塘</p><p>芳塘雨霽綠初肥。折得青條串露歸。一樹殘花喧鬬雀。紅香滿徑撲人飛<span class='note-inline'>(天隱至)</span>。</p>
</div>
<div class='div-other'><a id='mulu315' />
<p class='h2'>漁父</p><p>籃裏無魚欠酒錢。酒家留下釣漁船。幾迴欲脫蓑衣當。又恐明朝是雨天<span class='note-inline'>(西湖僧)</span>。</p>
</div>
<div class='div-other'><a id='mulu316' />
<p class='h2'>過天目山活埋菴</p><p>自古名高累不輕。飲牛終是上流清。吾師未死先埋却。又向巢由頂上行<span class='note-inline'>(紫柏可)</span>。</p>
</div>
<div class='div-other'><a id='mulu317' />
<p class='h2'>宿永慶寺<span class='note-inline'>(建文帝)</span></p><p>杖錫南遊歲月深。山雲水月傍閒吟。塵心消盡無些子。不受人間物色侵<span class='note-inline'>(建文帝)</span>。</p>
</div>
<div class='div-other'><a id='mulu318' />
<p class='h2'>宿深邨</p><p>行行一宿深邨裏。雞犬豐年閙如市。黃昏見客合家喜。月下取魚戽塘水<span class='note-inline'>(禪月三)</span>。</p>
</div>
<div class='div-other'><a id='mulu319' />
<p class='h2'>深山逢老僧</p><p>衲衣綫麁心似月。自把矩鉏同榾柮。青石谿邊踏葉行。數片雲隨兩眉雪。</p>
</div>
<div class='div-other'><a id='mulu320' />
<p class='h2'>臨川道中</p><p>出谷入谷路迴轉。秋風<span class='corr'>已</span>至歸期晚。舉頭何處望來蹤。萬仞千山鳥飛遠。</p>
</div>
<div class='div-other'><a id='mulu321' />
<p class='h2'>宿雪峯菴</p><p>雪深麋鹿無行跡。雲外樵歸何處笛。老禪騎虎不驚人。猿拾荒苔挂高石<span class='note-inline'>(笑隱訢)</span>。</p>
</div>
<div class='div-other'><a id='mulu322' />
<p class='h2'>虎丘禮隆祖墖</p><p>爪牙曾展此峰頭。睡虎耽耽莫敢儔。千古知恩誰箇是。空階落葉響深秋<span class='note-inline'>(牧雲門)</span>。</p>
</div>
<div class='div-other'><a id='mulu323' />
<p class='h2'>送可生禪人省親</p><p>六尺堂堂稟最靈。此身來處要分明。春風送上新安路。一片依依望母情。</p>
</div>
<div class='div-other'><a id='mulu324' />
<p class='h2'>受業處題偈行脚</p><p>古佛放光留不住。鐵牛無脚也須行。雖然未踏曹谿路。且喜今朝離火坑<span class='note-inline'>(大慧杲)</span>。</p>
</div>
<div class='div-other'><a id='mulu325' />
<p class='h2'>宿北山贈唯山主</p><p>載雲松老響晴濤。數轉谿灣見把茅。深閉竹籬春不管。亂啼山鳥踏花稍<span class='note-inline'>(三宜盂)</span>。</p>
</div>
<div class='div-other'><a id='mulu326' />
<p class='h2'>臨平道中</p><p>風蒲獵獵弄輕柔。欲立蜻蜓不自由。五月臨平山下路。藕花無數滿汀洲<span class='note-inline'>(道潛)</span>。</p>
</div>
<div class='div-other'><a id='mulu327' />
<p class='h2'>舁母渡錢塘</p><p>母在籃輿子在途。子行不上母先呼。斷橋流水斜陽外。羞見寒林返哺烏<span class='note-inline'>(<span class='corr'>己</span>恭行)</span>。</p>
</div>
<div class='div-other'><a id='mulu328' />
<p class='h2'>石門道中</p><p>枝頭蜀魄一聲聲。百里春山送又迎。拈得泐潭潭上月。直教千古照人清<span class='note-inline'>(古雪喆)</span>。</p>
</div>
<div class='div-other'><a id='mulu329' />
<p class='h2'>登維摩金粟堂憶洞聞和尚</p><p>青山滿目祇如前。初地尋師憶往年。不二法門無異相。空庭添得草芊芊<span class='note-inline'>(牧雲門)</span>。</p>
</div>
<div class='div-other'><a id='mulu330' />
<p class='h2'>暢情</p><p>花無長在樹。人無長在世。有花須當賞。有酒須當醉。秋霜上鬢來。<span class='corr'>春</span>風吹不去<span class='note-inline'>(鄧青陽)</span>。</p>
</div>
<div class='div-other'><a id='mulu331' />
<p class='h2'>普請罷書偈</p><p>茶芽蔍蔌初離焙。筍角狼忙又吐泥。山舍一年春事辦。得閒誰管版頭低<span class='note-inline'>(志芝菴主)</span>。</p>
</div>
<div class='div-other'><a id='mulu332' />
<p class='h2'>遣興</p><p>小鍋煑菜上蒸飯。菜熟飯香人正饑。一補饑瘡了無事。明朝依樣畫貓兒<span class='note-inline'>(祖某主)</span>。</p>
</div>
<div class='div-other'><a id='mulu333' />
<p class='h2'>自適</p><p>雪裏梅花春信息。池中月色夜精神。年來可是無佳趣。莫把家風舉似人<span class='note-inline'>(懶菴樞)</span>。</p>
</div>
<div class='div-other'><a id='mulu334' />
<p class='h2'>偶成</p><p>簷頭密布蜘蛛網。砌下高堆曲蟮泥。達磨眼睛渾不顧。尋常讀作一聯詩<span class='note-inline'>(中峰本二)</span>。</p>
<p>秋雲片片秋空闊。秋葉沉沉秋雨寒。林下野人難曬㫰。眉毛終日不曾乾。</p>
</div>
<div class='div-other'><a id='mulu335' />
<p class='h2'>遣興</p><p>逸興應須傚皎然。此生瀟灑老詩禪。何妨剩得驚人句。詠徧江山一萬篇<span class='note-inline'>(明教嵩)</span>。</p>
</div>
<div class='div-other'><a id='mulu336' />
<p class='h2'>立玉亭</p><p>山當崖斷孤亭立。竹樹迴環翠萬層。倒看夕陽深㵎底。不知雲外有歸僧<span class='note-inline'>(玉芝聚)</span>。</p>
</div>
<div class='div-other'><a id='mulu337' />
<p class='h2'>冷泉畫廊壁</p><p>一一塵中堅密身。改頭換面轉精神。誰知東壁打西壁。盡是靈山會上人<span class='note-inline'>(雙杉)</span>。</p>
</div>
<div class='div-other'><a id='mulu338' />
<p class='h2'>屋子</p><p>甎瓦泥灰假合成。周縫隙罅用功深。就中有箇安身處。多少迷人不識門<span class='note-inline'>(無用寬)</span>。</p>
</div>
<div class='div-other'><a id='mulu339' />
<p class='h2'>佛母堂</p><p>熱鐵洋銅地獄坑。禍胎今日又重生。黃梅山下人無數。誰解門前掉臂行<span class='note-inline'>(中峰本)</span>。</p>
</div>
<div class='div-other'><a id='mulu340' />
<p class='h2'>湖上草堂</p><p>山居不買剡中山。湖上千峰處處閒。芳草白雲留我住。世人何事得相關<span class='note-inline'>(皎然)</span>。</p>
</div>
<div class='div-other'><a id='mulu341' />
<p class='h2'>天台石橋</p><p>橋橫飛㵎上崔嵬。㵎瀑千尋吼怒雷。五百聲聞看不破。至今活塟在嵓隈<span class='note-inline'>(天目禮)</span>。</p>
</div>
<div class='div-other'><a id='mulu342' />
<p class='h2'>過東坡影堂</p><p>力將正說排邪說。夢到黃州與惠州。竹屋數椽容老貌。大江千古祇東流<span class='note-inline'>(大慧杲二)</span>。</p>
</div>
<div class='div-other'><a id='mulu343' />
<p class='h2'>過秦檜祠</p><p>路傍一對新華表。見說昔年官不小。爭知道冷煙疎雨埋荒草。</p>
</div>
<div class='div-other'><a id='mulu344' />
<p class='h2'>鰕子禪</p><p>杖黎何處問鰕禪。回首胥村鎖暮煙。一曲漁歌秋浦外。腥風吹滿渡頭船<span class='note-inline'>(夢觀仁)</span>。</p>
</div>
<div class='div-other'><a id='mulu345' />
<p class='h2'>雷遷墖</p><p>一念慈容元不隔。何須特地肆乖張。平高就下婆心切。惱得雷公一夜忙<span class='note-inline'>(石田薰)</span>。</p>
</div>
<div class='div-other'><a id='mulu346' />
<p class='h2'>女官墓</p><p>隴頭死樹丫微活。路口崩亭脚半斜。玉骨年深無祭祠。變成蝴蝶撲松花。</p>
</div>
<div class='div-other'><a id='mulu347' />
<p class='h2'>廬山佛手嵓</p><p>清淨身中金色臂。匡廬叠叠曉雲開。為人隻手無伸處。且聽勞生空望崖<span class='note-inline'>(中峰本)</span>。</p>
</div>
<div class='div-other'><a id='mulu348' />
<p class='h2'>迥耀峰</p><p>草徑離離山影斜。寒清入骨半牕紗。數聲啼鳥破幽寂。晚色不侵茅屋家<span class='note-inline'>(雪嶠信四)</span>。</p>
</div>
<div class='div-other'><a id='mulu349' />
<p class='h2'>青龍泉</p><p>不假雲雷勢自豪。一噴平地盡波濤。溶溶流入浙江水。飲者如何風調高。</p>
</div>
<div class='div-other'><a id='mulu350' />
<p class='h2'>出生臺</p><p>何處啼烏去復來。朝朝上我出生臺。有時粥飯因緣盡。脫落皮毛眼豁開。</p>
</div>
<div class='div-other'><a id='mulu351' />
<p class='h2'>曉發</p><p>葛捲衣邊秋捲蕉。曉行寒露草頭飄。邨中尚未炊煙火。且逐雞聲過版橋。</p>
</div>
<div class='div-other'><a id='mulu352' />
<p class='h2'>試心石</p><p>㟮屼高懸可試心。幾回獨立畏崖深。忽然脚踏虗空碎。石上風生大地春<span class='note-inline'>(磬山修)</span>。</p>
</div>
<div class='div-other'><a id='mulu353' />
<p class='h2'>漂母祠</p><p>一諾千金肯背盟。始知義重見身輕。滔滔淮水長流在。愧盡王孫怨不平<span class='note-inline'>(箬菴問三)</span>。</p>
</div>
<div class='div-other'><a id='mulu354' />
<p class='h2'>淮陰墓</p><p>墓石能存漢姓名。驚濤拍岸似猶爭。功成祇說英雄貴。跨下何殊走狗烹。</p>
</div>
<div class='div-other'><a id='mulu355' />
<p class='h2'>西亭懷古</p><p>千古朱涇得釣名。覆舟何處問途程。一天霜月無人夜。散作蕭蕭折葦聲。</p>
</div>
<div class='div-other'><a id='mulu356' />
<p class='h2'>寶刀隴</p><p>從來利刃號吹毛。萬樹松絲繫獨牢。莫謂鈍根虧斷得。此中原是活人刀<span class='note-inline'>(蓮池宏)</span>。</p>
</div></div>
<p class='juan'>雜毒海卷四</p>
</div><!-- end of div[@id='body'] -->
</body></html>