<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu706' />雜毒海卷八</p><p class="byline">京都柏林嗣祖沙門　性音　重編</p>
<div class='div-other'><a id='mulu707' />
<div class='div-other'><a id='mulu708' />
<p class='h2'>山居</p><p>三間茅屋從來住。一道神光萬境閒。莫把是非來辨我。浮生穿鑿不相關<span class='note-inline'>(隱山)</span>。</p>
<p>一杯晴雪早茶香。午睡初醒春晝長。拶著通身俱是眼。半窗疎影轉斜陽<span class='note-inline'>(雪巖欽)</span>。</p>
<p>春山筍蕨正蒙茸。好把黃粱徹夜舂。莫謂西來無此意。祖師渾在盋盂中<span class='note-inline'>(大梅英)</span>。</p>
<p>山靜課花蜂股重。林空含籜筍肌明。倚欄不覺成癡兀。又得黃鸝喚一聲<span class='note-inline'>(石林鞏)</span>。</p>
<p>紫蕨伸拳筍破梢。楊花飛盡綠陰交。分明西祖單傳句。黃鸝留鳴燕語巢<span class='note-inline'>(柏堂雅)</span>。</p>
<p>就樹縛茅成屋住。拾荊編戶傍谿開。是他嬾瓚無靈驗。惹得天書動地來<span class='note-inline'>(布衲雍)</span>。</p>
<p>冷風疎雨做新年。寂寞寒冰古㵎邊。暖閣地爐煨榾柮。送窮不用更燒錢<span class='note-inline'>(冰谷衍)</span>。</p>
<p>草堂秋似廣寒宮。金色花開碧玉叢。坐久不知凡骨換。天香清散月明中<span class='note-inline'>(天真則二)</span>。</p>
<p>茶罷焚香獨坐時。金蓮水滴漏聲遲。夜深欲睡問童子。月上梅花第幾枝。</p>
<p>無事山房門不開。土階春雨綠生苔。此心將謂無人委。幽鳥一聲何處來<span class='note-inline'>(大巍倫)</span>。</p>
<p>竹裏編茅倚石根。竹莖疎處見前邨。閒眠盡日無人到。自有清風為埽門<span class='note-inline'>(顯忠)</span>。</p>
<p>煑菜無鹽懶去賒。化糧道者未還家。一條百衲拈來看。昨夜霜添瓦上花<span class='note-inline'>(呆菴莊三)</span>。</p>
<p>蕎麥花開曉日晴。喚來童子聽叮嚀。好將紫芋收歸了。攜取長鑱劚茯苓。</p>
<p>處世心如臘月冰。住山自笑百無能。菜羮且莫熬油者。留點堂前供佛燈。</p>
<p>鼓腹而遊是何日。無事乘閒向谿立。谿風晚生谿樹寒。谿上落花高一尺<span class='note-inline'>(法杲　四)</span>。</p>
<p>買山開地別為家。折霧盤雲小徑斜。人跡如今到不到。侵階祇看紫苔花。</p>
<p>麻製衣裳草結廬。疎人先就我身疎。得車失馬都休問。萬事我今面壁初。</p>
<p>山紅草碧萬點螢。樹中落落黃茅亭。微風吹座更吹我。明月照人還照經。</p>
<p>昨夜秋風忽作威。白雲和葉曉還飛。幽人不用頻頻埽。況此山深客到稀<span class='note-inline'>(幻有傳)</span>。</p>
<p>豈為老來登眺少。却因病後得閒多。呼童洗硯無他事。重寫當年破院歌<span class='note-inline'>(雪㵎)</span>。</p>
<p>寰中獨許五臺高。無位真人伴寂寥。一任諸方風浩浩。常空兩眼視雲霄<span class='note-inline'>(孤月澄五)</span>。</p>
<p>甘貧林下思悠悠。竹榻高眠石枕頭。格外生涯隨分足。都緣胷次略無求。</p>
<p>自住丹巖綠水傍。了無榮辱與閒忙。老僧不會還源旨。一任青山青又黃。</p>
<p>深隱巖阿不記年。名韁利鎖莫能牽。七斤衫子重聯補。日炙風吹寂轉鮮。</p>
<p>颯颯春風和鳥哀。清音直到耳邊來。爐燒柏子端然坐。對月殘經又展開。</p>
<p>凝眸終日對青山。石几爐煙意自閒。懸榻久無高士駕。劃然長嘯白雲閒<span class='note-inline'>(天隱修二)</span>。</p>
<p>大千總是一茅廬。善惡都從箇裏居。長的長來短的短。得便宜處失便宜。</p>
<p>荊谿陽羨佳山水。無福消受也難居。翠竹蒼松千萬頃。紅塵飛不到庭除<span class='note-inline'>(均實水)</span>。</p>
<p>山中有居薜蘿下。山中有人瘦入畫。人兮歸來勿久淹。莫遣蘿陰逐時化<span class='note-inline'>(雪嶠信十五)</span>。</p>
<p>春雲裂破一聲鳥。七片五片花飛沼。清冷莓苔爛石頭。新鮮薜茘穿林杪。</p>
<p>老倒扶寒破衲遮。黃昏眠去五更鴉。通身是痛醫難治。同病相憐誰作家。</p>
<p>簾捲春風啼曉鴉。閒情無過是吾家。青山箇箇伸頭看。看我菴中喫苦茶。</p>
<p>秋光一度正將殘。野菊無香木葉乾。入骨半窗寒雨過。愁人不在布衣單。</p>
<p>半天紅日照青巒。草薦封門睡正酣。莫道老僧真箇懶。起來吹火怕風寒。</p>
<p>青山茅屋洞雲齊。石壁煙蘿鳥合棲。誰道我年三十五。一身禪病懶如泥。</p>
<p>昨夜夢回茅屋冷。石牀生筍竈生苔。糧空正欲尋知<span class='corr'>己</span>。一片白雲谿上來。</p>
<p>居山道者如何說。天際無雲月上竿。老兔地邊偷菜喫。齒寒嚼嚼又看看。</p>
<p>一間破屋雲為幕。半樹枯梅雪作花。爐煖不知人睡去。夢回天曉竹林鴉。</p>
<p>過橋數里道人家。亂放疎籬白荳花。扶杖科頭望雲到。燒香促膝喫杯茶。</p>
<p>卜築青山身便安。黃毛捲雪火爐寒。添些骨董煨些粥。雲到柴門月<span class='corr'>已</span>殘。</p>
<p>三分月色七分秋。黃葉疎疎共水流。莫道寒光消落盡。更留煙雨在枝頭。</p>
<p>宜花宜雨草分香。斷續歌聲山夢長。春老不啼樵徑晚。離離曲曲水雲鄉。</p>
<p>從頭簡點總無能。枯木巖前老衲僧。信步攜筐尋野菜。攀蘿又上一稜層。</p>
<p>高居世外絕人求。深種良田自有秋。禪客扣門無可待。與他劈脊一拳頭<span class='note-inline'>(石車乘)</span>。</p>
<p>讀經未罷眼如醉。驅遣睡魔無秘方。山堂一枕眠方穩。門外千竿玉送涼<span class='note-inline'>(靈谿昱)</span>。</p>
<p>邨煙乞食路迢迢。火種刀耕足挂瓢。但得攀緣兩字免。紅塵無夢到雲霄<span class='note-inline'>(竺菴威十)</span>。</p>
<p>翻土刪雲驅行者。澆蔬引水課兒曹。莫嫌活計同流俗。佛法長年無一毫。</p>
<p>清詞喜唱短長調。侍者唯留大小空。一等住山真快活。不分白月與清風。</p>
<p>愛行千聖頂[寧*頁]路。喜說諸方剩下禪。身老而今多閣起。人來嬾得豎麤拳。</p>
<p>橫塘十里隱菰蒲。紅樹邨邨入畫圖。聞說故人秋興好。小船昨夜宿西湖。</p>
<p>師子遊行無伴侶。白雲冉冉眾峯高。祖師活計埋芳草。三界何曾挂眼梢。</p>
<p>情義合時膠入漆。因緣離處火成灰。木人花鳥機關絕。那有一絲恩怨來。</p>
<p>了了瞻烏知兩月。綠雲芳草意遲遲。老年厭說忘情語。新竹滿林花滿枝。</p>
<p>夜深何處是清秋。月在青山雲乍收。坐倚繩牀開戶牗。故鄉天盡望西頭。</p>
<p>野雲香帶焙茶煙。布穀聲頻穀雨前。會得一花同淨妙。不妨消遣住山緣。</p>
<p>三有大城無事客。五濁惡世太平僧。鼻頭烈火沒些子。肚裏寒灰有數升<span class='note-inline'>(呆翁悅五)</span>。</p>
<p>破舊衲衣縫又補。郎當茅屋拄還撐。不能入眾同寒拾。燒火邏齋過一生。</p>
<p>深山大澤家風冷。麥飯柴門笑語香。閒踏雪晴乘瘦蹇。衝寒野老惠壺漿。</p>
<p>月色一天茗椀白。梅花十樹草堂清。此時想箇同消受。頻看牀前折脚鐺。</p>
<p>少眠每笑祥叉手。多病嘗嗟燦赤頭。起意年來也改作。與他兩箇認同流。</p>
<p>薙草燒田土脈肥。離離葵藿滿荊扉。山廚自足充清供。客至何須更採薇<span class='note-inline'>(隱明綸二)</span>。</p>
<p>芒鞋踏破寒林色。遍地芬芳綴落梅。野雀餐餘香滿舌。宮商不是等閒來。</p>
<p>一榻松風來枕上。凉生背後最相宜。老儂一種天真樂。萬兩黃金不讓伊<span class='note-inline'>(竺堂溥)</span>。</p>
<p>曉日微明煙樹叢。<span class='corr'>采</span>芝人立板橋東。平抽石筍花朝雨。淡卷溪雲谷口風<span class='note-inline'>(東明卓二)</span>。</p>
<p>石幢雨霽月華明。自笑頻年夢不生。眼底<span class='corr'>已</span>空今古事。襟懷不讓碧潭清。</p>
</div>
<div class='div-other'><a id='mulu709' />
<p class='h2'>廛居</p><p>閙叢叢裏密提撕。門掩春風日又低。冷地有時親聽得。賣花聲在畫樓西<span class='note-inline'>(舜田)</span>。</p>
</div>
<div class='div-other'><a id='mulu710' />
<p class='h2'>水居</p><p>壁黏祖偈風吹落。簷罥蛛絲雨打開。滿徑綠陰花落盡。門前百鳥不曾來<span class='note-inline'>(南石琇)</span>。</p>
</div>
<div class='div-other'><a id='mulu711' />
<p class='h2'>船居</p><p>千尺絲綸直下埀。一波纔動萬波隨。夜靜水寒魚不食。滿船空載月明歸<span class='note-inline'>(船子誠二)</span>。</p>
<p>三十年來海上遊。水清魚現不吞鈎。釣竿斫盡重栽竹。不計功程得便休。</p>
</div>
<div class='div-other'><a id='mulu712' />
<p class='h2'>葉內翰選日集賓迎優禮作偈辭之</p><p>昨日曾將今日期。出門倚杖又思惟。為僧祇合居巖谷。國士筵中甚不宜<span class='note-inline'>(惟正)</span>。</p>
</div>
<div class='div-other'><a id='mulu713' />
<p class='h2'>普明牧牛十頌</p>
<div class='div-other'><a id='mulu714' />
<p class='h3'>未牧</p><p>生獰頭角恣跑哮。奔走溪山路轉遙。一片黑雲橫谷口。誰知步步犯佳苗<span class='note-inline'>(普明)</span>。</p>
<p>水草溪邊縱意哮。鼻頭無繫去迢遙。誰知宇踏皆王化。亂踏雲山犯稼苗<span class='note-inline'>(山茨際)</span>。</p>
<p>湘之南。潭之北。頭角分明。東觸西觸<span class='note-inline'>(玉林琇)</span>。</p>
</div>
<div class='div-other'><a id='mulu715' />
<p class='h3'>初調</p><p>我有芒繩驀鼻穿。一回奔競痛加鞭。從來劣性難調制。猶得山童盡力牽<span class='note-inline'>(普明)</span>。</p>
<p>鼻孔生獰不易穿。一回入草一加鞭。狂心何計能拴續。賴有山童把索牽<span class='note-inline'>(箸菴問)</span>。</p>
<p>少護頭。多捕尾。月下風前。盛溺埽屎<span class='note-inline'>(玉林琇)</span>。</p>
</div>
<div class='div-other'><a id='mulu716' />
<p class='h3'>受制</p><p>漸調漸伏息奔馳。渡水穿雲步步隨。手把芒繩無少緩。牧童終日自忘疲<span class='note-inline'>(普明)</span>。</p>
<p>熟徑難忘欲逞馳。芒繩在手緊相隨。豈容逐草尋芳去。晝夜拘拴不憚疲<span class='note-inline'>(嚴[車*度]轢居士)</span>。</p>
<p>面月白。蹄墨黑。有索有鈎。忍饑受渴<span class='note-inline'>(玉林琇)</span>。</p>
</div>
<div class='div-other'><a id='mulu717' />
<p class='h3'>回首</p><p>日久功深始轉頭。顛狂心力漸調柔。山童未肯全相許。猶把芒繩且繫留<span class='note-inline'>(普明)</span>。</p>
<p>翻然自肯便回頭。滿地殘紅襯草柔。故國有懷情未撇。暗愁春老尚遲留<span class='note-inline'>(箬菴問)</span>。</p>
<p>遠邪蹊。趨正道。步步登高。山長路杳<span class='note-inline'>(玉林琇)</span>。</p>
</div>
<div class='div-other'><a id='mulu718' />
<p class='h3'>馴伏</p><p>綠楊陰下古溪邊。放去收來得自然。日暮碧雲芳草地。牧童歸去不須牽<span class='note-inline'>(普明)</span>。</p>
<p>暖風晴日柳溪邊。俛首循人意悄然。花落郊原春色晚。相隨歸去不須牽<span class='note-inline'>(聞谷印)</span>。</p>
<p>戴寒鴉。履芳草。毛骨馨香。見者道好<span class='note-inline'>(玉林琇)</span>。</p>
</div>
<div class='div-other'><a id='mulu719' />
<p class='h3'>無礙</p><p>露地安眠意自如。不勞鞭䇿永無拘。山童穩坐青松下。一曲昇平樂有餘<span class='note-inline'>(普明)</span>。</p>
<p>寒暑安。忙閒得。故鄉寬廓。任出任入<span class='note-inline'>(玉林琇)</span>。</p>
</div>
<div class='div-other'><a id='mulu720' />
<p class='h3'>任運</p><p>柳岸春波夕照中。淡煙芳草綠茸茸。饑餐渴飲隨時過。石上山童睡正濃<span class='note-inline'>(普明)</span>。</p>
<p>百花溪上柳陰中。飽食和雲臥綠茸。歌罷山童無所事。遺鞭枕上睡方濃<span class='note-inline'>(聞谷印)</span>。</p>
<p>朝隴畝。暮茅檐。隨時水草。明月同閒<span class='note-inline'>(玉林琇)</span>。</p>
</div>
<div class='div-other'><a id='mulu721' />
<p class='h3'>相忘</p><p>白牛當在白雲中。人自無心牛亦同。月透白雲雲影白。白雲明月任西東<span class='note-inline'>(普明)</span>。</p>
<p>撐撐頭角臥林中。渠我渾忘雲水同。為愛山前蒭草細。夜深乘月過溪東<span class='note-inline'>(山茨際)</span>。</p>
<p>刀砍水。珠斷貫。澹泊明志。寧靜致遠<span class='note-inline'>(玉林琇)</span>。</p>
</div>
<div class='div-other'><a id='mulu722' />
<p class='h3'>獨照</p><p>牛兒無處牧童閒。一片孤雲碧嶂間。拍手高歌明月下。歸來猶有一重關<span class='note-inline'>(普明)</span>。</p>
<p>一道寒光萬境閒。寥寥四顧水雲間。夜深明月歸來晚。照徹空王向上關<span class='note-inline'>(箸菴問)</span>。</p>
<p>失却牛。撞破壁。一箇窮身。赤灑灑的<span class='note-inline'>(玉林琇)</span>。</p>
</div>
<div class='div-other'><a id='mulu723' />
<p class='h3'>雙泯</p><p>人牛不見杳無蹤。明月光寒萬象空。若問其中端的意。野花芳草自叢叢<span class='note-inline'>(普明)</span>。</p>
<p>人牛謾說絕形蹤。何異吹風欲滿空。若問還源親的旨。參天荊棘亂叢叢<span class='note-inline'>(嚴[車*度]轢居士)</span>。</p>
<p>拋靈符。瞎正目。函葢乾坤。火寒雪毒<span class='note-inline'>(玉林琇)</span>。</p>
</div></div>
<div class='div-other'><a id='mulu724' />
<p class='h2'>梁山牧牛十頌</p>
<div class='div-other'><a id='mulu725' />
<p class='h3'>尋牛</p><p>忙忙撥草去追尋。水闊山遙路更深。力盡神疲無處覓。<span class='corr'>但</span>聞楓樹晚蟬吟<span class='note-inline'>(梁山遠原唱)</span>。</p>
<p>暫時不在急須尋。莫待渠儂入草深。滿目青山何處去。祇消回首自沉吟<span class='note-inline'>(千巖長)</span>。</p>
</div>
<div class='div-other'><a id='mulu726' />
<p class='h3'>見跡</p><p>水邊林下跡偏多。荒草離披見也麼。蹤是深山更深處。撩天鼻孔爭藏他<span class='note-inline'>(梁山遠)</span>。</p>
<p>也知隔遠苦無多。祇管貪程作甚麼。蹄踏蹄兮嘴對嘴。明明此物更非他<span class='note-inline'>(千巖長)</span>。</p>
<p>山坡柳岸蹄痕多。子細凝眸是也麼。識得跡蹤須著力。從今步步要尋它<span class='note-inline'>(納允菴居士)</span>。</p>
</div>
<div class='div-other'><a id='mulu727' />
<p class='h3'>見牛</p><p>黃鸝樹上一聲聲。日暖風和岸柳青。祇此更無迴避處。森森頭角畫難成<span class='note-inline'>(梁山遠)</span>。</p>
<p>識得形容認得聲。戴嵩從此妙丹青。徹頭徹尾渾相似。子細看來未十成<span class='note-inline'>(石鼓希夷)</span>。</p>
<p>遠遠忽聞呌幾聲。隔溪一望草青青。本來鼻孔端然在。縱使嵩公畫不成<span class='note-inline'>(納允菴居士)</span>。</p>
</div>
<div class='div-other'><a id='mulu728' />
<p class='h3'>得牛</p><p>竭盡精神獲得渠。心狂力壯卒難除。有時才到高原上。又入煙霞深處居<span class='note-inline'>(梁山遠)</span>。</p>
<p>撩天鼻孔要穿渠。直待芒繩爛始除。向去不須分皂白。泥牛合水且同居<span class='note-inline'>(楚石琦)</span>。</p>
</div>
<div class='div-other'><a id='mulu729' />
<p class='h3'>牧牛</p><p>鞭索時時不離身。恐伊縱步惹埃塵。相將收得<span class='corr'>□□</span><span class='corr'>□</span>。羈鎖無拘自逐人<span class='note-inline'>(梁山遠)</span>。</p>
<p>甘分山林寄此身。有時亦踏馬蹄塵。不曾犯著人苗稼。來往空勞背上人<span class='note-inline'>(石鼓希夷)</span>。</p>
</div>
<div class='div-other'><a id='mulu730' />
<p class='h3'>騎牛</p><p>騎牛迤邐欲還家。羗笛聲聲送晚霞。一拍一歌無限意。知音何必鼓唇牙<span class='note-inline'>(梁山遠)</span>。</p>
<p>指點歬坡即是家。旋吹筒角出煙霞。忽然變作還鄉曲。未必知音是伯牙<span class='note-inline'>(石鼓希夷)</span>。</p>
<p>歷盡溪山始到家。任從落日散雲霞。歸來不語程途事。何必逢人挂齒牙<span class='note-inline'>(納允菴居士)</span>。</p>
</div>
<div class='div-other'><a id='mulu731' />
<p class='h3'>忘牛存人</p><p>騎牛<span class='corr'>已</span>得到家山。牛也空兮人也閒。紅日三竿猶作夢。鞭繩空頓草堂間<span class='note-inline'>(梁山遠)</span>。</p>
<p>欄內無牛趁出山。煙蓑雨笠亦空閒。行歌坐樂無拘繫。贏得一身天地間<span class='note-inline'>(石鼓希夷)</span>。</p>
<p>千重雲樹萬重山。倒臥橫眠任我閒。此景畫圖收不得。誰言身在畫圖間<span class='note-inline'>(楚石琦)</span>。</p>
</div>
<div class='div-other'><a id='mulu732' />
<p class='h3'>人牛俱忘</p><p>鞭索人牛盡屬空。碧天寥廓信難通。紅爐燄上曾容雪。到此方能合正宗<span class='note-inline'>(梁山遠)</span>。</p>
<p>人牛雙遣露真空。內外無私萬法通。莫立纖塵蹤跡泯。堂堂何處不歸宗<span class='note-inline'>(納允菴居士)</span>。</p>
</div>
<div class='div-other'><a id='mulu733' />
<p class='h3'>返本還源</p><p>返本還源<span class='corr'>已</span>費功。爭如直下若盲聾。菴中不見葊前物。水自茫茫花自紅<span class='note-inline'>(梁山遠)</span>。</p>
<p>現成公案孰施功。眼不盲兮耳不聾。一一音聲諸色相。分明黑白間青紅<span class='note-inline'>(千巖長)</span>。</p>
</div>
<div class='div-other'><a id='mulu734' />
<p class='h3'>入廛垂手</p><p>露胷跣足入廛來。抹土塗灰笑滿腮。不用神仙真妙訣。直教枯休放花開<span class='note-inline'>(梁山遠)</span>。</p>
<p>殺人便解<span class='corr'>活</span>人來。鬣頷何妨又託腮。甘作畜生行異類。重重關鎖盡衡開<span class='note-inline'>(千巖長)</span>。</p>
<p>酒肆淫房任往來。莫教腦後露雙腮。全身同事全機攝。要使羣生眼盡開<span class='note-inline'>(夢菴格)</span>。</p>
</div></div>
<div class='div-other'><a id='mulu735' />
<div class='div-other'><a id='mulu736' />
<p class='h3'>元旦</p><p>新歲新春雪又濃。森羅萬象盡皆同。相逢莫認者般事。筋斗全拋示祖風<span class='note-inline'>(師子端)</span>。</p>
<p>百年難遇歲朝春。姹女梳粧越樣新。惟有東邨王大姐。依前滿面是埃塵<span class='note-inline'>(高峯妙)</span>。</p>
<p>太湖山上賀新年。萬象森羅笑揭天。驚得泥牛吞石虎。塵塵剎剎自安然<span class='note-inline'>(無用寬)</span>。</p>
<p>一年三百六十日。今日分明是初一。會得一兮萬事周。世間出世從茲立<span class='note-inline'>(費隱容)</span>。</p>
</div>
<div class='div-other'><a id='mulu737' />
<p class='h3'>立春</p><p>無影枝頭一點春。可憐大地盡埋塵。陳年宿債昨宵盡。錯謂今朝又是新<span class='note-inline'>(密雲悟)</span>。</p>
<p>春風纔動春花開。春雨相催春水來。惟有通元峯頂石。依前白蘚與青苔<span class='note-inline'>(無異來)</span>。</p>
<p>春風春載入春郊。春蹋春芳春事饒。春日釀春春最麗。春歌春鼓閙春宵<span class='note-inline'>(木陳忞)</span>。</p>
</div>
<div class='div-other'><a id='mulu738' />
<p class='h3'>元宵</p><p>元宵佳節同歡樂。處處咸然無盡燈。火光爍破勝熱面。夜神忽喚冷頭疼<span class='note-inline'>(大慧杲)</span>。</p>
<p>曠大劫來燈一椀。照天照地幾人知。要看不盡傳持處。兜率宮中夢覺時<span class='note-inline'>(恕中慍)</span>。</p>
</div>
<div class='div-other'><a id='mulu739' />
<p class='h3'>春日</p><p>兩兩三三陌上行。春雲踏碎一天青。雖然各立風光處。又較儂家半月程<span class='note-inline'>(隱元琦)</span>。</p>
</div>
<div class='div-other'><a id='mulu740' />
<p class='h3'>解冬</p><p>祖師門下絕人行。深嶮過於萬丈阬。埀手不能空費力。任他堂上綠苔生<span class='note-inline'>(保寧勇)</span>。</p>
</div>
<div class='div-other'><a id='mulu741' />
<p class='h3'>寒食</p><p>禁煙時節陳寒食。荒塚野田人啼泣。死髑髏上活眼開。鬼神茶飯俱打失<span class='note-inline'>(古湛沖)</span>。</p>
<p>清明日日爽精神。風送楊花足四隣。分付子規謾啼血。明年更有許多春<span class='note-inline'>(雪嶠信)</span>。</p>
<p>春朝晴日望飛煙。半是人家燒紙錢。本有爺娘渾不識。却看黃土哭蒼天<span class='note-inline'>(山茨際)</span>。</p>
<p>瞬目今年三閱月。一春半在雨中過。西來祖意都狼藉。花落風前知幾多<span class='note-inline'>(石瀾寧)</span>。</p>
</div>
<div class='div-other'><a id='mulu742' />
<p class='h3'>結夏</p><p>揮戈佛日不西流。照徹人間洞九幽。從此安居無一事。休將元妙挂心頭<span class='note-inline'>(龍門遠)</span>。</p>
<p>西峯結制不尋常。穀滿倉兮僧滿堂。既得者些根蒂固。大家搖扇取風涼<span class='note-inline'>(高峯妙二)</span>。</p>
<p>一百禪和三十州。無繩自縛萬山頭。誰是護身誰是殺。白雲影裏鐵船浮。</p>
</div>
<div class='div-other'><a id='mulu743' />
<p class='h3'>端午</p><p>諸方盡喫菖蒲茶。惟我自酌青原酒。儱儱閧閧發顛狂。打落南辰連北斗<span class='note-inline'>(唯菴然)</span>。</p>
<p>是處人家懸艾虎。靈巖但喫菖蒲茶。莫言淡薄無滋味。畢竟風流出當家<span class='note-inline'>(南石琇)</span>。</p>
</div>
<div class='div-other'><a id='mulu744' />
<p class='h3'>中夏</p><p>一夏悠悠今<span class='corr'>已</span>半。尅期取證事如何。幻華非幻消磨盡。祇與從前不較多<span class='note-inline'>(元叟端)</span>。</p>
</div>
<div class='div-other'><a id='mulu745' />
<p class='h3'>祈雨</p><p>山磵水流如鑿開。旱年祈雨為民災。不知雲從何處起。祇見雨從頭上來<span class='note-inline'>(師子端)</span>。</p>
<p>遮墺龍王現白龜。應身何事出潭遲。欲知利物及民處。便好為霖濟旱時<span class='note-inline'>(無相真三)</span>。</p>
<p>久旱山川若火焚。龍神何忍臥淵深。願興雷電重施雨。以濟斯民渴望心。</p>
</div>
<div class='div-other'><a id='mulu746' />
<p class='h3'>謝雨</p><p>山僧多幸造靈祠。却感龍天力護持。上澤不知何以報。重來聊復謝恩私。</p>
</div>
<div class='div-other'><a id='mulu747' />
<p class='h3'>祈晴</p><p>天關久鎖不開容。日夜滂沱鼓黑風。奮性一椎俱擊碎。頂門迸出一輪紅<span class='note-inline'>(高峯妙)</span>。</p>
<p>廓然天地清如洗。散盡陰雲見古臺。物物頭頭全體露。衲僧正眼自應開<span class='note-inline'>(費隱容)</span>。</p>
</div>
<div class='div-other'><a id='mulu748' />
<p class='h3'>解夏</p><p>百煉黃金鑄鐵牛。十分高價與人酬。庭前不有花含笑。又是東山一夏休<span class='note-inline'>(東山演)</span>。</p>
<p>一箇葫蘆纔倒地。滿地葫蘆盡傾倒。欲識單傳直指禪。今日鬬凑得恰好<span class='note-inline'>(或菴體)</span>。</p>
<p>老矣無心鑄鐵牛。眼前隨分即相酬。庭前葉脫西風起。且喜凌霄一夏休<span class='note-inline'>(元叟端)</span>。</p>
<p>禪人解夏東西去。莫道腰包趁早涼。三界炎炎如火宅。不知何處是家鄉<span class='note-inline'>(笑隱訢)</span>。</p>
</div>
<div class='div-other'><a id='mulu749' />
<p class='h3'>中秋</p><p>從本無心無可傳。何須握地覓青天。無心恰似中秋月。照見三千與大千<span class='note-inline'>(元叟端)</span>。</p>
<p>土木場中輥一回。平生<span class='corr'>己</span>眼豁然開。廣寒宮殿無關鑰。撞破髑髏歸去來<span class='note-inline'>(無文燦謝脩造進嚴耆舊)</span>。</p>
</div>
<div class='div-other'><a id='mulu750' />
<p class='h3'>重陽</p><p>金蕋叢叢帶露新。<span class='corr'>采</span>來烹茗賞芳辰。浮杯何必須宜酒。<span class='corr'>但</span>有清香自醉人<span class='note-inline'>(白雲端)</span>。</p>
<p>[颱-台+弗][颱-台+弗]籬根菊正黃。妙談西祖意琅琅。不知誰解聞斯語。堪為宗門立紀綱<span class='note-inline'>(羅漢南)</span>。</p>
<p>種陽黃菊未成花。落帽無勞憶孟嘉。但得青山長在眼。不妨流水去無涯<span class='note-inline'>(開福寧)</span>。</p>
<p>時移節換是尋常。過了重陽又一陽。人事自生今日意。黃花祇作去年香<span class='note-inline'>(愚菴及)</span>。</p>
<p>中峯用處沒疎親。道合寧論主與賓。却笑汾陽強分別。重陽九日菊花新<span class='note-inline'>(笑隱訢)</span>。</p>
<p>胷中一寸灰<span class='corr'>已</span>冷。頭上千莖雪未消。老步祇宜平地去。不知何事又登高<span class='note-inline'>(宜翁觀北禪指座)</span>。</p>
<p>茱萸鮮嫩菊花香。暢殺陶家醉倒郎。我輩泛觴雖絕分。東籬閒玩也無妨<span class='note-inline'>(石門雅)</span>。</p>
</div>
<div class='div-other'><a id='mulu751' />
<p class='h3'>結冬</p><p>火冷灰寒炭又無。大家兀坐嘴盧都。冷灰堆裏忽豆爆。大地通紅火一爐<span class='note-inline'>(雪巖欽)</span>。</p>
<p>擁門黃葉深三尺。冰齒寒泉懸萬尋。禁得苦寒忘閴寂。梅開不待嶺頭春<span class='note-inline'>(玉林琇)</span>。</p>
</div>
<div class='div-other'><a id='mulu752' />
<p class='h3'>冬至</p><p>羣陰剝盡一陽生。草木園林盡發萌。惟有衲僧無底鉢。依然盛飯又盛羮<span class='note-inline'>(冶殳川)</span>。</p>
<p>六陰已極一陽生。佛道還同世道亨。惟有祖師門下客。依前日午打三更<span class='note-inline'>(千巖長)</span>。</p>
<p>羣陰剝盡一陽生。萬國歡呼賀太平。日出三竿天四霽。五雲獨遶九重城<span class='note-inline'>(呆菴莊)</span>。</p>
</div>
<div class='div-other'><a id='mulu753' />
<p class='h3'>謝雪</p><p>雪覆蘆花欲暮天。謝家人不在漁船。白牛放却無尋處。空把山童贈鐵鞭<span class='note-inline'>(雪竇顯)</span>。</p>
<p>凍雲四合雪漫漫。孰解當機作水看。祇為眼中花未瞥。啟窗猶看玉琅玕<span class='note-inline'>(中峯本)</span>。</p>
<p>捱到虗空粉碎時。空花一任眼前飛。若還別覓安心法。客路漫漫沒處歸<span class='note-inline'>(無文燦)</span>。</p>
<p>雪覆千峯光不散。梅開一樹暗香飄。西來祖意盡呈露。何用山僧把舌饒<span class='note-inline'>(芥菴大)</span>。</p>
</div>
<div class='div-other'><a id='mulu754' />
<p class='h3'>除夕</p><p>一年三百六十日。今宵正是結交頭。移身換步無多子。六合清風卒未休<span class='note-inline'>(大慧杲)</span>。</p>
<p>一年三百六十日。日日塵勞事不同。今夜勸君都放下。管教明取少林宗<span class='note-inline'>(恕中慍)</span>。</p>
<p>浮世光陰自不多。看看又是一年過。夜參欲說無窮事。奈此風頭峭硬何<span class='note-inline'>(呆菴莊)</span>。</p>
<p>春回幽谷見梅新。雪水煎茶樂不勝。誰道夜深年是盡。曉來依舊日東昇<span class='note-inline'>(山茨際)</span>。</p>
<p>一年三百六十日。逗到今朝是除夕。遠年帳目盡丟開。摩訶般若波羅密<span class='note-inline'>(隱明綸)</span>。</p>
<p>送了窮神接好年。家家燒紙揖門前。隨鄉也把空拳豎。聊當兒孫壓歲錢<span class='note-inline'>(呆翁悅)</span>。</p>
</div></div></div>
<p class='juan'>雜毒海卷八<span class='note-inline'>(終)</span></p>
</div><!-- end of div[@id='body'] -->
</body></html>