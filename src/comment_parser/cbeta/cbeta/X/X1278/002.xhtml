<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗雜毒海</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />雜毒海卷二</p><p class="byline">京都柏林嗣祖沙門　性音　重編</p>
<div class='div-other'><a id='mulu81' />
<div class='div-other'><a id='mulu82' />
<p class='h2'>禮祖像</p>
<div class='div-other'><a id='mulu83' />
<p class='h3'>寰中</p><p>問其般若何為體。依樣隨聲他答他。句後更無針隙地。半簷紅雨落殘花。</p>
</div>
<div class='div-other'><a id='mulu84' />
<p class='h3'>法濟</p><p>門外刀兵隊隊來。阿師掩息未全灰。當時若斬為三段。安得重新又活埋<span class='note-inline'>(象潭泳)</span>。</p>
</div>
<div class='div-other'><a id='mulu85' />
<p class='h3'>雲門</p><p>睦州用盡腕頭力。負義忘恩忒殺乖。要好當初休葢覆。從教千古露屍骸<span class='note-inline'>(浙翁琰)</span>。</p>
</div>
<div class='div-other'><a id='mulu86' />
<p class='h3'>長慶</p><p>一言坐斷備頭陀。萬古芝山翠不磨。敢問當年簾不捲。不知天下事如何<span class='note-inline'>(石溪月)</span>。</p>
</div>
<div class='div-other'><a id='mulu87' />
<p class='h3'>明覺</p><p>三皇五帝是何物。辛苦曾經二十年。一大藏教收不得。至今狼藉乳峯前<span class='note-inline'>(象潭泳)</span>。</p>
<p>日沉野水光明藏。蘭吐春山古佛心。不用低頭苦尋覓。骨頭節節是黃金<span class='note-inline'>(末宗本)</span>。</p>
</div>
<div class='div-other'><a id='mulu88' />
<p class='h3'>天衣</p><p>毗嵐吹倒葛藤樁。扶起韶陽大法幢。黃鶴樓前藏不得。幾回雁影落寒江<span class='note-inline'>(介石朋)</span>。</p>
</div>
<div class='div-other'><a id='mulu89' />
<p class='h3'>無著</p><p>五臺凝望思遲遲。白日青天被鬼迷。最苦一般難理會。玻璃盞子喫茶時<span class='note-inline'>(象潭泳)</span>。</p>
</div>
<div class='div-other'><a id='mulu90' />
<p class='h3'>保寧</p><p>乳寶峯前誓別時。一言既出駟難追。活埋三尺金陵土。道不過人果不歸<span class='note-inline'>(明極峻)</span>。</p>
</div>
<div class='div-other'><a id='mulu91' />
<p class='h3'>明教</p><p>如說如行炳日星。回瀾一柱屹亭亭。湖邊安得磨巖石。只刻尊僧篇作銘<span class='note-inline'>(介石朋)</span>。</p>
</div>
<div class='div-other'><a id='mulu92' />
<p class='h3'>大覺</p><p>藤蘿深處鎖寒煙。一塔巍巍萬象前。縱火不焚龍腦盋。鄮峯高不到青天<span class='note-inline'>(柏庭文)</span>。</p>
</div>
<div class='div-other'><a id='mulu93' />
<p class='h3'>大慧</p><p>竹篦三尺恨難酬。血濺空山草木秋。不是自家親骨[(月-二)@(冰-水)]。合應千里竄巖州<span class='note-inline'>(介石朋)</span>。</p>
</div>
<div class='div-other'><a id='mulu94' />
<p class='h3'>宏智</p><p>正音不振妙高臺。楊廣山前事可哀。老柏臥波寒影動。誰云無伴不成來<span class='note-inline'>(明極峻)</span>。</p>
</div>
<div class='div-other'><a id='mulu95' />
<p class='h3'>石田</p><p>趁晴來刈石田禾。三繞雲邊窣堵波。竹引清風松帶露。音容雖少語言多<span class='note-inline'>(愚極慧)</span>。</p>
</div>
<div class='div-other'><a id='mulu96' />
<p class='h3'>枯禪</p><p>青鳳山前古㵎邊。屋簷頭上更無天。而今冷地思量著。細擘春雲作紙錢<span class='note-inline'>(愚谷智)</span>。</p>
</div></div>
<div class='div-other'><a id='mulu97' />
<p class='h2'>禮祖塔</p>
<div class='div-other'><a id='mulu98' />
<p class='h3'>華嚴塔</p><p>山前馬廐普光殿。門外牛欄正覺塲。五十三人同日塟。善財走得脚生瘡<span class='note-inline'>(應菴華)</span>。</p>
</div>
<div class='div-other'><a id='mulu99' />
<p class='h3'>禮六祖真塔</p><p>曹溪滴水自靈源。流入滄溟浪潑天。多少魚龍爭變化。源頭一脈尚泠然<span class='note-inline'>(憨山清)</span>。</p>
</div>
<div class='div-other'><a id='mulu100' />
<p class='h3'>送心上人禮大梅祖塔</p><p>即心即佛投巖虎。非佛非心落網禽。莫把炊巾容易展。丈夫膝下有黃金<span class='note-inline'>(恕中慍)</span>。</p>
</div>
<div class='div-other'><a id='mulu101' />
<p class='h3'>送福上人禮祖師塔</p><p>祖師塔是鶻崙磚。祇在山邊與水邊。一一從頭巡禮遍。草鞋依舊自還錢<span class='note-inline'>(石屋珙)</span>。</p>
</div>
<div class='div-other'><a id='mulu102' />
<p class='h3'>謁霜華諸祖塔</p><p>萬年一念口生埃。枯木寒灰活自埋。八伯高人扶不起。至今無計出頭來<span class='note-inline'>(靈谿昱二)</span>。</p>
</div>
<div class='div-other'><a id='mulu103' />
<p class='h3'>禮石霜圓祖塔</p><p>西河獅子無窠窟。踏破芒鞋賺我來。惟有霜花潭上月。寒光千古照荒臺。</p>
</div>
<div class='div-other'><a id='mulu104' />
<p class='h3'>明招塔</p><p>稍硬風頭早<span class='corr'>已</span>乖。更歸煖室自生埋。翻令千古成蹤跡。枉喫羅山白飯來<span class='note-inline'>(介石朋)</span>。</p>
<p>藤深蔓短塔纍纍。獨眼名龍恐是伊。放下泥盤叉手立。當年誤殺矮闍黎<span class='note-inline'>(古智喆二)</span>。</p>
</div>
<div class='div-other'><a id='mulu105' />
<p class='h3'>禮暹道者塔</p><p>髑髏元自有靈光。雪竇何曾抖屎腸。截斷婆婆三寸舌。至今雙劒倚天長。</p>
</div>
<div class='div-other'><a id='mulu106' />
<p class='h3'>尋谷山禪師塔</p><p>行盡湘西十里松。到門却立數諸峯。崇公事蹟無尋處。庭下春泥見虎蹤<span class='note-inline'>(洪覺範)</span>。</p>
</div>
<div class='div-other'><a id='mulu107' />
<p class='h3'>禮黃龍南祖塔</p><p>石屋峻層覆骨堆。炊巾三展笑顏開。輕輕欲扣黃龍角。忽地傾湫倒嶽來<span class='note-inline'>(古梅友)</span>。</p>
</div>
<div class='div-other'><a id='mulu108' />
<p class='h3'>謁準禪師塔</p><p>同條生不同條死。覿露全機誰後先。一句鶻崙難擘破。一時乞與子孫傳<span class='note-inline'>(洪覺範)</span>。</p>
</div>
<div class='div-other'><a id='mulu109' />
<p class='h3'>送元上人禮無準祖塔</p><p>是他圓照下兒孫。自遠趨風掃塔塵。昔日烹金文武火。至今煖氣尚如春<span class='note-inline'>(月江印)</span>。</p>
</div>
<div class='div-other'><a id='mulu110' />
<p class='h3'>禮虎丘隆祖塔</p><p>今古雲巖氣象雄。千門煙火列朝舂。誰知瞌睡當年虎。占斷東吳第一峯<span class='note-inline'>(箬菴問)</span>。</p>
</div>
<div class='div-other'><a id='mulu111' />
<p class='h3'>松源塔</p><p>三督黃牙竅到天。鷲峯何處有親傳。自知終始無交涉。一瓣兜樓拜塔前<span class='note-inline'>(天目禮)</span>。</p>
</div>
<div class='div-other'><a id='mulu112' />
<p class='h3'>禮高峯祖塔</p><p>二十餘年抱死關。那來魂夢落青山。臨行白骨無藏處。擿向金毛舌上安<span class='note-inline'>(紫柏可)</span>。</p>
</div>
<div class='div-other'><a id='mulu113' />
<p class='h3'>禮建文君遺像</p><p>陰謀休恨姚廣孝。老佛曾傳楊應能。<span class='corr'>斂</span>却殘棋誰勝負。閻浮提內兩員僧<span class='note-inline'>(正法　二)</span>。</p>
<p>行無蹤影住無門。留得空山像設存。衲子莫驚珍御服。從來何處不稱尊。</p>
</div>
<div class='div-other'><a id='mulu114' />
<p class='h3'>東叟塔</p><p>虎生三日氣吞牛。養子誰如孫仲謀。老屋四櫩天在上。此心有媿到杭州<span class='note-inline'>(栯堂益)</span>。</p>
</div>
<div class='div-other'><a id='mulu115' />
<p class='h3'>禮斷巖祖塔</p><p>千丈巖前曾受屈。父子不傳真妙訣。蟭螟蟲子正揚聲。大地山河一片雪<span class='note-inline'>(六吉謙)</span>。</p>
</div>
<div class='div-other'><a id='mulu116' />
<p class='h3'>禮笑巖老祖塔</p><p>九鼎曾經一綫危。黃金充國塔崔嵬。聖朝世廟親三到。遍地兒孫盡受知<span class='note-inline'>(呆翁悅)</span>。</p>
</div></div>
<div class='div-other'><a id='mulu117' />
<p class='h2'>示徒</p><p>從來共住不知名。任運相將祇麼行。自古上賢猶不識。造次凡流豈可名<span class='note-inline'>(石頭遷)</span>。</p>
<p>學道之人不識真。祇為從前認識神。無量劫來生死本。癡人喚作本來人<span class='note-inline'>(長沙岑)</span>。</p>
<p>枯木龍吟真見道。髑髏無識眼初明。喜識盡時消息盡。當人那辨濁中清<span class='note-inline'>(曹山寂)</span>。</p>
<p>人情濃厚道情微。道用人情世豈知。空有人情無道用。人情能得幾多時<span class='note-inline'>(龍牙遁)</span>。</p>
<p>楊岐乍住屋壁疎。滿牀盡撒雪珍珠。縮却項暗嗟吁。翻憶古人樹下居<span class='note-inline'>(楊岐會)</span>。</p>
<p>不是嶺頭攜得事。豈從雞足付將來。自古聖賢皆若此。非吾今日為君裁<span class='note-inline'>(瑞鹿安)</span>。</p>
<p>曉天雲淨濃霜白。千峯萬峯鎖寒色。驪龍失珠知不知。無限平人遭點額<span class='note-inline'>(明覺顯二)</span>。</p>
<p>門掩還同歲月催。石窗經雨積莓苔。一牀枕簟淨名老。時見斷雲孤月來。</p>
<p>泥揑金剛水底走。筆描菩薩火中行。頂門有眼看不見。丈二眉毛額下生<span class='note-inline'>(保寧勇)</span>。</p>
<p>空門有路人皆識。到者方知滋味長。心地不生閒草木。自然身放白毫光<span class='note-inline'>(東山演)</span>。</p>
<p>此段本來無向背。要須堅猛力行持。金剛五眼通身是。萬境來侵莫管伊<span class='note-inline'>(圓悟勤)</span>。</p>
<p>昔日楊岐老祖翁。牽犂拽耙逞神通。兒孫帶水拖泥去。熨斗煎茶銚不同<span class='note-inline'>(大慧杲二)</span>。</p>
<p>一口吞盡三世佛。正是吾家客作兒。爭似璞禪無用處。一毛頭上便忘機。</p>
<p>江上青山殊未老。屋頭春色放教遲。人言洞裏桃花嫩。未必人間有此枝<span class='note-inline'>(虎丘隆)</span>。</p>
<p>懸崖促拍舞三臺。死虎驚忙眼豁開。聖地不生凡草木。果然親見瞎堂來<span class='note-inline'>(瞎堂遠)</span>。</p>
<p>少室門庭冷似灰。長年不見一人來。汝今若解知慚愧。那取工夫到一回<span class='note-inline'>(應菴華三)</span>。</p>
<p>五十三州七百僧。驢腮馬頷得人憎。諸方若具羅籠手。今日無因到淨明。</p>
<p>急水灘頭下釣時。錦鱗紅尾尚遲疑。驀然跳出洪波裏。攫霧拏雲宇宙低。</p>
<p>圓通不開生藥舖。單單祇賣死猫頭。不知那箇無思算。喫著通身冷汗流<span class='note-inline'>(簡堂機)</span>。</p>
<p>南臺靜坐一爐香。終日凝然萬慮忘。不是息心除妄想。都緣無事可商量<span class='note-inline'>(南臺安)</span>。</p>
<p>情解泯時金翳眼。疑團破盡鬼分贓。被人說著心頭事。鐵作心肝也斷腸<span class='note-inline'>(或菴體九)</span>。</p>
<p>衲僧行履豈尋常。出匣吹毛不隱藏。奪食驅耕全正令。東西無復鬼分贓。</p>
<p>暗撒驪珠成瓦礫。閒傾鴆毒是醍醐。冤將恩報滅胡種。舉眼無親真丈夫。</p>
<p>著脚孤危草不生。勿棲泊處等閒行。臨風闊却噇空口。斷送渾家入火坑。</p>
<p>生獰別是一般村。品藻先賢薄後昆。掉放孤峯爭合煞。棒頭有眼葢乾坤。</p>
<p>瞎驢種草不消憑。舊閣元關唾手贏。湖海晏清還獨步。功歸寸刃血長鯨。</p>
<p>拚身捨命討冤讐。熱血相噴肯便休。及到大家無寸土。空雙手去占雲頭。</p>
<p>赤骨力窮擔片板。顛癡㪍癩豎雙眉。驀生做處難名狀。佛祖當頭聽指揮。</p>
<p>一拳也是打爺來。未有輸贏莫放開。割捨拍盲窮性命。嘴咼鼻塌見全材。</p>
<p>三冬水上打鞦韆。百尺竿頭棹釣船。寄語兩堂龍象眾。毋勞掘地覓青天<span class='note-inline'>(密菴傑二)</span>。</p>
<p>三月江南啼鷓鴣。人行錦繡百花圖。離微不犯通消息。笑倒西天碧眼胡。</p>
<p>學道猶如守禁城。晝防六賊夜惺惺。中軍主將能行令。不動干戈致太平<span class='note-inline'>(性空菴主二)</span>。</p>
<p>不耕而食不蠶衣。物外清閒適聖時。未透祖師關捩子。也須存意著便宜。</p>
<p>節外生枝莫謾尋。根源坐斷祇如今。鴛鴦繡出頭頭是。誰肯輕拋一寸針<span class='note-inline'>(月堂昌)</span>。</p>
<p>不依本分要參禪。賣了山前祖父田。赤手出門成活計。好兒終不使爺錢<span class='note-inline'>(松源嶽三)</span>。</p>
<p>心王及第未超情。棒下承當翳眼睛。勿謂少林人不見。黃鸝時喚兩三聲。</p>
<p>敗壞多年苕帚樁。等閒拈起定宗綱。者些標格天然別。不比諸方孟八郎。</p>
<p>見猶離見非真見。還盡八還無可還。木落秋空山骨露。不知誰識老瞿曇<span class='note-inline'>(破菴先)</span>。</p>
<p>大地撮來如粟粒。九旬禁足誑嬰孩。楊岐種子無碑記。時把龜毛眼裏栽<span class='note-inline'>(無際派)</span>。</p>
<p>盤陀石上共安居。水遠山高一事無。惟有多情峯頂月。夜深移影到堦除<span class='note-inline'>(萬菴柔)</span>。</p>
<p>太平時節息干戈。滿路惟聞唱凱歌。到此未應輕扎住。更須合眼跳黃河<span class='note-inline'>(無用全)</span>。</p>
<p>大道無南北。東西似掌平。獨行無伴侶。高揖嶺南能<span class='note-inline'>(大川濟)</span>。</p>
<p>四大聚成元兔角。六根縛住白龜毛。漚花影裏翻筋斗。出沒閻浮是幾遭<span class='note-inline'>(中峯本四)</span>。</p>
<p>濁水盡清珠有力。亂心不動佛無虧。眼前盡是家鄉路。不用逢人覓指歸。</p>
<p>一爐古篆一枝蓮。目挂寒空萬慮捐。清泰故鄉歸便得。誰分東土與西天。</p>
<p>一鈎蘿月照松龕。門外無人宿草菴。萬億紫金身化主。不離當念是同參。</p>
<p>擬續當年雪隱絃。行菩薩行更加鞭。驀然自屎不覺臭。插翅蒲鞋飛上天<span class='note-inline'>(月江印)</span>。</p>
<p>全身荷負萬鈞重。千里傳來一幅書。且喜重闕俱透徹。浩歌歸去倒騎驢<span class='note-inline'>(東山源)</span>。</p>
<p>無相無形本寂寥。擬擡眸處轉迢遙。蒲團靜倚無餘事。窗外一聲婆餅焦<span class='note-inline'>(龍溪文)</span>。</p>
<p>三月韶光沒處收。一時散在柳梢頭。可憐不見春風面。却看殘紅逐水流<span class='note-inline'>(止翁□)</span>。</p>
<p>報恩門下透難還。死款臨岐作麼翻。觸著渠儂些子毒。直教迸破鐵心肝<span class='note-inline'>(何菴□)</span>。</p>
<p>瓦盋為貓方撲破。伽黎因雨爛無蹤。三更不用來分付。明日堂堂下籜峯<span class='note-inline'>(暮翁□)</span>。</p>
<p>驢事未了馬事到。鈎鎖連環沒斷頭。祇管今朝又明日。等閒蹉過一生休<span class='note-inline'>(天如則五)</span>。</p>
<p>蜣蜋負須常嫌少。老鼠搬金不怕多。祗道臨終將得去。臨終却不奈他何。</p>
<p>病來便作死承當。箇是單傳秘密方。你若目前無主宰。落湯螃蠏沒商量。</p>
<p>脩行如買世間物。肯破慳囊事即圓。祇把口頭閒議論。恰如著價未還錢。</p>
<p>幻軀將逼從心年。松下經行石上眠。珍重北山龍象眾。普通年話幾時圓<span class='note-inline'>(行中仁)</span>。</p>
<p>年登六十一春秋。祇合投閒待死休。不料業風吹到此。又同衲子結冤讐<span class='note-inline'>(性原明)</span>。</p>
<p>開先寺裏迎賓日。禪月堂前索偈時。客路如天春似海。子規啼斷落花枝<span class='note-inline'>(愚菴及)</span>。</p>
<p>一片荒田一把鋤。翻來覆去用工夫。一鋤翻得春風轉。也有瓜茄也有瓠<span class='note-inline'>(石屋珙)</span>。</p>
<p>蔬園全仗眾工夫。自<span class='corr'>己</span>工夫不可無。一旦糞多茄子大。方知地壯菜根麤<span class='note-inline'>(笑巖寶)</span>。</p>
<p>工夫未到方圓地。幾度憑欄獨自愁。今日是三明日四。雪霜容易上人頭<span class='note-inline'>(絕照輝)</span>。</p>
<p>昨日為儒今日僧。轉凡成聖不多能。翻思昔日靈山老。也是其年得越城<span class='note-inline'>(天隱脩)</span>。</p>
<p>未跨船舷三十棒。那還何有岸堪登。雲龍驚起千層浪。無底船招舊住僧<span class='note-inline'>(嵩乳密)</span>。</p>
<p>昏昏長夜莫能惺。佛法真如照世燈。點出當人頂門眼。依前日午打三更<span class='note-inline'>(鶴林門二)</span>。</p>
<p>叢林古制育英才。選佛場今赤手開。日用明明七件事。要從檀越信心來。</p>
<p>一條白棒誰堪喫。倚壁長年總不拈。不是山僧情性懶。萬中無一繼茆鐮<span class='note-inline'>(隱明綸)</span>。</p>
<p>短拂高提在客司。諸方有此亦全非。報恩門下青苔滑。祇放無毛鷂子飛<span class='note-inline'>(南菴依)</span>。</p>
<p>不是冤家不聚頭。隨流得妙又何求。好來扶我剎竿子。鐵壁風高振九州<span class='note-inline'>(汝風杲)</span>。</p>
<p>爛銀高涌響如雷。大士全身現幾回。要到普陀巖上見。驢年保汝出頭來<span class='note-inline'>(百癡元)</span>。</p>
<p>衲僧荷擔衲僧事。極是尋常沒甚奇。當念時流泛泛者。不思慧命似懸絲<span class='note-inline'>(呆翁悅六)</span>。</p>
<p>拶到心如牆壁了。須知一擊百雜碎。丈二眉毛額下生。正眼摩醯誰敢覷。</p>
<p>須識源清流亦清。冤家狹路總無情。牢關平地如山險。公驗分明不禁行。</p>
<p>老漢生平一句子。從來在子盋囊收。若言更有重分付。何異更安頭上頭。</p>
<p>南磵西華十五年。虎頭虎尾話方圓。黃梅夜半苦心事。又復挑燈為子傳。</p>
<p>總有定緣休勉強。直鈎自古釣金鰲。也隨拗曲安香餌。縱得魚蝦直幾毫。</p>
</div>
<div class='div-other'><a id='mulu118' />
<p class='h2'>贈別</p><p>草履初登南客船。銅瓶猶贮北山泉。衡陽舊寺秋歸後。門鎖寒潭幾樹蟬<span class='note-inline'>(清塞)</span>。</p>
<p>選得幽居愜野情。終年無送亦無迎。有時直上孤峯頂。月下披雲笑一聲<span class='note-inline'>(李翱)</span>。</p>
<p>化門舒卷豈同時。出塞還須斬萬機。道泰却施林下日。捲簾閒看嶽雲歸<span class='note-inline'>(雲峯悅)</span>。</p>
<p>羣峯杳藹留不住。遠道依依祗藤屨。舊隱蘿龕付與誰。寒猿後夜啼高樹<span class='note-inline'>(明覺顯)</span>。</p>
<p>極目春光水照空。岸沙汀草碧茸茸。三千里外生靈望。獨倚寒藤振祖風。</p>
<p>澄江依棹碧光流。風冷蒹葭雨乍收。別夜新吟許誰約。白蘋汀上月陵秋。</p>
<p>雪殘春島路迢迢。水盡雲開見碧霄。別後誰同此深意。祇應孤月共寥寥。</p>
<p>乘興飛帆到翠峯。水光春盡冷涵空。道人若問曹溪意。祇報盧能在下風。</p>
<p>禪石飛流濺碧莎。利生還喜下雲坡。途中若立三千客。剔起眉毛不在多。</p>
<p>栴檀林裏振金毛。四顧清風拂幾遭。曾許全威作雲雨。不知何處是塵勞。</p>
<p>雲衣輕拂下層巒。松檜生風觸袖寒。誰問親遊乳峯意。百千年後與誰看。</p>
<p>古䇿風高瓶浪闊。春雲片段分清絕。金盆後夜孤頂寒。去去誰同落殘月。</p>
<p>鄞江秋晚忽成春。況是台星作主人。去去高攜古刀尺。二千年運續芳塵。</p>
<p>三十餘年四海間。親師擇友未曾閒。今朝得到無心地。却被無心趁出山<span class='note-inline'>(暹道者二)</span>。</p>
<p>不是無心繼祖燈。道慚未廁嶺南能。三更月下離巖竇。眷眷無言戀碧層。</p>
<p>撥轉千差向上機。攙旗奪鼓不饒伊。翻身踞地全生殺。始是金毛獅子兒<span class='note-inline'>(圓悟勤)</span>。</p>
<p>桶底脫時大地闊。命根斷處碧潭清。好將一點紅爐雪。散作人間照夜燈<span class='note-inline'>(大慧杲)</span>。</p>
<p>相逢相別兩無言。萬柳亭邊上渡船。勿謂空來又空去。舉頭渾見舊山川<span class='note-inline'>(松源嶽)</span>。</p>
<p>南來揩癢毒蛇頭。一口親遭恨未休。縱使兩川三峽水。到頭難洗此冤讐。</p>
<p>雪老迎歸笑滿腮。俊名喜與太原偕。三年祇在天封寺。不似揚州聽角來<span class='note-inline'>(珍藏主三)</span>。</p>
<p>南方浩浩正談禪。爭似君家博飯田。待我寒衣都補了。袖茶來訪<span class='corr'>钁</span>頭邊。</p>
<p>鬢絲不可織寒衣。煑字那能療得饑。別欲與君安樂法。正忙却未有閒時。</p>
<p>青箬笠前天地闊。碧蓑衣底水雲寬。不言不語知何事。祇把心來不自瞞<span class='note-inline'>(濟顛)</span>。</p>
<p>家住匡廬最上層。孤猿啼處月華明。如今底事思歸去。莫記當年腸斷聲<span class='note-inline'>(浙翁琰二)</span>。</p>
<p>幾年鏖戰歷沙場。汗血功高孰可量。四海狼煙今<span class='corr'>已</span>息。踏花歸去馬蹄香。</p>
<p>冷泉近日飯籮空。無奈栽田歲不豐。有箇休糧方子妙。衲僧競去問天童<span class='note-inline'>(石田薰)</span>。</p>
<p>孤蹤抹過海門東。吳越溪山幾萬重。一拜起來還一拜。不知何處見圓通<span class='note-inline'>(虗堂愚二)</span>。</p>
<p>正此補寒忙不徹。遽來別我去參方。鍼頭削下三觔鐵。與你前途鑄脊梁。</p>
<p>內心纔起病目尋。脫體須明不病人。脚未跨門先轉步。六橋官柳正搖春<span class='note-inline'>(石林鞏)</span>。</p>
<p>去到雙林見舊遊。眉橫新月眼橫秋。寒暄未舉宜先問。因甚橋流水不流<span class='note-inline'>(石溪月)</span>。</p>
<p>興化當年打克賓。叢林千載話猶存。雲黃有棒且高閣。祇麼煎茶送出門<span class='note-inline'>(大歇謙)</span>。</p>
<p>興化當年為克賓。棒頭敲出玉麒麟。遁菴放過定禪客。祇要渠儂眼自明<span class='note-inline'>(遁菴演)</span>。</p>
<p>三呼三應便翻身。六月螺江徹底冰。歸到家山人不識。一輪明月照廬陵<span class='note-inline'>(枯禪鏡)</span>。</p>
<p>曾經巴峽聽啼猿。萬想千愁舉不全。十萬里風吹夢醒。月明人在錦江船<span class='note-inline'>(偃溪聞)</span>。</p>
<p>極目寥寥水照空。白蘋紅蓼戰西風。三千里外深深意。鐵<span class='corr'>券</span>誰將累祖翁<span class='note-inline'>(西巖惠五)</span>。</p>
<p>白紙無端黑筆書。分明一句却糢糊。青燈夜雨湘江上。添得平沙落雁圖。</p>
<p>千峯積雪初消後。萬國春回物物新。好箇轉身時節子。鐵關難鎖玉麒麟。</p>
<p>龍從流水響泠泠。一曲韶音和不成。散作鄱陽湖上曲。幾人篷底聽秋聲。</p>
<p>我居雙徑汝靈山。一語臨風要說難。紙襖幸然無點墨。三冬途路要遮寒。</p>
<p>雲遮劒閣三千里。水隔瞿塘十二峯。抖擻屎腸都說了。莫教錯認甕為鐘<span class='note-inline'>(大川濟)</span>。</p>
<p>萬里波瀾一葉舟。秋風如箭月如鈎。不須更問途中事。過得三巴即便休<span class='note-inline'>(何菴)</span>。</p>
<p>瑞巖有句送東巖。未舉分明落二三。莫謂無人知此意。石橋流水繞松杉<span class='note-inline'>(少室陸)</span>。</p>
<p>鳳凰山下鳳凰兒。文彩纔彰羽翼齊。鐵網縵天攔不住。歸心<span class='corr'>已</span>在碧梧枝<span class='note-inline'>(孤雲權)</span>。</p>
<p>烏石嶺頭相見了。玲瓏巖畔又逢君。臨行無可贈行色。萬里西風捲斷雲<span class='note-inline'>(東山源)</span>。</p>
<p>子規啼血染山花。拄杖頭邊興轉賒。眼底迢迢皆客路。草鞵今夜脫誰家<span class='note-inline'>(中峯本)</span>。</p>
<p>空拳打入長蛇陣。殺氣連雲戰更酣。輥到了無干涉處。牛頭向北馬頭南<span class='note-inline'>(無文燦二)</span>。</p>
<p>無數飛花舞曉風。天開二十五圓通。要知門戶從何入。問取溪邊石耳峯。</p>
<p>動靜何曾涉葢纏。何須更透未生前。故園千里今歸去。陸有征途水有船<span class='note-inline'>(東州永)</span>。</p>
<p>佛香浮霧晝霏簾。春㵎鳴泉雪後添。乞食歸來雙樹底。散花如雨讀楞嚴<span class='note-inline'>(見心復)</span>。</p>
<p>儋耳曾聞玉局歸。潛龍猶記識天威。朱巖滄海九千里。一錫閒雲自在飛<span class='note-inline'>(笑隱訢)</span>。</p>
<p>十萬里來傳一信。一千七百箇封皮。到家的的無文字。問你展開知不知<span class='note-inline'>(千巖長)</span>。</p>
<p>舊日廬山舊眼看。阿師有甚不平安。放蠅莫打紙窗破。風雨落花春正寒<span class='note-inline'>(天如則)</span>。</p>
<p>心未寧時為汝安。落花小雨釀春寒。斷橋流水孤山路。楊柳絲絲拂畫欄<span class='note-inline'>(愚極慧)</span>。</p>
<p>白雲飛落劒池旁。紙[糸*奧]新糊玉一方。塔影忽然顛倒卓。為渠懸筆寫提綱<span class='note-inline'>(楚石琦二)</span>。</p>
<p>山上鯉魚生一角。忽然[跳-兆+孛]跳上青天。俱胝道者無尋處。却把天龍鼻孔穿。</p>
<p>高高峯頂屹雲中。八十溪翁也眼空。相見莫言行脚事。累他雙耳又添聾<span class='note-inline'>(野翁同)</span>。</p>
<p>黑漆竹篦光爍爍。拈來不用更商量。為渠抝作百雜碎。看你如何孟八郎<span class='note-inline'>(如晦□二)</span>。</p>
<p>徑山老漢惡相逢。要你生吞栗棘蓬。丁字脚頭挨得入。大家輥入草窠中。</p>
<p>五十三人病痛深。海濤日夜助呻吟。煩君大展活人手。痛與膏肓下一鍼<span class='note-inline'>(絕照輝二)</span>。</p>
<p>生鐵心肝冷面顏。平欺佛祖眼頭寬。試將一滴曹溪水。漲起西江十八灘。</p>
<p>倒拈禿帚默施功。向未屙前盡埽空。一大藏經揩糞紙。百千諸佛廁中蟲<span class='note-inline'>(標指堂)</span>。</p>
<p>江水無情去不還。惟留兩岸好青山。輕雲藏跡能歸岫。不向東風向素顏<span class='note-inline'>(建文帝)</span>。</p>
<p>上人參禮何方去。玉几難為指路頭。有箇長汀憨布袋。如今出化在饒州<span class='note-inline'>(東生)</span>。</p>
<p>肩荷長長箇楖[木*栗]。煙山煙水去尋師。石頭踢破娘生脚。帶累芒鞋喫苦皮<span class='note-inline'>(破山明二)</span>。</p>
<p>病喫烏藤咄咄歸。逢人謾把惡風吹。砂鐺土竈埋深㵎。活煑清泉接鈍機。</p>
<p>為號空門徹底空。今年窮勝去年窮。窮坑莫謂難填塞。消得龍王多少風<span class='note-inline'>(本陳忞)</span>。</p>
<p>幾番拽杖思歸省。踏斷溪聲到處家。煩語倚閭頭白毋。好看隔岸柳絲斜<span class='note-inline'>(玉林琇)</span>。</p>
<p>如今無處覓深山。<span class='corr'>但</span>得心閒即閉關。吳越不分煙水路。醉人秋色月初圓<span class='note-inline'>(箬菴問)</span>。</p>
<p>雲厭春山日映紅。老菴新理旋栽松。偶偕清賞多生澀。怕見鄰巖大小空<span class='note-inline'>(三宜盂)</span>。</p>
<p>丈夫事業丈夫成。葉茂枝榮根固深。九到三登明徹底。看來祇怕有心人<span class='note-inline'>(石奇雲)</span>。</p>
<p>破浪乘風六月來。清秋還駕天風去。歸去西江十八灘。為人好指曹溪路<span class='note-inline'>(呆翁悅)</span>。</p>
</div></div>
<p class='juan'>雜毒海卷二</p>
</div><!-- end of div[@id='body'] -->
</body></html>