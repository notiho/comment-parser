<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>涅槃經疏私記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>涅槃疏私記卷第六</p>
<div class='div-other'><a id='mulu21' />
<p class='h1'>○釋如來性品第十二</p><p>題云如來性品者。性通善惡由前倒中有如來性。故以題品也。</p>
<p>四悉檀注云云者。意令釋出允同諸佛三世不同。即世界也。</p>
<p>又舉初標後者。十號之首故名如來。十號具足聞名生善。廣如下文。即為人意也。</p>
<p>又如名不異者。以不異釋異對破外道諸偏小等之異計故。即是對治意也。</p>
<p>又如來即佛者。一中具足初後不二。法身之體遍一切處。即第一義悉檀也。</p>
<p>舉顯以目隱者。如來是顯眾生佛性。名之為性。即是因。如來名果。因果合題故。如來性品也。</p>
<p>又如來擬果下。亦是四悉因緣釋品因果不同。即世界也。</p>
<p>乃至夫有心下。即第一義也。中間二悉可知。</p>
<p>又如來名通者。通於始終凡聖故也。</p>
<p>猶如如來者。四依菩薩始自外凡初心。終乎妙覺。故云通名也。</p>
<p>正辨如來藏之如來者。即是一切眾生皆是理性如來未顯現故。名之為藏也。</p>
<p>二十五有悉皆有我者。即是六道三乘皆正因之我也。</p>
<p>以如示人者。了我之性名之為如了。能歸正。故曰而來也。</p>
<p>常不可懷名之為性者。性是不改為義。一切眾生即涅槃故。故云不懷也。</p>
<p>不以心神不以六法者。今略斥他解。心神計能求樂。樂即涅槃何得是性。六法不即不離。不可定判為性也。</p>
<p>心神六法皆顯者。謂現在有。故云顯也。</p>
<p>私謂非無一邊者。意不全非古人。或計心神六法如藏等。各得少意也。</p>
<p>彼惑與理異者。佛果在當。故云異也。</p>
<p>一切何所不收者。即是遮那之性。乃至阿鼻亦復何殊未顯時。皆名為性也。</p>
<p>涅槃何法不在者。百界千如三千世間依正皆遍。名之為在也。</p>
<p>一切國土即涅槃相者。身土互融三無差別也。</p>
<p>果果性悉為經呵者。各執一門未得象之正體故也。</p>
<p>今明四句平等者。若內若外及非內外。是則俱是非則則非。故云平等也。</p>
<p>豈獨一法者。不同也。他人各執內外因果等也。</p>
<p>於一門中作四悉說者。有門既爾。餘之三門亦復如是。有門四者。不得不有以有對無即世界也。</p>
<p>以有接斷者。令成妙有生善意也。</p>
<p>以有破常者。妙有破於耶常對治意也。</p>
<p>以有令悟者。即是理第一義也。</p>
<p>亦在本性者。約六即分之本性理即中間。四即極果。究竟初後有分也。</p>
<p>亦隱亦顯者。理即故隱。名字故顯。乃至究竟非隱非顯等。內外比說可知也。</p>
<p>問藏性理三者。問出三名也。准下答文雖於性理藏各一。只合論於藏性理性等也。</p>
<p>前後兩病就眾生論者。前病約凡夫。後病約二乘。眾共生。故曰眾生也。</p>
<p>隱顯塗洗者。隱故名塗。顯故名洗。皆約如來知時知機。故云佛教也。</p>
<p>致有憂喜者。先失名憂。後得云喜。珠體常在不當憂喜也。</p>
<p>寡德所招者。謂凡夫薄福。二乘寡德。不受真味也。</p>
<p>則無煞罪者。意云性不可壞。若據下文佛意性雖不可壞。要得逆罪。亦如上文割佛等。喻定即不定逆罪不無也。</p>
<p>何故聯翩者。五重譬說猶恐未解。況一句一義能明佛性之大綱。故以舉代樹而訓之。如研珠益月下文師子吼問佛性之義。猶至六重。自一家消釋。每至淵玄皆盡其理。古人若當不奪其長。皆以用之表佛法無二故。今存之等也。</p>
<p>業始性終者。從證邊說。且云其終若從修論俱在於始也。</p>
<p>亦不得是我者。將二十五有之我。以竝佛性也。</p>
<p>法界之體有善惡用者。善惡不出六道二乘。</p>
<p>在妄惑內者。陰身之內也。</p>
<p>異人方便者。即如來也。</p>
<p>於舍掘之者。五陰為舍也。</p>
<p>初位不能者。以在理故。</p>
<p>後位不須者。究竟滿故。中間四句始自名字。乃至分真修行次第。故云能作也。亦隱亦顯。例之可知也。</p>
<p>雖說有我者。有我凡夫橫計為我也。</p>
<p>有則非有者。同凡夫故非有佛性也。</p>
<p>次譬不即得說以釋疑者。謂凡夫執於耶常。故用嬰兒為喻。且說無常治之。故云釋疑也。</p>
<p>經云常為無量煩惱所覆者。如水成氷水性不改。眾生不見名之為覆。若欲求水但融於氷水性自顯也。</p>
<p>佛性非本非當者。理性之體不當因之與果為眾生。故從因至果。故云說之耳。</p>
<p>窘乏緣了者。窘者怠也。迮也。窘<span class='note-inline'>(渠殞反)</span>。</p>
<p>故言金者。金者寶也。正因之性一體具足。</p>
<p>此性包含者。謂含於善惡也。</p>
<p>此性廣博故言多者。諸十法界遍有此性也。</p>
<p>但菩薩聲聞等者。他釋只大小相對。未出前之兩教意也。</p>
<p>出假菩薩為大者。通前兩教別論地前。故云不知也。家人大小者。當家之人。名曰家人。即宰主也。或從迷說三界為家等也。</p>
<p>緣不肯受者。機動慕大之時也。</p>
<p>欲先於人者。菩薩之行。皆先人後<span class='corr'>己</span>故也。</p>
<p>經云起奇特想者。見此涅槃之體因果具足。一切眾生同有此果。故云奇也。</p>
<p>意同哀歎者。先以劣修。治於耶常。後說勝修。治於無常。破其兩病也。</p>
<p>彼譬顯者。為二乘故。</p>
<p>此譬隱者。在凡夫故也。</p>
<p>稟教生解者。先稟耶教生於耶解。故云得病等也。</p>
<p>真我非時者。如法華中若我讚佛乘眾生沒在苦等<span class='note-inline'>(云云)</span>。</p>
<p>此亦是無我苦味與常相違者。答也。前雖是吼由苦藥和不成真乳。故與常相違。皆是無常故也。</p>
<p>經云蘇乳石蜜等者。三種雖甘意在。於苦以苦和故。喻於無我等假也。四受行如經。</p>
<p>漸漸還飲者。名字觀行<span class='corr'>已</span>來。故云漸漸也。</p>
<p>未即是佛者。若約六即分之。未是分證究竟等。佛理有之。故以四德釋之。未是我德也。</p>
<p>人別法通者。人謂證果。法即法性。通凡聖也。</p>
<p>法屬法性注云云者。意云昔時人。法皆屬法性。今時有法之人。法皆屬人。以人證法故也。</p>
<p>謂始生終沒者。若有我者。小不應無知。大不應終沒也。</p>
<p>經云若使一切皆有佛性者。假設之言。故云假。便有者。不應無壞及有勝負。我性平等何得四姓。九界高下不同。故知無我也。</p>
<p>或可十難難現用等者。不細分也。但分二段耳。</p>
<p>經云本所更事者。更由經也。先曾經歷之事既其有我今何忘失也。</p>
<p>應無生滅者。答前小兒無知老有終沒也。</p>
<p>故有終沒昇沈者。人天為昇。四趣為沈。皆由於癡珠沒體中也。</p>
<p>此是理數之言者。理謂道理理。應然耳。</p>
<p>失亦無失注云云者。以本有故得無所得。今還得故失。亦是非得非失也。</p>
<p>佛所統處者。即是法界之內。大乘法王之家也。</p>
<p>有能乃至制外之用者。謂眾生理性三德自在用也。</p>
<p>中道也者。全體佛性故。舉眉間以表之。故云中道也。</p>
<p>不可破壞者。不為無明之所破。二死所壞也。</p>
<p>乃以身見觸中道解者。自<span class='corr'>己</span>之或名之為身。見居其道。故云頭也。</p>
<p>機召於佛者。機中論召故機召耳。</p>
<p>明失非失者。因起斷常義之如失實非失也。</p>
<p>經云善知方藥者。知大小偏圓之教也。當果在當意云。佛性在內果在於外猶如當也。佛智默照。在內為默。現外為照也。</p>
<p>今明性理虗通者。性理在內。靈通是外也。</p>
<p>遍一切處者。一色一香皆是佛性無非珠體也。</p>
<p>眾生不受者。謂是方等二蘇中意。故法華云止宿艸菴也。</p>
<p>鏡譬圓經者。謂大涅槃鏡遍照眾生。若有信心自見其面。名字中亦是隨喜之信。不生信心如背面不照也。</p>
<p>四力士見<span class='corr'>己</span>者。相似明見分真名<span class='corr'>已</span>。昔言失去謂之驚。今<span class='corr'>已</span>得之謂之恠一分法身顯現。故云生奇特想也。</p>
<p>譬中二今唯合一者。一譬起惑。二譬失理。今合起惑。即是失理故。不煩文也。</p>
<p>通答前十難者。前舉現用知無真我。今答緣招苦故。即受三塗四趣之身。故無現用以苦為機。名為感召也。</p>
<p>經云謂呼失去者。小乘明無我觀身空。故云失也。</p>
<p>無我不成者。二乘之人未知無我。法中有真我雙遊觀意。故云不成也。</p>
<p>經云譬如非聖者。凡夫妄計也。</p>
<p>教理相稱者。智契於境證常樂等味。故云甜也。</p>
<p>倒惑交加者。眾樹成藂。如惑覆理。理與惑雜。故曰交加也。如稠林成曲木等。難得出也。</p>
<p>依經信知故言聞香者。名字觀行。乃至分真。云聞香也。以因垂果者。從於分得真因永究竟果。故云在在處等也。</p>
<p>經云作木筩筩<span class='note-inline'>(徒東反)</span>說文筩斷竹也。</p>
<p>復當前難者。佛性唯內等也。</p>
<p>此妨前後文者。此之一經處處明於佛性。四句釋之。雙非雙照。即是今家正意也。</p>
<p>仍挾方便者。不約草木。是權教。</p>
<p>明佛性義者。一色一香安隔於草木也。</p>
<p>佛性但為善業之緣者。即是須聞佛性教涅槃心修為善業緣也。</p>
<p>經云善男子下至真實義不者。意正令問我為汝說也。</p>
<p>識一體三寶者。一體是境也。愚者反此善業。不成由無智。故於境成於毒藥。故云不成也。</p>
<p>弟子作大解為生者。意云能於小乘深體此理即是大解。名之為生也。</p>
<p>反覆相成者。甘露若失成於毒藥。名之為死。若失失毒藥。即成甘覆。名之為生。稟者不同故也。</p>
<p>傷毀破壞者。不稟小法。名之為毒。</p>
<p>於其得者者。稟大乘人四悉入理也。</p>
<p>服鴆病差者。鴆如毒藥。病差如甘露。</p>
<p>解藥還醒者。不解即死由如服毒。還醒即生由如甘露也。</p>
<p>又免魔縛者。體即法界。魔不能壞也。</p>
<p>勸令分別<span class='corr'>己</span>身之中一體三寶者。若不識<span class='corr'>己</span>身中一體三寶。別體三歸不成要識身中。一體方歸別體一體為本。皮既不存毛將安附也。</p>
<p>二俱有得者。甘毒俱約大乘。不同他解也。</p>
<p>又佛名覺法不覺僧和合者。覺者是智。法是境。以智契境。名為不覺。境智和合。名之為僧。即三而一。即一而三。廣如上文也。</p>
<p>初併不受者。如經我今都不知等。不受名名之併也。</p>
<p>後併歸依佛皆不許者。即是別體。別體一體。皆不許者。應須歸自身中一體三寶也。</p>
<p>如前四相中說者。如釋百句解脫文。後如鹿怖圍。三跳得脫喻別體三歸。與今問同也。</p>
<p>經云云何得自在等者。由勸文則是我之性。我即自在為義。故四此意也。</p>
<p>無預約自照一體也。</p>
<p>經云眾生業亦然者。如未懷妊當來無子。猶未成佛。云何可依也。</p>
<p>與佛義同注云云者。若約經文。即分真佛同從其性說六即判同也。</p>
<p>三種三寶者。一是別體。二是自身隱時一體。三依他顯時一體。以顯現故。故可歸依也。</p>
<p>即是正路者。既能翻邪道。即是正路也。</p>
<p>不得妄依者。別相三寶。昔時應依。今教不依。顯時一體。昔為令我知佛性生尊貴故須依。今不須依。隱時一向須依。如經於佛性中即有法僧等也。</p>
<p>性即佛性者。性是理故。未得稱覺。故云法也。</p>
<p>法佛不二者。佛即是性。性與法合。名之為僧也。</p>
<p>興皇明四假者。此是賴緣之假。非施設也。</p>
<p>理緣者。循理之假。緣真諦理也。</p>
<p>依龍樹四悉。即第一義悉也。</p>
<p>就緣者。聞此真諦正解成就。即生善義也。</p>
<p>對緣者。即對治意者。昔能對耶歸正也。</p>
<p>因緣者。四諦為因。眾生為緣。即世界悉也。</p>
<p>經云等為眾生作歸依故者。我身既即是佛。亦為眾生歸依於我。眾生亦同諸佛。故不歸依。諸佛平等也。</p>
<p>經云我當次第為說真法者。一體說三。名為次第。又從別體至於一體。亦成次第。從於別體歸於一體。即是真法也。</p>
<p>問意何為有佛者。未有證果究竟佛也。</p>
<p>能受持者者。受持此法佛法無二。即名為僧也。</p>
<p>豈可不自歸耶者。我身既有一體三寶。令他歸依。他身亦具一體。我亦歸依。歸他即是自歸。以體同故。三無差故。故云豈可不自歸等也。</p>
<p>論師數師不敢為例者。此是小乘。會三歸一。法華大乘中明也。</p>
<p>上義說佛法僧異者。只名一義異。三寶名別。會義歸名。還成一體。與一乘何別。故引法華。真是聲聞。真阿羅漢等。證一體也。</p>
<p>注云云者。昔說三乘。今會一乘。名之為真法會。昔三寶還同一體為真僧也。</p>
<p>為他作一體者。他謂眾生令識一體分別說三。名之為別也。</p>
<p>舉體是佛等者。體即遍義。一中具三。故云舉也。</p>
<p>經云於生盲眾者。猶如胎中。無目故曰生盲。凡夫極惡之人全未有眼。為說別體。作於眼目也。</p>
<p>大將譬了因者。破敵處強。能斷三惑故。譬了因太子。譬正因者。同於王性。立國安民也。</p>
<p>大臣譬緣因者。能輔於王。如緣資了。了能資正也。</p>
<p>太子譬法寶者。儲君軌摸言必有則。</p>
<p>大將譬佛寶者。三智內照外鑒是非。十力之用也。</p>
<p>大臣譬僧寶者。內應主心外養萬民。即是合和也。</p>
<p>示此梯隥者。從下至上名之為梯。說此三寶勝劣不同耳。</p>
<p>經云應如剛刀者。汝今以識一體。與佛智同一切智斷也。</p>
<p>經云非為不智者。迦葉自發<span class='corr'>己</span>迹之知一體佛性之義。今為諸菩薩開於涅槃一體三寶奇特之事。從因至果。名之為事也。</p>
<p>經云清淨行處者。處是所依四德涅槃之窟宅也。</p>
<p>即是顯時一體者。謂隱時佛性有當來成佛果上之用。故云不可思議也。</p>
<p>入藏由觀非觀不入者。雖聞一體秘藏三寶之名。要須修觀中道體不思議境。若不修觀猶如飢人。終日聞食終不得飽。亦是日夜數他寶等云云。廣如止觀安心文中說也。</p>
<p>二明乖中之惑者。執二邊故也。</p>
<p>三辨破惑之觀者。破於二邊顯中道正觀也。</p>
<p>我住在身中者。即是外道所計。或計神我。或計遍身。能住常法。是我所住身是苦也。</p>
<p>障理不明者。乖於中道之惑。非是外計斷常之惑也。</p>
<p>而是苦者。即是無邊也。</p>
<p>有定實樂者。即是常邊也。</p>
<p>皆為此呵者。為今經所呵皆不離斷常之計也。</p>
<p>不知是誰者。未見所計若有人云。生死之中非實苦樂。即第四句也。</p>
<p>便執於斷者。明執斷常被破互轉。故云常者墮斷也。</p>
<p>折腰蟲者折者也。只是回腰蟲耳。周易云。尺蠖之屈以求申。龍蛇求蟄以安身。精義入神以養智。利養不貪以養德等也。</p>
<p>疑為解津者。津謂津通。愚既被破。聞中道法。所以不疑。故喻服蘇。得中道益。薄解輕便。二釋後勝者。前惑約理。亦是不疑也。</p>
<p>而生諸見者。苦樂斷常等不同也。即是引六卷迷惑之意也。</p>
<p>有是無有者。既非其有。有不定有。還是無家之有。即妙有也。</p>
<p>無是有無者。既非於無。無不定無。還有家之無。畢竟空也。有無不二。方顯中道之體也。若定執有無。不顯中道。故云於上說有等也<span class='note-inline'>(云云)</span>。</p>
<p>無二異不二者。是有無不二異二是無。此即是二而不二。不二而二。皆未顯中也。其性不定有不定。有無不定無。雙非之意得顯也。此非不定小乘之意。即是定說也。</p>
<p>不善醫師者。由愚者妄授於藥。執有執無。治病不差也。</p>
<p>現用處所者。如前十二難中。</p>
<p>有即表無者。有是妙有。還是無家之有。同於虗空。故云無也。</p>
<p>何以默然者。應能放光現瑞說法等也。</p>
<p>就汝推撿者。覓其現用何得默然也。</p>
<p>即去來不去來者。覆相而說云。有去來而法身常住也。</p>
<p>智者了達其性無二者。達此無明。即時煩惱。即般若。達行即業。業即解脫。達識即苦。苦即法身。深觀三道即是三德。三德之體全是法身。故云其性無二也。</p>
<p>勸持不二經者。既聞不二法。信於不二教。能入不二之理。故須持也。</p>
<p>燈炷喻者。如大論中。初焰後焰。只是一炷。非初心得不離初心。非後心不離後心。初後不二。故以指之也。</p>
<p>因緣即是中道者。因緣無自他性故。能了此性。即是中道也。</p>
<p>從乳生酪即是章門者。緣生也。</p>
<p>並非章門者。破緣生性計也。</p>
<p>自生是一往者。且許二往相續。亦須破也。</p>
<p>而言先有者亦因緣者。如乳水草櫝子。以為因緣也。</p>
<p>此中六位文義宛然云云者。牛若食者喻眾生理性。乳譬名字。酪譬觀行。生蘇相似熟蘇分真醍醐究竟也。</p>
<p>他經復云明起斷無明者。明即是智前方便教。謂之為他。</p>
<p>二云變語就體者。亦有其理也。</p>
<p>修習緣了兩緣釋之者。地前為緣。登地為了。所以得轉變之名也。</p>
<p>經云是義云何者。先定為當定有為。後定無故。言云何也。</p>
<p>即是<span class='corr'>已</span>有者。如經。</p>
<p>以微細故者。恐佛答乳有酪性故。難云何言生生即從緣不應言有也。</p>
<p>草亦是乳因者。將乳竝草。乳中有酪相者。草中亦有乳相也。</p>
<p>乳酪因果亦例此竝者。乳為酪因。亦應酪為乳果也。</p>
<p>乳為酪因乳中得有酪者。酪為乳果。酪中亦應有乳也。</p>
<p>文中但舉一耳者。但舉草中有乳。不舉酪中有乳等也。</p>
<p>經云體味各異者。謂以色為體。乳白等也。</p>
<p>經云何故不生菟角者。以本無故。汝若言無應同菟角之無也。</p>
<p>何得言無者。若是定無酪不能殺人。乳中有其酪性。食則殺人也。</p>
<p>以理解釋者。理謂道理。須從因緣生也。</p>
<p>經云以是義故者。以是眾多福力。犢子因緣義故。得名為乳也。</p>
<p>醪是以物攪之者。即如下文。取其樹汁。點之為酪。是攪今意。若從此醪。應是清勞酒名取。醪字酉邊作孝。為正也。</p>
<p>此中開轉斷義如前者。如前三解不同故也。</p>
<p>經眾生薄福不見是草者。見只是聞見屬於色。約草為便。若教者不聞常住佛性之教為無福。亦是九法界之眾生也。</p>
<p>經云雖同一鹹等者。鹹喻無明。上妙之氷喻於佛性也。</p>
<p>經云多生諸藥者。藥即佛性也。</p>
<p>亦有毒草者。即是無明也。</p>
<p>經云雖有四大毒蛇等者。四大合前種種功德。毒蛇合前無明。妙藥合前佛性也。</p>
<p>經云若剎利婆羅門等者。即九界眾生不同能見性也。</p>
<p>華譬佛性者。感應道交佛性得顯也。</p>
<p>牙上有文彩如華者。此釋由不及第二解。若作因雷生文彩同前喻憾應。此釋猶當若云。牙上先有文彩。此解即非也。</p>
<p>經云是人能報佛恩者。非謂四事供養。名之為報。修習大乘傳法化人。名為報也。</p>
<p>深行證見者。住地<span class='corr'>已</span>上菩薩淺行。</p>
<p>聞見者。即是住前也。</p>
<p>經云不違我者。即是如我所說佛性難見也。</p>
<p>通譬一切眾生者。九界眾生未見佛性。慧眼未聞。喻之如盲也。</p>
<p>百是一數之圓者。華嚴約十。十為數。故名為圓。約一切之言何啻百也。故以例之耳。</p>
<p>般若至法華者。他解同第四時故也。不知法華三指分明。涅槃猶帶方便也。</p>
<p>七地至十地是無生忍者。此依通教無生也。</p>
<p>今明不然者。總非前釋也。</p>
<p>此譬一諦三諦者。一諦是境。三諦約觀。即空假中。故云三指也。</p>
<p>惑於無我者。未見性時。不知無我。即是真我。故云惑也。</p>
<p>九譬可尋也者。此之九譬并虗空譬類例其文。與止觀十法成乘義同。亦未的對。妙樂尊者約酪以言之。比附而<span class='corr'>已</span>。由有進退今且為對之。初虗空譬既云三諦。諦即是境。三諦具足。名不思議也。二云遠觀虗空者。即是依境發心初心之人。起慈悲名之為遠也。下之八譬隨文次第配屬可以意知也。</p>
<p>經云欲涉遠路者。止觀是因。三德是果。從因至果。名為遠路。正喻安心也。</p>
<p>經云遍行求水者。謂遍破三惑。求佛性水。與止觀破法遍文同也。</p>
<p>經云彼是樓櫓為是虗空者。樓櫓喻無明。無明為塞虗空喻佛性。佛性名通。與止觀識通塞同也。</p>
<p>經云愞弱愞字<span class='note-inline'>(奴課反)</span>愞亦弱也。遊戲譬無明。至明清且喻見佛性。無作道品次第而修。名之為至。亦是八正道中行也。與止觀修道品。文同也。</p>
<p>經云逼夜還家者。謂無明為夜。五陰以之為家。觀猶未轉名之還。更用助治名為暫。發得見佛性喻如牛。聚佛性理同。名之為聚。此與對治助道文同也。</p>
<p>經云如持戒比丘者。謂知大小。正與止觀知次位文同也。</p>
<p>經云遠見小兒等者。陰闇喻無明。小兒喻佛性人。牛喻違順之境。於此強軟之上安之。若無如鳥飛空。此與止觀安忍文同也。</p>
<p>經云於夜闍中等者。暗謂無明。</p>
<p>畫菩薩者。即喻佛性。與凡言畫像令人起愛。心既不著。即無貪愛。此與止觀第十不生法愛文同。其義最顯。故略配之。文義似足也。此中九譬文中皆云十住菩薩見不明了者。若約別教。住即是地。地是所依。若約圓釋。即是十住分得一品。望上未了。望下為見也。</p>
<p>經云非諸聲聞緣覺所及者。准前諸譬合中皆合舉況。但文略不說也。</p>
<p>無想而有想者。無於麤想而有細想。以微細故。二乘不見也。云何肉眼而能得見者。十地尚未明了。況凡夫二乘肉眼能得見邪。</p>
<p>若理內凡夫者。即內凡位簡異外道故云內也。</p>
<p>義言親友者。昔共結緣。今日同事感應相關。故云親友也。</p>
<p>互相往反者。眾生初發心時為往。退大流轉為反。菩薩起應為往。機息餘方為反。</p>
<p>聞菩薩說者。以聞為見也。</p>
<p>持真我去者。寘真息化為去也。</p>
<p>機感事密故言逃者。略結大緣說未彰灼。名之為密。機息應謝義之言逃也。</p>
<p>自號有我者。橫謂邪我未有真實。猶如囈言也。</p>
<p>讇言<span class='note-inline'>(掩音)</span>典誥囈字者。口邊作者為也。</p>
<p>傍人是五方便似解者。四念處為一。四善根為四。不取五停心者。五健是對治之法。未為進趣也。</p>
<p>分折五眾者。即是折法修觀而觀五陰。求真我不得也。</p>
<p>曾稟此法者。略結大緣機應相關。故言一處也。</p>
<p>況當故取者。思修俱未得也。</p>
<p>欣笑譬悲怪者。初果之人。計樂為苦故也。</p>
<p>應有說我教者。文略不說也。</p>
<p>前譬中無但有其義者。眾生說於耶。我意在於真。故云義也。亦是准合說也。</p>
</div>
<div class='div-other'><a id='mulu22' />
<p class='h1'>○釋文字品第十三</p><p>此品意有四者。與前兩品對前後不同。故云四也。</p>
<p>上性品明字下之理者。性即佛性。理謂所詮之理。為能詮之教也。</p>
<p>理上之字者。字是能詮。詮於世間出世間之文字。文字詮於所詮之體。故云理上也。</p>
<p>上上等文字者。等取一切世間出世間半滿等諸文字。今皆開之同成常住之教。無非文字也。</p>
<p>他解無常為半常為滿者。皆不相即失。下文雙遊之意。故興皇破之也。</p>
<p>此是足滿者。非是圓滿也。</p>
<p>開一切字悉是滿字者。世間文字尚開成滿。況出世。常無常而不開之故。斥云四行合為一果。各不相關也。</p>
<p>能滅半字者。約癡論滅非謂滅除也。</p>
<p>以無字為滿字者。先約空觀也。</p>
<p>文草根本等者。能生世間一切字也。</p>
<p>一切善法言論根本者。出世善法能生一切字也。</p>
<p>悉是佛說者。皆是大權施化。示同先說一切呪術文字等。如止觀中我遣三人化彼振丹。即其義也。</p>
<p>此以正法而為滿字者。一法具一切法。名之為正也。</p>
<p>當知諸字悉是佛性者。文字即解脫故。故云佛性也。</p>
<p>佛性非字非非字者。約理而論不當字非字也。</p>
<p>而能字能非字者。約教而論具字非字也。</p>
<p>即字無字者。一切空也。</p>
<p>無字即字者。一切假也。</p>
<p>亦即非字非非字者。一切中也。</p>
<p>具足無缺者。即一而三名為具足。即三而一名為無缺。縱橫准知也。</p>
<p>一即種種者。名之為假也。</p>
<p>種種即一者。名之為空也。</p>
<p>亦復非一非種種者。即中道也。而一而種種雙照二邊也。</p>
<p>佛則認歸者。如來出世還說真常。名為歸也。</p>
<p>方便施與者。引清淨法行經說也。</p>
<p>則非認非與者。一切眾生即涅槃故。文字解脫亦復如是也。</p>
<p>文理之本者。文是能詮。理是所詮能詮。所詮為一切法本也。</p>
<p>別明字本者。前是出世之本。別明世間之本也。</p>
<p>經云是法非法者。滿字是法。半字非法。出世是法。世間非法。佛性是法。煩惱等或俱是非法也。</p>
<p>無字之義者。不詮佛性也。如下文滿字為得。半字名失也。</p>
<p>前四解單後二解複者。單數為十二字。複數但成六字也。</p>
<p>書缺二字師不能通者。瑞應經云。太子問師二字。師不能通。太子云我<span class='corr'>己</span>知<span class='corr'>己</span>也。</p>
<p>引經云者。文有據。</p>
<p>插著中心者。謂不敢向究竟義。後數也。</p>
<p>後五五相隨者。取佉伽俄等。五五為五也。後相對中取前兩三。各前二字。此四字合之為一。并前五五為六也。</p>
<p>治城云前兩二相隨有六等者。准治城解釋收束文書。或有此意。下文猶破亦不的取也。</p>
<p>以字足音者。將三三相對四字為一也。</p>
<p>梨樓梨樓者。只是魯留盧樓音韻不同也。</p>
<p>又以前十二即是十二音者。今多依河西所擇不依古。二音為十四音。今十二字或十六字。</p>
<p>隨世所用者。十二即初阿阿等取。後魯留盧樓四字成十六也。</p>
<p>一字二語三音者。文只釋字。以字為本。多字為語音。音如四聲不同也。</p>
<p>無牽申等滿者。意斥古人半即定半。滿即定滿。無常即常。常即無常。非常非無常等。名之為申。牽申自自在。故云無也。</p>
<p>河西云十二字喻之如飯如羮等者。意云前後相因如羮飯等。不得不離也。</p>
<p>亦如瓔珞者。能莊嚴也。世出世一切之字故也。</p>
<p>後九字者三三相對中九也。</p>
<p>童矇所不習學者。一體三寶示現破僧。是菩薩事也。</p>
<p>經云長短超聲者。前十二字有長有短。次五五相對從聲受名。後之九字即有超含吐納之異也。諸字所因。</p>
<p>皆有差別者。此之字本合四十二字。為根本也。亦云字母能生諸字故四十二字者。即前十二字中間五五二十五字即成三十七。後三為字即成九字。足前成四十六。即剩四字。若三三為三字。足前三十七即成四十。仍見二字未的為定數。此四十字每一字能生十一。辨本成十二字。又有二合三合四合等不同。各生十二。若依字母一字。出生十二字。若約無生內不論出生。取中間五五二十五并後三三九字。成四十四字。各生十二。若依四十二字。內一字即具一切法。故云皆有差別也。</p>
<p>經云如是字義者。皆是涅槃三德之義。故云能令口業清淨。</p>
<p>又云眾生佛性則不如是者。即約理論未有詮辨假此文字也。</p>
<p>經云雖復處在陰界入中而亦不同等者。即是眾生佛性不即六法。不離六法。不即故不同。不離故處在其中也。</p>
<p>又半字義至之本者。小乘以半字為本。大乘以滿字為本。若從本說半字。以滿字為本。世間書記以半字為本。若如來方便流出世間經書記論半字為本。半字以滿字為本也。</p>
<p>述成者。亦云述。</p>
<p>讚迦葉。亦云勸持也。</p>
</div>
<div class='div-other'><a id='mulu23' />
<p class='h1'>○釋鳥喻品第十四</p><p>河西云至三品同明真應等者。意謂半即是應滿。即是真常。即是真無常。是應隱。是真顯為應也。</p>
<p>能隱能顯者。即是常無常雙遊俱息之義也。息故能隱遊故能顯也。</p>
<p>一教一切教者。真俗中一一皆具諦。名為一切也。</p>
<p>二行竝觀者。即常無常行能具一切行也。</p>
<p>教轉成境者。無常教轉為常教。成一實諦。境智轉成行無常之智。轉成常智。即不次第行也。</p>
<p>雁鵠舍利者。即是鶖鷺鳥也。</p>
<p>雌雄共俱飛息不離者。共俱喻雙遊俱飛。表施化俱息表。同入秘藏不離表常無常也。</p>
<p>一中無量無量中一者。常即無常名為量。無常即常。無量中一非常非無常。非一非無量。同入秘藏而一而無量也。</p>
<p>凡與凡共行者。凡夫無常與凡夫常共行也。</p>
<p>聖與聖共行者。聖無常與聖常共行也。</p>
<p>凡與聖共行者。凡夫無常與聖常共行為聖。無常與聖常共行。故有此問也。</p>
<p>一鳥窮下之生死者。博地凡夫之常也。</p>
<p>雙遊不成者。高下只是常無常之意。未顯得雙非雙照。故云未成也。</p>
<p>半滿約一法者。只約單明半滿。未能開半明滿等也。</p>
<p>生死中有常無常者。生死無常即是涅槃常也。</p>
<p>佛果中有常者。約施化時示無常也。</p>
<p>生死中具常無常者。不同他人各取常無常邊即生死是涅槃。即涅槃是生死。事理相即意在於此。</p>
<p>事理雙遊其義既成者。理即涅槃故也。</p>
<p>橫竪具足者。理具一切名之為橫。六即相望名之為竪。</p>
<p>此中備有凡。凡共行等者。始自理即終乎究竟。非凡非聖等共行也。</p>
<p>約人法分別俱成者。人即能行之人。法即常無常涅槃法也。</p>
<p>具論應六者。勝修對劣皆不相離也。</p>
<p>今品一時明常無常者。即是橫論也。</p>
<p>異法而說苦等者。彼謂彼異。時謂時異。各自不同。為雙流行也。</p>
<p>華葉無常等者。此釋取下文譬意。故云常無常。亦是別文釋。此總故也。</p>
<p>菓<span class='corr'>已</span>定故是常者。且約世間成熟為常耳。</p>
<p>然前兩是橫者。且約生死無常涅槃無我。自相對論無我正顯於我。故云橫。</p>
<p>後一是竪者。生死望涅槃。以明苦樂等。故云竪也。</p>
<p>理應備論者。生死中皆具涅槃。涅槃具生死。橫竪不二。故且互也。</p>
<p>一往謂是無端之問者。將世間常問如來常也。</p>
<p>經云如是等物至同如來耶者。迦葉意難世間之常。即是無常。如來此無常否故。下答文不應受持。是義借喻。是常其不真實也。</p>
<p>經云雖有煩惱如無煩惱者。由了此煩惱。如夢如幻體不可得。故云無也。</p>
<p>第二結章者。結前異法生死涅槃。俱常無常也。</p>
<p>經云云何而有陰界諸入者。且約第四禪天。故云陰等其想細故。唯佛能知也。</p>
<p>有憂即無我者。為眾生故。</p>
<p>無憂即有我者。證常樂故也。</p>
<p>如來心地乃至應是無苦者。難意從前眾生有苦。見佛有苦。佛不念眾生也。</p>
<p>此是不定之言者。佛無憂喜為眾生。故云有憂喜憂即無憂。云何定說也。</p>
<p>經云譬如空中舍宅等者。此是平地之空。非大虗空也。亦如淨名中意。要依於地無舍之後地還成空。故云性無住故也。</p>
<p>三明地度者。即是三界九地。約色四禪為地也。</p>
<p>獼猴尚見佛心者。昔教之中。獼猴奉密佛以默然。即知<span class='corr'>已</span>受。亦佛借知也。</p>
<p>今亦有少分知者。謂是比知或佛加也。</p>
<p>譬起倒者。常無常倒猶如下濕。選擇高原常無常藥故。以治之也。</p>
<p>安隱而遊者。安置諸子住秘密藏名為安隱。從真起應遊諸覺華。故云而遊也。</p>
<p>經云壞諸行故者。只是苦空無常。名之為行也。</p>
<p>經云是處名甘露者。謂常住涅槃不死之藥也。</p>
<p>經云是名為死句者。句能詮辨。謂無常為死也。</p>
<p>亦有此迹者。如來能見非眾生見也。</p>
<p>經云無天眼者。如淨名中。云世執有真天眼不。答言有佛世尊。唯佛能見也。</p>
<p>經云昇智慧臺殿者。迦葉難意即是於喜如何。言無住在山頂而見眾生。亦是高下不同愚智不等。云何無有憂喜也。</p>
</div>
<div class='div-other'><a id='mulu24' />
<p class='h1'>○釋月喻品第十五</p><p>橫論一時者。謂一體之上約常無常等。為橫也。</p>
<p>今月喻隱顯竪論者。黑白前後相望故。為竪也。</p>
<p>又俱是自行者。約法身之體也。</p>
<p>隱顯適宜者。約於用也。</p>
<p>此乃一途者。略破。</p>
<p>兩問一答者。如上四依品。云何得廣大及實非阿羅漢等也。</p>
<p>一問兩答者。如上長壽品。云何得長壽一問舉因果兩答也。一問一答如諸文答也。亦應更云一答兩一問。云何知天魔及魔波旬說兩問也。</p>
<p>河西只是一旬餘之二句等者。一句約月為名。餘日星二句同在品內。故云可解。</p>
<p>同況隱顯者。月則白時名顯。後黑時為隱。日則長時名顯。短時隱。星則吉時為顯。凶時為隱等。故云同也。</p>
<p>私謂月攝日星者。且據喻邊月居。於中攝得初後非。謂勝日從中題品也。</p>
<p>月義便者。隱顯便也。</p>
<p>天如圓䉈者<span class='note-inline'>(散音)</span>。䉈者葢也。</p>
<p>日出扶桑日入濛汜者。取東西之極際。氾即西極也。</p>
<p>如作盜人自名其月為不樂見者。如阿含經中說。昔有偷瓜人不欲見月。語云咄咄月莫出待我偷瓜了。任汝出不出。即是不樂見也。此是眾生不樂見也。</p>
<p>金光明云三三本攝足滿四時者。西國只立三時不名秋時。每時四月即十二月。俗法為四春夏秋冬。故云足滿也。</p>
<p>經云多遇冷患者。貪嗔癡也。</p>
<p>經彗星者。彗字<span class='note-inline'>(蘇醉反)</span>字林<span class='note-inline'>([网-(ㄨ*ㄨ)+又]苪反)</span>。</p>
<p>結曰喻歎常住教者。大菩提曰能破惡。能生善故也。</p>
<p>月喻歎常住理者。理即法身智斷具足也。</p>
<p>星喻歎常住行者。如來之行非次第行故。以星喻眾行也。</p>
</div>
<div class='div-other'><a id='mulu25' />
<p class='h1'>○釋菩薩品第十六</p><p>上有十三或十五問者。即是開合不同。若數云何只有十三為正。若論開問則有十五也。</p>
<p>此品去有十九問者。菩薩品中開為十二。若取猶如樂未生云何名受樂。一開問戒成十三問也。大眾問品開為六問也。</p>
<p>三事供養為初發心者。即是釋迦菩薩初為陶師時。值過去釋迦佛。燃燈布草石密漿等三事供養發願。願我當來成佛名為釋迦等<span class='note-inline'>(云云)</span>。</p>
<p>虗信諸法者。謂通教菩薩初發心時鏗然不實。研心成觀。觀一切法。悉皆幻化故也。</p>
<p>乾慧地者。非是無慧來有理水以慧少。故名為乾也。</p>
<p>遊戲神通等者。至七地後心從空出假。八地之時道觀雙流與物結緣也。</p>
<p>攝法不盡者。惑法不盡行法位法智法。並皆不盡也。</p>
<p>退不攝一切眾生者。理性眾生名菩薩也。</p>
<p>進不攝佛根性人者。謂圓乘根性初發圓心名字菩薩也。</p>
<p>通諸眾生者。謂十法界眾生到佛果猶名眾生。故云通也。</p>
<p>皆名菩薩者。理性眾生亦名菩薩。云何未發心而名為菩薩等。正當此問也。</p>
<p>不問五位者。名字<span class='corr'>已</span>上菩薩也。</p>
<p>理性為因教光為緣者。由真如內薰為因。外籍教光以之為緣故也。</p>
<p>從謗而信者。以不信故而生誹謗。因夢羅剎而能發心也。</p>
<p>豈會經宗者。此經以常住佛性為宗。始自阿鼻終乎妙覺無非經宗。故斥他人安作餘解也。</p>
<p>而少有眉目者。河西但為一意。據體皆通只有一面。不如今家。各有所對。有真眉目耳。</p>
<p>一傍答者。未答正問。且引上文歎其教體。名之為傍也。</p>
<p>經云諸經三昧。小乘三藏也。</p>
<p>次滅惡者。即答上三問對於三障。云何處大眾而得無所畏。答於業障乃至云何處煩惱煩惱不能染。即答煩惱障也。由聞生善所以滅惡皆緣理性。涅槃光力眾障消滅也。</p>
<p>如夢羅剎者。即如下文雖聞此經而不能發。夢見羅剎逼令發心。汝若不發菩提之心。當斷汝今覺。以怖畏而能發心也。</p>
<p>內因外緣令得發心者。<span class='corr'>已</span>是發心云何未發。今意不爾。全未發圓心。名為菩薩也。</p>
<p>毛孔譬信者。信心少故。但有正因由如毛孔也。</p>
<p>此品之前者。如經大涅槃光能令發心等。</p>
<p>前品之末者。譬如日出眾霧悉除等是也。</p>
<p>何用賞罸者。四依出世賞持比丘罸破戒者。今涅槃教自今發心善惡即等。何用四依也。</p>
<p>三恒猶未解者。至於四恒始得二分解。故云末也。</p>
<p>大事大德者。事即因緣感應之事。德即有福生信之人也。</p>
<p>初明去取者。去闡提取眾生。闡提雖有佛性。以斷善未生信故。其餘眾生雖作五逆等罪。聞經生信皆能發心也。</p>
<p>如何消經者。論未發心菩薩通於闡提。經云何簡故以圓釋六。即甄分從分從名字來現生信。故謗能發心與闡提異也。</p>
<p>經云夢見羅剎即能發心者。亦是此經不思議感應之事。宜從羅剎發心。若無因緣遇亦不發也。</p>
<p>人天續發者。相似位人未出三界。且在人天也。</p>
<p>經中又云若在三趣者。此據未破見思之人。若至似位離三趣故。故云人天也。</p>
<p>經云真佛所說者。即是應化非真佛。亦非說法者。此之妙典非說而說。名為真佛也。</p>
<p>熏辟思慧者。由內薰故思慧得生。</p>
<p>塗目譬修慧者。由目淨故。慧眼得開也。</p>
<p>見譬讀者。見屬色。色即文也。</p>
<p>嗅譬誦者。親能到故。如誦在心也。</p>
<p>釋論山羊角者。約能壞同也。</p>
<p>菩提要路者。發心之始要須斷惡。自能生善也。</p>
<p>後世作眼者。諸令識滅惡生善之路。學大乘者雖有肉眼名為佛眼等也。</p>
<p>逆順各十者。逆順十心也。順謂從細至麤。從於無明至一闡提。逆謂從麤至細。從於闡提至無明。懺名修來。悔名改惡。懺名修功。悔名補過。具如止觀第四卷廣明也。</p>
<p>懺護是其二世者。懺即過去。護即現在故也。</p>
<p>生死際即過去者。無始而始。以無明為際也。</p>
<p>至無至處者。亦以無終而終名之處。為初住<span class='corr'>已</span>上得無生忍位也。</p>
<p>經云諸佛法爾者。皆能令於眾生發菩提心故。闡提不信猶故。施與終令發心故也。</p>
<p>不壞眷屬者。皆是長壽之因也。</p>
<p>經云猶如灰覆火者。無明之灰。覆現在出世因果。不見未來也。</p>
<p>明惡不即受報不如乳即成酪者。惡論未來酪論現在。故云不即受也。</p>
<p>巧說外化相似位人者。初依菩薩能以一妙音遍滿三千界。諸佛皆向說法等也。</p>
<p>不匿教者。所說稱理。所言如所行也。</p>
<p>華生泥者。煩惱淤泥能生智慧華也。</p>
<p>阿薩闍病者。謂惡癩病也。</p>
<p>吐懺現在者。由現見故。</p>
<p>下懺過去者。由長遠故也。</p>
<p>求理為薰者。理是內故董即內也。</p>
<p>是罪栖處者。雙明依正受報。以之為家也。</p>
<p>慈悲是聖人之家者。如法華中大慈悲為室等。即是無緣慈。能遍覆眾生也。衣亦須去。意云常解。若生常無常教。亦亡顯於中道正觀也。</p>
<p>反覆成病者。若論常無常通於今昔。若論成病唯約於昔。故前文以八術治之。</p>
<p>經云從是寤<span class='corr'>已</span>等者。亦是此經不思議感應之意也。</p>
<p>經云有大果報者。就能發心證得初住分果常樂。名之為大也。</p>
<p>先籍教生解者。籍常住教生於理解也。</p>
<p>藥病不同者。如來知時能用常無常等。藥治於無常等病。故云善解也。</p>
<p>惑心既解者。謂從惑生解也。</p>
<p>十地滿者。約解窮邊故滿也。</p>
<p>二乘如乾者。斷通惑盡也。凡夫如濕。具貪嗔愛見也。</p>
<p>塗鼓譬昔教者。教能詮理。理能破惡。名之為死也。</p>
<p>遇時聞者。機感相會。如慈石吸鐵。故云無心欲聞也。</p>
<p>昔教如夜者。未破無明未見佛性故也。</p>
<p>能解他縛者。如淨名中自就有縛。能解他縛。無有是處。故自解等也。</p>
<p>前是因時者。若論發心名字<span class='corr'>已</span>來。若論解縛分真<span class='corr'>已</span>上。真因位也。究竟為大船師。亦是自行因果化他能所故也。</p>
<p>前是法身善逝力者。即是冥應。眾生能令發心。亦是冥機冥應。廣如法華玄文一十六句等也。</p>
<p>今是應身應力者。眾生機能感佛從法身地義之如來也。</p>
<p>經云生清淨信者。得於涅槃教風。風即是信。王即教主。有信能度大海也。</p>
<p>處處應來等者。來為滅惡現九界身去。為生善眾生得益。如來之體。實無去來。故云常住也。</p>
<p>華果長短悉隨天意者。隨機見三勝劣不同也。</p>
<p>一體多約果人者。且從法身究竟而說。果必從因。如法華壽量品本行菩薩道即是其因。故云多也。</p>
<p>僧是因人者。依佛修行故也。</p>
<p>如四非常者。只是無常苦空無我等四也。</p>
<p>於一無常即備四義者。謂常無常亦常亦無常非常非無常等。亦是空有四門之義也。</p>
<p>其意下注云云者。四教意也。</p>
<p>此與四教義合者。佛說生滅即藏教。即不生滅是通教。亦生亦不滅即別教。別教地前亦生滅初地不生滅。非生滅非不生滅等圓教也。</p>
<p>三者劍四滲槃者。古譯不同。一名四實。前二名。後二名別也。</p>
<p>初明經威德即法衰者。由僧衰故致令法衰。法由人弘故也。</p>
<p>得好弟子者。如弟如子。傳如來教如佛所行。名之為好也。</p>
<p>成八斛一斗者。一斛一石即八石一斗。以四度加之故也。</p>
<p>合譬有七句者。牧女四度添水為四。五譬受學者六譬弘經者。七譬聽法人猶勝小乘。故云千倍也。</p>
<p>後正譬弘法之人者與牧女譬弘經者。何別答。牧女譬添譯。弘法譬求利。</p>
<p>婦譬常境者。境能生解故也。</p>
<p>餘知見譬賓客者。一實之外權法為餘也。</p>
<p>方便功用者。縛為人說也。</p>
<p>智者以能被緣合者。所被約佛唯說真。乳能被約機。二諦不同也。</p>
<p>經云著後者。著字<span class='note-inline'>(中怒反)</span>鄭玄著之言處也。廣雅補也。亦立又音知略反非今所用也。</p>
<p>應有四句者。一男子。男子不知佛性即是女人。二知佛性即是丈夫。三女人。女人若知佛性即是男子。四不知佛性名為女人。經中男子女人各得一句耳。</p>
<p>經云我不隨順世間法也者。世間之法。即出世涅槃之法也。</p>
<p>沒地者。末法漸減邪見轉增。佛法漸盡。故云沒也。</p>
<p>初釋偈疑兼遣上問者。若更開云何樂未生而能受樂。兼答第九問也。引偈釋純陀之疑。遣迦葉之問。三乘若無性等也。</p>
<p>差別即無差別者。三乘名差。一乘即無差也。</p>
<p>懸與理同者。與今差即無差。一乘理同也。</p>
<p>中根於迦葉問中悟者。上文三十四問中悟也。</p>
<p>文殊更為騰疑者。如經猶有疑心等。前文如來<span class='corr'>已</span>答常身法身竟。今更騰疑。故云猶有也。</p>
<p>經云諸佛菩薩乃至無有差別者。意難如來今得於常。還同世間悉是無常。與此三乘有何差別。同無常也。</p>
<p>經云亦有差別亦無差別者。佛答意昔日無常即有差別。今日聞常即無差別。差即無差無差即差。亦非差非無差。三世有法無有是處。若有差別三世有法無有是處也。</p>
<p>此一偈凡四出者。此是斯經之宗極。釋義之指歸。自古名為涅槃四柱。若一不當涅槃室傾也。偈本有今無本無今有者。只是本有今有。本無今無何者。本有煩惱。今有涅槃。本無涅槃。今無煩惱。三世有法差。即無有是處。無差即差。斯有是處。即是差別。因果非因非果。皆例此也。</p>
<p>亦為下品三根者。上根此品。中根次下二品。下根至四品也。</p>
<p>而今無者。今以常故無無常也。</p>
<p>而今有者。有金剛後心常也。</p>
<p>是純陀所疑非關偈意者。今斥昔是常今得於常。常即無常。正當其疑。偈意本明於常開。昔無常上半本有。今無無常即常下半。本無今有差即無差。乃同偈意也。</p>
<p>復云上半不異前者。同前金剛心前釋。</p>
<p>而言三乘人同入等者。此通教意也。</p>
<p>地人云常非是始得等者。此計梨耶有清清之識。此識含藏。具一切法也。</p>
<p>亦應顯<span class='corr'>已</span>還隱者。即同文殊。難意謂得常<span class='corr'>已</span>後。還是無常也。</p>
<p>亦應隱而不顯者。無常與常不相即故。還同三世攝也。</p>
<p>三藏師云者。真諦三藏釋也。</p>
<p>還同地人者。本隱今顯同也。</p>
<p>惑滅道存者。煩惱有始名之惑滅。涅槃無終名為道存也。</p>
<p>昔於一為三今只三為一者。三是一家之三。於一佛乘分別說三等。如棒間成指也。一是三家之一者。如攬指成拳也。</p>
<p>而今無者。是昔日之今也。</p>
<p>則本無而今有者。今日有一乘也。</p>
<p>亦是現在過去者。本有今無也。</p>
<p>現在未來者。本無今有也。</p>
<p>至論佛性乃至今本者。三世有法無有是處。却釋上半。故云今本也。</p>
<p>無常常者。無常即常。常即無常。非常非無常等。三世有法無有是處也。</p>
<p>又云本有只是有者。本有只是今有何者。差即無差故。</p>
<p>今無只是無者。今無只是本無何者。今無三乘。即是本無一乘。故又本不有今不無者不有非有不無非無。三世有法無有是處故也。</p>
<p>如是展轉不得相離者。隨一一句。皆約三諦。一諦融通。差者相即故也。</p>
<p>亦是無常即常等者。上<span class='corr'>已</span>答竟。文殊更騰。故云亦是也。</p>
<p>雲消氷冶者。今家釋意不同他人。如萬里長氷不過春常之日自然消冶也。</p>
<p>智悟亦然者。只是境智不二。一智即三智。三智即一智。名之為悟也。</p>
<p>亦有亦無即為人者。亦有生於昔日二乘之事善。亦無生於今日菩薩之理善也。</p>
<p>三世有法乃至第一義者。即非有非無。顯中道也。</p>
<p>今此一悉即具四悉者。圓釋自在。於一句中即世界意能生善破惡入理等。餘之三悉例然。</p>
<p>本有即有句有門者。有句約法。有門約教。無等亦爾。</p>
<p>聲聞緣覺亦有差別者。未悟一乘名為差別。今悟一乘即無差別。</p>
<p>上三句出所非非除性有性無者。意云本有今無非除於有。次本無今有非除於無。即非有非無。故云結也此有可令無者。二乘之有令無也。</p>
<p>此無可令有者。涅槃妙有也。</p>
<p>此有不有故非有者。非昔三乘之有令無也。</p>
<p>此無不無故非無者。今日無三乘之無有。涅槃之有也。</p>
<p>即是非今之本者。昔日煩惱之本。非今涅槃之本也。</p>
<p>即無本之今者。昔日煩惱有家之本。即是今日涅槃無家之本也。</p>
<p>此今非本即是非本之今者。此今是今日涅槃無家之今。非是昔日有家之今也。</p>
<p>經云利益安樂一切眾生者。若一切眾生得聞無差別義。能令一切眾生皆得涅槃。故云安樂也。</p>
<p>尋便驚恠者。譬守護人一往生疑以有信故。能知乳色也。</p>
<p>眾生業報者。即是同正因之報。令乳一色也。</p>
<p>經云同盡漏故者。同得理性涅槃無漏也。</p>
<p>何曾證入者。二乘證入如來常住不變。故云不入也。</p>
<p>實同如來一涅槃者。豈有以進三百之路。而不到於寶所。為懈怠者。說二涅槃耳。</p>
<p>經云涅槃名為善有者。即是本有之性。名之為善。二乘涅槃不名善有也。</p>
<p>而實不爾者。未有如來出世。令二乘人而般涅槃故。小般若云我皆令入無餘涅槃。即此義也。</p>
<p>雙領兩義者。昔日三乘名之為差。今說一乘差即無差同一佛性。故云雙領也。</p>
<p>經云一切眾生性相云何者。性以據內。相以據外。攬而可別眾生之性與三乘性。其相如何。同邪異邪。仍於無差別中作差別。答者其性是同。其相則異。由雜煩惱故也。</p>
<p>經云不可俎壞者。由護正法持不煞戒等如上文答。得長壽果金剛之身。即其義也。</p>
<p>口爽即生盲者。不能知味。同不見色邊。三寶屬色故也。</p>
<p>不識手足者。不識身中一體三實也。</p>
</div>
<div class='div-other'><a id='mulu26' />
<p class='h1'>○釋大眾問品第十七</p><p>即為大眾所問之境者。謂大眾各對受供化佛為境也。</p>
<p>意在茲品者。觀師意者。謂迦葉問名為大眾問品耳。</p>
<p>今示涅槃之相者。佛以放光催供表其相也。</p>
<p>從答顯問。即是大眾問如來答也。</p>
<p>及近無上道問者。即是超答此文在無餘問後也。</p>
<p>三人天遮者。謂不許獨受純陀供也。</p>
<p>經云種種器物充滿具足者。豈有純陀八斛粳粮而能如是。皆是如來不思議力。故云具足耳。</p>
<p>經云大威德諸天者。謂色界諸天也。</p>
<p>經云且止純陀勿使奉施者。是諸天等。謂佛獨受純陀供即入涅槃。不受人天。不知如來受純陀供正為人天。皆因純陀故也。</p>
<p>經云猶如西方安樂國土者。如來借助威力令土清淨也。</p>
<p>經云時諸比丘等者。即是無供之眾。皆能生物善故。受人天供也。</p>
<p>經云所食之物亦無差別者。即是麤非麤妙亦非妙。皆是不思議如來之力也。</p>
<p>經云諸佛法應爾者。機興則興。機謝則謝。皆為汝故。何須悲也。</p>
<p><span class='corr'>已</span>經無量劫者。如法華壽量品說。常在靈鷲山及餘諸住處等。</p>
<p>經云咸得安隱樂者。我以久證涅槃。今為汝等大眾咸得涅槃。故云安隱樂也。</p>
<p>此二鳥得共處者。意舉相違之事。令得相順我即涅槃。今就相違何得令我入於涅槃。故皆假設假設令順如來。亦不入於涅槃視諸眾生。如羅睺等。下諸雙意。例如來實不涅槃。汝等何故請如來莫入涅槃等也。</p>
<p>即法是人等者。只是人法一體三實具足含中之真諦也。不得以偏真解之。廣如法華玄文。七重二諦中釋也。</p>
<p>違害法身者。除圓乘外前之三教猶名栴陀羅。若發圓菩提心人即名羅漢。何者羅漢因人同於圓人。後必得故也。</p>
<p>經云一塵一佛。皆假設之言。若使純陀碎飯如塵供佛。亦不能遍。何者意領。皆是如來神力威助。令現斯事耳。</p>
<p>演說於秘密問者。即是有覆之密。非是大乘之秘。以將有餘覆於無餘。故云密也。</p>
<p>非平道顯理者。屈曲隨機覆理之說。名為密也。</p>
<p>經云一切契經者。即通於大小。皆名契經。小即有餘大即無餘。故云一切也。</p>
<p>得近無上道兼答兩問等者。即是最後之問。今逐文便以超答之。故云兼也。</p>
<p>三釋取意者。雖是罪人有可取之義故云意也。</p>
<p>破戒及慳云何可讚者。破即三種病人。慳即是持戒人也。</p>
<p>經云所說破戒者。即是通也。三種病人且據闡提未曾發心。故以簡之也。</p>
<p>經云其餘在所者。即是三種病通說四眾等也。</p>
<p>而亦趣向等者。且取言謗之邊。汝心猶未但是闡提之萌漸。故云趣向之道也。</p>
<p>經云無佛法眾者。即是撥無因果不信三寶也。</p>
<p>經言所言破戒其義云何者。純陀就見破戒之人。皆云趣向一闡提道。故更問起也。</p>
<p>有六妙藥者。要依此六及逆順十心依方等懺也。</p>
<p>五達罪相者。體達罪性無內外故。空即是無生之懺工是端坐念實相等。名大懺悔也。</p>
<p>經云則可拔濟者。佛性常住即是其義也。</p>
<p>經云譬如日出者。即是大涅槃曰能破無明之暗。故也。</p>
<p>發心達罪亦可會此者。一猶未捨法服。故能發心。猶達罪相故。能受持讀誦。亦是觀心誦經同也。</p>
<p>應具如前者。如前六種滅罪意也。</p>
<p>舉是舉非等者。文中自對供養得福為是。無福為非也。</p>
<p>女譬淺行菩薩者。謂前三教初心能生圓解。故云女也。</p>
<p>遠至他土者。生死為<span class='corr'>己</span>國。涅槃為他土。</p>
<p>天廟譬此經者。依此圓解常住之教。證天然之理也。</p>
<p>斷常耶眾譬恒河者。此語猶到應云恒河譬斷常等也。</p>
<p>經本性獘惡者。起破戒心未能生解。名為本性也。</p>
<p>得果報生天者。得於分果生第一義天也。</p>
<p>經云汝今不應作如是說者。此有兩意。一我以處處簡除闡提何須更。問言若能發心改悔還得果也。施此人不得福。定不改悔故也。</p>
<p>闡提作佛亦名謗佛者。一云經不說故。二我以簡除故。三是闡提故。故云謗也。</p>
<p>不作佛亦名謗佛者。謂佛說闡提有佛性故也。</p>
<p>經云少分一切者。是有餘之說。對於外道。未是無餘也。</p>
<p>大加方等者。方謂法也。等者廣也。以法廣故。故眾法所歸即大乘法也。</p>
<p>九十五種者。前九十三名體俱耶。後二犢子毗曇修多羅等名正體耶。華嚴九十六者以大望小。通取二乘亦斥成耶。故云九十六也。</p>
<p>貪是枝未煩惱如母者。由根條故則能生養。故云俱有也。</p>
<p>唯除助道是無餘義者。謂有餘無餘節節有之。更加一切無餘為極簡異有餘也。</p>
<p>修万行因得萬行果者。更應須約教簡之。作真實說。</p>
<p>無法不盡者。圓法為真也。</p>
<p>非因非果者。是正道理說。今意不爾。大小之中皆有餘無餘也。</p>
<p>更問功德下准文又分為二。先問次答。</p>
<p>一行標請者。上半下半請。</p>
<p>經云小停住。天人見佛就受供。不敢請久住於世。故云小也。</p>
<p>兩行釋請舉出家二人等者。阿難迦葉是傳持之人二人福大。故請佛住。闍王是國王。故須請住也。</p>
<p>引六卷觀如來兩足自知常無常者。此即表迦葉能了常無常意舉阿難。二人皆能了也。</p>
<p>出大論者。具如止觀記。</p>
<p>經云以種種物供養者。聞法報恩。表因趣果也。</p>
<p>經云而受記莂者。即是通記而不言。劫國久近作佛名號等也。</p>
<p>經云如是正法者。常住佛性一體秘藏也。</p>
<p>今佛為須䟦故者。機猶未熟。更說五行十德佛性之義。而成熟之。然後折攝善惡之用也。</p>
</div>
<p class='juan'>天台涅槃疏私記卷第六<span class='note-inline'>(二末)</span></p>
<div class='div-w'><p>承保四年夏五月二十八日一校<span class='corr'>已</span>了二交<span class='corr'>已</span>了</p>
</div>
</div><!-- end of div[@id='body'] -->
</body></html>