<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋門正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu70' />釋門正統第三</p><p class="byline">良渚沙門　宗鑑　集</p>
<div class='div-other'><a id='mulu71' />
<p class='h1'>身土志</p><p>無始以來。有物混成。橫無畔岸。豎絕本標。然膠膠擾擾乎其中者。咸迷茲性德。如醉如夢。但有六趣輪轉而<span class='corr'>已</span>。尚無出世三乘之法。況一佛乘乎。荊溪云。必有一人最初先覺。遂以斯道轉覺後覺。相續不<span class='corr'>已</span>。覺者滋多。乃有十方三世諸佛。欲窮佛理。身土為先。非土何以顯身。非身何以示玅。釋迦既爾。他佛可知。撰身土志。</p>
<p>大雄世尊。自劫踰塵點之前行菩薩道。歷諸圓位。成究竟覺。所證之法名曰玅法。故法華經云。我實成佛以來甚大久遠。葢能成即自報之智。名曰報身。所成即本具法體。名曰法身。智與體冥。乃能起勝劣大用。名曰應身。天親大士於是說示現三種菩提。一．應化菩提。經以分身表之。二．報佛菩提。經以釋迦表之。三．法佛菩提。經以多寶表之。法．報．單應身。複乃修性三身也。所謂玅法者。葢玅名不可思議也。法者。十界．十如。權實之法也。又南嶽舉三種。謂眾生法．佛法．心法。華嚴經云。若人欲了知。三世一切佛。應觀法界性。一切唯心造。言心造者。不出二意。一者約理。造即是具。二者約事。不出三世法數。頌云。六凡<span class='note-inline'>(六道輪轉三界。未免生死。故俱名凡)</span>．四聖<span class='note-inline'>(三乘則脫分段生死。佛則更脫變易生死。故俱名聖)</span>互具百<span class='note-inline'>(慈雲於一心字派出十界。復引墨迭貫方之聯珠。表一一界展轉具九。成百法界)</span>．十如是法<span class='note-inline'>(玅經方便品略開三顯一。殷勤稱歎。唯佛與佛。乃能究盡諸法實相。所謂諸法如是相．如是性．如是體．如是力．如是作．如是因．如是緣．如是果．如是報．如是本末究竟等。天台指此為法華一經正體)</span>。繞成千<span class='note-inline'>(謂一界具十如是法。十界則具百如是法。百界則具千如是法)</span>。五陰<span class='note-inline'>(實法)</span>眾生<span class='note-inline'>(假名)</span>并國土。是故三千數具足<span class='note-inline'>(生陰二千屬正。國土一千屬依)</span>。荊溪云。若非三千攝則不徧。若非圓心不攝三千。故三千總別成空．假．中。又云。方由理具。方有事用。今欲修觀。但觀理具俱破。俱立俱是法界。任運攝得。權實所現。葢實造者。以有四住地煩惱。潤分段生死業。能招集分段生死苦果。謂六道眾生。所稟陰入界身是也。又猶有無明住地煩惱。潤變易生死業。能招集變易生死苦果。謂阿羅漢．辟支佛及大力菩薩三種意生身是也。如來既<span class='corr'>已</span>玅證圓常之道。則五住究盡。二死永亡矣。然大悲熏心。且乘宿願力。豈忍坐視三乘六道流轉二死苦海而不救乎。於是乘本垂迹<span class='note-inline'>(本地所證唯一圓。佛垂迹化他則施四教)</span>。起乎權造。初於大通佛時。作第十六王子與諸大眾覆講此法。結其大緣。自茲之後。節節誘之。機緣既熟。遂於今日非頓而頓。現勝應身說大乘教。非漸而漸。現劣應身說小乘教。勝應者。乃如來現圓滿報身。別．圓大機所見也。故梵網經云。爾時釋迦從初現蓮華藏世界東方來入天宮中。說魔受化經<span class='corr'>已</span>。下生南閻浮提迦夷羅國。母名摩耶。父字白淨。吾名悉達。七歲出家。三十成道。號吾為釋迦牟尼佛。於寂滅道場坐金剛華王座。茲葢境玅究竟顯。名毗盧遮那。智玅究竟滿。名盧遮那。行玅究竟滿。名釋迦牟尼。三佛不一異。不縱橫。故名玅果法身。複報．應單乃體用三身也。別見則三佛相關。圓見則三佛相即。若夫藏通之機。止見釋迦而<span class='corr'>已</span>。此當更以天台所談身土反覆明之。先自同居淨穢說起。穢既不等。淨亦復然。劫灾頌云。業道增減。壽至十三。灾現刀．疾．飢。如次七日．月．年止<span class='note-inline'>(世界<span class='corr'>已</span>成。上界諸天下生瞻部。人界壽八萬四千歲。後乃百年減一歲。減至十歲。謂之減劫。復從十歲增之。子年倍父。謂父十歲。子二十歸。父二十歲子四十歲。增至八萬四千歲。謂之增劫。一增一減為一小劫。如是二十小劫為一中劫。成．住．壞．空各二十劫。共八十小劫。總成一大劫。每減劫中。人壽至三十時。飢僅灾起。經七年七月而止。減至二十歲。疾疫灾起。經七月七日而止。減至十歲。刀兵相殺。經七日七夜而止。餘少人民怖灾造福。故壽復增。此名小三灾)</span>。三灾水．火．風。上三定為頂。如次內灾等四無不動故<span class='note-inline'>(初禪內有覺觀患故招火灾。二禪內有喜患故招水灾。三禪內有樂患故招風灾。此名大。是三灾四禪無內患故亦無外灾)</span>。然彼器非常情。俱生滅故<span class='note-inline'>(器即依報。非是常住不壞之法。情則有情正報。彼天宮殿情生即生。情滅即滅)</span>。要七火．一水．七水．火後風<span class='note-inline'>(謂初禪經七火。二禪始一水灾。二禪經七水灾。初禪又經七火灾。三禪始一風灾。葢初禪實一大劫。以大梵先生後捨。除空劫。二十增減故壽六十小劫。二禪極光天七火灾。後始一水灾。故壽八大劫。三禪徧淨天四十九火灾。及七水灾。又七火灾。後始一風灾。故壽六十四大劫。劫章云。火．水．風灾以為數。數不能及僧祇量。即此大劫三無數。菩薩方登正覺時)</span>。正法念處經云。成．住．壞．空各二十劫為一大劫。葢劫成之初。梵王自二禪先生初禪。經一增減劫。次有梵子輔眾。從極光天感念而來。欲界空居次第成就。乃有微風漸盛。且堅成世界。底是為風輪。大雲遍覆。雨如車軸。積風輪上。結為水輪。水輪之上。凝為金輪。金輪之上。又注雨水。大風鼓擊。清濁異質。為梵世。為空居。為法寶石。為山海。為土地。品物惟錯。區域肇成。諸天福盡。下生南洲。身光能飛。不飲不食。後食地餅。林藤秔稻。體乃堅重。不復光明。日月為出。忿吞漫萠。受欲長滋。始有人道。分疆殖貨。盜賊以具刑罰以立。十惡成備。死淪三塗。覩茲惡趣。更修善因。得生俱盧三洲。及六欲天。令賢劫住世。當第九增減劫。至住劫當終。人皆厭世。修習禪定。上生初禪等天。不作諸惡。不生無間。住劫既盡。世界則壞。先空三塗。後極他化六欲諸天。以次上升。于時下界俱無有情。日熱四倍。先涸溝池。焦艸木。次現二日。三日。乃竭江河。次現四日。五日。又枯海水。至六日。七日。竝出則山石畢鎔。大千世界為猛火聚。梵眾梵輔以次上奔。惟梵王天最後捨去。世界煨燼。無復存者。劫壞則空。空而又成。為後劫始。若當水灾。則二禪奔三禪。風灾則三禪奔四禪。其為空洞。亦同火灾。茲竝同居之相也。梵網經云。我今盧舍那。方坐蓮華臺<span class='note-inline'>(蓮華藏世界海)</span>。周匝千華上。復現千釋迦<span class='note-inline'>(千色究竟天)</span>。一華百億國。一國一釋迦。各坐菩提樹。一時成佛道。如是千釋迦。盧舍那本身。千百億釋迦<span class='note-inline'>(諸處南閻浮提)</span>。各接微塵眾。俱來至我所。聽我誦佛戒。如是盧舍那佛。化為千釋迦王。千箇三千大千世界。一釋迦復化為百億釋迦。分王一三千大千世界內百億閻浮提。故號千百億釋迦牟尼佛。天台謂。此乃別赴一緣說。葢凡結經。多為同居而設。苟如正經廣談依正則惑矣。又華嚴云。都有十箇二十重世界種。遶此中心世界種。總都十一箇二十重世界種。又云。此十一箇世界種外周圍至輪圍山。復有一百箇世界種。隨方各十於中布列。近山周匝十箇世界種。各各上下四量餘九十箇世界種。不言重數。共有一百一十箇世界種。如天帝網。分布而住。此乃正經所說。大論云。復次。三千大千世界名一世界。一時起一時滅。如是十方如恒河沙等世界是一佛世界。如是一佛世界數如恒河沙等世界是一佛世界海。如是佛世界海數如十方恒河沙佛世界是佛世界種。如是世界種十方無量是名一佛世界。茲竝實報之相也。葢由如來坐勝劣兩應。施頓漸兩教。故有大始焉。有小始焉。小始既說同居依正。大始亦談實報身土。若夫方便乃斷通惑者之暫居。寂光乃斷別惑者之極證。既識同居．實報。則方便．寂光可類知矣。或見內典所說無邊剎海。及十世劫波。多以為誕。殊不知積年以為億。安得億年不為劫乎。積土以為邦域。安得邦域不為世界乎。如來既現圓滿報身。於是稱法界性說華嚴經。所談依正。諸法雖圓滿廣大。然約機。約教。未免兼權。故諸師論天台荊溪判釋是經。大約有四。一．法界華嚴。乃約理而說。二．盡未來際華嚴。乃約實報而談。三．寂場華嚴。乃約小機三七日中未覩說法而分。四．時長華嚴。人多異論。殊不知約化儀而言。則時長。止齊般若所謂頓漸<span class='corr'>已</span>竟。及化儀四教齊此等文是也。若約入法界而言。則時長必須直至涅槃。所謂大機。則華嚴不休。小機則諸教次第及鈍根菩薩三處入法界等文是也。劣應者。乃世尊所現百億化身。俯為藏通機見也。故法華經云。又以他日。於窻牗中。遙見子身。羸瘦憔悴。糞土塵坌。汙穢不淨。即脫瓔珞。細輭上服。嚴飾之具。更著麤弊。垢膩之衣。塵土坌身。右手執持。除糞之器。狀有所畏。葢緣一類機緣於頓無益。故不動寂場。而遊鹿苑。說四諦．十二因緣．事六度等教。然小非究竟。故有方等彈斥。般若淘汰。自頓．漸二法既合于般若之後。非特所說之經不名華嚴。而名般若。而能說之主。亦不名舍那而名釋迦。葢以不共般若共二乘說。故有茲施設耳<span class='note-inline'>(通名教共別圓名教不共般若名部共華嚴名部不共)</span>。次說法華開前頓漸。會入非頓非漸。始暢如來出世本懷矣。故經云。始見我身。聞我所說。即皆信受。入如來慧。除先修習學小乘者。我今亦令得聞是經。入於佛慧。又復如來開顯之後。重說大涅槃者。有二義焉。一為未熟者更說四教。具談佛性。令具真常。入大涅槃。故名捃拾教。二為末代鈍根。於佛法中起斷滅見。夭傷慧命。亡失法身。設三種權。扶一圓實。故名扶律談常教。比以諸師堅執一說。謂只一悉達太子。金剛土臺成道。四種機緣所見各異。引荊溪云。皆以三藏如來而為境本。於色相上四見不同。殊不知茲乃漸中開四。止在漸收耳。若夫化儀之四通收頓漸。則須分大小兩種八相。舍那．釋迦各為境本。方見如來一期施化儀式也。</p>
</div>
<div class='div-other'><a id='mulu72' />
<p class='h1'>弟子志</p><p>詩曰文王之德之純假以溢我。我其收之駿惠我。文王曾孫篤之又曰。子孫繩繩。萬民靡不承綿。過期之曆。孚忠厚之報。機關實在於此。故荊溪云。盡未來際。三世九世種熟脫三。是則念念三密。念念三九。念念三段。念念逆順。念念身土。一一不同。一一入實。又豈他所測耶。甞鼎舉臠。撰弟子志。</p>
<p>如來鶴林既滅。法付聲聞。則唯迦葉。其付菩薩。則有文殊領受。言教則在阿難。故阿難與文殊在鐵圍山則結集大乘。與迦葉在石室則結集小乘。乃與優婆離結集毗尼。凡以生死海中。法為船筏。黑暗崖下。法是明燈。譬如良醫雖近。玅藥猶存。商主云亡。寄寶尚在。故凡為流通者。功莫與京嚴教主。或對曰。吾佛出世無數方便。普度含生。金口宣揚。五十年之正教。阿難結集三百會之真詮。梵僧白馬以駝來。聖主置場而翻譯。萬億天龍之護衛。十方國土以流通。或初翻而地涌靈泉。或重譯而天降甘露。或誦之成功也口中蓮出。或講之悟物也天上華飛。或宣一偈地獄為之空。或念首題眾灾為之息。寫在空中而雨治不濕。閟於匣內而火燄不灰。噫。翻譯．讀誦．書寫．講說。其明效大驗尚如此。況復解而能行。行而能至者乎。又結集之後。有諸惡王出世。破毀佛法。則三藏金言必多放失。猶此土經傳遭秦火之酷也。故華嚴大經必假龍樹入海強記。而出世方得聞。則其餘貝多或存或沒。可類推矣。迦葉之後二十四傳。至于師子。皆如來金口懸記。謂之金口祖承。據涅槃經。佛以聲光召眾高會雙林。迦葉為定所持。阿難為魔所罥。以故二士不來。世尊將入涅槃。乃云。我宣正法眼藏。分付摩訶迦葉。良以迦葉頭陀第一。能為四眾而作依止。可以匡持法藏。立為初祖。良由於此。然諸祖傳法。其生緣入滅。付法藏傳既不明載。難為鑿空撰出。獨馬鳴．龍樹二大士。既各造論弘法。又有本傳可攷。所以其道東傳。為橫出天台。九祖謂之今師祖承。故唐柳子厚舉龍安海公。斥晚學皆誣禪以亂其教。其道遂隱。乃太息而言曰。嗚呼。吾將合焉。馬鳴．龍樹之道也。信哉斯言。實萬世學佛者之指南矣。自西天諸祖。預承佛記。位在四依。雖內弘大道。而外為小像。良以菩薩形服無準。聲聞威儀有度。故大雄既沒。欲化導易行。必為此像者。以四果是真福田故也。故二十四人。多言果證。然亦隨機利見。未必盡同。故有四依有四果。<span class='corr'>商</span>那毱多等四依為四果像也。馬鳴．龍樹等四依為四依像也<span class='note-inline'>(破見思稱比丘。破無明稱菩薩)</span>。故涅槃經有四種人能護正法。為世所依。即四果人也。初依示小乘內凡像。二依初果。三依二三果。四依四果。約其內證。則大菩薩。若以始終圓義明之。初依是觀行相似。人未破無明故。二依十住。三依行向。四依十地。依者憑也。於佛滅後。憑此四人。為人天依止。取解故也。葢羣生昏寢。長夜冥冥。先覺警世。慧日赫赫。故西域記明四日照世。東有馬鳴。南有提婆。西有龍猛。北有童授。或通宗乎眾典。或別釋於一經。既分照於四方。乃俱破於羣翳。然若據如來正付法處。須依玅經。本迹二門。開顯<span class='corr'>已</span>竟。乃稱揚初品因果功德。及讚毀罪福。然後現十種神力。摩畟塞虗空。諸菩薩頂囑耳。流通法華。為令其人得佛慧故。故此之付法。非特橫被十方。亦及豎窮三土。若乃付迦葉等。特為同居閻浮提內。住持三寶設耳。所以不在靈山會上而在雙林者。以涅槃追說四教故也。復次文殊．阿難結集之後。其大乘經律多是深位菩薩弘傳。罕有異執。惟聲聞之眾。各隨所解。遂起偏計。於三藏中毗尼尤甚。初畢鉢羅窟結集之時。既以窟內．窟外為上座．大眾二部<span class='note-inline'>(內上座部迦葉為祖。姑集三藏。外大眾部婆師婆為祖。結集五藏。名為結集。二部共一千眾)</span>。是後迦葉等五弟子。次第任持。各二十載。無有支別<span class='note-inline'>(豎五師)</span>。葢其體權達道。不相是非。通奉優婆離所誦滿八十徧。只號僧祇律也。先是如來住迦蘭陀林。與阿難入城乞食。路逢二童子聚沙以戲。其長曰。德勝掬沙為麨。奉獻世尊。其次曰。無勝合掌隨喜。時德勝施土<span class='corr'>已</span>。即發願云。使我將來蓋於天地。佛為德勝。授記我滅百年之後。當獲轉輪聖王。福田之一。於華氏城作正法王。號曰阿育。分我舍利。而作八萬四千寶塔。饒益眾生。洎百年後。果得為王。威被海隅。勢侔鐵輪。在位苛虐法僧佛經。造諸獄具。遭其憲網。悉皆酷治。乃至焚蕩經籍。斥逐賢聖。遇得道者。以神力化之。遂革廼過。又逢毱多以因果啟迪。廣說獻土之因。及如來懸記。興建浮圖之事。重省增懼。追思補復。於是遠會應真五百大眾於王舍城中重集三藏。不謂毱多出五弟子。乃於律藏各恣心見。不解均融。遂離僧祇。為五部焉<span class='note-inline'>(同世五師。亦謂橫五師結集。共五百眾)</span>。葢由如來善應物機。或隨人．隨根．隨時．隨國。依之修學。莫不悟道。故大集經云。如是五部。雖各別異。而不妨諸佛法界。及大涅槃。此五者雖採集不同。然亦同一說戒羯磨。猶未判然成異也。止因長老大天<span class='note-inline'>(執大眾部)</span>倚王者之力。於鷄園寺<span class='note-inline'>(白月晦日)</span>說偈鼓眾<span class='note-inline'>(龍象邊鄙二眾)</span>。別行布薩。由此諍競不<span class='corr'>已</span>。上座部<span class='note-inline'>(大德．多聞二眾屬)</span>不與相通。始乃破律為二部。二部派流有蕩不返。迨數百年。子孫繁衍。展轉異執為十八部。乃至五百部焉。哀哉化醇為醨。大義於是乖矣。析金爭㲲飲河。於是分矣。故諸部云。如是契經。我部不誦。而於自部。皆至于解脫者也。雖如來在世。為機不等。制立五名。乃是預表滅度之後。心有諸部分張。然其實如來教主。是一共誰。爭競而得分之。雖佛付法上首等。亦有五弟子。皆是相承。異世傳道化物。彼遺教三昧經稱。羅旬比丘以福薄故。乞食空還。佛使眾僧分伴為五。其所著衣亦五色有異。令羅旬更互著之。日隨一部中行。遂得飲食。茲乃如來在世。暗以五色之衣。用彰五部之相耳。非實各分五部也。至於毗曇小乘一藏。雖佛曾為諸弟子說。然散在眾經。初無別部。即大小乘十二部經之一也。洎乎迦葉．阿難重集之後。或十支宏闡。或千部鬱興。乃至有宗經而造者。有釋經而造者。皆是四依菩薩。發明大小兩乘。俾如來一代所說之經。各有歸宿而<span class='corr'>已</span>。所以立三藏之名者。葢以佛所說論。與佛世弟子及滅後弟子所造之論。足彼經律。各能含出世大義。以成寶藏之三也。北山錄云。論通弟子造以能合離真俗。舒蓄名理。<span class='corr'>壼</span>奧在殻。風味淵派。法義之所由生。故皆得謂之摩怛哩迦<span class='note-inline'>(此云本母。能生智慧如母生子)</span>。矯伏擒縱。啟塞關。激發斯爾。的施有餘勇。外道異黨莫余敢侮。故皆謂之優波提舍<span class='note-inline'>(此云論議)</span>。法謂所對慧則向觀向則克滅觀則克聖。故皆謂之阿毗達磨<span class='note-inline'>(此云無對)</span>。佛昔一時有言曰彼此。中間而入於定。諸大弟子各以<span class='corr'>已</span>解競宣聖意。或以生死為此。涅槃為彼。道為中間。或以眼根為此。色境為彼。識是中間。如是乃有五百言不相與。志不相奪。暨大聖起定。舍利弗等謄情稽疑。佛言。我說觸為此。集為彼。受為中間。爾曹雖非我意。然皆為滅苦之因。竝應受持。不宜忘失。故佛日未亡。舍利弗造異門足論。目連造法蘊足論迦多演那造施設足論。玉毫既晦。提婆設磨造識身足論。世友造品類足論戒身足論。迦多演尼造發智論。凡七論。奮揚才藻。控越風猷。旁求聖意。左弼神化。其大窮天地。細考隣虗。三傳四詩。各金玉其音也。復次如來高會鷲峰。開顯一化之後。皆欲令一切眾生俱住大乘。故方便品云。我此九部法。隨順眾生說。入大乘為本。以故說是經。又云。佛自住大乘。如其所得法。定慧力莊嚴。以此度眾生。自證無上道。大乘平等法。若以小乘化。乃至於一人。我則墮慳貪。此事為不可。又云。若我弟子自謂阿羅漢．辟支佛者。不聞．不知諸佛如來但教化菩薩事。此非佛弟子。非阿羅漢。非辟支佛。又舍利弗。是諸比丘．比丘尼自謂<span class='corr'>已</span>得阿羅漢。是最後身。究竟涅槃。便不復志求阿耨多羅三藐三菩提。當知此輩。皆是增上慢人。然如來說是玅法。勉逼時眾。固欲即令信受。其如極鈍之機。堅執小教。未肯迴心向大。如來於此亦不以大法強之。故安樂行品云。又聲聞比丘．比丘尼．優婆塞．優婆夷亦不問訊。若於房中。若比丘．比丘尼．優婆塞．優婆夷求聲聞者．求辟支佛者．求菩薩道者無得惱之。令其疑悔。是故普賢行法。楞嚴圓通雖皆以大乘為囑。留逗後昆。然中夜臨滅之時。遺教所談。終存其小。住法記云。此教所興。正存滅後以法華顯實。化事<span class='corr'>已</span>終。涅槃談常殘機亦盡。深悲未度具縛凡流。故重整偏小而為誘掖。故知末世修行。必自權門。雖學大乘。同修遠離。況經開會。寧有異途。矧乃聞常。無非實道。且夫四魔未伏。六賊難降。識想波騰。紛然莫息。我人嶽立。卓爾不移。自非戒忍對治。定慧調伏。悟苦集而可棄。慕道滅以知歸。既知止息無復疲勞。方可高踏於大方。直趍於寶所。此乃諸佛出世之常範。聖師弘闡之明規也<span class='note-inline'>(若據遺教。本聲聞乘。而馬鳴造論。乃名菩薩。大智述記以五意消。一．本如來出世意。二．順法華開會意。三．依涅槃重施意。四．流通應機意。五．大小相攝意)</span>。然西土諸師。諍競蠭起。學小乘者。禁方等。禮釋迦者。葉他佛。乃至道圓頓貝葉或沈于江。或炷于火。大乘於此亦不免執實難權。但東傳震<span class='corr'>旦</span>。大小混淆。亦不知何者為大。何者為小。自李唐以來。凡國家剃度僧尼。雖曰登壇稟戒。然開放逸者。多務去經而小律。所以佛法之弊。職此之由。為今之計。凡受具足戒者。必復與受梵網戒。而學大乘者。亦須依楞嚴等經。先持聲聞四棄．八棄。執身不動。後行菩薩清淨律儀。執心不起。要見大小竝行。道不相悖。仰副如來追說四教之意。庶幾佛日重光。有補聖化。復次如來在世。頓施別圓。在寂場中。四十一位法身大士及宿世根熟天龍八部一時圍繞。如雲籠月。則稟教之徒。初無在家出家之異。而所謂國王大臣者。亦莫得而預其事也。次為三乘根性於頓無益。故不動寂場而遊鹿苑。脫舍那珍御之服。著丈六弊垢之衣。先為五比丘三轉四諦法輪。一呼善來。須髮自落。袈裟覆肩。鉢盂在手。即證道果。謂之善來戒。八年之後。人根漸鈍。如來於是付囑諸大羅漢。游歷諸國。為諸來學。製衣剪髮。令歸依三寶。謂之三語戒。洎乎阿難入道。始興白四羯磨。謂之具足戒。又十四年。阿難始勸請度姨母愛道。以八敬法為比丘尼。又先曾為提謂長者等。授五戒．八戒。名為優婆塞．優婆夷戒。是故謂之四眾。自金河顧命之後。迄于有唐竝遵此制。唯則天延載初。始制出家二眾。令隸祠部。又經天寶之亂。軍興乏用。復令鬻牒。所以律云。非我所制。餘方為清淨者。不得不行。豈非如來以佛眼觀末世為吾徒者。當順正法乎。然周孔之教。其存于世者。雖禮樂制度未克盡復。然立學校以作成人。林設科目以遷舉人。林則猶有古先哲王之遺意。所以異人輩出。成致君澤民之勳業者尚多有之。若夫釋教之存於世。則異於是矣。既無學校以作成之。又無科目以選舉之。所以梵宇雖徧天下。唯其徒隨所偏。尚以教之。則作成之法果何在也。又僅有試經一科。其廢<span class='corr'>已</span>久。則選舉之法果何在也。宜乎其徒之闒茸者。日益多而反使其教無益於國家之萬一也。竊謂既存其教。當主其教。不可任其自興自廢。以謂不關政治而忘其作。成選舉之法。所謂作成者。俾其凡為領袖者謂之以讀誦大乘督之。以講演玅義。明一事因緣。則以本迹究源流。以時教判大化。修四種三昧。則以三觀為舟航。以五悔為㯭棹。乃至凡所應為。遵教行之。所不應為。遵教止之。茲葢大略也。若選舉之法。討論之。潤澤之。則聖君．賢相．名卿．才大夫之事矣。惟幸勿忘靈山囑累。惟幸勿忘靈山囑累。復次如來滅後。以教觀之學。傳於西域者。凡十四代。初無異轍。粵自金人入夢。東傳震旦。漢魏以降。雖有異途。及佛隴一。出則南北風靡<span class='note-inline'>(文中子云。元經以斷南北之粒。葢謂岷江所限南北也。南三師．北七師。就中光宅為最。章安云。但破光宅。餘者望風)</span>。然是時。<span class='corr'>已</span>有達磨西來之說。厥後賢首弘華嚴。慈恩闡唯識。則判然立異矣。故南山律乘雖獨出。法王所制及不空呪語。亦本如來密談。大法遂不免與數家者竝立為五。觀其各闢戶庭。雖若有異。然俱欲開遵群迷。俾知修習而<span class='corr'>已</span>。後之君子。幸自決擇焉。所謂天台教者。始自北齊文師。因閱中觀論悟其旨。遂遙稟龍樹為師。乃依論立觀。授於南嶽思大。思傳天台智者。智者研覃法華宗旨至藥王品大悟。即以告思。思曰。非汝不證。非吾不識。此法華三昧前旋陀羅尼也。縱文字法師千萬不能窮汝之辨。由是大弘厥教。傳五世而至荊溪。謂之天台九祖。學者宗之。幾與六籍侔盛。孤山曰。原夫一家宗趣。道傳三觀。悟自法華。故開張龍猛之宗解。釋鷲峰之典。於是鼎分。部帙翼張。教行更相映顯。以成大猷。所謂玄義釋題。止談化意。文句解經。但事消文。至於止觀。方談行法。故教在玄文。行在止觀。意令行解相濟。成我自心。是故三部相須。缺一不可。觀師云。天台智者大師。以五時八教判釋東流。一代聖教罄無不盡。言五時者。一華嚴時。二鹿苑時。三方等時。四般若時。五法華涅槃時。是為五時。亦名五味。言八教者。頓．漸．祕密．不定．藏．通．別．圓是名八教。頓等四教是化儀。如世藥方。藏等四教是化法。如辨藥味。今先辨化法四教。然後出化儀四教。及辨五時．五味。所謂化法四教者。一．三藏教。二．通教。三．別教。四．圓教。三藏教者。謂戒．定．慧。藏。二乘梯隥。出苦止息。化城菩薩伏惑。修行六度。論其境。則唯知六界由業所造。論其觀。則析色觀空。雖有三乘。同名小法。通教者。三乘共學。近遠俱通。若能前進。亦可得去。論其境。則不殊三藏。論其觀。則即色觀空。唯利根菩薩能遠通別圓。別教者。別在菩薩不與二乘人共。所行事理。非彼境界。論其境。則知十界由心所造。而不知本具。論其觀。則次第破惑。捨事取理。圓教者。圓謂圓融．圓滿。心外無境。百界性具。由具能造。故觀所造唯見本具。是則三諦一心。而具三觀一心。而修三惑一心而破三一一三。隨佛自意。是佛境界。非前三教行人所知。是究竟道。然此四教該佛一化。名相理趣未可卒備。所謂化儀四教者。一．頓教。二．漸教。三．祕密教。四．不定教。頓教者。頓觀一切三法也。謂修三觀破三惑。顯三諦等。雖次第頓入有異。然於初心竝聞三法。故名頓教。漸教者。於一切三法中。<span class='corr'>但</span>說少分而<span class='corr'>已</span>。謂修空觀破通惑。顯真諦等。後方轉入衍門。或接歸別圓。及開顯即圓。故名漸教。祕密教者。謂如來三輪不思議故。或為此人說頓。或為彼人說漸。彼此互不相知。故言祕密教。不定教者。亦由佛以一音演說法。眾生隨類各得解。此則如來不思議力。能令眾生於漸說中得頓益。於頓說中得漸益。如是得益不同故。言不定教。所謂五時者。佛初成道即說華嚴。為彼利根盛談圓頓。但兼別機。或說次第。而於小乘全未受益。次於鹿苑。但說三藏析空之法。小方受益。破四住惑。證無漏果。而執小為極。次說方等諸經。以衍對藏。四教俱說。以大訶小。挫其取證。由是稍懷鄙耻。有慕大心。轉小成衍。皆習通行。次說般若。融通淘汰。轉通成別。密破無知。聲聞心<span class='corr'>已</span>通泰故。佛加之轉教菩薩。空生．身子．迦葉悉在對揚之列。<span class='corr'>但</span>無希取。尚住小果。次說法華。直云唯有一乘。廢諸偏小。三乘受記。咸皆入圓。涅槃重施偏小則異。同知圓理。與法華同。此約一番小機。次第入者。得作此說。若約番番新入。菩薩利根。處處悟圓。則五時互通。各有始卒。然此宗自安史據亂。會昌籍沒以來。舊聞放失。傳者罔憑。或握半珠。隱而不曜。所有法藏。多流海東。吳越錢忠懿王觀永嘉集昧於教相。叩問韶國師。師稱螺溪寂洞明台道。王召寂建講。為遣使日本求其遺逸。為之造寺。賜以師號。追<span class='corr'>諡</span>九祖。一家教觀。鬱而復興。及寶雲通得二弟子。一曰知禮。即四明法智也。因慈光恩欲廢光明玄廣本觀心文。禮以扶宗排之。異說遂息。又撰諸鈔。大弘宗旨。中興其家。二曰遵式。即慈雲懺主也。遍行四種三昧。祖述國清百錄遺範。製金光明等懺法行世。又孤山圓雖傳奉先清觀法。然青出於藍。尤多自得。又承韓昌黎排斥之後。扶豎有功。著十疏通經。道俗韙之。初孤山撰刊正記釋觀經疏。四明亦製玅宗鈔輪。下有霅川嶽於三身壽量之見異乎二家。入室咨之。上書諫之。又說三千三諦。亦有異同。乃因歆向之議。頗招水乳之譏。戶牖各開。軌轍碩異義。神智患他宗所立。不本經論。但任胸臆。修證無由。縱有依經傍論。亦判釋不盡佛意。而却於佛法正宗妄有排斥。況祖三張者。假託老氏簉乎儒佛。世俗不窮根源。隨彼宗奉。遂於大部補注及四教集解。數數明誡。欲學者審其是正焉。</p>
<p>所謂賢首教者。初杜順和尚弘範華嚴宗旨。著法界觀以授儼師。儼師傳賢首藏師。藏師立五教判經。一曰小乘教。二曰大乘始教。三曰終教。四曰頓教。五曰圓教。幾百年而清涼澄觀國師追宗其學。造華嚴疏。圭峰密嗣之。號賢首五祖。</p>
<p>所謂慈恩教者。唐弉三藏遊天竺。遇戒賢論師傳瑜伽師地唯識宗旨。歸授慈恩基師。基師造疏鈔。依戒賢三時判教。一曰有教。二曰空教。三曰不空不有教。又其談八識緣境廣狹。及論轉識成智。束智成身。與夫造業受報等說。發明蘊奧。鉤抉細微。所謂高揖羣言。執神之機者。功葢多焉。</p>
<p>所謂南山教者。始優波離結集毗尼藏。至曹魏時。僧祇四分等律迭來此土。唐澄照宣律師屢感天神降現。商<span class='corr'>搉</span>律相等事。遂參諸異部以四分為宗。而撰述疏<span class='note-inline'>(戒業)</span>鈔<span class='note-inline'>(事)</span>。亦號三大部。破斥諸家。大弘厥旨。我皇祐元祐間有堪<span class='note-inline'>(會正)</span>．照<span class='note-inline'>(資持)</span>二師。接武而出。各述記文。後因生師與照爭論。旋遶左右。衣製短長。分兩派焉。</p>
<p>所謂密教者。初金剛薩埵於毗盧遮那前親受瑜伽五部蘇悉軌範。轉相傳授。及金剛智始來東土傳之不空。不空復入師子等國從龍智阿闍棃受十八會金剛灌頂。及大悲胎藏建壇之法。天寶中召至闕下。明皇特見高仰。及肅代二朝皆為灌頂國師。暨沒。贈台司空傳慧朗。厥嗣遂微。今但特有瑜伽佛事者存耳。先是空弟子慧果授與日本空海。傳授不絕。近俊芿來雲間從北峰印學者。即其遺派。學術行業真海東翹楚也。</p>
<p>所謂禪宗者。始菩提達磨遠越[葸-十+夕]嶺。來乎此土。初無不立文字之說<span class='note-inline'>(南泉普願始唱別傳不立文字。見性成佛)</span>。惟面壁習禪而<span class='corr'>已</span>。又以楞伽四卷授之慧可。謂可曰。籍教悟宗。又曰。我觀漢地惟有此經。仁者依行。自可度世。可持之以為心要。隨行不爽。遺委洎黃梅五祖弘忍。易以金剛傳授曹溪慧能。是謂六祖。爾後南北分宗。五家柝派。始各闢戶庭。侈大其道。於是稱禪宗者類。以掃蕩掀翻為尚。凡經論所詮事理解行。一切斥為紙上之談。詰其所以然。則曰。我宗無修無證。吁。安得天台六即之義。以藥其病乎。葢能有二弟子。一曰南嶽讓。二曰清原思。南嶽下分溈仰．臨濟二宗。溈仰雖絕。臨濟獨盛。迨至石霜。又分黃龍．楊龍．楊岐。今黃龍弱矣。而楊岐三佛最為競爽。清原下分曹洞．雲門．法眼三宗。法眼當五季時高麗國王遣沙門三十六人傳永明之道。相次以歸。遂以開寶八年絕乎中國。而傳乎高麗。令僅存曹洞．雲門二家焉。然啟禪關者。雖分宗不同。挹流尋源亦不越乎經論之禪定。一度與今家之定。聖一行也。復次如來善巧方便。深觀此方眾生身．鼻．舌根則鈍。眼．耳．意根則利。就三利中耳根為最。所以諸大菩薩於佛滅後。顯化娑婆。雖玅德現於清涼。徧吉彰於岷峩。然俱不若觀音本證耳根圓通投合此方機緣。救苦說法。厥功尤多。是故如來稱贊。非止一經。慈悲感應如普門品。圓通自在如首楞嚴。總持祕要如消伏三用。相好莊嚴如觀無量壽。至於指其處也。則見於華嚴大經。所謂南海岸孤絕處有山名曰補恒落迦。觀音菩薩止住其中。鎧菴贊固是塵塵俱法界。此方獨選耳圓通。復次如來臨滅。勑諸羅漢留身住世。或四。或十六。或九十九億。如基之布。散影十方。或海嶋。或山間。不可得而知也。按寶雲經。列十六大士之名。各有百千眷屬。及其住處。然後乃云。如是聖人皆不涅槃。應人天供。為世福田。於刀．疾．飢三灾之時。人壽十歲。佛法盡滅。而眾生壽復更增至百歲時。十六羅漢與諸弟子下閻浮提。說法教化。乃至人壽至七萬歲時。弘法乃畢。時諸羅漢以佛經典。及舍利等收聚起塔。乃共集會。結跏趺坐。圍繞是塔。當入涅槃。與世寶塔俱沒于地。不復出現。于時佛法一時盡矣。又於此時。千億支佛出現于世。說法利物。乃至減劫。人壽八萬歲時。彌勒佛出。又法華信解品四大弟子述偈。我等今者。真是聲聞。以佛道聲。令一切聞。我等今者。真阿羅漢。於諸世間。天人魔梵。普於其中。應受供養。又法華論。有四種聲聞。一曰決定性。二曰增上慢。三曰退大。四曰應化定性。若到法華則名元住小。元小退大。得記之後。竝堪受佛遺囑。住世應供。據法住記。諸大羅漢各承佛囑。住一世界一方所。為後人津梁。今永嘉鴈蕩．天台石橋．眉陽中巖．西蜀牛頭。皆化現異迹之所。又賓頭盧曾為樹提長者。現通。佛擯不容涅槃。勑令為末法四眾作大福田。然玅覺果人。究竟十號。方有應供之名。令諸大士。本證小法。亦同藏佛。得此名者。葢<span class='corr'>已</span>斷見思。出分段。即能應彼人天供養。況經法華開顯。進破無明。所謂真阿羅漢者乎。所以勑其久住世者。葢若如來住世無異也。禪者頌云。五百小乘癡齪漢。一生把定死蛇頭。神通玅用不如汝。佛法須還老比丘。茲葢不知聖賢以權引實之化。法華開顯之旨故云。鎧菴疏。位居<span class='corr'>已</span>辨。雖現聲聞之形。惑破無明。實祕菩薩之行。<span class='corr'>已</span>受上．中．下之記莂。長為正像末之良因<span class='note-inline'>(云云)</span>。又末代比丘．比丘尼三惑浩然。諸戒多犯。亦稱應供者。葢祝髮。染衣。實住持三寶之一。猶假儒衣冠非儒。而何所以與彼真僧同稱良福田也。故如來留白毫一分功德。供養末世弟子。又受兩國三千寶葢。獨留其一覆護末世弟子。令得供養。豈無自耶。復次如來滅後。寶誌現於梁朝。僧伽來於唐代。布袋化於鄞水。猪頭顯於雙溪。襄陽啖蛤。姑蘇餌蝦。羅什吞針。童進飲鴆。隱峰倒卓。灌谿步歸。或大吼而休。或翻舡而往。此皆菩薩羅漢應身生彼末法之中。作種種形。度諸輪轉者也。今之人往往竊服假形。叨濫上聖。能為其易者。不能為其難者。猶負塗之豕。躡應龍之足。其可得耶。</p>

<ul class="">
<li>左溪<span class="note-inline">(八)</span>
<ul class="">
<li>新羅純英</li>

<li>理應</li>

<li>法融</li>

<li>支硎道遵
<ul class="">
<li>靈源</li>

<li>道欣</li>

<li>法盛</li>

<li>靈輸</li>

<li>慧照</li>

<li>靈徹</li>

<li>智昂</li>
</ul></li>

<li>僧統神邕
<ul class="">
<li>進明</li>
</ul></li>

<li>婺州清辨</li>

<li>行宣</li>

<li>圓淨</li>

<li>法開</li>

<li>會稽大義</li>

<li>法源</li>

<li>明州道源</li>

<li>衢州道賓</li>

<li>慧從</li>

<li>常州守真</li>

<li>杭州法燈</li>

<li>法真</li>

<li>弟子傳禮</li>

<li>王元福</li>
</ul></li>

<li>法華<span class="note-inline">(六)</span></li>

<li>教主<span class="note-inline">(四)</span>
<ul class="">
<li>天竺真觀</li>

<li>國清普明</li>

<li>天台智越</li>

<li>華頂波若</li>

<li>天台法彥</li>

<li>福林大志</li>

<li>國清智璪</li>

<li>佛隴智晞</li>

<li>法忍等觀</li>

<li>玉泉道悅</li>

<li>玉泉法盛</li>

<li>國清普朗</li>

<li>九江智鍇</li>

<li>國清慧威</li>

<li>碧閒法俊</li>

<li>興皇慧弉</li>

<li>金陵法慎</li>

<li>南嶽慧稠</li>

<li>當陽抱師</li>

<li>玉泉關王</li>

<li>天台山龍王</li>

<li>得深心三十二人</li>

<li>得門千數</li>
</ul></li>

<li>北齊<span class="note-inline">(二)</span></li>

<li>龍樹<span class="note-inline">(一)</span></li>

<li>南嶽<span class="note-inline">(三)</span>
<ul class="">
<li>高麗玄光
<ul class="">
<li>入水光三昧二人</li>

<li>入火光三昧一人</li>

<li>升堂受莂一人</li>

<li>高閒慧旻</li>
</ul></li>

<li>南嶽大善
<ul class="">
<li>縣令陳正業</li>
</ul></li>

<li>南嶽僧照</li>

<li>枝江慧成</li>

<li>悟真慧超</li>

<li>雲峰慧涌</li>

<li>仙城慧命</li>

<li>江陵慧威</li>

<li>鐘山智瓘</li>

<li>枝江慧瓘</li>

<li>般若方合淨人</li>

<li>影堂二十八人</li>

<li>南嶽帝君</li>

<li>大都督吳明徹</li>

<li>業高四百</li>

<li>信重三千</li>
</ul></li>

<li>章安<span class="note-inline">(五)</span>
<ul class="">
<li>玉泉道素</li>

<li>荊州弘景</li>

<li>南嶽大慧</li>
</ul></li>

<li>天宮<span class="note-inline">(七)</span></li>

<li>荊溪<span class="note-inline">(九)</span></li>
</ul>
<ul class="">
<li>荊溪
<ul class="">
<li>道遼
<ul class="">
<li>素師</li>

<li>最澄</li>

<li>廣脩
<ul class="">
<li>維蠲</li>

<li>光韶</li>

<li>敬文</li>

<li>良諝</li>

<li>物外
<ul class="">
<li>慧凝
<ul class="">
<li>玄廣</li>

<li>處原</li>
</ul></li>

<li>敬休</li>

<li>元琇
<ul class="">
<li>常操
<ul class="">
<li>義從
<ul class="">
<li>德儔
<ul class="">
<li>慧[(文*民)/(〦-一+貝)]</li>

<li>修雅</li>
</ul></li>
</ul></li>
</ul></li>

<li>清竦
<ul class="">
<li>義寂
<ul class="">
<li>行靖
<ul class="">
<li>契能</li>

<li>慶文</li>
</ul></li>

<li>瑞先</li>

<li>義通
<ul class="">
<li>清曉
<ul class="">
<li>遇成
<ul class="">
<li>守仁</li>
</ul></li>
</ul></li>

<li>有基
<ul class="">
<li>定祥</li>
</ul></li>

<li>異聞</li>

<li>體源</li>

<li>知禮</li>

<li>遵式
<ul class="">
<li>祖韶
<ul class="">
<li>元淨
<ul class="">
<li>若愚
<ul class="">
<li>義誠</li>
</ul></li>

<li>梵光</li>
</ul></li>

<li>可昇</li>

<li>居白</li>

<li>慧辨
<ul class="">
<li>從雅
<ul class="">
<li>仲元
<ul class="">
<li>慧觀</li>
</ul></li>

<li>德賢</li>

<li>慧日</li>

<li>思尚</li>

<li>永堪
<ul class="">
<li>子琳</li>
</ul></li>
</ul></li>
</ul></li>

<li>思義</li>
</ul></li>

<li>清鑑</li>

<li>法潤</li>

<li>本融</li>

<li>思悟</li>

<li>胡則</li>

<li>文昌
<ul class="">
<li>天授</li>
</ul></li>
</ul></li>
</ul></li>

<li>寶翔</li>

<li>澄或</li>

<li>宗昱
<ul class="">
<li>覺明</li>

<li>智臻</li>

<li>懷慶</li>

<li>曉乘</li>

<li>悟真</li>

<li>蕭閑</li>

<li>志倫</li>

<li>懷玉</li>
</ul></li>
</ul></li>

<li>覺彌</li>

<li>志因
<ul class="">
<li>可榮</li>

<li>義清</li>

<li>懷讚</li>

<li>晤恩
<ul class="">
<li>洪敏</li>

<li>文備</li>

<li>源清
<ul class="">
<li>智圖
<ul class="">
<li>智仁</li>

<li>繼齊</li>

<li>咸潤
<ul class="">
<li>善明</li>
</ul></li>
</ul></li>

<li>慶照</li>

<li>德聰</li>

<li>慶巒</li>
</ul></li>

<li>可嚴
<ul class="">
<li>蘊常</li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>
</ul></li>

<li>行滿</li>

<li>普門子</li>

<li>梁肅</li>

<li>李華</li>

<li>田敦</li>

<li>崔恭</li>

<li>受業身通三十九人</li>

<li>智度</li>

<li>元皓
<ul class="">
<li>智淨</li>

<li>仲儀</li>

<li>子瑜</li>

<li>道如</li>

<li>仲良</li>

<li>尼悟極</li>

<li>智真</li>

<li>道巽</li>

<li>識徹</li>
</ul></li>

<li>無姓</li>

<li>懷遠</li>
</ul></li>
</ul>
<ul class="">
<li>法智
<ul class="">
<li>廣智尚賢
<ul class="">
<li>神智鑒文
<ul class="">
<li>空相思恭
<ul class="">
<li>戒澄</li>
</ul></li>

<li>延慶宗正</li>

<li>明智中立
<ul class="">
<li>晁說之</li>

<li>陳瓘</li>

<li>法維</li>

<li>法中</li>

<li>慧照法鄰</li>

<li>延慶覺先</li>
</ul></li>
</ul></li>

<li>溫州全教</li>

<li>明州蘊恭</li>

<li>超果惟湛
<ul class="">
<li>海慧若圓</li>
</ul></li>

<li>處州義詢</li>

<li>扶宗繼忠
<ul class="">
<li>溫州法詮</li>

<li>神智從義</li>

<li>僧正處元
<ul class="">
<li>息菴道淵
<ul class="">
<li>淨社處廉
<ul class="">
<li>法明文節
<ul class="">
<li>閑林子真
<ul class="">
<li>法明師昶</li>
</ul></li>
</ul></li>

<li>壽昌法舟</li>

<li>天台法雲</li>

<li>玅慧師楷</li>

<li>水陸文炳</li>
</ul></li>

<li>圓辨道琛
<ul class="">
<li>月堂慧詢
<ul class="">
<li>悅菴淨慧</li>

<li>逸堂法登</li>
</ul></li>

<li>一菴處躬
<ul class="">
<li>正菴端信</li>
</ul></li>

<li>雪堂戒應</li>

<li>清湛</li>

<li>指南仲韶</li>

<li>止菴法蓮
<ul class="">
<li>環菴戒樞</li>

<li>鏡菴景遷</li>
</ul></li>
</ul></li>
</ul></li>
</ul></li>
</ul></li>

<li>杭州如吉</li>
</ul></li>

<li>明州本圓</li>

<li>浮石崇矩
<ul class="">
<li>守孜</li>

<li>溫其
<ul class="">
<li>善嵩</li>

<li>居式</li>
</ul></li>

<li>日東</li>

<li>懷月</li>
</ul></li>

<li>衢州文智</li>

<li>三學則全
<ul class="">
<li>若水</li>
</ul></li>

<li>廣慈慧才
<ul class="">
<li>希最</li>

<li>子良</li>

<li>思辨</li>

<li>惟清</li>

<li>法宗</li>
</ul></li>

<li>慧舟</li>

<li>志豪</li>

<li>越州覺琮</li>

<li>神照本如
<ul class="">
<li>能仁法寶</li>

<li>白蓮處咸○</li>

<li>神悟處謙
<ul class="">
<li>北神淨梵
<ul class="">
<li>通照慧明
<ul class="">
<li>報慈蘊堯</li>
</ul></li>

<li>超果慧道
<ul class="">
<li>德藏從進</li>
</ul></li>

<li>頂山子文</li>

<li>飛英智忱</li>

<li>北禪慧深</li>
</ul></li>

<li>婺州子方</li>

<li>白蓮善珪</li>

<li>德藏擇瑛</li>

<li>壽安良弼
<ul class="">
<li>教藏有全</li>
</ul></li>
</ul></li>

<li>樝菴有嚴
<ul class="">
<li>法麟</li>

<li>應通</li>
</ul></li>

<li>寶纖</li>

<li>元璪</li>

<li>台州懷雅</li>

<li>杭州義全</li>
</ul></li>

<li>廣嚴瑩</li>

<li>南屏梵臻</li>

<li>淨覺仁嶽
<ul class="">
<li>慧勤</li>

<li>可久</li>

<li>子昉</li>

<li>乃仁</li>

<li>尚能</li>

<li>慈梵</li>

<li>靈照
<ul class="">
<li>靜仁</li>

<li>覺圓</li>

<li>靜智</li>
</ul></li>

<li>胡宿</li>
</ul></li>

<li>文粲後身道因
<ul class="">
<li>梓菴有倫</li>

<li>道時</li>

<li>薛清歸</li>
</ul></li>

<li>俞源清</li>
</ul></li>
</ul>
<ul class="">
<li>南屏
<ul class="">
<li>群峰太初
<ul class="">
<li>梵慈智普
<ul class="">
<li>東靈欽
<ul class="">
<li><span class="corr">揚</span>尖初淵
<ul class="">
<li>崇先了生</li>

<li>楊尖法欽</li>
</ul></li>
</ul></li>
</ul></li>

<li>龍華方</li>
</ul></li>

<li>南屏靈玩</li>

<li>南屏用文
<ul class="">
<li>憲章仲閔
<ul class="">
<li>餘慶道存</li>
</ul></li>
</ul></li>

<li>杭州宗正</li>

<li>超果會賢
<ul class="">
<li>精微彥倫
<ul class="">
<li>清辨蘊齊
<ul class="">
<li>景德法雲</li>
</ul></li>

<li>寶積彥端</li>
</ul></li>
</ul></li>

<li>溫州景初</li>

<li>文詡</li>

<li>如詢</li>

<li>慈辨從諫
<ul class="">
<li>圓覺蘊慈
<ul class="">
<li>法照中皎
<ul class="">
<li>能仁道山
<ul class="">
<li>白蓮法希
<ul class="">
<li>海空法英</li>
</ul></li>

<li>白蓮法雄
<ul class="">
<li>東山祖意</li>
</ul></li>
</ul></li>

<li>則菴明哲</li>

<li>醴泉行環</li>

<li>布金覺先</li>
</ul></li>

<li>神敏慧齊</li>

<li>文首座</li>

<li>能行人</li>
</ul></li>

<li>法雲宗敏</li>

<li>圓明智賢</li>

<li>車溪擇鄉
<ul class="">
<li>祥符道忻
<ul class="">
<li>悟空善榮</li>
</ul></li>

<li>牧菴有朋
<ul class="">
<li>顯菴法昌</li>

<li>隱學本然</li>

<li>浮石子慧</li>

<li>永福智敦</li>

<li>天王道用</li>

<li>能仁懷寶
<ul class="">
<li>艸堂如寶</li>
</ul></li>
</ul></li>

<li>竹菴可觀
<ul class="">
<li>智行守旻</li>

<li>神辨清一</li>

<li>北峰宗印
<ul class="">
<li>日本俊芿</li>

<li>古雲元粹</li>
</ul></li>
</ul></li>
</ul></li>

<li>明義首座</li>

<li>佛智慈雲
<ul class="">
<li>法照淨通</li>
</ul></li>

<li>普明如靖
<ul class="">
<li>圓通思梵</li>

<li>普圓善期</li>
</ul></li>

<li>慧覺齊璧
<ul class="">
<li>北禪文俊</li>

<li>北禪法榮</li>

<li>慧照道倫</li>

<li>圓覺淨珪</li>

<li>慧解曇應
<ul class="">
<li>慈室玅雲</li>

<li>癡絕希顏</li>
</ul></li>

<li>清修法久</li>

<li>密印修慧</li>

<li>澄覺神煥
<ul class="">
<li>覺菴簡言
<ul class="">
<li>總菴玅心</li>

<li>常齊法燈</li>

<li>鑑堂思義</li>
</ul></li>
</ul></li>

<li>假名如湛
<ul class="">
<li>車溪智欽</li>
</ul></li>
</ul></li>

<li>天竺應如
<ul class="">
<li>法燈道遵</li>

<li>崇先懷志</li>

<li>宣祕慧仙</li>

<li>普圓普證</li>

<li>餘姚澄</li>
</ul></li>

<li>慧覺清月</li>

<li>佛照智賢
<ul class="">
<li>神辨覺寧</li>

<li>等慈慧序</li>
</ul></li>
</ul></li>
</ul></li>
</ul>
<ul class="">
<li>白蓮咸
<ul class="">
<li>白蓮道鄉
<ul class="">
<li>台州淨侁</li>
</ul></li>

<li>明州淨景</li>

<li>安國元慧
<ul class="">
<li>智涌了然
<ul class="">
<li>延慶智連</li>

<li>澤山與咸</li>

<li>赤城中益</li>

<li>白蓮智圓</li>

<li>山堂元性</li>

<li>白蓮玅璘</li>

<li>白蓮清悟</li>

<li>白蓮子眸</li>

<li>虗堂本空</li>
</ul></li>

<li>梵章首座</li>

<li>真教智仙
<ul class="">
<li>證悟圓智
<ul class="">
<li>都錄若訥
<ul class="">
<li>等菴士衡</li>

<li>虗菴有宏</li>

<li>上竺玅珪</li>

<li>中菴師安</li>

<li>上竺師覺</li>

<li>石磵從戒</li>

<li>晦案慧明</li>
</ul></li>
</ul></li>
</ul></li>
</ul></li>
</ul></li>
</ul><p style="margin-left:1em">或有功法門。或章藻相涉而未詳承稟者。</p>

<ul class="">
<li>金華方巖䄳</li>

<li>志遠元堪二師</li>

<li>抱玉楚金二師</li>

<li>寶王論飛錫</li>

<li>十祖玄燭及皓端師</li>

<li>虎丘智琰</li>

<li>萬州行滿</li>

<li>終南善師</li>

<li>玉泉恒景</li>

<li>棲霞法嚮</li>

<li>終南法誠</li>

<li>剡溪明曠</li>

<li>悟真法盛</li>

<li>寶藏利贇</li>

<li>天台道暹</li>

<li>錢唐善信</li>

<li>空相有圭</li>

<li>嘉禾子玄</li>

<li>天台元頴</li>

<li>佛智道如</li>

<li>溫州覺津</li>

<li>無相法勒</li>

<li>日本源信及寂照紹良二師</li>

<li>司封鍾離松</li>

<li>鎧菴居士吳克<span class="corr">己</span></li>

<li>寶積實講師</li>

<li>姑蘇開上人</li>

<li>四教儀諦觀</li>

<li>宗元錄元頴</li>

<li>寶雲威</li>

<li>普照因</li>

<li>會稽仲</li>

<li>括蒼聰</li>

<li>廣化明</li>

<li>廣慧賓</li>

<li>普慈暉</li>

<li>慈門熙</li>

<li>空相融</li>

<li>清方二師</li>
</ul><p>統圖如右。夫佛之設教也。尤致謹於小．大．偏．圓之辨及其施化也。則大小俱談。偏圓竝列。無一機見棄。無一法或遺。四教以網羅之。三接以神明之。迄於無一人之不成佛。吾祖亦然。先說思議。後說不思議。以十境．十乘配對四教。為四百乘。觀法以契佛心扶之。餘宗弘小則棄大。讚圓則毀偏。皆著榮執枯。分河飲水耳。果得統耶。非統耶。先佛大醫王也。四教遣病藥也。三接行藥湯使也。吾祖醫子克家者也。諸師傳克家子方法者也。雖其間不能無優劣。劣者亦能以家法示人。況優者乎。獨列正統。未見其非也。</p>
</div>
<div class='div-other'><a id='mulu73' />
<p class='h1'>塔廟志</p><p style="margin-left:1em">依正相須其猶地利人和之不可缺乎。非人何以弘道。非處何以安人。法智載嚴於誓戒。慈雲廣紀於金園。凡以此也。天造地設。物護神欽。軌範攸聞。興衰所繫。其可忽耶。撰塔廟志。</p>
<p>如來既往。悲願恒存。特留舍利。饒益世間。故當時則有八國共分。後世則有無憂興建。所謂八國共分者。按菩薩處胎經云。佛滅度後。乃有舍利八斛四斗。八大國王嚴兵競爭。乃至天龍八部皆興奪心。時有智臣諫曰。諸王若爭。須有勝負。如來舍利。不成利益。我當分為三分。一分奉諸天。一分與龍神。一分分八國。由是眾心悅隨。各將金壜盛貯迎歸本國。建塔供養耶。旬傳亦云。先為三分。謂人．天．海。人中一分復分為八。所謂無憂興建者。按無憂王傳云。東天竺國阿恕伽王。盡收西域諸塔。及龍宮舍利。夜後鬼神碎七寶末。造八萬四千塔。命尊者耶舍舒指放光八萬四千道。令羽飛鬼各隨一光盡處安置一塔。於一日中足滿其數。徧瞻部洲。界在震旦國者。十有九所。今明州阿育王山廣利寺者。十九之一數也。又三國之初。吳人未信釋典。天竺沙門康僧會始入吳地。締搆行道。孫權以為矯異。誣俗攝會。讓曰。佛有何靈。爾獨改形。會曰。佛身雖滅。遺骨舍利應現無方。外國先王建塔八萬四千。表遺化也。權謂。紿<span class='corr'>己</span>。俾祈舍利。嚴憲緩期至三七日。會徒將死。舍利乃降。鏗然盤中。上燭虹霓。吳之君臣。相顧而悅曰。至哉。奇瑞也。始立建初寺。仍呼其地為佛陀里。時赤烏十年也。然今所陳八國及無憂等事。此則如來施化之迹耳。若以天台教旨判之。則有四教互為有無。及分段．變易。存沒不同。生身．法身全碎有異。學者又宜深究焉。謂四教俱有。四教俱無。藏通有別圓無。別圓有藏通無。法性無分段有。及全碎俱有也。四教俱有者。玅玄云。雙樹入無餘涅槃。薪盡火滅。留舍利為一切人天作福田等。此是通佛舍利也。大經云。如來受長者八斛四斗供。入滅留八斛四斗舍利。此約藏教而言也。若別圓有者。此表常住。身雖入滅。留此舍利。以表不滅也。四教俱無者。藏通言無。此表二教灰斷不生義。別圓言無。此表二教常住不滅義。藏通有．別圓無者。藏通實有生滅。故云有。別圓不談生滅。故云無。別圓有．藏通無者。利根菩薩受別圓接。見有舍利。當教鈍根住空菩薩。見無舍利。法性無．分段有者。機息應轉為滅。故知界外法性身佛則無。若界內者。既是分段生身。有生滅故有。全碎俱有者。如多寶全身舍利。釋迦碎身舍利也。復次。此方古之儒禮。追遠祖宗之儀。七廟乃有寢。無廟但以本主寓神迎尸居位。初無後代。範金合土。刻石織文。乃至縑索繪畫等像也。若夫釋氏之教則不然。按觀佛三昧經云。佛昇忉利天上既久。時優填王不勝戀慕。鑄金為像。聞佛當下。以象載之。仰候世尊。猶如生佛。及遙見佛。足步虗空。踏雙蓮華。放大光明。佛語像云。汝於來世大作佛事。吾滅度後。我諸弟子付囑於汝。若有眾生。造立形像。種種供養。是人後世必得念佛三昧。佛告阿難。持我語。遍告弟子。我滅度後。造佛形像。及畫佛迹。令人見之。心生歡喜。能滅恒河沙劫生死之罪。若據帝釋造像經乃木為之。葢如來赴機不同耳。又毗奈耶律云。給孤長者造寺後作念。若不彩畫。便不端嚴。即白佛。佛言。隨意。未知畫何物。佛言。於門兩頰。應畫執仗藥叉。次傍一面畫大神變。次一面畫五趣生死輪。簷下畫本生事。佛殿兩頰畫持鬘藥叉。講堂畫耆宿講說。食堂畫持餅藥叉。庫門畫持寶藥叉。水堂畫龍王持餅。浴堂．火堂畫天使者<span class='note-inline'>(亦五天使．亦五官。即生．老．病．死牢獄)</span>。經法堂畫菩薩并地獄相。瞻病堂畫佛躬看病比丘相。大小行處畫死屍相。僧堂畫自骨相。又正法念經云。昔有國王夫人生千子。欲試當來成佛次第。拘留孫佛探得第一籌。釋迦第四籌。乃至樓至當千籌。第二夫人生二子。一願為梵王。請千兄轉法。次願為密跡金剛神。護千兄教法。據經惟一人。今狀於伽藍之門而為二像者。夫應變無方。多亦無咎。又五分律云。佛四面有五百金剛。今狀其二。無可疑也。又前文云。於門兩頰。應畫執仗藥叉是也。今殿中設釋迦．文殊．普賢．阿難．迦葉．梵王．金剛者。此土之像也。阿難合掌。是佛堂弟。理非異儀。迦葉擎拳。本外道種。且附本習。以威來象。葢若以聲聞人輔。則迦葉居左。阿難居右。若以菩薩人輔。則文殊居左。普賢居右。今四大弟子俱列者。乃見大．小乘各有二焉耳。梵王執爐。請轉法輪。金剛揮杵。衛護教法也。或設三佛同殿。右彌勒．天親．無著者。當來補處之像也。左彌陀．觀音．勢至者。淨土之像也。竊甞論之。若據娑婆化主。止立釋迦之像。輔以文殊．普賢可也。若夫極樂教主。雖輔以觀音．勢至。然當以別殿處之可也。當來下生。既在補處。未有輔佐。豈得與釋迦．彌陀竝列而為三耶。茲豈一佛獨化之道乎。又見以佛侍佛。又未成道。未轉法輪。即預居萬德世尊之位。既招多過。良為不可。又有以菩薩居正殿者。道場之建。本為菩薩設。如天竺觀音是也。初五季時。僧翊得奇木不能名。刻為聖像。僧勳又以支佛舍利。納置頂間。其後像現光怪。降祥于下。又熈寧中。曾魯公感異夢。復因禱雨孚應。遂敷奏朝廷。加號靈感。建炎中高宗皇帝。聖駕南渡。駐蹕臨安雨晹。祈禱厥應如響。別聖相仍。至今不絕。若夫靈驗事迹。則有智覺禪師之賦。邊公侍郎之傳。欲知菩薩為我父師。請自覧焉。又有菩薩一百籤。及越之圓通一百三十籤。以決群迷。吉凶禍福。禱之誠者。纖毫不差。敘其事者。謂是菩薩化身所撰。理或然也。或依倣而作。則多名目。但以菩薩迹示等覺．正遍知。不思議神力挾之。則或驗．或不驗。可見矣。復次諸方梵剎。立藏殿者。初梁朝善慧大士<span class='note-inline'>(傳翕玄風)</span>。愍諸世人雖於此道頗知信向。然於贖命法寶。或有男女。生來不識字者。或識字而為他緣逼迫不暇披閱者。大士為是之故。特設便方。創成轉輪之藏。令信心者推之一匝。則與看讀同功。故其自誓曰。有登誓藏門者。生生不失人身。又能旋轉不計數者。是人所獲功德即與誦經無異。今稱龍宮海藏者。乃約龍樹入海而言。又稱天宮寶藏者。乃附慈氏居處而說。然一切如來只令口誦。心惟轉我法輪。饒益羣品。今大士特興慈悲。在在處處。創此機輪。運轉不息。欲俾一切含靈同霑利益。盡未來際成等正覺。大哉神力。詎可思議耶。先民所謂智者創物。大士其有焉。若夫諸處俱奉大士寶像。於藏殿前首頂道冠。肩披釋服。足躡儒履。謂之和會三家。佛印禪師<span class='note-inline'>(了元)</span>為王荊公贊其所收畫像曰。道冠儒履釋加沙。和會三家作一家。忘却率陀天上路。雙林癡坐待龍華。又列八大神將運。轉其輪。謂天龍八部也。又立保境將軍。助香火之奉。謂是在日。烏傷宰也。茲三者[弓*ㄆ]錄無文<span class='note-inline'>(錄六卷。弟子結集。進士櫻頴修定)</span>。不能自決。直俟龍華會上。庶可問津耳。抑甞究之。大士既示迹同凡。則其所服者。必隨當時在家之服。況蕭梁既廢五斗米道。專奉西聖之教。當時衣縫腋者。亦多歸向真乘。又何俟大士冠履加沙。以和會之耶。承訛襲舛。若是者多矣。復何恠乎。復次精舍所踞。號曰仁祠。式警羣迷。聿形悲濟於彼坊佐。或臨江湖川。澤汙沼隄防之處。多有因高就下。普化博施。捐以為放生池者。濫觴雖兆於真經。滲漉實推於佛隴。自天台海曲買滬梁之地綿丘三百里。敷奏王家。全宥潛蟄。因艸菴日海上漁人截流一網。巨尾孅鱗。皆為所有。一日何止萬死耶。智者甞刱放生池於海涯。當其放之也。則為授歸戒。說大法。然後縱之海中。圉圉洋洋得其所也。而不知日活幾千萬億乎。智者沒。至唐末。中國台道漸息。而海東諸國極熾。忠法師謂智者緣在此方。而道敷于海東者。此必放生諸魚所致耳。聞者莫不笑之。以余觀之。其語若誕。教理有憑。流水十千天子。即脫魚報。豈非此乎。中興以來。祥開延慶。化廣葛川。金塘大堤。歌於劉禮部之頌溍潯淥浦。酬於王丞相之恩。故教行錄．金園集。各有放生儀軌。鱗番疊幅。率土化之。佛生之旦。眾大和會。浮泛綵鷁。演唱竺墳。悟流水勝因。識銜珠善報者。舉袂揚塵。揮汗成雨。固不待於百年而後。勝殘去殺也。況動以祝聖為名。則憂國愛君。顧不韙歟。復次伽藍中事有若微。而所繫至大者。刻漏是也。正因出家。必有眾法。禮念而不失限。齋粥而不愆期。皆眾法之微者也。滁陽慶曆集施昌言贈開化覺詩。坐久銅蓮。幾番沈注。遠公以山中不知更漏。乃取銅葉為器。狀如蓮華。置水之上。其底沈水。半之乃沈。每晝夜一十二沈。為行道之節。此與釋氏要覧釋蓮社名義大同。若夫允合眾論。推窮理道。則有沙門瑞新之壺。更記文曰。湛盧制鐘無聲。陸斷犀兕。將補履不如兩錢之錐。賢丈人預半千之曆數。是其興亡。若風雨司晨。不如僆鶤之口。夫物無全用。人難盡善。故尺短寸長。蓍龜誠不能知。事亦可信也。吾黨謹先人之遺訓。粥則見乎掌文。齋則過午不食。奈屏居丘園。凡陰霾晝起。密雲夜作。而秉㸑者耳不聞銅烏之聲。目不辨曦轡之位。時有失節。一夫失準。多士咸苦。余病之亦舊矣。乃創一石壺。連足高一尺過半。廣二尺許。壺內有水。水外有山。山有十二峰。外間列小峰亦十二朵。以象二十四位也。壺心立臺曰若陽。中有司烏丈人而處焉。臺面相對。有建大竿舉于水中。刻太陽之形懸于竿。表高出群峰之巔。壺下置一木囊。內有鐘。渠有流。權有欹。槩有合。最兒有大輪。有旋車。有乎輿。甞實水于鐘渠。以曲諸漏。入流權中。權與欹槩相應合。最兒坐權槩之末。執陰陽箭。履端持漏以射於滿大輪。輪得箭而輕舉矣。大輪舉則旋車行。車行則平輿轉。平輿載轉。若陽臺上司烏丈人乃移一位。以正曜靈之所臨。一百刻中。總四十八箭。以占二十四時。分方定位。日月與之期。明陰洞陽。天地不能欺。晝夜消長。山川昏黠。而早晚之節。能使人之不惑。故命之曰壺。更雖媿銀龍之先。巧華漏之奇製且貽。則雪庭以解顛倒之<span class='corr'>刺</span>耳。年名景祐。太歲甲<span class='corr'>戌</span>。仲秋月望日記。宏智禪師宗門達者。甞倣其製。而立於太白。後備其文。而刻諸堅珉。抑又以見壺更之製。可以範圍伽藍。彌綸眾法者也。後又有以盤摹香篆。號無聲漏者。締創若易。而久久之後。末香有燥濕。山童有勤墮。豈若壺更之罕失耶。</p>
</div>
<div class='div-other'><a id='mulu74' />
<p class='h1'>護法志</p><p style="margin-left:1em">護之為言養成之之謂也。群荄萬彚。何者非材。而梧檟勝於貳棘。四肢六分。何者非身。而一指劣於肩背。是知愛護應達本源。人存法存。事非聊爾。外護雖切。內護尤深。為開明故。撰護法志。</p>
<p>大雄出世。雖示入同居。先說華嚴。然頓施別．圓二教。乃專為界外菩薩。則其法有不必護者。次說阿含。則當漸初。獨施藏教。乃專為一類小機。則其法有不足。護者惟其漸中開出四教之後。正欲同居土中。廣演大法。方有魔外之擾。必賴諸天八部及國王大臣協力擁護。方可流通。然說方等．大集之時。雖會一切鬼神護持正法。比之光明。則三乘同學既不專小。亦不專大。又三學尊經。諸天本所聽受。故獨於此時。各各發願焉。又說仁王般若之時。雖囑十六大國。令其受持是經。於千里內七難不起。挍之涅槃。則正當如來入滅。故國王大臣獨受付囑擁護住持三寶也。今故舉此二經以發明其事焉。所謂光明發願者。如鎧菴裝天像願文云。吾佛世尊乘宿願力。以一大事出現於世。演說真詮。數極河沙。開悟未來。亘百千劫。是故諸天於方等會各發弘誓。護持流通。功德以財大辨以辨。俾請說者兩無所乏。地神地味膏腴。說處散脂。威武摧敵攘難。東方持國．南方增長．西方廣目．北方多聞。如是四王護四天下風雨。時若糓果用成。大梵尊天作世界主。釋提桓因統忉利天。摩醯首羅光明最勝。居十住位。王大千界。巍巍三天。眾所瞻仰。亦以威神。莊嚴法會。金剛密跡。執持寶杵。韋駄應機。最存弘護。摩利支天。常行日前。菩提樹神。見佛成道。鬼子母等。翻邪歸正。領諸眷屬。周匝圍繞。我聞皆是大菩薩眾。不忘宿願。護佛教法。如一眾生未得成佛。不取泥洹。自求安樂。又佛之垂化也。道濟百靈。慈育萬有。出則釋天前引。入乃梵王後隨。左輔大將由滅惡以成功。右弼金剛用生善而為德。三乘賢聖既肅爾以歸投。八部鬼神竝森然而翊衛。故吳主孫權問尚書令闞澤曰。孔丘．老子得與佛比對否。澤曰若將孔．老二家比校佛。遠之遠矣。所以然者。孔老設教法。天制用。不敢違天。諸佛說教。諸天奉行不敢違。佛以此言之實。非比對明矣。吳主大悅。此則諸天護法之大略也。無盡居士張天覺<span class='note-inline'>(<span class='corr'>商</span>英)</span>。鉅儒碩學。筆大如椽。甞記玉泉寺關王祠堂云。過去陳隋間有大法師。名曰智顗。一時圓證諸佛法門。得大總持。辨說無礙。敷演三品。摩訶止觀是三非一。是一非三。即一是三。即三是一。是三是一。非一非三。隨眾生根而設。初後至自天台。止于玉泉。冥坐林間。身心湛寂。此山先有大力鬼神與其眷屬。怙恃慧據。以通力故。知師行業。即現種種諸可怖畏。虎豹號。擲虵蟒盤瞪。鬼魅嘻嘯。陰兵悍恕。血唇劍齒。毛髮鬅鬙。妖形醜質。歘忽千變。法師愍言。汝何為者生死於幻。貪著餘福。不自悲悔。作是語<span class='corr'>已</span>。迹言悄絕。傾然。丈夫鼓髯而出。我乃關羽。生於漢末。值時紛亂。九州爪裂。曹操不仁。孫權自保。義臣蜀主。同復帝室。精誠激發。洞貫金石。死有餘烈。故王此山。所嗜惟殺。所食惟腥。諦觀法師。具足殊勝。我從昔來。本未聞見。我今神力。變見<span class='corr'>已</span>盡。而師安定。曾不省視。汪洋如海。非我能測。大悲我師。哀憫我愚。方便攝受。願捨此山。作師道場。我有愛子。雄鷙類我。相與發心。擁護佛法。師問所能。授以五戒。神復白言。營造期至。幸少避之。其夕晦冥。震逕掣電。靈鞭鬼箠。萬壑浩汗。湫潭千丈。化為平地。黎明往視。精藍煥麗。簷楹欄楯。巧奪人目。海內四絕。遂居其一<span class='note-inline'>(智者造寺三十六所。櫻霞．靈巖．天台．玉泉。天下四絕)</span>。以是因緣。神亦廟食。千里內外。同共雲委。稽違有咎。怠慢有罸。捐施金幣。匍匐恐後。玉泉以甲實神之助。歲越十稔。魔民出世。寺綱頹亂。搥拂虗設。神既不祐。廟亦浸弊。元豐甲申。襄有蜀僧名曰承皓。行年七十。所作<span class='corr'>已</span><span class='corr'>辦</span>。以大眾請。翛然赴感。有陳氏子。忽作神語。自今<span class='corr'>已</span>往。祀我如初。遠近播聞。瞻禱逾肅。明年辛酉。廟宇鼎新。爾時無盡居士聞說是事。廼其贊之。關侫父子為蜀將。氣盖中原絕等倫。喑鳴叱咤山嶽推。義不稱臣曹孟德。憤烈精忠貫金石。英靈死王玉泉山。陰嶽十萬部從嚴。鐵騎咆哮汙金甲。架鶚韝鷹走熬犬。鞭笞虎豹役龍蛇。膾肝脯肉飲頭顱。無上菩提豈知有。智者南來為利益。默然燕坐喬木陰。法力廣大不思議。溪山動蕩失安據。妖怪百千諸怖畏。神通究竭誓歸依。大威大猛大英豪。棄置愛戀如泥滓。將此山留奉佛士。受持五戒攝身心。仰山南嶽及嵩山。佛佛道同無異化。見在住持承皓老。宗風孤悄神所欽。未來補處出家人。枯木巖前希審細。宏我如來像季法。長松十里碧雲寒。猗欣美哉藺轢古。今與關王之忠義。玉泉之崇高。相為無窮。識者讀之。非獨可以知智者之道建天地而不悖。質鬼神而無疑。亦可以信護法者之不苟矣。若夫靈山之功德天。北禪之韋將軍。東棭之元弼山神。皆此類也。所謂涅槃付囑者。葢凡曰。帝王必立德立功。可大可久。經之以仁義。緯之以文武。深根固蔕。貽厥子孫。一言一行。即為軌範。垂之萬代。斷不可易。所以域中四大王居其一。帝力可以鎮萬邦。王威可以伏兆庶。故金口之遺囑。鶴林之顧命。慮四眾微弱。三寶衰墜。故託國之盛風。藉王之勢力。乃委寄於王臣。仗佛勑以流通也。是故法之盛衰。視王公大人之輕重。猶權衡之於物焉。開皇三寶錄云。宋文帝問侍中何尚之曰。范泰．謝靈運等皆云。六經本是濟俗。若性靈真要。則以佛經為指南。如其率土之濵。皆純此化。朕則坐致太平矣。對曰。臣聞渡江以來。王導．周顗宰輔之冠。蓋王濛謝尚人倫之羽儀。郄超．王謐．王坦．王恭或號絕倫。或稱獨步。謝敷．戴逵．范汪．孫綽．皆致心於天人之際。靡非時俊。清淨之士皆謂釋氏之教。無所不可。何者。百家之鄉。十人持五戒則十人淳謹。百人修十善則百人和睦。傳此風教徧於海內。則善人．君子無慮百千萬億矣。夫能行一善則去一惡。去一惡則息一刑。一刑息於家則百刑息於國。陛下言坐致太平是也。又帝謂。求那跋摩曰弟子常欲齋戒不殺迫。以身徇於物不獲從志。法師何以教之。跋摩曰。帝王與匹夫所修各異。匹夫身賤名劣。言令不威。若不克<span class='corr'>己</span>苦躬。將何為用。帝王以四海為家。萬民為子。出一嘉言。士女以悅。布一善政。人神以和。固當刑不夭命。役無勞力。則使風雨順時。寒煖應節。百穀滋繁。桑麻鬱茂。如此持齋。齋亦大矣。如是不殺。德亦眾矣。寧在缺半日之餐。全一禽之命。然後方為弘濟耶。帝撫几曰。法師所言。真謂開悟人心。明達物理。可與談於天人之際矣。嗟乎懿哉。若人非獨誘進於真門。抑亦裨興於王化也。唐太宗問弉三藏曰。朕欲樹功德。何者為最。弉曰。法假人弘。唯度僧為最。是則法固欲護。僧尤當護。故南山感通傳云。韋天將軍生知聰慧。早離塵緣。修童真業。不受天欲。如來一代所制毗尼。竝在座中聽受。故臨滅日。親受付囑。周四天下。往還護助。若見魔子．魔女輕弄比丘。道力微者。悉為惑亂。則倉皇奔赴。應時剪除。若有鬥爭陵危之事。亦蒙躬往慰喻和解。又南洲僧尼雖多犯罪。然化令從善。心易調伏。若見毀禁及造諸惡。為其流涕。愍而護之。見行一善。萬過不咎。事等亡瑕。不存往失。又人間臭氣上熏於空四十萬里。諸天清淨無不厭之。但以受佛之囑。不敢不來耳。是則王臣固當護法。亦當以法緣僧存如天護僧也。然僧固當護。苟犯王法亦所當治。但或傷其善類。則玉石俱焚。茲故委曲引經。乃明公高議論之。按大集經云。若道俗等打破戒．無戒比丘。罪重出萬億佛身血。何以故。以能示人出世要道。乃至涅槃故。又涅槃經云。如來今以無上正法付囑諸王大臣。及四部眾。應當勸勵諸學人等。令得增上戒．定．智慧。若有不學是三品法。懈怠破戒。毀正法者。大臣四部。應當治。護法論云。蘇子瞻謂張天覺曰。釋氏之徒。諸佛教法所繫。不可以庶俗侍之。或有事至庭下。則吾徒當以付囑流通為念。與之闕略可也。又曾逢原作郡時。釋氏有訟者。閱實其罪。必罸無赦。或有勉之。者則曰。佛法委在國王大臣。若不罸一戒百。則惡者滋多。當今之世。欲整齊之。捨我輩其誰乎。據蘇．曾二公之論。不治則得大集之意。必治則得涅槃之意。然涅槃追說四教。深慮住持三寶僧尼。苟或不整。佛法亦從而壞。是知當以涅槃所說為正。而大集所說為旁矣。惟外護君子。臨事斟酌。不失於寬。亦不失於猛。俾上合佛意。下符眾望。乃為盡善。趙超然居士<span class='note-inline'>(令衿)</span>。作郡榜文曰。古人謂出家為僧。正要遠離世法。不與俗人一律。毀形易服。當為何事。日中一食。樹下一宿。先佛所制。只合體究佛意。勒苦修行。乃僧人本分之事。近來公庭多見僧徒衮同百姓。紛拏諍訟。殊失六和之義。事理縱明。<span class='corr'>已</span>失僧體。何以使人信向。何以受人供養。設使虗實未明。或寄廂審會。或出院罸贖。累辱佛祖。有玷同袍。得不羞乎。敢煩僧司及諸方尊宿。委曲開諭。使常與加沙為主。忍辱守靜。閉戶修行。堅持戒律。清淨三業。莫務晈虵。不得將不干<span class='corr'>己</span>事亂煩官司。明行告示。內外通知。若百姓等人。非理欺負。引證分明。當為行遣。亦不輕恕。若超然者。亦近於善斟酌者也。復次。如來滅後。騰蘭二大士先以四十二章經來化此土。孤山首疏此經。且敘其大意曰。孔．老之典。談性命焉。則未極於唯心。言報應焉。則未臻於三世。若夫釋氏之為訓也。指虗空世界悉我自心焉。非止言其太極生兩儀。玄牝為天地根而<span class='corr'>已</span>。考善惡報應。悉我自業焉。非止言其上帝無常。天網恢恢。而孤山此言。誠為確論。彼蕭梁范縝著神滅論以為形者神之質。神者形之用也。神之於形。猶利之於刀。未聞刀沒而利存。豈容形亡而神在哉。吁鄙哉。淺聞寡見。非特不達唯心。亦乃罔識三世。茲又孤山所謂非特彼乃反破<span class='corr'>己</span>宗。抑亦自誣性靈而蔑棄祖禰也。且夫周孔制典。何甞不言鬼神。曰精氣為物。游魂為變。是故鬼神之精狀既精且狀其無形乎。詩云。三后在天。王配于京。叔靈上旻。豈曰滅乎。禮曰。夏道尊命。事鬼。敬神。大禹所祇。寧虗誕乎。書稱周公請代武王云。能事鬼神。姬且禱親。可虗罔乎。苟亡而有靈。三則世如鏡。變化輪迴。孰知其極。儒士執禮而背叛五經。非直誣佛。亦侮聖也。若信五經。神靈之說。則是信佛。教識性之談矣。又復自是之後。諸儒尤多異論。故鎧菴答喻貢元書云。釋氏流入中國幾二千載。吾儒號為一代宗師。攘斥甚力。無若韓氏．歐陽氏。然皆未究其言之是否與其道之邪正。唯堅執吾周孔立教者以詆之。故雖攻之而愈堅。撲之而愈熾而終無。以大服天下之心。獨關洛諸賢與胡氏父子。頗甞出入釋氏而不信之矣。然考其所與辨明而謂之詖淫邪遁者。亦過禪宗單傳之學而<span class='corr'>已</span>。夫釋氏之有禪宗。猶吾儒之有老莊也。苟以拈槌豎拂。誇誕之談而疑釋氏一代正教。是猶以王何所學之浮虗而疑六經．語．孟。修身齊家。治國平天下之道也。奚可哉。去佛逾遠。異端競起。唯天台大師為得其正傳。此唐之梁敬之與我朝晁以道諸公所服膺而深造者也。僕雖不敏。實研究有年。觀其發揮一性。範圍法界。俾六凡．四聖。各迪厥德。而咸底于極誠。未易遽為足下言。惟足下他日考其書而計其道。方知僕昨者鄙詩大道不可私。與夫孔釋俱援世之句。果非自欺。而又以欺天下也。然則孔釋之道果同乎。果異乎。異則不可得而一。同則不應異其施。曰有世法。有出世法。以世法而疑出世法固不可。以出世法而外世法亦不可。故天台所傳。亦有真俗相即之諦。其察乎道。竝行而不相悖者。亦審矣。世有足跡未抵乎泰山之麓。而輙談其廣狹高下。欲欺乎未見泰山者且不可。況<span class='corr'>已</span>見者乎。今足下未讀佛之書。而遽議佛之道。何恡乎。言之諄諄而僕邈然不聽也。又重刑刪定止觀序曰。奇哉救世明道之書。不圖復行於今也。使王公大人知有此書。必不至信讒以廢毀。使搢紳先生知有此書。必不至立論以觝排。使啟禪關者能讀此書。其旨以教外別傳自欺乎。使尋經論者能讀此書。其旨以分別名相自困乎。況使薄海內外。家藏此書。展轉開導。了達其義。又孰肯貪於麤弊五欲而不早求解脫者乎。是皆內教弟子護持教法之大略也。子貢好辨孔道以明孟子巖之功堪繼禹。斯言槩之。誰曰不信。</p>
</div>
<p class='juan'>釋門正統第三</p>
</div><!-- end of div[@id='body'] -->
</body></html>