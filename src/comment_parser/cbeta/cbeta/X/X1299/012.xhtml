<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu71' />禪林類聚卷第十二</p>
<div class='div-other'><a id='mulu72' />
<p class='h1'>遊山　馳書　緣化　應化　神異　因果　沐浴　偃息</p>
<div class='div-other'><a id='mulu73' />
<p class='h2'>遊山<span class='note-inline'>(辭送附)</span></p><p>百丈海禪師侍馬祖遊山歸。忽然哭。同事問云憶父母邪。師云無。云被人罵耶。師云無。云哭作甚麼。師云問取和尚。同事往問馬祖。祖云你去問取他。同事回至寮中。見師呵呵大笑。同事云。適來為甚麼哭。如今為甚麼笑。師云。適來哭。如今笑。同事罔然。</p>
<p style="margin-left:1em">佛眼遠頌云。一回思想一傷神。不覺翻然笑轉新。雲在嶺頭閑不徹。水流㵎下太忙生。　鼓山珪云。世間名利閑榮辱。雲雨紛紛手翻覆。悲歡相繼不堪論。棒頭無眼黃粱熟。　徑山杲云。有時笑兮有時哭。悲喜交并暗催促。此理如何舉向人。斷絃須得鸞膠續。　松源岳云。哭不徹。笑不徹。倒腹傾腸向君說。父子非親知不知。擡頭腦後三斤鐵。</p>
<p>趙州因僧辭。師問甚處去。云閩中去。師云。彼中兵馬隘。直須回避始得。云向甚處回避。師云恰好。</p>
<p style="margin-left:1em">汾陽昭頌云。僧去閩中路不遙。報言軍馬閙嘈嘈。問師回避居何處。恰好安眠日正高。　佛慧泉云。七閩歸路目爭鋒。回避須教不見蹤。恰好藏身何處是。青山雲外萬千重。　正覺逸云。聞說閩中兵馬多。叮嚀遊子第干戈。臨歧指箇藏身處無。限雄師不柰何。</p>
<p>長沙岑禪師遊山歸至門首。首座問和尚甚處去來。師云遊山來。座云到甚麼處。師云。始隨芳草去。又逐落花迴。座云大似春意。師云也勝秋露滴芙口。</p>
<p style="margin-left:1em">雪竇顯云。謝師答話。　白雲端云。大眾。且道長沙在春夏秋冬中不在春夏秋冬中。要會麼。一氣不言含有象。萬靈何處謝無私。</p>
<p style="margin-left:1em">雪竇頌云。大地絕纖埃。何人眼不開。始隨芳草去。又逐落花回。羸鶴翹寒木。狂猿嘯古臺。長沙無限意。咄。　上方益云。拂拂山香滿路飛。野花零落草披離。春風無限深深意。不得黃鶯說向誰　佛鑑懃云。獨步曾無語。逢人口便開。始隨芳草去。又逐落花回。薄霧篩紅日。輕煙襯綠苔。若將詩句會。埋沒法王才。</p>
<p>茱萸禪師問僧。闍梨為復遊山翫水。為復問道參禪。僧云和尚試道看。師云。雕蚶鏤蛤不[虫*參]之泥。勞君遠至。云渾身是鐵猶被一橈。師云降軍不斬。</p>
<p style="margin-left:1em">圓悟勤云。言前收。句後殺。峻疾不通風。直饒釘觜鐵舌也無㗖啄處。且道為甚麼如此。非人得其便。古德頌云。遊山翫水事尋常。早曉歸來鬢欲霜。踏破草鞋回首看。數聲猿呌白雲鄉。</p>
<p>仰山寂禪師問僧近離甚處。云廬山。師云曾到五老峰麼。云不曾到。師云闍梨不曾遊山。</p>
<p style="margin-left:1em">雲門云。此語皆慈悲之故。有落草之談。　溈山秀云。今人盡道慈悲之故有落草之談。只知捉月不覺水深。忽若雲門當時謹慎唇吻。未審後人若為話會。然水母無目求食須假於蝦。　黃龍心云。雲門仰山只有受璧之心。且無割城之意。殊不知被這僧一時領過。黃龍今日更作死馬醫。乃拈拂子度與僧。僧擬接。師便打。　大溈喆云。仰山可謂光前絕後。雲門雖然提綱宗要鉗鍵天下衲僧。爭柰無風浪起。諸還識這僧麼。親從廬山來。</p>
<p style="margin-left:1em">雪竇顯頌云。出草入草。誰解尋討。白雲重重。紅日杲杲。左顧無瑕。右眄<span class='corr'>已</span>老。君不見。寒山子。行太早。十年歸不得。忘却來時道。</p>
<p>大隋因僧辭。師問甚處去。云峨嵋山禮普賢去。師竪起拂子云。文殊普賢總在這裏。僧畫一圓相拋於背後却展兩手。師云侍者將一貼茶與這僧。</p>
<p style="margin-left:1em">保福展云。若無後語。笑他衲僧。　雲門別云。西天斬頭截臂。這裏自領出去。　五祖戒云。大隋不因一事不長一智。　雪竇顯云。殺人刀活人劒。具眼底辨取。　溈山秀云。大隋茶非類趙州茶。既不類趙州茶。得之者少矣。這僧得之。且有甚長處。然不義之財於我如浮雲。　天童覺云。識法者懼。欺敵者亡。水中擇乳。須是鵞王。</p>
<p style="margin-left:1em">保寧勇頌云。楖[木*栗]杖頭光閃爍。錫羅捲<span class='corr'>裹</span>面皺餿。肩橫背負出門去。好是無人敢駐留。　古德云。一輪明月照瀟湘。更不逢人問故鄉。自是天涯慣為客。任他猿呌斷人腸。</p>
<p>巖頭因僧辭。師問甚麼處去。云入嶺禮拜雪峯去。師云。雪峰若問巖頭如何。但向他道近日在鄂州湖畔住。只將三文買箇黑老婆。每日撈蝦摝蜆。且恁麼過時。僧到雪峯舉似前話。峯云。窮鬼子得與麼快活不徹。<span class='note-inline'>(聯燈作買箇撈波子)</span></p>
<p style="margin-left:1em">上方益云。既是窮鬼子。為甚麼快活不徹。不見道樂客不如苦主人。雖然如是。而今且在滄溟上。釣得鯤鯨未可知。</p>
<p style="margin-left:1em">海印信頌云。且於湖畔撈蝦蜆。不向滄溟釣巨鰲。一葉扁舟一蓑笠。閑眼閑坐任風濤。　古德云。三文娶得一妻賢。摝蜆撈蝦在釣船。雪老未知窮活計。看來不直半文錢。</p>
<p>曹山本寂禪師辭洞山。山云子向甚麼處去。師云不變異處去。山云不變異處豈有去耶。師云去亦不變異。</p>
<p style="margin-left:1em">丹霞淳頌云。家家門掩蟾蜍月。處處鶯啼楊柳風。若謂縱橫無變異。猶如擲劒擬虗空。</p>
<p>雲門偃禪師。僧問如何是學人自<span class='corr'>己</span>。師云遊山翫水。</p>
<p style="margin-left:1em">佛慧泉頌云。南嶽山前徑山後。瀑布聲如雷震吼。拈却笠子露頂行。踏破草鞋赤脚走。　地藏恩云。杖梨林下步莓苔。擾擾勞生眼未開。好是落花隨淥水。一時流出洞中來。　開福寧云。遊山翫水事尋常。早晚歸來鬢欲霜。踏破草鞋回首。看數聲猿呌白雲鄉。　無為子云。學人自<span class='corr'>己</span>。遊山翫水。只知踏破草鞋。忘却來時年幾。</p>
<p>雲門僧問不起一念還有過也無。師云須彌山。</p>
<p style="margin-left:1em">五祖演云。有時問著師僧。或竪一指。或進一步。或下一喝。或拂袖便去。上座未在。何故。太平未曾向二三月下一陣雪向汝諸人在。如有箇漢出來道老和尚莫七顛八倒。見今下也不是。乃展手云。了。　應庵華云。雲門道得不妨諦當。要且落在第二頭。若是明杲即不然。忽有人問。不起一念還有過也無。只對他道致將一問來。</p>
<p style="margin-left:1em">洞山聦頌云。不生一念豈通宗。真偽分於一句中。築著眼光兼杜口。須彌當面作屏風。　保寧勇云。萬仞峰前立大乖。須臾眨眼落懸崖。通身不損毫毛者。天上人間安敢埋。　無盡居士云。一念沈沈過有無。亘空拈出太彌盧。直饒玉兔金烏急。宮殿巡遊落半途。</p>
<p>羅山閑禪師在禾山送同行矩長老出門次。師把拄杖向前一擸。矩無對。師云。石牛攔古路。一馬勿雙駒。後有僧舉似踈山。山云。石牛攔古路。一馬生三寅。</p>
<p style="margin-left:1em">鼓山珪頌云。不踏門前路。春歸又一年。落花紅滿地。芳草碧連天。　徑山杲云。出門握手話分携。古路迢迢去莫追。却笑波心遺劒者。區區空記刻舟時。</p>
<p>保福展禪師與長慶遊山次。師以手指雪峯舊院云。教中道妙高峯頂。莫只這裏便是麼。慶云。是即是。可惜許。後舉似鏡清。清云。若不是孫公。便見髑髏徧野。<span class='note-inline'>(一本小異)</span></p>
<p style="margin-left:1em">僧問鼓山。只如稜和尚恁麼道。意作麼生。山云。孫公若無此語。可謂髑髏徧野。白骨連山。　雪竇顯云。今日共這漢遊山圖箇甚麼。復云。百千年後不道全無。祇是少。</p>
<p style="margin-left:1em">汾陽昭頌云。因上高巖到頂頭。僧人致問<span class='corr'>已</span>圓周。是即便是可惜許。只恐同音別處遊。　草堂清云。八萬四千非一一。七金山內海滔滔。妙高峯頂平如掌。誰把長竿釣巨鼇。　雪竇云。妙峯孤頂草離離。拈得分明付與誰。不是孫公辨端的。髑髏著地幾人知。　佛心木云。攜手相將孰共行。目前唯覩妙高山。雲泥不隔來時路。付與兒孫觸處看。</p>
<p>慈明問僧。行脚須知有行脚事。作麼生是行脚事。云知。師云知底事作麼生。云山高水深。師云。念汝遠來。且坐喫茶。僧云諾諾。僧問行脚不逢人時如何。師云釣絲絞水。</p>
<p style="margin-left:1em">石田董頌曰。老倒慈明為指迷。釣絲絞水出群機。時人貪看蘆花白。不見沙鷗隔岸飛。<span class='note-inline'>(拈頌集聲)</span></p>
</div>
<div class='div-other'><a id='mulu74' />
<p class='h2'>馳書</p><p>國一欽禪師因馬祖遣人送書至。書中作一圓相。師發緘見。遂於圓相中著一點。却封回。後忠國師聞得乃云。欽師猶被馬師惑。</p>
<p style="margin-left:1em">保福展云。甚處是惑處。作麼生得不惑去。　雪竇顯云。徑山被惑且置。若將呈似國師。別作箇甚麼伎倆免被惑去。有老宿云當時坐却便休。亦有道但與劃破。若與麼。只是不識羞。敢謂天下老師各具金剛眼睛。廣作神通變化。還免得麼。雪竇見處也要諸人共知。只這馬師當時畫出。早自惑了也。　五祖戒云。兩彩一賽。又云。三人指路擬何為。　大溈喆云。諸人還識馬祖徑山麼。一點水墨兩處成龍。國師道欽師猶被馬師惑。可謂千里同風。不見道手執夜明符。幾箇知天曉。　徑山杲云。馬師仲冬嚴寒。欽師孟夏漸熱。雖然寒熱不同。彼此不失時節。忠國師為甚麼却道欽師猶被馬師惑。還委悉麼。無風荷葉動。決定有魚行。</p>
<p style="margin-left:1em">佛印元頌云。馬祖當時見徑山。同風微露密機關。無端却被南陽老。平地坑人似等閑。　照覺總云。被惑之言事有由。神交千里芥針投。誰言解使雲通信。我不然兮石點頭。　地藏恩云。自南自北。自西自東。溪山雖異。雲月還同。何事南陽老倒。令人擾擾怱怱。</p>
<p>南泉願禪師有書與茱萸云。理隨事變。寬廓非外。事得理融。寂寥非內。僧乃問如何是寬廓非外。萸云問一答百也無妨。云如何是寂寥非內。萸云覩對聲色不是好手。僧又問長沙。沙瞪目視之良久。又進後語。沙乃閑目示之。僧又問趙州。州作喫飯勢。又進後語。州以手拭口。後僧舉似師。師云此三人不謬為吾弟子。</p>
<p style="margin-left:1em">佛鑑懃云。南泉雖則養子之緣。其柰憐兒不覺醜。殊不知三人一人有足無目。一人有目無足。一人足目俱無。雖然如是。皆可與南泉為師。為甚如此。事理分明。　承天簡云。此三人一人得皮。一人得肉。一人秦不收魏不管。　南堂靜云。好南泉父子。大眾。若是南堂即不然。如何是理隨事變。濯錦江頭濯錦時。桃花似錦柳如眉。如何是事得理融。太湖三萬六千頃。月在波心說向誰。如何是寬廓非外。遂拈拄杖倚左邊。如何是寂寥非內。却拈拄杖倚右邊云。不要動著。動著便三十棒。</p>
<p style="margin-left:1em">古德頌云。淡泊洋洋膝上琴。包藏古意亦何深。霜天有月西風急。落岸斷崖秋水音。</p>
<p>玄沙備禪師令僧馳書上雪峯。峯上堂開緘見三幅白紙。乃呈示大眾云會麼。良久云。不見道君子千里同風。僧歸舉似師。師云。山頭老漢。蹉過也不知。</p>
<p style="margin-left:1em">東禪齊云。甚麼處蹉過。若的蹉過。師豈不會弟子意。若不恁麼會。只如玄沙意作麼生。若會便參取玄沙。　五祖戒出語云。將謂胡鬚赤。　黃龍南云。雪峯不道無長處。既被玄沙識破。直至如今雪不出。　海印信云。智與師齊減師半德。智過於師方堪傳授。要且欠一著在。　開善謙云。玄沙白紙。爭柰文彩<span class='corr'>已</span>彰。雪峯既曰千里同風。何故不知蹉過。不見道養子莫教大。大了作家賊。</p>
<p style="margin-left:1em">汾陽昭頌云。故遣馳書達遠信。不干文字示家風。回來却報玄沙語。蹉過分明理更封。　佛性泰云。白紙三張通信去。展開千里却同風。陽春轉入胡笳曲。不是風吹別調中。　佛心才云。踏翻釣艇承家業。笑出蘆花月正圓。地闊天長三幅紙。同風千里為誰宣。　慈受深云。玄沙象骨眼睛烏。白紙三番便當書。千里同風多錯會。一條拄杖兩人扶。</p>
</div>
<div class='div-other'><a id='mulu75' />
<p class='h2'>緣化</p><p>保壽二世禪師。因先保壽問。父母未生前。還我本來面目來。師立至深夜下語不契。翌日辭去。壽云汝何往。師云。昨日蒙和尚設問。某甲不契。往南方參知識去。壽云。南方禁夏不禁冬。我此間禁冬不禁夏。汝且作街坊過夏。若是佛法。闤闠之中。浩浩紅塵。常說正法。師不敢違。一日街頭見兩人交爭揮一拳云。你得恁麼無面目。師當下大悟。走見先保壽。未及出語。壽便云。你會也。不用說。</p>
<p style="margin-left:1em">五祖演云。若人於此知落處。可謂公辦私辦。大眾。聽取一頌。甚妙也甚妙。於此知性命。劈鼻與一拳。當時便打止。　南華昺云。一拳打就無面目。碧眼胡僧觀不足。秋來黃葉落紛紛。六六翻成三十六。　枯木成云。南北東西是處遊。更深歸去月如鈎。春風一陣花狼籍。不覺思量暗點頭。　佛性泰云。一拳拳倒黃鶴樓。一踢踢翻鸚鵡洲。幸有傍人為著力。自家端坐看揚州。　夢庵信云。閙市相逢兩知識。面目無來太費力。粉骨碎身未足酬。一句了然超百億。</p>
</div>
<div class='div-other'><a id='mulu76' />
<p class='h2'>應化</p><p>明州布袋和尚。未詳姓氏。形才腲脮。往來通衢閙市。或問在此何為。答云等箇人來。云人來也。答云汝不是這箇人。或解布袋。百物俱有。或拈起示人云。這箇是兜率內院底。或於袋探果子與僧。僧擬接。師乃縮手云汝不是這箇人。或見僧行過。乃拊背一下。僧回首。乃云。與我一文錢。有時倚布袋終日憨睡。或起行市肆間。小兒譁逐之。或以拄杖或數珠與兒戲。有僧問如何是祖師西來意。遂放下布袋叉手而立。僧云只此別更有在。乃提布袋肩負而去。<span class='note-inline'>(或本不同)</span></p>
<p style="margin-left:1em">保寧勇頌云。咄。這憨皮袋。眉麤兼服大。終日在街頭。市行無買賣。阿呵呵。歸去來。典錢還却債。　佛慧泉云。拈起即行。放下便歇。瞌睡阿師。弄巧成拙。佛意祖意寧知。裙子褊衫百結。有時獨立兮誰是知音。歸去來一天明月。　圓通秀云。千般萬樣。有誰能會。瞌睡老僧。收拾滿袋。心無諸受。觸處三昧。巷尾街頭。貴買賤賣。</p>
<p>普化和尚因臨濟院有齋。河陽木塔乃同臨濟在僧堂內坐。纔說及師每日在街市掣風顛。知他是凡是聖。濟云待來與問過。須臾師入來。濟便問普化是凡是聖。師云你道我是凡是聖。濟便喝。師乃指兩尊宿云。河陽新婦子。木塔老婆禪。臨濟小廝兒。却具一隻眼。濟云這賊。師呌云賊賊。便走出。</p>
<p style="margin-left:1em">海印信頌云。騏驥駑駘辨者稀。淺深毛色共同之。若非伯樂垂精鑑。千里追風不易騎。</p>
<p>洞山聦禪師。僧問。既是泗州大聖。為甚麼在揚州出現。師云。君子愛財。取之有道。</p>
<p style="margin-left:1em">慈明圓頌云。泗州忽示現揚州。天下宗師話路稠。君子愛財取有道。南海波斯鼻孔麤。</p>
</div>
<div class='div-other'><a id='mulu77' />
<p class='h2'>神異</p><p>世尊因五通僊人問。世尊有六通。我有五通。如何是那一通。佛召云五通僊人。五通應諾。佛云。那一通。你問我。</p>
<p style="margin-left:1em">雪竇顯云。老胡元不知有那一通。却因邪打正。　琅瑘覺云。世尊不知。可謂因正而打邪。五通因邪而打正。　翠巖芝云。五通如是問。世尊如是答。要且不會那一通。　雲峯悅云。大小瞿曇被外道勘破了。有傍不甘底麼。出來。我要問你作麼生是那一通。　雲蓋本云。世尊如是召。五通如是應。作麼生是那一通。良久云。姹女<span class='corr'>已</span>歸霄漢去。獃郎猶在火邊蹲。</p>
<p style="margin-left:1em">保寧勇頌云。無量劫來曾未遇。如何不動到其中。莫言佛法無多子。最苦瞿曇那一通。　雲溪恭云。問佛如何那一通。世尊當面指迷蹤。祥雲密密微微雨。大震雷音帀地風。　長靈卓云。汝問如何此問親。嶺梅江柳共芳春。抱贓不用行搜撿。<span class='corr'>已</span>自當堂露賊身。　正覺逸云。那一通。你問我。令人慚愧釋迦老。只知步步踏紅蓮。不覺茫茫入荒草。　佛印元云。僊人一問通皆備。却是瞿曇一物無。喚得兔來依舊放。幾多山鬼暗相呼。</p>
<p>世尊因耆婆善別音響。至一塚間見三箇髑髏。乃敲一髑髏問耆婆。此生何處。婆云此生人道。又敲一云此生何處。婆云此生天道。世尊又別敲一問此生何處。婆罔知生處。</p>
<p style="margin-left:1em">塗毒䇿頌云。如來一擊少人知。直下分明更是誰。無限月光隨水去。片雲偏向故山歸。</p>
<p>殃崛摩羅未出家時事外道受教。為憍尸迦欲登王位。用千人拇指為花冠。所得九百九十九。唯欠一指。遂欲殺母取指。時佛在靈山以天眼觀之。乃化作沙門在殃崛前。殃崛遂釋母欲殺佛。佛徐行。殃崛急行。追不及乃喚云。瞿曇住住。佛告曰。我住久矣。是汝不住。殃崛聞之。心忽開悟。遂棄刃投佛出家。佛即授與落髮披衣。</p>
<p style="margin-left:1em">佛燈珣頌云。急行緩步無前後。渾踏長安路一條。殃崛忽然知住處。便能平步上雲霄。花冠不用娘生指。鬚髮寧煩費力搖。好是移花兼蝶至。等閑買石得雲饒。　踈山如云。殃崛雄雄方勇銳。瞿曇住住息風波。殺人作佛當頭劄。覆雨翻雲在剎那。</p>
<p>殃崛摩羅因持鉢入城到一長者家。值其婦產難。長者告云。沙門是佛弟子。有何方便救得我家產難。殃崛云。我乍入道。未知此法。<span class='corr'>當去</span>問佛却來相報。乃遽返白佛。具陳上事。佛告云。汝速去說。我自從賢聖法來。未曾殺生。殃崛依佛所說往告長者。者婦聞之當時分免。母子平安。</p>
<p style="margin-left:1em">覺海元頌云。聖法從來不殺生。本無生殺亘精明。是諸人我皆空相。一切冤親盡假名。甘露纔霑除熱惱。玉蓮金子兩敷榮。　鼓山珪云。月裏姮娥不畫眉。只將雲霧作羅衣。不知夢逐青鸞去。猶把花枝蓋面歸。　徑山杲云。華陰山前百尺井。中有寒泉徹骨冷。誰家女子來照影。不照其餘照斜領。</p>
<p>那吒太子析肉還母。析骨還父。然後現本身。運大神力為父母說法。</p>
<p style="margin-left:1em">佛眼遠云。肉既還母。骨既還父。用甚麼為身。學人道。到這裏若見得去。廓清五蘊吞盡十方。乃為偈曰。骨還父。肉還母。何者是身。分明聽取。山河國土現全軀。十方世界在裏許。萬劫千生絕去來。山僧此說非言語。　徑山杲云。骨肉都還父母了。不知那箇是那吒。一毛頭上翻身轉。一一毛頭渾不差。</p>
<p>破竈墮禪師因嵩山塢有廟甚靈。殿中唯安一竈。遠近不輟祭祀。師以杖敲竈三下云。咄。此竈只是泥瓦合成。聖從何來。靈從何起。恁麼烹宰物命。又打三十。竈乃傾破墮落。須臾有青衣峨冠設拜云。我本此廟竈神。久受業報。今蒙禪師說無生法。得脫此處生天。特來致謝。師云。是汝本有之性。非吾強言。神再拜而沒。後有僧問師。某甲久侍左右。未蒙方便。竈神得何宗旨。便乃生天。師云。我只向伊道是泥瓦合成。別也無道理為伊。僧佇思。師云會麼。云不會。師云本有之性為甚麼不會。僧作禮。師云墮也墮也。破也破也。後有僧舉似安國師。國師嘆云。此子會盡物我一如。可謂如朗月處空無不見者。難搆伊語脉。僧乃低頭叉手而問。未審甚麼人搆他語脉。安云不知者。</p>
<p style="margin-left:1em">佛眼遠頌云。禍福威嚴不自靈。殘盃冷[夕/肉]享何人。一從去後無消息。野老猶敲祭鼓聲。又云。春寒料峭。凍殺年少。切忌參商。別無奇妙。低頭侍奉。歡喜問訊。佛法商量。傷子性命。　佛燈珣云。倚竈惟靈不是靈。靈從斷處一堆塵。野老不來敲祭鼓。因正打邪別是春。</p>
<p>仰山寂禪師一日忽見異僧乘虗而至。作禮而立於前。師問近離甚處。云早晨離西天。師云何太遲生。云遊山翫水。師云。神通妙用則不無闍黎。佛法須還老僧。僧云。特來東土禮文殊。却遇小釋迦。遂出西天貝多葉與師。作禮乘雲騰空而去。</p>
<p style="margin-left:1em">東林總云。諸方商量如麻似粟。盡道這碧眼胡兒來無蹤去無跡。直是光前絕後。若不是仰山也難為縱奪。諸禪德。殊不知這碧眼胡兒騰空而來。騰空而去。一生只在虗空裏作活計。有甚麼光前絕後。大小仰山被他將兩杓惡水驀頭澆了也。當時集雲峯下自有正令。何不施行。大眾。且道作麼生是正令。咄。　圓悟勤云。驅耕夫之牛。奪飢人之食。是從上來爪牙。這羅漢具計多神通妙用。到仰山面前直得目瞪口呿。何故。鶴有九臯難翥翼。馬無千里謾追風。　湛堂準云。諸禪德。可惜仰山放過這漢。當時若是寶峯。便與擒住。須教維那僧堂前撞鐘集眾。責狀趕出。況佛法不當人情。伊既稱羅漢。我生<span class='corr'>已</span>盡。梵行<span class='corr'>已</span>立。為甚麼不歸家穩坐。只管遊山翫水。參。</p>
<p style="margin-left:1em">南華昺頌云。遠離西竺路迢迢。親向支那弄海潮。若要清風生閫外。拽來更與四藤條。　踈山如云。小釋迦。大文殊。閑名號。任稱呼。藤條在握不能用。被他碧眼謾塗糊。</p>
</div>
<div class='div-other'><a id='mulu78' />
<p class='h2'>因果</p><p>世尊因調達謗佛生身入地獄。遂令阿難傳問。你在地獄中安不。達云。我雖在地獄。如三禪天樂。佛又令阿難傳問。你還求出不。達云我待世尊來便出。阿難云。佛是三界大師。豈有入地獄分。達云。佛既無入地獄分。我豈有出地獄分。</p>
<p style="margin-left:1em">翠巖真云。親言出親口。　徑山杲云。既無出分。又無入分。喚甚麼作釋迦老子。喚甚麼作提婆達多。喚甚麼作地獄。還委悉麼。自攜缾去沽村酒。却著衫來作主人。</p>
<p style="margin-left:1em">湛堂準頌云。好笑提婆達多。入捺落十小劫波。雖然得三禪妙樂。吹布毛須還鳥窠。</p>
<p>三祖璨大師為居士時謁二祖云。弟子身纏風恙。請和尚懺罪。祖云將罪來與汝懺。士良久云覔罪了不可得。祖云。我與汝懺罪竟。宜依佛法僧住。士云今見和尚<span class='corr'>已</span>知是僧。未審何名佛法。祖云。是心是佛。是心是法。法佛無二。僧寶亦然。士云。今日始知罪性不在內。不在外。不在中間。如其心然。佛法無二也。祖深器之。即為剃髮云。是吾寶也。宜名僧璨。執侍二載乃付達磨信衣正法眼藏。說偈密囑護持。無令斷絕。</p>
<p style="margin-left:1em">琅瑘覺云。猶欠作云何梵在。</p>
<p style="margin-left:1em">佛國白頌云。罪<span class='corr'>已</span>無根性<span class='corr'>已</span>空。正生風處不生風。至今山谷山前水。一派清波入海中。　無為子云。潛溪水急。天柱峰高。洞然明白。不隔絲毫。從來生計平如掌。後世兒孫弄海潮。　佛鑑懃云。三祖以罪懺罪。二祖將錯就錯。一陣清風劈面來。罪花業果俱凋落。靈丹一粒有神功。瘥病不假驢駞藥。　旻古佛云。風恙纏身。覔罪不得。九萬里程。展摩霄翼。　五祖演云。無孔笛子氈拍板。五音六律皆普徧。時人不識黃旛綽。笑道儂家登寶殿。</p>
<p>百丈海禪師每上堂。有一老人常隨眾聽法。眾退老人亦退。忽一日不退。師遂問汝是何人。老云。諾某甲非人也。於過去迦葉佛時曾住此山。因學人問大修行底人還落因果也無。某甲對云不落因果。致五百生墮野狐身。今請和尚代一轉語。貴脫野狐身。遂問大修行底人還落因果也無。師云不昧因果。老人於言下大悟。作禮云。某甲<span class='corr'>已</span>脫野狐身。住在山後。敢告和尚乞依亡僧事例。師令維那白槌告眾。食後送亡僧。眾議一眾皆安何故如是。食後師乃領眾至山後巖下。以杖指出一死野狐。乃依法火葬。師至晚上堂舉前因緣。黃檗便問。古人錯祗對一轉語。墮五百生野狐身。轉轉不錯合作箇甚麼。師云近前來與你道。檗遂近前與師一掌。師拍手笑云。將為胡鬚赤。更有赤鬚胡。</p>
<p style="margin-left:1em">溈山在會下作典座。司馬頭陀舉前話問。溈山乃撼門扇三下。司馬云太麤生。溈云佛法不是這箇道理。　溈山又舉問仰山。仰云黃檗常用此機。溈云天生得從人得。仰云亦是稟受師承。亦是自性宗通。溈云如是如是。　天聖泰云。三生六十劫。　兜率悅頌云。萬丈洪崖倚碧空。人間有路不能通。柰何一點雲無礙。舒卷縱橫疾似風。　上方益云。江北江南問野狐。只因昧落有差殊。鴻門一踏開雙扇。那箇男兒是丈夫。　百丈政云。畫師畫地獄。畫出百千般。駐筆從頭看。特地骨毛寒。　無盡居士云。化形來問大修行。當下金篦刮眼睛。轉得野狐成百丈。夜來依舊野干鳴。　徑山杲云。不落不昧。石頭土塊。陌路相逢。銀山粉碎。拍手呵呵笑一場。明州有箇憨皮袋。</p>
<p>雲門偃禪師。僧問。殺父殺母佛前懺悔。殺佛殺祖甚處懺悔。師云露。</p>
<p style="margin-left:1em">應奄華云。雲門露。猛如虎。達磨師。不是祖。豈不見。鹽官老。須彌為槌虗空為鼓。又不見。禾山老。解打鼓。休莽鹵。甜瓜徹蔕甜。苦瓠連根苦。喝一喝。又拈云。光孝著一轉語。不是老僧見處。亦非垂手為人。何故。豈不見道字經三寫烏焉成馬。</p>
<p style="margin-left:1em">白雲端頌云。簸土揚塵無避處。將身直到御樓前。回頭不見來時路。下是黃泉上是天。　正覺逸云。石火流星曾未急。旋機電卷一何遲。雲門露字突然出。著眼看時鷂子飛。　天童覺云。露。超宗越祖。人言渠熱返魂香。我道伊撾塗毒鼓。　東林顏云。推鑼攂鼓轉船頭。席卷波翻喊激流。洗脚上船乘快便。順風相送下揚州。</p>
</div>
<div class='div-other'><a id='mulu79' />
<p class='h2'>沐浴</p><p>世尊因跛陀婆羅并其同伴十六開士白佛言。我等先於威音王佛聞法出家。於浴僧時隨例入室。忽悟水因既不洗塵亦不洗體。中間安然。得無所有。宿習無忘。乃至今時。從佛出家。令得無學。彼佛名我跋陀婆羅。妙觸宣明成佛子住。</p>
<p style="margin-left:1em">雪竇顯云。諸禪德。作麼生會。他道妙觸宣明成佛子住。也須七穿八穴始得。乃頌云。了事衲僧消一箇。長連牀上展脚臥。夢中曾說悟圓通。香水洗來驀面唾。　塗毒䇿云。洗塵觸體兩空寂。妙證密圓超見思。白璧無瑕空受玷。圓通會裏受塗糊。</p>
<p>天蓋幽禪師因有一院名無垢淨光禪院化浴室。有人問既是無垢淨光為甚麼却造浴室。僧無語。後請師代。師云。三秋明月夜。不是騁團圓。</p>
<p style="margin-left:1em">丹霞淳頌云。雖然答盡深深意。爭柰投機句未親。欲會本來無垢的。更須入水見長人。</p>
</div>
<div class='div-other'><a id='mulu80' />
<p class='h2'>偃息</p><p>溈山祐禪師一日臥次。見仰山來師乃轉面向壁臥。仰云。某甲是和尚弟子。不用形迹。師作起勢。仰便出去。師乃召云寂子。仰回。師云聽老僧說箇夢。仰低頭作聽勢。師云為我原看。仰取一盤水一條手巾來。師遂洗面了。纔坐。香嚴入來。師云。我適來與寂子作一上神通。不同小小。嚴云某甲在下面了了得知。師云子試道看。嚴乃點一椀茶來。師歎云。二子神通智慧。過於鶖子目連。</p>
<p style="margin-left:1em">佛鑑懃云。夢中說夢深許溈山。妙用神通須還二子。傳茶度水耀古騰今。年老心孤憐兒惜子。向衲僧門下。一人在門外。一人在門裏。更有一人徧界不曾藏。佛眼覷不見。　大溈智云。溈山老人幸自日午高眠。何用起來夢中說夢。又道二子神通過於鶖子。恁麼說話。檢點將來。正是破壞家門。殊不知祇是兩箇了事底漢。當時若一棒一條痕。通身日杲杲。豈不快哉。</p>
<p style="margin-left:1em">南堂靜頌云。撥草瞻風。孤峯獨宿。鼓無絃琴。唱無生曲。溈仰香嚴。鼎之三足。臨機不費纖毫力。任運分身千百億。　古德云。取水烹茶不露機。當時原夢善知時。如斯始為僊陀客。鶖子神通豈及伊。</p>
<p>鏡清怤禪師問雪峰。古人有言。峰便倒臥。良久起云。問甚麼。師再問。峯云虗生浪死漢。</p>
<p style="margin-left:1em">投子青頌云。尋常愛客恨無來。及至人來懶話陪。空臥早知眠不當。虗勞紅熖落寒灰。</p>
</div></div>
<p class='juan'>禪林類聚卷第十二</p>
</div><!-- end of div[@id='body'] -->
</body></html>