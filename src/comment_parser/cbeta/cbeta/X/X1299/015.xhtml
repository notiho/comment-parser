<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu96' />禪林類聚卷第十五</p>
<div class='div-other'><a id='mulu97' />
<p class='h1'>衣鉢　服飾<span class='note-inline'>(把針附)</span>　鞋韈　珍寶　琴碁<span class='note-inline'>(書畫樂附)</span>　簾帳　舟楫</p>
<div class='div-other'><a id='mulu98' />
<p class='h2'>衣鉢</p><p>世尊一日勑阿難。食時將至。汝當入城持鉢。阿難應諾。佛云。汝既持鉢。須依過去七佛儀式。阿難便問。如何是過去七佛之儀式。佛召阿難。阿難應諾。佛云持鉢去。</p>
<p style="margin-left:1em">禾山方云。阿難只解與麼去。不解與麼來。隆慶化士既解與麼去。亦解與麼來。然雖如是。且道作麼生是七佛儀式。要會麼。丈夫自有衝天志。不向如來行處行。</p>
<p style="margin-left:1em">遯庵頌云。從前七佛軌儀。慶喜何曾欠少。堪笑黃面瞿曇。無端更打之遶。</p>
<p>阿難尊者問迦葉云。師兄。世尊傳金襴袈裟外。別傳箇甚麼。迦葉召云阿難。阿難應諾。迦葉云。倒却門前剎竿著。</p>
<p style="margin-left:1em">汾陽昭云。不問那知。　五祖戒云。露。　翠巖芝云。千年無影樹。今時沒底靴。　草堂清云。剎竿未倒。穿却諸人髑髏。換却諸人眼睛。剎竿倒後。向甚麼處見釋迦老子。參。</p>
<p style="margin-left:1em">白雲端頌云。金襴之外復何傳。弟應兄呼豈有偏。倒却門前剎竿子。免教依舊倚牆邊。　覺海元云。金襴付後別何傳。呼應雖勤意未圓。迦葉更能施善巧。剎竿倒却貴安然。　無盡居士云。慶喜門前倒剎竿。金襴傳外有何傳。天然外道無師證。爭柰威音佛<span class='corr'>已</span>前。　天童覺云。影略門前倒剎竿。箇中消息授傳難。玲瓏侍者能相委。盤走明珠珠走盤。　慈受深云。頭陀飲光。多聞慶喜。合掌擎拳。難兄難弟。一朝狹路兩相逢。裂轉雙睛無處避。便向門前倒剎竿。丈夫自有衝天志。　旻古佛云。提起金襴。惹倒剎竿。步步踏著。綠水青山。</p>
<p>雪峯存禪師在德山作飯頭。一日飯遲。師曬飯巾次。見德山托鉢至法堂前。師云。這老漢。鐘未鳴鼓未響。托鉢向甚麼處去。山便歸方丈。師舉似巖頭。頭云大小德山不會末後句。山聞令侍者喚巖頭來。山問。汝不肯老僧那。頭密啟其意。山休去。明日陞堂。果與尋常不同。頭至僧堂前拊掌大笑云。且喜堂頭老漢會末後句。他後天下人不柰伊何。雖然如是。也只得三年。後三年果遷化。</p>
<p style="margin-left:1em">明招謙代德山云。咄咄。沒處去沒處去。　雪竇顯云。曾聞說箇獨眼龍。元來只有一隻眼。殊不知德山是箇無齒大蟲。若不是巖頭識破。爭得明日與昨日不同。諸人要會末後句麼。只許老胡知。不許老胡會。　大溈喆云。巖頭大似高崖石裂。直得百里走獸潛蹤。若非德山度量深明。爭得昨日與今日不同。　翠巖真云。巖頭德山一狀領過。雪峯一千五百人善知識地在。</p>
<p style="margin-left:1em">南堂靜頌云。德山托鉢最為奇。好語令人特地疑。虎豹出林誇爪距。叢林千古立雄基。　寶峯祥云。凜凜霜風戞地寒。漁翁擲釣五湖寬。錦鱗觸散波心月。収取絲綸上古灘。　天童覺云。末後句。會也無。德山父子太含胡。座中亦有江南客。莫向樽前唱鷓鴣。　徑山杲云。一撾塗毒聞皆喪。身在其中總不知。八十翁翁入場屋。真誠不是小兒嬉。</p>
<p>雲門偃禪師示眾云。世界恁麼廣闊。為甚麼鐘聲披七條。</p>
<p style="margin-left:1em">鼓山珪頌云。七條披向鐘聲上。徧界難藏比丘相。若以色見音聲求。迦葉師兄是虗妄。　徑山杲云。鐘聲披起鬱多羅。碧眼胡兒不奈何。一箭雙鵰隨手落。拈來元是柵中鵝。</p>
<p>楊岐會禪師。僧問。天得一以清。地得一以寧。衲僧得一堪作甚麼。師云鉢盂口向天。</p>
<p style="margin-left:1em">白雲端頌云。鉢口向天底時節。十方世界一團鐵。少林面壁謾多年。衲僧眼裏重添屑。　松源岳云。衲僧一拶。鉢盂口闊。天下楊岐。望梅林止渴。</p>
</div>
<div class='div-other'><a id='mulu99' />
<p class='h2'>服飾<span class='note-inline'>(把針附)</span></p><p>洞山价禪師問僧。世間甚麼物最苦。僧云地獄最苦。師云。不然。衣線下不明大事始是苦。</p>
<p style="margin-left:1em">丹霞淳頌云。鑊湯爐炭幾何般。地獄三塗未苦酸。須聽新豐親切語。袈裟之下莫顢頇。</p>
<p>曹山本寂禪師。僧問靈衣不掛時如何。師云曹山今日孝滿。云孝滿後如何。師云曹山好顛酒。</p>
<p style="margin-left:1em">天童覺頌云。清白門庭四絕隣。長年關掃不容塵。光明轉處傾殘月。爻象分時却建寅新。滿孝便逢春。醉步狂歌任墮巾。散髮夷猶誰管系。太平無事酒顛人。</p>
<p>香林遠禪師。僧問如何是衲衣下事。師云臈月火燒山。</p>
<p style="margin-left:1em">應庵華云。香林恁麼道。老鼠入牛角。忽有人問歸宗。如何是衲衣下事。只對他道來年更有新條在。惱亂春風卒未休。</p>
<p style="margin-left:1em">雪竇顯頌云。臘月燒山。萬種千般。翹松鶴冷。立雪人寒。達磨不會。大難大難。　上方益云。歲晚年來正苦寒。千林木葉盡凋殘。炎炎野火無流水。應是隨風過別山。　白楊順云。臘月山頭火亘天。衲衣下事若為傳。老來不是觀時節。困即長伸兩脚眠。　天童覺云。老大叢林快說禪。不將禪掛口皮邊。谷深山遠空無像。何處人呼應不圓。　東林顏云。臘月火燒山。苦口是黃連。相將歲除夜。竇八布衫穿。大可憐。把手入黃泉。</p>
</div>
<div class='div-other'><a id='mulu100' />
<p class='h2'>鞋韈</p><p>睦州蹤禪師在黃檗為首座。教臨濟問佛法後。歸鄉院杜門織蒲鞋養母。人目之曰陳蒲鞋。接得雲門令嗣雪峯。唯自晦迹。凡見僧喚云。大德。僧回首。師云擔板漢。</p>
<p style="margin-left:1em">雪竇顯云。睦州只具一隻眼。何故。這僧喚既回首。因甚却成擔板。</p>
<p style="margin-left:1em">汾陽昭頌云。垂慈只要總通靈。不是宗師妄目生。擔板直教須放下。免伊虗度百千生。　圓悟勤云。辛辛辣辣。啀啀喍喍。識際北為大樹拶。雲門墮嶮崖。機峻莫階。言如枯柴。夫是之謂陳蒲鞋。　無為子云。睦州喚。隨卦斷。回不回。擔板漢。　長靈卓云。腦後與一錐。頭頭墮坑坎。直饒喚不回。也是虗擔板。透過睦州關。乾坤一隻眼。　鼓山珪云。電火光中休草草。劍輪鋒上莫忉忉。等門放却全身入。終不當頭犯一毫。　徑山杲云。睦州擔板。那容眨眼。闊狹短長。不須增減。</p>
<p>靈雲勤禪師問僧甚處去。云雪峯去。師云我有一信寄雪峯。云便請。師乃脫履拋向面前。僧便去。雪峯問甚處來。云靈雲來。峯云和尚安不。云有書相寄。道了脫履拋向面前。峯休去。</p>
<p style="margin-left:1em">溈山秀云。雪峯既不能辨他來信端的。這僧又祇知依模畫樣。鈍置他靈雲。忽若當時道我有一信寄他。云便請。靈雲只據坐。這僧又若為通露。不可大丈夫漢為人馳達。教他一言不措。</p>
</div>
<div class='div-other'><a id='mulu101' />
<p class='h2'>珍寶</p><p>東寺會禪師因仰山來參乃問汝何處人。仰云廣南人。師云我聞廣南有鎮海明珠是不。仰云是。師云此珠作何形狀。仰云白月即現。師云汝將得來不。云將得來。師云何不呈似老僧。云某。甲昨到溈山。蒙索此珠。直得無言可對。無理可伸。師云。真獅子兒。善能哮吼。如蟭螟蟲向蚊子眼睫上作窠。於十字街頭大呌一聲云。土曠人稀。相逢者少。<span class='note-inline'>(傳燈作東邑政語。無蟭螟蟲下一段)</span></p>
<p style="margin-left:1em">龍潭曉云。眾中喚作呈珠話。且作麼生是呈珠處。山僧今日與大眾註破。等閑莫向江邊立。切忌寒灰炙殺人。</p>
<p style="margin-left:1em">本覺一頌云。鎮海明珠到處晶。由來一顆自圓成。仰山東寺曾遭索。叉手還將取次呈。</p>
<p>終南山師祖禪師問南泉。摩尼珠。人不識。如來藏裏親収得。如何是藏。泉云王老師與爾往來者是。師云不往來者。泉云亦是。師云如何是珠。泉召云師祖。師應諾。泉云去汝不會我語。師從此信入。</p>
<p style="margin-left:1em">雪竇顯向往來者是處云。草裏漢。又向不往來者亦是處云。雪上加霜。又於如何是珠處云。嶮。百尺竿頭作伎倆。不是好手。這裏著得箇眼。賓主互換便能深入虎穴。或不漝麼。縱饒師祖悟去。也是龍頭蛇尾漢。　白雲端云。大眾。這僧一顆摩尼珠可謂稀世之寶。大可憐生。幾乎落在萬丈坑裏。猶賴得南泉老兒手親為他把得起。且道此珠現今在甚麼處。乃云海神知貴不知價。留與人間光照夜。</p>
<p>溈山祐禪師坐次。仰山與香嚴侍立。師云。如今總與麼者少。不與麼者多。香嚴從東過西立。仰山從西過東立。師云。這箇因緣。三十年後如金擲地相似。仰云亦須是和尚提唱始得。嚴云即今亦不少。師云合取狗口。</p>
<p style="margin-left:1em">佛鑑懃云。溈山幸自海晏河清。剛地無風起浪。雖然。一波纔動萬波隨。擲地金聲如瓦礫。仰山香嚴若能慎護。纔見溈山恁麼道。便珍重下去。假饒溈山咳唾風生。也須無出氣處。　大溈智云。溈山舉令。二子唱和。偶然成曲調。不是海作做。雖然。啐啄之機。溈山未肯放過。當時仰山香嚴見溈山與麼道。便好掀倒禪床。還知麼。良久云。見性不留佛。大悟不存師。猶較些子。喝一喝。　塗毒䇿云。金久鍊則精。水久澄則清。溈山纔始調絃。二子終須別曲。當初祇道喜相逢。到底翻成怨離別。且道過在甚麼處。還知麼。老來祇可和雲睡。休與兒孫論短長。南堂靜頌云。象王嚬呻。師子哮吼。踞地盤空。移星換斗。坐斷舌頭。合取狗口。一回擲地作金聲。九曲黃河徹底清。　隱靜儼云。溈山垂語辨龍蛇。一對驪珠絕點瑕。獅子窟中無異獸。嘉聲動地徧天涯。</p>
<p>洛浦安禪師。僧問眾手淘金誰是得者。師云拳中舊寶不假披沙。云恁麼則展手不逢也。師云莫將鶴唳擬作鶯啼。</p>
<p style="margin-left:1em">丹霞淳頌云。淘金豈假披沙得。不觸波瀾猶費力。露柱三更忽放光。此時未審何人識。</p>
<p>大嶺禪師。僧問如何是一切處清淨。師云。截瓊枝寸寸是寶。柝旃檀片片皆香。</p>
<p style="margin-left:1em">丹霞淳頌云。乾坤盡是黃金國。萬有全彰淨妙身。玉女背風無巧拙。靈苗花秀不知春。</p>
<p>雲門偃禪師示眾云。乾坤之內。宇宙之間。中有一寶。秘在形山。拈燈籠向佛殿裏。將三門向燈籠上。</p>
<p style="margin-left:1em">法昌遇云。且緩緩。法昌有一寶。七顛與八倒。或作無明山。或時為相好。觸處盡光輝。動便入荒草。休尋討。珊瑚枝上日杲杲。　白雲端云。大眾。眼在鼻上。脚在肚下。且道寶在甚處。乃云。人面不知何處去。桃花依舊笑春風。</p>
<p style="margin-left:1em">雪竇顯頌云。看看。古岸何人把釣竿。雲冉冉。水漫漫。明月蘆花君自看。　溈山秀云。看看。野花開。極撩亂。三月洞庭江上春。煙霄飛過瀟湘岸。　白雲端云。嶺上白雲舒復卷。天邊皓月去還來。低頭却入茅簷下。不覺呵呵笑幾回。　佛心才云。帝網交羅幾萬般。形山消殞影團團。拈來不是無心處。只在乾坤宇宙間。</p>
<p>長慶稜禪師。僧問眾手淘金誰是得者。師云有伎倆者得。云學人還得也無。師云大遠在。</p>
<p style="margin-left:1em">雪竇顯代這僧當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。</p>
<p style="margin-left:1em">智門祚頌云。眾手淘金得者誰。纖塵窒礙豈能為。洪波浩渺黃金遠。一事無成空手歸。</p>
<p>首山念禪師。僧問。學人親到寶山。空手回時如何。師云家家門前火把子。僧於言下大悟。</p>
<p style="margin-left:1em">白雲端頌云。空手歸時誰肯信。驢䭾馬載入門來。家家舉起火把子。半夜天如白日開。　佛鑑懃云。寶山到日事如何。空手回時所得多。家家門前火把子。明如日月照山河。</p>
</div>
<div class='div-other'><a id='mulu102' />
<p class='h2'>琴碁<span class='note-inline'>(書畫樂附)</span></p><p>睦州蹤禪師因一秀才來參。師問先輩所蘊何業。才云某甲會二十四家書。師以拄杖空中點一點云。會麼。才罔措。師云。又道會二十四家書。永字八法也不識。</p>
<p style="margin-left:1em">黃龍南云。睦州一點直在威音王<span class='corr'>已</span>前。及乎八法論書。却被箇俗人勘破。若是黃龍即不然。孔門弟子無人識。碧眼胡僧笑點頭。　大溈喆云。睦州不妨用得這一點妙。又似以勢欺人。大溈即不然。乃畫一圓相云。會麼。字義炳然。文不加點。</p>
<p style="margin-left:1em">明招謙頌云。一點曾無異。微塵劫不增。百千諸佛眼。同共此靈明。　佛鑑懃云。禪師拄杖秀才筆。伎倆皆從手中出。八法論書如未明。面前一點黑如漆。　水庵一云。一著機先用得親。可憐窮手眼無筋。須知八法論書處。前箭猶輕後箭深。</p>
<p>大陽延禪師問梁山。如何是無相道場。山指觀音云此是吳處士畫。師擬進語。山急索云。這箇是有相底。那箇是無相底。師於言下大悟。作禮却依本位。立山云何不道取一句來。師云道即不辤恐上紙墨。山乃呵呵大笑云。此語<span class='corr'>已</span>後上碑去在。</p>
<p style="margin-left:1em">投子青頌云。路窮崖仞問山翁。別指巖西嶺近東。擬進霧垂嵐色重。回頭頂見太陽紅。</p>
<p>風穴沼禪師。僧問。古曲無音韻。如何和得齊。師云。木雞啼子夜。蒭狗吠天明。</p>
<p style="margin-left:1em">徑山杲云。這黃面浙子恁麼答話也。做他臨濟兒孫未得在。今日或有人問徑山。古曲無音韻如何和得齊。只向他道木雞啼子夜蒭狗吠天明。</p>
<p style="margin-left:1em">投子青頌云。古巖月色鎻重雲。枯木迎芳曉帶春。昨夜星河轉南斗。金烏隨鳳過天輪。</p>
</div>
<div class='div-other'><a id='mulu103' />
<p class='h2'>簾帳</p><p>法眼益禪師因僧齋前來參次。師以手指簾。尋有二僧齊去捲。師云一得一失。</p>
<p style="margin-left:1em">東禪齋云。上座且作麼生會。有云為伊不明旨便去捲簾。亦有道指者即會。不指而去者即失。恁麼會還可不可。既不許恁麼會。且問上座。阿那箇得那箇失。</p>
<p style="margin-left:1em">天童覺頌云。松直棘曲。鶴長鳧短。羲皇世人。俱忘治亂。其安也潛鱗在淵。其逸也翔鳥脫絆。無何祖禰西來。裏許得失相半。蓬隨風而轉空。船截流而到岸。箇中刢利衲僧。看取清凉手段。</p>
</div>
<div class='div-other'><a id='mulu104' />
<p class='h2'>舟楫</p><p>六祖大師一日謂門人云。吾欲歸新州。汝等速整舟楫。門人云。師從此去。早晚却回。師云。葉落歸根。來時無口。</p>
<p style="margin-left:1em">法雲秀云。非但來時無口。去時亦無鼻孔。</p>
<p style="margin-left:1em">佛眼遠頌云。歸根得旨復何論。洞口秦人半掩門。花落<span class='corr'>已</span>隨流水遠。空留羃羃野雲屯。　松源岳云。雲開空自闊。葉落即歸根。回首煙波裏。漁歌過遠村。</p>
<p>船子誠禪師與道吾雲巖在藥山分別後。往秀州華亭泛一小舟。曾囑道吾云。師兄向後有座主。指一二人來。道吾後至京口竹林寺。時夾山會禪師住持上堂。有僧問如何是法身。會云法身無相。云如何是法眼。會云法眼無瑕。吾不覺失笑。會下座具禮請問。吾云。吾有同行在華亭船上接。人汝往見之必有所得。仍須更易其服。會乃散眾易服徑造華亭。師見會來便問大德住甚麼寺。會云似則不住住則不似。師云不似又不似箇甚麼。會云不是目前法。師云甚處學得來。會云非耳目之所到。師云。一句合頭語。萬劫繫驢橛。師又問。垂絲千尺。意在深潭。離鈎三寸。子何不道。會擬開口。師拈橈子劈脊打落水中。會纔上船。師急索云道道。會擬開口。師又打。會豁然大悟。乃點頭三下。師云。竿頭絲線從君弄。不犯清波意自殊。會遂問。拋綸擲鈎。師意如何。師云。絲懸淥水。浮定有無之意。速道速道。會云。語帶玄而無路。舌頭談而不談。師云。釣盡江波。金鱗始遇。會乃掩耳。師云如是如是。乃囑云。吾在藥山三十年方明得此事。汝今得<span class='corr'>已</span>。向後莫住城隍聚落。直須藏身處沒蹤跡。沒蹤跡處莫藏身。向深山钁頭邊接取一箇半箇。嗣續吾宗。無令斷絕。會領旨禮辤而去。頻頻回首。師復喚云闍黎。會回首。師舉船橈云。汝道別更有在。言訖踏翻船於煙浪。</p>
<p style="margin-left:1em">投子青頌云。泛舟駕嶮三十春。擊處竿頭活死人。夾嶺桂分千古韻。朗江山翠萬重新。　保寧勇云。不犯清波不擲鈎。恠哉當面觸鼇頭。微芒一噴朦朧雨。萬壑千溪水逆流。　覺海元云。捨短從長有幾人。遠求船子扣玄津。蘭橈數拄徒開口。水色山光特地新。　佛迹昱云。長竿放去隨波浪。絲線収來獲錦鱗。橈下翻身何脫灑。回頭不見舊時人。　無盡居士云。蘆葦蕭蕭江岸秋。長天獨月向西流。離鈎三寸無人道。笑倚蘭橈自點頭。</p>
<p>船子有一官人問。如何是和尚日用事。師竪起橈子云會麼。云不會。師云。棹撥清波。金鱗罕遇。因示偈云。三十年來坐釣臺。鈎頭往往得黃能。金鱗不遇空勞力。収取絲綸歸去來。三十年來海上遊。水清魚現不吞鈎。釣竿斫盡重㘽竹。不計功程得便休。千尺絲綸直下垂。一波纔動萬波隨。夜靜水寒魚不食。滿船空載月明歸。</p>
<p style="margin-left:1em">雪竇顯云。這漢勞而無功。忽若雲門道一句合頭語萬劫繫驢橛。又作麼生免得此過。良久云。莫謂水寒魚不食。如今釣得滿船歸。</p>
<p style="margin-left:1em">白雲端頌云。閃礫金鱗躍浪時。華亭貪翫下鈎遲。誰知雪老垂綸慣。不犯波濤取得伊。</p>
<p>巖頭豁禪師。僧問古帆未掛時如何。師云小魚吞大魚。</p>
<p style="margin-left:1em">汾陽昭頌云。古帆不掛更何疑。學問依前又是迷。大小二魚俱一海。爭柰鈎頭餌不齋。　鼓山珪云。小魚吞大魚。門上釘桃符。邪魔俱不入。佛法也消除。　徑山杲云。小魚吞大魚。直路太縈紆。古帆休更問。處處得逢渠。</p>
<p>巖頭僧問古帆掛後如何。師云後園驢喫草。</p>
<p style="margin-left:1em">海印信頌云。槌打不碎。火燒不著。天上人間。何處安泊。阿呵呵。是甚麼。莫齩破。須爛嚼。　大洪遂云。古帆不掛問巖頭。月冷風高下直鈎。誰見後園驢喫草。脫籠卸䭾飽齁齁。　楚安方云。風信不來春<span class='corr'>已</span>老。却憶後園驢喫草。滿大明月贈行人。野客溪邊歸路早。　徑山杲云。後園驢喫草。一老一不老。驀地撞出來。闘湊得恰好。</p>
<p>廣德周禪師。僧問波浪之中如何得妙。師云。橈棹不施兼底脫。往來終不借浮囊。</p>
<p style="margin-left:1em">丹霞淳頌云。一句相酬難取則。輪王不化閻浮國。無邊剎海浪痕平。獨駕泥牛耕月色。</p>
<p>木平道禪師初謁洛浦。遂問一漚未發<span class='corr'>已</span>前如何辨其水脉。浦云。移舟諳水勢。舉棹別波瀾。師不愜意。次參盤龍。如前置問。龍云。移舟不辨水。舉棹即迷源。師因此相契。</p>
<p style="margin-left:1em">雲峯悅云。木平若於洛浦言下會去。猶較些子。可惜許向盤龍死水裏淹殺。後有問如何是木平。對云不勞斤斧。師云果然只在這裏。諸禪德。大凡發言超方。也須甄別邪正。識辨真偽。帶些子眼筋始得。雖然如是。也是賊過後張弓。</p>
<p style="margin-left:1em">丹霞淳頌云。金烏玉兔兩交輝。照破威音未兆時。若謂青霄別有路。木人依舊皺雙眉。　本覺一云。移舟曾不別澄潭。舉棹波生豈更堪。更會一漚初未發。木人半夜好同參。</p>
<p>法眼益禪師問覺上座船來陸來。云船來。師云船在甚麼處。云船在河裡。覺退師却問傍僧云。你道適來這僧具眼不具眼。</p>
<p style="margin-left:1em">天童覺頌云。水不洗水。金不愽金。昧毛色而得馬。靡絲絃而樂琴。結繩畫卦有許事。喪盡真淳盤古心。</p>
</div></div>
<p class='juan'>禪林類聚卷第十五</p>
</div><!-- end of div[@id='body'] -->
</body></html>