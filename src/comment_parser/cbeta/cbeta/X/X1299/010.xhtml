<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu57' />禪林類聚卷第十</p>
<div class='div-other'><a id='mulu58' />
<p class='h1'>人境　心眼　肢體　真像</p>
<div class='div-other'><a id='mulu59' />
<p class='h2'>人境</p><p>臨濟玄禪師示眾云。赤肉團上有一無位真人。常在汝等諸人面門出入。未證據者看看。時有僧出問。如何是無位真人。師下繩床扭住云。道道。僧無語。師打一掌拓開云。無位真人是甚麼乾屎橛。</p>
<p style="margin-left:1em">雪峯存云。臨濟大似白拈賊。　雪竇顯云。夫善竊者神鬼莫知。既被雪峯覰破。臨濟不是好手。復召大眾云。雪竇今日換你諸人眼睛了也。你若不信。各歸寮舍自摸[打-丁+索]看。　琅瑘覺云。臨濟可謂水凌上度過九鞠。劒刃上拾得全身。</p>
<p style="margin-left:1em">白雲端頌云。春風浩浩烘天地。是處山藏煙霞裏。無位真人不可尋。落花又見隨流水。　保寧勇云。播土揚塵沒處藏。面門出入太狼當。撒屎撒尿渾閑事。浩浩誰分臭與香。　佛印元云。卞璧無瑕奪日輝。秦王雖愛不輸機。可憐又入相如手。一陣清風滿路歸。　通照逢云。無位真人臨濟道。勸君不用更尋討。鳥道無功遊者稀。百尺竿頭要親到。　佛心才云。聲色不干眼耳。天地本自同根。巖下忽逢啼鳥。翻身又到松門。</p>
<p>臨濟小參云。我有時奪人不奪境。有時奪境不奪人。有時人境兩俱奪。有時人境俱不奪。克符便出問如何是奪人不奪境。師云。煦日發生鋪地錦。嬰兒垂髮白如絲。云如何是奪境不奪人。師云。王令<span class='corr'>已</span>行天下遍。將軍塞外絕煙塵。云如何是人境兩俱奪。師云。并汾<span class='corr'>已</span>信。獨處一方。云如何是人境俱不奪。師云。王登寶殿。野老謳歌。</p>
<p style="margin-left:1em">克符復頌云。奪人不奪境。緣自是誵訛。擬欲求玄旨。思量反責麼。驪珠光燦爛。蟾桂影婆娑。覿面無差互。還應滯網羅。奪境不奪人。尋言何處真。問禪禪是妄。究理理非親。日照寒光澹。山搖翠色新。直饒玄會得。恰似眼中塵。人境兩俱奪。從來正令行。不論佛與祖。那說聖凡情。擬犯吹毛劒。還如值木盲。進前求妙會。特地打精靈。人境俱不奪。思量意不偏。主賓言不異。問答理俱全。蹋破澄潭月。穿開碧落天。不能明妙用。淪溺在無緣。</p>
<p>大同濟禪師。僧問如何是本來人。師云共住不相識。云恁麼則禮拜去也。師云暗寫愁腸寄阿誰。</p>
<p style="margin-left:1em">保寧勇頌云。共住同行世莫知。幾人當面便逢伊。縱饒紹續家門者。半是貧寒乞養兒。</p>
<p>趙州諗禪師問投子。大死底人却活時如何。子云。不許夜行。投明須到。</p>
<p style="margin-left:1em">雪竇顯頌云。活中有眼還同死。藥忌何須鑒作家。古佛尚言曾未到。不知誰解撒塵沙。　白雲端云。死去活來牙尚露。投明須到<span class='corr'>己</span>先行。誰家別舘池塘裏。一對鴛鴦畵不成。　長靈卓云。虗空產出鐵牛兒。頭角分明也大奇。踏破澄潭深處月。夜闌牽向雪中歸。　佛印元云。大死底人同活人。三千豪俠又隨塵。李陵本是收番將。却作降番上將身。　徑山杲云。禾黍不陽艶。競栽桃李春。翻令力耕者。半作賣花人。</p>
<p>趙州僧問。路逢達道人。不將語默對。未審將甚麼對。師云。人從陳州來。不得許州信。</p>
<p style="margin-left:1em">大溈行頌云。滿滿彎弓射不著。長長揮劒斫無痕。堪笑日月不到處。箇中別是一乾坤。</p>
<p>夾山會禪師。僧問如何是夾山境。師云。猿抱子歸青嶂後。鳥㘅花落碧巖前。</p>
<p style="margin-left:1em">法眼云。我二十年來只作境話會却。　浮山遠云。直饒不作境話會。亦未會在。何故。犀因翫月通於角。象被雷驚花入牙。　琅瑘覺云。且道如今怎生會。良久云。上士遊山水。中人坐竹林。</p>
<p style="margin-left:1em">投子青頌云。月皎青松鶴夢長。碧霄丹桂掛羚羊。巖高壁仞千峯雪。石笋生條半夜霜。　寶峯祥云。古鏡重磨又一新。一回出匣一驚人。石頭城下風雷吼。老老禪翁把要津。　丹霞淳云。蚌含明月珠生腹。龍擁深雲雨灑空。莫向平田翻巨浪。直須點點盡朝東。　徑山杲云。境話會來猶未是。却問而今作麼生。清凉元來鼻頭直。夾山依舊兩眉橫。</p>
<p>雲門偃禪師。僧問如何是大修行底人。師云一榼在手。</p>
<p style="margin-left:1em">大中德頌云。手中一榼絕痕瑕。道聽途傳轉見賖。作者至今拈不起。依前獨自挈歸家。</p>
<p>鳳翔石柱禪師遊方時到洞山<span class='note-inline'>(即青林也)</span>。值山示眾云。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。那箇是其人。師出眾云。一人說過佛祖。一步行不得。祇是無舌不許行。一人行過佛祖。一句說不得。祇是無足不許說。一人說得行得。祇是函蓋相稱。一人說不得行不得。如斷命求活。此是石女兒披枷帶鎻。山云闍梨分上又作麼生。師云。該通分上。卓卓寧彰。山云祗如海上明公秀又作麼生。師云。幻人相逢。撫掌呵呵。</p>
<p style="margin-left:1em">丹霞淳頌云。水底泥牛耕白月。雲中木馬驟清風。胡僧懶捧西乾鉢。半夜乘舟過海東。</p>
<p>靈峯顯禪師。僧問如何是諸佛向上人。師云白雲覆青山。云莫便是和尚為人處也無。師云淥沼徒長蕖。</p>
<p style="margin-left:1em">投子青頌云。雪嶠層層翠鎻深。風生寒岫結重雲。夜來丹鳳冲霄漢。聽曉樵人逐鴈群。</p>
</div>
<div class='div-other'><a id='mulu60' />
<p class='h2'>心眼</p><p>十祖脇尊者因十一祖作童子時來。祖乃問爾從何來。云我心非往。祖云爾住何所。云我心非止。祖云子不定耶。云諸佛亦然。祖云爾非諸佛。云諸佛亦非。</p>
<p style="margin-left:1em">翠巖芝云。祖師與童子一問一答。總欠會在。如今作麼生會。</p>
<p style="margin-left:1em">南堂靜頌云。諸佛亦非。國泰家肥。出窟獅子。報曉金雞。</p>
<p>馬祖一禪師示眾云。汝等諸人各信自心是佛。此心即是佛心。達磨自南天竺國來至中華。傳上乘一心之法。令汝等開悟。僧問。和尚為甚麼說即心即佛。師云為止小兒啼。云啼止後如何。師云非心非佛。云除此後如何指示。師云向伊道不是物。</p>
<p style="margin-left:1em">翠巖真頌云。百萬雄兵出。將軍獵渭城。不閑弓矢力。斜漢月初生。　圓悟勤云。無鬚鎻子。八面玲瓏。不撥自轉。南北西東。海神知貴不知價。留與人間光照夜。　佛國白云。心心即佛佛心心。佛佛心心即佛心。心佛悟來無一物。將軍止渴望梅林。　佛鑑懃云。美如西子離金閣。嬌似楊妃倚玉樓。猶把琵琶半遮面。不令人見轉風流。　長靈卓云。風勁葉頻落。山高日易沈。坐中人不見。牕外白雲深。　黃龍震云。敲之即響。聽則無聲。嚴冬汗濕。酷熱冰清。試問道途來往客。長安此去幾多程。</p>
<p>槃山積禪師示眾云。三界無法。何處求心。</p>
<p style="margin-left:1em">雪竇顯頌云。三界無法。何處求心。白雲為蓋。流水作琴。一曲兩曲無人會。雨過夜塘秋水深。　佛性泰云。三界無法。何處求心。山容雨過。松韻風吟。橫眠倒臥無餘事。一任莓苔滿地侵。　佛鑑懃云。青青入座當軒竹。黯黯遮門對面山。更有一般堪羨處。夜深流水響潺潺。</p>
<p>麻谷徹禪師問臨濟。大悲千手眼。那箇是正眼。濟云。大悲千手眼。作麼生是正眼。速道速道。師拽濟下禪牀却坐。濟遂起云不審。師擬議。濟便喝。拽師下禪床却坐。師便出去。</p>
<p style="margin-left:1em">達觀頴云。諸德。此二尊宿如此。且道怎生。今時人總道照用照甚麼椀。一切人只解自騎馬去捉賊。自持刀去殺賊。此二人便能奪賊馬捉賊。奪賊刀殺賊。雖然如是。臨濟雖是得便宜。却是落便宜。　保寧勇頌云。多年塞上只聞名。今日陣前親見面。疋馬單鏘戰數場。好是見機開一箭。　海印信云。大悲正眼問來端。互換之機子細看。會得不得亦顢頇。也似黏魚上竹竿。　覺海元云。正眼英雄逢正眼。勝劣短長徒用揀。那吒現出本來身。且非父母能生產。　普融平云。相逢狹路轉身難。一陣交鋒瞬息間。旗號縱橫渾莫辨。試問何人得勝還。</p>
<p>龐蘊居士問馬祖。不昧本來人。請師高著眼。祖直下覷。士進云。一種沒絃琴。唯師彈得妙。祖直上覷。士乃作禮。祖歸方丈。士隨後入云。弄巧成拙。</p>
<p style="margin-left:1em">雲峯悅云。且道賓家弄巧成拙。主家弄巧成拙。還有人揀得出麼。若揀得出。三十棒一棒也較不得。若揀不出。明年更有新條在。惱亂春風卒未休。　琅瑘覺云。一夜作竊。不覺天曉。</p>
<p style="margin-left:1em">保寧勇頌云。浩浩擎山頂嶽來。撑天拄地勢崔嵬。從教弄巧翻成拙。撒手前行更不回。　佛眼遠云。與子偕行今日路。與君共看本來人。同名同姓同形段。無死無生無色塵。　佛鑑懃云。馬師素有拏雲手。龐老猶伸掣電機。上苑鶯鶯相對語。朱樓鷰鷰一雙飛。</p>
<p>雲巖晟禪師問道吾。大悲菩薩用許多手眼作甚麼。吾云如人夜間背手摸枕子相似。師云我會也。吾云汝作麼生會。師云徧身是手眼。吾云。道也太煞道。只道得八成。師云。某甲只恁麼。師兄作麼生。吾云通身是手眼。</p>
<p style="margin-left:1em">雪竇顯頌云。徧身是。通身是。拈來猶較十萬里。展翅崩騰六合雲。搏風鼓蕩四溟水。是何埃[土*(壴-士+山)]兮忽生。那箇毫氂兮未止。君不見。網珠垂範影重重。棒頭手眼從何起。喝。　佛心才云。演若怖回鏡裏首。那吒還復舊時身。不知千眼從何起。便道全軀在剎塵。　大洪預云。弟應兄呼豈偶然。嬉遊時在舊山前。通身手眼如何會。拾得寒山笑揭天。　天寧璉云。通身是手眼。徧界不曾藏。背摸床頭枕。翻身嫌夜長。</p>
<p>趙州諗禪師問僧甚處來。云雪峯來。師云雪峯近日有何言句。僧云雪峯示眾云。盡大地是沙門一隻眼。汝等諸人向甚處屙。師云。上座若回雪峰。我寄箇鍬子去與他。</p>
<p style="margin-left:1em">保福展云。南有雪峯。北有趙州。　琅瑘覺云。眾中有云。寄鍬子去。埋却趙州。若道寄鉢盂去。便道盛粥飯。用狂解益見作麼商量。不是僧繇手。謾說學丹青。　雪竇顯云。這僧既不從雪峯來。可惜趙州鍬子。</p>
<p style="margin-left:1em">正覺逸頌云。南望雪峰猶萬里。北遊未踏趙州關。賺他一隻破鍬子。二百餘年去不還。　佛慧泉云。石橋一路滑如苔。閩嶺風高凍不開。相見盡言遊歷去。幾人曾到雪峯來。　鼓山珪云。大地是眼何處屙。天下不柰雪老何。趙州寄箇鍬子去。方得此話圓堶堶。　徑山杲云。途路波吒數十州。傳言送語當風流。不知脚下泥生<span class='corr'>刺</span>。踏著錐人脚指頭。</p>
<p>保壽第二世禪師開堂日。三聖和尚乃推出一僧。師便打。聖云。恁麼為人。瞎却鎮州一城人眼去在。師便歸方丈。</p>
<p style="margin-left:1em">雪竇顯云。保壽三聖雖發明臨濟正法眼藏。要且只解無佛處稱尊。當時這僧若是箇漢。纔被推出便掀倒禪牀。直饒保壽全機。也較三千里。　雲峯悅云。臨濟一宗掃地而盡。因甚麼却到這裏。驀拈拄杖云。甚麼處去也。　溈山秀云。保壽為將。因何三聖却作中軍。可惜鎮州一城人眼。至今未辨東西。然清議之排必有竊吹之處。當時連三聖趂出。必然救得鎮州一城人眼。　五祖戒別保壽云。千鈞之弩不為鼷鼠而發機。　琅瑘覺云。不是三聖爭到今日。然雖如是。錯會者多。　大溈喆云。保壽大似寰中天子勑正行。三聖塞外將軍令正舉。還有不惜性命者麼。出來與老僧相見。要斷不平之事。良久云。橫按鏌鎁全正令。太平寰宇斬癡頑。　黃龍南頌云。寶華王座始登時。三聖推僧決眾疑。棒下分明無老少。天下盲人幾箇知。　佛國白云。臨濟家風兩獻酬。推僧棒瞎見宗猷。若非保壽全機眼。更有誰明此話頭。　保寧勇云。黑白未分著著奇。任他閑漢畔頭窺。不知除却神僊手。更有何人敵得伊。　徑山杲云。提起須彌第一槌。電光石火太遲遲。象王行處狐蹤絕。獅子咆哮百獸危。</p>
<p>雲門偃禪師。僧問如何是正法眼。師云普。</p>
<p style="margin-left:1em">黃龍心云。更道箇瞎。且圖兩得相見。</p>
<p style="margin-left:1em">洞山聰頌云。普之一字豈尋常。擡手須看掣電光。擬議思量生會解。堪嗟剜肉作身瘡。　大愚芝云。說佛說法廣鋪舒。矢上加尖也太愚。明眼衲僧傍覷見。一條拄杖兩人舁。　白雲端云。頂上有來真箇瞎。輝天輝地不同時。大悲手裡休擎出。獨自夜行誰得知。　正覺逸云。普之一字天然別。著眼看時如電掣。宇宙茫茫無處尋。秤槌踏著硬如鐵。　圓通僊云。應機無出老韶陽。法眼咨詢普字當。機會若非獅子子。一場閑夢過瀟湘。</p>
<p>天童啟禪師。僧問如何是應用無虧底眼。師云恰如瞎一般。</p>
<p style="margin-left:1em">丹霞淳頌云。盲聾瘖瘂逈天真。眼似眉毛道始隣。昨夜東君潛布令。黃鶯啼處綠楊春。</p>
<p>護國澄禪師。僧問如何是本來心。師云犀因翫月紋生角。象被雷驚花入牙。</p>
<p style="margin-left:1em">丹霞淳頌云。三脚靈龜荒徑走。一枝瑞草亂峯垂。崑崗含玉山先潤。凉兔懷胎月未知。</p>
</div>
<div class='div-other'><a id='mulu61' />
<p class='h2'>肢體</p><p>達磨大師將返西天。謂門人云。時將至矣。盇各言所得乎。時門人道副對云。如我所見。不執文字。不離文字。而為道用。師云汝得吾皮。尼總持云。我今所解。如慶喜見阿閦佛國。一見更不再見。師云汝得吾肉。道育云。四大本空。五陰非有。而我見處。無一法可得。師云汝得吾骨。最後慧可禮拜後依位而立。師云汝得吾髓。於是傳法付衣。</p>
<p style="margin-left:1em">明安云。且道更有一人出來。得箇甚麼。乃云。不得不得。又云。意況不到。　翠巖芝云。二祖被他當面塗糊。莫道髓。皮也不曾摸著。因甚却紹祖位。　天衣懷云。祖師與麼說話。無計較中翻成計較。無塗轍中却成塗轍。若教伊踏著德山臨濟門下。免見九年冷坐。被人喚作壁觀胡僧。直饒如是。也未免殃及兒孫。　五祖演云。當時若見他三人恁麼道。各人好與三十棒。只如白雲今日也合喫二十九棒。留一棒與你諸人。其間若有知痛痒者。不辜負先聖。亦乃得見白雲。其或未知。堂裏喫粥喫飯更須爛嚼。多見是渾圝吞却。</p>
<p style="margin-left:1em">佛國白頌云。缺齒胡僧到大唐。却將皮髓強分張。九年懡㦬空歸去。添得華人笑幾場。　保寧勇云。門前諸子列成行。各逞英雄越羈王。如何獨有無言者。坐斷毗盧不可當。　正覺逸云。少林真嗣擇全才。諸子紛紛點額回。衣法莫言容易得。曾憑三拜作良媒。　地藏恩云。當門齒缺真堪笑。面壁無言坐九年。皮髓些些分俵了。依前懡㦬返西天。　枯木成云。四維上下絕遮欄。涌出水壺印碧天。無孔笛中藏六律。一聲驚起釣魚船。</p>
<p>南泉願禪師示眾云。王老師賣身去也。還有人買麼。時有一僧出眾云某甲買。師云。不作貴。不作賤。你作麼生買。僧無語。</p>
<p style="margin-left:1em">趙州云。明年與和尚作一領布衫。　臥龍球代云。和尚屬某甲。　澄源代云。是何道理。　雪竇顯云。雖然作家競買。要且不解輸機。且道南泉還肯麼。雪竇也酬箇價。直令南泉進且無門退亦無地。不作貴不作賤作麼<span class='corr'>生</span>買。別處容和尚不得。　佛鑑懃云。遼天索價。著地相酬。也須是當行家始得。若非當行。價例不等。不成買賣。</p>
<p style="margin-left:1em">泉大道頌云。貴賤非同價不常。箇中交道勿商量。趙州布衫應時用。一任閑人說短長。　野軒遵云。南泉鋪席大開張。差寶希珍壓市行。競買雖多酬價少。至今天下錯商量。　海印信云。賣身王老難為價。貴賤俱非不易酬。若使當時無退悔。喚來分付與園頭。　保寧勇云。王老哀哉不惜身。臨危將賣與何人。若無令子輕酬價。往往一年空過春。</p>
<p>南泉因僧來參乃叉手而立。師云大俗生。僧合掌。師云大僧生。僧無語。</p>
<p style="margin-left:1em">保寧勇代撒手倒行出去。</p>
<p style="margin-left:1em">佛眼遠頌云。南北東西無不利。令人深愛老南泉。眉毛廝繫如相似。鼻孔遼天不著穿。</p>
<p>南泉云。喚作如如。早是變了也。今時人須向異類中行始得。趙州在僧堂前見師便問。異即不問。如何是類。師以手托地。州以脚踏。師倒地。州走入延壽堂呌悔悔。師令侍者問悔甚麼。州云悔更不與兩踏。</p>
<p style="margin-left:1em">保寧勇頌云。張公移住向深村。被賊潛身入後門。鍋子一時偷去後。更來敲枕翫兒孫。　佛日才云。父不慈。子不孝。作之在前。悔之在後。明眼衲僧。難緘其口。</p>
<p>溈山見仰山從外入。師以兩手握拳相交示之。仰便作女人拜。師云如是如是。</p>
<p style="margin-left:1em">佛鑑懃云。須知道解與師齊減師半德。見過於師方堪傳授。溈山纔向針鋒上把定乾坤。仰山便向藕絲裏開張世界。且因甚如此。不見道功多業就水到渠成。　大溈智云。功<span class='corr'>已</span>成。名亦遂。父父子子有巴有鼻。千古之下如金擲地。諸仁者。還知麼。溈山搖頭。仰山擺尾。理合如斯。因事長智。周公制禮。如是如是。　塗毒䇿云。恁麼說話豈不是奇特商量。殊不知溈山父子無繩自縛。去死十分。祇如溈山以手握拳相交示之。何似塗毒轉箇拄杖子。自西邊拈過東邊。且道是同是別。箇裏不曾開活眼。知君泥水未甞分。</p>
<p style="margin-left:1em">慈受深頌云。佳人十八正嬌癡。一曲堂前舞柘枝。只有玉郎知雅態。更無人道柳如眉。</p>
<p>臨濟玄禪師因趙州遊方到院。在後架洗脚次。師便問如何是祖師西來意。州云恰遇山僧洗脚。師近前作聽勢。州云。會即便會。㗖啄作甚麼。師便歸方丈。州云。三十年行脚。今日錯為人下註脚。</p>
<p style="margin-left:1em">玉泉璉云。二老相見各有來由。明暗互換強弱相持。檢點將來。大似賊偷賊物。要識他用處麼。一條拄杖兩人擎。好手手中呈好手。　松源岳云。半雨半晴。桃紅李白。點著便行。不勞㗖啄。那箇是他錯下註脚處。試道看。</p>
<p style="margin-left:1em">鼓山珪頌云。洗脚處更不安排。側聆時非是㗖啄。趙州臨濟二老人相見。何曾下註脚。　徑山杲云。一人眼似鼓槌。一人頭如木杓。兩箇老。不識羞。至今無處安著。</p>
<p>長慶稜禪師。僧問如何得不疑去。師展兩手。</p>
<p style="margin-left:1em">投子青頌云。展手之時。萬仞摧枯。河無水。月無來。若疑別問龐居士。石女黃梅誰共陪。</p>
<p>魏府大覺禪師。僧問如何是本來身。師云。頭枕衡山。脚踏北嶽。</p>
<p style="margin-left:1em">保寧勇頌云。主山之後案山前。下是地兮上是天。身手太長衫袴短。醉狂贏得樂豐年。</p>
<p>文殊禪師。師問古人垂一足意旨如何。師云坐久成勞。</p>
<p style="margin-left:1em">投子青頌云。馳書纔去返忽忽。一足垂酬繼後蹤。坐久成勞誰委悉。紅爐點雪自相通。</p>
<p>龍濟修山主同法眼悟空三人到地藏。阻雪附爐次。藏問山河大地與上座自<span class='corr'>己</span>是同是別。師云別。藏竪起兩指。師云同。藏亦竪起兩指便起去。師罔措。遂投誠入室。</p>
<p style="margin-left:1em">禾山方云。這箇漢向火也不了。更只管說同說別。直饒見得歷歷分明。正在途中。向禾山門下。直須喫棒。何故。十語九中。不如一默。</p>
<p style="margin-left:1em">白雲端頌云。地藏當鋒竪指頭。諸老至今猶未瞥。天迴地轉却等閑。千古萬古兩條鐵。　保寧勇云。商量同別有多般。潦倒何曾鼓舌端。今古不能提得去。一雙靈劒倚天寒。　佛印元云。山河大地兼同別。口中未有娘生舌。多知禪客強分疎。甕裏何曾走却鼈。</p>
<p>黃龍南禪師室中垂問學徒云。我手何似佛手。我脚何似驢脚。人人有箇生緣處。那箇是上座生緣處。少有契其機者。天下號為黃龍三關。師復有偈示眾云。生緣斷處垂驢脚。驢脚伸時佛手開。為報五湖參學者。三關一一透將來。</p>
<p style="margin-left:1em">旻古佛頌云。我手佛手兼舉。禪人直下薦取。不動干戈道出。當處超佛超祖。我脚驢脚並行。步步踏著無生。會得雲收日卷。方知此道縱橫。生緣有語人皆識。水母何曾離得蝦。但見日頭東畔上。誰能更喫趙州茶。　照覺總云。佛手纔開古鑑明。森羅無得隱纖形。朝朝日自東邊出。多少行人問丙丁。驢脚伸時動地輪。大泮海底播紅塵。唯餘庭際青青栢。一度年來一度春。垂問生緣何處來。到家禪客絕纖埃。毗盧剎海周遊也。休說峨嵋與五臺。　佛眼遠云。佛手驢脚生緣。黃龍元無此語。直饒恁麼知之。我儂亦未相許。奉報四海禪人。第一不得錯舉。</p>
<p>五祖演禪師每見僧來。師乃展手問云。何故喚作手。</p>
<p style="margin-left:1em">佛眼遠頌云。何故喚作手。衲僧難開口。擬議自顢頇。可憐太蒙斗。</p>
<p>黃龍心禪師在室中竪拳示僧云。喚作拳頭則觸。不喚作拳頭則背。未審喚作甚麼。</p>
<p style="margin-left:1em">雪巢一頌云。背觸人難會。憑君子細看。片雲纔出洞。遮却面前山。　道場琳云。赤體更無藏隱處。黃龍未語先分付。若將見解上門來。他家自有通霄路。</p>
</div>
<div class='div-other'><a id='mulu62' />
<p class='h2'>真像</p><p>南泉願禪師一日訪百丈。丈問甚處來。師云江西來。丈云還將得馬大師真來麼。師云只這是。丈云背後底[妳-女+口]。師拂袖便出。<span class='note-inline'>(或作訪忠國師)</span></p>
<p style="margin-left:1em">長慶稜云。大似不知。　保福展云。幾不到和尚此間。　雲居錫云。此二尊宿盡扶背後。只如南泉休去。為當扶面前扶背後。　五祖戒云。和尚於此路熟。　佛鑑懃云。一雙孤鴈搏地高飛。兩隻鴛鴦池邊獨立。　塗毒䇿云。膠漆易辨。乳酪難分。雖然難弟難兄。其柰各行活路。只如百丈道背後底聻。南泉拂袖便出。又作麼生。不因同渡風波惡。爭見船師手段高。</p>
<p style="margin-left:1em">佛眼遠頌云。八面當風祇這是。拂袖之談動天地。堪愛賣身王老師。不作賤兮不作貴。</p>
<p>槃山積禪師將順世告眾云。有人邈得吾真不。眾或將所傳頂相呈似。皆不契。時普化云。某甲邈得。師云何不呈似老僧。化遂打筋斗而出。師云這漢向後掣風狂去在。</p>
<p style="margin-left:1em">保福展云。普化掣顛不少。槃山醜拙更多。　雲居云。普化只知邈真。不覺露醜。</p>
<p style="margin-left:1em">佛眼遠頌云。師真醜拙不堪呈。用盡身心笑殺人。波中莫覔絲頭意。白鼻崑崙賀新正。</p>
<p>洞山价禪師問雲巖云。和尚百年後。忽有人問。還邈得師真。如何祗對。巖云但向伊道只這是。師良久。巖云。价闍梨。承當這箇事大須審細。師無語。巖便打。後因供養雲巖真。有僧問。先師道只這是。莫便是不。師云是。僧云意旨如何。師云當時幾錯會先師語。云未審先師還知有也無。師云。若不知有。爭解恁麼道。若知有。爭肯恁麼道。</p>
<p style="margin-left:1em">長慶稜云。既知有。為甚恁麼道。又云。養子方知父慈。</p>
<p style="margin-left:1em">天童覺頌云。爭解恁麼道。五更雞唱家林曉。爭肯恁麼道。千年鶴與雲松老。寶鑑澄明驗正偏。玉機轉側看兼到。門風大振兮規步綿綿。父子變通兮聲光浩浩。</p>
<p>九峯虔禪師。僧問一筆丹青為甚麼邈誌公真不得。師云僧繇却許誌公。云為甚麼却許誌公。師云烏龜稽首須彌柱。</p>
<p style="margin-left:1em">投子青頌云。荊山採玉卞人尋。至寶無瑕絕見因。鐵牛帶子踏滄海。撞月石龜長羽鱗。</p>
<p>文殊禪師。僧問僧繇為甚麼邈誌公真不得。師云。非但僧繇。誌公亦邈不得。云誌公為甚麼邈不得。師云彩繪不將來。云和尚還邈得也無。師云我亦邈不得。云和尚為甚麼邈不得。師云。渠不以苟我顏色。教我作麼生邈。</p>
<p style="margin-left:1em">丹霞淳頌云。身光熾盛相巍巍。妙筆如何彩繪伊。休問僧繇吳道子。誌公他自不能知。</p>
</div></div>
<p class='juan'>禪林類聚卷<span class='corr'>第</span>十</p>
</div><!-- end of div[@id='body'] -->
</body></html>