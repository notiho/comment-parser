<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu135' />禪林類聚卷第二十</p>
<div class='div-other'><a id='mulu136' />
<p class='h1'>獅象　龍虎　牛鹿　猫犬　龜魚　兔蛇　飛走</p>
<div class='div-other'><a id='mulu137' />
<p class='h2'>獅象</p><p>雲巖晟禪師因藥山問。聞汝會弄獅子是不。師云是。山云弄得幾出。師云弄得六出。山云我亦弄得。師云和尚弄得幾出。山云我弄得一出。師云。一即六。六即一。師後到溈山。溈問承長老在藥山弄獅子是不。師云是。溈云長弄還有置時。師云。要弄即弄。要置即置。溈云。置時獅子在甚麼處。師云置也置也。</p>
<p style="margin-left:1em">法昌云。好一場獅子。只是弄得有頭無尾。當時若見溈山道。置時獅子在甚麼。處便與放出踞地金毛獅子。直教溈山藏身無路。　湛堂準云。藥山雲巖鈍置殺人。兩子父弄一箇獅子也弄不出。若是準上座。只消獨自弄拽得來。拈頭作尾。拈尾作頭。轉兩箇金睛。攫幾鈎鐵爪。吼一聲。直令百里內猛獸潛蹤。滿空裏飛禽亂墜。準上座未弄獅子。請大眾高著眼先看。做一箇定場。以拄杖擲下云。箇中消息子。能有幾人知。喝一喝。</p>
<p style="margin-left:1em">雪竇顯頌云。尼愬金毛獅子子。栴檀林下青莎裏。置也置也威自全。一出六出眉趯起。非擬擬。知幾幾。星流不問三千里。天外風清哮吼時。為君吸盡西江水。咄。</p>
<p>仰山寂禪師因見雪獅子。乃指云。還有過得此色者麼。眾無對。</p>
<p style="margin-left:1em">雲門云。當時好便與推倒。　雪竇顯云。雲門只解推倒。不解扶起。　琅瑘覺云。即今問汝諸人。推倒扶起相去多少。拄杖子拶過眉毛鼻孔。呵呵大笑便擲下拄杖。　靈隱昌云。推倒也錯。扶起也錯。且道還有過此色者麼。</p>
<p style="margin-left:1em">天童覺頌云。一倒一起。雪庭獅子。慎於犯而懷仁。勇於為而見義。清光照眼似迷家。明白轉身還墮位。衲僧家。了無寄。同死同生。何此何彼。暖信破梅兮春到寒枝。凉飈脫葉兮秋澄潦水。</p>
</div>
<div class='div-other'><a id='mulu138' />
<p class='h2'>龍虎</p><p>黃檗運禪師因百丈問甚處去來。師云大雄山下採菌子來。丈云還見大蟲麼。師便作虎聲。丈拈斧作斫勢。師遂與丈一摑。丈吟吟而笑便歸。陞座謂眾云。大雄山下有一大蟲。汝等諸人也須好看。百丈老漢今日親遭一口。</p>
<p style="margin-left:1em">溈山問仰山。仰云和尚怎生。溈云百丈當時便合一斧斫殺。因甚麼到如此。仰云不然。溈云子又作麼生。仰云。百丈非唯騎虎頭。亦解把虎尾。溈云子有嶮崖之句。　五祖戒云。百丈大似作賊人心虗。黃檗熟處難忘。</p>
<p style="margin-left:1em">佛眼遠頌云。大雄山下斑斑虎。觸著傷人誰敢顧。親遭一口老婆心。何曾用著腰間斧。</p>
<p>龍潭信禪師因德山初來參便問。久響龍潭。及乎到來。潭又不見。龍又不現。師云子親到龍潭。德山作禮而退。</p>
<p style="margin-left:1em">玄覺云。且道德山肯龍潭不肯龍潭。若肯。德山眼在甚麼處。若不肯。為甚麼承嗣他。　雪竇顯云。將錯就錯。　黃龍心云。雪竇與麼道。不知德山將錯就錯。龍潭將錯就錯。識休咎底衲僧必知去處。未過關者亦宜辨白。還相委悉麼。縱饒㘽種得。不是棟梁材。　雲峯悅云。大小德山向齏甕裏淹殺。　保寧勇代德山云。洎合放過。　五祖演云。龍潭老人可謂騎賊馬趕賊。</p>
<p style="margin-left:1em">保寧勇頌云。浩渺深沈納眾流。謾持香餌擲金鈎。風雲合帀雷霆動。應訝龍王不出頭。　羅漢南云。親到龍潭不見龍。妙符先覺證玄宗。茅庵盤結孤峯上。靜對寒蟾掛碧空。　佛國白云。親到龍潭不見龍。龍潭龍不在潭中。青天白日興雲雨。千古人同笑葉翁。　長靈卓云。潭不見。龍不現。親到龍潭遭一玷。瞥然歸去牙如劒。棒頭撒出光燄燄。</p>
<p>巖頭奯禪師。僧問路逢猛虎時如何。師云拶。</p>
<p style="margin-left:1em">圓悟勤云。天無四壁。地絕八維。直得萬箭攢心千鎗著體。也敵他這一機不得。還委悉麼。六六元來三十六。</p>
<p style="margin-left:1em">破庵先頌云。巖頭一拶。虗空迸裂。父子不傳。神僊妙訣。</p>
<p>玄沙俻禪師與天龍普請往海坑斫柴見虎。龍云前面是虎。師云是汝阿虎。龍歸院乃問。適來山中見虎云是汝。未審和尚尊意如何。師云。娑婆世界有四種重障。若人透得。許汝出陰界。</p>
<p style="margin-left:1em">東禪齊云。上座。古人見了道我身心如大地虗空。如今人還透得麼。　雪竇顯云。要與人天為師。前面端的是虎。</p>
<p style="margin-left:1em">保寧勇頌云。猛虎當途獨振威。爪牙真箇利如錐。可憐不覺亡身者。碎骨拾來良可悲。　佛慧泉云。前虎後虎。急須看取。凜烈威風。生獰爪距。今古樵人不回顧。喪身失命知何數。若回顧。雄雄坐斷山前路。　佛眼遠云。宗師方便太慈悲。是汝之言實古錐。萬里神光騰頂後。肯將生死嚇愚癡。</p>
<p>明招謙禪師問僧。虎生七子。那箇無尾。云第七箇無尾。</p>
<p style="margin-left:1em">鼓山珪頌云。無尾大蟲難傍近。近前便是傷人命。除非自解據虎頭。自然頭正尾亦正。　徑山杲云。第七菸菟沒尾巴。食牛之氣<span class='corr'>已</span>堪誇。叢林悱悱爭脣吻。幾箇行人得到家。</p>
<p>大普通禪師。僧問驪龍頷下珠如何取得。師乃拊掌瞬視。</p>
<p>黃龍南禪師云。鐘樓上念讚。牀脚下種菜時如何。黃檗勝禪師云。猛虎當路坐。</p>
<p style="margin-left:1em">鼓山珪頌云。猛虎當路坐。遊魚脚底過。不學紫湖老。便打劉鐵磨。　徑山杲云。直出直入。當面不識。更擬如何。著甚死急。</p>
<p style="margin-left:1em">白雲端云。梧桐秋動葉先落。日暮山房夜坐長。天曉起來回首見。處處風光斷紙帳。<span class='note-inline'>(拈頌集有)</span></p>
</div>
<div class='div-other'><a id='mulu139' />
<p class='h2'>牛鹿</p><p>南泉僧問和尚百年後向甚麼處去。師云作一頭水牯牛去。僧云某甲隨和尚去得不。師云。汝若來。㗸取一枝草來。</p>
<p style="margin-left:1em">汾陽昭頌云。類中難辨要分明。戴角披毛卒未惺。㗸取草來方定動。頭頭物物自真靈。　佛惠泉云。異類中行得自由。拽穿鼻孔卒難収。草枝啣得相逢處。高臥深雲任白頭。　佛印元云。行履從來異類中。不知頭角與誰同。若㗸水草來相見。擺尾搖頭四野風。</p>
<p>藥山晚參不點燈。師云。我有一句子。待犢牛生兒即向你道。時有僧便出云。犢牛生兒也。祇是和尚不道。師喚侍者將燈來。其僧便抽身入眾。</p>
<p style="margin-left:1em">洞山云。這僧會即會。只是不肯禮拜。　法燈欽云。生底是牯牛兒牸牛兒。又代云雙生。　翠巖芝云。我即不然。犢牛生兒也不向你道。何故如是。若向你道。何處更有王老師。　崇覺空云。藥山三寸甚密。爭奈被這僧下一粒巴豆。直得心肝五藏一時吐出。直饒討得火來。也是半夜天明。</p>
<p style="margin-left:1em">佛眼遠頌云。犢牛生子頗相諳。兩眼通紅色似藍。把火照來無覔處。大家普請一時參。</p>
<p>趙州諗禪師問南泉。知有底人向甚麼處去。泉云向山前檀越家作一頭水牯牛去。師云謝師指示。泉云昨夜三更月到牕。</p>
<p style="margin-left:1em">雲峯悅云。若不是南泉。洎被打破蔡州。　佛鑑懃云。若教頻下淚。東海也須枯。　徑山杲云。雲峯老人失却一隻眼。殊不知。只因後語。當下打破蔡州。</p>
<p style="margin-left:1em">保寧勇頌云。拽脫鼻頭何處是。亂拋泥水恣縱橫。日斜倒坐騎歸去。又見東山片月生。　寶峯祥云。出窟金毛奪父機。同聲哮吼眾狐疑。三更牕月如清晝。誰敢重來弄嶮巇。　鼓山珪云。眼中見慣是尋常。又不驚人又久長。留得寒牕夜來月。三更依舊照茅堂。　徑山杲云。度體裁衣。量水打碓。毫髮不差。且居門外。</p>
<p>溈山祐禪師示眾云。老僧百年後向山下檀越家作一頭水牯牛。於左脇書五字云溈山僧某甲。此時若喚作溈山僧。又是水牯牛。喚作水牯牛。又云溈山僧某甲。且道喚作甚麼即得。仰山出。禮拜而去。</p>
<div style="margin-left:1em">雲居膺云。師無異號。　資福代作一圓相托起。　新羅情代作此[○@牛]相呈之。又云。同道者方知。　南塔湧云。一千五百人善知識。只得一半。　芭蕉徹代當時作此<img src='../images/X67p0121_01.gif' alt='X67p0121_01.gif' />相呈之。又云。說也說了。註也註了。悟取好。　保寧勇云。一等是入泥入水。　淨眾岳云。溈山雖是善因而招惡果。灼然作一頭水牯牛去。我當時若見。便道這老牛向甚處去。管取一場懡㦬。　大溈智云。瞎却天下衲僧眼。</div>
<p style="margin-left:1em">道吾真頌云。水牯溈山直截機。分明人類顯幽奇。兩邊語出分身處。夜鳥投林曉復飛。　白雲端云。不道溈山不道牛。灼然何處辨蹤由。絲毫蹉却來時路。萬劫無由得出頭。　保寧勇云。改却形容換却頭。當陽難隱箇蹤由。驢名馬字雖呼喚。多少傍觀滿面羞。　真如喆云。蹄角分明觸處周。不勞管帶不勞收。但知不犯他苗稼。水草隨緣得自由。　佛心才云。翻手書空字<span class='corr'>已</span>成。忙忙人問兩頭明。屈原不是逢漁父。千古誰人論獨醒。　海印信云。山下為牛山上僧。河沙異號未為能。常愛暮雲歸未合。遠山無限碧層層。　無盡居士云。野徑蹄岑賺殺人。早曾耕遍大田春。有時落草無尋處。顯現溈山老漢身。</p>
<p>黃檗運禪師一日與裴相國行次。見農夫耕田。泥深牛不能行。農夫便打。裴惻然憫之。師云毒打。裴云大善知識何得如此。師云兩隻脚兒耕不得。</p>
<p style="margin-left:1em">水庵一頌云。運師裴相老婆心。不顧泥深與水深。痛棒毒槌行異類。從教皮下血淋淋。</p>
<p>德山鑑禪師。僧問如何是露地白牛。師云吽吽。僧云飲噉何物。師云喫。</p>
<p style="margin-left:1em">洞山聰頌云。玉角霜毛露地牛。人間天上顯蹤由。不同雪嶺時時吼。肯若溈山日日收。</p>
<p>神山密禪師與洞山行次。忽見白鹿走過。師云俊哉。洞云作麼生。師云大似白衣拜相。洞云老老大大作這箇說話。師云你作麼生。洞云。積代簪纓。暫時落薄。<span class='note-inline'>(或作白兔)</span></p>
<p style="margin-left:1em">天童覺頌云。抗力霜雪。平步雲霄。下惠黜國。相如過橋。蕭曹謀略。能成漢巢。許身心。欲避堯。寵辱若驚深自信。真情參跡混漁樵。</p>
<p>投子同禪師。僧問如何是露地白牛。師云叱叱。云飲噉何物。師云喫喫。</p>
<p style="margin-left:1em">乾明惠覺頌云。露地白牛起問端。隨機叱叱齒牙寒。不知飲噉是何物。喫喫直教滄海乾。</p>
<p>涌泉欣禪師因唐武宗廢教。在院看牛。時有疆德二禪客到於路次。見師騎牛不識。乃云。蹄角甚分明。爭柰騎者不識。師驟牛而去。二禪客相次憩於樹下煎茶。師却回。下牛近前問訊與坐喫茶。師乃問二禪客近離甚處。云那邊。師云那邊事作麼生。禪客提起茶盞。師云。此猶是這邊。那邊事作麼生。二人無對。師云莫道騎牛者不識好。</p>
<p style="margin-left:1em">丹霞淳頌云。芳草曼曼豈變秋。牧童白牯恣優遊。異中有路人難見。却謂騎牛不識牛。</p>
<p>風穴沼禪師。僧問。麈鹿成群。如何射得麈中主。師云。釣船載到瀟湘岸。氣咽無寥問白鷗。</p>
<p style="margin-left:1em">投子青頌云。禁殿重闈視聽危。側思偏立絳綸垂。漢鄉雲斷汀洲逈。嶺暮猿啼孤月隨。</p>
<p>石門徹禪師。僧問雲光作牛意旨如何。師云。陋巷不騎金色馬。迴途却著破襴衫。</p>
<p style="margin-left:1em">丹霞淳頌云。瑞草叢中懶欲眠。徐行處處逈翛然。披毛戴角人難識。為報芒童不用鞭。</p>
</div>
<div class='div-other'><a id='mulu140' />
<p class='h2'>猫犬</p><p>南泉願禪師因兩堂首座爭貓兒。師乃提起云。大眾。道得即救取。道不得即斬却也。眾無對。師遂斬之。至晚趙州從外歸。師舉似州。州乃脫履安頭上而出。師云。子若在。即救得猫兒。</p>
<p style="margin-left:1em">保福展云。雖然如是。也即是破草鞋。　翠巖芝云。大小趙州祇可自救。　保寧勇代但引頸向南泉面前。</p>
<p style="margin-left:1em">汾陽昭頌云。兩堂上座未開盲。猫兒各有我須爭。一刀兩段南泉手。草鞋留著後人行。　雪竇顯云。兩堂俱是杜禪和。撥動煙塵不奈何。賴得南泉能舉令。一刀兩段任偏頗。又云。公案圓來問趙州。長安城裏任閑遊。草鞋頭戴無人會。歸到家山即便休。　羅漢南云。作者縱橫斬萬機。趙州頭戴草鞋時。當臺寶鑑無私燭。離匣金刀豈亂揮。　圓通僊云。狼煙起處看兵機。不是將軍孰辨伊。兩段一刀垓下令。威風千古覇雄基。　佛心才云。伯牙之絃。鸞膠可續。調古風淳。霜月可掬。南泉南泉。龍象繼躅。　佛眼遠云。安國安家不在兵。魯連一箭亦多情。三千劒客今何在。獨許將軍建太平。</p>
<p>趙州諗禪師。僧問狗子還有佛性也無。師云無。云。蠢動含靈皆有佛性。狗子因甚麼無。師云為他有業識性在。又一僧問師。狗子還有佛性也無。師云有。云既有為甚麼入這皮袋裏來。師云知而故犯。</p>
<p style="margin-left:1em">翠巖芝云。說有說無。兩彩一賽。如今作麼生。　五祖演云。大眾。你諸人作麼生會。老僧尋常只舉無字便休。你若透得這一箇字。天下人不柰你何。你諸人作麼生透。還有透得徹底麼。有則便出來道看。我也不要你道有。也不要你道無。也不要你道不有不無。你作麼生道。珍重。</p>
<p style="margin-left:1em">真淨文頌云。言有業識在。誰云意不深。海枯終見底。人死不知心。　圓通秀云。少年學解昧宗途。老倒依還滯有無。古佛純金誰辨色。惑為機智競躊躇。　普融平云。有無雙放復雙收。趙老機關世莫儔。試上海門高處望。千江萬派盡東流。　疎山如云。狗子無佛性。慈悲似海深。尋言逐句者。埋沒丈夫心。　慈受深云。趙州口裏有雌黃。句下誰人見短長。堪笑幾多逐塊狗。夜深無故吠虗堂。　徑山杲云。有問狗佛性。趙州答曰無。言下滅胡族。猶為不丈夫。</p>
<p>紫湖蹤禪師門下立一牌。牌上書云。紫湖有狗。上取人頭。中取人腰。下取人脚。擬議則喪身失命。或新到纔相看。便喝云看狗。僧纔回首。師便歸方丈。或有僧問如何是紫湖狗。師云嘷嘷。</p>
<p style="margin-left:1em">雪竇顯云。眾中總道這僧著一口。著則著了也。爭奈這僧在。敢問諸人。紫湖狗著者便死。因甚麼這僧猶在。若無知方眼救得這僧。設使紫湖出世齩煞百千萬箇有甚益。我當時若見。先斫下牌。然後入院。待這老漢喝云看狗。與伊放出箇焦尾大蟲。如今諸人要見麼。日勢稍晚。歸堂。</p>
<p style="margin-left:1em">佛國白頌云。紫湖狗子最威獰。來者投明莫暗行。向道看時如不見。當頭齩殺喪平生。　正覺逸云。紫湖堂上絕人行。只為堂前狗子獰。見影聞聲心膽懾。當頭寧免喪殘生。　佛眼遠云。老大宗師沒巴鼻。養狗之緣太兒戲。奪牌禪客如到來。鉛刀爭及吹毛利。</p>
<p>曹山本寂禪師。僧問世間甚麼物最貴。師云死猫兒最貴。云為甚麼死猫兒却貴。師云無人著價。</p>
<p style="margin-left:1em">天童覺云。曹山物貸不入行市。子細看來直是一錢不直。曹山遇賤則貴。我這裏遇貴則賤。且道還有相違處麼。</p>
<p style="margin-left:1em">丹霞淳頌云。腥臊紅爛不堪親。觸動輕輕血污身。何事杳無人著價。為伊非是世間珍。</p>
</div>
<div class='div-other'><a id='mulu141' />
<p class='h2'>龜魚</p><p>大隋真禪師因庵畔有一龜。僧指其龜問。一切眾生皮裹骨。這箇眾生為甚骨裹皮。師拈草鞋覆龜背上。</p>
<p style="margin-left:1em">白雲端頌云。分明皮上骨團團。卦畫重重更可觀。拈起草鞋都蓋了。大隋却被這僧謾。　保寧勇云。露足藏頭可笑奇。千年誰謂是靈龜。雨傾不解隨流去。浮木相逢又幾時。　旻古佛云。懶安的子大隋師。一著當頭更莫疑。大地山河都蓋了。從他衲子下針錐。　禾山方云。千古清聲老大隋。機鋒壁立杳難窺。未能直下超凡聖。只道將鞋蓋却龜。　照覺總云。皮骨曾將問大隋。當頭一著更狐疑。可憐無限尋聲跡。不薦羚羊掛角時。</p>
<p>三聖然禪師問雪峯。透網金鱗未審以何為食。峯云待汝出網來却向汝道。師云。一千五百人善知識。話頭也不識。峯云老僧住持事繁。</p>
<p style="margin-left:1em">保福展云。爭不足。讓有餘。　雪竇顯云。可惜放過。好與三十棒。這棒一棒也饒不得。直是罕遇作家。　承天宗云。布縵天網須是雪峯。深入虎穴還他三聖。眾中有般漢商量道。雪峯在網內。三聖在網外。苦哉苦哉。深屈古人。若非此二員作家。不能橫行天下。　大溈喆云。三聖可謂龍門萬仞慣曾作客。雪峰大似孟甞門啟豈懼高賓。</p>
<p style="margin-left:1em">汾陽昭頌云。透網之魚不識鈎。貪遊浪水認浮頭。高灘坐釣垂慈者。回掉収綸却上舟。　真淨文云。老倒漁翁坐釣臺。金鱗赫赫鼓波來。海門空闊纔施網。霹靂一轟天地開。　真如喆云。透網金鱗掣電機。休云滯水與拖泥。雷霆一擊青霄震。傾湫何處不滂瀰。　王祖演云。洞裏無雲別有天。桃花似錦柳如綿。僊家不會論春夏。石爛松枯是一年。</p>
<p>古德云。是日<span class='corr'>已</span>過。命亦隨減。如少水魚。斯有何樂。</p>
<p style="margin-left:1em">神鼎諲云。古人恁麼道。非有利益非無利益。神鼎即不然。是日<span class='corr'>已</span>過命亦隨減。如少水魚有何不樂。且道違古人順古人。試檢點看。珍重。</p>
<p>深明二上座因到淮河。見人牽網。有鯉魚透出。明云。深兄。俊哉。一似箇衲僧。深云。雖然如此。爭似當初不撞入網羅好。明云。深兄。你欠悟在。深行三十里方省。<span class='note-inline'>(一本小異)</span></p>
<p style="margin-left:1em">虎丘隆云。明上座鈎頭有餌。深禪老一釣便上。虎丘當時若見他道深兄你猶欠悟在。只對道今日網得一箇。不獨塞斷明上座口。且要千古之下免人恠笑。山僧亦有箇縵天網子。遂舉起拂子云。還見麼。山僧喚作拂子了也。諸人且喚作甚麼。若喚作拂子。未出山僧網子在。若不喚作拂子。行脚眼在甚麼處。是汝諸人還見虎丘為人處麼。三汲浪高轟霹靂。一聲透過禹龍門。</p>
<p style="margin-left:1em">鼓山珪頌云。網中跳出便飛騰。好箇天然俊衲僧。何似當初未入網。悟來方始是知音。　徑山杲云。俊哉一躍透重淵。霹靂追之去不還。却笑龍門燒尾者。依前點額在波瀾。</p>
</div>
<div class='div-other'><a id='mulu142' />
<p class='h2'>兔蛇</p><p>歸宗常禪師因剗草次。有座主來參。偶見一蛇過。師遂鋤斷之。主云。久響歸宗。元來是箇麤行沙門。師云。你麤我麤。主云如何是麤。師竪起鋤頭。主云如何是細。師作斬蛇勢。主云與麼則依而行之。師云。依而行之且置。你甚處見我斬蛇。主無對。</p>
<p style="margin-left:1em">雪峯問德山。古人斬蛇意旨如何。山便打。峯便走。山召云布衲子。峯回首。山云。他後悟去。方知老漢徹底老婆心。　雪竇顯云。歸宗只解慎初不能護末。德山頗能據令。且未明斬蛇。乃云。大眾。看翠峰今日斬三五條。以拄杖一時打散。　佛鑑懃云。歸宗雖麤。麤中有細。座主雖細。細中有麤。要得麤細兩忘。須會斬蛇意始得。若會得。一任依而行之。若未會。各各照顧脚下。擲拄杖下座。</p>
<p style="margin-left:1em">汾陽昭頌云。廬嶽宗師接上機。斬蛇特地施慈悲。高茅座主驚忙怕。却道麤心錯是非。　海印信云。大用縱橫掣電機。爍迦羅眼尚膠[米*离]。迷徒夢裏爭脣吻。却憶隨他去一隨。　南華昺云。千尋竿上翻筋斗。大海波心擲釣鈎。大體還他肌骨好。不搽紅粉也風流。</p>
<p>大隨真禪師因燒山次。見一蛇。師以拄杖挑向火中咄云。這箇形骸猶自不放捨。你向這裏死。如暗得燈。時有僧問。正當恁麼時。還有罪也無。師云。石虎呌時山谷響。木人吼處鐵牛驚。</p>
<p style="margin-left:1em">南堂靜頌云。劫初劫末。法弱魔強。定光老子鐵作脊梁。文經武緯把定封疆。碧天雲散祖風凉。佛日光輝舜日長。</p>
<p>雪峯存禪師示眾云。南山有一條鼈鼻蛇。汝等諸人切須好看。長慶出云。今日堂中大有人喪身失命。雲門以拄杖攛向師面前作怕勢。僧舉似玄沙。沙云須是稜兄始得。雖然如此。我即不與麼。僧云和尚作麼生。沙云用南山作麼。</p>
<p style="margin-left:1em">真淨文云。奇哉。善知出處。非父不生其子。驀拈拄杖召大眾云。南山鼈鼻蛇却在這裏。擲下拄杖云。擬即喪身失命。</p>
<p style="margin-left:1em">雪竇顯頌云。象骨巖高人不到。到者須是弄蛇手。稜師備師不柰何。喪身失命有多少。韶陽知。重撥草。南北東西無處討。忽然突出拄杖頭。拋對雪峯大張口。大張口兮同閃電。剔起眉毛還不見。如今藏在乳峰前。來者一一看方便。師高聲喝云。看脚下。　白雲端云。象骨鼈蛇當大路。稜師可惜便亡身。雲門弄得雖然活。爭似南山不用親。　直淨文云。打鼓弄琵琶。相逢一會家。雲門能合調。長慶解隨邪。古曲非音律。南山鼈鼻蛇。何人知少訣。的子是玄沙。　天童覺云。玄沙太剛。長慶少勇。南山鼈鼻死無用。風雲際會頭角生。果見韶陽下手弄。下手弄。激電光中看變動。在我也能遣能呼。於彼也有擒有縱。底事如今付阿誰。冷口傷人不知痛。</p>
<p>洞山䖍禪師。僧問學人徑往時如何。師云。死蛇當大路。勸子莫當頭。云當頭者如何。師云喪子命根。云不當頭者如何。師云亦無回避處。云正恁麼時如何。師云失却也。云未審向甚麼處去。師云草深無覔處。云和尚也須隄防始得。師拊掌云。一等是毒氣。</p>
<p style="margin-left:1em">丹霞淳頌云。長江澄徹印蟾花。滿目清光未是家。借問漁舟何處去。夜深依舊宿蘆花。　天童覺云。三老暗轉拖孤舟。夜回頭。蘆花兩岸雪。煙水一江秋。風力扶帆行不棹。笛聲喚月下滄洲。</p>
</div>
<div class='div-other'><a id='mulu143' />
<p class='h2'>飛走</p><p>世尊一日坐次。見二人舁猪過乃問。這箇是甚麼。云佛具一切智。猪子也不識。世尊云。也須問過。</p>
<p style="margin-left:1em">明安云。不因世尊問。洎乎忘却。　地藏恩云。瞿曇老漢也是無端。大似節目上強生節目。忽若被二人呵呵大笑舁猪便行。也是一場懡㦬。</p>
<p style="margin-left:1em">木庵瓊首座頌云。捨筏懷兼濟。逢耕更問津。却將未歸意。說與欲行人。</p>
<p>百丈海禪師因侍馬祖行次。忽見一群野鴨飛過。祖云是甚麼。師云野鴨子。祖云甚處去也。師云飛過去。祖遂把師鼻搊。師負痛失聲呌阿㖿阿㖿。祖云又道飛過去。元來只在這裏。師直得浹背汗流。因茲有省。</p>
<p style="margin-left:1em">汾陽昭頌云。野鴨飛空却問僧。要傳祖印付心燈。應機雖對無移動。纔搊綱宗道可增。　雪竇顯云。野鴨子。知何許。馬祖見來相共語。話盡山雲海月情。依然不會還飛去。欲飛去。却把住。道道。　佛眼遠云。草裏尋常萬萬千。報云飛去豈徒然。鼻頭是甚閑皮草。十字縱橫一任穿。　佛鑑懃云。馬師憫汝無知識。借來野鴨通消息。直得鼻頭鮮血流。費盡老婆多少力。　智海清云。師資閑向草中行。野鴨飛鳴意忽生。鼻孔搊翻成底事。新羅日午打三更。</p>
<p>中邑恩禪師因仰山問。如何得見性去。師云譬如一室有六牕。內有一獼猴。外有獼猴從東邊喚猩猩。獼猴即應。如是六牕俱喚俱應。仰山禮謝起云。適蒙和尚譬喻。無不了知。更有一事。只如內獼猴瞌睡。外獼猴欲相見如何。師下繩牀執仰山手作舞云。猩猩與汝相見了。譬如蟭螟蟲在蚊子眼睫上作窠。向十字街頭呌喚云。土曠人稀。相逢者少。<span class='note-inline'>(依傳燈添入蟭螟蟲一段)</span></p>
<p style="margin-left:1em">雲居錫云。中邑當時不得仰山這一句語。何處有中邑也。　崇壽稠云。還有人定得此道理麼。若定不得。只是箇弄精魂脚手。佛性義在甚麼處。　玄覺云。若不是仰山。爭得見中邑。且道甚麼處是仰山得見中邑處。　佛鑑懃云。仰山放憨。中邑賣峭。峭措賣來憨癡。憨癡放來峭措。雖然獼猴睡著。其奈肚裏惺惺。直饒杜絕六牕。猩猩何處不見。諸人要見二老誵訛麼。各各面皮厚三寸。　信相顯云。諸人要見二老麼。我也與你說箇譬喻。中邑大似箇金師。仰山將一塊金來。使金師酬價。金師亦盡價相酬。臨成交易。賣金底更與貼秤。金師雖然闇喜。心中未免偷疑。何故。若非細作。定是賊贓。</p>
<p style="margin-left:1em">南堂靜頌云。仰山撥草瞻風中。邑拖泥帶水。獼猴獨任室中。俯仰低頭側耳。六牕齊喚齊應。仰山頓悟作禮。禮拜狐疑未盡。猶恐獼猴打睡。中邑把定猩猩。相見是我是你。　天童覺云。凍眠雪屋歲摧頺。窈窕蘿門夜不開。寒槁園林看變態。春風吹起律箇灰。</p>
<p>雪峯存禪師一日見獼猴乃指云。這獼猴各各佩一面古鏡。三聖問云。歷劫無名。何以彰為古鏡。師云瑕生也。聖云。一千五百人善知識。話頭也不識。師云老僧住持事繁。</p>
<p style="margin-left:1em">雪竇顯云。好與二十棒。一棒也少不得。直是罕遇其人。這棒放過也好。免見將錯就錯。　天童覺云。當時若見雪峯道瑕生也。但近前云諾諾。且道何故如此。爭之不足。讓之有餘。</p>
<p style="margin-left:1em">保寧勇頌云。堪笑山翁不識羞。為他頭上更安頭。巖前跳躑無尋處。一片殘霞曉未取。　祖印明云。大地為爐冶。何年鼓鑄功。圓同諸佛面。高鑑十方空。　白楊順云。鑑覺未萌全體現。纔分鑑照便成瑕。要知瑩徹圓明處。長短青黃總不差。</p>
<p>龍牙遁禪師。僧問二鼠侵藤時如何。師云須有隱身處始得。云如何是隱身處。師云還見儂家麼。</p>
<p style="margin-left:1em">丹霞淳頌云。寒月依依上遠峰。平湖萬頃練光封。漁歌驚起汀洲鷺。飛出蘆花不見蹤。</p>
<p>洛浦安禪師。僧問。一毫吞盡巨海。於中更復何言。師云。家有白澤之圖。必無如是之恠。</p>
<p style="margin-left:1em">保福展別云。家無白澤之圖。必無如是之恠。</p>
<p style="margin-left:1em">丹霞淳頌云。巖前雖有雲千頃。戶內殊無半夜燈。極目危巒今古秀。暮天斜照碧層層。</p>
<p>保壽沼禪師問僧甚麼處來。云西山來。師云見獮猴麼。云見。師云作甚麼伎倆。云見某甲一箇伎倆也作不得。師乃打之。</p>
<p style="margin-left:1em">古德頌云。舊人相見話中心。借問西山路境深。對眾直言呈伎倆。紅爐煅煉要真金。</p>
<p>玄沙備禪師因參次。聞鷰子聲乃云。深談實相。善說法要。便下座。尋後有僧請益云。某甲不會。師云。去。無人信汝。</p>
<p style="margin-left:1em">東林顏召大眾云。玄沙恁麼道。不是苦心人不知。</p>
<p style="margin-left:1em">古德頌云。紫鷰飛來遶畫梁。深談實相響琅琅。千言萬語無人會。又逐流鶯過短墻。</p>
<p>雲門問僧。江西湖南還聞長觜鳥說禪麼。僧云不聞。師拈拄杖云。禪。</p>
<p style="margin-left:1em">古德云。鴉鳴鴉。鵲鳴鵲。天然自會。不從人學。跛脚阿師。放過一著。拈起拄杖口邊吹。[口*官][口*官]猶勝鷓鴣啼。三月提壺沽美酒。杜䳌相勉不如歸。</p>
<p>投子溫禪師與僧遊山次。僧見蟬殻遂問。殻在這裏。蟬向甚麼處去。師拈蟬殻就其耳畔搖三五下。作蟬鳴聲。其僧有省。<span class='note-inline'>(或作同禪師)</span></p>
<p style="margin-left:1em">南堂靜頌云。輕薄寒蟬殻。枯乾敗葉形。拈來臨耳畔。連噪兩三聲。</p>
<p>興陽剖禪師。僧問。娑竭出海乾坤靜。覿面相呈事若何。師云。妙翅鳥王當宇宙。箇中誰是出頭人。云忽遇出頭時又作麼生。師云。似鶻捉鳩君不覺。御樓前驗始知真。云恁麼則叉手當胸退身三步。師云。須彌座下烏龜子。莫待重教點額痕。</p>
<p style="margin-left:1em">天童覺頌云。絲綸降。號令分。寰中天子。塞外將。軍不待雷驚出蟄。那知風遏行雲。機底聯綿兮自有金針玉線。印前恢廓兮元無鳥篆蟲文。</p>
<p>投子青禪師云。若論此事。如鸞鳳冲霄不留其跡。羚羊掛角那覔其蹤。金龍不守於寒潭。玉兔豈棲於蟾影。其或主賓若立。須威音路外。搖頭問答言陳乃玄路傍提為唱。若能如是。猶在半途。更若凝眸。不勞相見。</p>
<p style="margin-left:1em">丹霞淳頌云。水澄月滿道人愁。妙盡無依類莫收。劫外正偏兼到路。不萌枝上辨春秋。</p>
<p>雲居舜禪師。僧問。承師有言。不談玄。不說妙。去此二途。如何指示。師云蝦蟇趕鷂子。云全因此問。師云老鼠弄猴猻。</p>
<p>天衣懷禪師示眾云。鴈過長空。影沈寒水。鴈無遺蹤之意。水無沈影之心。若能如是。方解向異類中行。不用續鳧截鶴夷嶽盈壑。放行也百醜千拙。收來也攣攣拳拳。用之則敢與君王鬬富。不用都來不直半分錢。參。</p>
<p style="margin-left:1em">古德頌云。寒鴻高貼冷雲飛。影落寒江不自知。江水無情鴈無意。行於異類亦如斯。</p>
<p>正堂辯禪師室中問僧。蚯蚓為甚麼化為百合。乃自頌云。住山身<span class='corr'>已</span>老。世事任乖張。年來無侍者。客到自燒香。</p>
<p style="margin-left:1em">隱靜岑頌云。客舍并州<span class='corr'>已</span>十霜。歸心日夜憶咸陽。無端更渡桑乾水。却望并州是故鄉。</p>
</div></div>
<p class='juan'>禪林類聚卷第二十<span class='note-inline'>(終)</span></p>
</div><!-- end of div[@id='body'] -->
</body></html>