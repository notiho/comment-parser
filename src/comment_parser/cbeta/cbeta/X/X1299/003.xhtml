<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />禪林類聚卷第三</p>
<div class='div-other'><a id='mulu13' />
<p class='h1'>伽藍　殿堂　塔廟　丈室　門戶　橋路<span class='note-inline'>(并附)</span></p>
<div class='div-other'><a id='mulu14' />
<p class='h2'>伽藍</p><p>世尊與眾行次。以手指地云。此處宜建梵剎。帝釋將一莖草插於地上云。建梵剎<span class='corr'>已</span>竟。世尊微笑。</p>
<p style="margin-left:1em">天童覺頌云。百草頭上無邊春。信手拈來用得親。丈六金身功德聚。等閑攜手入紅塵。塵中能作主。化外自來賓。觸處生涯隨分足。未嫌伎倆不如人。</p>
<p>無著禪師因往五臺禮文殊。因告辭。文殊命均提童子送出門首。師問此寺是何名額。童子指金剛背後。師回首。寺與童子俱隱沒。只見荒草空谷。</p>
<p style="margin-left:1em">洞山云。欲觀其父。先觀其子。　烏巨行云。此是兄弟合做底事。還會麼。聖寺忽然隱處。無著<span class='corr'>己</span>眼親開。童子再三喚時。數目十分具足。</p>
<p style="margin-left:1em">明招謙頌云。廓周沙界聖伽藍。滿目文殊接話談。言下不知開佛眼。回頭只見翠山巖。　正覺逸云。寺額突然耀指端。大悲千眼莫能觀。自從一覰金剛背。直至如今作野盤。　佛印元云。樓臺雖有額全無。試問頑童起劫初。忽指金剛看背後。年衰多被鬼椰榆。　道吾真云。前後三三是多少。大事光輝明皎皎。回頭不見解空人。滿目白雲臥荒草。</p>
<p>趙州諗禪師。僧問如何是清淨伽藍。師云丫角女子。云如何是伽藍中人。師云丫角女子懷胎。</p>
<p style="margin-left:1em">汾陽昭頌云。橫胸抱腹藏龍種。刻膽披肝觸鳳胎。勿謂此兒容易得。須知出自痛腸來。　海印信云。咄。這老竭得恁饒舌。清淨伽藍一時漏泄。金剛門外笑呵呵。菩薩堂中聲哽咽。　古德云。伽藍雖是常清淨。丫角懷胎不識羞。無意氣時添意氣。不風流處也風流。</p>
<p>西院明禪師。僧問如何是伽藍。師云荊棘叢林。云如何是伽藍中人。師云獾兒狢子。</p>
<p style="margin-left:1em">圓悟勤頌云。毫髮不留。縱橫自由。閫外乾坤。廓落大方。無外優游。明明祖師意。明明百草頭。褫破狐疑網。截斷愛河流。縱有回天力。爭如直下休。四衢道中淨躶躶。放出溈山水牯牛。</p>
<p>石門徹禪師。僧問如何是無相道場。師云。月照水澄澄。青山無異路。云如何是道場中人。師云。我今向汝說。汝還會也麼。</p>
<p>大陽堅禪師。僧問如何是無相道場。師云。不坐菩提樹。[口*賴]向雪山遊。又云佛殿裏懸幡。</p>
<p>寶蓋山禪師。僧問一間無漏舍合是何人居。師云無各不掛體。云還有位也無。師云不處。</p>
<p>金峯志禪師。因曹山問作甚麼來。師云蓋屋來。山云了也未。師云了也。云。這邊事則了。那邊事作麼生。師云候一日來白和尚。山云如是如是。</p>
<p>梁武帝問達磨起寺<span class='note-inline'>(見帝王門)</span>。　般若寺被火焚<span class='note-inline'>(見水火門)</span>。</p>
</div>
<div class='div-other'><a id='mulu15' />
<p class='h2'>殿堂</p><p>投子大同禪師。僧問如何是空王殿。師云建立不得。</p>
<p>雪峯存禪師。僧問如何是空王殿。師云大小。云如何是空王佛。師云是甚麼。</p>
<p>雲門偃禪師。僧問古殿無佛時如何。師云梵音何來。</p>
<p style="margin-left:1em">南堂靜頌云。古殿無佛。梵音何來。夢中喚省。樓閣門開。靈光一點絕塵埃。耀古騰今徧九垓。</p>
<p>南院顒禪師。僧問古殿重興時如何。師云明堂瓦插簷。云恁麼則莊嚴畢備去也。師云斬草蛇頭落。</p>
<p style="margin-left:1em">古德頌云。縱奪之機安可測。隨言生解實堪悲。曉來一陣春風起。吹落庭前三四枝。</p>
<p>德山鑑禪師行脚時挾複子到溈山。直上法堂上。從西過東。從東過西。顧視方丈。溈山不顧。師云無無。便出去<span class='note-inline'>(雪竇顯着語云。勘破了也)</span>。師至門首却云。也不得草草。却具威儀再入相見。纔跨門。提起坐具召云和尚。溈擬取拂子。師便喝。拂袖而出<span class='note-inline'>(竇云。勘破了也)</span>。溈至晚問首座。今日新到在不。座云當時背却法堂著草鞋出去了也。溈云還識此人麼。座云不識。溈云此子<span class='corr'>已</span>後向孤峯頂上盤結草庵呵佛罵祖去在<span class='note-inline'>(竇云。雪上加霜)</span>。</p>
<p style="margin-left:1em">五祖戒云。德山作賊人心虗。溈山賊過後張弓。　徑山杲云。二尊宿恁麼相見。每人失却一隻眼。　雪竇顯頌云。一勘破。二勘破。雪上加霜曾嶮墮。飛騎將軍入虜庭。再得完全能幾箇。急走過。莫放過。孤峯頂上草裏坐。　上方益云。偷營斫寨入中軍。應是機謀<span class='corr'>已</span>十分。袖裏金鎚猶未動。山前飛騎去紛紛。　海印信云。虎穴深林人不到。到者還須是獵人。老虎睡驚纔舉目。瞥然跳出獲全身。　佛鑑懃云。德山老。能法戰。一喝聲光吼雷電。騎虎頭兮收虎尾。捋虎鬚兮真可羨。急走下山三十里。又被溈山追一箭。</p>
<p>雪峰存禪師示眾云。望州亭與汝相見了也。烏石嶺與汝相見了也。僧堂前與汝相見了也。後來保福問鵝湖。僧堂前且致。望州亭烏石嶺甚麼處相見來。鵝湖驟步歸方丈。保福便低頭入僧堂。</p>
<p style="margin-left:1em">東禪齋云。此二尊宿會不。是相見不相見。試斷看。　雪竇顯云。二老是則是。只知雪峰放行。不見雪峯把定。忽有箇衲僧出來問。未審雪竇作麼生。豈不是別機宜識休咎底漢。還有望州亭烏石嶺相見底衲僧麼。良久云。擔板禪和如麻似粟。　薦福信云。古人與麼。只有順水之波。且無逆風之浪。　寶林遠云。雪峯是三處相見。保福以兩處問人。鵝湖只解把定不解放行。若有問寶林。烏石嶺望州亭甚麼處相見。攔腮便掌。待伊擬議。拽拄杖打出三門。且要與雪峯流通此話。</p>
<p style="margin-left:1em">汾陽昭頌云。望州烏石與堂前。相見相逢萬萬千。唯有鵝湖并保福。此時相見解推遷。　海印信云。望州烏石常相見。何故禪人却背違。保福鵝湖雖得意。理兵曾未展鏘旗。　佛眼遠云。密密堂堂早二三。本來無物更何堪。癡人見了生歡喜。作者相逢滿面慚。　徑山杲云。望州烏石與僧堂。業識忙忙不可當。提起衲僧拄杖子。五湖四海沸如湯。　大洪遂云。登山過水幾區區。特地相逢問道途。堪笑華山潘處士。長安路上倒騎驢。</p>
<p>雲居簡禪師。僧問孤峯獨宿時如何。師云。閑却七間僧堂。誰教你孤峯獨宿。</p>
<p style="margin-left:1em">丹霞淳頌云。法爾非修本十成。平常酬答最分明。端然指出長安道。無柰遊人不肯行。</p>
</div>
<div class='div-other'><a id='mulu16' />
<p class='h2'>塔廟</p><p>疎山仁禪師因主事僧為師造壽塔了來白師。師云汝將幾錢與匠人。僧云一切在和尚。師云。為將三文錢與伊。為將兩文錢與伊。為將一文錢與伊。若道得。與吾親造塔。僧無對。後有僧到大嶺。即羅山也。舉前話。嶺云還有人道得不。云未有人。嶺云。汝回舉似疎山道。大嶺云。若將三文與伊。和尚此生決定不得塔。若將兩文與伊。和尚與匠人同出一隻手。若將一文與伊。累他匠人眉鬚墮落。僧回舉似疎山。山具威儀遙望大嶺禮拜歎云。將謂無人。大嶺古佛放光射此間。雖然如是。也是﨟月蓮花。大嶺後聞之乃云。我與麼道<span class='corr'>已</span>是龜毛長三尺。</p>
<p style="margin-left:1em">浮山遠云。疎山以錐劄地。大嶺用刀剜空。雖然二古德錯下錐刀。今時人亦難構赴。何故。後語中有梢有殺。然雖如是。河裏失錢河裏漉。　圓悟勤云。諸方作者千里同風。萬派朝宗千途共轍。陳尊宿尋常道。老僧只有一口劒。劒下有殺人之意。亦有分身之路。看他受用剸割。不妨八面玲瓏。若不是疎山度量。通方爭見得金聲玉振。只如道。若將三文與伊。和尚此生決定不得塔。不可勞而無功。若將兩文與伊。和尚與匠人同出一隻手。未免拖泥帶水。若將一文與伊。累他匠人眉鬚墮落。直得水灑不著。疎山云也是﨟月蓮花。土曠人稀。大嶺云<span class='corr'>已</span>是龜毛長三尺。亦有殺人刀亦有活人劒。大眾。且道畢竟明甚麼邊事。翻身獅子大家看。　佛燈珣云。疎山傾囊答謝。其奈尺頭有寸。這僧只知造塔。元來秤尾無星。大嶺三文兩鏹支破不難。慧日若作這僧。待疎山恁麼道。但對曰某甲今日功不浪施。著得箇語。免被三文兩鏹擾亂一生。不教疎山外揚家醜。只如臈月蓮花龜毛三尺又且如何。要會麼。待諸人造塔成就即向你道。</p>
<p style="margin-left:1em">佛鑑懃頌云。接得風流傅粉郎。一朝三度巧粧[米*生]。改頭換面無人識。元是東村李二娘。　佛性泰云。窣堵波成賞匠人。工錢一二與三文。可憐眼裏無筋者。當面定將數目分。　鼓山珪云。袖頭打領無添減。腋下剜襟有短長。大庾嶺頭一尊佛。疎山兩度放毫光。　徑山杲云。鑿壞十方常住地。三錢使盡露屍骸。羅山古佛雖靈驗。未免將身一處埋。　雲巖因云。一文兩文與三文。疎山大嶺謾區分。須知無縫元無價。獨露乾坤聳白雲。</p>
<p>興化獎禪師。僧問多子塔前共談何事。師云一人傳虗萬人傳實。</p>
<p style="margin-left:1em">投子青云。然諸佛不出世亦無有涅槃。佛既如是道亦如然。是以從上諸聖密證此地。所以燃燈不付正覺自成。法既無傳至今續焰。法既無得更復何談。罔測稱揚虗談玄說。然到此地者。何必塔前相見對眾拈花截臂傳衣方為道矣。既不如是。因甚麼大庾嶺頭提不起。復頌云。於道無所證。方通萬法路。或明或暗行。不慎亦不護。月來松色寒。雲去青山露。今古天台橋。幾人能得度。</p>
</div>
<div class='div-other'><a id='mulu17' />
<p class='h2'>丈室</p><p>世尊令文殊詣維摩詰處問疾。時維摩詰心念。今文殊師利與大眾俱來。即以神力空其室內。除去所有及諸侍者。唯置一床以疾而臥。文殊既入其舍。見其室空無諸所有。獨寢一床。時維摩詰遂與文殊廣說法要。於是維摩詰現神通力。即時須彌登王遣三萬二千獅子之座高廣嚴淨入維摩詰室。諸菩薩大弟子釋梵四天王等昔所未見。其室廣愽悉包容三萬二千獅子座無所妨礙。於毗耶離城及閻浮提四天下亦不迫迮。悉見如故。</p>
<p>溈山祐禪師方丈頌云。溈山方丈。峭峻難上。若人踏著。氣如礬將。</p>
<p style="margin-left:1em">雲峯悅云。作家宗師天然有在。僧問和尚作麼生。因有頌示之云。翠巖方丈。曾無遮障。衲子入來。便見和尚。僧便禮拜起。師云還見翠巖這箇老漢麼。僧擬議。師以拂子驀口摵。</p>
<p>石霜諸禪師在丈室中坐。有僧在明牕外問云。咫尺之間為甚麼不覩師顏。師云我道徧界不曾藏。僧後問雪峰徧界不曾藏意旨如何。峯云甚麼處不是石霜。僧回舉似師。師云這老漢有甚麼死急。</p>
<p style="margin-left:1em">玄沙云。山頭老漢蹉過也。　洞山代云。笑殺土地。　五祖戒云。著甚來由。　琅瑘覺云。雪峯雖有利人之心。且無出人之眼。石霜雖有出人之眼。未知向上一竅。　法雲秀云。要見石霜麼。富嫌千口少。貧恨一身多。</p>
<p style="margin-left:1em">汾陽昭頌云。千疑萬慮扣禪關。徧界非藏豈小言。象骨玄沙猶定動。悞他遊子失歸源。高賢不用隨聲色。地久天長目對門。　保寧勇云。雙眸自小患生盲。兩耳從來只聽聲。指點萬端俱不見。如何彈指得分明。　佛慧泉云。石霜雪老盡悠悠。月下相逢互唱酬。爭似酌螺江上客。一聲漁笛過滄洲。　南華昺云。咫尺之間不覩師顏。幸然獨露誰作遮攔。老倒石霜曾指月。區區雪老重饒舌。釣魚船上謝三郎。金剛腦後添生鐵。</p>
<p>慈明圓禪師一日於方丈內安一盆水。上橫一口劒。下著一雙草鞋。橫按拄杖而坐。見僧入門便指。僧擬議。師便棒。</p>
<p style="margin-left:1em">卍菴顏云。和尚今日供養家親那。又以手揶揄。便作女人拜。　應庵華云。我當時若見。便去左耳邊低低地下一轉語。待他貪觀天上。却與一指。纔擬議。拔劒便斬。驀拈拄杖下座。大眾一時趕散。</p>
<p style="margin-left:1em">水庵一頌云。家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。　佛海遠云。暑往寒來春復秋。夕陽西去水東流。將軍戰馬今何在。野草閑花滿地愁。</p>
<p>南泉願禪師。僧問端居丈室將何指南。師云。昨夜三更失却牛。天明起來失却火。</p>
<p style="margin-left:1em">徑山杲云。妙喜初住育王。亦不曾失却牛。亦不曾失却火。或有人問。師居丈室將何指示於人。只向道。饑餐渴飲閑坐困眠。且道與南泉是同是別。若也道得。許你是箇衲僧。若道不得。三十年後却來方丈裏向你道。</p>
<p style="margin-left:1em">保寧勇頌云。昨夜三更失却牛。天明起來失却火。腰未繫兮鞋未穿。面不洗兮頭不裹。</p>
</div>
<div class='div-other'><a id='mulu18' />
<p class='h2'>門戶</p><p>世尊一日見文殊在門外立。乃云。文殊文殊。何不入門來。文殊云。我不見一法在門外。何以教我入門。</p>
<p style="margin-left:1em">玄覺徵云。為復是門外語門內語。　溈山喆代云。吾不如汝。　性空云。文殊雖善道理。未免以方木逗圓孔。</p>
<p>維摩會上三十二菩薩各說不二法門。至文殊云。我於一切法無言無說。無示無識。離諸問答。是為菩薩入不二法門。文殊又問維摩。維摩默然。文殊嘆云。乃至無有語言文字。是菩薩真入不二法門。說是入不二法門時。於此眾中五千菩薩皆入不二法門得無生法忍。</p>
<p style="margin-left:1em">保福展云。文殊也似掩耳偷鈴。力盡烏江。維摩一默。未出化門。又云。大小維摩被文殊一坐。直至如今起不得。　琅瑘覺云。文殊與麼讚善。也是杓卜聽虗聲。維摩默然。你等諸人切不得鑽龜打瓦。　雪竇顯云。維摩道甚麼。復云。勘破了也。　溈山果云。居士高門可謂壁立萬仞水泄不通。擬心即差動心即隔。不擬不動落在無事界中。時人作麼生入。良久云。退後退後。</p>
<p style="margin-left:1em">雪竇頌云。咄這維摩老。悲生空懊惱。臥疾毗耶離。全身太枯槁。七佛祖師來。一室且頻掃。請問不二門。當時便靠倒。不靠倒。金毛獅子無處討。　白雲端云。一箇兩箇百千萬。屈指尋文數不辨。暫時放在暗牕前。明日與君重計筭。　天童覺云。曼殊問疾老毗耶。不二門開看作家。珉表粹中誰賞鑑。忘前失後莫咨嗟。區區抱璞兮楚庭[剜-夗+(眉-目+貝)]士。璨璨報珠兮隋城斷蛇。休點破。絕疵瑕。俗氣渾無却較些。　西禪需云。言言言兮飄雨灑雪。默默默兮雷轟電掣。藕絲孔裏騎大鵬。等閑挨落天邊月。</p>
<p>溈山祐禪師在百丈時。因司馬頭陀問野狐話作麼生會。師乃以手撼門扇三下。陀云太麤生。師云佛法不是這箇道理。</p>
<p style="margin-left:1em">佛心才頌云。因果雙行孰共知。茫茫四海路多岐。擡頭拶出初生月。便効張公畫翠眉。　佛眼遠云。春至百花開。朱顏安在哉。可憐園裏色。不入鏡中來。　佛燈珣云。盲人來與瘂人抓。說著無因話病苗。一下被他抓著後。平生痒處一時消。</p>
<p>鶴林素禪師因僧敲門。師問是甚麼人。云是僧。師云。非<span class='corr'>但</span>是僧。佛來亦不著。云佛來為甚麼不著。師云無汝止泊處。</p>
<p style="margin-left:1em">松源岳頌云。十月清霜重。臨風徹骨寒。苦無棲泊處。擺手出長安。</p>
<p>趙州在方丈內聞沙彌喝參。乃向侍者云。教伊去。侍者纔教去。沙彌便珍重。師向傍僧云。沙彌得入門。侍者在門外。</p>
<p style="margin-left:1em">雲居錫云。甚麼處是沙彌得入門。侍者在門外。這裏會得。便見趙州。</p>
<p style="margin-left:1em">鼓山珪頌云。得入門。在門外。說向人。人不會。更高聲。我耳背。　徑山杲云。瑟瑟風松。蕭蕭雨檜。獅子咬人。韓獹逐塊。</p>
<p>趙州僧問如何是趙州。師云東門西門南門北門。</p>
<p style="margin-left:1em">雪竇顯頌云。句裏呈機劈面來。爍迦羅眼絕纖埃。東西南北門相對。無限輪槌擊不開。　羅漢南云。豁達門開入趙州。東西南北任遨遊。龍樓鳳閣依然在。失却來時好路頭。　照覺總云。四廓關閑鎮趙州。幾於城下起戈矛。將軍戰馬今何在。野草閑花滿地愁。　普融平云。袖裏金鎚一擊開。東西南北絕纖埃。石橋南畔臺山路。報你遊人歸去來。　圓通僊云。四門開豁任來遊。脚下分明到地頭。四五百條花柳巷。二三千處管絃樓。</p>
<p>良遂座主初參麻谷。谷見來便將鋤頭去鋤草。主到鋤草處。谷殊不顧。便歸方丈閉却門。主次日復去。谷又閉門。主遂敲門。谷乃問阿誰。主云良<span class='corr'>遂</span>。纔稱名忽爾契悟。乃云和尚莫瞞良遂。良遂若不來禮拜和尚。洎合被十二部經論賺過一生。谷乃開門令通悟由。遂印可之。及歸講肆。散席告諸徒云。諸人知處良遂總知。良遂知處諸人不知。</p>
<p style="margin-left:1em">雲門云。便有逆水之波。如今得入。是順水之意。亦喚作雙放時節。又云。麻谷問阿誰。他道莫瞞某甲。不是識破麻谷相見時節。若不禮拜和尚洎被經論賺過一生。亦知有賺人處。又云。作麼生是良遂知處。</p>
<p style="margin-left:1em">汾陽昭頌云。逆順之機不易當。大根良遂解思量。若非久積同風事。爭肯回頭見法王。　正覺逸云。禪林深䆳乍遊盤。鋤草關門豈易看。莫謂老師渾不是。得相瞞處且相瞞。　佛眼遠云。平生心膽向人傾。到此門中有幾人。別後都城舊知<span class='corr'>己</span>。暖煙斜日又黃昏。　白雲端云。閉戶攜鋤<span class='corr'>已</span>太賒。更來當面受塗茶。光中自覺遭瞞久。方信無人共出家。　海印信云。閉戶攜鋤理最幽。豁然大悟話元由。從來學業空勞力。始信黃河輥底流。</p>
<p>雲蓋安禪師因僧問石霜萬戶俱閉時如何。霜云堂中事作麼生。僧經半年方始道得云。無人接得渠。霜云道也太煞道。祇道得八九成。師聞却禮請石霜為道。霜不道。師乃抱霜從方丈後去坐云。和尚若不道。須打和尚去。霜云得在。師乃禮拜不住。霜云無人接得渠。師於言下有省。</p>
<p style="margin-left:1em">東禪齊云。只如石霜意作麼生。若道一般。前來為甚麼不許伊。若道別有道理。又只重說一徧。且道古人意作麼生。　翠巖芝云。先行不到。末後太過。　徑山杲云。一對無孔鐵鎚。就中一箇最重。　天童覺云。穩密田地忌墮功勳。貼體衣裳會須脫却。宗中辨的量外轉機。須子細始得。同中之異酌然尚帶依稀。異中之異直是難臻妙極。還到石霜父子轉側處麼。燭曉玉人初破夢。夜寒青女未登機。</p>
<p style="margin-left:1em">投子青頌云。古殿巖開月鎻松。霜凝雪露韻無窮。星前人臥千峯室。佛祖無因識得渠。</p>
<p>雲居膺禪師。僧問六戶不明時如何。師云不涉緣。云向上事如何。師云慎者不讓。</p>
<p style="margin-left:1em">投子青頌云。春到石人視遠山。鶯啼花木碧波閑。須知雲外巖松瑞。千古迎風任歲寒。</p>
<p>夾山會禪師。僧問。會處即不問。不會處請師一言。師云。戶掛淍林。影中辨取。</p>
<p style="margin-left:1em">丹霞淳頌云。威音那畔不能行。撒手還家懶問程。寢殿無人空寂寂。滿牕唯有月虗明。</p>
</div>
<div class='div-other'><a id='mulu19' />
<p class='h2'>橋路<span class='note-inline'>(并附)</span></p><p>馬祖一禪師因鄧隱峯辭師。師云甚處去。云石頭去。師云石頭路滑。云竿木隨身逢場作戲。便去。纔到石頭遂繞禪床一匝振錫一下。問是何宗旨。頭云蒼天蒼天。峯無對。却回舉似師。師云。汝更去見。他道蒼天蒼天。汝便噓兩聲。峯又去。一依前問。頭乃噓兩聲。峰又無語。歸舉似師。師云向汝道石頭路滑。</p>
<p>趙州諗禪師。僧問。久嚮趙州石橋。到來祇見略彴。師云你祇見略彴不見石橋。云如何是石橋。師云渡驢渡馬。云如何是略彴。師云箇箇度人。</p>
<p style="margin-left:1em">雲居錫云。趙州為當扶石橋扶略彴。</p>
<p style="margin-left:1em">智門祚頌云。趙州石橋本無星。水急遊魚不易停。橋上祇觀驢馬跡。誰人敢向御街行。　雪竇顯頌云。孤危不立道方高。入海還須釣巨鰲。堪笑同時灌溪老。解云劈箭亦徒勞。</p>
<p>趙州僧問如何是不錯路。師云識心見性是不錯路。</p>
<p style="margin-left:1em">徑山杲云。棒打石人頭。嚗嚗論實事。不用作禪會。不用作道會。若要不錯路。須是識心見性始得。且那箇是識底心。那箇是見底性。有般底聞恁麼道。便道有水皆含月無山不帶雲。恁麼見解。正是鄭州出曹門。</p>
<p>盤山積禪師示眾云。向上一路千聖不傳。學者勞形如猿捉影。</p>
<p style="margin-left:1em">琅瑘覺云。上來講讚。無限良因。　楊岐會云。口上著。</p>
<p style="margin-left:1em">白雲端頌云。盤山向上路何玄。罕見行人耳有穿。口上著來無咬處。方知千聖不能傳。　松源岳云。千聖不傳到今日。口上著來無等匹。洞庭山脚太湖心。行人路上空啾唧。</p>
<p>洞山价禪師。僧問。和尚尋常令學人行鳥道。如何是鳥道。師云不逢一人。云如何行。師云直須足下無私去。云祇如鳥道莫便是本來面目。師云闍黎為甚麼却顛倒。云甚麼處是學人顛倒處。師云。若不顛倒。為甚麼却認奴作郎。云如何是本來面目。師云不行鳥道。</p>
<p style="margin-left:1em">丹霞淳頌云。古路翛然倚太虗。行玄猶是涉崎嶇。不登鳥道雖為妙。點檢將來<span class='corr'>已</span>觸途。</p>
<p>神山密禪師與洞山過獨木橋。洞山先過了。拈起木橋云過來。師云价闍黎。洞山乃放下木橋。</p>
<p style="margin-left:1em">丹霞淳頌云。平地無端鑿陷坑。木橋拈起使人行。沈沈寒水如何渡。月夜金雞報五更。</p>
<p>乾峰僧問。十方薄伽梵。一路涅槃門。未審路頭在甚麼處。師以拄杖劃云在這裏。僧後請益雲門。門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼會麼。</p>
<p style="margin-left:1em">雪竇顯代僧喝。曾有僧請益長慶。慶云問取堂中第二座。雪竇代僧云。錯。尋有僧問雪竇。竇云墮坑落壍。又自代云。作賊人心虗。　黃龍南云。乾峯一期指路。曲為初機。雲門乃通其變。故使後人不倦。　大溈秀云。今古盡道乾峯安居祖師之堂。開後人之徑路。殊不知乾峯老漢被這僧一問。直得手忙脚亂。諸德。且道誵訛在甚處。良久云。不在水兮不在山。只在人心返覆間。　東林總云。有一古德道乾峯搖頭。雲門擺尾。這僧只是箇撞露柱漢。脚跟下透過也不知。便謂東家點燈西家暗坐。龍㘅海寶游魚不顧。山僧今日不可也隨波逐浪臨危悚人。殊不知大小乾峯雲門俱被這僧勘破。且道甚麼處是勘破處。良久云。多時雨水不及曬浪。佛心才頌云。樓閣重重擊不開。乾峯劃破露崔嵬。十方佛剎全彰處。一一門中見善財。　天童覺云。入手還將死馬醫。返魂香欲起君危。一期拶出通身汗。方信儂家不惜眉。　皷山珪云。乾峯不用指陳。雲門休打骨董。自然東海鯉魚。築著帝釋鼻孔。　徑山杲云。撦破雲門一柄扇。拗折乾峰一條杖。二三千處管絃樓。四五百條花柳巷。</p>
<p>鏡清怤禪師。僧問達者同遊一路行。為甚麼不行。師云<span class='corr'>已</span>到平頭。</p>
<p style="margin-left:1em">翠巖代云。老兄還達也未。　首山念代云。不爭先。又云。到了不知。又云。但請先行。</p>
<p>首山僧問如何是菩提路。師云此去襄縣五里。云向上事如何。師云來往不易。</p>
<p style="margin-left:1em">投子青頌云。問路窮途擬進程。綠楊鶯語送行人。牌標五里向君說。莫道當年不指陳。</p>
<p>茶陵郁山主不曾行脚。因廬山有化士至。論及宗門中事。教令看僧問法燈百尺竿頭如何進步。燈云啞。凡三年。一日乘驢度橋。一踏橋板而墮。忽然大悟。遂有頌云。我有神珠一顆。久被塵勞封鎻。今朝塵盡光生。照見山河萬朵。因此更不遊方。</p>
<p style="margin-left:1em">白雲端頌云。百尺竿頭曾進步。溪橋一踏沒山河。從茲不出茶川上。吟嘯無非邏哩囉。</p>
<p>天衣懷禪師云。九天雲路早須尋。莫遣蹉跎歲月深。天地懸遠。向甚麼處去。</p>
<p style="margin-left:1em">南堂靜頌云。夏金烏似火當空掛。最高峯挑在青雲罅。</p>
<p>法昌遇禪師問石門臯云近離甚麼處。云石門。師云我聞石門路嶮水泄不通。因甚到這裏。云十里雙牌五里單堠。師云途中事作麼生。云。到處行松色。時時聽水聲。師云來時水牯牛在甚麼處。云自有人看。師云鼻索為甚麼在法昌手裏。臯云這老漢瞞却多少人。隨後打一坐具。師云。三十年撈龍打鳳。今日被鼠咬。雲頂禪師。僧問。昔日相如題柱。未是作家。今日橋成。請師下筆。師云。彩氣夜常動。精靈日少逢。云。荊山有玉。鑑在卞和。師云。洪州斬冬瓜。滿江皆是血。</p>
<p>趙州諗禪師在南泉時。一日在井樓上打水。見泉過。乃抱定柱。懸一脚云相救相救。泉遂於踏梯上打云。一二三四五。師便下樓。具威儀上方丈云。適來謝和尚相救。</p>
<p style="margin-left:1em">佛鑑懃云。一人將錯就錯。一人看樓打樓。然雖如是。子為父隱。直在其中。</p>
<p>四禪禪師。僧問。古人有請不背。今請和尚入井還去也無。師云。深深無別源。飲者消諸渴。</p>
<p style="margin-left:1em">丹霞淳頌云。曹溪源派古之今。意識徒將度淺深。好是昔人遊戲處。然雖入井不曾沈。</p>
</div></div>
<p class='juan'>禪林類聚卷第三</p>
</div><!-- end of div[@id='body'] -->
</body></html>