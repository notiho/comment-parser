<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu119' />禪林類聚卷第十八</p>
<div class='div-other'><a id='mulu120' />
<p class='h1'>糧食　齋粥　餬餅　五味　茶湯　蔬菜</p>
<div class='div-other'><a id='mulu121' />
<p class='h2'>糧食</p><p>五祖忍大師因詣碓坊問六祖云。米白也不。云。白也。未有篩。師於碓以杖三擊之。六祖即至三鼓入室。密受衣鉢。</p>
<p>臨濟玄禪師問院主甚處來。主云州中粜黃米來。師云粜得盡不。主云粜得盡。師以拄杖劃一劃云。還粜得這箇不。主便喝。師便打。後典座至。師舉前話。座云院主不會和尚意。師云你又作麼生。座便禮拜。師亦打。</p>
<p style="margin-left:1em">黃龍南云。院主下喝。不可放過。典座禮拜。放過不可。又云。臨濟行令。歸宗放過。二十年後。有人說破。白雲端頌云。寶劒持來刃似霜。幾回臨陣斬蠻王。有情有理俱三段。一道寒光射斗傍。　大溈喆云。院主下喝。典座禮拜。臨濟令行。古今獨邁。　正覺逸云。功德天將黑暗女。有智主人俱不取。後代兒孫渾莽鹵。宏綱委他憑誰舉。　佛鑑懃云。粜米闍梨意氣驕。輕如春雪自飄飄。纔方落地人皆愛。力不禁風當下消。　徑山杲云。一堆紅燄亘晴空。不問金鍮鐵錫銅。入裏盡教成水去。那容蚊蚋泊其中。</p>
<p>雪峯存禪師示眾云。盡大地撮來如粟米粒大。拋向面前漆桷不會。打鼓普請看。</p>
<p style="margin-left:1em">西院稜問雲門云。雪峰與麼道。還有出頭不得處麼。門云有。院云作麼生。門云不可總作野狐精見解也。又云。狼籍不少。　雲峯悅云。雖然疋上不足。我更與你葛藤。驀拈拄杖云。還見雪峯麼。咄。王令稍嚴。不許攙行奪市。　大溈喆云。我更為諸人土上加泥。乃舉拄杖云。看看雪峯老人。向你諸人面前放屙。咄。為甚麼屎臭氣也不知。　禾山方云。隆慶亦不用打鼓。<span class='corr'>但</span>祇恁麼看。設使看而未徹。亦乃熏習善種。忽若看得徹去。始知隆慶老婆心切。然雖如是。三十年後不得辜負山僧。</p>
<p style="margin-left:1em">雪竇顯頌云。牛頭沒。馬頭回。曹溪鏡裏絕塵埃。打鼓看來君不見。百花春至為誰開。　白雲端云。眉毛罅裏遊南嶽。大海波心泛釣舟。薄藝隨身終不說。從他打鼓看無休。　圓悟勤云。疾燄過風。奔流度刃。唱拍相隨。拳踢相應。驀然轟起震天雷。百草頭顛春色回。　楚安方云。打鼓普請看。直得骨毛寒。拾得寒山舞。笑倒老豐干。</p>
<p>雪峯在洞山作飯頭淘米次。洞山問。淘砂去米。淘米去砂。師云砂米一時去。山云大眾喫箇甚麼。師遂覆却米盆。山云。據子因緣。合在德山。</p>
<p style="margin-left:1em">投子青云。大眾。洞山恁麼道是甚道理。雖然一色乾坤。爭柰山高水闊。所以野人云。功夫不到不方圓。言語不通非眷屬。乃代云。淘砂去米。淘米去砂。無影長生桂。經霜結子頻。大眾喫箇甚麼。金鳳採香㘅不盡。玉雛食藥葉長新。　天童覺云。雪峯祇管步步登高。不覺草鞋跟斷。若也正偏宛轉。敲唱俱行。自是言氣相合。父子相投。且道洞山不肯雪峯意在甚麼處。萬里無雲天有過。碧潭似鏡月難來。　琅瑘覺云。雪峯與麼去。大似拋却鉗桃樹。沿山摘醋梨。</p>
<p style="margin-left:1em">投子頌云。滿鉢盛來一物無。豈同香積變珍蘇。日月並輪長不照。木人舞袖向紅爐。</p>
<p>黃山輪禪師因夾山問甚處人。師云閩中人。山云還識老僧麼。師云和尚還識某甲麼。山云。不然。子且還老僧草鞋錢。老僧然後還子江陵米價。師云。與麼則不識和尚。未審江陵米作麼價。山云。真獅子兒。善能哮吼。</p>
<p style="margin-left:1em">佛鑑懃云。且道二老漢還有相識處也無。若也相識。何須更問。若不相識。因甚却問鞋錢米價交加。黃山云。江陵米作麼價。夾山便贊云真獅子兒善能哮吼意旨如何。於此見得。債無陳。得便新。其或未然。江陵米價逐時增。草鞋錢盡教誰出。　大溈智云。啐啄同時。師資相投。草鞋米價。彼此相酬。有得有失。善能哮吼。既有得失。誰肯誰休。且道那箇全得。那箇全失。若擇得出。許你親見二老。</p>
<p style="margin-left:1em">丹霞淳頌云。父子相逢眼倍明。靈苗業裏坦然行。箇中若謂金毛子。<span class='corr'>已</span>是鹽梅觸大羹。</p>
</div>
<div class='div-other'><a id='mulu122' />
<p class='h2'>齋粥</p><p>金牛禪師凡自做飯供養眾僧。每至齋時舁飯桶到僧堂前作舞云。菩薩子喫飯來。乃拊掌大笑。</p>
<p style="margin-left:1em">曹山因僧問古人恁麼是奴兒婢子不。山云是。云向上事請師道。山咄云。這奴兒婢。子　長慶稜云。大似因齋慶讚。　大光因僧問。長慶道因齋慶讚意旨如何。光乃作舞。僧禮拜。光云見甚道理便拜。僧却作舞。光云這野狐精。　東禪齊云。古人自出手作飯舞了。喚人來喫。意作麼生。還會麼。只如長慶與大光是明古人意。別為他分折。今問上座。每日持盂掌鉢時。迎來送去時。為當與古人一般。別有道理。若道別。且作麼生得別來。若道一般。恰到他舞又被喚作野狐精。有會處麼。若未會。行脚眼在甚麼處。　雪竇顯云。雖然如此。金牛不是好心。雪竇頌云。白雲影裏笑呵呵。兩手持來付與他。若是金毛獅子子。三千里外見譊訛。　佛國白云。金牛作事也奇哉。拊掌相招喫飯來。若謂因齋成慶讚。都盧笑殺老黃梅。　地藏恩云。拳中十指。展縮自由。菩薩喫飯。莫笑金牛。有意氣時添意氣。不風流處也風流。　佛眼遠云。長連牀上狐屎屎。三聖堂前狗吠春。跳出金牛窠窟子。月明照見夜行人。　長靈卓云。菩薩子。喫飯來。一喚令人眼豁開。却憶上方曾打鼓。親持鐵鉢詣天台。</p>
<p>藥山儼禪師一日齋持自打鼓。高沙彌捧鉢作舞入堂。師便拋下鼓槌云是第幾和。彌云第二和。師云如何是第一和。彌就桶內舀一杓飯便去。</p>
<p style="margin-left:1em">松源岳云。停囚長智。</p>
<p style="margin-left:1em">汾陽昭頌云。一般打鼓并作舞。與你諸方事不同。歷歷正聲霄漢外。且非數日落寰中。　雪峰預云。聲鼓拈槌第二籌。鉢盛香飯飽還休。東風扇後韶光美。別岸垂楊弄翠柔。　枯木成云。父子相投氣味同。擎盂打鼓展家風。雖然百味般般有。爭柰風吹別調中。</p>
<p>丹霞然禪師問僧甚處來。云山下來。師云喫飯了未。云喫飯了也。師云將飯與汝喫底人還具眼麼。僧無對。</p>
<p style="margin-left:1em">長慶問保福云。將飯與人喫。報恩有分。為甚不具眼。福云施者受者二俱瞎漢。慶云盡其機來還成瞎不。福云道我瞎得麼。　玄覺徵云。且道長慶明丹霞意。為復自用家財。　汾陽昭代云。若不上山爭識丹霞。　芭蕉徹云。各具一得一失。又代僧云。爭不足讓有餘。又代霞云。施受俱無利益。　保寧勇代云。今日被和尚勘破。　應庵華云。丹霞既<span class='corr'>已</span>龍頭蛇尾。長慶保福只得將錯就錯。雖然。二三老宿要且不知這僧落處。具擇法眼試請辨看。</p>
<p style="margin-left:1em">雪竇顯頌云。盡機不成瞎。按牛頭喫草。四七二三諸祖師。寶器持來成過咎。過咎深。無處尋。天上人問同陸沈。</p>
<p>趙州諗禪師。僧問學人乍入叢林乞師指示。師云喫粥了也未。云喫粥了。師云洗鉢盂去。其僧因此契悟。</p>
<p style="margin-left:1em">雲門云。且道有指示無指示。若言有。趙州向伊道箇甚麼。若言無。這僧為甚悟去。　雪竇顯云。我不似雲門為蛇畫足。直言向爾道。問<span class='corr'>者</span>如蟲蝕木。答者偶爾成文。然雖與麼。瞎却衲僧眼。作麼生免得此過。諸仁者要會麼。還爾趙州喫粥未。拈却這僧喫粥了。雪竇與爾拄杖子歸堂。　雲峯悅云。雲門與麼道。大似為黃門㘽鬚。與蛇畫足。若是雲峯則不然。這僧道於此悟去。入地獄如箭射。　保寧勇代云。恩大難酬。</p>
<p style="margin-left:1em">泉大道頌云。牀窄先臥。粥稀後坐。濟濟鏘鏘。蕭蕭灑灑。要會趙州洗鉢盂了事。沙彌消一箇。　雲居祐云。粥了尋常洗鉢盂。奈何依樣畫葫蘆。靈光洞徹河沙界。是則名為大丈夫。　佛陀遜云。粥了令教洗鉢盂。麤心往往更心麤。直饒到此分明了。也是平生不丈夫。　雲蓋智云。趙州喫粥話。尋常問禪客。心若不負人。面上無慚色。　白雲端云。梅花落盡杏花披。未免春風著出褫。一氣不言含有象。萬靈何處謝無私。　三祖宗云。乍入叢林伸一問。鉢盂洗却更何疑。從前官路無迃曲。底事遊人不見歸。　湛堂準云。之乎者也。衲僧鼻孔。大頭向下。禪人若也不會。問取東村王大姐。　護國圓云。推窮物理成家計。會合時機便識心。多謝春風無厚薄。貧家桃李也成陰。</p>
<p>普化禪師與臨濟在施主家齋。濟問。毛吞巨海芥納須彌。為復是神通妙用。為復是法爾如然。師遂趯倒飯牀。濟云太麤生。師云。這裏是甚所在。說麤說細。濟休去。明日又同一家赴齋。濟問。今日供養。何似昨日。師又趯倒飯床。濟云太麤生。師云。瞎漢。佛法說甚麤細。濟乃吐舌。</p>
<p style="margin-left:1em">雪竇顯云。兩箇老賊喫飯也不了。好與三十棒。棒雖行。且道那箇是正賊。　圓悟勤云。真金不百煉爭得光輝。至寶不酬價爭知真假。不是臨濟不能驗得普化。不是普化不能抗他臨濟。所謂如水入水如金博金。雖然如是。放過則彼此作家。檢點則二俱失利。　南堂靜云。此二尊宿如二龍爭珠。拏雲<span class='corr'>㸕</span>霧不動波瀾。如二虎爭餐。活捉生擒不傷物命。今夜或有人問大隋道。毛吞巨海芥納須彌。為復是神通妙用。法爾如然。只向道不見先師翁有言。一拳拳倒黃鶴樓。一趯趯翻鸚鵡洲。有意氣時添意氣。不風流處也風流。　應庵華云。一出一沒一往一來。猛虎口裏奪餐。毒蛇頭上揩痒。要且未稱大丈夫事在。二老名諠宇宙價重當時。光孝今日豈可謹密三寸。二俱放過。為他弄假像真。二俱不放過。為他榼[木*(天/韭)]太甚。是汝諸人若作佛法商量。達磨一宗掃土而盡。</p>
<p style="margin-left:1em">上方益頌云。蘭羞供養不尋常。兩度遭伊趯飯牀。總似這般無禮漢。將何因果利存亡。　海印信云。要識真金須入火。再三煅煉見精麤。上行買賣不饒讓。好物從來價自殊。　野軒遵云。相逢一瞎一麤生。齋主渾家喪膽驚。誰識二尊龍象駕。毗盧頂上等閑行。</p>
<p>溈山祐禪師一日見劉鐵磨來。師云老牸牛汝來也。磨云。來日臺山大會齋。和尚還去麼。師乃放身作臥勢。磨便出去。</p>
<p style="margin-left:1em">保寧勇代磨云。請和尚來日早起。　水庵一云。眾中道放身便臥是不去。劉鐵磨遂懡㦬而行。有甚交涉。殊不知溈山老漢平生一條鐵脊梁拗不曲。被劉鐵磨一推推倒。直至而今起不得。若要扶起溈山。請大眾下一轉語。眾無對。師以拄杖一時趕散。</p>
<p style="margin-left:1em">雪竇顯頌云。曾騎鐵馬入重城。勑下傳聞六國清。猶握金鞭問歸客。夜深誰共御街行。　天童覺云。百戰功成老太平。優游誰肯苦爭衡。玉鞭金馬閑終日。明月清風富一生。　無盡居士云。老牸牛來到此間。明朝大會去臺山。白雲一曲知音少。樵唱漁歌自往還。</p>
<p>甘贄行者因入南泉設粥。仍請南泉念誦。泉乃白搥云。為狸奴白牯念摩訶般若波羅蜜多。者拂袖便去。泉粥後問典座。行者在甚處。座云當時便去也。泉云打破鍋子著。<span class='note-inline'>(一云泉乃擊鍋三下)</span></p>
<p style="margin-left:1em">汾陽昭頌云。一般設粥古今稀。十利功圓果不低。鍋鑊盡穿無煑粒。叢林遠近總應知。　慈明圓云。甘贄設粥詣南泉。請師念誦眾僧前。貍奴典座言歸去。當時鍋鑊一時穿。　雪峰預云。異路相逢句<span class='corr'>已</span>酬。閑吹羗笛回河洲。漁人貪顧沙頭鷺。不覺扁舟逐浪流。　無盡居士云。財施無窮法施多。為他貍牯念摩訶。無端甘贄低頭拜。撩發南泉打破鍋。　湛堂準云。高吟大笑性猖狂。潘閬騎驢出故鄉。驚起暮天沙上鴈。海門斜去兩三行。　徑山杲云。南泉打破閑家具。浩浩諸方作話看。今日為君重舉過。明明歷歷不顢頇。</p>
<p>德山鑒禪師因三聖來參。師云。不用展炊單。這裏無殘羹餿飯。聖云。設有。向甚麼處著。師便打。聖接住棒推放床上。師撫掌一下。聖將坐具蓋却頭哭蒼天出去。<span class='note-inline'>(或作岩頭)</span></p>
<p style="margin-left:1em">琅瑘覺云。眾中商量極有云云。不見道。若無欒布作。爭得見韓光。　圓悟勤云。二俱勝捷。蓋各各善奪鼓攙旗。二俱失利。彼此傷鋒犯手。大似把手上高山。未免傍觀者哂。敢問大眾。誰是傍觀者。　古德云。殘羹餿飯無處安著。換手槌胸劈頭盖却。兩箇無孔鐵鎚。一樣無繩自縛。</p>
<p style="margin-left:1em">鼓山永頌云。南北山相對。東西有路分。不經場陣者。爭見李將軍。</p>
<p>太原隱禪師。僧問。數家檀越請。未審赴誰家。師云。月應千江水。門門盡有僧。</p>
<p style="margin-left:1em">丹霞淳頌云。玅圓無相劫前人。隨類權分百億身。月夜御樓纔報曉。正明六國盡知春。</p>
<p>雲門偃禪師。僧問如何是塵塵三昧。師云鉢裏飯桶裏水。</p>
<p style="margin-left:1em">雪竇顯頌云。鉢裏飯。桶裏水。多口阿師難下觜。北斗南星位不殊。白浪滔天平地起。擬不擬。止不止。箇箇無裩長者子。　白雲端云。朝打三千未為多。暮打八百未為少。鉢裏飯兮桶裡水。人前切忌無分曉。　天童覺云。塵塵三昧。彼彼不外。千峯向嶽。百川赴海。更無一法不如來。只箇堂堂觀自在。</p>
</div>
<div class='div-other'><a id='mulu123' />
<p class='h2'>餬餅</p><p>天皇悟禪師因龍潭未出家時家為餅鋪。住在寺前。每日常供餅十枚上師。師受<span class='corr'>已</span>。却留一餅與之云。惠汝以蔭子孫。潭云。是某甲將來。何以返云惠汝。師云。是汝將來。復汝何咎。潭因有悟入。遂投出家。</p>
<p style="margin-left:1em">汾陽昭頌云。將去將來事不差。龍潭固問勿交加。後徒多少爭脣吻。春鳥喃喃罵落花。　白雲端云。十餅每回留一箇。因思何謂蔭兒孫。團團將去還將入。不覺醍醐到頂門。　佛國白云。南嶽山頭見石頭。便歸古岸狎沙鷗。謾分餬餅為香餌。引得金龍上直鈎。</p>
<p>雲門偃禪師示眾云。聞聲悟道。見色明心。作麼生是聞聲悟道見色明心。乃云。觀世音菩薩將錢來買餬餅。放下手。元來却是饅頭。</p>
<p style="margin-left:1em">五祖演云。雲門好則甚好。奇則甚奇。要且只說得老婆禪。若是白雲即不然。作麼生是聞聲悟道見色明心。遂作打杖鼓勢云。堋八囉札。　松源岳云。冶父有條活路要與諸人共行。拈拄杖云。穿入諸人鼻孔裏。燈籠露柱直得眼睛突出。卓拄杖一下。</p>
<p style="margin-left:1em">上方益頌云。買得欣欣急走歸。不知放手却成非。直饒超過毗盧頂。也落韶陽第二機。　慈受深云。小院春風特地寒。佳人寂寞倚欄干。斷腸曲調無人聽。更把琵琶月下彈。　南堂靜云。桃花枝上一鶯啼。淥水溪邊路不迷。聞見分明非耳目。休將情解論曹溪。　鼓山珪云。南無觀世音菩薩。補陀巖上紅蓮舌。不知成佛是何時。打刀須是并州鐵　徑山杲云。見色明心事<span class='corr'>已</span>差。聞聲悟道更交加。觀音妙智慈悲力。荊棘林生優鉢花。</p>
<p>雲門因僧問如何是超佛越祖之談。師云餬餅。</p>
<p style="margin-left:1em">五祖演云。白雲即不然。忽有人問如何是超佛越祖之談。只向伊道驢屎似馬糞。又云破草鞋。又云靈龜曳尾。且道是同是別。試辨看。</p>
<p style="margin-left:1em">雪竇顯頌云。超談禪客問偏多。縫罅披離見也麼。胡餅[祝/土]來猶不住。至今天下有誵訛。　雲居祐云。韶陽胡餅答禪人。佛祖之談道最親。不落言詮休擬議。回頭識取自家珍。　文殊道云。堪悲堪笑老韶陽。餬餅拈來擬鼻香。端的若知滋味者。不勝滿面負慚惶。　道場如云。駕空欲上九層霄。脚下紅絲繫轉牢。賴是龍泉未出匣。且施一割用鉛刀。　佛燈珣云。雲門餬餅對超談。多少禪人看不穿。若是孔門真弟子。自然知道化三千。</p>
</div>
<div class='div-other'><a id='mulu124' />
<p class='h2'>五味</p><p>馬祖一禪師始匡徒日。大慧遣一僧去。伺陞堂乃出問作麼生。看伊道甚言句。記將來。僧去一如所教。迴云。馬大師道。自從胡亂後。三十年不曾少鹽醬。大慧然之。</p>
<p style="margin-left:1em">徑山杲云。雲門即不然。夜夢不祥書門大吉。又頌云。見得分明識得親。舉來猶自涉途程。直饒不犯毫莖者。也是拈䭔䑛指人。　鼓山珪頌云。胡亂三十年。不少鹽與醬。江西馬大師。南嶽讓和尚。</p>
<p>雲巖晟禪師初參藥山。山問甚麼處來。師云百丈來。山云百丈有何言句。師云有時云一句子百味具足。山云。鹹即鹹味。淡即淡味。不鹹不淡是常味。作麼生是百味具足底句。師無對。山云爭柰目前生死何。師云目前無生死。山云。二十年在百丈。俗氣也不除。又問。海兄更說甚麼法。師云。有時道三句外省去。六句外會取。山云三千里外且喜沒交涉。山又問。更說甚麼法。師云有時上堂了。大眾下堂次。復召大眾。眾迴首。乃云是甚麼。山云。何不早恁麼道。師於言下有省。</p>
<p style="margin-left:1em">投子青頌云。行盡千峰路轉高。肯歸方憶舊雲房。貪尋古調單于曲。暨蹉胡家一韻長。</p>
<p>巖頭豁禪師。僧問浩浩塵中如何辨主。師云銅砂羅裏滿盛油。</p>
<p style="margin-left:1em">佛印元頌云。塵中辨主眼分明。特地尋力更點睛。堪笑耆婆雖瞑眩。至今南北絕人行。　雲溪恭云。銅砂羅裏滿盛油。正是毗盧印後收。更有塵中辨得主。太平將將盡封侯。　海印信云。礎潤天將雨。雲開月正明。漁翁閑引釣。牽動一潭星。　草堂清云。銅砂羅裏油清淨。照見塵中舊主人。寄語禪流猛參取。莫教辜負此生身。</p>
<p>曹山本寂禪師因僧清稅問。清稅孤貧請師拯濟。山喚稅闍黎。稅應諾。師云。青源白家三盞酒。喫了猶道未沾唇。</p>
<p style="margin-left:1em">玄覺云。甚麼處是與他酒喫。　雪竇顯別云。稅闍黎應諾。是甚麼心行。　松源岳云。稅闍黎拋甎引玉。不知換得箇擊子。曹山雖來風深辨。可惜不一等與他本分草料。免致今時向黑山下作活計。　佛印元頌云。清稅孤貧心太麤。曹山携手步享途。白家三盞沾唇酒。醉後添盃不似無。　地藏恩云。青源白家酒。三盞未沾唇。七十二棒且輕恕。一百五十難放君。　南華昺云。滿屋黃金不肯親。吁嗟甘自怨孤貧。無端更飲三盃酒。醉後郎當笑殺人。</p>
</div>
<div class='div-other'><a id='mulu125' />
<p class='h2'>茶湯<span class='note-inline'>(摘茶附)</span></p><p>文殊大士與無著喫茶次。乃拈起玻璃盞問無著云。南方還有這箇不。著云無。文殊云尋常將甚麼喫茶。著無對。</p>
<p style="margin-left:1em">洞山代展手云。有無且置。借取這箇看得不。　曹山代云。久承大士按劒。為甚麼處在一塵。　長慶稜代云。若與麼。癡客勸主人。　琅瑘覺云。若也是去。可謂虎口裏奪餐。若也不是去。移舟看水勢。舉棹別波瀾。　保寧勇代以手指口。</p>
<p style="margin-left:1em">汾陽昭頌云。文殊大士托玻璃。逐問南方有箇奇。無著忽言無這箇。悞他多少老闍黎。至今猶未知端的。擡手拈茶不用疑。　佛印元云。南方不可離須臾。無著因何却道無。寄語後來禪子道。喫茶拈處莫生疎。　正覺逸云。自別南方涉路岐。喫茶處處用玻璃。如何恰到清凉手。問著元來總不知。　佛眼遠云。青山門外白雲飛。淥水溪邊引客歸。莫恠坐來頻勸酒。自從別後見君稀。</p>
<p>松山禪師因與龐居士喫茶次。士舉起橐子云。人人盡有分。因甚麼道不得。師云。祇為人人盡有。所以道不得。士云阿兄為甚却道得。師云不可無言也。士云灼然灼然。師便喫茶。士云阿兄喫茶何不揖客。師云誰。士云龐公。師云何須更揖。後丹霞聞舉乃云。若不是松山。洎被箇老翁作亂一上。士聞乃令人傳語云。何不會取未舉起橐時。</p>
<p style="margin-left:1em">佛鑑懃云。譬如琴瑟箜篌雖有妙音。若無妙指終不能發。松山解吹無孔笛。龐老解弄勿絃琴。丹霞雖隨聲應拍。須知拍拍是令。眾中若有會底。出來露箇消息。也表眾中有人。若無。各自歸堂。　塗毒䇿云。辨衡鑑別端倪須是明眼龐公。探竿影草松山不負來機。雖然緇素分明。爭柰傍觀不肯。還知麼。如人看畫虎。暗地長威獰。</p>
<p style="margin-left:1em">南堂靜頌云。未提橐子<span class='corr'>已</span>前。衲子難為下觜。識得這箇靈苗。不向黃泉作鬼。不作鬼。何準擬。一拳拳倒黃鶴樓。一趯趯翻大海水。</p>
<p>則首座因與龐居士摘茶次。士問。法界不容身。師今還見我不。師云不是老僧洎答公話。士云有問有答蓋是尋常。師不對。士云莫恠適來容易借問。師亦不顧。士喝云。這無禮儀老漢。待我一一舉似明眼人去在。師乃拋下茶籃便歸。</p>
<p style="margin-left:1em">雪竇顯云。則川只解把定封疆。不能同生同死。當時好與捋下幞頭。誰敢喚作龐居士。　佛鑑懃云。兩回不管。提籃便歸。且道旨歸何處。還會麼。苦瓠連根苦。甜瓜徹蔕甜。則川老漢經事多矣。　大溈智云。諸仁者。參須參到這般田地。喚作千人隊裏喚不回頭。萬刃叢中撼他不動。始得穩坐地。若不是則川。被龐公引入荒草裏。便見忘却摘茶事也。　塗毒䇿云。似海之深。如山之固。方能坐致太平。龐老雖則擂鼓[打-丁+麼]旗。其柰則川理兵掉鬪。祇如末後拋下茶籃便歸。又作麼生。太平基業分明在。何必忉忉問別人。</p>
<p style="margin-left:1em">保寧勇頌云。相逢相識謾相邀。水碧深深隔斷橋。無限雪辭殊不聽。急扄門戶更徒勞。</p>
<p>趙州諗禪師問新到。曾到此間麼。僧云曾到。師云喫茶去。又問一僧。僧云不曾到。師亦云喫茶去。後院主云。和尚為甚曾到也云喫茶去。不曾到也云喫茶去。師召院主。主應諾。師云喫茶去。</p>
<p style="margin-left:1em">保福展云。趙州慣得其便。　鏡清怤舉問僧作麼生會。僧便去。清云邯鄲學唐步。　達觀頴云。有條攀條。無條攀例。乃高聲云喫茶去。　雪竇顯云。這僧不是邯鄲人。為甚學唐步。若辨得出。與汝茶喫。</p>
<p style="margin-left:1em">汾陽昭頌云。趙州有語喫茶去。天下衲僧總到來。不是石橋元底滑。喚他多少衲僧回。　黃龍南云。趙州驗人端的處。等閑開口便知音。覿面若無青白眼。宗風爭得到如今。　投子青云。見僧便問曾到不。有言曾到不曾來。留坐喫茶珍重去。青煙暗換綠紋苔。　佛國白云。此間曾到不曾到。人義人情去喫茶。院主不知滋味好。却來爭看盞中花。　雲蓋智云。趙州喫茶話。自古及至今。易開終始口。難保歲寒心。　佛眼遠云。趙州一甌茶。驗盡當行家。一期雖似好。爭免事如麻。</p>
<p>溈山祐禪師因摘茶謂仰山云。終日摘茶。只聞子聲。不見子形。仰撼茶樹一下。師云。子只得其用。不得其體。師云未審和尚如何。師良久。仰云。和尚只得其體。不得其用。師云放子二十棒。</p>
<p style="margin-left:1em">首山念云。夫為宗師須具擇法眼始得。當時不是溈山。便是扶籬摸壁。　琅瑘覺云。五更侵早起。更有夜行人。又云。若不是溈山。洎合打破蔡州。　大溈喆云。陽春白雪今古罕聞。如今還有同聲相應同氣相求者麼。良久云。唱彌高和彌寡。　大溈智云。古人相見。互換之機。啐啄同時。體用雙行。涉是兼非。當時正令若全提。方知畫餅不充飢。遂乃拈起拄杖云。還會麼。良久又云。家醜不可外揚。父子體用全彰。父奪子機猶可。子奪父機無良。擊禪牀一下。　天童覺云。溈山仰山父父子子。叢林盡道各得一橛。殊不知。天共白雲曉。水和明月流。</p>
<p style="margin-left:1em">汾陽昭頌云。摘茶更莫別思量。處處分明是道場。體用共推真應物。禪流頓覺雨前香。　保寧勇云。春暖相呼出翠微。時行時坐幾忘歸。黃昏一陣東風雨。未免渾身透濕衣。　佛印元云。體用全彰用不難。當時溈仰自相謾。禪流若具金剛眼。互換機鋒子細看。　野軒遵云。龍生龍子鬪全威。霹靂聲中掣電機。雨過雲收何處去。溈山千古獨巍巍。　佛慧泉云。體用俱非。烏飛兔走。撼樹默然。天長地久。二十拄杖令雖嚴。也是憐兒不覺醜。　佛鑑懃云。張公乍與李公友。待罰李公一盞酒。到被李公罰一盃。好手手中無好手。</p>
<p>王延彬太尉因到招慶煎茶次。時朗上座與明招把銚。忽翻却茶銚。尉見乃問上座。茶爐下是甚麼。朗云捧爐神。尉云。既是捧爐神。為甚麼翻却茶。朗云。事官千日。失在一朝。尉拂袖便去。明招云。朗上座喫却招慶飯了。却向江外打野榸。朗云上座作麼生。招云非人得其便。</p>
<p style="margin-left:1em">大溈喆云。王大尉大似相如奪璧。怒髮衝冠。明招也是忍俊不禁。難逢快便。大溈若做朗上座。當時見問。但呵呵大笑。何故。見之不取。千載難追。　雪竇顯云。當時但踏倒茶爐。又頌云。來問若成風。應機非善巧。可悲獨眼龍。曾未呈牙爪。牙爪開。生雲雷。逆水之波經幾回。</p>
<p>歷村禪師一日煎茶次。僧問如何是祖師西來意。師舉起茶匙子。僧云莫這箇便當不。師擲向火中。</p>
<p style="margin-left:1em">投子青頌云。煎茶未了人來問。拈起茶匙呈似他。當初若遇收燕手。性命難存爭柰何。</p>
</div>
<div class='div-other'><a id='mulu126' />
<p class='h2'>蔬菜</p><p>丹霞然禪師訪龐居士。門前見女子雲照去洗菜。師問居士在不。照放下菜籃<span class='corr'>斂</span>手而立。師又問居士在不。照提起籃而去。師便回。居士從外歸。靈照舉似居士。士云丹霞在不。照云<span class='corr'>已</span>去也。居士云。赤土塗牛嬭。</p>
<p style="margin-left:1em">大溈喆云。大小丹霞被居士女子勘破。山僧當時若作丹霞。但與呵呵大笑。待他問長老笑箇甚麼。却向道不是冤家不聚頭。　佛鑑懃云。丹霞從苗辨地。靈照因語識人。放下籃下當處發生。提籃便行隨處滅盡。居士赤土塗牛嬭。堂屋裏販楊州。且道畢竟如何。各自散去。免增話會。　塗毒䇿云。問在不在。一等尋人。放籃提籃。風流難掩。最好丹霞便回去。龐公猶自下金鈎。還知這般說話也無。愁人莫向愁人說。說向愁人愁殺人。</p>
<p style="margin-left:1em">上方益頌云。露頭露面便相酬。慣出人前不怕羞。自是奴奴肌骨好。不施紅粉也風流。白面郎。白面郎。從來門戶恰相當。可憐赤土塗牛嬭。打瓦鑽龜亂度量。　妙高臺主云。丹霞一問。女子<span class='corr'>斂</span>手。擬議之間。烏飛兔走。何人證明。庵中野叟。赤土塗牛。不說子醜。　無礙居士云。淡薄衣裳取次粧。放籃<span class='corr'>斂</span>手自無良。老龐猶更多愁在。不到奴奴泄漏香。</p>
<p>趙州諗禪師。僧問承聞和尚親見南泉是不。師云鎮州出大蘿蔔頭。</p>
<p style="margin-left:1em">汾陽昭頌云。因問當初得法緣。不言東土及西天。鎮州有菜名蘿蔔。濟却飢瘡幾萬千。　雪竇顯云。鎮州出大蘿蔔。天下衲僧取則。只知自古自今。爭辨鵠白烏黑。賊賊。衲僧鼻孔曾拈得。　保寧勇云。鎮州蘿蔔天然別。滿口明明說向人。薄福闡提人不信。一枚秤得二三斤。　海印信云。陶潛彭澤唯㘽柳。潘岳河陽只種花。何似晚來江上望。數峰蒼翠屬漁家。　徑山杲云。參見南泉王老師。鎮州蘿蔔更無私。拈來塞斷是非口。雪曲陽春非楚詞。</p>
<p>夾山會禪師在溈山作典座。溈問今日喫甚菜。師云二年同一春。溈云如法修事著。師云龍宿鳳巢。溈云作家。</p>
<p style="margin-left:1em">大溈喆云。夾山雖逞家風。美則美矣。善則未善。慧光即不然。尋常茶飯隨家豐儉。或有人問今日喫甚麼菜。向道不是茄子便是菘菜。如法修事著。五味不少。且道夾山是慧光是。　智海逸云。諸方盡道典座盡善盡美。殊不知弄巧成拙。薦福不然。今日喫甚菜。自炒菠稜著莙薘。如法修事著。自應諾。諸禪德。試辨看。若也辨得。非惟此土舉世無雙。任是香積門中還他第一。</p>
<p style="margin-left:1em">投子青頌云。相逢借問眾僧糜。莫比庵園香飯施。紫氣夜隨丹鳳轉。金龍曉纏月中枝。　正覺逸云。變生為熟逐時新。好是二年同一春。龍宿鳳巢輕奮意。調和味塞口多人。　大洪預云。雨過龍庭苔蘚潤。夜央金殿燭初紅。宮姬雅奏昇平曲。禁外虗勞視聽功。</p>
<p>睦州蹤禪師。僧問。以一重去一重即不問。不以一重去一重時如何。師云。昨日栽茄子。今朝種冬瓜。</p>
<p style="margin-left:1em">靈隱遠云。問者善問不解答。答者善答不解問。山僧今日向飢鷹爪下奪肉。猛虎口裏橫身。為你諸人說箇樣子。登壇道士羽衣。輕呪力雖窮法轉新。拇指破開天地暗。蛇頭攧落鬼神驚。</p>
<p style="margin-left:1em">南巖勝頌云。披蓑側笠千峯上。引水澆蔬五老前。中有瓜田難納履。睦州倒退在傍邊。　咲庵悟云。昨日栽茄子。今日種冬瓜。一聲河滿子。和月落誰家。　自得暉云。重重去盡自平常。春暖風和日漸長。戶外鳥啼聲細碎。巖花狼籍滿山房。</p>
<p>普化禪師因喫生菜次。臨濟云這漢大似一頭驢。師便作驢鳴。濟云直歲與他細抹草料。師云。少室人不識。金陵又再來。臨濟一隻眼。到處為人開。</p>
<p style="margin-left:1em">趙州云。何不與他本分草料。</p>
<p style="margin-left:1em">上方益頌云。草裏相逢兩赤眉。交鋒一陣疾如飛。東西旗號渾相似。試問何人得勝歸。　徑山杲云。先師會裏呈真處。臨濟堂前喫菜時。連此三回露栓索。咄這㳂臺盤乞兒。</p>
<p>大愚芝禪師示眾云。大家相聚喫莖虀。若喚作一莖虀。入地獄如箭射。</p>
<p style="margin-left:1em">應庵華云。好語。要且無來處。有人辨得出。與你一兩金。</p>
<p style="margin-left:1em">松源岳頌云。殺活全機覿面提。大家相聚喫莖虀。後生不省這箇意。只管忙忙打野榸。</p>
</div></div>
<p class='juan'>禪林類聚卷第十八</p>
</div><!-- end of div[@id='body'] -->
</body></html>