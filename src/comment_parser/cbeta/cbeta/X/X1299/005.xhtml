<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林類聚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />禪林類聚卷第五</p>
<div class='div-other'><a id='mulu25' />
<p class='h1'>說法　禪定　悟道　大道</p>
<div class='div-other'><a id='mulu26' />
<p class='h2'>說法</p><p>世尊一日陞座。大眾集定。文殊白槌云。諦觀法王法。法王法如是。世尊便下座。</p>
<p style="margin-left:1em">芭蕉徹云。忙忙者匝地普天。　松源岳竪起拂子云。世尊三昧。文殊三昧。總在拂子頭上。諸人還見麼。臥龍纔奮迅。丹鳳便翱翔。</p>
<p style="margin-left:1em">明招謙頌云。聲振大千龍虎伏。無人解和法王才。言下便明猶是鈍。頻教千眼一時開。　智門祚云。文殊白槌報眾知。法王法令合如斯。會中若有僊陁客。不待眉間毫相輝。　雪竇顯云。列聖叢中作者知。法王法令不如斯。會中若有僊陀客。何必文殊下一槌。　海印信云。未兆之前早二三。白槌之後更那堪。當時若有僊陀客。不到如今疆指南。　地藏恩云。諦觀法王法。法王法如是。玉輪影射珊瑚枝。一陣清風動天地。　南華昺云。瞿曇按指。文殊據令。漏泄天機。一槌打正。　天童覺云。一段真風見也麼。綿綿化母理機梭。織成古錦含春像。無柰東君漏泄何。　楚安方云。金搥影動。寶劒光寒。八萬之眾。齊著眼看。</p>
<p>馬祖一禪師一日陞堂。百丈出。卷却蓆。師下座。便歸方丈。次問百丈。我適來上堂未曾說話。你為甚便卷却蓆子。丈云昨日被和尚扭得鼻頭痛。師云爾昨日向甚處留心。丈云今日鼻頭又不痛也。師云你深知今日事。百丈乃作禮而退。<span class='note-inline'>(廣燈小異)</span></p>
<p style="margin-left:1em">雪竇顯云。諸方皆謂奇特。漝麼舉還當麼。若當。譬如水母以蝦為目。若不當。又空讚歎圖箇甚麼。眾中一般漢亂踏向前問古人意旨如何。更有老底不識好惡。對云將謂僊陀客。又云來日更到座前。苦哉苦哉。如此自稱宗匠。欲開人天眼目。驢年去。諸上座。雪竇當時若見伊出來卷蓆。劈胷與一踏。令坐者倒者俱起不得。且要後人別有生涯去。免見互相鈍置。豈不箇箇英靈底漢。還會也無。歸堂。　白雲端出馬祖語云。我鈍置猶可。你鈍置太煞。</p>
<p style="margin-left:1em">汾陽昭頌云。百丈當時侍馬師。對師卷蓆更無私。人天不測為奇特。恰是攢鴉捉鳳兒。上士瞥然全體現。太陽出照嶽峰低。　泉大道云。陞堂馬祖。卷蓆百丈。得人半斤。還他八兩。直饒縫罅全無。未免傍觀拊掌。　白雲端云。昨日東風偶然惡。桃花亂落如紅雨。昨夜東風又發狂。滿地不知何處去。　上方益云。夜深認得歸時路。不待天明便出關。三尺鏌鎁橫在手。至今坐斷大雄山。　佛鑑懃云。潮來潮子上潮頭。手把紅旗逆水流。忽被猛風吹退浪。此時伎倆一時休。</p>
<p>藥山儼禪師久不陞堂。一日院主請云。大眾久思和尚示誨。師云打鐘著。主聲鐘。眾集。師便歸方丈。主隨後云。和尚既許為眾說法。為甚一言不施。師云。經有經師。論有論師。又爭恠得老僧。</p>
<p style="margin-left:1em">雪竇顯云。可惜藥山老漢平地上喫撲。盡大地人扶不起。　琅瑘覺云。藥山下座不妨疑著。及乎院主拶著。失却一雙眼。　翠巖芝云。藥山下座。院主當初恠不為說話。可謂誤他三軍。　五祖演云。雖然以<span class='corr'>己</span>妨人。爭柰賊身<span class='corr'>已</span>露。諸人要識藥山麼。閑持經卷倚松立。笑問客從何處來。</p>
<p style="margin-left:1em">天童覺頌云。癡兒刻意止啼錢。良駟追風顧影鞭。雲掃長空巢月鶴。寒清入骨不成眠。　野軒遵云。藥山老。應病藥。請上堂。槌鐘著。一丸不再愈顛狂。辜負金僊換骨方。　慈受深云。明珠一顆價難酬。不是知音便暗投。翻笑藥山空費力。水清魚現不吞鈎。</p>
<p>趙州諗禪師一日在東司上見文遠過。遂喚云文遠。遠應諾。師云東司上不可與你說佛法。</p>
<p style="margin-left:1em">鼓山珪頌云。老僧正在東司上。不將佛法為人說。一般屎臭旃檀香。父子之機俱漏泄。　徑山杲云。趙州有密語。文遠不覆藏。演出大藏教。功德實難量。</p>
<p>投子大同禪師。僧問三身中那身說法。師乃彈指。</p>
<p style="margin-left:1em">投子青頌云。三身說法問端由。彈指輕輕海嶽収。金鎻塔開紅日像。夜深人笑碧峯頭。</p>
<p>洞山价禪師。僧問三身中阿那身說法。師云吾常於此切。僧後問曹山。洞山道吾常於此切意旨如何。曹山云要頭便斫將去。又問雪峯。峰以拄杖劈口打云。我也曾到洞山來。</p>
<p style="margin-left:1em">承天宗云。一轉語海晏河清。一轉語風高月冷。一轉語騎賊馬趕賊。試請辨看。忽有箇衲僧出來道總不恁麼。也許他具一隻眼。</p>
<p style="margin-left:1em">保寧勇頌云。此切堪傷向外求。至親何故似怨讎。始終滿面無慚色。更有曹山乞你頭。　天童覺云。不入世。未循緣。劫壺空處有家傳。白蘋風細秋江暮。古岸船歸一帶煙。</p>
<p>夾山會禪師示眾云。目前無法。意在目前。不是目前法。非耳目之所到。</p>
<p style="margin-left:1em">雪竇顯拈起拄杖云。夾山老甚處去也。何不出來百草頭與大眾相見。又卓地一下云。在這裏。復云。咄。者野狐精縮頭去。便下座。　天童覺云。夾山老子解開布袋。將差珍異寶撒向諸人面前了也。正當恁麼時却作麼生。路不拾遺君子稱美。</p>
<p style="margin-left:1em">鼓山珪頌云。年來萬事總成魔。老去閑添白髮多。道泰不傳天子令。時清休唱大平歌。　徑山杲云。癡人面前休說夢。生鐵團上須尋縫。明明說與却作聾。只管外邊閑打閧。</p>
<p>仰山寂禪師甞云。夢見往彌勒所五百聖堂安第二座。有一尊者白槌云。今當第二座說法。山僧乃起白槌云。摩訶演法離四句絕百非。諦聽諦聽。其五百聖眾各自散去。</p>
<p style="margin-left:1em">大溈秀云。仰山依文解義即不無。忽然彌勒會中有箇作者纔見伊道摩訶演法。便云合取兩片皮。非唯止絕仰山寐語。亦免使後人夢中說夢。　琅瑘覺云。且道五百聖眾散去。是肯他仰山是不肯他仰山。若肯他仰山。又辜負仰山。若不肯仰山。猶如平地上喫交。山僧今日不惜兩莖眉毛與諸人註破。摩訶演法離四句絕百非。你若舉似諸方。諸方若與麼會。入地獄如箭射。</p>
<p style="margin-left:1em">天童覺頌云。夢中擁衲參耆舊。列聖森森坐其右。當仁不讓楗稺鳴。說法無畏獅子吼。心安如海。膽量如斗。鮫目淚流。蚌腸珠剖。譫語誰知泄我機。厖眉應笑揚家醜。離四句。絕百非。馬師父子病休醫。</p>
<p>汾陽昭禪師示眾云。夫說法者須具十智同真。若不具十智同真。邪正不辨緇素不分。不能與人天為眼目決斷是非。如鳥飛空而翼折。如箭射的而斷弦。弦斷故射的不中。翼折故空不可飛。弦壯翼牢。空的俱徹。作麼生是十智同真。與諸上座點出。一同一質。二同大事。三總同參。四同真智。五同徧普。六同具足。七同得失。八同生殺。九同音吼。十同得入。又與甚麼人同得入。與誰同音吼。作麼生同生殺。甚物同得失。阿那箇同具足。是甚麼同徧普。何人同真智。孰能總同參。那箇同大事。何物同一質。莫有點得出底麼。點得出底不悋慈悲。點不出底未有參學眼在。切須辨取。要識是非。面目見在。</p>
<p style="margin-left:1em">徑山杲云。汾陽末後若無箇面目見在。一場敗闕。雖然如是。喪我兒孫。乃喝一喝。復頌云。兔角龜毛眼裏㘽。鐵山當面勢崔嵬。東西南北無門入。曠劫無明當下灰。</p>
<p style="margin-left:1em">覺範洪頌云。十智同真面目全。於中一智是根源。若人要識汾陽老。擘破三玄作兩邊。　或庵云。陽春白雪人難和。藻鑑冰壺豈易觀。一把柳絲收不得。和風搭在玉闌干。　鼓山珪云。十年湖海覔冤讎。不得冤讎未肯休。芍藥花開菩薩面。椶櫚葉散夜叉頭。　正堂辯云。畫得真如活。花間試展開。黃鶯偷眼覷。不敢下枝來。</p>
</div>
<div class='div-other'><a id='mulu27' />
<p class='h2'>禪定</p><p>世尊因普眼菩薩欲見普賢不能得見。乃至三度入定徧觀三千大千世界覔普賢不能得見。而來白佛。佛云汝但於靜三昧中起一念便見普賢。普眼於是纔起一念。便見普賢向空中乘六牙白象。</p>
<p style="margin-left:1em">翠巖芝云。諸仁者作麼生會。普眼推倒世尊。世尊推倒普眼。你且道普賢在甚麼處。<span class='note-inline'>(或作雲居)</span></p>
<p style="margin-left:1em">佛海遠頌云。飄飄一鴈落寒空。步步追空覔鴈蹤。踏破草鞋跟子斷。巍然獨坐大雄峰。</p>
<p>達磨大師自梁涉魏。至洛陽少林面壁而坐。經於九年方得二祖傳法。</p>
<p style="margin-left:1em">老宿云。祖師九年面壁為訪知音。若恁麼會得。喫鐵棒有日在。　又有老宿云。祖師九年面壁何不慚惶。若恁麼會得。更買草鞋行脚三十年。　琅瑘覺云。既不然。且道祖師面壁意作麼生。良久云。欲得不招無間業。莫謗如來正法輪。</p>
<p style="margin-left:1em">白雲端頌云。先被梁王勘破。却向少林孤坐。謾言教外別傳。爭柰不識這箇。　草堂清云。六宗調伏向東來。五葉芬芳震旦開。冷坐九年人不識。手攜隻履又空回。　太平古云。航海梯山緣底事。遊梁歷魏意何傳。九年面壁垂慈切。剛被時人喚作禪。　旻古佛云。九年熊耳。空留隻履。一花五葉。春風四起。　祖印明云。精進翻成怠墮。莫守癡禪兀坐。少林面壁九年。<span class='corr'>已</span>被梁王勘破。　疎山如云。達磨西來未足誇。少林揑目疆生花。得皮得髓徒分別。妙性圓明本不差。</p>
<p>魯祖雲禪師尋常見僧來便面壁。南泉聞乃云。我尋常向師僧道。佛未出世時會取尚不得一箇半箇。他恁麼。驢年去。</p>
<p style="margin-left:1em">保福展問長慶稜云。只如魯祖節文在甚處。被南泉恁麼道。稜云。退<span class='corr'>己</span>讓人。萬中無一。　羅山閑云。陳老師當時若見。背上與五火抄。何故。為伊解放不解収。　玄沙云。我當時若見。也與五火抄。　雲居錫云。羅山玄沙總與麼道。為復一般。別有道理。若擇得出。許上座佛法有去處。　玄覺云。南泉為復是唱和語不肯語。　翠巖芝云。我即不然。未具胞胎<span class='corr'>已</span>前不得會。會即打折你腰。　天童覺云。魯祖法出好生。南泉令下詐起。天童不是檢點古人。也要諸人體悉。還會麼。竿頭絲線從君弄。不犯清波意自殊。　大慧云。魯祖不得南泉。幾乎覷破壁。琅瑘覺頌云。祖師面壁播諸方。無限禪人謾度量。無事晚來江上立。數株寒栢倚斜陽。　梁山冀云。魯祖三昧最省力。纔見僧來便面壁。若是同心達道者。不在揚眉便相悉。　黃龍新云。魯祖當年不用功。逢僧面壁顯家風。若遇上乘同道者<span class='note-inline'>(請續此二句)</span>。　草堂清云。堪笑池陽老古錐。僧來面壁擬何為。大都端正人男女。清淨不勞紅粉施。　普融平云。魯祖山前古路通。熈微一徑沒西東。杜䳌聲裏春光老。零落桃花藉地紅。</p>
<p>藥山儼禪師初參石頭和尚。一日坐次。頭問作甚麼。師云一物不為。頭云恁麼即閑坐也。師云若閑坐即為也。頭云。汝道不為。為箇甚麼。師云千聖亦不識。頭乃作頌讚云。從來共住不知名。任運相將只麼行。自古上賢猶不識。造次凡流豈可明。</p>
<p style="margin-left:1em">五祖戒云。藥山夢中說夢兩重重。</p>
<p style="margin-left:1em">丹霞淳頌云。玄微及盡本翛然。若謂渠閑萬八千。月印澄江魚不見。<span class='corr'>釣</span>人何必更拋筌。　五祖演云。任運不知名。輕輕著眼聽。水上青青綠。元來是浮萍。　圓悟<span class='corr'>勤</span>云。擺撥佛祖縛。曠然繩墨外。一物亦不為。縱橫得自在。古鑑臨臺。明辨去來。金鎚影動。鐵樹花開。任運相將不可陪。法雲隨處作風雷。　隱靜儼云。石頭打草要蛇驚。密護玄機絕彚情。迅句追風須辨的。報云千聖不知名。</p>
<p>栢巖禪師。僧問如何是禪。師云古塚不為家。</p>
<p style="margin-left:1em">丹霞淳頌云。故國清平久有年。白頭猶自戀生緣。牧童却解忘功業。懶放牛兒不把鞭。</p>
</div>
<div class='div-other'><a id='mulu28' />
<p class='h2'>悟道</p><p>世尊於雪嶺六載修行。門星現時忽然大悟。</p>
<p>世尊在日。有一鈍根比丘無多聞性。令誦苕箒二字。日夕誦之。誦苕忘箒。誦箒忘苕。每日尅責不休。一日忽然誦苕箒二字則大悟。</p>
<p>四祖信大師為沙彌時禮三祖問云。願和尚慈悲乞與解脫法門。祖云誰縛汝。師云無人縛。祖云何更求解脫乎。師於言下大悟。服勤九載乃付衣法。住蘄州破頭山。學徒雲集。攝心不寐脇不至蓆。一日告眾云。吾武德中遊廬山。望破頭山見紫氣如蓋。下有白氣橫分六道。汝等會不。眾默然。弘忍云。莫是和尚他後橫出一枝佛法不。師云善。唐太宗響師道。三詔不起。就賜紫服。</p>
<p style="margin-left:1em">木庵永云。看他祖師為人抽釘㧞楔解黏去縛。渾不傷鋒犯手。可謂獅子一滴乳。迸散十斛驢乳。汝等切不可妄生情計種種解會。驀然脚跟尋著不知落處。一劒當頭直教成未。</p>
<p style="margin-left:1em">無為子頌云。慈雲之塔。大醫之師。瞻之仰之。雙峰巍巍。懶融不得西來鉢。直付黃梅路上兒。　草堂清云。道出乾坤動至尊。飛書三詔不離雲。求人的嗣周家子。遙望牛頭紫氣氛。　旻古佛云。無縛無釋。脇不至席。分明一<span class='corr'>貫</span>。兩箇伍伯。　佛國白云。鳥外逢師解縛歸。雙峯山下獨幽奇。却將衣鉢為人事。乞與黃梅箇小兒。　覺範洪云。絕知名迹能妨道。正恐師承亦累人。問法沙彌莫饒舌。百年逆旅要同塵。　雲巖因云。牛頭未生。梅子熟也。翫步人間。池成月下。鳳書三到懶開眸。白蓮峯頂光相射。</p>
<p>盤山積禪師初參馬祖作街坊。一日出門見人舁喪。謌郎振鈴云。紅輪決定沉西去。未委魂靈往那方。幕下孝子哭聲哀哀。師忽身心踴躍省悟。歸舉似馬祖。祖印可之。</p>
<p style="margin-left:1em">文殊道頌云。歌聲繚繞哭聲悲。笑殺盤山老古錐。歷劫無明昏暗處。一時頓覺發光輝。　夢庵信云。哀哀相應便承當。畢竟何甞往別方。踊躍自然全體露。始知徧界不曾藏。　佛燈珣云。紅輪決定沈西去。未委魂靈往那方。踏著故鄉田地穩。本來面目是親娘。人只在。不曾亡。率陀天上非人世。須知別有好思量。</p>
<p>盤山甞於市肆行。見一客人買猪肉。語屠家云。精底割一斤來。屠家放下刀叉手云。長史。那箇是不精底。師於言下大悟。</p>
<p style="margin-left:1em">南華昺頌云。箇事分明不覆藏。頭頭物物自相當。千言萬語無人會。又逐流鶯過短墻。</p>
<p>五洩默禪師到石頭處云。一言相契即住。不契即去。頭據坐。師便行。頭隨後召云闍梨闍梨。師回首。頭云。從生至死祇是這箇。迴頭轉腦作麼。師忽然契悟。乃拗折拄杖。</p>
<p style="margin-left:1em">洞山云。當時不是五洩先師大難承當。然雖如是。猶涉途在。　長慶云。險。　翠巖芝云。石頭據坐。五洩便去。石頭召他。却成多事。　雲峯悅云。大小石頭坐不定把不住。似這般擔板漢。放去便休又喚回。被他塗糊一上。道我向這裏有箇悟處。驢年夢見。</p>
<p style="margin-left:1em">佛眼遠頌云。在途在舍若為酬。莫把先師一例求。雄雄宇宙如王者。未免半邊無髑髏。　枯木成云。欲去高聲喚得回。當時心眼一齊開。要知不假修持力。生死悠悠任往來。</p>
<p>香嚴閑禪師在溈山時。溈山知其法器欲激發智光。謂云。吾不問汝平生學解及經卷冊子上記得者。汝未出胞胎未辨東西時。本分事試道一句來。吾要記汝。師懵然無對。沈吟久之。進數語陳其所解。山皆不許。師云却請和尚為說。山云。吾說得是吾之見解。於汝眼目何有益乎。師遂徧檢所集諸方語句。無一言可將醻對。乃自歎云畫餅不可充饑。於是盡焚之。云。此生不學佛法也。且作箇長行粥飯僧。免役心神。遂辭去。抵南陽覩忠國師遺跡。遂憩止焉。一日因芟除草木以瓦礫擊竹作聲。俄失笑間廓然惺悟。遽歸沐浴焚香遙禮溈山云。和尚大悲恩逾父母。當時若為我說却。何有今日事也。仍述偈云。一擊忘所知。更不假修冶。動容揚古路。不墮悄然機。處處無蹤迹。聲色外威儀。諸方達道者。咸言上上機。</p>
<p style="margin-left:1em">雪竇宗頌云。粥飯隨時養病軀。本無迷悟可關渠。無端擊著庵前竹。直至如今在半途。</p>
<p>樓子禪師因從街市中過經酒樓下。偶整襪帶少住。聞樓上人唱曲云。你既無心我便休。忽然大悟。從此號樓子。出長慶巘禪師註楞嚴經說文。</p>
<p style="margin-left:1em">慈受深頌云。唱歌樓上語風流。你既無心我也休。打著奴奴心裏事。平生恩愛冷啾啾。　寶峰明云。你既無心我亦休。此身無喜亦無憂。飢來喫飯困來睡。花落從教逐水流。　佛慈鑑云。你若無心我也休。鴛鴦悵裡懶擡頭。家童為問深深意。笑指紗牕月正秋。</p>
<p>米胡禪師令僧問仰山。今時人還假悟不。山云。悟既不無。爭柰落在第二頭何。師聞肯之。</p>
<p style="margin-left:1em">投子青云。然仰山與麼道。即得還免得自<span class='corr'>己</span>落麼。若免得。更有一人大不肯在。若免不得。亦落第二頭。米胡雖然肯他。自<span class='corr'>己</span>還有出身之路也無。諸人試點檢看。若點檢得出。兩人瓦解冰消。若點檢不出。且莫造次。　應庵華云。米胡提本分鉗鎚。仰山展劒刃上事。二老於唱教門中足可稱尊。若向衲僧門下。總是喫棒底漢。</p>
<p style="margin-left:1em">投子青頌云。碧岫峯頭借問人。指山窮處未安身。雖然免得重陽令。爭似靈苗不犯春。　天童覺云。第三頭分悟破迷。快須撒手捨筌罤。功號未盡成胼拇。智也難知覺噬臍。兔老氷盤秋露泣。鳥寒玉樹曉風凄。持來大仰辨真假。痕玷渾無貴白珪。　佛眼遠云。悟人千箇道無憂。肯信遭他第二頭。寂寞山花寒食後。夕陽西去水東流。</p>
<p>洞山价禪師先在雲巖問無情說法。後辭去。師猶涉疑。因過水覩影大悟前旨。作偈云。切忌從他覔。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。</p>
<p style="margin-left:1em">本覺一頌云。動靜由來本與俱。回頭驀面似逢渠。直饒與麼猶堪笑。喚作如如又却迃。</p>
<p>雪峯存禪師同巖頭欽山到鰲山店。上夜坐禪次。頭云。何不睡去。如村裏土地相似。他時後日魔魅人家男女去在。師以手指胷云。我這裏未穩在。頭云我將謂你他後向孤峰頂上盤結草庵播揚大教。猶作這話在。師云某甲不敢自謾。頭云。若實如此。據你見處一一通來。是處與你證明。不是處與你剗却。師云。我初到鹽官。見上堂舉色空義得箇入處。頭云。此去三十年切忌舉著。師云。又因洞山頌云。切忌隨他覔迢迢與我踈。頭云。若恁麼自救也未徹。師云。後問德山。從上宗乘中事學人還有分也無。德山打一棒云道甚麼。此時如桶底脫相似。頭喝云。你不聞從門入者不是家珍。師云如何即是。頭云。他後若欲播揚大教。一一從自<span class='corr'>己</span>胷襟流出將來。與我盖天盖地。師於言下大悟。連聲云。師兄今日始是鼇山成道。師兄今日始是鼇山成道。</p>
<p style="margin-left:1em">教忠光云。只如巖頭道一一從自己胷襟流出。且道雪峰前三次悟。還從自己胷襟流出也無。若從自<span class='corr'>己</span>胷襟流出。又道未穩在。若不從自<span class='corr'>己</span>胸襟流出。又從甚麼處得來。莫有斷得出者麼。若斷得出。不唯雪峯鼇山成道。盡大地有情齊成正覺。若斷不出。說甚麼鼇山成道。直饒少室傳心。也未夢見在。</p>
<p style="margin-left:1em">佛眼遠頌云。鼇山成道足人傳。莫是從前話未圓。賴有玄沙知始末。徧身紅爛在漁船。　枯木成云。說盡平生去住因。到頭難遇赤心人。忽然自肯成家業。瓦礫拈來也是珍。　佛燈珣云。丈夫凌勵志英雄。向外馳求枉用功。到得鼇山開眼覷。方知屋裏用無窮。</p>
<p>大禪佛通禪師在歸宗常禪師會下。忽一夜呌云。我大悟也。眾駭之。次日歸宗上堂集眾問。昨夜大悟者出來。師出云某甲。宗云汝見箇甚麼道理言大悟。師云師姑元是女人作。宗默而異之。</p>
<p style="margin-left:1em">汾陽昭頌云。<span class='corr'>悟</span>來不在苦多端。解了都由瞥爾間。定道師姑女人作。癡人積雪作銀山。　保寧勇<span class='corr'>云</span>。半夜高聲似少神。箇中明白有踈親。如今隨例傳其響。也道師姑是女人。　大洪遂云。悟了還同未悟時。何須更說與人知。賊贓敗露無藏處。便道師姑是女兒。　草堂清云。五月炎威當酷熱。浹背汗流無處說。匝地清風劈面來。大禪眼裏重添屑。　黃龍震云。童子學順朱。赤處背模黑。若將白紙來。一點下不得。若下得。翻成紙上塗煙墨。</p>
<p>嚴陽尊者初參趙州問一物不將來時如何。州云放下著。師云。一物不將來。放下箇甚麼。州云與麼則擔取去。師於言下大悟。後住山。有一蛇一虎就手而食。</p>
<p style="margin-left:1em">黃龍南頌云。一物不將來。肩頭擔不起。言下忽知非。心中無限喜。惡毒既忘懷。蛇虎為知<span class='corr'>己</span>。清風幾百年。至今猶未<span class='corr'>已</span>。　真淨文云。移高就下縱威權。解脫門開信可憐。不得空王真妙訣。動隨聲色被勾牽。　佛眼遠云。盡力放不下。著力擔不起。將謂一物無。元是自家底。見得自家底。心中大歡喜。自茲家業興。一舉九萬里。　旻古佛云。一物不將來。教渠放下著。廓爾悟無生。活計俱拋却。　天童覺云。不妨行細輸先手。自覺心麤愧撞頭。局破腰間斧柯爛。洗清凡骨共僊遊。</p>
<p>羅山閑禪師初謁石霜問起滅不停時如何。霜云。直須寒灰枯木去。一念萬年去。函蓋乾坤去。純清絕點去。師不契。復謁巖頭理前問。頭喝云是誰起滅。師於此大悟。</p>
<p style="margin-left:1em">天童覺頌云。斫斷老葛藤。打破狐狸窟。豹披霧而變皮。龍乘雷而換骨。咄。起滅紛紛是何物。</p>
<p>法眼益禪師同修璡二禪師經過地藏琛禪師處。阻雪少憩。琛問此行何之。師云行脚去。琛云作麼生是行脚事。師云不知。藏云不知最親切。師又同三人舉肇論至天地與我同根處。琛云山河大地與你自<span class='corr'>己</span>是同是別。師云同。琛竪兩指熟視云兩箇。即便起去。師須臾啟行。琛門送之。問云。上座尋常說三界惟心萬法唯識。乃指庭下片石云。且道此石在心內在心外。師云在心內。琛云。行脚人著甚來由安片石在心頭耶。師窘無以對。即求決擇。近一月餘日呈見解說道理。琛云佛法不恁麼。師云某甲詞窮理絕也。琛云。若論佛法。一切見成。師於言下大悟。</p>
<p style="margin-left:1em">天童覺頌云。而今飽參似當時。脫盡廉纖到不知。任短任長休剪綴。隨高隨下自平持。家門<span class='corr'>豐</span>儉臨時用。田地優游信步移。三十年前行脚事。分明辜負一雙眉。</p>
<p>護國澄禪師同演化大師在湖南報慈。值慈陞堂次。演化出問。如何是真如佛性。慈云誰無。化不契。遂請益師。師云汝但問來。化理前問。師云誰有。化於言下契悟。乃云。首座或在眾或住持。某甲誓終身相助。後化亦繼師住護國。</p>
<p style="margin-left:1em">佛性泰頌云。朝三暮四一何少。暮四朝三何太多。多少未能知數量。有無從此見殽訛。不殽訛。唵囌嚧㗭唎薩婆訶。</p>
</div>
<div class='div-other'><a id='mulu29' />
<p class='h2'>大道</p><p>南泉願禪師因趙州問如何是道。師云平常心是道。州云還假趣向不。師云擬向即乖。州云不擬又爭知是道。師云。道不屬知。不屬不知。知是妄覺。不知是無記。若真達不疑之道。猶如太虗廓然蕩豁。豈可疆是非耶。州於言下頓悟玄旨。</p>
<p style="margin-left:1em">松源岳云。青天白日悟箇甚麼。咄咄咄。驪珠擊碎蒼龍窟。</p>
<p style="margin-left:1em">雲峯悅頌云。平常心是道。舉步入荒草。翻嗟王老師。到底不能曉。玉兔金烏任飛走。　佛鑑懃云。欲識平常道。天真任自然。行船宜舉棹。走馬即加鞭。若遇飢來飯。還應困即眠。盡從緣所得。所得亦非緣。所得亦非緣。當人自了然。雨中看皓月。火裏汲清泉。直立頭插地。橫眠脚指天。應須與麼會。方契祖師禪。　徑山杲云。勸君不用苦勞神。喚作平常轉不親。冷淡全然沒滋味。一回舉著一回新。　鼓山珪云。若謂平常心是道。枝蔓向上更生枝。貼肉汗衫如脫了。喚來眼上更安眉。</p>
<p>藥山儼禪師。僧問如何是道中至寶。師云莫謟曲。云不謟曲時如何。師云傾國莫換。</p>
<p>趙州諗禪師因南泉示眾云。道非物外。物外非道。師乃問如何是物外道。泉便打。師捉住棒云。<span class='corr'>已</span>後莫錯打人去在。泉云。龍蛇易辨。衲子難瞞。擲下拄杖便歸方丈。</p>
<p style="margin-left:1em">雪竇顯云。趙州如龍無角。似蛇有足。當時不管盡法無民。直須喫棒了趂出。　琅瑘覺云。不見道酒逢知<span class='corr'>己</span>飲。詩向會人吟。　老衲證云。南泉垂鈎四海只釣獰龍。格外玄談為尋知<span class='corr'>己</span>。趙州慣行棧道飽歷邊庭。不施寸刃海晏河清。然雖如是。且道二老相見還有優劣也無。良久云。若不登樓望。焉知滄海深。</p>
<p style="margin-left:1em">保寧勇頌云。輭纏藏鋒入陣來。畫時擒下眼瞠開。死生一決英雄士。文武雙行將相才。　南堂靜云。龍蛇能易辨。衲子最難瞞。性淨秋空闊。心清巨海寬。天涯毫末見。世界掌中觀。萬法不為侶。西江一吸乾。</p>
<p>趙州示眾云。至道無難。唯嫌揀擇。纔有語言。是揀擇是明白。老僧不在明白裏。是汝諸人還護惜也無。時有僧問。既不在明白裏。護惜箇甚麼。師云我亦不知。云。和尚既不知。為甚道不在明白裏。師云。問事即得。禮拜了退。</p>
<p style="margin-left:1em">雪竇顯云。趙州倒退三千。　天童覺云。這僧也如切如瑳。不能見機而變。趙州也如琢如磨。幾乎事不解交。眾中祇管道退身有分。殊不知盡力提持。還體悉麼。焦甎打著連底凍。</p>
<p style="margin-left:1em">雪竇頌云。至道無難。言端語端。一有多種。二無兩般。天際日上。月下檻前。山深水寒。髑髏識盡喜何立。枯木龍吟消未乾。難難。揀擇明白君自看。　隨庵緣云。世間無物可羅籠。獨立嵯峨萬仞峯。忽若有人猛推落。騰身雲外不留蹤。</p>
<p>趙州僧問。至道無難唯嫌揀擇。纔有語言是揀擇。和尚如何為人。師云何不引盡這語。云某甲祇念到這裏。師云祇這至道無難唯嫌揀擇。</p>
<p style="margin-left:1em">雪竇頌云。水灑不著。風吹不入。虎步龍行。鬼號神泣。頭長三尺知是誰。相對無言獨足立。　白雲端云。驅山塞海也尋常。所至文明始是王。但見皇風成一片。不知何處有封疆。</p>
<p>趙州僧問。至道無難唯嫌揀擇。是時人窠窟不。師云。曾有人問我。直得五年分疏不下。</p>
<p style="margin-left:1em">雪竇云。識語不能轉。死却了也。好與二十棒。這棒須有分付處。你若辨不出。且放此語大行。　烏回範云。大眾。趙州具頂門眼。向擊石火裏分緇素。閃電光中明縱奪。為甚麼却五年分疎不下。還委悉麼。易分雪裏粉。難辨墨中煤。</p>
<p style="margin-left:1em">雪竇頌云。象王嚬呻。獅子哮吼。無味之談。塞斷人口。南北東西。烏飛兔走。　白雲端云。分疏不下五年疆。一葉舟中載大唐。渺渺兀然波浪裏。誰知別有好商量。</p>
<p>趙州僧問。至道無難唯嫌揀擇。如何得不揀擇。師云天上天下唯我獨尊。云此猶是揀擇。師云。田厙奴。甚麼處是揀擇。僧無語。</p>
<p style="margin-left:1em">雪竇頌云。似海之深。如山之固。蚊蝱弄空裏猛風。螻蟻撼於鐵柱。揀兮擇兮當軒布鼓。　白雲端云。團團秋月印天心。是物前頭有一輪。入穴蝦蟆無出路。却冤天上不平勻。</p>
<p>趙州僧問如何是道。師云墻外底。云不問這箇。師云問甚麼道。云大道。師云大道通長安。</p>
<p style="margin-left:1em">投子青頌云。知道還他潦倒翁。親言相指自忽忽。關山路遠重須去。一逕長途君任通。　水庵一云。趙老家風不熱瞞。問他大道答長安。有誰平步歸家去。多是區區自作難。　松源岳云。大道透長安。言端語亦端。臈盡雪消去。春來依舊寒。</p>
<p>栢巖禪師。僧問如何是道。師云徒勞車馬跡。</p>
<p style="margin-left:1em">丹霞淳頌云。曹溪古路綠苔生。車馬登臨<span class='corr'>已</span>涉程。野老痿羸兼跛挈。手携玉杖夜深行。</p>
<p>巴陵鑑禪師。僧問如何是道。師云明眼人落井。</p>
<p style="margin-left:1em">洞山聰頌云。落井須明出井機。直宜擡眼動睛輝。於斯倜儻無纖隔。祖道汪洋得旨歸。　保寧勇云。秋夜霜天月正明。仰觀星象約三更。一條大路平如掌。歸去何妨徹曉行。　正覺逸云。好箇明眼人落井。叢林話會幾時休。修心未到無心地。萬種千般逐水流。　佛印元云。南北東西苦問人。新開多口接迷津。從茲八駿追風急。空望悠悠脚下塵。</p>
<p>海湖禪師。有座主問。和尚甚麼年行道。師云座主近前來。主近前。師云且道憍陳如甚麼年行道。主忙然無對。師云尿牀鬼。</p>
<p style="margin-left:1em">丹霞淳頌云。多是從人學得來。一生空把口胡開。欲窮此片虗明地。七佛前前總不該。</p>
</div></div>
<p class='juan'>禪林類聚卷第五</p>
</div><!-- end of div[@id='body'] -->
</body></html>