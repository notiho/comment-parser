<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十牛圖和頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'></p><a id='mulu1' />
<div class='div-xu'><a id='mulu2' />
<p class='h1'>No. 1271-A 牧牛圖序</p><p>遺教經云。譬如牧牛。執杖視之。不令縱逸。犯人苗稼。則牧牛之說所自起也。嗣是馬祖問石鞏。汝在此何務。答曰。牧牛。又問。牛作麼生牧。答曰。一回入草去。驀鼻拽將來。則善牧之人也。又大溈安公之在溈山也。曰。吾依溈山住。不學溈山禪。<span class='corr'>但</span>牧一頭水牯牛。又白雲端公之於郭功輔也。詰之曰。牛淳乎。而若自牧。若教他牧。層見疊出於古今者。益彰彰矣。後乃有繪之乎圖。始於未牧。終於雙泯。品而列之為十。其牛則如次。初黑繼白。以至於無。粲如也。而普明復一一係之以頌。</p>
<p>普明。未詳何許人。圖頌亦不知出一人之手否。今無論。惟是其為圖也。象顯而意深。其為頌也。言近而旨遠。學人持為左<span class='corr'>券</span>。因之審德稽業。俯察其<span class='corr'>已</span>臻。仰希其所未到。免使得少為足。以墮於增上慢地。則裨益良多。遂錄而重壽諸梓。外更有尋牛以至入廛。亦為圖者十。與今大同小異。并及教中分別進脩次第。可比例而知者。俱附末簡。以便參考。若夫一超直入之士。無勞鞭挽而天然露地白牛。不落階級而剎那能所雙絕。則圖成滯貨。頌成剩語。覧之當發一笑。吾無強焉。</p>
<p>萬曆<span class='corr'>己</span>酉如來誕日　後學　袾宏　謹書</p>
</div>
<div class='div-xu'><a id='mulu3' />
<p class='h1'>No. 1271-B 普明寺牧牛圖頌序</p><p>咄。盡大地是普明一頭牛。何處更有佛與眾生。毫厘不隔。本是如如。若道此牛有黑有白。有雄有雌。有饑有飽。便是一體分別成二。世尊初生。指天指地。周行目顧。犯人苗稼不少。祖師西來。直指人心。見性成佛。喫他水草良多。三玄要．四料揀．五位君臣．九十六圓相。受盡牽制鞭䇿。乃至拈椎竪拂。行棒行喝。種種機用。皮毛脫落。四足潛踪。許大一頭牛。不知逃向那裡去了。到這裡地。重關<span class='corr'>已</span>破。且道向上還有事麼。以拂子打圓相云。火裡木牛耕白雪。雲中石馬舞春風。會麼。不會。請看牧牛頌并諸方次韻語句。畢竟還有優劣也無。</p>
<p>臨濟正宗三十二世[車*度]轢道人　嚴大參　謹序</p>
</div>
<div class='div-xu'><a id='mulu4' />
<p class='h1'>No. 1271-C 普明禪師牧牛圖頌附諸大禪師和頌目錄</p><p>普明原頌。雲棲蓮太師付梓序云。普明。未詳何許人。則亦不知道場之所矣。辛丑冬。予來理坊事。壬寅夏。[車*度]轢嚴居士將普明緣起及舊寺圖相示。始知因緣在此。居士既恢復寺基。初請玄微禪師。繼請明巖耆德。殿宇煥然。房僚俱備。將來欲成獅窟。余見諸方和頌。讀之不勝喜躍。效顰和之。并將圖頌和頌。合成一冊流通。</p>

<ul class="">
<li>聞谷大師</li>

<li>天隱禪師</li>

<li>破山禪師</li>

<li>萬如禪師</li>

<li>浮石禪師</li>

<li>玉林禪師</li>

<li>箬菴禪師</li>

<li>山茨禪師</li>

<li>玄微禪師</li>

<li>香幢法主</li>

<li>[車*度]轢居士</li>

<li>跛道人如念</li>

<li>無依道人</li>

<li>牧公道人</li>

<li>巨徹禪師<span class="note-inline">(又附白牛頌)</span></li>
</ul><p>康熈元年孟秋月　日寓般若堂　如念空　識</p>
</div>No. 1271
<div class='div-other'><a id='mulu5' />
<p class='h1'>真寂和尚和牧牛圖頌<span class='note-inline'>(師諱廣印號聞谷)</span></p>
<div class='div-other'><a id='mulu6' />
<p class='h2'>未牧</p>
<div class="lg regular"><div class='lg-row'>信足奔馳不憚勞　東西南北路迢遙</div>
<div class='lg-row'>只貪蒭草平田濶　忘却家鄉有異苗</div>
</div></div>
<div class='div-other'><a id='mulu7' />
<p class='h2'>初調</p>
<div class="lg regular"><div class='lg-row'>氣性雖頑鼻<span class='corr'>已</span>穿　牧童從此痛加鞭</div>
<div class='lg-row'>渾身血汗芒繩急　遙望家山儘力牽</div>
</div></div>
<div class='div-other'><a id='mulu8' />
<p class='h2'>受制</p>
<div class="lg regular"><div class='lg-row'>暫時出草息奔馳　好把芒鞋緊自隨</div>
<div class='lg-row'>到處凍雲霜露滑　斤斤調伏敢忘疲</div>
</div></div>
<div class='div-other'><a id='mulu9' />
<p class='h2'>迴首</p>
<div class="lg regular"><div class='lg-row'>芒繩不引自迴頭　毛色皤然性<span class='corr'>已</span>柔</div>
<div class='lg-row'>水草也知山裏足　牧童多意尚覊留</div>
</div></div>
<div class='div-other'><a id='mulu10' />
<p class='h2'>馴伏</p>
<div class="lg regular"><div class='lg-row'>暖風晴日柳溪邊　俛首循人意悄然</div>
<div class='lg-row'>花落郊原春色晚　相隨歸去不須牽</div>
</div></div>
<div class='div-other'><a id='mulu11' />
<p class='h2'>無碍</p>
<div class="lg regular"><div class='lg-row'>調伏多年意自如　水邊林下總無拘</div>
<div class='lg-row'>一聲羗笛松風起　此日忘懷樂有餘</div>
</div></div>
<div class='div-other'><a id='mulu12' />
<p class='h2'>任運</p>
<div class="lg regular"><div class='lg-row'>百花溪上柳陰中　飽食和雲臥綠茸</div>
<div class='lg-row'>歌罷山童無所事　遺鞭枕上睡方濃</div>
</div></div>
<div class='div-other'><a id='mulu13' />
<p class='h2'>相忘</p>
<div class="lg regular"><div class='lg-row'>在在溪山雲月中　木人花鳥意相同</div>
<div class='lg-row'>國王水草從來足　閒步陂塘西復東</div>
</div></div>
<div class='div-other'><a id='mulu14' />
<p class='h2'>獨照</p>
<div class="lg regular"><div class='lg-row'>玉鞭無用草繩閒　踪跡全無古路間</div>
<div class='lg-row'>空手獨歸林月下　更前一步即牢關</div>
</div></div>
<div class='div-other'><a id='mulu15' />
<p class='h2'>雙泯</p>
<div class="lg regular"><div class='lg-row'>杳杳人牛不見蹤　一團新月照秋空</div>
<div class='lg-row'>個中若問還源旨　風落岩花點翠叢</div>
</div></div></div>
<div class='div-other'><a id='mulu16' />
<p class='h1'>報恩和尚和牧牛圖頌<span class='note-inline'>(師諱圓修號天隱)</span></p>
<div class='div-other'><a id='mulu17' />
<p class='h2'>未牧</p>
<div class="lg regular"><div class='lg-row'>水雲渺渺亂聲哮　密密尋踪路更遙</div>
<div class='lg-row'>晝夜風霜不知處　恐伊相犯別家苗</div>
</div></div>
<div class='div-other'><a id='mulu18' />
<p class='h2'>初調</p>
<div class="lg regular"><div class='lg-row'>纔獲繩頭把鼻穿　謾將痛處更加鞭</div>
<div class='lg-row'>也知鄉井迢迢遠　拽轉頭來著力牽</div>
</div></div>
<div class='div-other'><a id='mulu19' />
<p class='h2'>受制</p>
<div class="lg regular"><div class='lg-row'>不從他性遠驅馳　寸步提持漫漫隨</div>
<div class='lg-row'>幾度黑風吹瀑雨　通身泥水總忘疲</div>
</div></div>
<div class='div-other'><a id='mulu20' />
<p class='h2'>回首</p>
<div class="lg regular"><div class='lg-row'>驀地忘機自轉頭　悄然性氣<span class='corr'>已</span>調柔</div>
<div class='lg-row'>山中水草了知足　不用遲疑在外留</div>
</div></div>
<div class='div-other'><a id='mulu21' />
<p class='h2'>馴伏</p>
<div class="lg regular"><div class='lg-row'>閒放林間與水邊　橫騎短笛任悠然</div>
<div class='lg-row'>歸來一帶烟霞晚　瀟灑歌謠不假牽</div>
</div></div>
<div class='div-other'><a id='mulu22' />
<p class='h2'>無碍</p>
<div class="lg regular"><div class='lg-row'>出入無欄心自如　擬思量處更猶拘</div>
<div class='lg-row'>滿懷風月人牛穩　鞭索俱忘樂有餘</div>
</div></div>
<div class='div-other'><a id='mulu23' />
<p class='h2'>任運</p>
<div class="lg regular"><div class='lg-row'>野岸溪灣花柳中　一環山水翠林茸</div>
<div class='lg-row'>逍遙快活無求也　軟草為氈睡興濃</div>
</div></div>
<div class='div-other'><a id='mulu24' />
<p class='h2'>相忘</p>
<div class="lg regular"><div class='lg-row'>拶到忘懷混沌中　千山一色絕相同</div>
<div class='lg-row'>風光不覺人牛處　任運騰騰西復東</div>
</div></div>
<div class='div-other'><a id='mulu25' />
<p class='h2'>獨照</p>
<div class="lg regular"><div class='lg-row'>不須收放得安閒　脫略尋常[(厂@((既-旡)-日+口))*頁]盻間</div>
<div class='lg-row'>散步謾歸明月下　踏翻從上兩重關</div>
</div></div>
<div class='div-other'><a id='mulu26' />
<p class='h2'>雙泯</p>
<div class="lg regular"><div class='lg-row'>人牛處處竟無蹤　新月孤懸萬象空</div>
<div class='lg-row'>借問歸源端的旨　枯樁春到綠叢叢</div>
</div></div></div>
<div class='div-other'><a id='mulu27' />
<p class='h1'>東塔和尚和牧牛圖頌<span class='note-inline'>(師諱海明號破山嗣法天童)</span></p>
<div class='div-other'><a id='mulu28' />
<p class='h2'>未牧</p>
<div class="lg regular"><div class='lg-row'>頭角崢嶸便吼哮　奔兢烟水路迢遙</div>
<div class='lg-row'>牧童草料渾無戀　孰肯平田犯稼苗</div>
</div></div>
<div class='div-other'><a id='mulu29' />
<p class='h2'>初調</p>
<div class="lg regular"><div class='lg-row'>牛兒鼻孔被繩穿　放去收來不假鞭</div>
<div class='lg-row'>擬向東西兩處觸　一回入草一回牽</div>
</div></div>
<div class='div-other'><a id='mulu30' />
<p class='h2'>受制</p>
<div class="lg regular"><div class='lg-row'>年深日久懶奔馳　雲影溪光逐漸隨</div>
<div class='lg-row'>任是上林花鳥過　聲聲難喚牧兒疲</div>
</div></div>
<div class='div-other'><a id='mulu31' />
<p class='h2'>回首</p>
<div class="lg regular"><div class='lg-row'>計窮力極喚回頭　謾把鞭繩閑放柔</div>
<div class='lg-row'>七縱八擒縛樹下　山童猶未肯停留</div>
</div></div>
<div class='div-other'><a id='mulu32' />
<p class='h2'>馴伏</p>
<div class="lg regular"><div class='lg-row'>山間林下水溪邊　一飽無餘慶快然</div>
<div class='lg-row'>撒手童兒歸路晚　和牛急向遠村牽</div>
</div></div>
<div class='div-other'><a id='mulu33' />
<p class='h2'>無碍</p>
<div class="lg regular"><div class='lg-row'>穩眠露地意如如　陽燄空花何所拘</div>
<div class='lg-row'>松韻山童弄鐵笛　輕輕吹醒樂無餘</div>
</div></div>
<div class='div-other'><a id='mulu34' />
<p class='h2'>任運</p>
<div class="lg regular"><div class='lg-row'>南北東西任運中　脚頭脚底草茸茸</div>
<div class='lg-row'>飽飡只剩些些意　留與山童瞌睡濃</div>
</div></div>
<div class='div-other'><a id='mulu35' />
<p class='h2'>相忘</p>
<div class="lg regular"><div class='lg-row'>雲牛一片白其中　那有雌黃與異同</div>
<div class='lg-row'>就裏欲分纖細子　騰騰運運復西東</div>
</div></div>
<div class='div-other'><a id='mulu36' />
<p class='h2'>獨照</p>
<div class="lg regular"><div class='lg-row'>牧童皷掌自閒閒　始信牛踪沒此間</div>
<div class='lg-row'>遂得殷懃謾且喜　猶存星月照幽關</div>
</div></div>
<div class='div-other'><a id='mulu37' />
<p class='h2'>雙泯</p>
<div class="lg regular"><div class='lg-row'>人牛頓盡絕形踪　浩浩光吞宇宙空</div>
<div class='lg-row'>明月蘆花來問的　東風吹起自叢叢</div>
</div></div></div>
<div class='div-other'><a id='mulu38' />
<p class='h1'>萬如禪師和牧牛圖頌<span class='note-inline'>(師諱通微)</span></p>
<div class='div-other'><a id='mulu39' />
<p class='h2'>未牧</p>
<div class="lg regular"><div class='lg-row'>劣性麤狂向外迯　鄉關迢遞不知遙</div>
<div class='lg-row'>分明觸處荒田地　那肯回頭惜異苗</div>
</div></div>
<div class='div-other'><a id='mulu40' />
<p class='h2'>初調</p>
<div class="lg regular"><div class='lg-row'>驀路相逢把鼻穿　饒伊惡性猛加鞭</div>
<div class='lg-row'>從今<span class='corr'>已</span>得繩頭在　纔要奔趨只一牽</div>
</div></div>
<div class='div-other'><a id='mulu41' />
<p class='h2'>受制</p>
<div class="lg regular"><div class='lg-row'>暫息顛頑暫息馳　頻頻相[(厂@((既-旡)-日+口))*頁]也相隨</div>
<div class='lg-row'>芒繩雖緩鞭尤樸　不筭工夫不憚疲</div>
</div></div>
<div class='div-other'><a id='mulu42' />
<p class='h2'>迴首</p>
<div class="lg regular"><div class='lg-row'>頑劣消除<span class='corr'>已</span>轉頭　不加鞭逼性相柔</div>
<div class='lg-row'>牧童未敢憑他意　還把繩頭緊繫留</div>
</div></div>
<div class='div-other'><a id='mulu43' />
<p class='h2'>馴伏</p>
<div class="lg regular"><div class='lg-row'>萬木叢中芳草邊　芒繩釋去意翛然</div>
<div class='lg-row'>夕陽影裡歸鴉噪　牛自相隨不用牽</div>
</div></div>
<div class='div-other'><a id='mulu44' />
<p class='h2'>無碍</p>
<div class="lg regular"><div class='lg-row'>皤白渾身性自如　海天空濶不相拘</div>
<div class='lg-row'>牧童閒倚松邊石　短笛頻吹興有餘</div>
</div></div>
<div class='div-other'><a id='mulu45' />
<p class='h2'>任運</p>
<div class="lg regular"><div class='lg-row'>千條溪畔萬山中　飡飲隨時飽綠茸</div>
<div class='lg-row'>牧子從教無個事　鼾鼾枕臂不知濃</div>
</div></div>
<div class='div-other'><a id='mulu46' />
<p class='h2'>相忘</p>
<div class="lg regular"><div class='lg-row'>是處雲山牛在中　兩無心意月相同</div>
<div class='lg-row'>碧天影落溪流急　任爾縱橫西復東</div>
</div></div>
<div class='div-other'><a id='mulu47' />
<p class='h2'>獨照</p>
<div class="lg regular"><div class='lg-row'>生涯喪盡一身閒　明月光騰古木間</div>
<div class='lg-row'>歌罷一聲歸去晚　芒鞋踏破隔鄉關</div>
</div></div>
<div class='div-other'><a id='mulu48' />
<p class='h2'>雙泯</p>
<div class="lg regular"><div class='lg-row'>廓然空絕兩無踪　寶月孤懸照碧空</div>
<div class='lg-row'>個事不須重借問　子規聲斷落花叢</div>
</div></div></div>
<div class='div-other'><a id='mulu49' />
<p class='h1'>東塔浮石禪師和牧牛圖頌<span class='note-inline'>(師諱通賢)</span></p>
<div class='div-other'><a id='mulu50' />
<p class='h2'>未牧</p>
<div class="lg regular"><div class='lg-row'>蹉過聲前這一哮　反生邊見歷途遙</div>
<div class='lg-row'>披毛帶角渾無慮　糞草何曾識稼苗</div>
</div></div>
<div class='div-other'><a id='mulu51' />
<p class='h2'>初調</p>
<div class="lg regular"><div class='lg-row'>纔識牛兮鼻<span class='corr'>已</span>穿　翻然自肯苦加鞭</div>
<div class='lg-row'>暫詩不在頻偷走　猶把芒繩緊緊牽</div>
</div></div>
<div class='div-other'><a id='mulu52' />
<p class='h2'>受制</p>
<div class="lg regular"><div class='lg-row'>渡水穿雲不亂馳　任從呼遣總相隨</div>
<div class='lg-row'>牛兒雖以堪調治　未許山童暫放疲</div>
</div></div>
<div class='div-other'><a id='mulu53' />
<p class='h2'>回首</p>
<div class="lg regular"><div class='lg-row'>一回入草一回頭　可比初時性<span class='corr'>已</span>柔</div>
<div class='lg-row'>滿徑落花思踐履　客途烟雨豈覊留</div>
</div></div>
<div class='div-other'><a id='mulu54' />
<p class='h2'>馴伏</p>
<div class="lg regular"><div class='lg-row'>玲瓏石伴古松邊　任運騰騰始貼然</div>
<div class='lg-row'>手裡有鞭須放下　鼻中去索不須牽</div>
</div></div>
<div class='div-other'><a id='mulu55' />
<p class='h2'>無碍</p>
<div class="lg regular"><div class='lg-row'>觸處逢渠得自如　入泥入水又何拘</div>
<div class='lg-row'>饑飡渴飲困來睡　底事從來無欠餘</div>
</div></div>
<div class='div-other'><a id='mulu56' />
<p class='h2'>任運</p>
<div class="lg regular"><div class='lg-row'><span class='corr'>己</span>眼撑開宇宙中　胡來胡現任茸茸</div>
<div class='lg-row'>山童閒唱還鄉曲　不覺令人歸思濃</div>
</div></div>
<div class='div-other'><a id='mulu57' />
<p class='h2'>相忘</p>
<div class="lg regular"><div class='lg-row'>喪盡偷心豁達中　人牛何異復何同</div>
<div class='lg-row'>從今兩絕提防力　可以西兮可以東</div>
</div></div>
<div class='div-other'><a id='mulu58' />
<p class='h2'>獨照</p>
<div class="lg regular"><div class='lg-row'>脫盡皮毛赤體閒　堂堂獨露咲談間</div>
<div class='lg-row'>不是渠儂能了達　祇因透徹上頭關</div>
</div></div>
<div class='div-other'><a id='mulu59' />
<p class='h2'>雙泯</p>
<div class="lg regular"><div class='lg-row'>空空寂寂杳無踪　一點靈機盡掃空</div>
<div class='lg-row'>智理不存悲化普　一輪明月照幽叢</div>
</div></div></div>
<div class='div-other'><a id='mulu60' />
<p class='h1'>玉林和尚和牧牛圖頌<span class='note-inline'>(師諱通琇繼住報恩)</span></p>
<div class='div-other'><a id='mulu61' />
<p class='h2'>未牧</p>
<div class="lg regular"><div class='lg-row'>牛本荷人人不識　胡行亂躍隔迢遙</div>
<div class='lg-row'>一回摸著牛兒鼻　大千沙界沒莖苗</div>
</div></div>
<div class='div-other'><a id='mulu62' />
<p class='h2'>初調</p>
<div class="lg regular"><div class='lg-row'>寄言識得牛兒者　莫學時流強策鞭</div>
<div class='lg-row'>我是牛兮牛是我　分明無二若為牽</div>
</div></div>
<div class='div-other'><a id='mulu63' />
<p class='h2'>受制</p>
<div class="lg regular"><div class='lg-row'>牧童但不迷頭去　純白牛兒到處隨</div>
<div class='lg-row'>非比道途販賣客　橫騎倒捋自無疲</div>
</div></div>
<div class='div-other'><a id='mulu64' />
<p class='h2'>回首</p>
<div class="lg regular"><div class='lg-row'>莫道功深始轉頭　牛無背面與剛柔</div>
<div class='lg-row'>山童但得狂心歇　鼻孔彌天絕去留</div>
</div></div>
<div class='div-other'><a id='mulu65' />
<p class='h2'>馴伏</p>
<div class="lg regular"><div class='lg-row'>尋常逐逐營營者　謾道長調方怗然</div>
<div class='lg-row'>見徹斯牛無往返　始如多載枉拘牽</div>
</div></div>
<div class='div-other'><a id='mulu66' />
<p class='h2'>無碍</p>
<div class="lg regular"><div class='lg-row'>本自翛然絕絆羈　知恩豈肯強牽拘</div>
<div class='lg-row'>縱橫飛舞無留跡　誰信那伽定有餘</div>
</div></div>
<div class='div-other'><a id='mulu67' />
<p class='h2'>任運</p>
<div class="lg regular"><div class='lg-row'>不分內外與邊中　傍水尋芳入亂叢</div>
<div class='lg-row'>回首東山吐新月　騎歸茆屋興猶濃</div>
</div></div>
<div class='div-other'><a id='mulu68' />
<p class='h2'>相忘</p>
<div class="lg regular"><div class='lg-row'>強把全軀分二體　計窮力盡始知同</div>
<div class='lg-row'>他長我短俱休問　說甚人西與物東</div>
</div></div>
<div class='div-other'><a id='mulu69' />
<p class='h2'>獨照</p>
<div class="lg regular"><div class='lg-row'>頂破虗空蹈碎地　不留一物雜其間</div>
<div class='lg-row'>孤孤逈逈雖堪羨　瞥爾知羞始透關</div>
</div></div>
<div class='div-other'><a id='mulu70' />
<p class='h2'>雙泯</p>
<div class="lg regular"><div class='lg-row'>誰為所牧誰為牧　認影牽風徹底空</div>
<div class='lg-row'>有問其中端的意　早知芻犬吠茅叢</div>
</div></div></div>
<div class='div-other'><a id='mulu71' />
<p class='h1'>箬庵禪師和牧牛圖頌<span class='note-inline'>(師諱通問)</span></p>
<div class='div-other'><a id='mulu72' />
<p class='h2'>未牧</p>
<div class="lg regular"><div class='lg-row'>走遍天涯逞意哮　穿雲涉水路迢遙</div>
<div class='lg-row'>多年一片閒田地　蹂踏堪憐損稼苗</div>
</div></div>
<div class='div-other'><a id='mulu73' />
<p class='h2'>初調</p>
<div class="lg regular"><div class='lg-row'>鼻孔生獰不易穿　一回入草一加鞭</div>
<div class='lg-row'>狂心何計能拴縛　賴有山童把索牽</div>
</div></div>
<div class='div-other'><a id='mulu74' />
<p class='h2'>受制</p>
<div class="lg regular"><div class='lg-row'>擬將何處更驅馳　暮雨朝烟緊自隨</div>
<div class='lg-row'>踪跡欲逃難躲避　任渠奔烈也成疲</div>
</div></div>
<div class='div-other'><a id='mulu75' />
<p class='h2'>回首</p>
<div class="lg regular"><div class='lg-row'>翻然自肯便回頭　滿地殘紅襯草柔</div>
<div class='lg-row'>故國有懷情未撇　暗愁春老尚遲留</div>
</div></div>
<div class='div-other'><a id='mulu76' />
<p class='h2'>馴伏</p>
<div class="lg regular"><div class='lg-row'>收來放去古溪邊　風月隨緣自悄然</div>
<div class='lg-row'>水草不思無底事　相看撒手竟忘牽</div>
</div></div>
<div class='div-other'><a id='mulu77' />
<p class='h2'>無碍</p>
<div class="lg regular"><div class='lg-row'>縱步溪山得自如　風流兩岸亦何拘</div>
<div class='lg-row'>橫吹短笛斜陽暮　溢目春光信有餘</div>
</div></div>
<div class='div-other'><a id='mulu78' />
<p class='h2'>任運</p>
<div class="lg regular"><div class='lg-row'>不曾移步出山中　暖簇晴花五色茸</div>
<div class='lg-row'>莫恠山童閒瞌睡　臥雲眠月興偏濃</div>
</div></div>
<div class='div-other'><a id='mulu79' />
<p class='h2'>相忘</p>
<div class="lg regular"><div class='lg-row'>相將無事太平中　渠我情忘逈不同</div>
<div class='lg-row'>一段閒愁總收拾　不知花落水流東</div>
</div></div>
<div class='div-other'><a id='mulu80' />
<p class='h2'>獨照</p>
<div class="lg regular"><div class='lg-row'>一道寒光萬境閒　寥寥四[(厂@((既-旡)-日+口))*頁]水雲間</div>
<div class='lg-row'>夜深明月歸來後　照徹空王向上關</div>
</div></div>
<div class='div-other'><a id='mulu81' />
<p class='h2'>雙泯</p>
<div class="lg regular"><div class='lg-row'>從前光影覔無踪　不見人牛烟水空</div>
<div class='lg-row'>盡大地回春曉夢　日高香散百花叢</div>
</div></div></div>
<div class='div-other'><a id='mulu82' />
<p class='h1'>山茨禪師和牧牛圖頌<span class='note-inline'>(師諱通際)</span></p>
<div class='div-other'><a id='mulu83' />
<p class='h2'>未牧</p>
<div class="lg regular"><div class='lg-row'>水草溪邊縱意哮　鼻頭無繫去迢遙</div>
<div class='lg-row'>誰知宇宙皆王化　亂踏雲山犯稼苗</div>
</div></div>
<div class='div-other'><a id='mulu84' />
<p class='h2'>初調</p>
<div class="lg regular"><div class='lg-row'>芒繩初把鼻相穿　熟處難忘痛著鞭</div>
<div class='lg-row'>分付牧童牢守護　莫教暫失手中牽</div>
</div></div>
<div class='div-other'><a id='mulu85' />
<p class='h2'>受制</p>
<div class="lg regular"><div class='lg-row'>動容頑性好奔馳　左右旋眸渠緊隨</div>
<div class='lg-row'>悵望遠山鄉信杳　披雲帶月正忘疲</div>
</div></div>
<div class='div-other'><a id='mulu86' />
<p class='h2'>回首</p>
<div class="lg regular"><div class='lg-row'>知恩逐步肯回頭　烈氣消融性漸柔</div>
<div class='lg-row'>騎向平陂深草處　橫吹短笛絕覊留</div>
</div></div>
<div class='div-other'><a id='mulu87' />
<p class='h2'>馴伏</p>
<div class="lg regular"><div class='lg-row'>只在平田烟柳邊　鞭繩拋却坐翛然</div>
<div class='lg-row'>暮山鐘動上方月　恁麼歸來不假牽</div>
</div></div>
<div class='div-other'><a id='mulu88' />
<p class='h2'>無碍</p>
<div class="lg regular"><div class='lg-row'>人牛相視體如如　彼此無心不用拘</div>
<div class='lg-row'>花柳叢中隨意往　團團蹄跡更無餘</div>
</div></div>
<div class='div-other'><a id='mulu89' />
<p class='h2'>任運</p>
<div class="lg regular"><div class='lg-row'>或時村裡或雲中　舊地閒田草正茸</div>
<div class='lg-row'>踏遍一毫無剩跡　牧童高臥柳陰濃</div>
</div></div>
<div class='div-other'><a id='mulu90' />
<p class='h2'>相忘</p>
<div class="lg regular"><div class='lg-row'>撑撑頭角臥林中　渠我渾忘雲水同</div>
<div class='lg-row'>為愛山前蒭草細　夜深乘月過溪東</div>
</div></div>
<div class='div-other'><a id='mulu91' />
<p class='h2'>獨照</p>
<div class="lg regular"><div class='lg-row'>個裡風光鎮日閒　放身穩臥白雲間</div>
<div class='lg-row'>長歌一曲聲嘹喨　直透威音劫外關</div>
</div></div>
<div class='div-other'><a id='mulu92' />
<p class='h2'>雙泯</p>
<div class="lg regular"><div class='lg-row'>不見人牛不見踪　清風明月滿長空</div>
<div class='lg-row'>太平休用歌堯令　枯木重開花一叢</div>
</div></div></div>
<div class='div-other'><a id='mulu93' />
<p class='h1'>桐月菴大師和牧牛圖頌<span class='note-inline'>(師諱妙用號玄微)</span></p>
<div class='div-other'><a id='mulu94' />
<p class='h2'>未牧</p>
<div class="lg regular"><div class='lg-row'>黑雲低處一聲哮　足底程途那信遙</div>
<div class='lg-row'>童子個時將貫索　未嘗留意惜良苗</div>
</div></div>
<div class='div-other'><a id='mulu95' />
<p class='h2'>初調</p>
<div class="lg regular"><div class='lg-row'>鼻孔今朝始受穿　十分狂性只宜鞭</div>
<div class='lg-row'>要渠了了尋常事　不管通身黑業牽</div>
</div></div>
<div class='div-other'><a id='mulu96' />
<p class='h2'>受制</p>
<div class="lg regular"><div class='lg-row'>蹊徑於今不枉馳　鞭繩緩緩肯相隨</div>
<div class='lg-row'>家山水草隨時給　信步風流也不疲</div>
</div></div>
<div class='div-other'><a id='mulu97' />
<p class='h2'>迴首</p>
<div class="lg regular"><div class='lg-row'>綠楊堤畔碧溪頭　景自晴和風自柔</div>
<div class='lg-row'>水牯轉頭初自肯　月明歸路謾遲留</div>
</div></div>
<div class='div-other'><a id='mulu98' />
<p class='h2'>馴伏</p>
<div class="lg regular"><div class='lg-row'>那裏隨來過這邊　左盤右轉摠安然</div>
<div class='lg-row'>黃鸎呌得山花咲　聲色中能不被牽</div>
</div></div>
<div class='div-other'><a id='mulu99' />
<p class='h2'>無碍</p>
<div class="lg regular"><div class='lg-row'>脫落虗空萬象如　人牛浪蕩不相拘</div>
<div class='lg-row'>鞭繩颺下無些子　引興梅花一調餘</div>
</div></div>
<div class='div-other'><a id='mulu100' />
<p class='h2'>任運</p>
<div class="lg regular"><div class='lg-row'>我自悠然一覺中　任渠草徑玩纖茸</div>
<div class='lg-row'>落花沒膝春山晚　猶潑紅霞錦繡濃</div>
</div></div>
<div class='div-other'><a id='mulu101' />
<p class='h2'>相忘</p>
<div class="lg regular"><div class='lg-row'>白雲拖過月明中　月與雲和一色同</div>
<div class='lg-row'>智境此時都不會　何論南北與西東</div>
</div></div>
<div class='div-other'><a id='mulu102' />
<p class='h2'>獨照</p>
<div class="lg regular"><div class='lg-row'>家破蕭然四壁閒　於今雲淨月明間</div>
<div class='lg-row'>固非往日程途事　尚好挨身拶過關</div>
</div></div>
<div class='div-other'><a id='mulu103' />
<p class='h2'>雙泯</p>
<div class="lg regular"><div class='lg-row'>劇盡何方覔影蹤　不應空裏鏤虗空</div>
<div class='lg-row'>有誰道露堂堂地　蜂蝶痴迷花底叢</div>
</div></div></div>
<div class='div-other'><a id='mulu104' />
<p class='h1'>一指菴大師和牧牛圖頌<span class='note-inline'>(師諱明海號香幢)</span></p>
<div class='div-other'><a id='mulu105' />
<p class='h2'>未牧</p>
<div class="lg regular"><div class='lg-row'>東奔西觸縱狂哮　越嶺盤溪不憚遙</div>
<div class='lg-row'>眼底只貪畦畔艸　那知回首有靈苗</div>
</div></div>
<div class='div-other'><a id='mulu106' />
<p class='h2'>初調</p>
<div class="lg regular"><div class='lg-row'>幾年鼻孔未經穿　今日收來始著鞭</div>
<div class='lg-row'>揑定索頭無少緩　一回入草一回牽</div>
</div></div>
<div class='div-other'><a id='mulu107' />
<p class='h2'>受制</p>
<div class="lg regular"><div class='lg-row'>頑皮且喜罷驅馳　我步溪邊他亦隨</div>
<div class='lg-row'>只恐柳絲拴不住　孜孜照管略無疲</div>
</div></div>
<div class='div-other'><a id='mulu108' />
<p class='h2'>回首</p>
<div class="lg regular"><div class='lg-row'>一自牽歸這一頭　幾將鞭杖驗剛柔</div>
<div class='lg-row'>而今<span class='corr'>已</span>蹈還家路　嬾聽枝頭黃栗留</div>
</div></div>
<div class='div-other'><a id='mulu109' />
<p class='h2'>馴伏</p>
<div class="lg regular"><div class='lg-row'>幾處低坡淺水邊　相依相狎意陶然</div>
<div class='lg-row'>山雲欲暮歸村舍　宛轉隨人不用牽</div>
</div></div>
<div class='div-other'><a id='mulu110' />
<p class='h2'>無碍</p>
<div class="lg regular"><div class='lg-row'>水草尋常事事如　任渠飲啄嬾相拘</div>
<div class='lg-row'>笛聲喚醒珊瑚月　狼藉清光一點餘</div>
</div></div>
<div class='div-other'><a id='mulu111' />
<p class='h2'>任運</p>
<div class="lg regular"><div class='lg-row'>緩步春山平麓中　風和日暖草蒙茸</div>
<div class='lg-row'>鼾齁一枕藤蘿石　不管岩花色淡濃</div>
</div></div>
<div class='div-other'><a id='mulu112' />
<p class='h2'>相忘</p>
<div class="lg regular"><div class='lg-row'>通身皎潔片雲中　明月蘆花未許同</div>
<div class='lg-row'>謾道玉樓牕<span class='corr'>已</span>曉　金烏猶在海門東</div>
</div></div>
<div class='div-other'><a id='mulu113' />
<p class='h2'>獨照</p>
<div class="lg regular"><div class='lg-row'>牛自空兮人自閑　翛然獨步水雲間</div>
<div class='lg-row'>尚湏驀地翻身轉　靠倒窮途最後關</div>
</div></div>
<div class='div-other'><a id='mulu114' />
<p class='h2'>雙泯</p>
<div class="lg regular"><div class='lg-row'>皮毛蓑笠了無踪　一片寒光墮碧空</div>
<div class='lg-row'>烟雨故園消息斷　百花何處聞芳叢</div>
</div></div></div>
<div class='div-other'><a id='mulu115' />
<p class='h1'>[車*度]轢道人嚴大參和牧牛圖頌</p>
<div class='div-other'><a id='mulu116' />
<p class='h2'>未牧</p>
<div class="lg regular"><div class='lg-row'>雲山堆裏一聲哮　頭角宛然家信遙</div>
<div class='lg-row'>滿地閒花都踏遍　那知異草并良苗</div>
</div></div>
<div class='div-other'><a id='mulu117' />
<p class='h2'>初調</p>
<div class="lg regular"><div class='lg-row'>生獰如虎鼻難穿　賴得牧童有索鞭</div>
<div class='lg-row'>不是一番施辣手　個時劣性恐難牽</div>
</div></div>
<div class='div-other'><a id='mulu118' />
<p class='h2'>受制</p>
<div class="lg regular"><div class='lg-row'>熟徑難忘欲逞馳　芒繩在手緊相隨</div>
<div class='lg-row'>豈容逐草尋芳去　晝夜拘拴不憚疲</div>
</div></div>
<div class='div-other'><a id='mulu119' />
<p class='h2'>迴首</p>
<div class="lg regular"><div class='lg-row'>暫時落草即迴頭　雲凍霜寒足<span class='corr'>已</span>柔</div>
<div class='lg-row'>欲緩鞭繩尤未緩　鄉關不到且拘留</div>
</div></div>
<div class='div-other'><a id='mulu120' />
<p class='h2'>馴伏</p>
<div class="lg regular"><div class='lg-row'>高深蹊徑曲無邊　相押相馴<span class='corr'>已</span>信然</div>
<div class='lg-row'>楊柳陰斜紅日轉　鼻頭繩斷不須牽</div>
</div></div>
<div class='div-other'><a id='mulu121' />
<p class='h2'>無碍</p>
<div class="lg regular"><div class='lg-row'>水草皇王總自如　何須特地苦相拘</div>
<div class='lg-row'>山童撒手先高坐　牛亦安然閒有餘</div>
</div></div>
<div class='div-other'><a id='mulu122' />
<p class='h2'>任運</p>
<div class="lg regular"><div class='lg-row'>信步行來到此中　山前山後草茸茸</div>
<div class='lg-row'>放渠散走陂塘去　不似當年狂興濃</div>
</div></div>
<div class='div-other'><a id='mulu123' />
<p class='h2'>相忘</p>
<div class="lg regular"><div class='lg-row'>太平氣象月明中　爾我家山色色同</div>
<div class='lg-row'>袖手低眉忘管帶　不知西去與來東</div>
</div></div>
<div class='div-other'><a id='mulu124' />
<p class='h2'>獨照</p>
<div class="lg regular"><div class='lg-row'>蹤跡寥寥獨個閒　渾然出處那其間</div>
<div class='lg-row'>自歌自唱空山下　多少痴人認過關</div>
</div></div>
<div class='div-other'><a id='mulu125' />
<p class='h2'>雙泯</p>
<div class="lg regular"><div class='lg-row'>人牛謾說絕形蹤　何異吹風欲滿空</div>
<div class='lg-row'>若問還源親的旨　參天荊棘亂叢叢</div>
</div></div></div>
<div class='div-other'><a id='mulu126' />
<p class='h1'>[車*度]轢道人再和牧牛圖頌</p>
<div class='div-other'><a id='mulu127' />
<p class='h2'>未牧</p>
<div class="lg regular"><div class='lg-row'>牟牟聲响是渠哮　欲覔頭踪轉展遙</div>
<div class='lg-row'>狹路相逢剛識得　甘心饑餓不甞苗</div>
</div></div>
<div class='div-other'><a id='mulu128' />
<p class='h2'>初調</p>
<div class="lg regular"><div class='lg-row'>孃生鼻孔未經穿　痛處針錐痛處鞭</div>
<div class='lg-row'>漫道牧童施毒手　恐渠馳逐倍加牽</div>
</div></div>
<div class='div-other'><a id='mulu129' />
<p class='h2'>受制</p>
<div class="lg regular"><div class='lg-row'>古路凄凄作麼馳　他山岐曲肯相隨</div>
<div class='lg-row'>痴兒不把繩頭放　牢繫虗空徒自疲</div>
</div></div>
<div class='div-other'><a id='mulu130' />
<p class='h2'>迴首</p>
<div class="lg regular"><div class='lg-row'>自從蹈著這源頭　骨力雖剛毛色柔</div>
<div class='lg-row'>日薄虞淵歸意急　肯貪蒭艸故淹留</div>
</div></div>
<div class='div-other'><a id='mulu131' />
<p class='h2'>馴伏</p>
<div class="lg regular"><div class='lg-row'>蹄跡團團古岸邊　飢飡渴飲恣悠然</div>
<div class='lg-row'>東來西往皆平貼　出外歸家總不牽</div>
</div></div>
<div class='div-other'><a id='mulu132' />
<p class='h2'>無碍</p>
<div class="lg regular"><div class='lg-row'>嶺頭溪畔自如如　竪走橫眠更不拘</div>
<div class='lg-row'>水草國王隨分給　本來無欠亦無餘</div>
</div></div>
<div class='div-other'><a id='mulu133' />
<p class='h2'>任運</p>
<div class="lg regular"><div class='lg-row'>牛兒閒放此山中　臥草眠花飽綠茸</div>
<div class='lg-row'>圜圚從來渠不入　逍遙自在興偏濃</div>
</div></div>
<div class='div-other'><a id='mulu134' />
<p class='h2'>相忘</p>
<div class="lg regular"><div class='lg-row'>人牛共住碧岩中　到處溪山雲月同</div>
<div class='lg-row'>猿鳥自啼花自咲　水流西去岸移東</div>
</div></div>
<div class='div-other'><a id='mulu135' />
<p class='h2'>獨照</p>
<div class="lg regular"><div class='lg-row'>脫盡皮毛得自閒　翛然獨步水雲間</div>
<div class='lg-row'>可憐無限英靈漢　開眼堂堂入死關</div>
</div></div>
<div class='div-other'><a id='mulu136' />
<p class='h2'>雙泯</p>
<div class="lg regular"><div class='lg-row'>處處逢渠沒影踪　碧天雲淨月輪空</div>
<div class='lg-row'>個中多少風流趣　寶鴨香消錦繡叢</div>
</div></div></div>
<div class='div-other'><a id='mulu137' />
<p class='h1'>[車*度]轢道人三和牧牛圖頌</p>
<div class='div-other'><a id='mulu138' />
<p class='h2'>未牧</p>
<div class="lg regular"><div class='lg-row'>黎然體色驀然哮　震地驚天用不遙</div>
<div class='lg-row'>嚼盡山花吸盡水　不留常住一莖苗</div>
</div></div>
<div class='div-other'><a id='mulu139' />
<p class='h2'>初調</p>
<div class="lg regular"><div class='lg-row'>鼻孔撩天不受穿　誰能下手妄加鞭</div>
<div class='lg-row'>牧童縱有繩頭在　枉費功夫著力牽</div>
</div></div>
<div class='div-other'><a id='mulu140' />
<p class='h2'>受制</p>
<div class="lg regular"><div class='lg-row'>牛兒有脚自驅馳　堪咲盲兒步步隨</div>
<div class='lg-row'>泥水溪深渾不染　牽他入草得毋疲</div>
</div></div>
<div class='div-other'><a id='mulu141' />
<p class='h2'>迴首</p>
<div class="lg regular"><div class='lg-row'>轉腦旋蹄錯路頭　何分頑劣與剛柔</div>
<div class='lg-row'>驀然直去家鄉到　不必淹淹在外留</div>
</div></div>
<div class='div-other'><a id='mulu142' />
<p class='h2'>馴伏</p>
<div class="lg regular"><div class='lg-row'>散誕溪邊與艸邊　要騎要下任安然</div>
<div class='lg-row'>索頭盤結牛頭上　到處為家不用牽</div>
</div></div>
<div class='div-other'><a id='mulu143' />
<p class='h2'>無碍</p>
<div class="lg regular"><div class='lg-row'>柳栢花街到處如　犯人苗稼又何拘</div>
<div class='lg-row'>橫衝直撞都無碍　窠臼掀翻無剩餘</div>
</div></div>
<div class='div-other'><a id='mulu144' />
<p class='h2'>任運</p>
<div class="lg regular"><div class='lg-row'>夜半歸來月正中　三生石上草茸茸</div>
<div class='lg-row'>太平休斬痴頑漢　一任橫吹鐵笛濃</div>
</div></div>
<div class='div-other'><a id='mulu145' />
<p class='h2'>相忘</p>
<div class="lg regular"><div class='lg-row'>[○@人][○@牛]㊀[○@│]這○中　黑白元來一色同</div>
<div class='lg-row'>我不似渠渠似我　誰分南北與西東</div>
</div></div>
<div class='div-other'><a id='mulu146' />
<p class='h2'>獨照</p>
<div class="lg regular"><div class='lg-row'>牧他屎屁不曾閒　鞭向無生眨眼間</div>
<div class='lg-row'>有意氣時添意氣　何妨一鏃破三關</div>
</div></div>
<div class='div-other'><a id='mulu147' />
<p class='h2'>雙泯</p>
<div class="lg regular"><div class='lg-row'>泥牛入海杳無蹤　木馬嘶風向碧空</div>
<div class='lg-row'>個事若何重話會　花開鐵樹閙叢叢</div>
</div></div></div>
<div class='div-other'><a id='mulu148' />
<p class='h1'>跛道人如念牧牛圖頌<span class='note-inline'>(有序)</span></p><p>諸佛垂迹。祖師西來。無非發明此事。拈搥竪拂。熱棒熱喝。單提向上機輪。普明禪師假人法。重設牧牛圖頌。[車*度]轢居士報佛恩。復興祖佛道場。大禪師錦上鋪花。跛道人畫龍點眼。長安風月貫今古。那箇男兒不丈夫。阿呵呵。好大哥。</p>

<div class='div-other'><a id='mulu149' />
<p class='h2'>未牧</p>
<div class="lg regular"><div class='lg-row'>頭角崢獰恣意哮　溪山踏遍路迢遙</div>
<div class='lg-row'>牧童不把牛穿鼻　難保狂心不犯苗</div>
</div></div>
<div class='div-other'><a id='mulu150' />
<p class='h2'>初調</p>
<div class="lg regular"><div class='lg-row'>繩頭在手鼻兒穿　性劣難調緊著鞭</div>
<div class='lg-row'>從此一番休放緩　牧童須是要頻牽</div>
</div></div>
<div class='div-other'><a id='mulu151' />
<p class='h2'>受制</p>
<div class="lg regular"><div class='lg-row'>劣性調柔漸息馳　牽來步步<span class='corr'>已</span>相隨</div>
<div class='lg-row'>牧童猶把精神抖　到此渾然不覺疲</div>
</div></div>
<div class='div-other'><a id='mulu152' />
<p class='h2'>回首</p>
<div class="lg regular"><div class='lg-row'>顛狂心盡始回頭　功用無間牛自柔</div>
<div class='lg-row'>信手牽歸明月下　免從水草又停留</div>
</div></div>
<div class='div-other'><a id='mulu153' />
<p class='h2'>馴伏</p>
<div class="lg regular"><div class='lg-row'>不計山邊與水邊　了然無事自安然</div>
<div class='lg-row'>森羅萬象渾閑事　從此牛兒不用牽</div>
</div></div>
<div class='div-other'><a id='mulu154' />
<p class='h2'>無碍</p>
<div class="lg regular"><div class='lg-row'>獨露堂堂意自如　安眠穩坐<span class='corr'>已</span>無拘</div>
<div class='lg-row'>牧童短笛閑拈弄　一曲橫吹樂有餘</div>
</div></div>
<div class='div-other'><a id='mulu155' />
<p class='h2'>任運</p>
<div class="lg regular"><div class='lg-row'>識破元來只此中　閑花野草任茸茸</div>
<div class='lg-row'>東西南北無遮障　拍手高歌興正濃</div>
</div></div>
<div class='div-other'><a id='mulu156' />
<p class='h2'>想妄</p>
<div class="lg regular"><div class='lg-row'>白牛只在白雲中　渴飲饑飡總是同</div>
<div class='lg-row'>閑著山童石上立　此間那復問西東</div>
</div></div>
<div class='div-other'><a id='mulu157' />
<p class='h2'>獨照</p>
<div class="lg regular"><div class='lg-row'>牛兒無跡地閑閑　明月團圞只此間</div>
<div class='lg-row'>自有一雙窮相手　一拳直透萬重關</div>
</div></div>
<div class='div-other'><a id='mulu158' />
<p class='h2'>雙泯</p>
<div class="lg regular"><div class='lg-row'>人牛俱泯杳無蹤　水在長江月在空</div>
<div class='lg-row'>猿抱子歸青嶂裡　鳥銜花落碧嵓叢</div>
</div></div></div>
<div class='div-other'><a id='mulu159' />
<p class='h1'>無依道人和牧牛圖頌<span class='note-inline'>(徐諱昌治號覲周)</span></p>
<div class='div-other'><a id='mulu160' />
<p class='h2'>未牧</p>
<div class="lg regular"><div class='lg-row'>頭角未露一聲哮　自在縱橫去路遙</div>
<div class='lg-row'>黑白始分牝牡相　生來柔順長靈苗</div>
</div></div>
<div class='div-other'><a id='mulu161' />
<p class='h2'>初調</p>
<div class="lg regular"><div class='lg-row'>順性今朝也受穿　何煩童子又加鞭</div>
<div class='lg-row'>線索在手隨時轉　到處風光無掛牽</div>
</div></div>
<div class='div-other'><a id='mulu162' />
<p class='h2'>受制</p>
<div class="lg regular"><div class='lg-row'>踏著溪山便騁馳　朝行暮宿緊相隨</div>
<div class='lg-row'>一回飲水一回脹　悠悠負載不辭疲</div>
</div></div>
<div class='div-other'><a id='mulu163' />
<p class='h2'>回首</p>
<div class="lg regular"><div class='lg-row'>堪悲烈性不回頭　幸得天生稟性柔</div>
<div class='lg-row'>遍界落花忘踐履　烟雲客路莫停留</div>
</div></div>
<div class='div-other'><a id='mulu164' />
<p class='h2'>馴伏</p>
<div class="lg regular"><div class='lg-row'>不分內外與中邊　束縛無拘意灑然</div>
<div class='lg-row'>信步行來皆坦道　騰騰任運總無牽</div>
</div></div>
<div class='div-other'><a id='mulu165' />
<p class='h2'>無碍</p>
<div class="lg regular"><div class='lg-row'>萬別千差性本如　超群惟此性無拘</div>
<div class='lg-row'>一身負荷皆全力　本分何曾有欠餘</div>
</div></div>
<div class='div-other'><a id='mulu166' />
<p class='h2'>任運</p>
<div class="lg regular"><div class='lg-row'>暫爾息肩臥雲中　忽長新芽生意茸</div>
<div class='lg-row'>引重致遠隨意適　箇中獨步興偏濃</div>
</div></div>
<div class='div-other'><a id='mulu167' />
<p class='h2'>相忘</p>
<div class="lg regular"><div class='lg-row'>忽忘管帶太虗中　渴飲饑餐處處同</div>
<div class='lg-row'>物我盡捐知解淨　如日西升夜落東</div>
</div></div>
<div class='div-other'><a id='mulu168' />
<p class='h2'>獨照</p>
<div class="lg regular"><div class='lg-row'>得安閒處且安閒　不留轍跡在人間</div>
<div class='lg-row'>瞥爾英明了達去　踢倒銀山鐵壁關</div>
</div></div>
<div class='div-other'><a id='mulu169' />
<p class='h2'>雙泯</p>
<div class="lg regular"><div class='lg-row'>隔墻清聽絕無踪　形影孤寒照碧空</div>
<div class='lg-row'>窓楞<span class='corr'>已</span>過渾無事　又何精舍竹林叢</div>
</div></div></div>
<div class='div-other'><a id='mulu170' />
<p class='h1'>牧公道人項真本和牧牛圖頌</p>
<div class='div-other'><a id='mulu171' />
<p class='h2'>未牧</p>
<div class="lg regular"><div class='lg-row'>青山綠水恣咆哮　四顧三回路轉遙</div>
<div class='lg-row'>只管貪程為太速　何知日用犯佳苗</div>
</div></div>
<div class='div-other'><a id='mulu172' />
<p class='h2'>初調</p>
<div class="lg regular"><div class='lg-row'>纔見牛兮驀鼻穿　麤浮習氣急加鞭</div>
<div class='lg-row'>那時掘強橫馳走　把定繩頭好一牽</div>
</div></div>
<div class='div-other'><a id='mulu173' />
<p class='h2'>受制</p>
<div class="lg regular"><div class='lg-row'>四蹄今<span class='corr'>已</span>息奔馳　放去收來無不隨</div>
<div class='lg-row'>且喜鞭繩猶把握　牧童何肯自為疲</div>
</div></div>
<div class='div-other'><a id='mulu174' />
<p class='h2'>回首</p>
<div class="lg regular"><div class='lg-row'>溪山踏徧自回頭　熟處生時性漸柔</div>
<div class='lg-row'>鼻貫一條成底事　不勞腕力暫相留</div>
</div></div>
<div class='div-other'><a id='mulu175' />
<p class='h2'>馴伏</p>
<div class="lg regular"><div class='lg-row'>左盤右轉碧溪邊　撇下鞭繩樂自然</div>
<div class='lg-row'>幾度綠楊歸夜月　山童高臥竟忘牽</div>
</div></div>
<div class='div-other'><a id='mulu176' />
<p class='h2'>無碍</p>
<div class="lg regular"><div class='lg-row'>掉尾擎頭適自如　縱橫脫略有何拘</div>
<div class='lg-row'>悠然一曲寒崖上　短笛吹開物外餘</div>
</div></div>
<div class='div-other'><a id='mulu177' />
<p class='h2'>任運</p>
<div class="lg regular"><div class='lg-row'>飢飡渴飲絕邊中　倦即和雲臥草茸</div>
<div class='lg-row'>驟步任教青嶂外　滿腔風月興偏濃</div>
</div></div>
<div class='div-other'><a id='mulu178' />
<p class='h2'>相忘</p>
<div class="lg regular"><div class='lg-row'>人牛共住此山中　動轉施為絕異同</div>
<div class='lg-row'>我本是渠渠即我　不知南北與西東</div>
</div></div>
<div class='div-other'><a id='mulu179' />
<p class='h2'>獨照</p>
<div class="lg regular"><div class='lg-row'>牛無方所牧童閒　懶把虗名落世間</div>
<div class='lg-row'>盡大地來無我我　不消彈指透重關</div>
</div></div>
<div class='div-other'><a id='mulu180' />
<p class='h2'>雙泯</p>
<div class="lg regular"><div class='lg-row'>人牛兩盡沒形踪　今古相酧劫亦空</div>
<div class='lg-row'>本地風光一段事　歲寒松栢翠叢叢</div>
</div></div></div>
<div class='div-other'><a id='mulu181' />
<p class='h1'>巨徹禪師和牧牛圖頌<span class='note-inline'>(師諱寂暹)</span></p>
<div class='div-other'><a id='mulu182' />
<p class='h2'>未牧</p>
<div class="lg regular"><div class='lg-row'>縱頑恃劣逞咆哮　遽隔鄉關十萬遙</div>
<div class='lg-row'>客路茫茫雲霧黑　無明草長蔽靈苗</div>
</div></div>
<div class='div-other'><a id='mulu183' />
<p class='h2'>初調</p>
<div class="lg regular"><div class='lg-row'>爾慣狂馳我慣穿　一回繩繫幾回鞭</div>
<div class='lg-row'>拖泥帶水忘晨夕　痛徹心頭猛力牽</div>
</div></div>
<div class='div-other'><a id='mulu184' />
<p class='h2'>受制</p>
<div class="lg regular"><div class='lg-row'>把定繩頭禁枉馳　行行住住緊相隨</div>
<div class='lg-row'>施為動轉憑渠力　從此心神爾不疲</div>
</div></div>
<div class='div-other'><a id='mulu185' />
<p class='h2'>迴首</p>
<div class="lg regular"><div class='lg-row'>繫轉從前這一頭　消融劣性至溫柔</div>
<div class='lg-row'>波光雲影香風度　柳岸花溪得意留</div>
</div></div>
<div class='div-other'><a id='mulu186' />
<p class='h2'>馴伏</p>
<div class="lg regular"><div class='lg-row'>灑落殘山剩水邊　縱橫收放總恬然</div>
<div class='lg-row'>歸途坦蕩渾無滯　所欲從心了不牽</div>
</div></div>
<div class='div-other'><a id='mulu187' />
<p class='h2'>無碍</p>
<div class="lg regular"><div class='lg-row'>霽月光風得晏如　牛閒何物可相拘</div>
<div class='lg-row'>山童箕踞長松下　一曲無生笛尚餘</div>
</div></div>
<div class='div-other'><a id='mulu188' />
<p class='h2'>任運</p>
<div class="lg regular"><div class='lg-row'>閒閒不繫有無中　任運餐憑空翠茸</div>
<div class='lg-row'>野鳥競啼花競笑　黑甜石上味深濃</div>
</div></div>
<div class='div-other'><a id='mulu189' />
<p class='h2'>相忘</p>
<div class="lg regular"><div class='lg-row'>白淨牛全在個中　渾忘爾我本然同</div>
<div class='lg-row'>溪山是處堪憑眺　南北無拘西與東</div>
</div></div>
<div class='div-other'><a id='mulu190' />
<p class='h2'>獨照</p>
<div class="lg regular"><div class='lg-row'>生涯廓徹賣清閒　空手高擡到此間</div>
<div class='lg-row'>滿口難酧無比價　幾人買過劫前關</div>
</div></div>
<div class='div-other'><a id='mulu191' />
<p class='h2'>雙泯</p>
<div class="lg regular"><div class='lg-row'>韜光晦迹絕遺蹤　不二人牛泯太空</div>
<div class='lg-row'>無極香風流劫外　莫教蜂蝶誤花叢</div>
</div></div></div>
<div class='div-other'><a id='mulu192' />
<p class='h1'>巨徹禪師和白牛圖頌<span class='note-inline'>(師諱寂暹)</span></p>
<div class='div-other'><a id='mulu193' />
<p class='h2'>失牛<span class='note-inline'>(白牛在西面西。童子在東面東。)</span></p>
<div class="lg regular"><div class='lg-row'>牛尚牛兮童尚童　童牛背向各西東</div>
<div class='lg-row'>纖塵不隔何霄壤　曠劫來今枉自懵</div>
</div></div>
<div class='div-other'><a id='mulu194' />
<p class='h2'>尋牛<span class='note-inline'>(主人問牛所在。童子茫然失措。更有一人自西而來。以手遙指。)</span></p>
<div class="lg regular"><div class='lg-row'>忽向山童問白牛　山童罔措不知求</div>
<div class='lg-row'>傍人識得牛蹤跡　指點山童急轉頭</div>
</div></div>
<div class='div-other'><a id='mulu195' />
<p class='h2'>見迹<span class='note-inline'>(童子向西急走。田中多見牛跡。)</span></p>
<div class="lg regular"><div class='lg-row'>堤回陌轉向溪西　一路深蹄間淺蹄</div>
<div class='lg-row'>端的新知尋舊識　人牛到此兩無迷</div>
</div></div>
<div class='div-other'><a id='mulu196' />
<p class='h2'>見牛<span class='note-inline'>(白牛穩臥田中。童子遙見歡喜。)</span></p>
<div class="lg regular"><div class='lg-row'>行盡山村過水村　草中忽見白牛蹲</div>
<div class='lg-row'>欣欣穩步方輕快　喘息初調與細論</div>
</div></div>
<div class='div-other'><a id='mulu197' />
<p class='h2'>得牛<span class='note-inline'>(白牛從容起立。童子喜撫其背。)</span></p>
<div class="lg regular"><div class='lg-row'>䟦涉溪山豈憚勞　白牛頓獲價彌高</div>
<div class='lg-row'>快心久別重相契　善撫從容喜伏弢</div>
</div></div>
<div class='div-other'><a id='mulu198' />
<p class='h2'>護牛<span class='note-inline'>(童子閒坐石上。白牛飲㵎自適。)</span></p>
<div class="lg regular"><div class='lg-row'>牛適人閒却瘦肥　風清月白久忘飢</div>
<div class='lg-row'>幽香野綠盈山谷　幾度朝暉映夕暉</div>
</div></div>
<div class='div-other'><a id='mulu199' />
<p class='h2'>騎歸<span class='note-inline'>(夕陽在山。白牛歸宿。童跨牛背。吹笛自樂。)</span></p>
<div class="lg regular"><div class='lg-row'>放曠騎歸世所稀　柳絲鞭影任風揮</div>
<div class='lg-row'>山童吹徹無生曲　笛韻餘暉入禁闈</div>
</div></div>
<div class='div-other'><a id='mulu200' />
<p class='h2'>忘牛<span class='note-inline'>(明月在天。牧童拍手自歌。)</span></p>
<div class="lg regular"><div class='lg-row'>白牯渾忘無剩蹤　踈狂牧竪嘯孤峯</div>
<div class='lg-row'>山河倒映蟾蜍轉　玉露泠泠光影重</div>
</div></div>
<div class='div-other'><a id='mulu201' />
<p class='h2'>雙泯<span class='note-inline'>(人牛俱不見。惟一圓相。)</span></p>
<div class="lg regular"><div class='lg-row'>樓閣重重彈指開　本無餘欠七般財</div>
<div class='lg-row'>空傳五十三家醜　泯却人牛大夢回</div>
</div></div>
<div class='div-other'><a id='mulu202' />
<p class='h2'>入廛<span class='note-inline'>(童子向東前行。白牛相隨在後。)</span></p>
<div class="lg regular"><div class='lg-row'>賣弄閒閒白牯牛　入廛垂手恣遨遊</div>
<div class='lg-row'>同流九界慈風度　心佛眾生無別求</div>
</div></div></div>
</div><!-- end of div[@id='body'] -->
</body></html>