<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目明本禪師雜錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1402
<p class='juan'><a id='mulu1' />天目中峯廣慧禪師語</p>
<div class='div-other'><a id='mulu2' />
<div class='div-other'><a id='mulu3' />
<p class='h2'>示徒</p><p>佛印元禪師痛諭文。其略曰。一念靜心終成正覺。蛙步不休跛鼈千里。器有利鈍根有淺深。及其成功一也。獨在乎發憤立志而<span class='corr'>已</span>矣。吾今痛諭道俗。當知四易四難。何名四易。自<span class='corr'>己</span>是佛。不用別求師資。若欲供養佛。只供養自<span class='corr'>己</span>。一易也。無為是佛。不用看經禮像行道坐禪。飢飡困臥任緣隨運。二易也。無著是佛。不用毀弃形體捐弃眷屬。山林市井處處自在。三易也。無求是佛。不用積功累善勤修苦行。福慧二嚴元無交涉。四易也。何名四難。能信一難。能念二難。能悟三難。能修四難。夫信因果。可以為小信。不可為大信。然猶疑者多。信者少。信而不疑者率千百人中有一二人耳。何況頓見自性一超直入如來之事乎。千經萬論奇踪異跡種種留在世間只為人無信心。眾聖慈悲。廣施方便開曉群迷。令其由信門入。盖有其信者必行之。此信之所以為難也。十二時中惟欲念念不忘。行時行念之。坐時坐念之。起居動止語默臥興時皆念之。治事接物乃至困苦患難險危之時亦皆念之。其身如槁木。如頑石。如死屍。如土偶。唯心心在道。應答於人如癡如醉。聞聲見色如聵如盲。所以喻如猫捕鼠。心目一於注眎。少怠則失鼠矣。如鷄抱卵。暖氣貴於相接。弃之則不成種子矣。此念之所以又為難也。念道本於持久。悟道在於須臾。因緣未熟。時節未到。機關屢啟。無所遇也。因緣既熟。時節既到。雖形聲不接。忽現前也。未悟者難與言<span class='corr'>已</span>悟之見。如生而盲者。語以天日之清明。彼雖聽。不可辨也。<span class='corr'>已</span>悟者無復踏未悟之迹。如寐而覺者。使其為夢中事。彼雖憶而不可追也。參學之士。要當以悟為準。此悟之所以又為難也。未悟常須憂念。<span class='corr'>已</span>悟益須持守。如擎盤水。如執至寶。如護目睛。如踐危險。若對君師。是持守之道也。持守者修之也。見道方修。道不見何庸修。有問者曰。<span class='corr'>已</span>悟矣寧修為。則應之曰。多劫薰習未遽除盡。惟宜修之。修到無修。然後同於諸佛。此修之所以又為難也。故不知四易者可使為善。不可使入道也。不知四難者。可與譚道。不可與進道<span class='note-inline'>(云云)</span>。師曰。文中言念道之說。即今所謂參也。其四難。最初言信為難。所云信者。欲其信前之四易後之四難也。然此信心。慎不可苟而得之。一憑自家多生親厚般若之力。次憑日用念念痛為死生大事之正念。深入骨髓。無斯須少間。且信既如此。則所參之話。不翅飢人得食。寒者得衣。雖強使其放捨。終不可得也。其參道之心綿密。更無不悟之時。譬之行路。朝趍之。夕進之。安有不到之理。謂悟者何。乃悟前四易也。此四易。苟非悟入。皆名妄解。今人例以聰明之姿。不待悟入。遽以四易之說領略在識量中。自謂實證。便捐福惠二嚴。俱無交涉。極理之譚未甞不是。殊不知。不曾悟入墮在識量分別中。終日說食而不療飢也。且悟既不真。如人未曾親到家[這-言+(序-予+手)]。便欲於途路中作屋裏活計。可乎不可乎。由是知道既不悟。其修之為難也。必矣。一種是開示後學。惟佛印和尚四易四難之說深切著明堂中。諸學般若菩薩。皆是遠離世間種種受用。來此甘心寂寞。靡有不言為生死無常大事者。虗延歲月。豈忍為哉。文中謂如猫捕鼠。少怠則失鼠矣。如鷄抱卵。少間則不成種子矣。斯言可信。望同興志力早悟。厥躬明本。今夏臥病不能與諸兄道論。故引此告之。光影如流。毋貽後悔。謹言。</p>
</div>
<div class='div-other'><a id='mulu4' />
<p class='h2'>示眾</p><p>洞山過水。玄沙度嶺。太原聞角與釋迦夜半覩明星。同一箇時節。即今在諸人分上。無絲髮少欠。昔臨濟德山熱喝痛棒。眼不耐見。覿面提持。流落叢林翻成途轍。天下叢林說禪浩浩地。承虗接響。互相熱瞞。藥頭到今轉不靈驗。　先師三十年身立壁立。惟務與學人整治箇事。揑定咽喉。不要你說。不要你會。亦不要你別生第二念。單單向所參話上立定脚頭。孜孜而參。矻矻而究。如遇怨歒。如救頭然。外絕境緣。內忘情識。直待伊冷灰豆爆。絕後再甦。你若未到此箇時節。斷斷不肯將相似語言引人入草。須知生死無常。是大事因緣豈根浮脚淺者所能超詣。今之人不體從上佛祖建立。一味趂狂情妄識。開口便要超過佛祖。逮觀其向道之志。略無半點真實主宰。方一霎時提得箇話頭少純。便裏私自慶。才被昏散擾奪。便惟道根鈍業深。偶遇目前些子違情。則嗔恚毒恨之心。磨牙切齒而念念不息。或邪思異想起滅萬殊。而自不知狂醉伏心。將謂辨道之人理合如是。弄了三年五載既不相應。瞥起一箇退心。打入無事甲裏甘受輪迴。以此者滔滔皆是。或不如此。便將意識漁獵古今。咂噉狐涎。欺賢罔聖。萬般造作。一味虗頭。墮落那邊了不自覺。要求一箇穩帖帖地。三十年二十年不變不異。向本參中不涉識塵以悟為則者。如披沙揀金。於是叢林法道日就澆漓。你還知今日大開兩眼向孤峰絕頂受佗信心人供養。況是自家負箇辦道人名字。尚爾狂妄怠墮而不自撿焉。知異時流入異類而不為互相吞噬結業無間者耶。古者謂三途六慮。無量劫來又不是不曾經歷在。今生不知夙何善行。彼此狹路相逢。撞在七幅袈裟之下。早不離情絕慮廢寢忘飡。過隙光陰憑何所恃。此山自開闢以來。遇冬寒立箇期限。要諸人向此期限中必欲要討箇倒斷。不是門[這-言+(序-予+手)]施設。亦非強自指陳。乃先德<span class='corr'>已</span>驗之方。了諸人本具之事。如教中謂。我不愛身命。但惜無上道你。但見佗前輩度嶺聞角悟明之易。殊不知未度嶺未聞角<span class='corr'>已</span>前之難。則與今人無少異也。苟知其難。則何道之不我集哉。藏主維那為見眾心懈怠。請予警勵。明本上座說話渾無鼻孔與人扭揑。惟以死生無常大事與真實為道之士勉爾。言及如不見信。一任問取諸方。</p>
</div>
<div class='div-other'><a id='mulu5' />
<p class='h2'>結夏示順心庵眾</p><p>今日一箇四月十五為之結夏。當知二千年前。靈山會上亦有箇四月十五日為之結夏。自爾相延迨今。處處叢林不違舊例。九十日無繩自縛。曰禁足。曰安居。殊不知本色道流。自最初一念要決了生死無常大事之頃。此足於是而禁。此夏由之而結。以盡平生歲月併之為九十日。不多不少不減不增。必期與此事覿體相應。然後謂之佛懽喜僧自恣之時節也。如其不委。只欲效世相流布。以禮樂規矩循守而不敢過越。是謂坐夏。不惟孤負佛祖。而亦埋沒自<span class='corr'>己</span>者多矣。今日庵居十餘。眾各各是知有此事者。不肯自孤負自埋沒。況當此法歲甫臨之頃。乘時奮起一片決定不退轉猛利無間真實身心。單單提起箇無義味話頭。自最初一日立定脚頭。不得分毫移動。密密與之做向前去。一日要見一日功程。一時要見一時應驗。自上首一人至最後一人。遞相警䇿彼此琢磨。不雜緣不妄<span class='note-inline'>(作。不共語不異)</span>念。不隨物轉不逐境移。不循古矩不存新格。不厭凡不慕聖。乃至一切俱不為。單單只要<span class='corr'>己</span>躬下一著子明白。忽然被你冷地透脫。方知九十日只是一平生。一平生即是九十日。以至二千年前不異今日。今日不異二千年前。鉤鎻連環了無間斷。是謂此是選佛場。心空及第歸之時也。苟或不爾。只箇順心菴無異二鐵圍。勿謂安居無事。因循九夏逆知其平生之志。願之不遂。於斯可見矣。菴主寄紙來請為眾警䇿之語。以大事究之。不惟眾人。庵主亦自照顧。</p>
<p>禪是諸人本來面目。除此外別無禪可參。亦無可見亦無可聞。即此見聞全體是禪。離禪外亦別無見聞可得。諸人聚首於此。各各有一則不了公案。藏之肺肝甚非小緣。十二時中莫錯用心好。古者道。參禪學道是錯用心。成佛作祖是錯用心。除此外又何所為而不名錯用心。即此事且置之不問。只如諸人各各胸中自有一本古清規。且不要犯他苗稼。且如五更堂前板響起參時。便是不要洗面也須隨眾下地走一遍了。伺候大眾入堂時則上被位端坐。但聽開靜板鳴則摺被搭袈裟過鉢位喫粥。凡喫粥飯。須看上下眾速則速。眾遲則遲。庶幾不動他人心念。況是起居動靜各各有威儀隨之。莫道我是辨道人。大悟不拘小節。爭柰你未悟何。中間有不循規矩者無他。盖是為道之正念不切。所以動成麤糙。破犯律儀。自失正因。起他輕慢。此諸人各自體察。如巡堂法。痛為生死大事未即明了。如恐虗延歲月。被人打一下。不問自家困不困。如飲甘露。當奮起勇猛。極力向前。豈可返生嗔恨而懷報冤。此豈理耶。生死無常是萬劫刀割不開鋸解不斷底一段惡習在。今日既肯發此最初真心。高栖窮寒之頂。恨不得延一日光陰為十日。立定脚頭做去。凡見日落山時。深生嘆惜。又過了一日也。道業未辨。眼光落地。畢竟將何酬報佛祖檀越。直待手忙脚亂。何不趂今日病未及體時。早討取箇倒斷。<span class='note-inline'>(明本)</span>上座所見如此。且不會為人打爛葛藤。但只如此。從實相告。本欲聽諸人過菴道話。適有西山之往。重煩藏主代白一遍。各自究心。切莫容易。望謹整精神早求解脫。亦不聽無時度水過山相尋。於道無益。</p>
</div>
<div class='div-other'><a id='mulu6' />
<p class='h2'>示同學</p><p>翹足讚佛。捨身求偈。辨王位而求乞。皆黃面老爺曲為後來做此樣子。從上諸祖草衣垢面。㵎飲木食。動是一生不與世接。兢兢業業克荷斯道。思之豈為今日之難。在古人猶不易也。我輩何幸生此法中。企仰古人日劫相倍。詎可安居暇食。苟從妄情而肆荒逸。無益法門。有辜負先志。光陰瞥爾。因果歷然。各自究心。毋貽後悔。</p>
</div>
<div class='div-other'><a id='mulu7' />
<p class='h2'>示山居徒</p><p>學道惟要痛念生死無常之大心不退。此心若不退。更無不明大事之人。此箇為死生大事不退。即此便是第一方便。更無方便過於此者。道在一切處。道亦不在一切處。但是你為生死大事不退。城市山林獨居眾聚。皆是進道之時。你一箇為生死大事之心不諦當不堅密。城市則被閙奪。山林則被靜障。獨居則口食相煎。眾聚則是非境緣。相雜俱不相稱。所以古人云。參禪無秘訣。只要生死切。此箇為生死大事之心真切。久遠不退。雖終身在十字街頭乞食。總是心空及第之時。如今你三人在山中住。但一切不要造作。有飯喫飯無飯喫粥。工夫做得做不得。道業成辨成不辨。只由你自心。究竟不從人得。</p>
</div>
<div class='div-other'><a id='mulu8' />
<p class='h2'>示發菩提心眾</p><p>菩提心是梵語。此云道心。諸人若無向道之心。今日決不肯來此高高山頂。摩裩擦袴晝夜勤苦取究死生。當知此箇道心。遠從多劫之前<span class='corr'>已</span>曾發起。只為心多懈怠意逐攀緣。未由取證。逗到此際。正宜剪斷眾緣。休息萬慮。單單提起箇所參話。向三根椽下盡其形命。一生了辨不為分外。此箇正念不能堅固綿密孜孜保任。更欲瞥生情妄。再要發菩提心。是謂虗妄顛倒。忘失正念向外馳求。違背真心與道懸絕。莫說只發一遍菩提心。便是日發千遍萬遍。不如一念保任所參底正念。更欲誦經禮拜披陳懺悔等。盡是逐妄隨邪。豈不見教中云。若欲懺悔者。端坐念實相。當知實相亦無念者。只是你信得有死生大事。十二時中提所參話。如救頭然。念實相底影子幻者。如有一字相誑。自甘永墮拔舌地獄。請異庵悅眾白之。要發菩提心之人。望各各放捨。專心辨道好。某拜白。</p>
</div>
<div class='div-other'><a id='mulu9' />
<p class='h2'>冬安居示徒</p><p>早間忽蒙首座過門。謂長期方起冬至將臨。警勵策勳眾心渴仰。然應時提唱諸方大有規模。本上座不惟行解全虧。況是素不曾作此模樣。尋常諸公以死生大事未即明了。據其<span class='corr'>己</span>見每與較量。特不過遞相警䇿耳。今日未免重添注脚。切思　先師老和尚為此大事深臥窮山二三十年。惟將箇無義味話頭與人咬嚼。決不肯効諸方將成現相似語言教人隨語領解。當知死生大事是無量劫中自迷自惑底一種妄習。今古與八識五蘊念念遷流。起為愛憎。動為能所。粘骨綴髓極未來際。永無有自了之期。苟不奮一片決定真實信心。向脚跟下悟去。自餘功用俱落異途。由是不柰何學者墮於昏沉。流於散亂。以八十日立為長期。欲諸人屏除心念。蕩滌外緣。斷絕妄情。純一無雜。單單究此事。所云期者廼相約之義。必期成佛作祖。必期及第心空。必期超越死生。必期續佛慧命。或不與所期相應。便是過此八十日之期。亦不肯懡㦬而休。須做一回倒斷。方不孤弃舍世間來此孤峯絕頂。駢肩接踵守此荒寒。原其所來豈在今日。二千年前靈山三百餘會轉大法輪之時。現前大眾皆在老釋迦口唇邊歷歷聽受。乃至西天四七東土二三諸大祖師互相演唱時。諸人亦未甞不在。或不具此深遠根本。今日決不能操大心弘大志。要了此生死大事因緣。從上好時節。諸人等閑為箇懶墮懈怠。日復一日。逗到此時未由超悟。豈謂今日遭逢此克期取證之時。更不向所參話上極力提撕盡形體究。如一人與萬人敵相似。早求解脫。又復為懶墮懈怠之舊習之所障。方走上蒲團。藏兩脚於袴中。縮雙拳於懷內。又以帋被通身包褁。但知安樂不覺困來。其巡堂人三回五度警省。略不肯少加精進。似如此參禪。要明心地。要敵生死。要脫略情塵。要勦除窠臼。莫說八十日。便是八十年八十劫。惟增業識但長癡迷。却步求前焉能遠到。豈有志於一人與萬人歒者當如是耶。豈如救頭然者果如是耶。於此可驗諸人之道業不可得而成就者必矣。何則。這裏是孤峯絕頂。無一點外緣。且是一箇箇皆是發真實為生死大事之心者。在此際不能奮發。則何處更有奮發之時。此事若非實參實悟。自餘皆是掠虗。如今有等人多引證道歌．信心銘乃至古人極理之談。如未了之人聽一言。只這如今誰動口之類。便教人以意識領覽在心。認此前塵喚作本來面目。更教人一切平常無事去。謂之保養。謂之履踐。說著箇看話頭做工夫。遽引信心銘謂執之失度必入邪路。剛謂直指單傳。無如是事。殊不思其根殊器劣。或不使瀝乾情妄。死盡偷心。向萬仞懸崖望空撒手。只欲使其帶泥帶水認有認空。總是自瞞。誠非究竟。本上座於此道自是不曾夢見。但生平信箇死生大事非小因緣。今朝狹路相逢。不覺饒舌。及此所說無倫。幸希眾悉。</p>
</div>
<div class='div-other'><a id='mulu10' />
<p class='h2'>示眾</p><p>前日之晚。首座與維那到菴言。結夏在近。請為眾道話。一中本曾許在三兩日有暇。當請以過菴點茶一杯。共語片時。以見遞相警䇿耳。不謂連值陰雨路滑不便。使更過十二日。則兩山人事又爾交接。不能遂幻人遠避之心。思之合堂大眾皆飽參之士。尋常到庵未曾不蒲團上事相扣。安有結夏解夏之為辨道時節。若以至理言之。最初發心向道時。此夏<span class='corr'>已</span>曾結了也。十二時中看箇所參底無義味話頭。未即決了。便是坐夏時。三十年二十年推到神消識盡。冷地裏忽爾猛省得著。便是解夏之時。自恣之日。豈以區區九十日為限哉。凡做工夫不靈驗者。往往只是偷心未死。所以虗延歲月。別無他病。若是偷心死於今日則今日便相應。死於明日則明日便相應。何謂偷心。但離却箇所參底話外。別見有箇自<span class='corr'>己</span>。是偷心。於所見之自<span class='corr'>己</span>外。別見有人有我。是偷心。做得純熟時知道純熟。是偷心。做不純熟時知道不純熟。是偷心。面前見有昏沉散亂時。是偷心。不見有昏沉散亂。唯有箇所參底話頭與疑情交結不斷時。是偷心。但是看話頭處瞥生一念子。不問是凡是聖。是真是偽。總言之皆偷心也。忽有箇伶俐人。向予說處總不相干。別資一路為道為理為見為聞。此又是偷心中之偷心。佛亦不可救藥。但盡得許多偷心。只與麼依本分靠取箇所參底話。如泥塑木雕底有氣死人。外不見有大眾。內不見有自<span class='corr'>己</span>。冷冰冰地絕見絕聞。如是守去久之。管取心空及第者必矣。謾書此以當庵中茶話。本上座且過山避人事數日。更不須尋問幻跡在何地。直饒尋見亦不共語。幸首座維那白之。</p>
</div></div>
<div class='div-other'><a id='mulu11' />
<p class='h1'>日資須知</p><p>教中謂初日分中日分後日分。又初夜中夜後夜。即古德所謂晝三夜三者也。又云日不足繼之以夜。本色道流。寸陰靡弃。須臾不離。日夜六時寧無資助。謂日資者總言二六時中之標準也。凡一日夜四次坐禪之際。宜各屏心絕慮忘緣息念。深究死生力窮道業。除大小便利外。不許共語。不許洗浣。不許補綴。不許看讀。乃至一應事務。非公界普請俱不許作。凡上床下地出堂入戶。如臨深履薄然。勿使隣單知覺動其道心。自然內外相資。身心寂默矣。</p>
</div>
<div class='div-other'><a id='mulu12' />
<p class='h1'>警孝</p><p>偶同參過門與夜坐達旦。忽曰。僕自遠逾鄉關數千里。二親埀老。其不奉音容者十有二年矣。因讀明教和尚孝論二十篇。獨不能無慊劬勞罔極。何以報之。予曰。天下父母之於子。既養之復愛之。故聖賢教之以孝。夫孝者効也。効其所養而報之以養。効其所愛而報之以愛。故孝莫甚於養而極於愛也。然養之之道有二。愛之之道亦有二焉。食以膏粱。衣以裘葛。養之在色身也。律以清禁。修以福善。養之在法性也。色身之養。順人倫也。法性之養。契天理也。二者雖聖賢不可得兼。盖在家出家之異也。且在家不為色身之養。不孝也。出家不為法性之養。亦不孝也。是謂養之道二焉。昏而定。晨而省。不敢斯須去左右者。乃有形之愛也。行而參。坐而究。誓盡形畢命以造乎道。而欲報資恩有者。乃無形之愛也。有形之愛近而易狎。無形之愛遠而難親者也。苟不能本乎愛。雖近者爾有所不逮。而況遠而難親者乎。斯易難之二由不可得而兼者。盖世出世之異也。世間不能盡有形之愛。不孝也。出世不能盡無形之愛。亦不孝也。是謂愛之道二焉。且效世間之養與愛。有間也。効出世間之養與愛。無間也。何則謂有間。父母存則行之。亡則間矣。謂無間者。豈以彼之存亡二吾學道之心哉。父母謂形生之大本。且吾之形豈特今生有之。思積劫逮今。輪轉三界。其受形如塵沙不可數。所謂形生之本者。充塞宇宙遍入寰區。凡接見聞安知其非吾夙生之本也。計其劬勞。殆不可勝記矣。我之不思所以報而累吾父母。教入諸趣備受輪迴。率未知<span class='corr'>已</span>也。故吾聖人與大哀門。夜越王城。高棲雪嶺。乃申明其法性之養。無形之愛。以示人也。<span class='corr'>已</span>四十九年之答問。雖詞原滾滾浩無邊涯。未有之語不本乎此。所以云流轉三界中。恩愛不能捨。弃恩入無為。真是報恩者之語。誠不爾欺也。道即孝也。孝即道也。不知所以孝而欲學道者。是猶背濕而求水也。或謂吾不能預是道。惟能為色身之養有形之愛。可以謂孝乎。予曰此盖在家之孝也。世間之孝。吾黨之不預焉者。以投迹於空寂之門。覆形於方服之下。其有雪山大聖人出世之孝。尚未能彷彿其萬一。或一念有間則二利俱失。所謂不孝莫甚於此。故明教之所以作也。夫論之作。非苟餝其文詞。乃欲昭吾聖人出世之孝於天下也。俾外教不能議吾徒也。亦俾吾徒之未知者。懷其教而趣其道。不可斯須忽忘之也。或謂大圓鏡智。融混自它未甞有異。豈各所謂孝乎。予曰。爾徒知鏡智之不二。而不知孝與道愛與養俱不二也。自非神心廓悟。洞徹聖人垂教之源者。不可竊議也。誠以斯言擇之。庶見予與同參之不妄也。</p>
</div>
<div class='div-other'><a id='mulu13' />
<p class='h1'>天目山開佛光明佛事</p><p>大眾還見　本師釋迦如來四大海清淨寶目。與菩薩大阿羅漢金剛正眼。交光相羅如瑤絲網。綿亘古今相續不斷麼。如其未委。<span class='note-inline'>(明本)</span>上座今日開顯去也。師子巖頭日卓午。萬象森羅俱起舞。正宗樓殿倚天開。一會靈山耀今古。昔佛日於參天荊棘裏。建立不動之場。眾檀越向斬新條令中開闢至靈之府。黃金像豈假塗糊。白玉毫不勞斤斧。三千餘丈天目雲林泉石。與丹崖碧嶂頓長精神。四方萬里象龍生䥫脊梁。與禪板蒲團互為賓主。大光明藏靡隔纖塵。淨法界身不求伴侶。且即今開顯一句如何具舉。聖君福壽滿乾坤。古佛光明徧寰宇。</p>
</div>
<div class='div-other'><a id='mulu14' />
<p class='h1'>即休歌</p><p>道人之休即便休。不待朝暮并春秋。此休不隔第二念。只於當念機全收。有問道人何緣休得速。生死輪迴如轉轂。自恨從前不肯休。枉被塵勞苦抅束。即今更不肯休去。意馬情猿欄不得。隨聲逐色如跳丸。瞥轉機輪無覔處。即今不休何日休。壯色不停如水流。古今多少未休者。髑髏堆積如山岳。休復休。更休休。任是北鬱單越。誰管南瞻部州。只將一箇大休字。千古萬古為同儔。你不見。二千年前甘蔗種。走入雪山拖不動。等視富貴如冰花。更不打他三界閧。自從那時一休直到今。黃金褁面光嚴身。千葉紅蓮捧双足。不染世間煩惱塵。即便休來還不早。更不即休徒懊惱。世出世間一齊休。此時方達菩提道。休盡菩提道亦空。白雲壓碎須彌峯。到頭佛也不要做。從教四海揚真風。</p>
</div>
<div class='div-other'><a id='mulu15' />
<p class='h1'>覺喜泉記</p><p>識性之昏迷也。必期以覺。身心之煩惱也。必期以喜。昏迷則十二類即之而生。煩惱則八萬劫因之而續。其覺之至也。如日麗中天。法界不期照而照。喜之來也。如春回寒谷。草木不期萠而萠。人徒知覺喜為天下之道而競求之。而不知昏迷乃覺之源。煩惱乃喜之本也。能即其源而扣其本。到煩惱昏迷覺之與喜俱無所住。於無所住處大覺大喜。圓褁無外充塞無餘。若泉之出于地而止於沼也。不澄而清。不濾而潔。明鑑萬象。圓受十虗。觸風則波。遇決則流。其寂湛之體元無所住。而亦無所不住者矣。　一山首座。誅茅窮谷中。方憚其無水。尋而泉從地湧。乃目其泉曰覺喜。予因献前說而復告之曰。將使垢者濯於此。渴者飲於此。臨者鑑於此。則莫有不獲其覺喜者也。座曰。子之說但知彼而不知此也。何則。然覺自喜也。喜自覺也。使吾泉實有毫髮之意令其覺喜。則謗吾泉也。謂吾泉實無意於覺喜。亦謗吾泉也。而天下孰能審諸。予曰。然則如是說者。是謗耶非謗耶。良久。汲泉煑茗。對坐忘言。月滿窓虗。光透波底。於斯時也。覺乎喜耶皆不可復議其得失者矣。</p>
</div>
<div class='div-other'><a id='mulu16' />
<div class='div-other'><a id='mulu17' />
<p class='h2'>勸念阿彌陀佛</p>
<div class="lg regular"><div class='lg-row'>是心是佛是心作佛　三世諸佛證此心佛</div>
<div class='lg-row'>六道眾生本來是佛　只因迷妄不肯信佛</div>
<div class='lg-row'>智者覺悟見性成佛　釋迦世尊開示念佛</div>
<div class='lg-row'>彌陀有願接引念佛　觀音菩薩頭頂戴佛</div>
<div class='lg-row'>勢至菩薩攝受念佛　清淨海眾皆因念佛</div>
<div class='lg-row'>六方諸佛總讚念佛　祖師起教勸人念佛</div>
<div class='lg-row'>捷徑法門惟有念佛　一代宗師箇箇念佛</div>
<div class='lg-row'>古今名賢人人念佛　我今有緣得遇念佛</div>
<div class='lg-row'>念佛念心念心念佛　口常念佛心常敬佛</div>
<div class='lg-row'>眼常觀佛耳常聽佛　身常禮佛鼻常數佛</div>
<div class='lg-row'>香花燈燭常供養佛　行住坐臥不離念佛</div>
<div class='lg-row'>苦樂逆順不忘念佛　著衣喫飯無不是佛</div>
<div class='lg-row'>在在處處悉皆有佛　動也是佛靜也是佛</div>
<div class='lg-row'>忙也是佛閑也是佛　橫也是佛竪也是佛</div>
<div class='lg-row'>好也是佛惡也是佛　生也是佛死也是佛</div>
<div class='lg-row'>念念是佛心心是佛　無常到來正好念佛</div>
<div class='lg-row'>撒手便行歸家見佛　一道圓光即性空佛</div>
<div class='lg-row'>了此一念是名為佛　常住不滅無量壽佛</div>
<div class='lg-row'>法報化身同一體佛　千佛萬佛皆同一佛</div>
<div class='lg-row'>普勸有緣一心念佛　佛不念佛失却本佛</div>
<div class='lg-row'>貪瞋嫉妬自喪其佛　酒色財氣污天真佛</div>
<div class='lg-row'>人我是非六賊刧佛　一息不來何處求佛</div>
<div class='lg-row'>地獄三途永不聞佛　萬劫千生悔不念佛</div>
<div class='lg-row'>丁寧相勸念自<span class='corr'>己</span>佛　急急回光休別覔佛</div>
<div class='lg-row'>念念不昧誰不是佛　願一切人自歸依佛</div>
<div class='lg-row'>回向西方發願念佛　臨命終時親覩化佛</div>
<div class='lg-row'>九品蓮臺禮彌陀佛　得無礙眼見十方佛</div>
</div></div>
<div class='div-other'><a id='mulu18' />
<p class='h2'>懷淨土</p><p>七重樹影覆青霞。九品蓮胎孕白花。鐵壁銀山遮不得。眾生何事覔無涯。</p>
<p>茫茫三界輥埃塵。一念貪生是苦因。無上法王悲願切。猶將金色臂長伸。</p>
<p>終朝合掌念彌陀。舉念之間蹉過多。和箇念頭都颺却。全機獨脫苦娑婆。</p>
<p>四十八願水投水。十萬餘程空合空。只隔眼前聲與色。東西兩土幾時通。</p>
<p>六藝俱全美丈夫。盡堂終日醉相呼。要知不陷輪迴穽。莫負黃金丈六軀。</p>
<p>一十二時機未瞥。百千萬劫苦難逃。雖然身在同居土。誰肯低頭禮玉毫。</p>
<p>重重㝡勝黃金閣。疊疊莊嚴白玉池。多少眾生無夢到。鑊湯爐炭自覊縻。</p>
<p>勢至常談母憶兒。同於形影不相違。自憐一箇彌陀佛。却把黃金鑄面皮。</p>
<p>仰扣當來父母邦。導師遙指在西方。草鞋不是無錢買。惟恨家鄉路易忘。</p>
<p>一尊古佛天來大。四色花池海樣寬。自是眾生無眼力。當機不隔一毫端。</p>
</div>
<div class='div-other'><a id='mulu19' />
<p class='h2'>生老病死<span class='note-inline'>(總頌五首)</span></p><p>恩愛縈纏與麼來。三緣和合住胞胎。鑿開混沌通身瑕。踏破虗空滿面埃。命若懸[糸*系]分母子。形同浮泡示嬰孩。遽忘赤白堆中苦。引著依前笑滿腮。</p>
<p>老來終日自嗟噓。頓覺因緣與世踈。語近不聞双耳聵。夜深無寢寸心孤。精神密耗皮先摺。筋力潛消骨盡枯。飜憶少年狂未歇。那知今日費工夫。</p>
<p>偶乖攝養病緣侵。未稟良醫日漸深。燈影沈空添寂莫。雨聲敲枕助呻吟。逢人有語惟求藥。對境無聊只擁衾。眾苦聚藏安樂法。惟堪哀痛不堪任。</p>
<p>火風地水忽分離。正是年窮歲盡時。口裏乍無三寸氣。眼前徒有萬般奇。業從識變非人與。魂逐緣飛不自知。拋却蘊空皮袋子。茫茫三界竟何之。</p>
<p>死生老病起何因。形赧縈纏古到今。觸境未能起有念。逢緣不肯契無心。業從必竟空中積。苦向元非實處深。眨眼便沉千萬劫。豈應虗喪好光陰。</p>
</div>
<div class='div-other'><a id='mulu20' />
<p class='h2'>立志</p><p>單單一味拍盲禪。枯淡肝膓似䥫堅。坐斷聖凡行正令。要明父母未生前。</p>
</div>
<div class='div-other'><a id='mulu21' />
<p class='h2'>辭住院</p><p>千金難買一身閑。誰肯將身入閙籃。寄語滿城諸宰相。䥫枷自有愛人擔。</p>
</div>
<div class='div-other'><a id='mulu22' />
<p class='h2'>寄人</p><p>林鷄處處五更啼。啼到聲乾日又西。故國有家歸未得。無窮憎愛尚縈迷。</p>
</div>
<div class='div-other'><a id='mulu23' />
<p class='h2'>示高麗王</p><p>人生猶如幻中幻。塵世相逢誰是誰。父母未生誰是我。一息不來我是誰。</p>
</div>
<div class='div-other'><a id='mulu24' />
<p class='h2'>湛然即事</p><p>一池波影浸山光。中有禪僧萬慮忘。夜半屋頭松子落。湛然心地絕承當。</p>
</div>
<div class='div-other'><a id='mulu25' />
<p class='h2'>病中寄友</p><p>都盧三寸氣牽抽。要斷從教即便休。夢幻死生知幾許。我渾不著在心頭。</p>
</div>
<div class='div-other'><a id='mulu26' />
<p class='h2'>示頭陀苦行</p><p>雪山苦行古頭陀。夜越王城為甚麼。眼裏明星藏不得。二千年外定誵訛。</p>
<p>頭陀即是比丘名。苦行何時得暫停。壞色衣穿荷葉補。自從霜後日竛竮。</p>
<p>頭陀獨讓老迦葉。兩眼空來徹骨窮。傳得破伽梨一頂。至今枯坐在雞峯。</p>
<p>比丘誰肯學頭陀。苦行纔行不較多。活業蕩除空到底。世間那事柰伊何。</p>
<p>鬔鬆短髮盖眉毛。住處惟甘守寂寥。脫却陳年烏布衲。展開双手赤條條。</p>
<p>閑忙動靜苦中苦。聞見覺知窮外窮。無地卓錐錐亦盡。逢人方好展家風。</p>
<p>化機展向富豪家。笑指黃金是毒蛇。轉作檀波羅蜜用。香風吹綻福田花。</p>
<p>破鉢盂兮沒底船。頭陀活計自相宣。青茆屋住千岩底。雪滿柴床夜不眠。</p>
<p>甘得盡生行苦行。頭陀之外百無求。束腰<span class='corr'>已</span>辨三條篾。佛法從教爛了休。</p>
<p>世閒惟有頭陀好。苦行之餘又若為。三界眼空忘取捨。便如斯去更由誰。</p>
</div>
<div class='div-other'><a id='mulu27' />
<p class='h2'>示喜禪人</p><p>參禪學道莫因循。捩轉娘生鐵面門。是聖是凡俱喝退。直於無佛處稱尊。</p>
<p>參禪學道要真心。[拚-ㄙ+ㄊ]死[拚-ㄙ+ㄊ]生不顧身。捱到虗空邊底脫。十方世界一微塵。</p>
<p>參禪學道現成事。擬剔眉毛路八千。縱使披襟能領略。話頭依舊不曾圓。</p>
<p>參禪學道為生死。生死未明須急參。一箇話頭如不在。無邊生死又包含。</p>
<p>參禪學道要成佛。豈比尋常兒女嬉。今日便[拚-ㄙ+ㄊ]窮性命。較之前輩不勝遲。</p>
<p>參禪學道貴忘機。切忌將心辨是非。常憶南泉好言語。如斯癡鈍者還稀。</p>
<p>參禪學道在心傳。一大藏經曾未詮。聞見不能超象外。口開還墮語言邊。</p>
<p>參禪學道契玄微。盡大地人爭得知。不是箇中真種草。等閑移步便相違。</p>
<p>參禪學道古今多。一箇蒲團瞌睡窠。不解縛身言外者。胐臀未著<span class='corr'>已</span>遭魔。</p>
<p>參禪學道念如麻。動為情塵劈面遮。心裏一微塵未破。工夫添得眼中花。</p>
<p>參禪學道絕馳求。只箇疑情未肯休。撞著冤家如決破。聖凡迷悟一齊収。</p>
<p>參禪學道喜中喜。敢問闍梨喜甚麼。昨夜蟭螟虫啟口。吸乾千萬里禪河。</p>
</div>
<div class='div-other'><a id='mulu28' />
<p class='h2'>山舟<span class='note-inline'>(十首)</span></p><p>古云用拙存吾道。吾道何緣用拙存。三萬劫中唯扣<span class='corr'>己</span>。二千年外不稱尊。雪埋古路誰親到。雷動玄關我獨昏。豈愛對人誇懵懂。惺惺多墮是非門。</p>
<p>巧拙何須苦自誇。古今天地莫能遮。舉心旋長無明草。絕念頻開般若花。劒穽日長渾在我。藕池風細豈由佗。靈山四十九年說。一字如今不可加。</p>
<p>手足班班是幾人。幻蹤無似拙為親。塔燈兩夏思同哲。岩事三秋肯共陳。芳樹雨餘新氣象。寒梅雪後古精神。道人久<span class='corr'>已</span>忘憎愛。話到依然入夢頻。</p>
<p>遠歸著我住山舟。日與毗耶話舊遊。夜掩六窓明似晝。夏橫一榻冷如秋。松濤輥地輥非動。雲浪飜空底不流。怪得篙師頻耳語。又將移掉過滄洲。</p>
<p>自遠歸來欲罷參。道人留住景踈庵。眉毛罅裏堆青嶂。脚指頭邊擁翠嵐。六月有霜人未委。九旬無夢我全諳。空花影子何多事。撩捩勞生日夜貪。</p>
<p>景踈庵裏景踈人。常轉金剛不住輪。有念肯求緣作對。無心只與道為隣。破蒲團以龜毛補。折竹笻將兔角伸。不把人間閑夢想。消磨十二箇時辰。</p>
<p>甞與景踈庵作銘。竭來菴下暢幽情。兩山鍾在床頭听。萬里雲從檻外生。庭栢停霜浮冷燄。石池含月露清明。門前客自雲南至。献我軍持汲水瓶。</p>
<p>道人住處絕安排。白晝扃門自懶開。風引竹聲穿壁破。雨拖雲影透山來。倚松石為誰撑拄。鋪地花應自剪裁。說與景踈庵主道。得忘情處且忘懷。</p>
<p>自慚分薄與緣卑。縛箇茅茨<span class='corr'>已</span>強為。佛法混融無爛日。虗空消長有休時。喙長三尺徒多語。身脆一漚誰共知。盡把聰明交保社。肯思今日致扶危。</p>
<p>道力從來苦不全。塵埃滿面臥林泉。語無靈驗慵書字。見絕玄微懶說禪。爛碎破衣堆過頸。髼鬆亂髮養齊肩。休將世務頻相伴。今日居山話始圓。</p>
</div>
<div class='div-other'><a id='mulu29' />
<p class='h2'>天目四時<span class='note-inline'>(春夏秋冬)</span></p><p>深居天目底。道韻不尋常。祖意塵塵合。身心念念忘。雜華誰點綴。羣木自芬芳。萬物隨時變。春多水亦香。</p>
<p>深居天目底。幽䆳絕逢迎。一箇話頭破。千生夢眼醒。竹烟粘毳冷。松露滴門清。共厭人間暑。頭陀想不成。</p>
<p>深居天目底。惟與萬山隣。禪外有真趣。眼中無俗塵。新霜傳氣候。古篆約時辰。葉落知秋者。林間有幾人。</p>
<p>深居天目底。道者自忘機。念盡禪心密。情逃戒體肥。凍雲侵石磴。寒雪護苔衣。料想參玄者。殘冬不我歸。</p>
</div>
<div class='div-other'><a id='mulu30' />
<p class='h2'>贈徑山旨曹溪</p><p>靈源滴滴下曹溪。此事如何類得齊。向道現成千里隔。更言差別百生迷。怒雷驅雨迴山北。皓月拖雲過屋西。聲色未彰前領略。無端眼上又添眉。</p>
</div>
<div class='div-other'><a id='mulu31' />
<p class='h2'>贈與雲谷<span class='note-inline'>(客東林)</span></p><p>萬疊匡廬青入目。冉冉慈雲覆幽谷。瀑花濕透山衲衣。松根臥聽寒猿哭。池上藕花千片玉。屋下溪聲斷還續。一大藏教不能詮。八萬四千談未足。我來鴈門秋正高。清霜凍老囦明菊。回首人間幾丈夫。六牕野馬空馳逐。就手拗折七尺藤。直擬口邊生白醭。何如共君手提折脚鐺。地爐撥火煨黃獨。</p>
</div>
<div class='div-other'><a id='mulu32' />
<p class='h2'>寄陸全之<span class='note-inline'>(避大覺寺請)</span></p><p>自笑無端二十年。教人平地覔青天。了無人寄風前句。時有書催月下船。遣我去償操斧債。教誰來補買山錢。渾崙嚼破䥫餕饀。只憶山邊與水邊。</p>
</div>
<div class='div-other'><a id='mulu33' />
<p class='h2'>贈道士張友梅</p><p>參禪不解救頭然。蹉過工夫萬萬千。猫捕鼠非真譬喻。人騎牛是錯流傳。四溟絕滴猶存海。萬里無雲尚有天。當念一齊飜得轉。頭頭是出世間緣。</p>
</div>
<div class='div-other'><a id='mulu34' />
<p class='h2'>福慶幽居</p><p>傳家三事衲。物外一閑僧。默默持黃卷。寥寥對碧層。地蚕穿壞葉。山鼠撼枯藤。咲閱人間世。何時忘愛憎。</p>
</div>
<div class='div-other'><a id='mulu35' />
<p class='h2'>虎溪夜話</p><p>共客虎溪濵。交情似水深。話殘今夜月。驗盡古人心。禪話非干學。高詩不在吟。匡盧多白社。應是有知音。</p>
</div>
<div class='div-other'><a id='mulu36' />
<p class='h2'>宿天池寺</p><p>吉祥千古寺。一塔聳巍峩。路自天邊上。人從雲外過。聖灯懸木末。雷瀑下岩阿。獨愛冰池月。無心出薜蘿。</p>
</div>
<div class='div-other'><a id='mulu37' />
<p class='h2'>山中<span class='note-inline'>(春夏秋冬)</span></p><p>春到山中也太奇。淺深紅紫綴花枝。東君不管茆茨窄。逼塞陽和十二時。</p>
<p>夏日山居味更長。蒼松翠竹繞柴床。南薰帶雨來天岸。整日惟聞白雪香。</p>
<p>道人山舍頗宜秋。索索西風響樹頭。千嶂月寒清露滴。不知深夜濕緇裘。</p>
<p>山深茆屋畏冬寒。雪老冰枯只自看。就地掘爐渾沒底。夜深誰共撥灰殘。</p>
</div>
<div class='div-other'><a id='mulu38' />
<p class='h2'>春謁龍池</p><p>林花紅雜翠。雨霽政春融。萬壑雪飜谷。三池水印空。錦霞迷藥徑。香霧鎻琳宮。却笑前人誤。來詢通不通。</p>
</div>
<div class='div-other'><a id='mulu39' />
<p class='h2'>夏隱蓮峯</p><p>碧蓮峯世界。熱惱不能侵。萬衲擁蒼壁。一花開少林。聽松忘畫箑。聞瀑認瑤琴。遙想人間暑。知誰得訪臨。</p>
</div>
<div class='div-other'><a id='mulu40' />
<p class='h2'>秋登絕頂</p><p>三千九百丈。路盡忽逢巔。板石籠珠箔。金飈老翠鈿。群龍橫大野。萬馬驟平川。四際閑舒目。高低總是天。</p>
</div>
<div class='div-other'><a id='mulu41' />
<p class='h2'>冬倚師岩</p><p>師子岩前路。崩騰壓半山。老禪和雪立。孤衲帶雲還。冰磴懸千仞。霜鍾撼兩間。擁爐思佛日。曾與死為關。</p>
</div>
<div class='div-other'><a id='mulu42' />
<p class='h2'>春</p><p>池邊細草依依綠。檻外夭桃灼灼紅。試向色前開兩眼。箇中無地著春風。</p>
</div>
<div class='div-other'><a id='mulu43' />
<p class='h2'>夏</p><p>萬株楊柳噪風蟬。烈烈燒空火一天。當處若能忘熱惱。不須重覔藕花船。</p>
</div>
<div class='div-other'><a id='mulu44' />
<p class='h2'>秋</p><p>天垂玉露月沉沉。一片清光照古心。㝡是不能遮掩處。亂蛩唧唧對寒砧。</p>
</div>
<div class='div-other'><a id='mulu45' />
<p class='h2'>冬</p><p>數片凍雲粘斷石。半空晴雪洒窓紗。倚欄獨自籠雙袖。認著梅梢又著花。</p>
</div>
<div class='div-other'><a id='mulu46' />
<p class='h2'>幻海<span class='note-inline'>(五首)</span></p><p>幻法滔滔深似海。從來無古亦無今。長鯨吐出粘天浪。輥入一漚何處尋。</p>
<p>大幻無根深似海。百川萬派一齊收。一漚未發<span class='corr'>已</span>前看。究竟何曾有實頭。</p>
<p>幻深似海若為知。好看雄吞萬派時。著實究來無一滴。風前愁殺老波斯。</p>
<p>空中花與鏡中像。木馬草人乾闥城。無底無涯深又闊。窮年終日怒濤傾。</p>
<p>實無而有是何物。沃日洪濤萬里寬。千尺層樓粘雪浪。望崖誰不骨毛寒。</p>
</div>
<div class='div-other'><a id='mulu47' />
<p class='h2'>題雲海亭<span class='note-inline'>(四首)</span></p><p>雲接天兮海接天。縱眸舒望若為邊。規模更不容雕琢。氣象從來出自然。梅蕚冷含千古雪。栢根清吐半爐烟。客來借問春消息。門外幽禽話最圓。</p>
<p>雲溶溶與海沉沉。自有乾坤直至今。見謝不須求祖意。情忘安用覔禪心。松花滿箒填虗廩。瀑韻浮空逼古琴。城市火塵人正苦。那知山舍雪盈襟。</p>
<p>雲高海闊正當秋。物外禪包任去留。生佛既知無本據。悟迷安得有來由。蒼岩淨貯三更月。野壑深藏萬里舟。誰管清飈剪林麓。道人山衲自蒙頭。</p>
<p>際天雲海廓無垠。六戶虗容一箇身。松葉擁爐煨老芋。竹烟凝毳接陽春。夜庭立雪情方泯。古㵎敲冰意獨新。盟此歲寒人有幾。多於忙處喪天真。</p>
</div>
<div class='div-other'><a id='mulu48' />
<p class='h2'>示一禪人<span class='note-inline'>(五首)</span></p><p>閑處相逢閙處違。船頭曾有再來期。靈機瞥轉尋行路。不覺和身陷䥫圍。</p>
<p>見面聞名總不親。擬思量處昧天真。隔江招手橫趍者。今古誰能繼後塵。</p>
<p>約我再來無別意。多同要問葛藤禪。虗空有口說不得。䥫壁銀山面面穿。</p>
<p>伽陀遠寄莫疑猜。生死牢關要打開。剔起兩莖眉自看。誰云幻住不重來。</p>
<p>去却一兮拈却七。死生生死太無端。男兒未具超方眼。十二時中莫自瞞。</p>
</div>
<div class='div-other'><a id='mulu49' />
<p class='h2'>遠谿雄上人求加持布衣為說偈</p><p>吾宗大雄。曾搭此衣。寸絲不掛。一肩橫披。優鉢曇花綻一枝。</p>
</div>
<div class='div-other'><a id='mulu50' />
<p class='h2'>為烈禪人袈裟加持</p><p>衣名無相福田。佛祖遺風餘烈。如是而披。淨如冰雪。佇看一花開五葉。</p>
<p style="margin-left:1em">烈禪人以大布製条相衣一頂。求為加持。願世世不失此衣而續佛慧命。當知此衣無相。而所參之話亦無相。然披此衣參此話。久久不間則謂佛慧命。豈外事耶。宜勉之。</p>
</div>
<div class='div-other'><a id='mulu51' />
<p class='h2'>無隱</p><p>此道分明絕覆藏。森羅萬象露堂堂。西風滿院誰人共。山谷先生聞桂香。</p>
</div>
<div class='div-other'><a id='mulu52' />
<p class='h2'>遠山</p><p>淡烟一抹寫晴空。彷彿須彌露半峯。萬里崖州行欲盡。巍巍猶在白雲中。</p>
</div>
<div class='div-other'><a id='mulu53' />
<p class='h2'>雪谷</p><p>千岩萬岳玉成團。隨扣隨音孰解看。裏許有神元不死。我曾親到骨毛寒。</p>
</div>
<div class='div-other'><a id='mulu54' />
<p class='h2'>梅谷</p><p>陽春昨夜到寒崖。花向其中五葉開。一片白雲遮不斷。天風吹出暗香來。</p>
</div>
<div class='div-other'><a id='mulu55' />
<p class='h2'>愚叟</p><p>終日不違緣底事。無能多是死偷心。從來大巧只如拙。到老誰知是淺深。</p>
</div>
<div class='div-other'><a id='mulu56' />
<p class='h2'>拙菴</p><p>弄巧飜成錯用工。全身墮在草窠中。著衣喫飯也不會。那竪拳頭繼祖風。</p>
</div>
<div class='div-other'><a id='mulu57' />
<p class='h2'>無相</p><p>凡所有時皆是妄。從來絕處未全真。頂門若具超塵眼。草木纖毫總法身。</p>
</div>
<div class='div-other'><a id='mulu58' />
<p class='h2'>古木</p><p>飽歷風霜不計年。森森凉蔭幾多人。看佗不涉榮枯處。只為根沾刧外春。</p>
</div>
<div class='div-other'><a id='mulu59' />
<p class='h2'>海耕</p><p>一吸滄溟乾徹底。肯留涓滴活魚龍。分成田段都犂了。牛自閑眠人自忩。</p>
</div>
<div class='div-other'><a id='mulu60' />
<p class='h2'>滄海</p><p>烟茫茫又水茫茫。輥底渾潮浸八荒。夜半老龍眠未起。曉雲推日上扶桑。</p>
</div>
<div class='div-other'><a id='mulu61' />
<p class='h2'>捷翁</p><p>未啟口時先領略。始擡眸處<span class='corr'>已</span>知歸。老來轉覺機輪活。說法猶如閃電輝。</p>
</div>
<div class='div-other'><a id='mulu62' />
<p class='h2'>石榴</p><p>久於林中觜廬都。幾被秋風著意吹。時節到來開口笑。滿懷都是夜明珠。</p>
</div>
<div class='div-other'><a id='mulu63' />
<p class='h2'>寄朱高岡</p><p>以忠以恕性皆然。一寸靈明廓大千。天下歸仁知絕學。物皆備我識無傳。鳳凰鳴上高岡月。烏兔挨開碧落天。極目縱心如不昧。又何須用覔佗緣。</p>
</div>
<div class='div-other'><a id='mulu64' />
<p class='h2'>贈謝壺天</p><p>道不屬知與不知。見成三昧絕離微。汞鉛豈是長生藥。離坎那出向上機。跨得玉鸞歸鳳闕。挽回石馬上天墀。若教來入空王室。拈起毫端隔䥫圍。</p>
</div>
<div class='div-other'><a id='mulu65' />
<p class='h2'>贈靜居士</p><p>靜庵居士住金陵。藉藉江湖有道聲。出水蓮花三葉白。帶霜松幹半生青。橫推象駕歸峩嶺。倒跨牛車出火城。待得度人心願足。却來叩我話無生。</p>
</div>
<div class='div-other'><a id='mulu66' />
<p class='h2'>送僧</p><p>大哉八月錢塘潮。千堆怒雪摩青霄。七尺烏藤烏律律。信手拈來天遙遙。臥龍山前鏡湖水。冷浸天光清似洗。三江九堰共經過。太白玉几清嵯峨。二十里松蔽天月。萬工池上三重閣。重重閣影浮清波。潮音洞裏觀音體。瞬目白雲千萬里。石樑五百老聲聞。鷓胡啼在深花裏。萬八千丈花頂峯。綠蘿千尺懸蒼松。要識東州只這是。何必重穿草鞋耳。當機莫做境話看。也要一回行到底。</p>
</div>
<div class='div-other'><a id='mulu67' />
<p class='h2'>和瓶梅</p><p>折來斜插膽瓶中。數點半開春意螎。踈影橫斜窓漏月。暗香浮動戶來風。既無根本那能實。徒有標姿總是空。莫待弃情時節至。只今便作朽枯容。</p>
</div>
<div class='div-other'><a id='mulu68' />
<p class='h2'>華藏雲海亭</p><p>雲海亭高望埜原。半空晴雪卷遙天。龍拖遠峙青螺濕。鯨吐寒蟾玉鏡圓。三萬頃沉吳主劒。二千年恨越王船。道人不管興亡事。聽罷踈鍾枕石眠。</p>
</div>
<div class='div-other'><a id='mulu69' />
<p class='h2'>禮惠照大師塔</p><p>祖印全提為指南。白雲堆裏現優曇。珠流光燄三千里。玉鏤文章五百函。匝地古霜埋石磴。繞簷蒼雪護松龕。我來此地空鳴指。多少兒孫欲罷參。</p>
</div>
<div class='div-other'><a id='mulu70' />
<p class='h2'>山中訪隱者</p><p>半生心事寄烟霞。策杖閑過隱者家。啄木鳥啼山遠近。採樵人語路橫斜。亂風吹落青松子。細雨蒸開白豆花。不是少林門下客。如何消得此生涯。</p>
</div>
<div class='div-other'><a id='mulu71' />
<p class='h2'>山行</p><p>雪梨花落豆梅青。兩袖春風杖屨輕。翠竹籬邊聞犬吠。紫荊花下見人行。烟收遠嶂嵐光老。雨絕前村溪水平。客路正長歸未得。不禁時聽杜䳌聲。</p>
</div>
<div class='div-other'><a id='mulu72' />
<p class='h2'>山居</p><p>無影到人間。逍遙自駐顏。半床清夢熟。四壁白雲閑。野鹿赴無出。狂猿去又還。惟應朝市客。思我住深山。一塢白雲藏石磴。半間茅屋掛藤蘿。銜花幽鳥不知處。門掩夕陽春思多。</p>
</div>
<div class='div-other'><a id='mulu73' />
<p class='h2'>賀靈隱燒香侍者</p><p>古爐烟噴紫栴檀。簾幕香風動曉寒。靈鷲山中人未起。金鷄啼上玉欄干。</p>
</div>
<div class='div-other'><a id='mulu74' />
<p class='h2'>贈全居士<span class='note-inline'>(母骨)</span></p><p>萬仞峯高塔影垂。黃金骨冷夕陽微。老娘面目分明在。泪洒東風恨附誰。</p>
</div>
<div class='div-other'><a id='mulu75' />
<p class='h2'>送雲溪住九品觀</p><p>暮雲疊疊鎻溪寒。水澁蓮華漏滴乾。九品師僧從定起。夜潮推月上欄干。</p>
</div>
<div class='div-other'><a id='mulu76' />
<p class='h2'>廬山道友之江西</p><p>倒卓烏藤出鴈門。摩空双眼盖乾坤。江西有底老尊宿。眨上眉毛一口吞。</p>
</div>
<div class='div-other'><a id='mulu77' />
<p class='h2'>贈誦蓮經</p><p>日宣一部妙蓮華。襲襲香風透齒牙。窓外日斜門半掩。藕絲牽動白牛車。</p>
</div>
<div class='div-other'><a id='mulu78' />
<p class='h2'>贈血書蓮經</p><p>向一針鋒顯大功。血淋淋處扇醒風。夜深吹到寶池月。白藕花開葉葉紅。</p>
</div>
<div class='div-other'><a id='mulu79' />
<p class='h2'>血書華嚴經</p><p>遮那真體遍塵沙。血染春風二月花。一百十城烟水外。善財童子不歸家。</p>
</div>
<div class='div-other'><a id='mulu80' />
<p class='h2'>血書金剛經</p><p>云何降伏云何住。問得瞿曇口似錐。印板不知文彩露。杜䳌啼血上花枝。</p>
</div>
<div class='div-other'><a id='mulu81' />
<p class='h2'>寄義斷崖化緣</p><p>阿爺門戶盡欹傾。舉眼誰人不動情。十字街頭伸化手。也須還我老師兄。</p>
</div>
<div class='div-other'><a id='mulu82' />
<p class='h2'>寄天柱長老</p><p>古風不振世波摧。萬里江湖卷怒雷。天柱峯高人起定。旋挑山芋撥寒灰。</p>
</div>
<div class='div-other'><a id='mulu83' />
<p class='h2'>龍池菴山房</p><p>蒼龍吟破冰池月。山翁獨對寒崖雪。人間大夢忽驚覺。樹頭索索吹黃葉。</p>
</div>
<div class='div-other'><a id='mulu84' />
<p class='h2'>朗上人竹房</p><p>森森綠玉排櫩立。籟籟清聲繞幽室。衲僧一片坐禪心。耳根不礙聞塵入。</p>
</div>
<div class='div-other'><a id='mulu85' />
<p class='h2'>妙喜山前泊舟</p><p>水滿清溪月滿天。一條歸路直如絃。不知客與何日歇。啼殺空山老杜䳌。</p>
</div>
<div class='div-other'><a id='mulu86' />
<p class='h2'>夏日村居</p><p>草塘拂拂水風微。凉雨初晴豆葉肥。野樹亂蟬吟未歇。卷桐聲裏放牛歸。</p>
</div>
<div class='div-other'><a id='mulu87' />
<p class='h2'>金陵道中</p><p>六代繁華逐水流。岸莎汀草碧悠悠。瘦藤斜倚東籬下。笑問黃花幾度秋。</p>
</div>
<div class='div-other'><a id='mulu88' />
<p class='h2'>贈僧行脚</p><p>七尺烏藤生鐵鑄。等閑拈起留不住。霜空月落天宇寬。脚頭踢出山無數。</p>
</div>
<div class='div-other'><a id='mulu89' />
<p class='h2'>為道日損</p><p>工夫未到方圓處。幾度凭欄特地愁。今日是三明日四。雪霜容易上人頭。</p>
</div>
<div class='div-other'><a id='mulu90' />
<p class='h2'>題妙湛無為塔</p><p>無為之體契天真。妙湛何容醫一塵。千仞蜀原高突兀。末山活計又重新。</p>
</div>
<div class='div-other'><a id='mulu91' />
<p class='h2'>贈在別山</p><p>天目久同參。廬山又同宿。就中一處却不同。彼此今年三十六。我有一把無絃琴。臨別與君彈一曲。非陽春。非白雪。宛若雨餘萬丈崖瀑傾。又如雪壓千株山竹烈。驚起赤梢錦鯉。吹動鄱陽湖底波。趂出金毛師子。吞却珊瑚枝上月。阿呵呵。也奇絕。草木萬象皆欣悅。此音不入時人耳。莫共時人分彼此。捲衣抱琴歸去休。自<span class='corr'>己</span>家山任去留。三十年後忽相見。此曲不應輕和酬。</p>
</div>
<div class='div-other'><a id='mulu92' />
<p class='h2'>立玉亭偈<span class='note-inline'>(并序)</span></p><p style="margin-left:1em">竊聞天台有華頂石橋。匡廬有天池繡谷。清凉石之於北臺。祝融峯之於南嶽。擷雲林泉石之勝。殆非人間世也。吾東西兩天目。長岡遠岫倚空入雲。其舞鳳飛龍勢<span class='corr'>已</span>甞見矣。　先師高峯和尚至元己卯駐錫師子岩。未幾而宴坐死關。兩建道場。四方萬里業空寂之士肩摩踵接。咸謂茲山虗曠高寒。惟未有絕勝之地。越三十七白。延祐乙卯院門樹卒堵于龍岡之巔偶。躡空而下可數十步。忽雲泉松石奇恠萬狀。時覩者驚相告曰。殆造物珍護而有所俟於今日耶。不然則此山與天地相為開闢。且古之搜奇覧勝之士。未甞一寓目而何因搆小亭冠于危石之上。扁曰立玉亭。盖取海粟學士賦天目有下視群峯之立玉之句。猶至人之有所蘊。雖不欲聞達而一旦時緣既至遮掩不及。則聲名腥薌文彩發露者差似也。或謂山無心於求遇。而至人亦何有心於待遇哉。盖理使然也。昔僧問夾山境話。答云猿抱子歸青嶂裏。鳥銜花落碧岩前。又無盡居士問璣禪師翠岩境話。答云門近洪崖千尺井。石橋流水遶松杉。其二師置丹青於三寸舌端。濃粧淡抹描寫殆盡。今古之鮮有不為境所囿者。既不作境。忽有人問。立玉亭如何祗對。予素不能答話。謾以長偈似之。</p>
<p>八百里山花簇簇。點染乾坤真畫軸。盤空師子尾吒沙。崖懸不停飛猿足。龍岡幻出翠浮圖。設利晶光射林麓。轉身忽發天所藏。咸池洞府皆塵俗。蒼松恠石眼未見。矮亭壁立千尋玉。雷車攧下雨餘瀑。壓碎驪珠幾千斛。巨靈鞭起鐵昆侖。搓牙萬丈排空谷。古竇幽潛劫外春。藤蘿冉冉堆寒綠。酷暑無風冰滿懷。夜禪不動鬼神哭。無邊宇宙一毛端。謾將心境論生熟。未曾來此一凭攔。莫言曾到西天目。</p>
</div>
<div class='div-other'><a id='mulu93' />
<p class='h2'>東天目昭明院四軸</p><p>院立昭明額。令人憶有梁。與其行過越。何似守平常。心華開佛屋。道韻啟禪房。不上東天目。難教物我忘。昭即明之體。明時不昧昭。理於言外得。悟向坐中消。遠憶麻充腹。飜思石墜腰。流光毋把玩。生死不相饒。西峯高崒嵂。東殿更巍峩。乳鹿臥岩穴。花禽啄薜蘿。繞欄霜竹老。緣砌雨苔多。未肯忘心境。區區擬若何。道心昭且明。安用苦論評。枯坐無閑日。凍居絕異情。雲粘斷石踈。樹倚危屏晴。到東天目頂。前塵分外清。</p>
</div></div>
<div class='div-other'><a id='mulu94' />
<div class='div-other'><a id='mulu95' />
<p class='h2'>頭陀苦行歌</p><p>真實頭陀行苦行。不修苦行非頭陀。若有真心為道者。試听苦行頭陀歌。苦頭陀。無度用。陳年破衲千斤重。冰雪齊腰堆上肩。遇夏繩穿掛梁棟。苦頭陀。面不洗。夜半三更先走起。拍盲竪起䥫脊梁。誰管蓬塵過兩耳。苦頭陀。沒家舍。樹下塚間忘晝夜。幕天席地樂空閑。赤骨律窮為保社。苦頭陀。最勇猛。廢寢忘飡心自肯。單單提一箇話頭。面門鐵鑄冰霜冷。苦頭陀。百件做。誰管牽犂并拽磨。陸沉賤役心自甘。一任娘生皮袋破。苦頭陀。最堪惜。一切時中赤骨律。動時䥫石也磨穿。靜處長年惟面壁。苦頭陀。無忌諱。遭人罵辱如浮戲。盡形只與道為隣。任你人來欺入地。頭陀苦行難較量。又不驚人又久長。頭陀苦行難摸索。純是真心無做作。頭陀苦行難理會。一行直入如來際。頭陀苦行難注解。高比須彌深似海。盡說頭陀苦行時。不思議。不思議。忽若苦行都飜轉。便是優曇花一枝。</p>
</div>
<div class='div-other'><a id='mulu96' />
<p class='h2'>托鉢歌</p><p>道人家。真快活。萬戶千門持一鉢。不是叢林無飯飡。不是自家無出豁。却緣折伏我慢幢。要把眾生貪愛割。古佛曾離萬乘尊。日向七家垂濟拔。或受罵。或見喝。或遭醉象當頭踏。盡是莊嚴功德身。利佗自利稱菩薩。三世十<span class='corr'>方</span>諸聖賢。靡不由斯獲通達。我持鉢。脚頭脚尾乾坤濶。極目無非祖父田。誰管一升并一撮。或與多。出門拍手笑呵呵。或與少。但得慳囊破便了。或言無。隨緣善巧著工夫。侍得傾倉都捨與。飜轉鉢盂渾不取。本來只要破爾慳。不是養身充化主。游人間。遍聚落。不為幻聲虗色縛。入短巷。穿長街。怛蕩身心任去來。逢村莊。遇山店。閑把鉢盂持一遍。謾說天台與五臺。管你甚茅茨與官院。渾崙一箇黑鉢盂。信手拈來無少欠。無少欠。絕承當。托鉢歸來萬事忘。一日二時需粥飯。只向鉢盂中取辨。第一不愁檀佃頑。又喜官司無打勘。朝托出。暮托歸。裏許有無惟自知。半世生涯只麼去。眼上何愁不帶眉。慳囊破。慢幢摧。鉢盂內外生光輝。兩手從空俱放下。茅菴四壁清風吹。兀坐蒲團無伴侶。閑將一年十二月從頭舉。正月一。鉢盂不用從人覔。二月春風吹大地。鉢盂上下千花綴。靈雲悟道三月春。鉢盂也解笑飜身。四月藂林齊禁足。鉢盂不受人抅。束光陰瞥爾交重五。黑漆鉢盂街上舞。六月六。鉢盂裏許無三伏。七月秋。萬象森羅一鉢収。人間八月中秋節。錯認鉢盂是明月。黃花滿地知重九。黑鉢仰天開大口。十月十。一日鉢盂兩度濕。月建子。無底鉢盂提不起。數到年窮并臈盡。鉢盂不用重安柄。人間光影急如流。明日新正又起頭。說甚麼。德山用棒。投子提油。香嚴上樹。雪峯輥毬。任你祖師西來十萬里。光吞赤縣。道播神州。爭似儂家持一鉢。一切時中得自由。</p>
</div>
<div class='div-other'><a id='mulu97' />
<p class='h2'>行脚歌</p><p>七尺烏藤鑄生䥫。幾向山中抝不折。橫拈倒用二十年。從來觸處無途轍。一双草鞋元沒底。況是龜毛穿兩耳。深包十箇脚指頭。踏著風雲四邊起。我有鉢盂惟一隻。非瓦非金亦非錫。朝朝托向十字街。具眼衲僧俱不識。三般道具又隨身。天上人間不隔塵。便與麼去當行脚。四海眼空無近隣。行脚來。行脚去。業識茫茫無本據。行脚東。行脚西。路在胸中孰共知。有人喚我作行脚。風前笑倒黃番綽。我儂不學老趙州。走上人門尋戲諕。縱目不知湖海寬。動步只嫌天地窄。掉臂拂開天外雲。轉身衝破千山色。有時行脚還不然。看山看水只隨緣。不留此土。不到西天。五臺不要訪室利。峨眉不求親普賢。了知大道如弦直。長安路不生荊棘。有脚要行爭柰何。佛祖至今浮逼逼。要知幻住行脚到何處。未跨出門機<span class='corr'>已</span>露。更若問我幾時回浙西。那裏見予曾動步。</p>
</div>
<div class='div-other'><a id='mulu98' />
<p class='h2'>自做得歌</p><p>佛法混融無間隔。四聖六凡同一脉。良由迷悟瞥然興。昇與沉皆自做得。古人心口如絃直。突出機先無揀擇。看渠落處絕商量。如何是佛。自做得。莫生受。眉裏白毫充宇宙。古今不肯回首看。何緣只管隨人後。自做得。最端的。動輙由他第八識。輕輕轉作圓鏡光。一毫不用從人覔。自做得。難軃避。劒穽火坑遭陷墜。方知業不從外來。都緣自把靈光背。自做得。不可解。積世無明深似海。驢腮馬頷不知羞。佛也難教伊變改。自做得。要你知。快須識破貪嗔癡。三界無根無主宰。生死輪回怨阿誰。自做得。須早悟。也沒西天并此土。自從踏碎鐵圍山。脚跟總是無生路。自做得。宜猛信。覿體不須論遠近。纖毫凡聖情未消。依前輥入魔軍陣。自做得。真道理。達磨當門無板齒。口開露出䥫心肝。擬待承當還不是。自做得。是甚麼。遇境逢緣無不可。天下何曾有鬼神。禍福從衡皆在我。我亦自做得。人亦自做得。壽夭窮通動靜語默。只箇自做得。亦是自做得。會得自做得。也沒自做得。自不做號做不自得。得何曾真得得。自做得。自做得。叮嚀只為分明極。了事男兒更不知。請待當來問彌勒。</p>
</div>
<div class='div-other'><a id='mulu99' />
<p class='h2'>紙襖歌</p><p>道人活計無價好。一幅溪藤裁箇襖。脫白露淨光浮浮。絕勝形山如意寶。有時坐。冽冽風霜吹不過。有時行。藉藉春風動地生。有時不動亦不靜。表裏虗明照心鏡。蘆花明月共相親。一團雪底藏陽春。說甚秦麻并越苧。吳綾并蜀錦。更堪笑。在青州做底重七斤。爭似我寸絲不掛。萬縷橫陳。全體用。最天真。富貴如何說向人。</p>
</div>
<div class='div-other'><a id='mulu100' />
<p class='h2'>水雲自在歌</p><p>我愛水雲常自在。任運逍遙無變改。直下千山成遷流。遠對斜陽散文彩。水無心兮雲無心。只此無今蓋無古。膚寸長空非遠近。巨浸蹄窪何淺深。水兮雲兮人莫測。宇宙雖寬拘不得。萬里鯨波漲海東。千丈龍光照天地。水雲合配聖賢心。舒卷流行不涉塵。霖雨垂澤何曾外一人。水雲只合方吾道。光燁燁兮聲浩浩。鬼神莫測其機。起盡元無謾尋。道人住此水雲中。自在自在無終窮。圓湛影裏浸虗碧。明白光中藏太空。水合雲兮雲合水。水雲自在同天理。我見君心合水雲。自在應知絕倫比。客來共觀梁上題。俯仰水雲誰不知。自在奚止到今日。百世相傳無盡時。</p>
</div>
<div class='div-other'><a id='mulu101' />
<p class='h2'>松花廩歌</p><p>半生幻住西天目。每愛好山如骨肉。破鐺無米不下床。瘦腰三蔑從教束。鄰翁白日來打門。且笑且言聲滿屋。還知屋外老松花。絕勝農家千斗粟。堪作飯。玉穗金英光燦爛。堪作粥。碧雪紫霞香馥郁。壓成餅。氷雪蟠屈龍虵影。揑成團。烟雲磊磈牙齒寒。我聞千年老松花為石。肉眼凡夫有誰識。更擬尋枝摘葉看。我道未曾甞此食。絕耒耔。非栽培。秋濤萬里驅風雷。我疑烏兔推翻八角磨。盡把虗空輕碾破。不向機先信手拈。眨得眼來俱蹉過。毗耶謾自求香積。展手開田徒費力。誰知只在屋簷頭。萬劫要教飢不得。阿呵呵。誰辨的。苔堦掃盡廩未空。明月春風又狼藉。</p>
</div></div>
<p class='juan'>天目中峯廣慧禪師語<span class='note-inline'>(終)</span></p>
</div><!-- end of div[@id='body'] -->
</body></html>