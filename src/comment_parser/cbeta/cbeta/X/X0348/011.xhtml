<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>維摩經無我疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />維摩詰所說經無我疏卷第十一</p><p class="byline">天台山幽溪沙門　傳燈　著</p>
<div class='div-other'><a id='mulu24' />
<div class='div-commentary'><p style="margin-left:1em">○十釋香積品二。初釋品題。</p>
</div>
<div class='div-orig'><p>維摩詰所說經香積佛品第十</p>
</div>
<div class='div-commentary'><p style="margin-left:1em">香積因緣。其所顯發。道理至大。而舍利弗心念欲食。其事極小。緣㣲機以發巨弩。因小種而成大樹。佛法因緣。固不可得而思議也。</p>
<p style="margin-left:1em">○二釋經文十五。初乞食香積六。初身子念食。</p>
</div>
<div class='div-orig'><p>於是舍利弗心念。日時欲至。此諸菩薩當於何食。</p>
</div>
<div class='div-commentary'><p style="margin-left:1em">什公曰。舍利弗獨發念者。其旨有三。一者結業之體。未能無資。二絕意大方。樂法不深。三推<span class='corr'>已</span>有待。謂眾亦然。處弟子之上。宜為眾致供也。</p>
<p style="margin-left:1em">○二知念呵許二。初呵。</p>
</div>
<div class='div-orig'><p>時維摩詰知其意。而語言。佛說八解脫。仁者受行。豈雜欲食而聞法乎。</p>
</div>
<div class='div-commentary'><p style="margin-left:1em">肇公曰。佛說八解脫。乃是無欲之嘉肴。養法身之上饍。仁者親受。謂無多求。然方雜食想。而欲聽法。豈是無舉來求之情乎。</p>
<p style="margin-left:1em">○二許。</p>
</div>
<div class='div-orig'><p>若欲食者。且待須臾。當令汝得未曾有食。</p>
</div>
<div class='div-commentary'><p style="margin-left:1em">○三神力示眾八。初現其國土。</p>
</div>
<div class='div-orig'><p>時維摩詰。即入三昧。以神通力。示諸大眾。上方界分。過四十二恒河沙佛土。有國名眾香。佛號香積。今現在其國。</p>
</div>
<div class='div-commentary'><p style="margin-left:1em">三昧。體也。神通。用也。眾香國土。體用之中所現色象也。水澄月現。鏡淨像生。三者相依。大用斯顯。</p>
<p style="margin-left:1em">○二顯其香氣。</p>
</div>
<div class='div-orig'><p>香氣比於十方諸佛世界人天之香。最為第一。</p>
</div>
<div class='div-commentary'><p style="margin-left:1em">香臭二氣。皆鼻根所對之境。所以不同者。由眾生報境差別也。娑婆欲界。惟有穢境。由穢心惡行所感。淨土人居。惟有玅境。由淨心善行所致。香積又淨土中之最淨者。故香氣最勝。此亦同居淨土相耳。</p>
<p style="margin-left:1em">○三顯惟菩薩。</p>
</div>
<div class='div-orig'><p>彼土無有聲聞辟支佛名。唯有清淨大菩薩眾。佛為說法。</p>
</div>
<div class='div-commentary'><p style="margin-left:1em">極樂世界。無三惡道名。何況有實。是則猶有二乘。香積國土。無二乘名。同居淨中極淨土也。</p>
<p style="margin-left:1em">○四土惟香作。</p>
</div>
<div class='div-orig'><p>其界一切。皆以香作樓閣。經行香地。苑囿皆香。</p>
</div>
<div class='div-commentary'><p style="margin-left:1em">娑婆土體。純以土泥瓦石為之。比之淨土。其穢可知。</p>
<p style="margin-left:1em">○五食香周遍。</p>
</div>
<div class='div-orig'><p>其食香氣。周流十方無量世界。</p>
</div>
<div class='div-commentary'><p style="margin-left:1em">○六正共坐食。</p>
</div>
<div class='div-orig'><p>時彼佛。與諸菩薩。方共坐食。</p>
</div>
<div class='div-commentary'><p style="margin-left:1em">此間身子念食。適當日午食時。彼方坐食。與此界同。故知土是同居。</p>
<p style="margin-left:1em">○七供自諸天。</p>
</div>
<div class='div-orig'><p>有諸天子。皆號香嚴。悉發阿耨多羅三藐三菩提心。供養彼佛及諸菩薩。</p>
</div>
<div class='div-commentary'><p style="margin-left:1em">此土精藍。不自熟食。而乞自檀那。彼國清眾。亦不熟食。而供自諸天。土之清淨汙穢所以分。報之自然勉然所以別也。</p>
<p style="margin-left:1em">○八眾皆目見。</p>
</div>
<div class='div-orig'><p>此諸大眾。莫不目見。</p>
</div>
<div class='div-commentary'><p style="margin-left:1em">淨穢之報既殊。上下之去又遠。而此大眾。莫不目見。顯淨名之神通自在。借大眾之見量難思也。</p>
<p style="margin-left:1em">○四問誰致食四。初維摩發問。</p>
</div>
<div class='div-orig'><p>時維摩詰問眾菩薩言。諸仁者。誰能致彼佛飯。</p>
</div>
<div class='div-commentary'><p style="margin-left:1em">○二文殊威置。</p>
</div>
<div class='div-orig'><p>以文殊師利威神力故。咸皆默然。</p>
</div>
<div class='div-commentary'><p style="margin-left:1em">眾會菩薩。具神通者多。苟曰我能。則維摩之功德不顯。此經之功德無歸。故文殊以神力令眾會默然。</p>
<p style="margin-left:1em">○三維摩呵恥。</p>
</div>
<div class='div-orig'><p>維摩詰言。仁此大眾。無乃可恥。</p>
</div>
<div class='div-commentary'><p style="margin-left:1em">○四文殊騰誡。</p>
</div>
<div class='div-orig'><p>文殊師利曰。如佛所言。勿輕未學。</p>
</div>
<div class='div-commentary'><p style="margin-left:1em">始維摩不即致飯者。亦示所以謙光也。文殊與眾默然者。亦示所以推讓也。彼此佯為不然。欲共匠成法器耳。</p>
<p style="margin-left:1em">○五直徑顯化四。初化作菩薩。</p>
</div>
<div class='div-orig'><p>於是維摩詰。不起于座。居眾會前。化作菩薩。相好光明。威德殊勝。蔽於眾會。</p>
</div>
<div class='div-commentary'><p style="margin-left:1em">○二告勅當往。</p>
</div>
<div class='div-orig'><p>而告之曰。汝往上方界分。度如四十二恒河沙佛土。有國名眾香。佛號香積。與諸菩薩。方共坐食。</p>
</div>
<div class='div-commentary'><p style="margin-left:1em">○三示其致辭。</p>
</div>
<div class='div-orig'><p>汝往到彼。如我辭曰。維摩詰。稽首世尊足下。致敬無量。問訊起居。少病少惱。氣力安不。</p>
</div>
<div class='div-commentary'><p style="margin-left:1em">香積淨土。大眾無病。矧佛身乎。今以此為問者。不過且用娑婆問佛之法。以為修敬之辭耳。</p>
<p style="margin-left:1em">○四當述所願。</p>
</div>
<div class='div-orig'><p>願得世尊所食之餘。當於娑婆世界。施作佛事。令此樂小法者得弘大道。亦使如來名聲普聞。</p>
</div>
<div class='div-commentary'><p style="margin-left:1em">乞其香飯。施作佛事。有此兩意。一化小令大。二顯佛名聲。</p>
<p style="margin-left:1em">○六菩薩承命三。初菩薩去儀。</p>
</div>
<div class='div-orig'><p>時化菩薩。即於會前。昇于上方。舉眾皆見其去。到眾香界。禮彼佛足。</p>
</div>
<div class='div-commentary'><p style="margin-left:1em">○二述所致辭。</p>
</div>
<div class='div-orig'><p>又聞其言。維摩詰稽首世尊足下。致敬無量。問訊起居。少病少惱。氣力安不。</p>
</div>
<div class='div-commentary'><p style="margin-left:1em">○三述其所願。</p>
</div>
<div class='div-orig'><p>願得世尊所食之餘。欲於娑婆世界。施作佛事。使此樂小法者。得弘大道。亦使如來名聲普聞。</p>
</div>
<div class='div-commentary'><p style="margin-left:1em">○二彼眾問佛。</p>
</div>
<div class='div-orig'><p>彼諸大士。見化菩薩。歎未曾有。今此上人。從何所來。娑婆世界。為在何許。云何名為樂小法者。即以問佛。</p>
</div>
<div class='div-commentary'><p style="margin-left:1em">聞其言異尋常。見其迹現不測。故歎未曾有。而其問辭有三。一問人從何來。二問土在何許。三問何名小法。皆香積未有之事也。</p>
<p style="margin-left:1em">○三彼佛答眾三。初答第二問。</p>
</div>
<div class='div-orig'><p>佛告之曰。下方度如四十二恒河沙佛土。有世界名娑婆。</p>
</div>
<div class='div-commentary'><p style="margin-left:1em">○二答第三問。</p>
</div>
<div class='div-orig'><p>佛號釋迦牟尼。今現在於五濁惡世。為樂小法眾生。敷演道教。</p>
</div>
<div class='div-commentary'><p style="margin-left:1em">○三答第一問三。初彼佛正答。</p>
</div>
<div class='div-orig'><p>彼有菩薩名維摩詰。住不可思議解脫。為諸菩薩說法。故遣化來稱揚我名。并讚此土。令彼菩薩增益功德。</p>
</div>
<div class='div-commentary'><p style="margin-left:1em">○二彼眾更問。</p>
</div>
<div class='div-orig'><p>彼菩薩言。其人何如。乃作是化。德力無畏。神足若斯。</p>
</div>
<div class='div-commentary'><p style="margin-left:1em">○三佛為答之。</p>
</div>
<div class='div-orig'><p>佛言甚大。一切十方。皆遣化往施作佛事。饒益眾生。</p>
</div>
<div class='div-commentary'><p style="margin-left:1em">○四彼佛與飯。</p>
</div>
<div class='div-orig'><p>於是香積如來。以眾香鉢。盛滿香飯。與化菩薩。</p>
</div>
<div class='div-commentary'><p style="margin-left:1em">○五菩薩偕來四。初菩薩欲往。</p>
</div>
<div class='div-orig'><p>時彼九百萬菩薩俱發聲言。我欲詣娑婆世界。供養釋迦牟尼佛。并欲見維摩詰等諸菩薩眾。</p>
</div>
<div class='div-commentary'><p style="margin-left:1em">○二許可誡餝三。初誡攝身香。</p>
</div>
<div class='div-orig'><p>佛言可往。攝汝身香。無令彼諸眾生。起惑著心。</p>
</div>
<div class='div-commentary'><p style="margin-left:1em">○二誡捨本形。</p>
</div>
<div class='div-orig'><p>又當捨汝本形。勿使彼國求菩薩者。而自鄙恥。</p>
</div>
<div class='div-commentary'><p style="margin-left:1em">淨土佛身高大。菩薩亦然。如法華經淨華宿王智佛。告玅音菩薩。汝身四萬二千由旬。我身六百八十萬由旬。此之可知。</p>
<p style="margin-left:1em">○三誡弗輕礙。</p>
</div>
<div class='div-orig'><p>又汝於彼。莫懷輕賤而作礙想。所以者何。十方國土皆如虗空。又諸佛為欲化諸樂小法者。不盡現其清淨土耳。</p>
</div>
<div class='div-commentary'><p style="margin-left:1em">眾生報土。雖因自感。亦由佛現。如來隱淨現穢。化道宜然。無以淨而賤穢可也。</p>
<p style="margin-left:1em">○三同至丈室。</p>
</div>
<div class='div-orig'><p>時化菩薩既受鉢飯。與彼九百萬菩薩。俱承佛威神。及維摩詰力。於彼世界忽然不現。須臾之間。至維摩詰舍。</p>
</div>
<div class='div-commentary'><p style="margin-left:1em">○四化座與坐。</p>
</div>
<div class='div-orig'><p>時維摩詰。即化作九百萬師子之座。嚴好如前。諸菩薩皆坐其上。</p>
</div>
<div class='div-commentary'><p style="margin-left:1em">合前共有九百三萬二千。舉高八萬四千由旬師子座。居丈室中也。</p>
<p style="margin-left:1em">○六菩薩授食。</p>
</div>
<div class='div-orig'><p>時化菩薩。以滿鉢香飯。與維摩詰。</p>
</div>
<div class='div-commentary'><p style="margin-left:1em">○七飯香遠聞。</p>
</div>
<div class='div-orig'><p>飯香普薰毗耶離城。及三千大千世界。</p>
</div>
<div class='div-commentary'><p style="margin-left:1em">○八聞香俱來二。初毗耶眾集二。初月葢偕眾。</p>
</div>
<div class='div-orig'><p>時毗耶離婆羅門居士等。聞是香氣。身意快然。歎未曾有。於是長者主月葢。從八萬四千人。來入維摩詰舍。</p>
</div>
<div class='div-commentary'><p style="margin-left:1em">○二喜勝敬禮。</p>
</div>
<div class='div-orig'><p>見其室中菩薩甚多。諸師子座。高廣嚴好。皆大歡喜。禮眾菩薩及大弟子。却住一面。</p>
</div>
<div class='div-commentary'><p style="margin-left:1em">○二天神皆來。</p>
</div>
<div class='div-orig'><p>諸地神虗空神。及欲色界諸天。聞此香氣。亦皆來入維摩詰舍。</p>
</div>
<div class='div-commentary'><p style="margin-left:1em">○九維摩命食二。初命食。</p>
</div>
<div class='div-orig'><p>時維摩詰語舍利弗等諸大聲聞。仁者。可食如來甘露味飯。</p>
</div>
<div class='div-commentary'><p style="margin-left:1em">獨命聲聞。而不命菩薩者。菩薩可以食。可以無食。可以無食故不念食。故不命之。可以食。是以又同食也。聲聞可以食。不可以無食。可以食。是故念食。故特命之。且將誡餝無以限意。菩薩非誡餝類故不在其命。如來甘露味飯者。一以味之甘美。喻若甘露。一以獲食此食者。必證甘露之果。夫世之五欲。悉能令人生貪著。造惡業。召生死。惟味之為欲。又其甚之。以其能生人須欲之心故也。今也香積之飯。從大悲所薰。五分法身所生。不生欲而又能令人離欲。將食此飯者。必反嘗其嘗。還嘗循元。內合涅槃。故名甘露味飯。今之行人雖䬸分段。若能反嘗其嘗。還嘗循元。即謂之甘露味飯可也。寄語食者。無事泛嘗。</p>
<p style="margin-left:1em">○二誡餝。</p>
</div>
<div class='div-orig'><p>大悲所熏。無以限意食之使不消也。</p>
</div>
<div class='div-commentary'><p style="margin-left:1em">什公曰。熏義有三。一大悲果報。二悲心所念。三以慈眼視之。食此飯。應發大心建大業。是名報恩。報恩名為消也。</p>
<p style="margin-left:1em">○十聲聞念少。</p>
</div>
<div class='div-orig'><p>有異聲聞。念是飯少。而此大眾。人人當食。</p>
</div>
<div class='div-commentary'><p style="margin-left:1em">○十一誡其小智二。初正誡。</p>
</div>
<div class='div-orig'><p>化菩薩曰。勿以聲聞小德小智。稱量如來無量福慧。四海有竭。此飯無盡。使一切人食。摶若須彌。乃至一劫。猶不能盡。</p>
</div>
<div class='div-commentary'><p style="margin-left:1em">○二徵釋。</p>
</div>
<div class='div-orig'><p>所以者何。無盡戒定智慧解脫解脫知見。功德具足者。所食之餘。終不可盡。</p>
</div>
<div class='div-commentary'><p style="margin-left:1em">世間福德諸天。所受之食。尚不可思議。何況究竟五分法身。功德具足者。可思議哉。</p>
<p style="margin-left:1em">○十二眾食不儩。</p>
</div>
<div class='div-orig'><p>於是鉢飯。悉飽眾曾。猶故不儩。</p>
</div>
<div class='div-commentary'><p style="margin-left:1em">○十三受食獲益二。初食<span class='corr'>已</span>安樂。</p>
</div>
<div class='div-orig'><p>其諸菩薩聲聞天人食此飯者。身安快樂。譬如一切樂莊嚴國諸菩薩也。</p>
</div>
<div class='div-commentary'><p style="margin-left:1em">極樂國土。若至食時。七寶玅鉢。各至其前。滿中香飯隨意而食。而有四益。一者適可其意。消除饑渴。二者四大調和。無有違反。三者食<span class='corr'>已</span>即消。無有遺滓。四者不生味著。增人道意。</p>
<p style="margin-left:1em">○二毛孔出香。</p>
</div>
<div class='div-orig'><p>又諸毛孔。皆出玅香。亦如眾香國土諸樹之香。</p>
</div>
<div class='div-commentary'><p style="margin-left:1em">○十四彼此問法六。初此菩薩問法二。初維摩問。</p>
</div>
<div class='div-orig'><p>爾時維摩詰問眾香菩薩。香積如來。以何說法。</p>
</div>
<div class='div-commentary'><p style="margin-left:1em">○二菩薩答。</p>
</div>
<div class='div-orig'><p>彼菩薩曰。我土如來無文字說。但以眾香。令諸天人得入律行。菩薩各各坐香樹下。聞斯玅香。即獲一切德藏三昧。得是三昧者。菩薩所有功德皆悉具足。</p>
</div>
<div class='div-commentary'><p style="margin-left:1em">諸佛國土。所作佛事。因倒因起。以六塵為之主。六根六識為之從。又以七大總和融之。楞嚴以二十五方便。為所入圓通法門者以此。第眾生於此諸法。根有利鈍。必選利者。可以長修學。可以淺深同說法。以被當機。如佛勅文殊獨選耳門。香積國土所作佛事亦然。非無餘門可以入道。但彼眾生。鼻根最利。故惟以眾香。而作佛事。言即入律行者。此指三學之初門也。始入道者。才一聞香。即能止惡防非故也。次云即獲一切德藏三昧。此又言聞香即得定之與慧也。此之三昧。乃圓中大定。所謂圓中圓滿非但中。此中本具一切法。既稱一切功德之藏。則菩薩一切功德。有何一法。而不具足。此如華嚴破無明惑。登初發心住。發一切境界。此正因理心發也。發一切智慧。此了因智心發也。發一切功德。此緣因行心發也。三心俱發。故謂之一切德藏三昧。</p>
<p style="margin-left:1em">○二彼菩薩問法二。初菩薩問。</p>
</div>
<div class='div-orig'><p>彼諸菩薩問維摩詰。今世尊釋迦牟尼。以何說法。</p>
</div>
<div class='div-commentary'><p style="margin-left:1em">○二維摩答三。初總指今佛說法。</p>
</div>
<div class='div-orig'><p>維摩詰言。此土眾生。剛強難化。故佛為說剛強之語。以調伏之。</p>
</div>
<div class='div-commentary'><p style="margin-left:1em">○二別示今佛說法。</p>
</div>
<div class='div-orig'><p>言是地獄。是畜生。是餓鬼。是諸難處。是愚人生處。是身邪行。是身邪行報。是口邪行。是口邪行報。是意邪行。是意邪行報。是殺生。是殺生報。是不與取。是不與取報。是邪婬。是邪婬報。是妄語。是妄語報。是兩舌。是兩舌報。是惡口。是惡口報。是無義語。是無義語報。是貪嫉。是貪嫉報。是瞋惱。是瞋惱報。是邪見。是邪見報。是慳吝。是慳悋報。是毀戒。是毀戒報。是瞋恚。是瞋恚報。是懈怠。是懈怠報。是亂意。是亂意報。是愚癡。是愚癡報。是結戒。是持戒。是犯戒。是應作。是不應作。是障礙。是不障礙。是得罪。是離罪。是淨。是垢。是有漏。是無漏。是邪道。是正道。是有為。是無為。是世間。是涅槃。</p>
</div>
<div class='div-commentary'><p style="margin-left:1em">佛所說法常依四種悉檀。一世界悉檀。令人獲歡喜益。二為人悉檀。令人獲生善益。三對治悉檀。令人獲破惡益。四第一義悉檀。令人獲入理益。然於其中。又隨國土淨穢不同。而所用有增減多少。若世界為人二種悉檀。則淨穢俱用。如眾香國。以香為佛事。即世界悉檀。歡喜義也。令諸天人得入律行。即為人生善義也。聞斯玅香即獲一切德藏功德。即入理義也。葢淨土根利。不必用剛強之語以說對治之法。故不全用之。若我娑婆。佛所說法。而四悉俱用。獨於對治一悉。偏用居多。是以維摩居士歷歷言之。甚言此土眾生剛強濁惡。對治說法。有如此也。</p>
<p style="margin-left:1em">○三總結三。初法。</p>
</div>
<div class='div-orig'><p>以難化之人心如猿猴。故以若干種法。制御其心。乃可調伏。</p>
</div>
<div class='div-commentary'><p style="margin-left:1em">○二喻。</p>
</div>
<div class='div-orig'><p>譬如象馬[怡-台+龍]悷不調。加諸楚毒。乃至徹骨。然後調伏。</p>
</div>
<div class='div-commentary'><p style="margin-left:1em">什公曰。馬有五種。第一見鞭影。即時調伏。第二得鞭乃伏。第三以利錐<span class='corr'>刺</span>皮乃伏。第四穿肌乃伏。第五徹骨乃伏。眾生利鈍。亦有五品。第一但見他無常。其心便悟。第二見知識無常。其心乃悟。第三見兄弟親戚無常。其心乃悟。第四見父母無常。其心乃悟。第五自身無常。極受苦惱。復加以苦言。然後乃悟也。</p>
<p style="margin-left:1em">○三結。</p>
</div>
<div class='div-orig'><p>如是剛強難化眾生。故以一切苦切之言。乃可入律。</p>
</div>
<div class='div-commentary'><p style="margin-left:1em">○三彼菩薩讚美二。初讚如來。</p>
</div>
<div class='div-orig'><p>彼諸菩薩聞說是<span class='corr'>已</span>。皆曰未曾有也。如世尊釋迦牟尼佛。隱其無量自在之力。乃以貧所樂法。度脫眾生。</p>
</div>
<div class='div-commentary'><p style="margin-left:1em">什公曰。晦跡潛明。自同貧乞。自同貧乞。則與相接。接則易鄰。故為貧所信樂也。</p>
<p style="margin-left:1em">○二讚菩薩。</p>
</div>
<div class='div-orig'><p>斯諸菩薩。亦能勞謙。以無量大悲生是佛土。</p>
</div>
<div class='div-commentary'><p style="margin-left:1em">○四維摩顯勝二。初總說此土菩薩功德多。</p>
</div>
<div class='div-orig'><p>維摩詰言。此土菩薩。於諸眾生大悲堅固。誠如所言。然其一世饒益眾生。多於彼國百千劫行。</p>
</div>
<div class='div-commentary'><p style="margin-left:1em">什公曰。譬如良醫遇疫劫中。醫術大行。廣施眾藥。所療者眾。致供無量。菩薩大士。處不淨國。亦復如是。眾惡彌滋。兼濟乃弘。十事法藥。廣濟眾病。化廣利深。一世超於萬劫。</p>
<p style="margin-left:1em">○二別釋此土菩薩十事勝二。初標。</p>
</div>
<div class='div-orig'><p>所以者何。此娑婆世界。有十事善法。諸餘淨土。之所無有。</p>
</div>
<div class='div-commentary'><p style="margin-left:1em">○二釋。</p>
</div>
<div class='div-orig'><p>何等為十。以布施攝貧窮。以淨戒攝毀禁。以忍辱攝瞋恚。以精進攝懈怠。以禪定攝亂意。以智慧攝愚癡。說除難法度八難者。以大乘法度樂小乘者。以諸善根濟無德者。常以四攝成就眾生。是為十。</p>
</div>
<div class='div-commentary'><p style="margin-left:1em">什公曰。癡有二種。一者一切法中癡。二者於諸佛深法中不能明了。不淨國中。有二種癡。淨國中乃說唯有佛法中不了癡。</p>
<p style="margin-left:1em">燈曰。準例餘度。亦有二種。略如貧窮二種。一者貧於資生。二者貧於功德。不淨國中。有二種貧。淨國中。唯有功德貧。毀禁二種。一者四重毀禁貪。二者六根侵毀六塵貪。不淨國中。有二種毀。淨國中。唯有六塵毀耳。嗔恚二種。一惡罵捶打嗔。二六塵侵犯嗔。不淨國中。有二種嗔。淨國惟有六塵侵犯嗔耳。懈怠二種。一事上懈怠。二理上懈怠。不淨國中。有二種懈。淨國唯有理懈耳。亂意二種。一世間亂意。二出世間亂意。不淨國中。具足二種。淨國唯有出世亂意耳。苟不了此。則不淨國中。須用六度。淨國中無有六度。又何以為菩薩度門哉。</p>
<p style="margin-left:1em">○五彼土菩薩重問。</p>
</div>
<div class='div-orig'><p>彼菩薩曰。菩薩成就幾法。於此世界行無瘡疣。生於淨土。</p>
</div>
<div class='div-commentary'><p style="margin-left:1em">什公曰。深行菩薩。非所疑也。今淺行者。處不淨國。恐其行淺功微。未能自拔。譬如少湯投之大水。亦如少力之人入水救溺。未能兼濟。則與彼俱淪。故問以何為法。得生淨國也。</p>
<p style="margin-left:1em">○六維摩詰為說二。初總示八法。</p>
</div>
<div class='div-orig'><p>維摩詰言。菩薩成就八法。於此世界行無瘡疣。生於淨土。</p>
</div>
<div class='div-commentary'><p style="margin-left:1em">○二別示八法。</p>
</div>
<div class='div-orig'><p>何等為八。饒益眾生而不望報。代一切眾生受諸苦惱。所作功德盡以施之。等心眾生謙下無礙。於諸菩薩視之如佛。所未聞經聞之不疑。不與聲聞而相違背。不嫉彼供。不高<span class='corr'>己</span>利。而於其中調伏其心。常省<span class='corr'>己</span>過。不訟彼短。恒以一心求諸功德。是為八法。</p>
</div>
<div class='div-commentary'><p style="margin-left:1em">瘡疣者。玉之瑕。身之疵也。菩薩苟有乎此。則行未足淨。而淨土不得生矣。維摩所說。則示以八行。以去八疵。饒益眾生。固菩薩之美行也。苟或望報。則瘡疣矣。乃至常省<span class='corr'>己</span>過。不訟彼短。固菩薩之美行也。苟不恒以一心求諸功德。則瘡疣矣。修此八行。去此八病。誠行菩薩行無瑕之美玉。得生淨土捷疾之神足也。然而永異漁人之八疵。近乎分別善惡之八誡。一世間誡。一出世間菩薩上上誡。無足同日而語也。</p>
<p style="margin-left:1em">○十五聞品獲益。</p>
</div>
<div class='div-orig'><p>維摩詰文殊師利。於大眾中說是法時。百千天人。皆發阿耨多羅三藐三菩提心。十千菩薩得無生法忍。</p>
</div>
<div class='div-commentary'><p style="margin-left:1em">發心有三。一名字。二相似。三分真。既進讓十千菩薩無生法忍。分真之發心。退非名字之始發於僧那。當同仁王十善菩薩發大心。長別三界苦輪海也。</p>
<p style="margin-left:1em">判教圓頓可知。</p>
<p style="margin-left:1em">觀解者。食有四種。一明相出時。諸天諸仙受食時也。可表空觀。二中食。佛菩薩受食時也。可表中觀。三夜食。鬼神受食時也。四未明早食。畜生受食時也。可表假觀。今舍利弗心念。日時欲至。此諸菩薩當於何食。正中食時。葢聲聞<span class='corr'>已</span>破見思。一切智成。不乏空食。遊戲神通。淨佛國土。不生好樂。不念假食明矣。惟受斥小歎大之後。實慕迴空向中之觀。日時欲至。當於何食。是念中觀之食。維摩所乞。香積之食。適彼諸菩薩。方共坐食。中道之食明矣。此之中觀。從本性第一義天流出。故曰有諸天子。供養彼佛。但乞來之食。雖是中道。圓中非但。中必空假。故彼菩薩。聞斯玅香。即獲一切德藏三昧。正以方丈之室。三根普被。四教並談。有諸凡夫在會須空食者。有諸聲聞菩薩在會須假食者。有諸菩薩在會須中食者。無不禪悅為食法喜充滿。如聞品獲益。有發道心者。有入無生者。此其證也。然有須此禪悅為食者。舍利弗等是也。有但聞法歡喜即獲充滿者。諸菩薩與香積俱來之眾。聞居士菩薩彼此問法。而獲利益是也。是則但能於一心中修三種止觀。伏斷三惑上昏動之病。即是飽䬸香積。頓獲禪悅法喜也。</p>
</div></div>
<div class='div-other'><a id='mulu25' />
<div class='div-commentary'><p style="margin-left:1em">○十一釋菩薩行品二。初釋品題。</p>
</div>
<div class='div-orig'><p>維摩詰所說經菩薩行品第十一</p>
</div>
<div class='div-commentary'><p style="margin-left:1em">菩薩行。即香積菩薩請問法要。如來為說有盡不盡二種法門也。第將啟斯要。其發有漸。始必俱歸佛所。次則如法問慰。乃至說佛事廣多。然後菩薩請法還土。是以未說法要。先歷事故也如此。</p>
<p style="margin-left:1em">○二釋經文三。初先歷事故六。初俱歸佛所四。初菴園現相三。初園地莊嚴。</p>
</div>
<div class='div-orig'><p>是時佛說法於菴羅樹園。其地忽然廣博嚴事。一切眾會。皆作金色。</p>
</div>
<div class='div-commentary'><p style="margin-left:1em">肇公曰。至人無常所。理會是鄰。如來淨名。雖服殊處異。然妙存有在。所以來往興化。共弘不思議道也。因遣問疾。所明若上。今將詣如來封印茲典。故先現斯瑞。以啟羣心者也。</p>
<p style="margin-left:1em">○二慶喜問故。</p>
</div>
<div class='div-orig'><p>阿難白佛言。世尊。以何因緣。有此瑞應。是處忽然廣博嚴事。一切眾會皆作金色也。</p>
</div>
<div class='div-commentary'><p style="margin-left:1em">○三佛答所以。</p>
</div>
<div class='div-orig'><p>佛告阿難。是維摩詰文殊師利。與諸大眾。恭敬圍繞。發意欲來。故先為此瑞應。</p>
</div>
<div class='div-commentary'><p style="margin-left:1em">○二丈室來儀二。初維摩偕文殊見佛。</p>
</div>
<div class='div-orig'><p>於是維摩詰語文殊師利。可共見佛。與諸菩薩禮事供養。</p>
</div>
<div class='div-commentary'><p style="margin-left:1em">○二文殊答維摩往矣。</p>
</div>
<div class='div-orig'><p>文殊師利言。善哉行矣。今正是時。</p>
</div>
<div class='div-commentary'><p style="margin-left:1em">○三神力擎眾。</p>
</div>
<div class='div-orig'><p>維摩詰即以神力。持諸大眾并師子座。置於右掌。</p>
</div>
<div class='div-commentary'><p style="margin-left:1em">○四廣眾俱往三。初維摩威儀。</p>
</div>
<div class='div-orig'><p>往詣佛所。到<span class='corr'>已</span>著地。稽首佛足。右繞七帀。一心合掌。在一面立。</p>
</div>
<div class='div-commentary'><p style="margin-left:1em">○二菩薩威儀。</p>
</div>
<div class='div-orig'><p>其諸菩薩。即皆避座。稽首佛足。亦繞七帀。於一面立。</p>
</div>
<div class='div-commentary'><p style="margin-left:1em">○三道俗威儀。</p>
</div>
<div class='div-orig'><p>諸大弟子。釋梵四天王等。亦皆避座。稽首佛足。在一面立。</p>
</div>
<div class='div-commentary'><p style="margin-left:1em">○二世尊慰問。</p>
</div>
<div class='div-orig'><p>於是世尊。如法慰問諸菩薩<span class='corr'>已</span>。各令復座。即皆受教。眾坐<span class='corr'>已</span>定。</p>
</div>
<div class='div-commentary'><p style="margin-left:1em">○三佛顯難思四。初問身子見不。</p>
</div>
<div class='div-orig'><p>佛語舍利弗。汝見菩薩大<span class='corr'>士</span>。自在神力之所為乎。</p>
</div>
<div class='div-commentary'><p style="margin-left:1em">○二答唯然<span class='corr'>已</span>見。</p>
</div>
<div class='div-orig'><p>唯然<span class='corr'>已</span>見。</p>
</div>
<div class='div-commentary'><p style="margin-left:1em">○三問於意云何。</p>
</div>
<div class='div-orig'><p>於汝意云何。</p>
</div>
<div class='div-commentary'><p style="margin-left:1em">○四答不可思議。</p>
</div>
<div class='div-orig'><p>世尊。我覩其為。不可思議。非意所圖。非度所測。</p>
</div>
<div class='div-commentary'><p style="margin-left:1em">肇公曰。向與文殊俱入不思議室。因借寶座。覩其神力。兼食香飯。乘掌而還。莫測其變。故自絕於圖度。此經大旨所明。不思議道。故往往多顯不思議跡也。</p>
<p style="margin-left:1em">○四園眾聞香五。初慶喜問佛。</p>
</div>
<div class='div-orig'><p>爾時阿難白佛言。世尊。今所聞香。自昔未有。是為何香。</p>
</div>
<div class='div-commentary'><p style="margin-left:1em">○二佛答毛孔。</p>
</div>
<div class='div-orig'><p>佛告阿難。是彼菩薩毛孔之香。</p>
</div>
<div class='div-commentary'><p style="margin-left:1em">○三身子復語。</p>
</div>
<div class='div-orig'><p>於是舍利弗語阿難言。我等毛孔。亦出是香。</p>
</div>
<div class='div-commentary'><p style="margin-left:1em">○四問所從來。</p>
</div>
<div class='div-orig'><p>阿難言。此所從來。</p>
</div>
<div class='div-commentary'><p style="margin-left:1em">○五答其所致。</p>
</div>
<div class='div-orig'><p>曰。是長者維摩詰。從眾香國。取佛餘飯。於舍食者。一切毛孔。皆香若此。</p>
</div>
<div class='div-commentary'><p style="margin-left:1em">○五明香住久如四。初慶喜啟問。</p>
</div>
<div class='div-orig'><p>阿難問維摩詰。是香氣住當久如。</p>
</div>
<div class='div-commentary'><p style="margin-left:1em">○二維摩答之。</p>
</div>
<div class='div-orig'><p>維摩詰言。至此飯消。</p>
</div>
<div class='div-commentary'><p style="margin-left:1em">○三慶喜復問。</p>
</div>
<div class='div-orig'><p>曰。此飯久如當消。</p>
</div>
<div class='div-commentary'><p style="margin-left:1em">○四維摩復答二。初明分段勢力。</p>
</div>
<div class='div-orig'><p>曰。此飯勢力。至于七日。然後乃消。</p>
</div>
<div class='div-commentary'><p style="margin-left:1em">什公曰。七日乃消。有二因緣。或有食香飯。飯不時消。心必厭捨。故不令久也。亦云應得道者。飯氣時薰。不過七日。必成聖道。如道跡七生七步蛇嚙等。勢不過七步。事不須久。故不令過七日也。</p>
<p style="margin-left:1em">燈曰。七日者。欲界分段之大數也。生善滅惡之數。亦不過七。如初果道跡。必獲滅善生惡數。亦不過七。如人死之亡七。毒蛇嚙人之七步。至於佛設道場。期亦必七。密部呪願亦必至七。以至人無食七日必死。眼無食七日必盲。皆是數也。香飯雖淨國而來。猶屬分段。故功勳勢力。亦必七日乃消也。</p>
<p style="margin-left:1em">○二明入道勢力三。初法二。初小乘入道。</p>
</div>
<div class='div-orig'><p>又阿難。若聲聞人。未入正位。食此飯者。得入正位然後乃消。<span class='corr'>已</span>入正位。食此飯者。得心解脫然後乃消。</p>
</div>
<div class='div-commentary'><p style="margin-left:1em">什公曰。正位者。見諦十六心也。問曰。食香飯云何得道。答曰。體安心靜。發未曾有意。飯尚如此。何況道耶。有此妙果。必有妙因。極大信樂。深信因果。達因果即解緣起。解緣起即見實法。</p>
<p style="margin-left:1em">○二大乘入道。</p>
</div>
<div class='div-orig'><p>若未發大乘意。食此飯者。至發意乃消。<span class='corr'>已</span>發意食此飯者。得無生忍然後乃消。<span class='corr'>已</span>得無生忍食此飯者。至一生補處然後乃消。</p>
</div>
<div class='div-commentary'><p style="margin-left:1em">以此而觀。香飯勳力極大。凡夫聖人。小乘大乘。淺位深位。隨其體量。奏績不同。惟一生補處。欲至佛位。未甞言之。可以見方等法力之不可思議也。</p>
<p style="margin-left:1em">○二譬。</p>
</div>
<div class='div-orig'><p>譬如有藥名曰上味。其有服者。身諸毒滅。然後乃消。</p>
</div>
<div class='div-commentary'><p style="margin-left:1em">○三合。</p>
</div>
<div class='div-orig'><p>此飯如是。滅除一切諸煩惱毒。然後乃消。</p>
</div>
<div class='div-commentary'><p style="margin-left:1em">○六明佛事廣多二。初慶喜略以香飯而為生起。</p>
</div>
<div class='div-orig'><p>阿難白佛言。未曾有也。世尊。如此香飯。能作佛事。</p>
</div>
<div class='div-commentary'><p style="margin-left:1em">○二如來廣說諸法而作佛事二。初明諸佛說法不可思議七。初先為印可。</p>
</div>
<div class='div-orig'><p>佛言如是如是。</p>
</div>
<div class='div-commentary'><p style="margin-left:1em">○二廣為宣說三。初明有諸指示而作佛事二。初明諸法而作佛事二。初正明。</p>
</div>
<div class='div-orig'><p>阿難。或有佛土。以佛光明而作佛事。有以諸菩薩而作佛事。有以佛所化人而作佛事。有以菩提樹而作佛事。有以佛衣服臥具而作佛事。有以飯食而作佛事。有以園林臺觀而作佛事。有以三十二相八十隨形好而作佛事。有以佛身而作佛事。有以虗空而作佛事。</p>
</div>
<div class='div-commentary'><p style="margin-left:1em">○二結成。</p>
</div>
<div class='div-orig'><p>眾生應以此緣得入律行。</p>
</div>
<div class='div-commentary'><p style="margin-left:1em">○二明以諸譬喻而作佛事。</p>
</div>
<div class='div-orig'><p>有以夢幻影響。鏡中像。水中月。熱時燄。如是等喻而作佛事。</p>
</div>
<div class='div-commentary'><p style="margin-left:1em">○二明有諸言說而作佛事。</p>
</div>
<div class='div-orig'><p>有以音聲語言文字而作佛事。</p>
</div>
<div class='div-commentary'><p style="margin-left:1em">○三明無諸說示而作佛事。</p>
</div>
<div class='div-orig'><p>或有清淨佛土。寂寞無言無說。無示無識。無作無為而作佛事。</p>
</div>
<div class='div-commentary'><p style="margin-left:1em">○三無非佛事。</p>
</div>
<div class='div-orig'><p>如是阿難。諸佛威儀進止。諸所施為。無非佛事。</p>
</div>
<div class='div-commentary'><p style="margin-left:1em">○四明其所以。</p>
</div>
<div class='div-orig'><p>阿難。有此四魔八萬四千諸煩惱門。而諸眾生。為之疲勞。諸佛即以此法而作佛事。</p>
</div>
<div class='div-commentary'><p style="margin-left:1em">○五結成法門。</p>
</div>
<div class='div-orig'><p>是名入一切諸佛法門。</p>
</div>
<div class='div-commentary'><p style="margin-left:1em">據此結成法門之先。而言無非佛事。明其所以云有四魔八萬四千煩惱。而諸眾生為之疲勞。即以此法而作佛事。則知諸佛所設度門。不啻如上所說。乃有八萬四千之多。然有諸多八萬。若曰八萬煩惱。此屬集諦境攝。若曰八萬塵勞。此屬苦諦境攝。若曰八萬波羅蜜門。此屬滅諦境攝。若曰八萬陀羅尼門。此屬道諦境攝。又復應知。八萬雖多。不外三毒等分四分煩惱。而此煩惱。又不外六根。故楞嚴云。生死煩惱。菩提涅槃。同是六根。更非他物。是則上文所說。其言雖約。義實該博。以其無非六根六塵。如佛光明。諸菩薩化人。菩提樹佛相好及身。此以眼所對色塵。而作佛事者也。飯食。此以舌根所對味塵。而作佛事者也。眾香。此以鼻根所對香塵。而作佛事者也。園林臺觀天衣。此以身根所對觸塵。而作佛事者也。音聲語言。此以耳根所對聲塵。而作佛事者也。文字亦眼色類。寂莫無言無說。此以意根所對法塵。而作佛事者也。至於無示無識無作無為。此則六根俱拂。而六塵盡掃。而作佛事者也。雖不關根塵。而是亦教體。故神寶記云。但有一法當情及無當情者。無非教體。自非深見此理。難可以筆舌既也。又於其中。有正傍不同。如娑婆世界。則正以聲音而為佛事。故曰此方真教體。清淨在音聞。又有香嚴童子旋鼻香而入道等者。準望諸土。亦不可以一例推也。</p>
<p style="margin-left:1em">○六誡其喜憂。</p>
</div>
<div class='div-orig'><p>菩薩入此門者。若見一切淨好佛土。不以為喜。不貪不高。若見一切不淨佛土。不以為憂。不礙不沒。但於諸佛。生清淨心。歡喜恭敬未曾有也。諸佛如來功德平等。為教化眾生故。而現佛土不同。</p>
</div>
<div class='div-commentary'><p style="margin-left:1em">肇公曰。佛無定所。應物而現。在淨而淨。在穢而穢。美惡自彼。於佛無二。曷為自生憂喜於其間哉。是以豫入此門者。見淨不貪。<span class='corr'>己</span>分不高。覩穢不礙。乖情不沒。故能生真淨心。知佛平等。而應跡不同。此闚[門@俞]之徒。非平等信也。自不入佛事門者。孰能不以淨穢為心哉。</p>
<p style="margin-left:1em">○七顯慧平等八。初明慧無若干二。初譬喻。</p>
</div>
<div class='div-orig'><p>阿難。汝見諸佛國土地有若干。而虗空無若干也。</p>
</div>
<div class='div-commentary'><p style="margin-left:1em">○二合法。</p>
</div>
<div class='div-orig'><p>如是見諸佛色身有若干耳。其無礙慧無若干也。</p>
</div>
<div class='div-commentary'><p style="margin-left:1em">諸<span class='corr'>佛</span>色身。猶如國土。無礙智慧。譬若虗空。身雖多。而慧不應多。土雖諸。而空不應異也。</p>
<p style="margin-left:1em">○二明法皆同等。</p>
</div>
<div class='div-orig'><p>阿難。諸佛色身威相種性。戒定智慧解脫。解脫知見。力無所畏。不共之法。大慈大悲。威儀所行。及其壽命。說法教化。成就眾生。淨佛國土。具諸佛法。悉皆同等。</p>
</div>
<div class='div-commentary'><p style="margin-left:1em">○三明因實建名三。初正遍知。</p>
</div>
<div class='div-orig'><p>是故名為三藐三佛陀。</p>
</div>
<div class='div-commentary'><p style="margin-left:1em">什公曰。三藐三菩提。秦言正徧知。今言三藐三佛陀。言正徧覺也。見法無差。故言正。智無不周。故言徧也。出生死夢。故言覺也。</p>
<p style="margin-left:1em">○二如來。</p>
</div>
<div class='div-orig'><p>名為多陀阿伽度。</p>
</div>
<div class='div-commentary'><p style="margin-left:1em">肇公曰。秦言如來。亦云如去。如法而來。如法而去。古今不改。千聖同轍。</p>
<p style="margin-left:1em">什公曰。如法知。如法說。故名如也。諸佛以安隱來。此佛亦如是來。彼佛以安隱去。此佛亦如是去也。</p>
<p style="margin-left:1em">○三覺。</p>
</div>
<div class='div-orig'><p>名為佛陀。</p>
</div>
<div class='div-commentary'><p style="margin-left:1em">什公曰。佛陀。秦言覺也。凡得道名為覺。覺有二種。一於四諦中覺。二於一切法中覺。覺而不盡。則非真覺。故無覺名也。如佛問舍利弗。三問不答。天女問。默然無言。此未免於睡也。言徧言如言覺。此三名則是體極之稱。足以明諸佛同等。異於二乘也。</p>
<p style="margin-left:1em">○四明名稱難思。</p>
</div>
<div class='div-orig'><p>阿難。若我廣說此三句義。汝以劫壽。不能盡受。</p>
</div>
<div class='div-commentary'><p style="margin-left:1em">○五明多聞難持。</p>
</div>
<div class='div-orig'><p>正使三千大千世界滿中眾生。皆如阿難多聞第一。得念總持。此諸人等。以劫之壽。亦不能受。</p>
</div>
<div class='div-commentary'><p style="margin-left:1em">○六顯辯才難思。</p>
</div>
<div class='div-orig'><p>如是阿難。諸佛阿耨多羅三藐三菩提。無有限量。智慧辯才。不可思議。</p>
</div>
<div class='div-commentary'><p style="margin-left:1em">○七慶喜自退多聞。</p>
</div>
<div class='div-orig'><p>阿難白佛言。我從今<span class='corr'>已</span>往。不敢自謂以為多聞。</p>
</div>
<div class='div-commentary'><p style="margin-left:1em">○八如來誡弗退意。</p>
</div>
<div class='div-orig'><p>佛告阿難。勿起退意。所以者何。我說汝於聲聞中為最多聞。非謂菩薩。</p>
</div>
<div class='div-commentary'><p style="margin-left:1em">經明諸佛說法不可思議。而特舉三號者。葢言圓極之果。所有名字。一一不虗。究竟成就。葢其所召。悉皆真實。故第一名正徧知。所知法相。既無不正。又無不徧。則所談法相。無不真實也。第二名為如來。亦名如去。既如法而來。如法而去。古今不改。千聖同轍。則所談法相。無不明了也。第三名之為覺。於四諦一切法。覺無不盡。則所談法相。無不審諦也。於此菩提既無限極。是故智慧辯才不可思議。</p>
<p style="margin-left:1em">○二明菩薩神通不可思議二。初誡弗限菩薩。</p>
</div>
<div class='div-orig'><p>且止阿難。其有智者。不應限度諸菩薩也。一切海淵。尚可測量。菩薩禪定智慧總持辯才。一切功德。不可量也。</p>
</div>
<div class='div-commentary'><p style="margin-left:1em">○二顯維摩神通。</p>
</div>
<div class='div-orig'><p>阿難。汝等捨置菩薩所行。是維摩詰一時所現。神通之力。一切聲聞辟支佛。於百千劫。盡力變化。所不能作。</p>
</div>
<div class='div-commentary'><p style="margin-left:1em">判教圓頓可知。</p>
<p style="margin-left:1em">觀解者。觀一念心中。具足五陰國土。五陰中。色陰攝得六根。四陰攝得六識。國土攝得六塵。於此實法。了達即空即假即中。即是於一切諸法而作佛事。於其中間。或以說以默。或觀諸法寂滅相。不可以言宣。諸法不可示。言辭相寂滅。即是觀心以文字語言而作佛事。乃至寂無言說等云云。</p>
<p style="margin-left:1em">○二正說行門二。初菩薩讚請二。初悔責讚善。</p>
</div>
<div class='div-orig'><p>爾時眾香世界菩薩來者。合掌白佛言。世尊。我等初見此土。生下劣想。今自悔責。捨離是心。所以者何。諸佛方便不可思議。為度眾生故。隨其所應現佛國異。</p>
</div>
<div class='div-commentary'><p style="margin-left:1em">○二請法還土。</p>
</div>
<div class='div-orig'><p>唯然世尊。願賜少法。還於彼土。當念如來。</p>
</div>
<div class='div-commentary'><p style="margin-left:1em">什公曰。彼亦不必專以香為佛事。故請言教法也。亦將欲徧至十方化不淨國。故請雜法也。亦以遠游異剎。不宜虗反。又以彼諸菩薩必問其上要。故稟異聞也。亦欲令彼菩薩知恩故請。云何令知恩。彼諸菩薩。處清淨國。但食香飯。自入律行。常樂則忘其樂。忘其樂則忘其所由。所由者佛。而彼昧之。是不知恩也。若聞下二門。若而後得。乃悟自然得者。因玅而功深也。</p>
<p style="margin-left:1em">○二如來說法三。初總告。</p>
</div>
<div class='div-orig'><p>佛告諸菩薩。有盡無盡解脫法門。汝等當學。</p>
</div>
<div class='div-commentary'><p style="margin-left:1em">什公曰。盡有二種。一無為盡。二有為盡。有為盡。無常遷滅盡也。無為盡。智慧斷令滅盡。也今言盡門。是有為無常盡也。</p>
<p style="margin-left:1em">○二別釋二。初釋名二。初釋盡不盡名。</p>
</div>
<div class='div-orig'><p>何謂為盡。謂有為法。何謂無盡。謂無為法。</p>
</div>
<div class='div-commentary'><p style="margin-left:1em">○二以為無為釋成。</p>
</div>
<div class='div-orig'><p>如菩薩者。不盡有為。不住無為。</p>
</div>
<div class='div-commentary'><p style="margin-left:1em">肇公曰。有為雖偽。捨之則大業不成。無為雖實。住之則慧心不明。是以菩薩不盡有為。故德無不就。不住無為。故道無不覆。至能出生入死遇物斯乘。在淨而淨。不以為欣。處穢而穢。不以為戚。應彼而動。於我無為。此諸佛平等不思議之道也。夫不思議道。必出于盡不盡門。彼菩薩聞佛事平等不可思議。所以請法。故佛開此二門。示其不思議無礙之道也。言無礙。於二事不礙也。不盡有為。無凡夫礙也。不住無為。無二乘礙也。</p>
<p style="margin-left:1em">○二釋義二。初約二法開釋二。初釋不盡有為三。初標。</p>
</div>
<div class='div-orig'><p>何謂不盡有為。</p>
</div>
<div class='div-commentary'><p style="margin-left:1em">○二釋三。初建立根本。</p>
</div>
<div class='div-orig'><p>謂不離大慈。不捨大悲。</p>
</div>
<div class='div-commentary'><p style="margin-left:1em">菩薩以大慈與眾生之樂。大悲拔眾生之苦。以為根本。故建言有之。</p>
<p style="margin-left:1em">○二發弘誓願。</p>
</div>
<div class='div-orig'><p>深發一切智心。而不忽忘。</p>
</div>
<div class='div-commentary'><p style="margin-left:1em">前言慈悲。徒有心耳。苟不發以四弘誓願要制慈悲。則與樂無所至。拔苦無所因。故須依大悲心順苦集二諦境而發二種誓願。眾生無邊誓願度。拔眾生之苦果。煩惱無數誓願斷。拔煩惱之苦因。依大慈。順道滅二諦境。而發二種誓願。法門無量誓願學。與成佛之樂因。佛道無上誓願成。與成佛之樂果。總謂之發一切智心。故法華為二乘發迹云。曾於大通智勝佛所。令汝發一切智心。而尋廢忘。謂之深者。當依圓教無作四諦而發也。然須堅固不可忽忘。如其忽忘。則能令人墮於二乘及流浪生死。當如慶喜云。舜若多性可銷亡。爍迦羅心無動轉可也。然香積菩薩。雖求大道。四弘誓願。未必全具。以其雖行大道求成佛道。終不能如娑婆眾生之無邊煩惱之無數。是以如來首勉發之。</p>
<p style="margin-left:1em">○三以行填願十九。初明填初願行。</p>
</div>
<div class='div-orig'><p>教化眾生。終不厭倦。</p>
</div>
<div class='div-commentary'><p style="margin-left:1em">○二明填三願行。</p>
</div>
<div class='div-orig'><p>於四攝法。常念順行。護持正法。不惜軀命。種諸善根。無有疲厭。</p>
</div>
<div class='div-commentary'><p style="margin-left:1em">肇公曰。以慈悲為根。發心為心。然後順四攝化眾生。護正法種善根。以此眾德。茂其枝條。道樹日滋。不盡有為也。下諸行願。枝葉之流。取其日滋日茂。以成不盡義耳。癈捨慈悲。道樹不建。眾德損耗。自隱涅槃。謂盡有為法也。</p>
<p style="margin-left:1em">什公曰。謂堅固善心深不可動。乃名根也。如有一人。到舍利弗處求出家。舍利弗觀其宿命。八萬大劫不種善根。棄而不度。往五百弟子所。盡皆不受。於是到祗桓門下。悲泣懊惱。佛從外還。見而問之。其人具以事答。佛即種種責舍利弗。汝智慧不深。不見人根。妄輕賤人耶。佛即受其人。讚言善來比丘。鬚髮自落。法衣著身。便成沙門。佛為說法。即得阿羅漢。舍利弗問佛。此人何時種泥洹善根。佛言。乃往昔過去無央數劫有佛。名人可。時有一人。入林取薪。虎從林出。欲食其人。其人上樹。虎在樹下。其人極大恐怖。時佛從空中飛過。其人見<span class='corr'>已</span>稱南無佛。心生信樂。極厭生死深心誓願。願離此苦。因此善根。今得解脫。時舍利弗。向佛悔過。舉身投地。深自悲歎。佛言。譬如石中有金。愚人不知。棄而不取。金師見之。知其中有金。即以兩囊鼓而出之。眾生無明石中。有智慧金。今汝智慧不深。棄而弗度。如來深見根本。以禪定智慧囊。鼓而出之也。</p>
</div>
<div class='div-orig'><p>志常安住。方便迴向。</p>
</div>
<div class='div-commentary'><p style="margin-left:1em">什公曰。萬善無常。隨意所成。故須方便迴向佛道。如瓶沙王被繫在獄。獄孔中遙見佛於山上往來。心大歡喜。應生兜率天。在中聞毗沙門天王食香。以餓死故。心甚樂著。我今當往生彼食處。即時於毗沙門樓上化生。小既迴向。大亦宜然。</p>
<p style="margin-left:1em">燈曰。譬如小聲迴入角唄。其聲則大。菩薩所修一切善根。若能以方便慧。迴向佛道。功德則大也。</p>
</div>
<div class='div-orig'><p>求法不懈。說法無悋。勤供諸佛。</p>
</div>
<div class='div-commentary'><p style="margin-left:1em">○三明填初願行。</p>
</div>
<div class='div-orig'><p>故入生死。而無所畏。</p>
</div>
<div class='div-commentary'><p style="margin-left:1em">○四明填二願行。</p>
</div>
<div class='div-orig'><p>於諸榮辱。心無憂喜。不輕未學。敬學如佛。墮煩惱者。令發正念。於遠離樂。不以為貴。</p>
</div>
<div class='div-commentary'><p style="margin-left:1em">什公曰。出家離欲。及禪定智慧。離諸妄想。悉名遠離樂。假以求道。非所貴也。</p>
</div>
<div class='div-orig'><p>不著<span class='corr'>己</span>樂。慶於彼樂。</p>
</div>
<div class='div-commentary'><p style="margin-left:1em">什公曰。凡夫見他樂則生嫉。見他苦則心安。自樂則生著。自苦則心動。菩薩則不然。見他樂不嫉。其心隨喜。他苦心動。欲令解脫。自樂不著。自苦心安。</p>
<p style="margin-left:1em">○五明填三願行。</p>
</div>
<div class='div-orig'><p>在諸禪定。如地獄想。</p>
</div>
<div class='div-commentary'><p style="margin-left:1em">什公曰。禪定有三種。一大乘。二小乘。三凡夫。凡夫禪生高慢我心。小乘禪獨善求證。能燒眾善。壞無上道根。於菩薩則為惡趣。故視之如地獄也。</p>
</div>
<div class='div-orig'><p>於生死中。如園觀想。</p>
</div>
<div class='div-commentary'><p style="margin-left:1em">肇公曰。生死雖苦。大道之所由。菩薩好遊。故想如園觀也。</p>
</div>
<div class='div-orig'><p>見來求者。為善師想。</p>
</div>
<div class='div-commentary'><p style="margin-left:1em">什公曰。本無施意。因彼來求。發我施心。則於我為師。故起師想。如月氏王出行遊觀。有數千乞人。在路側。舉手唱聲。各請所須。王問大臣。此是何人。何所陳說。答言。乞人也。王智慧利根。即解其意。語大臣曰。彼等我大師。非乞人也。汝不解其言耳。彼所須者。為我說法。非為乞也。彼言。我等前世亦作國王。不修布施。故受斯報。王今不施。後亦當爾。以此故當知是我大師。</p>
</div>
<div class='div-orig'><p>捨諸所有。具一切智想。</p>
</div>
<div class='div-commentary'><p style="margin-left:1em">什公曰。捨諸所有。謂身命及國城妻子。悉能棄捨給施眾生。給眾生時。了知此施必能具足一切智。明見因果。施而無悔也。</p>
<p style="margin-left:1em">○六明填初願行。</p>
</div>
<div class='div-orig'><p>見毀戒人。起救護想。</p>
</div>
<div class='div-commentary'><p style="margin-left:1em">肇公曰。戒為人護。毀戒則無護。菩薩自<span class='corr'>己</span>有護。故欲護無護者也。</p>
<p style="margin-left:1em">○七明填三願行。</p>
</div>
<div class='div-orig'><p>諸波羅蜜。為父母想。</p>
</div>
<div class='div-commentary'><p style="margin-left:1em">什公曰。取其能生法身也。亦云子有所須。則咨之父母。菩薩所須。則求之六度。取其饒益。比之父母也。</p>
</div>
<div class='div-orig'><p>道品之法。為眷屬想。</p>
</div>
<div class='div-commentary'><p style="margin-left:1em">生公曰。助成我者。三十七道品。猶人有眷屬相助成者也。</p>
<p style="margin-left:1em">○八明填四願行。</p>
</div>
<div class='div-orig'><p>發行善根。無有齊限。以諸淨國嚴餝之事。成<span class='corr'>己</span>佛土。</p>
</div>
<div class='div-commentary'><p style="margin-left:1em">什公曰。取彼淨國相。然後修行稱之。故致淨國。與彼無異。是名以彼成<span class='corr'>己</span>也。</p>
</div>
<div class='div-orig'><p>行無限施。具足相好。</p>
</div>
<div class='div-commentary'><p style="margin-left:1em">肇公曰。開四門恣求者所取。無礙大施法也。此施相好之所因。</p>
<p style="margin-left:1em">○九明填二願行。</p>
</div>
<div class='div-orig'><p>除一切惡。淨身口意。</p>
</div>
<div class='div-commentary'><p style="margin-left:1em">○十明填初願行。</p>
</div>
<div class='div-orig'><p>生死無數劫。意而有勇。</p>
</div>
<div class='div-commentary'><p style="margin-left:1em">肇公曰。生死長久。苦毒無量。自非智勇。孰能處生死之際焉。</p>
<p style="margin-left:1em">○十一明填四願行。</p>
</div>
<div class='div-orig'><p>聞佛無量德。志而不倦。</p>
</div>
<div class='div-commentary'><p style="margin-left:1em">○十二明填二願行。</p>
</div>
<div class='div-orig'><p>以智慧劒。破煩惱賊。出陰界入。</p>
</div>
<div class='div-commentary'><p style="margin-left:1em">○十三明填初願行。</p>
</div>
<div class='div-orig'><p>荷負眾生。永使解脫。</p>
</div>
<div class='div-commentary'><p style="margin-left:1em">○十四明填二願行。</p>
</div>
<div class='div-orig'><p>以大精進。摧伏魔軍。</p>
</div>
<div class='div-commentary'><p style="margin-left:1em">○十五明填三願行。</p>
</div>
<div class='div-orig'><p>常求無念實相智慧。</p>
</div>
<div class='div-commentary'><p style="margin-left:1em">什公曰。無相取念也。凡夫行有念智慧。則高慢益甚。是故菩薩求無念智也。</p>
</div>
<div class='div-orig'><p>行少欲知足。而不捨世法。不壞威儀。而能隨俗。</p>
</div>
<div class='div-commentary'><p style="margin-left:1em">肇公曰。同俗俯仰。不失道儀。天下皆謂我同<span class='corr'>己</span>。而我獨異人。</p>
<p style="margin-left:1em">○十六明填初願行。</p>
</div>
<div class='div-orig'><p>起神通慧。引導眾生。得念總持。所聞不忘。善別諸根。斷眾生疑。以樂說辯。演說無礙。淨十善道。受人天福。修四無量。開梵天道。</p>
</div>
<div class='div-commentary'><p style="margin-left:1em">什公曰。欲使作梵天請轉法輪。處尊引物也。亦菩薩自行。自生梵天也。</p>
<p style="margin-left:1em">○十七明填三願行。</p>
</div>
<div class='div-orig'><p>勸請說法。隨喜諸善。</p>
</div>
<div class='div-commentary'><p style="margin-left:1em">天台大師曰。圓頓行人始於五品。終於等覺。常當修行五悔。一懺悔三障。二請轉法輪。<span class='corr'>三</span>請佛住世。四隨喜善根。五迴向發願。今文且言三悔。合前後諸文。有迴向發願。悉須具足五悔。故普賢行願。具四十大願王。無非菩薩之願行也。</p>
<p style="margin-left:1em">○十八明填四願行。</p>
</div>
<div class='div-orig'><p>得佛音聲。身口意善。得佛威儀。</p>
</div>
<div class='div-commentary'><p style="margin-left:1em">肇公曰。經云有八種音。亦云有六十種音。密迹經云。佛不思議音應物無量也。</p>
<p style="margin-left:1em">○十九明填三願行。</p>
</div>
<div class='div-orig'><p>深修善法。所行轉勝。以大乘教成菩薩僧。心無放逸。不失眾善。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>行如此法。是名菩薩不盡有為。</p>
</div>
<div class='div-commentary'><p style="margin-left:1em">○二釋不住無為三。初徵。</p>
</div>
<div class='div-orig'><p>何謂菩薩不住無為。</p>
</div>
<div class='div-commentary'><p style="margin-left:1em">○二釋十。初不住空無相無作無起。</p>
</div>
<div class='div-orig'><p>謂修學空。不以空為證。</p>
</div>
<div class='div-commentary'><p style="margin-left:1em">肇公曰。自此下。皆無為觀行也。觀無為。必覩恬怕之樂。而能不證涅槃。永處生死。名不住無為也。空無相無作。三乘共行。而造觀不同。二乘空觀。唯在無我。大乘空觀。無法不在。以無法不在故。空法亦空。空法既空。故能不證空。</p>
</div>
<div class='div-orig'><p>修學無相無作。不以無相無作為證。</p>
</div>
<div class='div-commentary'><p style="margin-left:1em">肇公曰。二乘無相。唯在盡諦。大乘無相。在一切法。二乘無作。不造生死。大乘無作。萬法不造也。</p>
</div>
<div class='div-orig'><p>修學無起。不以無起為證。</p>
</div>
<div class='div-commentary'><p style="margin-left:1em">肇公曰。諸法緣會而有。緣散而無。何法先有。待緣而起乎。此空觀之別門也。</p>
<p style="margin-left:1em">○二不住無常苦無我寂滅。</p>
</div>
<div class='div-orig'><p>觀於無常。而不厭善本。</p>
</div>
<div class='div-commentary'><p style="margin-left:1em">什公曰。無常則無法不滅。滅而不斷。故修善不厭。亦觀無常。是泥洹道。泥洹道。則皆善本。今不住無為。故不厭有也。</p>
</div>
<div class='div-orig'><p>觀世間苦。而不惡生死。觀於無我。而誨人不倦。觀於寂滅。而不永寂滅。</p>
</div>
<div class='div-commentary'><p style="margin-left:1em">肇公曰。二乘以無常為無常。故厭有為善法。以苦為苦。故惡生死苦。以無我為無我。故怠於誨人。以寂為寂。故欲永寂。菩薩不以無常為無常。故能不厭善本。不以苦為苦。故不惡生死。不以無我為無我。故誨人不倦。不以寂為寂。故不永寂也。</p>
<p style="margin-left:1em">○三不住遠離。</p>
</div>
<div class='div-orig'><p>觀於遠離。而身心修善。</p>
</div>
<div class='div-commentary'><p style="margin-left:1em">什公曰。遠離有三。一離人間五欲。二離煩惱。三諸法性空遠離。今觀性空遠離。而不離善也。</p>
<p style="margin-left:1em">○四不住無所歸。</p>
</div>
<div class='div-orig'><p>觀無所歸。而歸趣善法。</p>
</div>
<div class='div-commentary'><p style="margin-left:1em">肇公曰。諸法始無所來。終無所歸。雖知無歸。而常歸善法也。</p>
<p style="margin-left:1em">○五不住無生。</p>
</div>
<div class='div-orig'><p>觀於無生。而以生法荷負一切。</p>
</div>
<div class='div-commentary'><p style="margin-left:1em">肇公曰。雖見無生。而處生荷彼也。</p>
<p style="margin-left:1em">○六不住無漏。</p>
</div>
<div class='div-orig'><p>觀於無漏。而不斷諸漏。</p>
</div>
<div class='div-commentary'><p style="margin-left:1em">肇公曰。凡諸無漏。與有為同。體自無相。皆無為行也。雖見無漏。而與彼同漏。同漏有二。有為入生死實未斷漏者。有<span class='corr'>已</span>盡漏而現不斷者。</p>
<p style="margin-left:1em">○七不住無所行。</p>
</div>
<div class='div-orig'><p>觀無所行。而以行法教化眾生。</p>
</div>
<div class='div-commentary'><p style="margin-left:1em">肇公曰。法性無業。何所修行。雖知無行。而教必以行者也。</p>
<p style="margin-left:1em">○八不住空無。</p>
</div>
<div class='div-orig'><p>觀於空無。而不捨大悲。</p>
</div>
<div class='div-commentary'><p style="margin-left:1em">肇公曰。諸法之相。唯空唯無。然不以空無捨於大悲也。</p>
<p style="margin-left:1em">○九不住正法位。</p>
</div>
<div class='div-orig'><p>觀正法位。而不隨小乘。</p>
</div>
<div class='div-commentary'><p style="margin-left:1em">肇公曰。正法位者。觀無為取證之地也。</p>
<p style="margin-left:1em">什公曰。謂無生滅取證法也。</p>
<p style="margin-left:1em">○十不住觀諸法虗妄無牢等。</p>
</div>
<div class='div-orig'><p>觀諸法虗妄。無牢無人無主無相。本願未滿。而不虗福德禪定智慧。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>修如此法。是名菩薩不住無為。</p>
</div>
<div class='div-commentary'><p style="margin-left:1em">此文所說盡不盡解脫法門。謂不盡有為。不住無為之義。亦不異文殊師利菩薩問疾品中維摩所說。慰喻新學菩薩中。有慧方便。有方便慧。即不盡有為。不住無為。以至云雖行於空而殖種德本等。但異其辭。而變其文耳。是則了彼則知此。知此則了彼。更不俟繁釋也。</p>
<p style="margin-left:1em">○二約二法合釋四。初約福德智慧一雙釋。</p>
</div>
<div class='div-orig'><p>又具福德故。不住無為。具智慧故。不盡有為。</p>
</div>
<div class='div-commentary'><p style="margin-left:1em">肇公曰。上直明菩薩不盡有為不住無為。未釋所以不盡所以不住。夫大士之行。行各有以。妙期有在。故復對而明之。夫德之積也。必涉有津。若住無為。則功德不具也。</p>
<p style="margin-left:1em">什公曰。上一門現一義。今明一門中兼具二義。若不住無。則不盡有。不盡有。則不住無也。</p>
<p style="margin-left:1em">○二約大慈本願一雙釋。</p>
</div>
<div class='div-orig'><p>大慈悲故。不住無為。滿本願故。不盡有為。</p>
</div>
<div class='div-commentary'><p style="margin-left:1em">○三約集藥授藥一雙釋。</p>
</div>
<div class='div-orig'><p>集法藥故。不住無為。隨授藥故。不盡有為。</p>
</div>
<div class='div-commentary'><p style="margin-left:1em">肇公曰。採良藥必在山險。非華堂之所出。集法藥必在險有。非無為法之所出也。又曰。若捨有為。則與羣生隔絕。何能隨而授藥。</p>
<p style="margin-left:1em">○四約知病滅病一雙釋。</p>
</div>
<div class='div-orig'><p>知眾生病故。不住無為。滅眾生病故。不盡有為。</p>
</div>
<div class='div-commentary'><p style="margin-left:1em">肇公曰。習知眾病。必知病所。豈住無為之所能乎。又曰。滅眾生病。必造有治。豈盡有為之所能乎。</p>
<p style="margin-left:1em">○三總結。</p>
</div>
<div class='div-orig'><p>諸正士。菩薩以修此法。不盡有為。不住無為。是名盡無盡解脫法門。汝等當學。</p>
</div>
<div class='div-commentary'><p style="margin-left:1em">○三興供讚歎二。初供讚。</p>
</div>
<div class='div-orig'><p>爾時彼諸菩薩。聞說是法。皆大歡喜。以眾妙華若干種色若干種香。散徧三千大千世界。供養於佛及此經法并諸菩薩<span class='corr'>已</span>。稽首佛足。歎未曾有言。釋迦牟尼佛。乃能於此善行方便。</p>
</div>
<div class='div-commentary'><p style="margin-left:1em">○二還國。</p>
</div>
<div class='div-orig'><p>言<span class='corr'>已</span>。忽然不現。還到彼國。</p>
</div>
<div class='div-commentary'><p style="margin-left:1em">香積菩薩。往來威儀。顯隱不同。皆菩薩不思議神通之力。原其化迹。各有其故。來時將有自利兼助興道法之功。是以顯來。俾眾會而咸覩。歸國既<span class='corr'>斂</span>迹以還元。是以忽然不現。俾眾會而寂默也。</p>
<p style="margin-left:1em">判教者。不盡有為。不住無為。衍同三教。皆得言之。如通人至<span class='corr'>已</span>辦地。證無為之體。即便出假修菩薩行。留習潤生。廣度眾生。豈非不盡有為不住無為乎。別人至七住。破見思<span class='corr'>已</span>。即修出假之觀。登十行十迴向。皆菩薩利生邊事。豈非不盡有為不住無為乎。然分界內界外行布不融不能。及圓頓教人。觀行位中。<span class='corr'>已</span>有說法兼行正行兩種六度。矧八信出假。登住圓證。雙照空有。有為無為二邊皆不盡。雙遮空有。則有為無為俱遣。方為行菩薩究竟之法也。</p>
<p style="margin-left:1em">觀解者。觀一念心性。即空。即假。即中。即俗故。觀有為。行菩薩行也。即空故。觀無為。修涅槃道也。即中故。雙遮雙照二邊法。不盡有為。不住無為也。</p>
</div></div>
<p class='juan'>雜摩詰所說經無我疏卷第十一</p>
</div><!-- end of div[@id='body'] -->
</body></html>