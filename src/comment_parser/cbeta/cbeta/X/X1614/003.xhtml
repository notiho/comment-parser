<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪苑蒙求瑤林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu386' />禪苑蒙求卷之下</p>
<div class='div-other'><a id='mulu387' />
<p class='h1'>隱峯倒化</p><p style="margin-left:1em"><span class='note-inline'>(馬祖法嗣　傳燈錄八)</span>鄧隱峯將示滅。先問眾云。諸方遷化。坐去臥去吾賞見之。還有立化也無。眾云有。師問還有倒立而化者無。眾云未有。師乃倒立而化。亭亭然其衣順體。時眾議舁就茶毗。屹然不動。遠近瞻視驚歎無<span class='corr'>已</span>。師有妹為尼。時亦在彼。乃俯近而咄曰。老兄疇昔不循法律。死更熒惑於人。於是以手推之。僨然而踣。遂就闍維。</p>
</div>
<div class='div-other'><a id='mulu388' />
<p class='h1'>領眾坐亡</p><p style="margin-left:1em">石霜諸歿時。九峰道䖍禪師作侍者。眾請堂中第一座嗣諸住持。方議次。虔犯眾曰。未可。須明先師意旨乃可耳。眾曰先師何意。䖍曰只如道古庿香爐一條白練如何會。第一座曰。是明一色邊事。䖍曰果不會先師意。於是第一座者起炷香誓曰。我若會先師意。香煙滅則我脫去。不然煙滅不能脫。言卒而脫去。䖍拊其背曰。坐脫立亡不無。首座會先師意即未也。</p>
</div>
<div class='div-other'><a id='mulu389' />
<p class='h1'>歸宗拽杖</p><p style="margin-left:1em"><span class='note-inline'>(馬祖法嗣)</span>皈宗入園取菜次。師畫圓相圍却一株。語眾曰。輙不得動著遮箇。眾不敢動。少頃師復來。見菜猶在。便以棒趂眾。</p>
</div>
<div class='div-other'><a id='mulu390' />
<p class='h1'>普化踢床</p><p style="margin-left:1em"><span class='note-inline'>(盤山寶積法嗣　會元十一)</span>臨濟同普化赴施主家齋次。濟問。毛吞巨海。芥納須彌。為是神通妙用。本體如然。化蹈倒飯床。濟云太麤生。化云。這裏是什麼所在。說麤說細。濟來日又同化赴齋。問今日供養何似昨日。化依前蹈倒飯床。濟云。得即得。太麤生。化云。瞎驢。佛法說什麼麤細。濟乃吐舌。</p>
</div>
<div class='div-other'><a id='mulu391' />
<p class='h1'>雪峰過嶺</p><p style="margin-left:1em"><span class='note-inline'>(會元七)</span>雪峯辭洞山。山曰子甚處去。師曰皈嶺中去。山曰當時從甚麼路去。師云從飛猿嶺出。山曰今回向甚麼路去。師曰從飛猿嶺去。山曰。有一人不從飛猿嶺去。子還識麼。曰不識。山曰為甚麼不識。師云他無面目。山曰子既不識爭知無面目。師無對。師甞有頌曰。人生倐忽暫須臾。浮世那能得久居。出嶺始年三十二。入閩早是四旬餘。他非不用頻頻舉。<span class='corr'>己</span>過應須旋旋除。為報滿朝朱紫道。閻王不怕佩金魚。</p>
</div>
<div class='div-other'><a id='mulu392' />
<p class='h1'>洛浦還鄉</p><p style="margin-left:1em"><span class='note-inline'>(夾山法嗣　會元六)</span>僧問洛浦。學人擬歸鄉時如何。師云家破人亡子歸何處。曰恁麼則不歸去也。師云。庭前殘雪日輪消。室內游塵遣誰掃。乃有偈云。決志歸鄉去。乘船渡五湖。舉篙星月隱。停棹日輪孤。解䌫離邪岸。張帆出正途。到來家蕩盡。免作屋中愚。</p>
</div>
<div class='div-other'><a id='mulu393' />
<p class='h1'>法遠繡毬</p><p style="margin-left:1em"><span class='note-inline'>(葉縣歸省法嗣　會元十二)</span>僧問浮山。師唱誰家曲。宗風嗣阿誰。師曰八十翁翁輥繡毬。僧云。與麼則一句逈然開祖胄。三玄戈甲振叢林。師曰李陵元是漢朝臣。</p>
</div>
<div class='div-other'><a id='mulu394' />
<p class='h1'>文邃香囊</p><p style="margin-left:1em"><span class='note-inline'>(洞山价法嗣　傳燈七)</span>僧問徑山如何是和尚家風。師云錦帳銀香囊風吹滿路香。</p>
</div>
<div class='div-other'><a id='mulu395' />
<p class='h1'>鵝湖比較</p><p style="margin-left:1em">信州鵝湖大義禪師李翱甞問大悲。用千手眼作麼。師曰今上用公作麼。唐憲宗甞詔入內於麟德殿論議。有一法師問如何是四諦。師曰聖上一帝三帝何在。</p>
</div>
<div class='div-other'><a id='mulu396' />
<p class='h1'>佛日抑揚</p></div>
<div class='div-other'><a id='mulu397' />
<p class='h1'>崇壽登子</p><p style="margin-left:1em"><span class='note-inline'>(桂琛法嗣　普燈廿一)</span>法眼初住臨川崇壽院。師指登子曰識得登子周匝有餘。雲門云識得登子天地懸殊。</p>
</div>
<div class='div-other'><a id='mulu398' />
<p class='h1'>守芝石幢</p><p style="margin-left:1em"><span class='note-inline'>(汾陽昭法嗣　會元十二)</span>瑞州大愚山守芝禪師。陞座。僧問如何是城裡佛。師曰十字街頭石幢子。</p>
</div>
<div class='div-other'><a id='mulu399' />
<p class='h1'>羅山麨飯</p><p style="margin-left:1em"><span class='note-inline'>(石頭法嗣　會元七)</span>明招到招慶。有度上座問。羅山尋常道。諸方盡是麨飯。惟有羅山是白飯。上座從羅山來却展手示白飯請些子。招打兩掌。度云。將謂是白飯。元來只是麨飯。招云癡人棒下打不死。度至夜間舉似諸禪客次。招近前云不審。度云今日便是這箇上座下兩掌。有瑫上座云。不用下掌就裏許作麼生。招云就裏許也道道。瑫無對。招云。是你諸人一時縛作一束。倒卓向尿闥下。來日相見。珍重。</p>
</div>
<div class='div-other'><a id='mulu400' />
<p class='h1'>白雲蒿湯</p></div>
<div class='div-other'><a id='mulu401' />
<p class='h1'>慈明詐病</p><p style="margin-left:1em"><span class='note-inline'>(會元十二)</span>慈明禪師有詔賜官舟南歸。中途謂侍者曰。我忽得風痺疾。視之口吻<span class='corr'>已</span>喎斜。侍者以足頓地曰。當奈何平生呵佛罵祖。今乃爾。師云無憂為汝正之。以手整之如故曰。而今而後不鈍置汝。</p>
</div>
<div class='div-other'><a id='mulu402' />
<p class='h1'>法華佯狂</p><p style="margin-left:1em"><span class='note-inline'>(會元二)</span>言法華。獨語笑。多行市里。蹇裳而趍。或舉手畫空。佇立良久。從屠沽游。啖無所擇。道俗共目為狂僧。</p>
</div>
<div class='div-other'><a id='mulu403' />
<p class='h1'>方會雪屋</p><p style="margin-left:1em"><span class='note-inline'>(會元十九)</span>揚岐方會禪師。初住楊岐。老屋敗椽。僅蔽風雨。適臨冬暮雪霰滿床。居不遑處。衲子投誠願充修造。師却之曰。我佛有言。時當滅却。高峯深谷遷變不常。安得圓滿如意。自求稱足。汝等出家學道。做手脚未穩<span class='corr'>已</span>是四五十歲。詎有閑工夫事豐屋耶。竟不從。翌日上堂曰。楊歧乍住屋壁踈。滿床盡撒雪珍珠。縮却項。暗嗟噓。翻憶古人樹下居。</p>
</div>
<div class='div-other'><a id='mulu404' />
<p class='h1'>倚遇煙房</p><p style="margin-left:1em"><span class='note-inline'>(北禪智賢法嗣　僧寶傳中)</span>法昌倚遇禪師。方韜藏西山。雲蓋守智禪師聞其飽參。詣之。至双嶺寺。寺屋多僧少。草棘滿庭山雪未消。智見一室邃僻。試揚簾。聞叱詬曰。誰故出我煙蓋。師方附濕薪火藉煙為暖耳。智反走。師呼曰來汝何所來。對曰大寧。又問三門夜來倒知否。智愕曰不知。師云吳中石佛大有人不曾得見。智不敢犯其詞。知其為遇也。乃敷坐具願親炙之。師使往謁真点胸。</p>
</div>
<div class='div-other'><a id='mulu405' />
<p class='h1'>平終虎嚙</p><p style="margin-left:1em">大陽平侍者。預明安之室有年。雖得其旨。惟以生滅為<span class='corr'>己</span>任。擠陷同列忌出其右者。瑯琊廣照公安圓鑒居眾時。汾陽禪師令其探明安宗旨在。大陽因平密授明安甞云。興洞上一宗非遠即覺也。二師云有平侍者在。明安以手指胸云。平此處不佳。又揑拇指叉中示之云。平向去當死於此耳。暨明安遷寂。遺囑云。瘞全身。十年無難。當為大陽山打供。入塔時門人恐平將不利於師。遂作李和文都尉所施黃白器物書於塔銘。而實無也。平後住大陽。忽云先師靈塔風水不利。取而焚之。山中老宿切諫平。平曰於我有妨。遂發塔。顏貌如生。薪盡儼然。悉皆驚異。平乃钁破其腦。益油薪。俄成灰爐。眾以其事聞于官。坐平課謀塔中物。不孝。還俗。平自稱黃秀才。謁瑯琊。瑯琊云。昔日平侍者。今朝黃秀才。我在大陽時見儞做處遂不納。又謁公安。公安亦不顧。平流浪無所。依後於丫叉路口。遭大虫食之。竟不免大陽丫叉之記。悲哉。</p>
</div>
<div class='div-other'><a id='mulu406' />
<p class='h1'>僧被蛇傷</p><p style="margin-left:1em">雲居悟和尚在龍門時。有僧被虵傷。佛眼問曰。既是龍門為什麼被蛇咬。悟即噟曰果然現大人相。後傳此語到昭覺。圓悟云龍門有此僧耶。東山法道未寂寥爾。<span class='note-inline'>(一本作被犬傷)</span>○和補曰。禪林類聚十五云。昔有僧持鉢到一長者家。偶為犬傷。長者因問。龍被一縷金翅。不吞被法服。為甚却被犬齩。</p>
</div>
<div class='div-other'><a id='mulu407' />
<p class='h1'>古紹雲門</p><p style="margin-left:1em"><span class='note-inline'>(雲門法嗣　會元十五)</span>古塔主初說法於芝山。嗣雲門。○和補曰。薦福承古禪師。操行高潔。稟性虗明。參大光警玄禪師。乃曰祇是箇草裡漢。遂參福嚴稚和尚。又曰祇是箇脫洒衲僧。由是終日嘿然。深究先德洪規。一日覧雲門語忽然發語。自此韜藏不求名聞。棲止雲居弘覺禪師塔所。四方勞者奔湊。因稱古塔主也。</p>
</div>
<div class='div-other'><a id='mulu408' />
<p class='h1'>青續大陽</p><p style="margin-left:1em"><span class='note-inline'>(大陽警玄法嗣　會元十四)</span>投子青。七齡頴異。往妙相寺出家。試經得度。習百法論。未幾歎曰。三祇塗遠自困何益。乃入洛聽華嚴。義若貫珠。甞讀諸林菩薩偈。至即心自性。猛省曰。法離文字寧可講乎。即棄游宗席。先是浮山圓鑒禪師。因至大陽。機語與明安延公相契。延嘆曰吾老矣。洞上一宗遂竟無人耶。以平生所著直裰皮履示之。遠曰當為持此衣履求人付之如何。延許之曰。他日果得人。出吾偈為證。偈曰。楊廣山前草。憑君待價焞。異苗翻茂處。深密固靈根。其尾云。得法者潛眾十年方可闡揚。遠拜受辭去。後住浮山。既老退休於會聖岩。一夕夢畜青色鷹為吉徵。屆旦師來。遠禮延之。令看外道問佛不問有言不問無言因緣。經三載。一日問曰。汝記得話頭麼試舉看。師擬對。遠掩其口。師了然開悟。遂禮拜。遠曰。汝妙悟玄機耶。師曰設有也須吐却。時資侍者在旁曰。青華嚴。今日如病得汗。師回顧曰。合取狗口。若更忉忉。我便即打。服勤又三年。遠出洞下宗旨示之。悉皆妙契。付以大陽頂相皮履直裰曰。代吾續洞上之風。吾住世非久。善自護持。無留此間。師遂辭出山。</p>
</div>
<div class='div-other'><a id='mulu409' />
<p class='h1'>多羅轉經</p><p style="margin-left:1em"><span class='note-inline'>(禪林類聚一)</span>第二十六祖不如蜜多受度得法。至東印土。為王演說法要。俾趣真乘。又謂王曰。此國當有聖人而繼於我。是時有婆羅門子。年二十許。幼失父母。不知名氏。或自言瓔珞。故人謂之瓔珞童子。遊行閭里丐求度日。若常不輕之類。人問汝何行急。即答云汝何行慢。我問何姓。乃云與汝同姓。莫知其故。後王與尊者同車而出。見瓔珞童子稽首於前。尊者曰汝憶往事否。曰我念遠劫中與師同居。師演摩訶般若。我轉甚深修多羅。今日之事盖契昔因。尊者又謂王曰。此童子非他。即大勢至菩薩是也。此聖之後出二人。一人化南印度。一人緣在震旦。四五年內却返此方。遂以昔因故名般若多羅。○般若多羅因東印度國王請祖齋次。王乃問。諸人盡轉經。唯師為甚不轉。祖曰貧道出息不墮眾緣。入息不居蘊界。常轉如是經百千萬億卷。非但一卷兩卷。</p>
</div>
<div class='div-other'><a id='mulu410' />
<p class='h1'>俱胝誦呪</p><p style="margin-left:1em"><span class='note-inline'>(天龍法嗣　會元八)</span>俱胝只念三行呪。便得名超一切人。</p>
</div>
<div class='div-other'><a id='mulu411' />
<p class='h1'>神會義解</p><p style="margin-left:1em"><span class='note-inline'>(會元二)</span>西京荷澤神會禪師。年十四為沙彌。謁六祖。祖曰知識遠來大艱辛。將本來否。若有本則合識主。試說看。師曰。以無住為本。見即是主。祖曰遮沙彌爭合取次語。便以杖打。師於杖下思惟曰。大善知識歷劫難逢。今既得遇豈惜身命。自此給侍。他日祖告眾曰。吾有一物無頭無尾。無名無字。無背無面。諸人還識否。師乃出曰。是諸佛之本源。神會之佛性。祖曰。向汝道無名無字。便喚作本源佛性。師禮拜而退。祖曰。此子向後設有把茆蓋頭。也只成得箇知解宗徒。<span class='note-inline'>(法眼曰。古人授記人終不錯。如今立知解為宗。即荷澤也)</span></p>
</div>
<div class='div-other'><a id='mulu412' />
<p class='h1'>石頭真吼</p><p style="margin-left:1em"><span class='note-inline'>(林間錄上)</span>和補曰。曹溪大師將入滅。方敢全提此令者。至江西馬祖南岳石頭則火振輝之。故号石頭為真吼。馬祖為全提。</p>
</div>
<div class='div-other'><a id='mulu413' />
<p class='h1'>惟儼不為</p><p style="margin-left:1em"><span class='note-inline'>(會元五)</span>藥山謁石頭密領玄旨。一日山坐次。石頭觀之問曰。汝在這裡作甚麼。曰一切不為。石頭曰恁麼即閑坐也。曰若閑坐即為也。石頭曰汝道不為且不為箇什麼。曰千聖亦不識。以偈贊曰。從來共住不知名。任運相將只麼行。自古上賢猶不識。造次凡流豈可明。</p>
</div>
<div class='div-other'><a id='mulu414' />
<p class='h1'>從諗仍舊</p><p style="margin-left:1em"><span class='note-inline'>(林間錄上)</span>趙州曰。莫費力也。大好言語。何不仍舊去。世間法尚有門。法豈無門。自是不仍舊故。</p>
</div>
<div class='div-other'><a id='mulu415' />
<p class='h1'>老讓開胸</p><p style="margin-left:1em"><span class='note-inline'>(羅山道閑嗣傳燈廿三)</span>江西北蘭讓禪師。湖塘亮長老問。伏承師兄畫得老師真。暫請瞻禮。師以兩手撥胸開示之。亮便禮拜。師云莫禮莫禮。亮云師兄錯也某甲不禮師兄。師云汝禮先師真。亮云因什麼教某甲莫禮。師云何曾錯。</p>
</div>
<div class='div-other'><a id='mulu416' />
<p class='h1'>道符縮手</p><p style="margin-left:1em"><span class='note-inline'>(雪峰法嗣　會元七)</span>鏡清有僧引童子到曰。此兒子常愛問僧佛法。請和尚驗看。師乃令点茶。童子點茶來。師啜訖。過盞托與童子童子近前接。師却縮手曰還道得麼。童子曰問將來。僧問和尚。此兒子見解如何。師云也只是一兩生持戒僧。</p>
</div>
<div class='div-other'><a id='mulu417' />
<p class='h1'>豐干饒舌</p><p style="margin-left:1em"><span class='note-inline'>(傳燈廿七)</span>閭丘徹請豐干欲住持。干不從。丘云。若然。彼處可拜誰師乎。干曰彼有寒拾者則文殊普賢化身也。可拜彼。丘行天台興聖寺。拜寒拾。寒拾曰。因何拜我。丘云。豐干和尚曰。寒拾者文殊普賢化身也。行可拜彼。故來拜。寒拾笑曰。豐干饒舌。豐干饒舌。汝何不拜豐干。豈不知阿彌陀如來。</p>
</div>
<div class='div-other'><a id='mulu418' />
<p class='h1'>憩鶴多口</p><p style="margin-left:1em"><span class='note-inline'>(韶山普法嗣　會元六)</span>和補曰。一日僧參韶山。山問曰莫是多口白頭困麼。曰不敢。師曰有多少口。曰通身是。師曰尋常向甚麼處屙。曰向韶山句裡屙。師曰。有韶山口即得。無韶山口向甚麼處屙。因無語。師便打。</p>
</div>
<div class='div-other'><a id='mulu419' />
<p class='h1'>雲岳殘羹</p><p style="margin-left:1em"><span class='note-inline'>(臨濟法嗣　傳燈十二)</span>雲山和尚有僧從西京來。師問還將得西京主人書來否。曰不敢妄通消息。師云作家師僧。天然有在曰殘羹餿飯誰喫。師云獨有闍梨不甘喫。其僧乃作吐勢。師喚侍者曰扶出這病僧著。僧便出去。</p>
</div>
<div class='div-other'><a id='mulu420' />
<p class='h1'>泐潭酸酒</p><p style="margin-left:1em"><span class='note-inline'>(真淨文法嗣　會元十七)</span>隆興府泐潭湛堂文準禪師。僧問如何是道。師云蒼天蒼天。曰學人特伸請問。師曰。十字街頭吹尺八。村酸冷酒兩三巡。</p>
</div>
<div class='div-other'><a id='mulu421' />
<p class='h1'>谷泉巴鼻</p><p style="margin-left:1em"><span class='note-inline'>(汾陽法嗣)</span>南岳芭蕉庵主。世呼為泉大道。以其歌頌間有大道為題。如六巴鼻頌曰。大道巴鼻。問著瞌睡。背負葫蘆。任歌逸戲。散聖巴鼻。逢場作戱。東湧西沒。南州北里。禪師巴鼻。有利無利。碧嶽崔嵬。龍行虎視。衲僧巴鼻。坐具尺二。休尋短長。風高雲起。座主巴鼻。懸河無滯。地湧金蓮。手擎如意。山童巴鼻。金將火試。客問山居。遠來不易。</p>
</div>
<div class='div-other'><a id='mulu422' />
<p class='h1'>真歇筯斗</p><p style="margin-left:1em"><span class='note-inline'>(丹霞子淳嗣)</span>。</p>
</div>
<div class='div-other'><a id='mulu423' />
<p class='h1'>惠可斷臂</p><p style="margin-left:1em"><span class='note-inline'>(會元一)</span>初祖因有僧神光來參。祖端坐。莫聞誨厲。立庭下。遲明積雪齊腰。祖憫而問曰。汝久立雪中當求何事。師悲淚曰。唯願慈悲聞甘露門。廣度群品。祖曰。諸佛無上妙道。曠劫精勤難行能行。豈以小德小智輕心慢心冀真乘哉。師聞<span class='corr'>已</span>取利刀自斷左臂。置于祖前師。廼曰。諸佛法印可得聞乎。祖曰諸佛法印匪從人得。曰我心未安乞師安心。祖曰將心來與汝安心。曰覔心不可得。祖曰與汝安心竟。又記之曰。汝但外息諸緣。內心無喘。心如墻壁。可以入道。</p>
</div>
<div class='div-other'><a id='mulu424' />
<p class='h1'>神觀安頭</p><p style="margin-left:1em">和補曰。真淨留贈香城淳長老頌曰。簾捲西山色。禪心共月華。香城深處寺。靈觀上人家。絕頂壇猶在。盈頭乳<span class='corr'>已</span>賒。而今淳道者。經誦白蓮花。</p>
</div>
<div class='div-other'><a id='mulu425' />
<p class='h1'>王老水牯</p><p style="margin-left:1em"><span class='note-inline'>(馬祖法嗣　傳燈八)</span>南泉因僧問。和尚百年後向什麼處去。師云作一頭水牯牛去。僧云某甲隨和尚去得否。云汝若來衘取一枝草來。</p>
</div>
<div class='div-other'><a id='mulu426' />
<p class='h1'>中邑獼猴</p><p style="margin-left:1em"><span class='note-inline'>(馬祖法嗣　傳燈六)</span>朗州中邑洪思禪師。因仰山為新戒。時到謝戒師。見來於禪床上。拍手云和和。仰山即東邊立又西邊立又中心立。然後謝戒了。却退後立。師云什麼處得此三昧。山云曹溪脫印子學來。師云汝道曹溪用此三昧接什麼人。山云接一宿覺。却云和尚什麼處得此三昧。師曰馬大師處學得。問如何得見性。師云譬如有屋。屋有六窓。內有一獼猴。東邊喚山山。山山應如是。六窓俱應。仰山禮謝起云。蒙和尚譬喻。無不了知。更有一事。只如內獼猴困睡。外獼猴欲與相見時如何。師下禪床執仰山手作舞云。山山與汝相見了。譬如蟭螟虫在蚊子眼睫上作窠。向十字街頭呌喚云。土矌人希。相逢者少。</p>
</div>
<div class='div-other'><a id='mulu427' />
<p class='h1'>茱萸釘橛</p><p style="margin-left:1em"><span class='note-inline'>(南泉法嗣)</span>鄂州茱萸山和尚。初住隨州護國院為第一世。金輪可觀和尚問。如何是道。師云莫向虗空裡釘橛。觀云虗空是橛。師乃打之。觀捉住云。莫打某甲。<span class='corr'>已</span>後錯打人在。師便休。</p>
</div>
<div class='div-other'><a id='mulu428' />
<p class='h1'>象骨輥毬</p><p style="margin-left:1em"><span class='note-inline'>(會元七)</span>玄沙謂雪峯曰。某甲如今大用去。和尚作麼生。師將三箇木毬一時拋出。沙作斫牌勢。師云你親在靈山方得如此。沙曰也是自家事。一日陞座。眾集定。師輥出木毬。玄沙遂捉來安舊處。師凡有僧來參。輥出示之。</p>
</div>
<div class='div-other'><a id='mulu429' />
<p class='h1'>龍潭送餅</p><p style="margin-left:1em"><span class='note-inline'>(天皇道悟法嗣　會元七)</span>龍潭<span class='corr'>未</span>出家時為餅鋪。住在天皇寺前。每日常供餅十枚上天皇。皇受了却一餅與之曰。惠汝以蔭子孫。潭云是某將來。何以返云惠汝。皇云是汝將來。復汝何咎。潭因有悟入。遂投出家。</p>
</div>
<div class='div-other'><a id='mulu430' />
<p class='h1'>投子沽油</p><p style="margin-left:1em"><span class='note-inline'>(翠微無學嗣傳燈錄)</span>投子悟翠微宗旨結茆而居。一日趙州至桐城縣。途中相遇乃逆而問曰。莫是投子山主麼。師云茶鹽錢乞一文。州無語。先到庵中坐。師携油瓶皈。州曰。久響投子。到來只見箇賣油翁。師云。汝只見賣油翁。亦不識投子。如何是投子。師云油油。</p>
</div>
<div class='div-other'><a id='mulu431' />
<p class='h1'>嚴陽飼虎</p><p style="margin-left:1em"><span class='note-inline'>(趙州法嗣　傳燈十一)</span>嚴陽尊者初參趙州。問一物不將來時如何。州云放下着。者云。一物不將來。放下箇什麼。州曰與麼則擔取去。者於言下大悟。後住山。有一虵一虎就手而食。</p>
</div>
<div class='div-other'><a id='mulu432' />
<p class='h1'>惠藏牧牛</p><p style="margin-left:1em"><span class='note-inline'>(傳燈六)</span>撫州石鞏惠藏禪師。一日在廚作務。馬祖曰作什麼生。曰牧牛。祖曰作麼生牧。曰。一回入草去。驀鼻拽將回。祖曰子真牧牛也。</p>
</div>
<div class='div-other'><a id='mulu433' />
<p class='h1'>宣鑒出浴</p><p style="margin-left:1em"><span class='note-inline'>(龍潭法嗣　傳燈六)</span>守廓侍者問德山曰。從上諸聖向甚麼處去。山曰作麼作麼。廓曰。勑点飛龍馬。跛鼈出頭來。山便休去。來日浴出。廓過茶與山。山於背上拊一下曰。昨日公案作麼生。廓曰這老漢今日方始瞥地。山又休去。</p>
</div>
<div class='div-other'><a id='mulu434' />
<p class='h1'>師鼎登樓</p><p style="margin-left:1em"><span class='note-inline'>(雪峯法嗣　傳燈十九)</span>越州諸暨縣越山師鼎。號鑒真禪師。初參雪峯而染指。後因閩王請於清風樓齋。坐久舉目。忽覩日光豁然頓曉。而有偈曰。清風樓上赴官齋。此日平生眼豁開。方識普通年遠事。不從葱嶺路將來。皈呈雪峯。峯然之。</p>
</div>
<div class='div-other'><a id='mulu435' />
<p class='h1'>雲庵奪席</p><p style="margin-left:1em"><span class='note-inline'>(黃龍南法嗣　僧寶傳下)</span>雲庵真淨克文禪師。年二二十五試所習。剃髮受具足戒。學經論無不臻妙。奪京洛講席。自為主客而發奧義者數矣。</p>
</div>
<div class='div-other'><a id='mulu436' />
<p class='h1'>淨照隨舟</p><p style="margin-left:1em"><span class='note-inline'>(浮山遠法嗣　僧寶廿六)</span>浮因淨照禪師。名道臻。字伯祥。一日行江上顧舟默計曰。當隨所住。信吾緣也。問舟師曰載我船尾可乎。舟師笑曰。師欲何之。我入汴船也。師云。吾行游京師。因載之而北。</p>
</div>
<div class='div-other'><a id='mulu437' />
<p class='h1'>國師三喚</p><p style="margin-left:1em"><span class='note-inline'>(六祖法嗣　會元二)</span>南陽惠忠國師。一日三喚。侍者三應。師曰將謂吾孤負汝。却是汝孤負吾。</p>
</div>
<div class='div-other'><a id='mulu438' />
<p class='h1'>趙州一<span class='corr'>掐</span></p><p style="margin-left:1em"><span class='note-inline'>(會元四)</span>趙州尼問如何是密密意。州以手<span class='corr'>掐</span>之。尼曰和尚猶有這箇在。州曰却是你有這箇在。</p>
</div>
<div class='div-other'><a id='mulu439' />
<p class='h1'>大隋蓋龜</p><p style="margin-left:1em"><span class='note-inline'>(傳燈十一)</span>益州大隋法真禪師。庵側有一龜。僧問一切眾生皮褁骨。這箇眾生為什麼骨褁皮。師拈鞋履盖龜背上。僧無語。</p>
</div>
<div class='div-other'><a id='mulu440' />
<p class='h1'>日丈野鴨</p><p style="margin-left:1em"><span class='note-inline'>(會元三)</span>見上卷百丈捲席處。○和補曰。百丈侍馬祖行次。見一群埜鴨飛過。祖曰是甚麼。丈曰野鴨子。祖曰甚麼處去也。丈曰飛過去。祖遂把鼻扭。百丈痛失聲。祖曰又道飛過去也。師於言下有省。</p>
</div>
<div class='div-other'><a id='mulu441' />
<p class='h1'>曹嶠靈衣</p><p style="margin-left:1em"><span class='note-inline'>(洞山价法嗣　會元十三)</span>僧問曹山。靈衣不挂時如何。師曰曹山孝滿。曰孝滿後如何。師曰曹山好顛酒。</p>
</div>
<div class='div-other'><a id='mulu442' />
<p class='h1'>踈山壽塔</p><p style="margin-left:1em"><span class='note-inline'>(會元十三)</span>踈山因有僧為師造壽塔畢白師。師曰將多少錢與匠人。曰一切在和尚。師云為將三錢與匠人。為將兩錢與匠人。為將一錢與匠人。若道得與吾親造塔來。僧無語。後僧舉似大嶺庵閑和尚<span class='note-inline'>(即羅山也)</span>。嶺曰。還有人道得麼。僧曰未有人道得。嶺曰汝皈與踈山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累他匠人眉鬚墮落。僧回如教而說。師具威儀望大嶺作禮。嘆曰。將謂無人。大嶺有古佛放光射到此間。雖然如是。也是臘月蓮華。大嶺後聞此語曰。我恁麼道。早是龜毛長三尺。</p>
</div>
<div class='div-other'><a id='mulu443' />
<p class='h1'>百會不會</p><p style="margin-left:1em"><span class='note-inline'>(會元七)</span>洛京南院和尚。有儒者愽覽古今。時呼為張百會。謁師。師問莫是張百會麼。曰不敢。師以手於空畫一畫曰會麼。曰不會。師曰。一尚不會。甚麼處得百會來。</p>
</div>
<div class='div-other'><a id='mulu444' />
<p class='h1'>法達不達</p><p style="margin-left:1em"><span class='note-inline'>(六祖法嗣　傳燈五)</span>洪州法達禪師者。洪州豐城人也。七歲出家。誦法華經。進具之後來禮六祖。頭不至地。祖訶曰。禮不投地何如不禮。汝心中必有一物。蘊習何事耶。師云念法華經<span class='corr'>已</span>及三千部。祖曰汝若念至萬部。不得其經意。不以為勝。則與吾偕行。汝今負此事。即生亡功福無比。祖又曰汝名什麼。對曰名法達。祖曰。汝名法達。何曾達法。復說偈曰。汝今名法達。勤誦未休歇。空誦但循聲。明心號菩薩。汝今有緣故。吾今為汝說。但信佛無言。蓮華從口發。師聞偈悔過曰。而今而後當謙恭一切。唯願和尚大慈略說經中義理。祖曰。汝念此經以何為宗。師云。學人愚鈍。從來但依文誦念。豈知宗趣。祖曰。汝試為吾念一編。吾當為汝解說。師即高聲念經。至方便品。祖曰。止。此經元來以因緣出世為宗。縱說多種譬喻亦無越於此。何者因緣。唯一大事。一大事即佛知見也。汝慎勿錯解經意。見他道開示悟入自是佛之知見。我輩無分。若作此解。乃是謗經毀佛也。彼既是佛。<span class='corr'>已</span>具知見。何用更開。汝今當信佛知見者。只汝自心。更無別體。盖為一切眾生自蔽光明。貪受塵境。外緣內擾。甘受驅馳。便勞他從三昧起。種種苦口勸令寢息。莫向外求與佛無二。故云開佛知見。故但勞勞孰念謂為功課者。何異犛牛愛尾也。師云。若然者俱得解義。不勞誦經耶。祖曰。經有何過。豈障汝念。只為迷悟在人。損益由汝。聽吾偈曰。心迷法華轉。心悟轉法華。誦久不明己。與義作讎家。無念念即正。有念念成邪。有無俱不計。長御白牛車。師聞偈再啟曰。經云諸大聲聞乃至菩薩皆盡思度量。尚不能測於佛智。今令凡夫但悟自心便名佛之知見。自非上根未免疑謗。又經說三車大牛之車與白牛車如何區別。願和尚再垂宣說。祖曰。經意分明。汝自迷背。諸三乘人不能測佛智者。患在度量也。饒伊盡思共推。轉加懸遠。佛本為凡夫說。不為佛說。此理若不肯信者。從他退席。殊不知坐却白牛車。更於門外覔三車。況經文明向汝道。無二亦無三。汝何不省三車是假。為昔時故。一乘是實。為今時故。只教汝去假歸實。歸實之後實亦無名。應知所有珍財盡屬於汝。由汝受用。更不作父想。亦不作子想。亦無用想。是名持法華經。從劫至劫手不釋卷。從晝至夜無不念時也。師既蒙啟發。踊躍歡喜。以偈贊曰。經誦三千部。曹溪一句亡。未明出世旨。寧歇累生狂。羊鹿牛權設。初中後善揚。誰知火宅內。元是法中王。祖曰。汝今後方可名為念經僧也。師從此領玄旨。亦不輟誦持。</p>
</div>
<div class='div-other'><a id='mulu445' />
<p class='h1'>揚岐八棒</p></div>
<div class='div-other'><a id='mulu446' />
<p class='h1'>臨濟四喝</p><p style="margin-left:1em"><span class='note-inline'>(黃檗法嗣)</span>臨濟謂僧曰。有時一喝如金剛王寶劒。有時一喝如踞地師子。有時一喝如探竿影草。有時一喝不作一喝用。汝作麼生會。僧擬議。師便喝。</p>
</div>
<div class='div-other'><a id='mulu447' />
<p class='h1'>匾頭被罵</p><p style="margin-left:1em"><span class='note-inline'>(會元十七)</span>黃龍惠南禪師。叢林目曰南匾頭。因趍詣慈明之室曰。惠南以闇短望道未見。此聞夜參。如迷行得指南之車。然唯大慈更施法施。使盡餘疑。慈明笑曰。書記<span class='corr'>已</span>領徒游方。名聞叢林。借有疑不以襄陋鄙。棄坐而商略顧不可哉。呼侍者進榻且使坐。師固辭。哀懇愈切。慈明曰。書記學雲門禪。必善其旨。如曰放洞山三頓棒。洞山于時應打不應打。師云應打。慈明色壯而言。聞三頓棒聲便是喫棒。則汝自旦及暮聞鵶鳴鵲噪鐘魚鼓板之聲亦應喫棒。何時當<span class='corr'>已</span>哉。師瞠而却。慈明云。吾始疑不堪汝師。今可也。即使拜師。拜起。慈明理前語曰。脫如汝會雲門意旨。則趙州嘗言。臺山婆子被我勘破。試指其可勘處。師面熱汗下不知答。趨出。明日詣之。又遭詬罵。師慙。見左右即曰。政以未解求決耳。罵豈慈悲法施之式。慈明笑曰。是罵耶。師於是默悟其旨。失聲曰。泐潭果是死語。献語曰。傑出叢林是趙州。老婆勘破沒來由。而今四海清如鏡。行人莫以路為讎。慈明以手點沒字顧師。師即易有之字。而心服其妙密。留月餘辭去。</p>
</div>
<div class='div-other'><a id='mulu448' />
<p class='h1'>水潦遭蹈</p><p style="margin-left:1em"><span class='note-inline'>(傳燈八)</span>水潦和尚參馬祖。禮拜起欲伸問。祖一蹈蹈倒。師忽然大悟。起來呵呵大笑云。也太奇。也太奇。百千三昧。無量妙義。只向一毫端上識得根源去。便禮拜。</p>
</div>
<div class='div-other'><a id='mulu449' />
<p class='h1'>死心下火</p><p style="margin-left:1em"><span class='note-inline'>(黃龍法嗣　會元十七)</span>寶覺禪師將入滅。命門人黃太史庭堅主後事。荼毗日隣峯為康炬火不續。黃顧師之得法上首死心新禪師曰。此老師有待於吾兄也。新以喪拒。黃強之。新執炬召眾曰。不是餘殃累及我。彌天罪過不容誅。而今兩脚捎空去。不作牛號定作驢。以火炬打一圓相。祗向這裡雪屈。擲炬應手而爇。</p>
</div>
<div class='div-other'><a id='mulu450' />
<p class='h1'>自禪掛塔</p><p style="margin-left:1em"><span class='note-inline'>(五祖演法嗣)</span>蘄州五祖表自禪師。嗣祖席。衲子四至不可遏。師榜侍者門曰。東山有三句。若人道得掛塔。衲子皆披靡。一日有僧携坐具徑造丈室謂師曰。某甲道不得。祗要掛塔。師大喜呼維那於明窓下安排。</p>
</div>
<div class='div-other'><a id='mulu451' />
<p class='h1'>天然口啞</p><p style="margin-left:1em"><span class='note-inline'>(石頭迁法嗣　會元三)</span>龐居士一日見丹霞來。遂不語亦不起。霞廼拈起手中拂子。士便拈起鎚子。霞曰只恁麼別更有在。士曰此回見兄不似於前。霞云不妨減人聲價。士曰本來要折倒汝一上。霞曰恁麼則啞却天然口也。士曰汝啞却本分。猶累我啞却。霞乃擲却拂子去。士曰。然闍梨。然闍梨。霞不顧。士曰。不唯患啞。兼亦患聾。</p>
</div>
<div class='div-other'><a id='mulu452' />
<p class='h1'>大耳心通</p><p style="margin-left:1em"><span class='note-inline'>(會元二)</span>唐肅宗詔南陽惠忠國師試驗西天大耳三藏他心通。師到。三藏作禮立左邊。師問曰汝得他心通耶。曰不敢。師曰汝道老僧只今在何處。曰和尚是一國之師却去西川看競渡。又問汝道只今又在何處。曰天津橋上看弄胡孫。又問汝道只今聻。三藏罔然。師叱曰。者野狐精。他心通在何處。</p>
</div>
<div class='div-other'><a id='mulu453' />
<p class='h1'>文益書字</p><p style="margin-left:1em"><span class='note-inline'>(桂琛法嗣　會元六)</span>和補曰。昔有一老宿住菴。於門上書心字。於窓上書心字。於壁上書心字。法眼云。門上<span class='corr'>但</span>書門字。窓上但書窓字。壁上但書壁字。玄覺云。門上不要書門字。窓上不要書窓字。壁上不要書壁字。何故。字義炳然。</p>
</div>
<div class='div-other'><a id='mulu454' />
<p class='h1'>曉聰栽松</p><p style="margin-left:1em"><span class='note-inline'>(文殊應天真嗣五燈十五)</span>洞山曉聰禪師。手植萬松於東嶺而誦金剛般若經。山中人名其嶺曰金剛。方植松而寶禪師至。時親自五祖來。師問上嶺一句作麼生。道寶曰氣急殺人。師拄钁呵曰。從何得此隨語生解阿師。見問上嶺便言氣急。佛法却成流布。寶請代語。師曰何不道氣喘殺人。逍遙問嶺在此金剛在什麼處。師指曰此一株松是老僧親栽。初比部郎中許公式出守南昌。過蓮華峯。聞祥公曰聦道者在江西。試尋訪之。此僧人天眼目也。許公既至。聞聰住山家風。作詩寄之曰。語言渾不滯。高躡祖師蹤。夜坐連雲石。晝栽帶雨松。鏡分金殿燭。山荅月樓鐘。有問西來意。靈堂對遠峰。</p>
</div>
<div class='div-other'><a id='mulu455' />
<p class='h1'>禾山義虎</p><p style="margin-left:1em"><span class='note-inline'>(黃龍南法嗣　僧寶傳下)</span>禾山普禪師初秀。出講席解唯識起信論。兩川無敢難詰者。號義虎。</p>
</div>
<div class='div-other'><a id='mulu456' />
<p class='h1'>瑞岩臥龍</p><p style="margin-left:1em"><span class='note-inline'>(岩頭法嗣　傳燈十七)</span>台州瑞岩師彥禪師。謁夾山會和尚。會問什麼處來。曰臥龍來。會曰來時龍還起未。師乃顧視之。會曰灸瘡上更著艾燋。曰和尚苦如此作什麼。會便休。</p>
</div>
<div class='div-other'><a id='mulu457' />
<p class='h1'>翠岩唾地</p><p style="margin-left:1em"><span class='note-inline'>(石霜法嗣　會元十七)</span>蘄州開元子琦禪師謁翠岩真禪師問佛法大意。唾地曰這一滴落在甚麼處。琦捫膺曰學人今日脾疼。師解顏。</p>
</div>
<div class='div-other'><a id='mulu458' />
<p class='h1'>寶壽釘空</p><p style="margin-left:1em"><span class='note-inline'>(臨濟法嗣　傳燈十二)</span>鎮州寶壽沼和尚。胡釘鉸來參。師問汝莫是胡釘鉸。曰不敢。師曰還解釘得虗空否。曰請和尚打破。某甲與釘。師以拄杖打之。胡曰和尚莫錯打某甲。師云向後有多口阿師與點破在。</p>
</div>
<div class='div-other'><a id='mulu459' />
<p class='h1'>一城人瞎</p><p style="margin-left:1em"><span class='note-inline'>(傳燈十二)</span>寶壽開堂。三聖推出一僧在寶壽前。壽便打其僧。聖云。長老若恁麼為人。瞎却鎮州一城人眼在。</p>
</div>
<div class='div-other'><a id='mulu460' />
<p class='h1'>三日耳聾</p><p style="margin-left:1em"><span class='note-inline'>(會元三)</span>見前黃蘗吐舌處。</p>
</div>
<div class='div-other'><a id='mulu461' />
<p class='h1'>東山餕饀</p><p style="margin-left:1em"><span class='note-inline'>(五祖錄)</span>和補曰。法演遊方十餘年。海上參尋見數人尊宿。乃到浮山圓鑑會下。直是開口不得。後到白雲門下。咬破一箇䥫餕饀。直得百味具足。且道饀子一句作麼生道。乃有偈。花發雞冠媚早稱。誰人能染紫絲頭。有時風動頻相倚。似向階前鬪不休。</p>
</div>
<div class='div-other'><a id='mulu462' />
<p class='h1'>揚岐栗蓬</p><p style="margin-left:1em"><span class='note-inline'>(會元十九)</span>楊岐問僧。栗棘蓬作麼生吞。金剛圈作麼生透。</p>
</div>
<div class='div-other'><a id='mulu463' />
<p class='h1'>惠南主法</p><p style="margin-left:1em"><span class='note-inline'>(僧寶傳下)</span>黃龍南曰。住持要在得眾。得眾要在見情。先師言。人情者為世之福田。盖理道所由生也。故時之否泰事損益必因人情。情有時通塞則否泰生。事有時厚薄則損益至。唯聖人能通天下之情。故易之別卦乾下坤上則曰泰。乾上坤下則曰否。其取象損上益下則曰益。損下益上則曰損。夫乾為天。坤為地。天在下而地在上。位故乖矣。而返謂之泰者。上下交故也。主在上而賓處下。義故順矣。而返謂之否者。上下不交故也。是以天地不交庶物不育。人情不交萬事不和。損益之義亦由是矣。夫在人上者能約己以裕下。下必悅而奉上矣。豈不謂之益乎。在上者蔑下而肆諸己。下必怨而叛上矣。豈不謂之損乎。故上下交則泰。不交則否。自損者人益。自益者人損。情之得失豈容易乎。先聖甞喻人為舟。情為水。水能載舟亦能覆舟。水順舟浮。違則沒矣。故住持得人情則興。失人情則廢。全得而全興。全失而全廢。故同善則福多。同惡則禍甚。善惡同類端如貫珠。興廢象行明若觀日。斯歷代之元龜也。</p>
</div>
<div class='div-other'><a id='mulu464' />
<p class='h1'>居訥扶宗</p><p style="margin-left:1em"><span class='note-inline'>(延慶榮法嗣　會元十六)</span>圓通居訥禪師。仁宗皇帝聞其名。皇祐初詔住十方淨因禪院。師稱目疾不能奉詔。有旨令舉自代。遂舉僧懷璉禪學精深在居訥之右。於是詔璉。璉至引對問佛法大意稱旨。天下賢師知人。</p>
</div>
<div class='div-other'><a id='mulu465' />
<p class='h1'>洪濟師子</p></div>
<div class='div-other'><a id='mulu466' />
<p class='h1'>遼陽大虫</p></div>
<div class='div-other'><a id='mulu467' />
<p class='h1'>趙州探水</p><p style="margin-left:1em"><span class='note-inline'>(傳燈十)</span>趙州一日訪茱萸。將拄杖於法堂上東行西行。萸云作什麼。州云探水。萸云我這裡一滴也無。州將拄杖靠壁便出。</p>
</div>
<div class='div-other'><a id='mulu468' />
<p class='h1'>百丈夾火</p><p style="margin-left:1em"><span class='note-inline'>(傳燈九)</span>溈山一日侍百丈次。丈問誰。山曰靈祐。丈曰汝撥爐中有火否。山撥之無火。丈躬自深撥得栗火。舉以似山云。你道無。者箇聻。山忽然契悟。遂禮拜。陳其所解。丈云。此迺暫時岐路耳。欲識佛性義。當觀時節因緣。時節若至。如迷忽悟如忘忽憶。方省己物不從他得。故祖師云。悟了同未悟。無心亦無法。只是無虗妄凡聖等心。本來心法元自具足。汝今既是。善自護持。次日同百丈入山作務。丈曰將得火來麼。山曰將得來。丈曰在甚處。山乃拈一枝柴吹兩吹度與百丈。丈曰如蟲禦木。</p>
</div>
<div class='div-other'><a id='mulu469' />
<p class='h1'>金峰行餅</p><p style="margin-left:1em"><span class='note-inline'>(禪林類聚十八)</span>金峰一日於僧堂內喫餬餅次。自拈一枚餅從上板頭。轉一匝。大眾見一時合掌。峰云。假使你十分擡起手。也祇得一半。至晚有僧請益云。今日行餅見僧合掌。和尚道假饒十分擡起手也祇得一半。請和尚全道。峯作拈餅勢復云。會麼。僧云不會。峯云。金峯也祇得一半。</p>
</div>
<div class='div-other'><a id='mulu470' />
<p class='h1'>布袋拈果</p><p style="margin-left:1em"><span class='note-inline'>(傳燈廿七)</span>布袋在通衢立。有僧云作什麼。布袋云等箇人。僧云來也。布袋取一橘子與僧。僧纔接。布袋縮手云。你不是者箇人。</p>
</div>
<div class='div-other'><a id='mulu471' />
<p class='h1'>中邑鳴㖿</p><p style="margin-left:1em">中邑每見僧。拍手皷唇曰。㖿鳴㖿鳴。</p>
</div>
<div class='div-other'><a id='mulu472' />
<p class='h1'>青山骨剉</p><p style="margin-left:1em"><span class='note-inline'>(黃蘗法嗣　傳燈十二)</span>杭州羅漢院宗徹禪師。僧問如何是西來意。師云骨剉也。師對機多用此語。時人因號骨剉和尚。</p>
</div>
<div class='div-other'><a id='mulu473' />
<p class='h1'>明招目眇</p><p style="margin-left:1em"><span class='note-inline'>(羅山道閑法嗣　會元十三)</span>務州明招謙和尚。眇一目。叢林號獨眼龍。</p>
</div>
<div class='div-other'><a id='mulu474' />
<p class='h1'>雲門脚跛</p><p style="margin-left:1em"><span class='note-inline'>(會元五)</span>雲門初參睦州。方扣門。州揕之曰道道。門驚不暇答。乃推出曰。秦時[車*度]轢鑽。隨掩其扉。損門右足。</p>
</div>
<div class='div-other'><a id='mulu475' />
<p class='h1'>四處謾人</p><p style="margin-left:1em"><span class='note-inline'>(傳燈十九)</span>漳州保福從展禪師四謾人。一問僧。殿裏是甚麼佛。僧曰和尚定當看。師曰釋迦佛。僧云莫謾人好。師云却是你謾我。二問僧。作甚麼業喫得與麼大。僧云和尚也不少。師作蹲勢。僧云和尚莫謾人好。師云却是你謾我。三問僧。汝名甚麼。僧云咸澤。師云忽遇枯涸看如何。僧云誰是枯涸者。師云我是。僧云和尚莫謾人好。師云却是你謾我。四問浴主湯鍋濶多少。主云請師量。師便作量勢。主云和尚莫謾人好。師云却是你謾我。</p>
</div>
<div class='div-other'><a id='mulu476' />
<p class='h1'>三翻懡㦬</p><p style="margin-left:1em"><span class='note-inline'>(傳燈)</span>隋州護國院守澄淨果禪師。僧問鶴立枯松時如何。師云地下底一場懡㦬。問會王沙汰時護法善神向甚麼處去。師云三門前兩箇一場懡㦬。問滴水滴凍時如何。師云日出後一場懡㦬。</p>
</div>
<div class='div-other'><a id='mulu477' />
<p class='h1'>韶陽九九</p><p style="margin-left:1em"><span class='note-inline'>(雲門錄事苑三)</span>僧問雲門如何是向上一竅。門云九九八十一。又僧問如何是最初一句。門云九九八十一。又僧問。以字不是。八字不成。未審是甚麼字。門云九九八十一。</p>
</div>
<div class='div-other'><a id='mulu478' />
<p class='h1'>文殊三三</p><p style="margin-left:1em">杭州無著文喜禪師。初謁大慈山性空禪師。空曰子何不徧參乎。師直往五臺山華嚴寺至金剛窟禮謁。遇一老翁牽牛而行。邀師入寺。翁呼均提。有童子應聲出迎。翁縱牛引師陞堂。堂宇皆耀金色。翁踞床指繡[糸*敦]命坐。翁曰近自何來。師云南方。翁曰南方佛法如何住持。師云末法比丘少奉戒律。翁曰多少眾。師曰或三百或五百。師却問此間佛法如何住持。翁曰龍蛇混雜凡聖同居。師云多少眾。翁曰前三三後三三。翁呼童子致茶并進酥酪。師納其味。心意豁然。翁拈起玻璃盞問曰。南方還有這箇否。師曰無。翁曰尋常將甚麼喫茶。師無對。師視日色稍晚。遂問翁擬投一宿得否。翁曰。汝有執心在。不得宿。師曰某甲無執心。翁曰汝曾受戒否。師曰受戒久矣。翁曰汝若無執心何用受戒。師辭退。翁令童子相送。師問童子。前三三後三三是多少。童召大德。師應諾。童曰是多少。師復問曰。此為何處。童曰此金剛窟般若寺也。師悽然悟彼翁者即文殊也。不可再見。即稽首童子。願乞一言為別。童說偈曰。面上無嗔供養具。口裏無嗔吐妙香。心裏無嗔是珍寶。無垢無染是真常。言訖均提與寺俱隱。但見五色雲中文殊乘金毛師子往來。忽有白雲自東方來覆不見。時有滄州菩提寺僧修政等至。尚聞山石震吼之聲。師因駐錫五臺<span class='note-inline'>(見會元二)</span>。</p>
</div>
<div class='div-other'><a id='mulu479' />
<p class='h1'>金牛飯桶</p><p style="margin-left:1em"><span class='note-inline'>(馬祖法嗣　會元三)</span>金牛和尚每至齋時。自將飯桶於僧堂前作舞。呵呵大笑云。菩薩子喫飯來。</p>
</div>
<div class='div-other'><a id='mulu480' />
<p class='h1'>靈照菜籃</p><p style="margin-left:1em"><span class='note-inline'>(傳燈十四)</span>丹霞訪龐居士。門前見女子靈照去洗菜。霞問居士在否。照放下菜籃<span class='corr'>斂</span>手而立。霞曰居士在否。照提起菜籃而去。霞便回。居士從外歸。靈照舉似居士。居士云丹霞在否。照云<span class='corr'>已</span>去也。居士云赤土塗牛妳。</p>
</div>
<div class='div-other'><a id='mulu481' />
<p class='h1'>丹霞燒佛</p><p style="margin-left:1em"><span class='note-inline'>(傳燈十四)</span>丹霞甞到洛古惠林寺。值天寒取木佛燒之。院主呵之。霞曰吾燒取舍利。主云木佛豈有舍利。霞曰若爾何責我乎。院主後眉鬚墮落。</p>
</div>
<div class='div-other'><a id='mulu482' />
<p class='h1'>婆子焚庵</p><p style="margin-left:1em"><span class='note-inline'>(會元六)</span>昔有婆子供養一庵主經二十年。常令一二八女子送飯給侍。一日令女子抱定曰正恁麼時如何。主曰。枯木倚寒岩。三冬無暖氣。女子舉似婆。婆曰我二十年祇供養得箇俗漢。遂遣出。燒却庵。</p>
</div>
<div class='div-other'><a id='mulu483' />
<p class='h1'>雲盖論義</p><p style="margin-left:1em"><span class='note-inline'>(石霜諸法嗣　會元六)</span>雲盖元禪師因潭州道正表聞馬王乞師論義。王請師上殿相見。茶罷師就王乞劒。師握劒問道正曰。你本教中道恍恍惚惚其中有物。是何物。杳杳冥冥其中有精。是何精。道得不斬。道不得即斬。道正茫然便禮拜懺悔。師謂王曰還識此人否。王曰識。師曰是誰。王曰道正。師曰。不是。道若正。合對得臣僧。此祇是箇無主孤魂。因茲道士更不紛紜。</p>
</div>
<div class='div-other'><a id='mulu484' />
<p class='h1'>德山小參</p><p style="margin-left:1em"><span class='note-inline'>(傳燈十五)</span>德山小參示眾云。今夜小參不答話。問話者三十棒。時有僧出禮拜。師便打。僧云某甲話也未問在。師云你是什麼處人。僧云新羅人。師云。未跨船舷子。好與三十棒。</p>
</div>
<div class='div-other'><a id='mulu485' />
<p class='h1'>芙蓉妙唱</p><p style="margin-left:1em"><span class='note-inline'>(投子青法嗣　人天眼目)</span>芙蓉楷禪師妙唱不干舌頌曰。剎剎塵塵處處談。不勞彈指善財參。空生也解通消息。花雨岩前鳥不啣。<span class='note-inline'>(空生者須菩提也)</span></p>
</div>
<div class='div-other'><a id='mulu486' />
<p class='h1'>常察玄談</p><p style="margin-left:1em"><span class='note-inline'>(九峯䖍法嗣　傳灯廿九)</span>同安常察禪師十玄談。○心印○祖意○玄機○塵異○佛教○還鄉曲○破還鄉曲○轉位歸○回機○正位前。</p>
</div>
<div class='div-other'><a id='mulu487' />
<p class='h1'>二祖安心</p><p style="margin-left:1em">在前惠可斷臂之處。</p>
</div>
<div class='div-other'><a id='mulu488' />
<p class='h1'>洞山見影</p><p style="margin-left:1em"><span class='note-inline'>(雲岩晟法嗣　會元十三)</span>洞山問雲岩。和尚百年後忽有人問還貌得師真。如何祇對。雲岩曰祖向伊道即遮箇是。師良久。雲岩曰承當遮箇事。大須審細。師猶涉疑。復因過水覩影。大悟前旨。因有一偈曰。切忌從他覔。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。</p>
</div>
<div class='div-other'><a id='mulu489' />
<p class='h1'>藥嶺榮枯</p><p style="margin-left:1em"><span class='note-inline'>(石頭法嗣　會元五)</span>藥山一日與道吾雲岩高沙彌遊山。見兩樹一榮一枯。山問曰榮者是枯者是。吾曰枯者是。山曰。酌然一切處。令教枯淡去。又問岩。岩曰榮者是。山曰。酌然一切處。令光明燦爛去。復問沙彌。彌曰枯者從佗枯。榮者從他榮。山回顧道吾雲岩曰。不是不是。</p>
</div>
<div class='div-other'><a id='mulu490' />
<p class='h1'>夾山人境</p><p style="margin-left:1em"><span class='note-inline'>(華亭法嗣　會元五)</span>僧問夾山如何是夾山境。山曰猿抱子歸青嶂後。鳥銜花落碧岩前。</p>
</div>
<div class='div-other'><a id='mulu491' />
<p class='h1'>香嚴上樹</p><p style="margin-left:1em"><span class='note-inline'>(溈山法嗣　傳燈十一)</span>香嚴一日上堂示眾。如人上樹。口㗸一樹枝。脚不蹈枝。手不攀枝。忽有人問祖師西來意。若答他即喪身失命。不答他又違他所問。時有虎頭上坐出云。樹上即不問。樹下一句道將來。嚴呵呵大笑。</p>
</div>
<div class='div-other'><a id='mulu492' />
<p class='h1'>仰山出井</p><p style="margin-left:1em"><span class='note-inline'>(傳燈十一)</span>潭州石霜山性空禪師。因僧問如何是西來。空曰如人在千尺井中。不假一寸繩得出此人。即答汝西來意。僧云近日湖南鳴和尚出世亦為人東語西話。空喚沙彌拽出者死漢著<span class='note-inline'>(仰山沙彌也)</span>。沙彌後舉問耽源如何出得井中人。源曰。咄。癡漢。誰在井中。仰山後問溈山如何出得井中人。溈山廼呼惠寂。寂應諾。溈山曰出也。及住仰山。甞舉前話謂眾曰。我於耽源處得體。溈山處得地。</p>
</div>
<div class='div-other'><a id='mulu493' />
<p class='h1'>趙州接客</p><p style="margin-left:1em"><span class='note-inline'>(南泉法嗣　會元)</span>真定師王携諸子入院。趙州坐而問曰大王會麼。王云不會。師云自少持齋身<span class='corr'>已</span>老。見人無力下禪床。王尤嘉禮重。翌日令客將傳語。師下禪床受之。少間侍者問云。和尚見大王來不下禪床。今日將軍來為什麼却下禪床。師曰。非汝所知。第一等人來禪床上接。中等人來下禪床接。末等人來三門外接。師寄拂子與大王。若問何處得來。但道老僧平日用不盡者。</p>
</div>
<div class='div-other'><a id='mulu494' />
<p class='h1'>价老看病</p><p style="margin-left:1em"><span class='note-inline'>(雲岩晟法嗣)</span>洞山僧問。和尚遺和還有不病者也無。師曰有。僧曰不病者還看和尚否。師曰老僧看他有分。曰和尚爭得看他。師曰老僧看時即不見有病。</p>
</div>
<div class='div-other'><a id='mulu495' />
<p class='h1'>南泉油餈</p><p style="margin-left:1em"><span class='note-inline'>(禪林類聚九)</span>和補曰。南泉願禪師一日不赴堂。侍者請赴堂。師云我今日在莊上喫油糍飽。者云和尚不曾出入。師云汝去問莊主。者方出門。忽見莊主歸謝和尚<span class='note-inline'>(云云)</span>。</p>
</div>
<div class='div-other'><a id='mulu496' />
<p class='h1'>韶陽胡餅</p><p style="margin-left:1em"><span class='note-inline'>(雪峰法嗣　雲門錄)</span>僧問雲門如何是超佛越祖之談。門云餬餅。</p>
</div>
<div class='div-other'><a id='mulu497' />
<p class='h1'>德山托鉢</p><p style="margin-left:1em"><span class='note-inline'>(傳燈十五)</span>雪峰在德山作飯頭。一日飯遲。德山擎鉢下法堂。雪峯廼曰。鐘未鳴皷未響老和尚托鉢向什麼處去。德山却歸方丈。岩頭在堂中聞得。拊掌曰。大小德山未會末後句。德山聞。舉令侍者喚頭上問。你不肯老僧耶。頭密啟其意。德山來日上堂。說話異於每常。頭到僧堂前撫掌大笑曰。且喜堂頭老漢會末後句。他後天下人不奈何。雖然如是。只得三年話。後三年果化。</p>
</div>
<div class='div-other'><a id='mulu498' />
<p class='h1'>象骨覆盆</p><p style="margin-left:1em"><span class='note-inline'>(傳燈七)</span>雪峯在洞山作飯頭淘米次。山問。淘沙去米。淘米去沙。師曰沙米一時去。山曰。大眾喫箇甚麼。師遂覆却米盆。山曰。據子因緣。合在德山。</p>
</div>
<div class='div-other'><a id='mulu499' />
<p class='h1'>婆子眷屬</p><p style="margin-left:1em"><span class='note-inline'>(傳灯六)</span>昔有一僧參米胡。路逢一婆住庵。僧問婆有眷屬否。曰有。僧曰在甚麼處。曰山河大地若草若木皆是我眷屬。僧曰婆莫作師姑來否。曰汝見我是甚麼。僧曰俗人。婆曰汝不可是僧。僧曰婆莫混濫佛法好。婆曰我不混濫佛法。僧曰汝恁麼豈不是混濫佛法。婆曰。你是男子。我是女人。豈曾混濫。</p>
</div>
<div class='div-other'><a id='mulu500' />
<p class='h1'>王老兒孫</p><p style="margin-left:1em"><span class='note-inline'>(馬祖法嗣　傳燈八)</span>黃蘗在南泉為首座。一日捧鉢於南泉位上坐。泉入堂見。乃問長老甚年中行道。蘗曰威音王佛<span class='corr'>已</span>前。泉曰猶是王老師兒孫。蘗遂過第二位。</p>
</div>
<div class='div-other'><a id='mulu501' />
<p class='h1'>雲居送袴</p><p style="margin-left:1em"><span class='note-inline'>(良价法嗣　會元三)</span>洪州雲居道膺禪師。曾令侍者送袴與一住庵道者。道者曰自有娘生袴。竟不受。師再令侍者問。娘未生時著箇甚麼。道者無語。後遷化有舍利。持似於師。師曰直饒得八斛四斗。不如當時下得一轉語好。</p>
</div>
<div class='div-other'><a id='mulu502' />
<p class='h1'>道吾得裩</p><p style="margin-left:1em"><span class='note-inline'>(藥山法嗣　傳燈十四)</span>有施主施裩藥。山提起示眾曰。法身具四大否。有人道得。與他一腰裩。潭州道吾山宗智禪師云。性地非空。空非性地。此是地大。三大亦然。藥山不違前言乃與吾裩。</p>
</div>
<div class='div-other'><a id='mulu503' />
<p class='h1'>九峰頭尾</p><p style="margin-left:1em">九峰禪師僧問如何是頭。師曰開眼不覺曉。僧曰如何是尾。師曰不坐萬年床。僧曰有頭無尾時如何。師云纔是不貴。僧曰有尾無頭時如何。師曰雖飽無力。僧曰直得頭尾相搆時如何。師曰兒孫得力室內不知。</p>
</div>
<div class='div-other'><a id='mulu504' />
<p class='h1'>洞山功勳</p><p style="margin-left:1em"><span class='note-inline'>(雲岩法嗣　人天眼目)</span>洞山功勳五位<span class='note-inline'>(向．奉．功．共功．功功)</span>。僧問如何是向。洞山云喫飯時作麼生。僧問如何是奉。山云背時作麼生。僧問如何是功。山云放下鉏頭時作麼生。僧問如何是共功。山云不得色。僧問如何是功功。山云不共。</p>
</div>
<div class='div-other'><a id='mulu505' />
<p class='h1'>楊岐七事</p></div>
<div class='div-other'><a id='mulu506' />
<p class='h1'>元靜十門</p><p style="margin-left:1em"><span class='note-inline'>(五祖演法嗣　普灯十一)</span>南堂元靜禪師示眾曰。夫參學至要。不出最初句與末後句。透得過者平生參學事畢。其或未然與你作十門。各用印證自心。看得穩當也未。一須信有教外別傳。二須知有教外別傳。三須會有情說法與無情說法無二。四須見性如觀掌上了了分明一一田地隱密。五須具擇法眼。六須行鳥道玄路。七須文武兼濟。八須摧邪顯正。九須大機大用。十須向異類中行。此十門諸人還一一穩當也未。若只是閉門作活計。獨自要了身。却不在此限。若欲荷負正宗。紹隆聖種。須盡明此<span class='corr'>綱</span>要十門。方坐得曲彔床。受得天下人禮拜。敢與佛祖為師。若不到恁麼田地。只一向虗顯。他時異日閻羅老子未敢放你在。有麼出來。大家證據。若無不用久立。</p>
</div>
<div class='div-other'><a id='mulu507' />
<p class='h1'>老安作用</p><p style="margin-left:1em"><span class='note-inline'>(傳灯九)</span>嵩岳惠安國師。因坦然懷讓二人來參。問曰如何是祖師西來意。安曰何不問自<span class='corr'>己</span>意。曰如何是自<span class='corr'>己</span>意。安曰當觀密作用。曰如何是密作用。安以目開合示之。然於言下大悟。更不他適。讓機緣不偶。辭往曹溪。滅時稱老安國師。</p>
</div>
<div class='div-other'><a id='mulu508' />
<p class='h1'>馬祖勞倦</p><p style="margin-left:1em"><span class='note-inline'>(會元三)</span>僧問馬大師。離四句絕百非。請師直指某甲西來意。大師云我今日勞倦不能為汝說。問取智藏去。問智藏。云何不問和尚。僧云。和尚敢來問。藏云我今日頭痛不為你說。問海兄去。僧問海兄。海云。我到者裏却不會。僧舉示馬大師。大師云。藏頭白。海頭黑。</p>
</div>
<div class='div-other'><a id='mulu509' />
<p class='h1'>鏡清雨聲</p><p style="margin-left:1em"><span class='note-inline'>(雪峯法嗣　會元七)</span>鏡清問僧。門外是什麼聲。僧曰雨滴聲。師云眾生顛倒迷<span class='corr'>己</span>逐物。僧云和尚作麼生。師云洎不迷<span class='corr'>己</span>。意旨如何。師云出身猶可易。脫體道應難。</p>
</div>
<div class='div-other'><a id='mulu510' />
<p class='h1'>龐公雪片</p><p style="margin-left:1em"><span class='note-inline'>(馬祖弟子會元七)</span>龐居士因辭藥山。山命十人禪客相送至門首。士乃指空中雪云。好雪片片不落別處。時有全禪客云。落在什麼處。居士送與一掌。全云居士也不得草草。士曰。恁麼稱禪客。閻羅老子未放你在。全云居士作麼生。士又與一掌云。眼見如盲。口說如啞。</p>
</div>
<div class='div-other'><a id='mulu511' />
<p class='h1'>雪竇靈臺</p><p style="margin-left:1em"><span class='note-inline'>(智門祚法嗣　僧寶傳中)</span>和補曰。師為道日損偈云。三分光陰二早過。靈臺一点不揩磨。貪生逐日區區去。喚不回頭爭奈何。</p>
</div>
<div class='div-other'><a id='mulu512' />
<p class='h1'>皷山聖箭</p><p style="margin-left:1em"><span class='note-inline'>(雪峯法嗣　會元七)</span>皷山赴大王請。雪峯門送。回至法堂乃曰。一隻聖箭直射九重城裏去也。太原孚曰是伊未在。峯曰渠是徹底人。孚曰若不信待某甲去勘過。遂趂至中路便問。師兄向甚麼處去。山曰九重城裏去。孚曰忽遇三軍圍繞時如何。山曰他家自有通霄路。孚曰恁麼則離宮失殿去也。山曰何處不稱尊。孚拂袖便回。峯問如何。孚曰好隻聖箭中路折却了也。遂舉前話。峯乃曰好渠語在。孚曰這老凍膿猶有鄉情在。</p>
</div>
<div class='div-other'><a id='mulu513' />
<p class='h1'>銕面退席</p><p style="margin-left:1em"><span class='note-inline'>(興化法嗣　僧寶傳下)</span>蔣山元禪師歿。舒王以禮致秀銕面嗣其席。秀至山。王先候謁。而秀方理叢林事不時見。王以為慢<span class='corr'>己</span>。遂不合棄去。</p>
</div>
<div class='div-other'><a id='mulu514' />
<p class='h1'>克賓出院</p><p style="margin-left:1em"><span class='note-inline'>(會元十一)</span>興化謂克賓維那曰。汝不久為唱導之師。賓曰我不入這保社。化曰。你會了不入。不會了不入。賓曰總不與麼。化便打曰。克賓維那法戰不勝。罸錢鑽飯。次日興化入堂白槌曰。克賓維那法戰不勝。罸錢五貫設鑽飯一堂。仍須出院。賓後出世住大行山。嗣興化。</p>
</div>
<div class='div-other'><a id='mulu515' />
<p class='h1'>池陽百問</p><p style="margin-left:1em"><span class='note-inline'>(事苑第五普燈三)</span>隨州大洪第一世報恩禪師。甞設百問以問學者。其略曰。假使百千劫。所作業不忘。為甚麼一稱南無佛。罪滅河沙劫。又作此相。○曰。森羅萬象總在其中。具眼禪人請試甄別。</p>
</div>
<div class='div-other'><a id='mulu516' />
<p class='h1'>佛陀三勸</p><p style="margin-left:1em"><span class='note-inline'>(傳燈十四)</span>鳳翔府法門寺佛陀和尚。常持一串數珠。念三種名號。曰一釋迦。二元和。三佛陀。自餘是什麼椀躂丘一箇。過終而後始。事迹異常。時人不可測。</p>
</div>
<div class='div-other'><a id='mulu517' />
<p class='h1'>天然剗草</p><p style="margin-left:1em"><span class='note-inline'>(傳燈十四)</span>如前丹霞掩耳之處。</p>
</div>
<div class='div-other'><a id='mulu518' />
<p class='h1'>提婆投針</p><p style="margin-left:1em"><span class='note-inline'>(會元一)</span>提婆菩薩自執師子國來求論難。造龍猛門。龍猛素知其名。遂滿鉢盛水令弟子持出示之。提婆見水默而投針。弟子將還。龍猛深嘉嘆曰。水之澄以方我德。彼來投針以窮其底。若斯人者可以論玄議道。</p>
</div>
<div class='div-other'><a id='mulu519' />
<p class='h1'>藥山長嘯</p><p style="margin-left:1em"><span class='note-inline'>(石頭迁法嗣　傳燈十四)</span>藥山一夜登山經行。忽雲開見月。大嘯一聲。應澧陽東九十里居民盡謂東家。明辰迭相推問。直至藥山徒眾曰。昨夜和尚山頂大嘯。李翱贈詩曰。選得幽居恔野情。終年無送亦無迎。有時直上孤峯頂。月下披雲嘯一聲。</p>
</div>
<div class='div-other'><a id='mulu520' />
<p class='h1'>般若狂吟</p></div>
<div class='div-other'><a id='mulu521' />
<p class='h1'>師備果子</p><p style="margin-left:1em"><span class='note-inline'>(會元七)</span>玄沙與韋監軍喫菓子。韋問如何是日用而不知。師拈起菓子曰喫。韋喫菓子了。再問之。師曰只者是日用而不知。</p>
</div>
<div class='div-other'><a id='mulu522' />
<p class='h1'>智勤林檎</p><p style="margin-left:1em"><span class='note-inline'>(溈山法嗣　傳灯十一)</span>僧問靈雲如何是西來意。雲曰井底種林檎。</p>
</div>
<div class='div-other'><a id='mulu523' />
<p class='h1'>佛果潄口</p></div>
<div class='div-other'><a id='mulu524' />
<p class='h1'>婆子點心</p><p style="margin-left:1em"><span class='note-inline'>(傳燈十七)</span>德山者。簡州周氏子。丱歲出家。依年受具。精究律藏。於性相諸經貫通旨趣。常講金剛經。時謂之周金剛。甞謂同學曰。一毛吞海海性無虧。纖芥投鉢鉢利不動。學與無學唯我知焉。後聞南方禪席頗盛。師氣不平乃曰。出家兒千劫學佛威儀。萬劫學佛細行。不得成佛。南方魔子敢言直指人心見性成佛。我當摟其窟穴滅其種類。以報佛恩。遂擔青龍疏鈔出蜀。至澧陽。路上見一婆子賣油餅。因息肩買餅點心。婆指擔曰這箇是甚麼文字。師曰青龍疏鈔。婆曰講何經。師曰金剛經。婆云。我有一問。你若答得施與點心。若答不得且別處去。金剛經道。過去心不可得。現在心不可得。未來心不可得。未審上坐點那箇心。師無語。遂往龍潭。</p>
</div>
<div class='div-other'><a id='mulu525' />
<p class='h1'>蠱毒之鄉</p><p style="margin-left:1em"><span class='note-inline'>(傳燈十七)</span>僧問曹山。學人十二時中如何保任。山曰如經蠱毒之鄉。水不得霑著一滴。</p>
</div>
<div class='div-other'><a id='mulu526' />
<p class='h1'>荊棘之林</p><p style="margin-left:1em"><span class='note-inline'>(會元十五)</span>僧問藥山。學人擬歸鄉時如何。山曰汝父母徧身紅爛。臥在荊棘中。汝歸何所。僧曰恁麼即不歸去也。山曰汝却須歸去。汝若歸鄉。我示汝箇休糧方。僧曰便請。山曰。二時上堂。不得咬破一粒米。</p>
</div>
<div class='div-other'><a id='mulu527' />
<p class='h1'>本寂滲漏</p><p style="margin-left:1em"><span class='note-inline'>(洞山法嗣　人天眼目)</span>曹山三種滲漏。其詞曰。一見滲漏。謂機不離位。墮在毒海。二情滲漏。謂智常向背。見處偏枯。三語滲漏。謂體妙失宗。機暗終始。學者濁智流轉。不出此三種。</p>
</div>
<div class='div-other'><a id='mulu528' />
<p class='h1'>克符料揀</p><p style="margin-left:1em"><span class='note-inline'>(臨濟法嗣　會元十一)</span>臨濟初至河北住院。見普化克符二上座乃謂曰。我欲於此建立黃檗宗旨。汝且成褫我。二人珍重下去。三日後普化却上來問。和尚三日前說甚麼。濟便打。三日後克符上來問。和尚前日打普化作什麼。濟亦打。至晚小參曰。有時奪人不奪境。有時奪境不奪。人有時人境兩俱奪。有時人境俱不奪。有僧問如何是奪人不奪境。臨濟之曰。煦日發生鋪地錦。孾兒垂髮白如絲。如何是奪境不奪人。濟云。王令<span class='corr'>已</span>行天下徧。將軍塞外絕烟塵。如何是人境兩俱奪。濟曰。并汾絕信。獨處一方。如何是人境俱不奪。濟云。王登寶殿。野老謳歌。克符頌。奪人不奪境。緣自帶誵訛。擬欲求玄旨。思量反責麼。驪珠光燦爛。蟾桂影婆娑。覿面無差互。還應滯網羅。奪境不奪人。尋言何處真。問禪禪是妄。究理理非親。日照寒光澹。山遙翠色新。直饒玄會得。也是眼中塵。人境兩俱奪。從來正令行。不論佛與祖。那說聖凡情。擬犯吹毛劒。還如值木盲。進前求妙會。特地斬精靈。人境俱不奪。思量意不徧。主賓言不異。問答理俱全。蹈破澄潭月。穿開碧落天。不能明妙用。淪溺在無緣。</p>
</div>
<div class='div-other'><a id='mulu529' />
<p class='h1'>佛日體盆</p></div>
<div class='div-other'><a id='mulu530' />
<p class='h1'>國師水枕</p><p style="margin-left:1em">祖庭事苑曰。未見出處。</p>
</div>
<div class='div-other'><a id='mulu531' />
<p class='h1'>祖心背觸</p><p style="margin-left:1em"><span class='note-inline'>(會元十七)</span>黃龍祖心室中常舉拳問僧曰。喚作拳頭則觸。不喚作拳頭則背。喚作甚麼。</p>
</div>
<div class='div-other'><a id='mulu532' />
<p class='h1'>道一長短</p><p style="margin-left:1em"><span class='note-inline'>(南岳讓法嗣　傳燈六)</span>有僧於馬祖前作四畫。上一畫長下三畫短。問曰。不得道一長三短。離此四句外。請和尚答。師乃畫一畫云。不得道長短。答汝了也。</p>
</div>
<div class='div-other'><a id='mulu533' />
<p class='h1'>石樓無耳</p><p style="margin-left:1em"><span class='note-inline'>(石頭法嗣　會元五)</span>汾州石樓和尚因僧問。未識本來性乞師方便指。師云石樓無耳朵。僧云某甲自知非。師云老僧還有過。僧云和尚過在甚麼處。師云過在汝非處。僧禮拜。師便打。</p>
</div>
<div class='div-other'><a id='mulu534' />
<p class='h1'>真溪具眼</p><p style="margin-left:1em"><span class='note-inline'>(曹溪法嗣　會元十三)</span>處州廣利容禪師。初住真溪有僧來參。師竪起拂子云。真溪老漢還具眼麼。僧云某甲不敢見和尚過。師云老僧死在闍梨手裡。僧以手指胸便出。師云闍梨見先師來。至晚師喫茶。僧拈起盞曰。者箇是諸佛出世邊事。作麼生是未出世邊事。師以手撥却盞云。到闍梨死在老僧手裏。僧云五里牌在郭門外。師云無故惑亂師僧。僧便起謝茶。師云特謝相訪。</p>
</div>
<div class='div-other'><a id='mulu535' />
<p class='h1'>可真點胸</p><p style="margin-left:1em"><span class='note-inline'>(慈明法嗣　普灯三)</span>翠岩可真禪師到慈明大師。慈明看便問曰如何是佛法大意。可真曰。無雲生嶺上。有月落波心。明曰頭白齒黃猶作這見解。可真垂淚求指示。明云你可問我。可真以前語問之。明曰。無雲生嶺上。有月落波心。即於其所頓明大法。住翠岩。世推為天下法窟。</p>
</div>
<div class='div-other'><a id='mulu536' />
<p class='h1'>昌禪擔板</p></div>
<div class='div-other'><a id='mulu537' />
<p class='h1'>德山招扇</p><p style="margin-left:1em"><span class='note-inline'>(傳燈十六)</span>襄州高亭簡禪師。初隔江見德山。遙合掌呼云。不審。德山以手中扇再招之。簡忽開悟。乃橫趨而去。更不迴顧。後於襄州開法。嗣德山。</p>
</div>
<div class='div-other'><a id='mulu538' />
<p class='h1'>迦葉剎竿</p><p style="margin-left:1em"><span class='note-inline'>(會元一)</span>阿難問迦葉云。師兄。世尊傳金襴袈裟外別傳何物。迦葉召阿難。難應諾。葉云倒却門前剎竿著。</p>
</div>
<div class='div-other'><a id='mulu539' />
<p class='h1'>佛光錦帳</p><p style="margin-left:1em">佛光無礙禪師。自蘇州永安赴詔住大相國寺惠林禪院。惠恭皇后甞於簾下見。登對罷乘空而去。自爾以太宮所進御膳供養。復令取禪師所食之餘還宮。又以地錦製法衣。自綴禪牌賜之。以表奉法之誠。冬月賜紅錦帳子。乃至服飾器皿之類。光遂以宮中所賜法衣回施法雲佛照禪師。法雲復寄與洪州寶峯湛堂和尚。書云。地錦法衣與師弟行先師之道。湛堂示寂留山門。至今猶存。</p>
</div>
<div class='div-other'><a id='mulu540' />
<p class='h1'>祐國金襴</p></div>
<div class='div-other'><a id='mulu541' />
<p class='h1'>湑終海嶋</p></div>
<div class='div-other'><a id='mulu542' />
<p class='h1'>亮隱西山</p><p style="margin-left:1em"><span class='note-inline'>(會元三)</span>洪州西山亮座主。棄經論。因參馬祖。祖問曰見說座主大講得經論是否。亮曰不敢。祖曰將甚麼講。亮曰將心講。祖曰。心如工伎兒。意如和伎者。爭解講得。亮抗聲云。心既講不得。莫是虗空講得麼。祖曰却是虗空講得。師拂袖而出。祖乃召云座主。師回首。祖曰從生至老只是者箇。師豁然大悟。遂禮拜。祖曰者鈍根阿師禮作麼。亮歸告眾曰。某甲所講經論謂無人及得。今日被馬祖一問。平生工夫氷釋。<span class='corr'>已</span>而乃隱西山更無消息。至今西山中人往往見之。政和中有士人姓熊失其名。世為邦陽人。遊洪之諸山。道過翠岩。時長老思文即其鄉人。遣二力荷轎舁至空相所。經林壑隱翳。忽覩一僧㒵古神清。龐眉雪頂。編葉為衣。坐於磐石。如壁間畫佛圖澄像。心疑其異人。自惟亮公隱於西山。恐或是也。踧踖而問曰。莫是亮公不。僧以手向東指。熊隨手回。顧失僧所在。時小雨新霽。熊撫其坐處而石猶溫。回顧躊躇大息曰。夙緣不厚。遇猶不遇也。</p>
</div>
<div class='div-other'><a id='mulu543' />
<p class='h1'>大道松妖</p><p style="margin-left:1em"><span class='note-inline'>(汾陽法嗣　僧寶傳下)</span>泉大道住保真庵。蓋衡湘至險絕處。夜地坐祝融峯。下有大蠎盤繞之。泉解衣帶縛其腰。中夜不見。明日杖䇿徧山尋之。衣帶纏枯松上。盖松妖也。</p>
</div>
<div class='div-other'><a id='mulu544' />
<p class='h1'>黃龍赤斑</p><p style="margin-left:1em"><span class='note-inline'>(傳燈廿一)</span>福州皷山智岳了宗大師至鄂州黃龍。問曰。久響黃龍。到來只見赤斑蛇。黃龍曰。汝只見赤斑蛇。且不識黃龍。宗曰如何是黃龍。曰滔滔地。宗曰忽遇金翅鳥來又作麼生。曰性命難存。宗曰恁麼即被他吞却也。曰謝闍梨供養。</p>
</div>
<div class='div-other'><a id='mulu545' />
<p class='h1'>黃牛拒戒</p><p style="margin-left:1em"><span class='note-inline'>(會元十)</span>政黃牛者。錢塘人。住餘杭功臣山。幼孤為童子。有卓識。詞語皆出人意表。其師稱於人。有大檀越奇之。以度牒施之。跪捧謝而不受。其師問故。曰恩不可輕受。彼非知我者。特以師之言施百千於一童子。保其終身能施物不責報乎。如來世尊大願度生則有慈廕。今妙法蓮華經是。當折節誦持恩併歸一。於義為當。師自是益奇之。年八十果以其志為大僧。游方問道。三十年乃罷。</p>
</div>
<div class='div-other'><a id='mulu546' />
<p class='h1'>師子遇姦</p><p style="margin-left:1em"><span class='note-inline'>(會元一)</span>端師子。錢穆父赴官浙東。見之約明日飯。端黎明獨往。避雨入道傍人家。幼婦出迎。俄其夫至詬逐。竟為羅卒所收。穆父吏速客見之。問故曰。煩寄聲錢公。本來赴齋中塗。奸情事發。請自飯。穆父聞之驚且笑。顧客曰。此僧胸中無一點疑事。</p>
</div>
<div class='div-other'><a id='mulu547' />
<p class='h1'>石頭路滑</p><p style="margin-left:1em"><span class='note-inline'>(青原思法嗣　會元三)</span>鄧隱峯辭馬祖。祖云什麼處去。峯云石頭去。祖云石頭路滑。峯云竿木隨身逢場作戲。遂到石頭。繞繩床三匝。振錫而立。云是何宗旨。頭云蒼天蒼天。峯無語。回舉似祖。祖云更去問他。待他有語。汝便噓二聲。峯去依前問。石頭廼噓兩聲。峯又無語。回舉似祖。祖云。向汝道石頭路滑。馬祖問丹霞從甚麼處來。霞曰石頭。祖曰石頭路滑還躂倒汝麼。霞曰若躂倒即不來也。</p>
</div>
<div class='div-other'><a id='mulu548' />
<p class='h1'>五祖機峻</p><p style="margin-left:1em"><span class='note-inline'>(普燈十一)</span>蘄州五祖法演禪師。自海會遷東山。太平佛鑑龍門佛眼三人詣山頭省覲。祖集耆舊主事備湯菓夜話。祖問佛鑑舒州熟否。對曰熟。祖曰太平熟否。對曰熟。祖曰諸莊共収稻多少。佛鑑籌慮間。祖正色厲聲曰。汝濫為一寺之主。事無巨細悉要究心。常住出計一眾所係。汝猶罔知。其他細務不言可見。山門執事知因識果。若師翁輔慈明祖師乎。汝不思常住物重如山乎。盖演祖尋常機辨峻據如是。</p>
</div>
<div class='div-other'><a id='mulu549' />
<p class='h1'>明招虎尾</p><p style="margin-left:1em"><span class='note-inline'>(羅山道閑法嗣　會元十三)</span>明招問疎山。虎生七子。第那箇無尾巴。山云第七箇無尾巴。</p>
</div>
<div class='div-other'><a id='mulu550' />
<p class='h1'>老宿鼠糞</p><p style="margin-left:1em"><span class='note-inline'>(傳燈廿七)</span>昔有老宿。一夏並不為師僧說話。有僧自歎曰。我只與麼空過一夏。不敢望和尚說佛法。得聞正因兩字也。老宿聊聞曰。闍梨莫[斯/言]速。若論正因。一字也無。道了乃扣齒曰。適來無端與麼道。隣壁有老宿聞得乃曰。好一釜羹。被兩顆鼠糞污却。</p>
</div>
<div class='div-other'><a id='mulu551' />
<p class='h1'>法演四戒</p><p style="margin-left:1em">佛鑑和尚初受舒州太平請。禮辭五祖。祖曰。大凡住院。為已戒者有四。第一勢不可使盡。第二福不可受盡。第三規矩不可行盡。第四好語不可說盡。何故。好語說盡人必易之。規矩行盡人必繁之。福若受盡緣必孤。勢若使盡<span class='corr'>禍</span>必至。鑑再拜。服膺而退。</p>
</div>
<div class='div-other'><a id='mulu552' />
<p class='h1'>守初三頓</p><p style="margin-left:1em"><span class='note-inline'>(雲門法嗣　傳燈廿三)</span>洞山守初詣雲門。門問近離何處。對曰查渡。又問夏在何處。對曰湖南報慈。又問幾時離。對曰八月二十五。門曰放汝三頓棒。山罔然。良久又申問曰。適來祇對不見有過。乃蒙賜棒。實所不曉。門呵曰。飯袋子。江西湖南便爾商略。山悟其旨曰。他日正當於無人煙處。不畜一粒米。飯十方僧。即日辭去。</p>
</div>
<div class='div-other'><a id='mulu553' />
<p class='h1'>成禪一喝</p><p style="margin-left:1em"><span class='note-inline'>(埜錄上)</span>淨因成禪師同法真圓悟慈受并十大法師齋于太尉陳公良弼府第。時徽宗私幸觀其法會。善華嚴者對眾問諸禪師曰。吾佛設教自小乘至圓頓。掃除空有獨證真常。然後萬德莊嚴方名為佛。禪師一喝轉凡成聖。與諸經論似相違背。今一喝若能入五教是為正說。若不能入是為邪說。諸禪師顧成。成曰。如法師所問。不足三大禪師之酬。淨因小長老可以使法師無惑也。成召善。善應諾。成曰。法師所謂佛之小乘教者乃有義也。大乘始教者乃空義也。大乘終教者乃不有不空義也。大乘頓教者乃即有即空義也。一乘圓教者乃不空而不有不有不空義也。如我一喝非惟能入五教。至於百工伎藝諸子百家悉皆能入。成乃喝一喝。問善曰還聞麼。善曰聞。成曰。汝既聞。則此一喝是有能入小乘教。成須臾又召善曰。還聞麼。曰不聞。成曰汝既不聞。則適來一喝是無能入始教。成又顧善曰。我初一喝。汝既道有。喝久聲消。汝復道無。道無則元初實有。道有則于今實無。不有不無。能入終教。成又曰。我有一喝之時。有非是有。因無故有。無一喝之時。無非是無。因有故無。即有即無。能入頓教。成又曰。我此一喝不作一喝用。有無不及。情解俱忘。道有之時纖塵不立。道無之時橫徧虗空。即此一喝。入百千萬億喝入此一喝。是能入圓教。善不覺身起于座。再拜於成之前。成復為善曰。非惟一喝為然。乃至語默動靜一切時一切處一切物一切事。契理契機。周遍無餘。於是四眾歡喜。聞所未聞。龍顏大悅。</p>
</div>
<div class='div-other'><a id='mulu554' />
<p class='h1'>太宗十問</p><p style="margin-left:1em"><span class='note-inline'>(會元六)</span>太宗皇帝一日幸相國寺。見僧看經問曰是甚麼經。僧曰仁王經。　帝曰既是寡人經因甚却在卿手裡。僧無對<span class='note-inline'>(雪竇代曰。皇天無親。唯德是輔)</span>。幸開寶塔問僧。卿是甚人。對曰塔主。　帝曰。朕之塔為甚麼卿作主。僧無對<span class='note-inline'>(雪竇代曰。合國咸知)</span>。一日因僧朝見。帝問甚處來。對曰廬山臥雲庵。　帝曰。朕聞臥雲深處不朝天。為甚到此。僧無對<span class='note-inline'>(雪竇代曰。難逃至化)</span>僧入對次奏曰。陛下還記得麼。帝曰甚處相見來。奏曰靈山一別直至如今。　帝曰卿以何為驗。僧無對<span class='note-inline'>(雪竇代云。貧道得得來)</span>京寺回祿。藏經悉為煨燼。僧欲乞宣賜。　召問。昔日摩騰不燒。如今為甚却燒。僧無對<span class='note-inline'>(雪竇代云。陛下不忘付屬)</span>。帝甞夢神人報曰。請　陛下發菩提心。因早朝宣問左右街。菩提心作麼生發。街無對<span class='note-inline'>(雪竇代云。實謂今古罕聞)</span>。智寂大師進三界圖。帝問。朕在那一界中。寂無對<span class='note-inline'>(保寧勇代云。陛下何處不稱尊)</span>。一日朝罷。　帝擎鉢問丞相王隨曰。既是大庾嶺頭提不起。為甚麼却在朕手裡。隨無對。</p>
</div>
<div class='div-other'><a id='mulu555' />
<p class='h1'>耽章寶鏡</p><p style="margin-left:1em"><span class='note-inline'>(洞山法嗣　僧寶傳)</span>曹山寶鏡三昧。其詞曰。如是之法。佛祖密付。汝今得之。其善保護。銀盃盛雪。明月藏鷺。類之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。即屬染污。夜半正明。天曉不露。為物作則。用拔諸苦。雖非有為。不是無語。如臨寶鏡。形影相視。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終必得物。語未正故。重离六父。徧正回互。疊而為三。變盡成五。如荎<span class='note-inline'>(徒結反。具五味草也)</span>草味。如金剛杵。正中妙挾。敲唱双舉。通宗通塗。挾帶挾路。錯然則吉。不可犯忤。天真而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。緣立宗趣。宗趣分矣。即是規矩。宗通趣極。真常流注。外寂中搖。係駒伏鼠。先聖悲之。為法檀度。隨其顛倒。以緇為素。顛倒相滅。肯心自許。要合古轍。請觀前古。佛道垂成。十劫觀樹。如虎之缺。如馬之馵。以有下劣。寶几珍御。以有驚異。黧奴白牯。羿以巧力。射中百步。箭鋒相直。巧力何預。木人方歌。石兒起舞。非情識到。寧容思慮。臣奉於君。子順於父。不順於母不孝。不奉非輔。潛行密用。如愚。若魯<span class='corr'>但</span>能相續。名主中主。</p>
</div>
<div class='div-other'><a id='mulu556' />
<p class='h1'>南衙題辭</p></div>
<div class='div-other'><a id='mulu557' />
<p class='h1'>新開鷄鴨</p><p style="margin-left:1em"><span class='note-inline'>(巴陵新開顥鑒大師傳燈廿二)</span>僧問巴陵祖意教意是同是別。陵曰。鷄寒上樹。鴨寒下水。</p>
</div>
<div class='div-other'><a id='mulu558' />
<p class='h1'>石門鈎錐</p><p style="margin-left:1em"><span class='note-inline'>(首山念法嗣　會元十一)</span>石門蘊聰慈照禪師。上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我這裡。若離我這裡。我有鈎子鈎你。十五日<span class='corr'>已</span>後諸佛滅。你不得住我這裡。若住我這裡。我有錐子錐你。且道正當十五日。用鈎即是。用錐即是。遂有偈曰。正當十五日。鈎錐一時息。更擬問如何。回頭日又出。</p>
</div>
<div class='div-other'><a id='mulu559' />
<p class='h1'>無餘喝道</p></div>
<div class='div-other'><a id='mulu560' />
<p class='h1'>萬卦題詩</p></div>
<div class='div-other'><a id='mulu561' />
<p class='h1'>蚊鑽鐵牛</p><p style="margin-left:1em"><span class='note-inline'>(會元九)</span>泉州招慶院道匡禪師。僧問如何是西來意。師曰蚊子上銕牛。溈山一日問雲岩。聞汝久在藥山是否。岩云是。山曰藥山大人相如何。岩云涅槃後有。山曰涅槃後有作麼生。岩云水灑不著。雲岩却問溈山。百丈大人相如何。山曰巍巍堂堂煒煒煌煌。聲前非聲色後非色。蚊子上鐵牛。無汝下觜處。</p>
</div>
<div class='div-other'><a id='mulu562' />
<p class='h1'>踞解秤槌</p><p style="margin-left:1em"><span class='note-inline'>(會元十二)</span>僧問大愚如何是佛。愚曰鋸解秤槌。</p>
</div>
<div class='div-other'><a id='mulu563' />
<p class='h1'>龐蘊是非</p><p style="margin-left:1em"><span class='note-inline'>(傳燈八)</span>龐居士問本溪和尚。丹霞打侍者意在何處。溪曰大老翁見人長短在。士曰為我與師同參方敢借問。溪曰。若恁麼。從頭舉來。共你商量。士曰。大老翁。不可共你說人是非。溪曰念翁年老。士曰罪過罪過。</p>
</div>
<div class='div-other'><a id='mulu564' />
<p class='h1'>清平豐儉</p><p style="margin-left:1em"><span class='note-inline'>(翠微無學法嗣　傳燈十五)</span>鄂州清平山令遵禪師。上堂曰。諸上坐。夫出家人須會佛意始得。若會佛意不在僧俗男女貴賤。<span class='corr'>但</span>隨家豐儉安樂便得。諸上坐盡是久處叢林徧參尊宿。且作麼生會佛意。試出來大家商量。莫空氣高。至後一事無成。一生空度。若未會佛意。直饒頭上出水。足下出火。燒身鍊臂。聰惠多辨。聚徒一千二千。說法如雲如雨。講得天華亂墜。只成箇邪說。爭競是非。去佛法大遠。在諸人幸值色身安健。不值諸難。何妨近前。著此工夫。體取佛意好。</p>
</div>
<div class='div-other'><a id='mulu565' />
<p class='h1'>大顛佛光</p><p style="margin-left:1em"><span class='note-inline'>(石頭迁法嗣　事苑四)</span>韓愈至潮州。聆大顛禪師之名。累邀之不至。一日大顛特往謁之。愈曰。三請不來。不召何來。曰。三請不來為侍郎。不召而來為佛光。愈曰如何是佛光。顛曰看看。</p>
</div>
<div class='div-other'><a id='mulu566' />
<p class='h1'>雪峰火焰</p><p style="margin-left:1em"><span class='note-inline'>(會元七)</span>玄沙因雪峯指火曰。三世諸佛在火焰裡轉大法輪。沙曰近日王令稍嚴。峯曰作麼生。沙曰不許攙奪行市。雲門曰。火焰為三世諸佛說法。三世諸佛立地聽。</p>
</div>
<div class='div-other'><a id='mulu567' />
<p class='h1'>大惠還僧</p><p style="margin-left:1em"><span class='note-inline'>(圓悟勤法嗣　會元十九)</span>臨安府徑山宗杲大惠普覺禪師道法之盛冠于一時。眾二千餘。皆諸方俊乂。侍郎張公九成亦從之游。灑然契悟。一日因議及朝政與師連禍。紹興辛酉五月毀衣牒。屏居衡陽。乃裒先德機語。間與拈提。離為三帙。目曰正法眼藏。凡十年移居梅陽。又五年高宗皇帝特恩放還。明年春復僧伽梨。四方虗席以邀。率不就。後奉朝命居育王。逾年有旨改徑山。道俗歆慕如初。</p>
</div>
<div class='div-other'><a id='mulu568' />
<p class='h1'>寂音遭貶</p><p style="margin-left:1em"><span class='note-inline'>(真淨文法嗣　僧寶傳十九)</span>清源惠供覺範。號寂音尊者。崇寧元年反於長沙雲盖。是時陳公瓘瑩中謫嶺外。以偈見寄。且欲其為負華嚴經入嶺。偈曰。大士遊方興盡回。家山風月絕纖埃。杖頭多少閑田地。挑取華嚴入嶺來。師和之曰。因法相逢一笑開。俯看人世過飛埃。湖湘嶺外休分別。圓寂光中共往來。其後師坐與公遊而獲譴。</p>
</div>
<div class='div-other'><a id='mulu569' />
<p class='h1'>首山竹篦</p><p style="margin-left:1em"><span class='note-inline'>(風穴沼法嗣　會元十一)</span>首山拈竹篦問僧。喚作竹篦則觸。不喚作竹篦則背。且道喚作甚麼。</p>
</div>
<div class='div-other'><a id='mulu570' />
<p class='h1'>玄冥木劒</p></div>
<p class='juan'>禪苑蒙求卷之下<span class='note-inline'>(終)</span></p>
</div><!-- end of div[@id='body'] -->
</body></html>