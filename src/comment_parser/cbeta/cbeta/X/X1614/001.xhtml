<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪苑蒙求瑤林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>禪苑蒙求目錄</p>
<ul class="">
<p class="h1">卷上<span class="note-inline">(千八百四十二則一百八十六人)</span></p>
<li>釋迦七步</li>

<li>達磨九年</li>

<li>靈山密付</li>

<li>少室單傳</li>

<li>青原與斧</li>

<li>南岳磨磚</li>

<li>大雄創寺</li>

<li>百丈開田</li>

<li>溈仰體用</li>

<li>曹洞正徧</li>

<li>雲門數句</li>

<li>臨濟三玄</li>

<li>世尊良久</li>

<li>維摩默然</li>

<li>帝釋插艸</li>

<li>布袋乞錢</li>

<li>黃蘗一掌</li>

<li>大愚三拳</li>

<li>李翱問道</li>

<li>陳操論禪</li>

<li>靈雲見花</li>

<li>香嚴擊竹</li>

<li>沙彌尋思</li>

<li>道者覔宿</li>

<li>鳥窠吹毛</li>

<li>龍潭滅燭</li>

<li>孚公搖頭</li>

<li>居士翹足</li>

<li>三角禾豆</li>

<li>南華稻粟</li>

<li>婆子作齋</li>

<li>廿贄設粥</li>

<li>灌溪劈箭</li>

<li>疎山囓鏃</li>

<li>天鉢花開</li>

<li>九峯麥熟</li>

<li>啞子延僧</li>

<li>則天賜浴</li>

<li>尚書打毬</li>

<li>大夫雙陸</li>

<li>行者失笑</li>

<li>陸亘合哭</li>

<li>大寂吹耳</li>

<li>尊者撥眉</li>

<li>寒山茄串</li>

<li>解脫粥篦</li>

<li>陳老蒲鞋</li>

<li>龐蘊漉籬</li>

<li>悟本紙撚</li>

<li>法眼香匙</li>

<li>光仁女子</li>

<li>玄則童兒</li>

<li>九峯拽擺</li>

<li>保福扶犂</li>

<li>玄泰布衲</li>

<li>克符紙衣</li>

<li>菴主不顧</li>

<li>良邃盡知</li>

<li>常侍擲筆</li>

<li>太傅過泥</li>

<li>于頔失色</li>

<li>李渤懷疑</li>

<li>石鞏張弓</li>

<li>禾山打皷</li>

<li>歸宗拽石</li>

<li>木平搬土</li>

<li>宣鑑斫牌</li>

<li>白雲搖艫</li>

<li>道吾起拜</li>

<li>迦葉作舞</li>

<li>涌泉騎牛</li>

<li>牧菴跨虎</li>

<li>徑山蟭螟</li>

<li>地藏鸚鵡</li>

<li>石霜侍師</li>

<li>慈覺養母</li>

<li>谷泉配役</li>

<li>長興遭虜</li>

<li>宣老為男</li>

<li>信公作女</li>

<li>四賢問道</li>

<li>三佛下語</li>

<li>真際庭栢</li>

<li>守初麻斤</li>

<li>浮石鬻卜</li>

<li>王老賣身</li>

<li>香嚴原夢</li>

<li>普化描真</li>

<li>婆子偷筍</li>

<li>行者施銀</li>

<li>莊宗得寶</li>

<li>船子獲鱗</li>

<li>趙州狗子</li>

<li>臨濟真人</li>

<li>華林二虎</li>

<li>青原一麟</li>

<li>道吾裝鬼</li>

<li>拾得呵神</li>

<li>大覺潑水</li>

<li>興教墮薪</li>

<li>三師行說</li>

<li>二老疎親</li>

<li>文殊白槌</li>

<li>百丈捲席</li>

<li>太達妄想</li>

<li>洛瓶消息</li>

<li>藥山曲調</li>

<li>青原階級</li>

<li>夾山揮劍</li>

<li>隱峰飛錫</li>

<li>洞山寒暑</li>

<li>谷山聲色</li>

<li>元祐迴牒</li>

<li>鹿門辭勑</li>

<li>華亭藏身</li>

<li>雲門聞頞</li>

<li>北禪烹牛</li>

<li>三角喝賊</li>

<li>保寧摑口</li>

<li>洪英<span class="corr">掐</span>膝</li>

<li>恭語不灰</li>

<li>玄言上石</li>

<li>滿號銀山</li>

<li>秀名銕壁</li>

<li>龍牙禪版</li>

<li>長慶蒲團</li>

<li>槃山肉案</li>

<li>蜆子臺盤</li>

<li>巴陵銀椀</li>

<li>雲岩寶冠</li>

<li>荊門犢鼻</li>

<li>疎山布單</li>

<li>芭蕉拄杖</li>

<li>資福剎竿</li>

<li>祿清紅莧</li>

<li>惠稜牡丹</li>

<li>南泉翫月</li>

<li>保福遊山</li>

<li>寶林冷笑</li>

<li>韶陽熱謾</li>

<li>乾峰一路</li>

<li>兜率三關</li>

<li>谷泉逐遇</li>

<li>圓照戲端</li>

<li>誌公難邈</li>

<li>六祖難塑</li>

<li>章敬撥空</li>

<li>雲門抽顧</li>

<li>悟本稱奇</li>

<li>大禪呌悟</li>

<li>義存歸菴</li>

<li>老觀閉戶</li>

<li>尚座觀魚</li>

<li>師伯見兔</li>

<li>明教薑杏</li>

<li>馬祖鹽醋</li>

<li>竹林麻鞋</li>

<li>木平草履</li>

<li>地藏種田</li>

<li>懶瓚煨芋</li>

<li>天盖浴室</li>

<li>侍者巡鋪</li>

<li>老諗四門</li>

<li>師備三句</li>

<li>彥從不會</li>

<li>法達不去</li>

<li>道吾舞笏</li>

<li>秘魔擎杈</li>

<li>雲岩摸枕</li>

<li>南泉指花</li>

<li>曹山白酒</li>

<li>真際清茶</li>

<li>懸泉皂角</li>

<li>洞山<span class="corr">苧</span>麻</li>

<li>祐禪拈柿</li>

<li>從展度瓜</li>

<li>導師金鎻</li>

<li>象骨銕枷</li>

<li>祖心叱狗</li>

<li>靈祐餵鴉</li>

<li>元珪放戒</li>

<li>竈墮飜邪</li>

<li>玄沙指虎</li>

<li>歸宗斬虵</li>

<li>古德火抄</li>

<li>靈樹風車</li>
</ul>
<ul class="">
<p class="h1">卷中<span class="note-inline">(千九百二十則一百九十二人)</span></p>
<li>能仁雙趺</li>

<li>逵磨雙履</li>

<li>盧能賣薪</li>

<li>懶融負米</li>

<li>黃蘗吐舌</li>

<li>丹霞掩耳</li>

<li>龍牙行拳</li>

<li>俱胝竪指</li>

<li>提婆赤幡</li>

<li>玄沙白紙</li>

<li>茂源掩鼻</li>

<li>石霜咬齒</li>

<li>汾陽六人</li>

<li>洞山三子</li>

<li>招慶煎茶</li>

<li>雲岩掃地</li>

<li>禪鑑符讖</li>

<li>青州應記</li>

<li>首山綱要</li>

<li>明安宗旨</li>

<li>法華赴齋</li>

<li>德普預祀</li>

<li>長沙猛虎</li>

<li>百丈野狐</li>

<li>汾陽師子</li>

<li>江西馬駒</li>

<li>紫胡獰狗</li>

<li>三聖瞎驢</li>

<li>懶安白牯</li>

<li>佛㠗花奴</li>

<li>南山鼈鼻</li>

<li>東海鯉魚</li>

<li>國師塔樣</li>

<li>資福韈模</li>

<li>鹽官索扇</li>

<li>仰嶠呈珠</li>

<li>長慶淘金</li>

<li>伏牛下書</li>

<li>惠然透網</li>

<li>希運捋鬚</li>

<li>傳明散眾</li>

<li>慈受棄徒</li>

<li>三峰玉琯</li>

<li>大哥金鋤</li>

<li>德山行棒</li>

<li>臨濟下喝</li>

<li>趙州布衫</li>

<li>普化直裰</li>

<li>佛日茶籃</li>

<li>道者酒榼</li>

<li>香林一燈</li>

<li>賢女三物</li>

<li>石頭碌磚</li>

<li>雲門屎橛</li>

<li>二僧捲簾</li>

<li>三老翫月</li>

<li>惠滿二針</li>

<li>古德三韈</li>

<li>演師禮字</li>

<li>行者睡佛</li>

<li>東坡解帶</li>

<li>裴休納笏</li>

<li>舜老民衣</li>

<li>芙蓉束髮</li>

<li>思大吞佛</li>

<li>大士講經</li>

<li>老盧幡動</li>

<li>僧伽鈴鳴</li>

<li>麻谷振錫</li>

<li>普化搖鈴</li>

<li>隱山晦迹</li>

<li>洞山除名</li>

<li>盧陵米價</li>

<li>偃溪水聲</li>

<li>大士側坐</li>

<li>道者橫行</li>

<li>智岩懸囊</li>

<li>惠忠掛鐺</li>

<li>佛日豆爆</li>

<li>典座蟲生</li>

<li>惠可了了</li>

<li>瑞岩惺惺</li>

<li>慈道罐破</li>

<li>文悅盆傾</li>

<li>宮人千眾</li>

<li>惠安單丁</li>

<li>清涼十願</li>

<li>達磨四行</li>

<li>長髭功德</li>

<li>黃梅佛性</li>

<li>善財採藥</li>

<li>大慈識病</li>

<li>馬祖展足</li>

<li>大覺引頸</li>

<li>靈祐踢瓶</li>

<li>寂子撲鏡</li>

<li>悟本钁頭</li>

<li>烏臼杓柄</li>

<li>良禪破關</li>

<li>女子出定</li>

<li>曇照呌苦</li>

<li>亡僧索命</li>

<li>大容林蟬</li>

<li>古德爛杏</li>

<li>翠岩把梢</li>

<li>風穴據令</li>

<li>石鞏趂鹿</li>

<li>南泉斬猫</li>

<li>祇林揮劍</li>

<li>藥嶠抽刀</li>

<li>實際頂笠</li>

<li>惠圓腰包</li>

<li>上座鼻孔</li>

<li>翠岩眉毛</li>

<li>杉山拈尺</li>

<li>義存斫槽</li>

<li>座主鬼窟</li>

<li>夾嶺鳳巢</li>

<li>泐潭苦瓜</li>

<li>香林甜桃</li>

<li>義玄拄钁</li>

<li>惠寂插鍬</li>

<li>靈源真告</li>

<li>玄泰山謠</li>

<li>紹銑設舘</li>

<li>福國戕橋</li>

<li>六祖負金</li>

<li>神光償債</li>

<li>洛浦投師</li>

<li>沙彌求戒</li>

<li>蔣山三障</li>

<li>華藏四礙</li>

<li>鎮州蘿蔔</li>

<li>普化生菜</li>

<li>永嘉一宿</li>

<li>雲盖半載</li>

<li>王岳四玄</li>

<li>溈仰三昧</li>

<li>桐峯虎聲</li>

<li>投子牛在</li>

<li>鏡清失利</li>

<li>趙州下載</li>

<li>歸宗插標</li>

<li>興化擲柺</li>

<li>清豁歸山</li>

<li>性空沒海</li>

<li>黃龍三關</li>

<li>浮山九帶</li>

<li>青州正座</li>

<li>普明不拜</li>

<li>仁儉短偈</li>

<li>永嘉長歌</li>

<li>老龐及第</li>

<li>慶諸登科</li>

<li>陳操驗僧</li>

<li>真際勘婆</li>

<li>道士背坐</li>

<li>疎山倒屙</li>

<li>義存漆桶</li>

<li>師備飯籮</li>

<li>安國折筯</li>

<li>鹿門破鍋</li>

<li>雲岩出糞</li>

<li>寂子擔禾</li>

<li>雲門花欄</li>

<li>陸亘瓶鵝</li>

<li>石室蹈碓</li>

<li>天目撞羅</li>

<li>雪竇按劒</li>

<li>韶山亞戈</li>

<li>古靈揩背</li>

<li>從諗洗脚</li>

<li>青林死蛇</li>

<li>泐潭活雀</li>

<li>玄沙三病</li>

<li>天平兩錯</li>

<li>滏水蓮池</li>

<li>趙州略彴</li>

<li>太陽錢財</li>

<li>清平杓索</li>

<li>白犬銜書</li>

<li>青猿洗鉢</li>

<li>飲光坐禪</li>

<li>布袋落魄</li>

<li>推倒回頭</li>

<li>趯翻不托</li>

<li>道者休休</li>

<li>塔主莫莫</li>

<li>太守病痊</li>

<li>君王臂落</li>

<li>次公點眼</li>

<li>駙馬索藥</li>
</ul>
<ul class="">
<p class="h1">卷下<span class="note-inline">(千八百四十則一百七十六人)</span></p>
<li>隱峰倒化</li>

<li>領眾坐亡</li>

<li>歸宗拽杖</li>

<li>普化踢床</li>

<li>雪峯過嶺</li>

<li>洛浦還鄉</li>

<li>法遠繡毬</li>

<li>文䆳香囊</li>

<li>鵝湖比較</li>

<li>佛日抑揚</li>

<li>崇壽登子</li>

<li>守芝石幢</li>

<li>羅山麨飯</li>

<li>白雲蒿湯</li>

<li>慈明詐病</li>

<li>法華佯狂</li>

<li>方會雪屋</li>

<li>倚遇煙房</li>

<li>平終虎嚙</li>

<li>僧被蛇傷</li>

<li>古紹雲門</li>

<li>青續大陽</li>

<li>多羅轉經</li>

<li>俱胝誦呪</li>

<li>神會義解</li>

<li>石頭真吼</li>

<li>惟儼不為</li>

<li>從諗仍舊</li>

<li>老讓開胸</li>

<li>道符縮手</li>

<li>豐干饒舌</li>

<li>憩鶴多口</li>

<li>雲岳殘羹</li>

<li>泐潭酸酒</li>

<li>谷泉巴鼻</li>

<li>真歇筯徒</li>

<li>惠可斷臂</li>

<li>神觀安頭</li>

<li>王老水牯</li>

<li>中邑獼猴</li>

<li>茱萸釘橛</li>

<li>象骨輥毬</li>

<li>龍潭送餅</li>

<li>投子沽油</li>

<li>嚴陽飼虎</li>

<li>惠藏牧牛</li>

<li>宣鑒出浴</li>

<li>師鼐登樓</li>

<li>雲菴奪席</li>

<li>浮照隨舟</li>

<li>國師三喚</li>

<li>趙州一<span class="corr">掐</span></li>

<li>大隋蓋龜</li>

<li>百丈野鴨</li>

<li>曹嶠靈衣</li>

<li>疎山壽塔</li>

<li>百會不會</li>

<li>法達不達</li>

<li>楊岐八棒</li>

<li>臨濟四喝</li>

<li>匾頭被罵</li>

<li>水潦遭踏</li>

<li>死心下火</li>

<li>自禪掛塔</li>

<li>天然口啞</li>

<li>大耳心通</li>

<li>文益書字</li>

<li>曉聰栽松</li>

<li>禾山義虎</li>

<li>瑞岩臥龍</li>

<li>翠岩唾地</li>

<li>寶壽釘空</li>

<li>一城人瞎</li>

<li>三日耳聾</li>

<li>東山餕饀</li>

<li>楊岐栗蓬</li>

<li>惠南主法</li>

<li>居訥扶宗</li>

<li>洪濟師子</li>

<li>遼陽大虫</li>

<li>趙州掬水</li>

<li>百丈夾火</li>

<li>金峰行餅</li>

<li>布袋拈果</li>

<li>中邑鳴㖿</li>

<li>青山骨剉</li>

<li>明招目眇</li>

<li>雲門脚跛</li>

<li>四處謾人</li>

<li>三翻㦬懡</li>

<li>韶陽九九</li>

<li>文殊三三</li>

<li>金牛飯桶</li>

<li>靈照菜籃</li>

<li>丹霞爇佛</li>

<li>婆子焚庵</li>

<li>雲盖論議</li>

<li>德山小參</li>

<li>芙蓉妙唱</li>

<li>常察玄談</li>

<li>二祖安心</li>

<li>洞山見影</li>

<li>藥嶺榮枯</li>

<li>夾山人境</li>

<li>香嚴樹上</li>

<li>仰山出井</li>

<li>趙州接客</li>

<li>价老看病</li>

<li>南泉油餈</li>

<li>韶陽胡餅</li>

<li>德山托鉢</li>

<li>象骨覆盆</li>

<li>婆子眷屬</li>

<li>王老兒孫</li>

<li>雲居送袴</li>

<li>道吾得裩</li>

<li>九峯頭尾</li>

<li>洞山功勳</li>

<li>楊岐七事</li>

<li>元靜十門</li>

<li>老安作用</li>

<li>馬祖勞倦</li>

<li>鏡清雨聲</li>

<li>龐公雪片</li>

<li>雪豆靈臺</li>

<li>鼓山聖箭</li>

<li>銕面退席</li>

<li>克賓出院</li>

<li>池陽百門</li>

<li>佛陀三勸</li>

<li>天然剗草</li>

<li>提婆投針</li>

<li>藥山長嘯</li>

<li>般若狂吟</li>

<li>師備果子</li>

<li>智勤林檎</li>

<li>佛果[口*敕]口</li>

<li>婆子點心</li>

<li>蠱毒之鄉</li>

<li>荊棘之林</li>

<li>本寂滲漏</li>

<li>克符料揀</li>

<li>佛日骰盆</li>

<li>國師水椀</li>

<li>祖心背觸</li>

<li>道一長短</li>

<li>石樓無耳</li>

<li>貞溪具眼</li>

<li>可真点胸</li>

<li>昌禪擔版</li>

<li>德山招扇</li>

<li>迦葉剎竿</li>

<li>佛光錦帳</li>

<li>祐國金襴</li>

<li>湑終海嶋</li>

<li>亮隱西山</li>

<li>大道松妖</li>

<li>黃龍赤斑</li>

<li>黃牛拒戒</li>

<li>師子遇姦</li>

<li>石頭路滑</li>

<li>五祖機峻</li>

<li>明招虎尾</li>

<li>老宿鼠糞</li>

<li>法演四戒</li>

<li>守初三頓</li>

<li>成禪一喝</li>

<li>太宗十問</li>

<li>耽章寶鏡</li>

<li>南衙題辭</li>

<li>新開雞鴨</li>

<li>石門鈎錐</li>

<li>無餘唱道</li>

<li>萬卦題詩</li>

<li>蚊鑽鉄牛</li>

<li>鋸解秤槌</li>

<li>龐蘊是非</li>

<li>清平豐儉</li>

<li>大顛佛光</li>

<li>雪峰火焰</li>

<li>大惠還僧</li>

<li>寂音遭貶</li>

<li>首山竹篦</li>

<li>玄冥木劍</li>
</ul><p>禪苑蒙求目錄<span class='note-inline'>(終)</span><span class='note-inline'>(總計五千六百二則考合五百六十二祖)</span></p>
</div><p>禪苑瑤林注卷上</p>
<p style="margin-left:4em">燕京大萬壽寺　無諍　德諫　注</p>
<p style="margin-left:4em">少林樂真子　志明　撰</p>

<div class='div-xu'><a id='mulu2' />
<p class='h1'>No. 1614-A</p><p>嵩山少林錯庵志明禪師。字伯昏。雅號樂真子。安州郝氏子。性忽繩墨。外簡朴而內精慜。始為糠禪四祖。作貫花標月集。有潔首座者激礪。乃雉髮。師香林淨公受具。日夕咨參咨扣勝靜普之室。後徹證於東林。甞懸木槌拭手謂之槌巾。拄一柺去留自適。人莫能親疎之。東林遷超化。眾請補少林。師打籌自誓。長歌而去。歌曰。五乳峯前飰店開。饅頭如斗餅如篩。洛陽城裏多檀信。墮珥遺簪競作齋。窮跛子。淡淵才。老來因甚舞三臺。拄笻徑上嵩陽道。笑指青山歸去來。挽留不可。諸方咸仰其高致。</p>
</div>
<div class='div-xu'><a id='mulu3' />
<p class='h1'>No. 1614-B 雪堂和尚注禪苑瑤林引</p><p>吾萬松老師以無上機。讀盡天下書。甞謂余曰。記事者必提其要。纂言者必鉤其玄。韓子之云。良有以也。　嗣子雪堂諫公和尚以玉溪老取樂真禪苑瑤林欲板行之。公為之注釋焉。幾六萬言。或者恠其繁。以師言告之。公喝云。東風吹落杏花枝。箇裡紅香在何處。</p>
<p>乙卯年二月二日龍山居士鴈門呂伯　[魚*毘]夫　書</p>
</div>
<div class='div-xu'><a id='mulu4' />
<p class='h1'>No. 1614-C</p><p>禪苑蒙求。錯庵所製。錯庵者即比丘中李瀚王令也。此書貫串二千言。發明五百事。其言辨而載。其學淵而慱。可以為禪門節事。法海聯題。使後學省十載之勞。成半藏之記。公慈悲足見。以夫錯庵謂誰。乃不搽紅紛拂袖於小林者也。</p>
<p>正大乙酉臘前五日友人幅巾男子樗軒居士題後</p>
</div>
<div class='div-xu'><a id='mulu5' />
<p class='h1'>No. 1614-D 禪苑蒙求引</p><p>樂真禪師為初機後學而設也。師以正法眼作文字禪。駢以對偶。諧以韻語。凡五百餘則。以使學者觀覧。予且讀且笑曰。師把定要津。不通凡聖。何區區乎此書。無廼為蛇畫足耶。師曰。子言誠是。雖然。童稚無識未能參叩。使成誦在口粗知問津。則吾此書不為助。譬猶教[土*(虍-七+子)]雷大使作舞。雖非本色。且要兒孫不墜素業耳。於是咲謝而為引。</p>
<p>時正大三年正月二十六日　　閑居士　書</p>
No. 1614
<p class='juan'><a id='mulu6' />禪苑蒙求卷之上</p></div>
<div class='div-other'><a id='mulu7' />
<p class='h1'>釋迦七步</p><p style="margin-left:1em"><span class='note-inline'>(普曜經)</span>世尊降生。一手指天。一手指地。周行七步。目顧西方云。天上天下。唯我獨尊。○和補曰。普曜經云。佛初生剎利王家。放大智光明。照十方界。地湧金蓮華自捧双足。東西及南北各行於七步。分手指天地。作師子吼聲。上下及四維能尊我者。</p>
</div>
<div class='div-other'><a id='mulu8' />
<p class='h1'>達磨九年</p><p style="margin-left:1em"><span class='note-inline'>(傳燈三)</span>初祖於嵩山少林寺面壁九年。人莫測之。時謂之壁觀婆羅門。○和補曰。傳燈第三云。師自梁涉魏。至洛陽少林面壁而坐。經九年方得二祖傳法。</p>
</div>
<div class='div-other'><a id='mulu9' />
<p class='h1'>靈山密付</p><p style="margin-left:1em"><span class='note-inline'>(會元一)</span>世尊在靈山會上拈華示眾。是時皆默。然唯迦葉尊者破顏微笑。世尊曰。吾有正法眼藏。涅槃妙心。實相無相。微妙法門。不立文字。教外別傳。付屬摩訶迦葉。世尊至多子塔前。命摩訶迦葉分座令坐。以僧伽梨圍之。遂告曰。吾以正法眼藏密付於汝。汝當護持。傳付將來。</p>
</div>
<div class='div-other'><a id='mulu10' />
<p class='h1'>少室單傳</p><p style="margin-left:1em"><span class='note-inline'>(傳燈三)</span>傳法諸祖初以三藏教乘兼行。後達磨祖師單傳心印。破執顯宗。所謂教外別傳。不立文字。直指人心。見性成佛也。○和補曰。傳燈三云。達磨於少林顧惠可。告之曰。昔如來以正法眼藏方付迦葉。展轉而至我。我今付汝。</p>
</div>
<div class='div-other'><a id='mulu11' />
<p class='h1'>青原與斧</p><p style="margin-left:1em"><span class='note-inline'>(六祖法嗣　會元五)</span>吉州青原行思禪師令石頭馳書往南岳讓和尚處。乃云。回來與汝鈯斧子去。石頭到彼便問。不慕諸聖。不重己靈時如何。岳曰。子問太高生。何不向下問。頭曰。寧可永劫沈淪。不求諸聖解脫。便回。原曰返何速乎。頭曰。書亦不達。信亦不通。去時蒙許鈯斧子住山。便請。思垂下一足。頭便禮拜。歸南岳住菴。</p>
</div>
<div class='div-other'><a id='mulu12' />
<p class='h1'>南岳磨磚</p><p style="margin-left:1em"><span class='note-inline'>(會元三)</span>懷讓禪師居南岳時。馬祖在彼住菴。日唯坐禪。因往問曰。在此何為。祖曰坐禪。何所圖。曰圖作佛。讓一日將磚一片於菴前磨。祖曰磨此何為。岳曰要作鏡。祖曰磨磚豈得成鏡。曰坐禪豈得成佛。祖曰如何即是。曰。如人駕車。車若不行。打車即是。打牛即是。祖於是悟旨於言下。遂印心傳法。符西祖之讖。馬駒踏殺天下人之語。南宗闡於江西。</p>
</div>
<div class='div-other'><a id='mulu13' />
<p class='h1'>大雄創寺</p><p style="margin-left:1em"><span class='note-inline'>(馬祖法嗣　傳燈六)</span>洪州百丈懷海禪師一日以禪宗肇自少室。至曹溪<span class='corr'>已</span>來多居律寺。雖云別院。然於說法住持未合規度。故常爾介懷。乃曰。佛祖之道欲誕布化。元冀來際不泯者。豈當與諸部阿笈摩教為隨行邪。遂制叢林清規。禪門獨行自百丈始。今略敘其大要。徧示後學令不忘本也。其諸軌度山門備焉。大雄者。大雄山以居處。岩巒嵕檖。故號之百丈。</p>
</div>
<div class='div-other'><a id='mulu14' />
<p class='h1'>百丈開田</p><p style="margin-left:1em"><span class='note-inline'>(懷海法嗣　㞧元四)</span>百丈山涅槃和尚一日謂眾曰。汝等與我開田。我與汝說大義。眾開田了。歸請說大義。師乃展兩手。眾罔措。</p>
</div>
<div class='div-other'><a id='mulu15' />
<p class='h1'>溈仰體用</p><p style="margin-left:1em"><span class='note-inline'>(百丈法嗣　傳燈九)</span>溈山與仰山摘茶次。溈曰。終日只聞子聲。不見子形。仰遂撼茶樹。溈曰。子只得其用。不得其體。仰曰。和尚如何。溈良久。仰曰。和尚只得其體。不得其用。溈云。放子三十棒。仰曰。和尚棒某甲喫。某甲棒教誰喫。溈曰。放子三十棒。玄覺云。且道過在甚麼處。</p>
</div>
<div class='div-other'><a id='mulu16' />
<p class='h1'>曹洞正偏</p><p style="margin-left:1em"><span class='note-inline'>(人天眼目)</span>曹洞家有五位君臣。謂○正中偏。○偏中正。○正中來。○偏中至。○兼中到。</p>
</div>
<div class='div-other'><a id='mulu17' />
<p class='h1'>雲門數句</p><p style="margin-left:1em"><span class='note-inline'>(雪峰法嗣　人天眼目)</span>韶州雲門文偃禪師示眾曰。人人自有光明在。看時不見暗昏昏。作麼生是諸人自己光明。自代云。厨庫三門。又云。好事不如無。又示眾云。聞聲悟道。見色明心。觀世音菩薩將錢買胡餅。放下手元來却是饅頭。○僧問如何是祖師西來意。師云日裏看山。○僧問如何是透法身句。師云北斗裏藏身。○僧問如何是諸佛出身處。師云東山水上行。○僧問如何是正法眼藏。師云普。○僧問不起一念還有過也無。師云須彌山。○僧問如何是啐啄之機。師云響。○僧問如何是學人自己。師云遊山玩水。○僧問如何是吹毛劒。師云祖。○僧問。殺父殺母佛前懺悔。殺佛殺祖向什麼處懺悔。師云露。○僧問佛法如水中月是否。師云清波無透路。○僧云和尚從何得。師云再問復何來。僧云便恁麼去時如何。師云重疊關山路。</p>
</div>
<div class='div-other'><a id='mulu18' />
<p class='h1'>臨濟三玄</p><p style="margin-left:1em"><span class='note-inline'>(黃檗法嗣　傳燈十二)</span>鎮州臨濟義玄禪師曰。夫一句語須具三玄。一玄門須具三要。有權有用。汝等諸人作麼生會。三玄者。體中玄。玄中玄。句中玄。</p>
</div>
<div class='div-other'><a id='mulu19' />
<p class='h1'>世尊良久</p><p style="margin-left:1em"><span class='note-inline'>(㞧元一)</span>外道問佛。不問有言。不問無言。世尊良久。外道讚歎云。世尊大慈大悲。開我迷雲。令我得入。外道去後。阿難問佛。外道有何所證而言得入。佛言。如世良馬。見鞭影而行。</p>
</div>
<div class='div-other'><a id='mulu20' />
<p class='h1'>維摩默然</p><p style="margin-left:1em"><span class='note-inline'>(會元二)</span>維摩會上三十二菩薩各說不二法門。文殊曰。我於一切法無言無說。無示無識。離諸問答。是為菩薩入不二法門。於是文殊問維摩詰。我等各自說<span class='corr'>已</span>。仁者當說何等是菩薩入不二門。時維摩詰默然無言。文殊歎曰。善哉善哉。乃至無有文字語言。菩薩真入不二法門。</p>
</div>
<div class='div-other'><a id='mulu21' />
<p class='h1'>帝釋插草</p><p style="margin-left:1em"><span class='note-inline'>(僧寶傳中)</span>佛以手指地曰。此處宜建梵剎。天帝釋將一莖草插其處曰建梵剎竟。佛乃微笑。</p>
</div>
<div class='div-other'><a id='mulu22' />
<p class='h1'>布袋乞錢</p><p style="margin-left:1em"><span class='note-inline'>(傳燈二十七佛祖統紀有傳)</span>明州奉化縣布袋和尚者。未詳氏族。自稱名契此形裁。腲<span class='note-inline'>(烏罪反)</span>脮<span class='note-inline'>(奴罪反)</span>蹙額皤腹。出語無定。寢臥隨處。常以杖荷一布囊。凡供身之具盡貯囊中。入廛肆聚落見物則乞。或醠[醢-右+(乞-乙+口)]魚葅。才接入口分。少許投囊中。時號長汀子布袋師也。有一僧在師前行。師乃拊背一下。僧回頭。師曰乞我一文錢。曰道得即與汝一文。師放下布囊叉手而立。</p>
</div>
<div class='div-other'><a id='mulu23' />
<p class='h1'>黃蘗一掌</p><p style="margin-left:1em"><span class='note-inline'>(傳燈十二)</span>見百丈野狐處<span class='note-inline'>(在卷之中)</span>。</p>
</div>
<div class='div-other'><a id='mulu24' />
<p class='h1'>大愚三拳</p><p style="margin-left:1em"><span class='note-inline'>(歸宗常法嗣　傳燈二)</span>臨濟初在黃蘗斷際禪師會中。第一座勉令問話。濟迺上問曰。如何是佛法的的大意。黃蘗便打。如是三問。三回被打。將辭往諸方。第一座告黃蘗曰。義玄上座雖是後生。却甚奇特。來辭和尚願更垂提誘。來日濟上辭。黃蘗指往高安見大愚。濟到大愚。愚問曰什麼處來。濟曰黃蘗來。愚曰黃蘗有何言句。濟曰。義玄三度問西來的的意。三度蒙賜棒。不知過在什麼處。愚曰。黃蘗恁麼老婆心為汝得徹。猶覔過在。濟於言下大悟云。元來黃蘗佛法無多子。愚忸住濟曰。者尿床鬼子。適道過在什麼處。如今却道黃蘗佛法無多子。你見箇什麼道理。速道道。濟於大愚肋下築三拳。大愚托開云。汝師黃蘗。非干我事。濟辭大愚回黃蘗。蘗云汝回太速生。濟云祇為老婆心切。便人事了。侍立次。黃蘗云。大愚有何言句。濟遂舉前話。蘗云這大愚老漢待見痛與一頓。濟云。說什麼待。即今便與。隨後便打黃蘗一掌。黃蘗云。這風顛漢却來這裏捋虎鬚。濟便喝。蘗云。侍者引這風顛漢參堂去。</p>
</div>
<div class='div-other'><a id='mulu25' />
<p class='h1'>李翱問道</p><p style="margin-left:1em"><span class='note-inline'>(傳燈十四)</span>唐李翱。字習之。參藥山問道。山以手指上下曰會麼。翱曰不會。山云雲在青天水在缾。翱乃述偈云。鍊得身形<span class='corr'>佀</span>鶴形。千株松下兩函經。我來問道無餘說。雲在青霄水在缾。</p>
</div>
<div class='div-other'><a id='mulu26' />
<p class='h1'>陳操論禪</p><p style="margin-left:1em"><span class='note-inline'>(陳尊宿弟子傳燈九)</span>睦州<span class='corr'>刺</span>史陳操尚書飯雲門偃而問曰。儒書即不問。三乘十二分教自有講師。如何是衲僧行脚事。曰曾問幾人來。曰即今問上座。偃曰。即今且置。作麼生是教意。曰黃卷赤軸。偃曰。此是文字語言。作麼生是教意。曰。口欲談辭喪。心欲緣而慮忘。偃曰。口欲談辭喪。為對有言。心欲緣而慮忘。為對妄想。作麼生是教意。尚書無以酬之。偃曰。聞公常看法華經是否。曰不敢。曰。經曰治生產業皆與實相不相違背。且道非非想天有幾人退位。又無以酬之。偃呵譏之而去。</p>
</div>
<div class='div-other'><a id='mulu27' />
<p class='h1'>靈雲見花</p><p style="margin-left:1em"><span class='note-inline'>(溈山法嗣　傳燈十一)</span>福州靈雲志勤禪師初在溈山。因見桃花啟悟。迺曰。三十秊來尋劒客。幾逢落葉又抽枝。自從一見桃花。後直到如今更不疑。溈山一日曰。從緣得入永無退轉。後玄沙聞曰。諦當甚諦當。敢保老兄未徹在。</p>
</div>
<div class='div-other'><a id='mulu28' />
<p class='h1'>香嚴擊竹</p><p style="margin-left:1em"><span class='note-inline'>(傳燈十一)</span>鄧州香嚴智閑禪師初參溈山不契。辭抵南陽忠國師遺跡憩焉。一日因山中艾除草木。以瓦礫擊竹作聲。俄失笑間。廓然自省。乃述偈曰。一擊忘所知。更不假修治。處處無蹤跡。聲色外威儀。諸方達道者。盡言上上機。</p>
</div>
<div class='div-other'><a id='mulu29' />
<p class='h1'>沙彌尋思</p><p style="margin-left:1em"><span class='note-inline'>(傳燈五)</span>石頭希遷禮六祖為師。未受具屬。祖將示滅。遷曰和尚百年後希遷當何所依。祖曰尋思去。及祖順世。遷每於靜處端坐。寂若忘生。第一座問曰。汝師<span class='corr'>已</span>逝。空坐奚為。遷曰。我稟遺誡。故尋思爾。座曰。汝有師兄行思在青原。汝當依焉。師言甚直。汝自迷爾。遷遂詣靜居。即嗣青原之道。</p>
</div>
<div class='div-other'><a id='mulu30' />
<p class='h1'>道者覓宿</p><p style="margin-left:1em"><span class='note-inline'>(會元一)</span>五祖弘忍大師者。蘄州黃梅人也。先為破頭山中㘽松道者。甞請於四祖曰。法道可得聞乎。祖曰汝<span class='corr'>已</span>老脫。有聞其能廣化耶。儻若再來。吾尚可遲汝。廼去行水邊。見一女子浣衣。揖曰寄宿得否。女曰我有父兄可往求之。曰。諾我即敢行。女首肯之。遂回䇿而去。女周氏季子也。歸輙孕。父母大惡逐之。女無所歸。日傭紡里中。夕止於眾館之下。<span class='corr'>已</span>而生一子以為不詳。因拋濁港中。明日見之泝流而上。氣體鮮明。大驚。遂舉之成童。隨母乞食。里人呼為無姓兒。逢一智者歎曰。此子缺七種相不逮如來。後遇信大師得法嗣。化於破頭山。</p>
</div>
<div class='div-other'><a id='mulu31' />
<p class='h1'>鳥窠吹毛</p><p style="margin-left:1em"><span class='note-inline'>(道欽法嗣　會元二)</span>杭州鳥窠道林禪師。因棲樹上時為鳥窠。有侍者會通辭去。師謂曰。汝今何往。曰諸方學佛法去。師曰。若是佛法。吾此間亦有少許。曰如何是和尚佛法。師於身上拈起布毛吹之。會通便悟。</p>
</div>
<div class='div-other'><a id='mulu32' />
<p class='h1'>龍潭滅燭</p><p style="margin-left:1em"><span class='note-inline'>(天皇道吾法嗣　傳燈十五)</span>德山因造龍潭崇信禪師。即時辭去。龍潭留之。一夕於室外默坐。龍問何不歸來。山對曰黑。龍潭乃點燭與山。山擬接。龍便吹滅。山乃禮拜。龍曰見什麼。曰從今向去不疑天下老和尚舌頭也。至明日便發。龍潭謂諸徒曰。可中有一箇漢。牙如劒樹。口似血盆。一棒打不迴頭。他時向孤峯頂上立吾道在。</p>
</div>
<div class='div-other'><a id='mulu33' />
<p class='h1'>孚公搖頭</p><p style="margin-left:1em"><span class='note-inline'>(會元七)</span>太原孚上坐徧歷諸方。名聞宇內。甞遊淅中。登徑山法會。一日於大佛殿前有僧問上座曾到五臺否。師曰曾到。曰還見文殊麼。師曰見。曰什麼處見。師曰徑山佛殿前見。其僧後適閩川。舉似。雪峯曰何不教伊入嶺來。師聞乃趨裝而邁。初上雪峯廨院憩錫。因分甘子與僧。長慶稜和尚問什麼處將來。師曰嶺外將來。曰遠涉不易擔負得來。師曰。甘子甘子。方上參雪峯。禮拜訖立于座右。雪峯才顧視。師便下看主事。異日雪峯見師乃指日示之。師搖手而出。雪峯曰汝不肯我。師曰和尚搖頭某甲擺尾。什麼處不肯和尚。曰到處須諱却。師不出世。諸方目為太原孚上座。</p>
</div>
<div class='div-other'><a id='mulu34' />
<p class='h1'>居士<span class='corr'>翹</span>足</p></div>
<div class='div-other'><a id='mulu35' />
<p class='h1'>三角禾豆</p><p style="margin-left:1em"><span class='note-inline'>(馬祖法嗣　會元三)</span>潭州三角山德印禪師。僧問如何是三寶。師曰禾麥豆。曰學人不會。師曰大眾欣然奉持。</p>
</div>
<div class='div-other'><a id='mulu36' />
<p class='h1'>南華稻粟</p></div>
<div class='div-other'><a id='mulu37' />
<p class='h1'>婆子作齋</p><p style="margin-left:1em"><span class='note-inline'>(會元六)</span>龐行婆入鹿門寺設齋。維那請意旨。婆拈梳子插向髻後曰回向了也。便出去。</p>
</div>
<div class='div-other'><a id='mulu38' />
<p class='h1'>甘贄設粥</p><p style="margin-left:1em"><span class='note-inline'>(南泉弟子傳燈十)</span>池州甘贄行者入寺設粥。仍請南泉念誦。泉乃白槌曰。請大眾為狸奴白牯念摩訶般若波羅蜜多。甘拂袖便出。南泉粥後問典座。行者在甚麼處。座曰當時便去也。泉便打破鍋子。</p>
</div>
<div class='div-other'><a id='mulu39' />
<p class='h1'>灌溪劈箭</p><p style="margin-left:1em"><span class='note-inline'>(臨濟法嗣　傳燈十二)</span>魏府灌溪志閑禪師。因僧問久響灌溪。到來只見漚麻池。師曰。汝只見漚麻池。不見灌溪。僧曰如何是灌溪。師曰劈箭急。</p>
</div>
<div class='div-other'><a id='mulu40' />
<p class='h1'>踈山嚙鏃</p><p style="margin-left:1em"><span class='note-inline'>(傳燈十七)</span>撫州踈山圓照匡仁禪師。身相短陋。精辨冠眾。洞山門下時有嚙鏃之機。激揚玄奧。咸以仁為能詮量者。諸方三昧可以詢乎矮師叔。</p>
</div>
<div class='div-other'><a id='mulu41' />
<p class='h1'>天鉢花開</p></div>
<div class='div-other'><a id='mulu42' />
<p class='h1'>九峰麥熟</p><p style="margin-left:1em"><span class='note-inline'>(延壽法嗣)</span>九峯道詮禪師。僧問承聞和尚親見延壽來是否。詮曰山前麥熟未也。</p>
</div>
<div class='div-other'><a id='mulu43' />
<p class='h1'>亞子延僧</p></div>
<div class='div-other'><a id='mulu44' />
<p class='h1'>則天賜浴</p><p style="margin-left:1em"><span class='note-inline'>(事苑一)</span>唐武則天皇后。嵩山老安．北宗神秀入襟中供養。因澡浴次。宮姬給侍。獨安怡然無他。后歎曰。入水始知有長人<span class='note-inline'>(云云)</span>。</p>
</div>
<div class='div-other'><a id='mulu45' />
<p class='h1'>尚書打毬</p><p style="margin-left:1em"><span class='note-inline'>(禪林類聚一)</span>和補曰。王常侍睦州蹤禪師。一日師問今日何放入院追。王云。為看馬打毬。所以來追。師云。人打毬馬打毬。王云人打毬。師云。人困麼。云困。師云馬困麼。師云露柱困麼。王恤然無對。歸至私第中。夜間忽然省得。明日見師云。某會得昨日事也。師云露柱困麼。王云困。師遂許之。</p>
</div>
<div class='div-other'><a id='mulu46' />
<p class='h1'>大夫雙陸</p><p style="margin-left:1em"><span class='note-inline'>(傳燈八)</span>唐陸亘大夫與南泉見人双陸。遂拈起骰子云。恁麼不恁麼。只與麼信彩去時如何。泉曰臭骨頭十八。</p>
</div>
<div class='div-other'><a id='mulu47' />
<p class='h1'>行者失咲</p><p style="margin-left:1em"><span class='note-inline'>(明安玄法嗣　僧寶傳中)</span>雪竇初在大陽玄禪會中典客。與僧夜語雌黃古今。至趙州栢樹子因緣爭辨不<span class='corr'>已</span>。有行者立其傍失咲而去。客退雪竇呼至。數之曰。對賓客敢笑耶。對曰。知客有古今之辨。無定古今之眼。故敢笑。曰且趙州意你作麼生會。因以偈對曰。一兔橫身當古路。蒼鷹纔見便生擒。後來獵犬無靈性。空向枯樁舊處尋。雪竇大驚。乃與結友。或云即承天宗禪師也。予謂聞此可以想見當時法席之盛也。</p>
</div>
<div class='div-other'><a id='mulu48' />
<p class='h1'>陸亘合哭</p><p style="margin-left:1em"><span class='note-inline'>(傳燈十)</span>陸亘大夫因南泉示寂。院主問曰大夫何不哭先師。亘曰道得即哭。主無語。長慶代云。合笑不合哭。</p>
</div>
<div class='div-other'><a id='mulu49' />
<p class='h1'>大寂吹耳</p><p style="margin-left:1em"><span class='note-inline'>(馬祖法嗣　會元三)</span>洪州泐潭惟建禪師。一日在馬祖法堂後坐禪。祖見乃吹建耳。兩吹建起定。見是和尚却復入定。祖歸方<span class='corr'>丈</span>令侍者持一椀茶與建。建不顧便自歸堂也。</p>
</div>
<div class='div-other'><a id='mulu50' />
<p class='h1'>尊者撥眉</p><p style="margin-left:1em"><span class='note-inline'>(傳燈七)</span>賓頭盧尊者赴阿育王宮大會。王問承聞尊者親見佛來是否。尊者以手撥開眉毛曰會麼。王曰不會。尊者曰阿耨達池龍王請佛齋時。貧道亦預其數。賓頭盧指吾身曰如何是。</p>
</div>
<div class='div-other'><a id='mulu51' />
<p class='h1'>寒山茄串</p><p style="margin-left:1em"><span class='note-inline'>(會元二)</span>天台山寒山子因眾僧炙茄次。將茄串向一僧背上打一下。僧回首。山呈起茄串云。是甚麼。僧曰這風顛漢。山向傍僧曰。你道這僧費却我多少鹽醋。</p>
</div>
<div class='div-other'><a id='mulu52' />
<p class='h1'>解脫粥篦</p><p style="margin-left:1em"><span class='note-inline'>(牛頭忠法嗣　會元二)</span>古清凉傳。大隋五臺縣昭果寺解脫禪師自文殊示心印之後。乃謙卑自牧。專精侍眾。厥後文殊躬臨試驗。解脫每清旦為眾營粥。文殊忽見於前。脫殊不顧視。文殊警之曰。吾是文殊。脫以攪粥篦便打曰。文殊自文殊。解脫自解脫。殊乃說偈曰。苦瓠連根苦。甜瓜徹蒂甜。修行三大劫。却被老僧嫌。</p>
</div>
<div class='div-other'><a id='mulu53' />
<p class='h1'>陳老蒲鞋</p><p style="margin-left:1em"><span class='note-inline'>(黃蘗法嗣)</span>睦州龍興寺道蹤禪師。即陳尊宿也。見黃蘗造悟。住高安米山寺。以母老東歸。鬻草屨以給侍。後住龍興寺。</p>
</div>
<div class='div-other'><a id='mulu54' />
<p class='h1'>龐蘊漉籬</p><p style="margin-left:1em"><span class='note-inline'>(馬祖弟子傳燈)</span>襄州龐蘊居士。一女名靈照。常隨製竹漉篱令鬻之。以供朝夕。</p>
</div>
<div class='div-other'><a id='mulu55' />
<p class='h1'>悟本紙撚</p><p style="margin-left:1em"><span class='note-inline'>(雲岩晟法嗣　會元十五)</span>和補曰。洞山守初禪師。僧問如何是正法眼。師曰紙撚無油。初嗣雲門。洞山悟本傳中無紙撚之事。</p>
</div>
<div class='div-other'><a id='mulu56' />
<p class='h1'>法眼香匙</p><p style="margin-left:1em"><span class='note-inline'>(桂琛法嗣　傳燈廿四)</span>昇州清涼院文益大法眼禪師與悟空禪師向火拈起香匙。問悟空云。不得喚作香匙。兄喚作什麼。空云香匙。師不肯。悟空却後二十餘日方明此語。</p>
</div>
<div class='div-other'><a id='mulu57' />
<p class='h1'>光仁女子</p><p style="margin-left:1em"><span class='note-inline'>(良价法嗣　傳燈十七)</span>踈山握木虵。有僧問手中是什麼。師提起曰曹家女。</p>
</div>
<div class='div-other'><a id='mulu58' />
<p class='h1'>玄則童兒</p><p style="margin-left:1em"><span class='note-inline'>(天益法嗣　傳燈廿四)</span>金陵報恩院玄則禪師。初問青峰如何是佛。青峰曰丙丁童子來求火。師得此語藏之於心。及謁淨惠詰其悟旨。師對曰。丙丁是火而更求火。亦似玄則將佛問佛。淨惠曰。幾放過。元來錯會。師雖蒙開發。頗懷猶豫。復退思既殆。莫曉玄理。乃投誠請益。淨惠曰。汝問我與汝道。師乃問如何是佛。淨惠曰丙丁童子來求火。師豁然知歸。後住報恩院。</p>
</div>
<div class='div-other'><a id='mulu59' />
<p class='h1'>九峰拽擺</p><p style="margin-left:1em"><span class='note-inline'>(智門祚嗣僧寶傳下)</span>九峯長老勤公曰。揚岐牽犁。九峯拽把。</p>
</div>
<div class='div-other'><a id='mulu60' />
<p class='h1'>保福扶犁</p><p style="margin-left:1em"><span class='note-inline'>(雪峰法嗣　傳燈十)</span>潭州保福院從展禪師。因舉盤山道光境俱忘復是何物。洞山道。光境未忘復是何物。師曰。據此二尊宿商量猶未得勦絕。乃問長慶如今作麼生道得勦絕。慶良久。師曰情知和尚向鬼窟裏作活計。慶却問作麼生。師云兩手扶犁水過膝。</p>
</div>
<div class='div-other'><a id='mulu61' />
<p class='h1'>玄泰布衲</p><p style="margin-left:1em"><span class='note-inline'>(石霜諸嗣傳燈十六)</span>南嶽玄泰上坐。不知何許人也。沈靜寡言。未甞衣帛。眾謂之泰布衲。</p>
</div>
<div class='div-other'><a id='mulu62' />
<p class='h1'>克符紙衣</p><p style="margin-left:1em"><span class='note-inline'>(臨濟法嗣　會元十一)</span>涿州紙衣克符和尚也。</p>
</div>
<div class='div-other'><a id='mulu63' />
<p class='h1'>庵主不顧</p><p style="margin-left:1em"><span class='note-inline'>(臨濟法嗣　傳燈十二)</span>蓮華峰祥庵主。拈拄杖<span class='corr'>示</span>眾云。古人到這裡為什麼不肯住。眾無語。自代云。為他途路不得力。復云。畢竟如何。又自云。楖[木*栗]橫擔不顧人。直入千峰萬峰去。<span class='note-inline'>(楖[木*栗]。拄杖也)</span>。</p>
</div>
<div class='div-other'><a id='mulu64' />
<p class='h1'>良䆳盡知</p><p style="margin-left:1em"><span class='note-inline'>(會元四)</span>壽州良䆳座主參麻谷。蒙印可。返都城講肆。散席告諸徒曰。諸人知處良䆳總知。良䆳知處諸人不知。</p>
</div>
<div class='div-other'><a id='mulu65' />
<p class='h1'>常侍擲笔</p><p style="margin-left:1em"><span class='note-inline'>(溈山弟子會元九)</span>襄州王敬初常侍視事次。米和尚至。常侍廼舉筆。米曰還判得虗空否。常侍擲筆入廳更不出。米致疑。至明日憑鼓山供養主入探其意。米隨之潛立屏蔽間傎伺。供養主纔坐便問。昨日米和尚有甚麼言句便不得見。常侍曰。師子咬人。韓獹逐塊。米師聞得即省前謬。遽出即笑曰。我會也我會也。侍曰。會即不無。你試道。米曰。請常侍舉。侍乃竪起一隻筯。米曰這野狐精。公曰這漢徹也。</p>
</div>
<div class='div-other'><a id='mulu66' />
<p class='h1'>太傅過泥</p><p style="margin-left:1em"><span class='note-inline'>(會元九)</span>和補曰。溈山因泥壁次。李軍容來具公裳直至。至師背後端笏而立。師回首見便側泥盤作接泥勢。李便轉笏作進泥勢。師便拋下泥盤。同歸方丈。</p>
</div>
<div class='div-other'><a id='mulu67' />
<p class='h1'>于頔失色</p><p style="margin-left:1em"><span class='note-inline'>(會元三)</span>于頔相公問紫玉山道通禪師。如何是黑風吹其船舫漂墮羅剎鬼國。師云。于頔客作漢。問恁麼事恁麼。于公失色。師乃指云遮箇是漂墮羅剎鬼國。于又問如何是佛。師喚于頔。頔應諾。師云更莫別求。</p>
</div>
<div class='div-other'><a id='mulu68' />
<p class='h1'>李勃懷疑</p><p style="margin-left:1em"><span class='note-inline'>(傳燈七)</span>江州<span class='corr'>刺</span>史李勃問歸宗。甞聞須彌納芥子則不疑。芥子納須彌莫是妄談否。宗云。人傳史君李萬卷是否。<span class='corr'>刺</span>曰不敢。宗以手摩頂至踵乃曰。都如椰子大。萬卷詩書向甚處著。<span class='corr'>刺</span>俛首而<span class='corr'>已</span>。</p>
</div>
<div class='div-other'><a id='mulu69' />
<p class='h1'>石鞏張弓</p><p style="margin-left:1em"><span class='note-inline'>(傳燈十四)</span>撫州石鞏惠藏禪師常以弓箭接人。三平到。師作挽弓勢云看箭。三平作避勢。師云平生架一張弓一隻箭。只射得半箇聖人。</p>
</div>
<div class='div-other'><a id='mulu70' />
<p class='h1'>禾山打皷</p><p style="margin-left:1em"><span class='note-inline'>(九峰䖍法嗣　碧岩九)</span>禾山澄源無殷和尚垂語云。習學謂之聞。絕學謂之隣。過此二者是為真過。僧出問如何是真過。師云解打鼓。又問如何是真諦。師云解打皷。又問。即心即佛不問。如何是非心非佛。師云解打鼓。又問上人來時如何接。師云解打皷。</p>
</div>
<div class='div-other'><a id='mulu71' />
<p class='h1'>歸宗拽石</p><p style="margin-left:1em"><span class='note-inline'>(馬祖法嗣　傳燈　事苑二)</span>雲門所謂雪峯輥毬。歸宗拽石。</p>
</div>
<div class='div-other'><a id='mulu72' />
<p class='h1'>木平般土</p><p style="margin-left:1em"><span class='note-inline'>(蟠龍可文法嗣　傳燈)</span>表州善道木平和尚。凡有新到未容參禮。先令般土三擔。示與頌曰。東山路側西山低。新到莫辭三擔泥。嗟汝在途經日久。明明向道却成迷。</p>
</div>
<div class='div-other'><a id='mulu73' />
<p class='h1'>宣鑒斫牌</p><p style="margin-left:1em"><span class='note-inline'>(會元七)</span>德山卓牌於閙市。牌上書字曰。佛來也打。祖來也打。傳燈。巖頭卓牌。岩頭廢教後。在鄂州湖邊作渡子。兩岸立板牌一所。書云。如有渡者請擊此牌一下。凡有擊者師乃舞橈而渡之。然德山卓牌未見所出。○和補曰。祖庭事苑會元云。雪峰一日見玄沙來三箇木毬一齊輥。玄沙便作斫牌勢。雪峰深肯之。故宣鑑作玄沙。</p>
</div>
<div class='div-other'><a id='mulu74' />
<p class='h1'>白雲搖艫</p></div>
<div class='div-other'><a id='mulu75' />
<p class='h1'>道吾起拜</p><p style="margin-left:1em"><span class='note-inline'>(關南道甞法嗣　傳燈十一)</span>襄州關南道吾和尚。僧問如何是和尚深深處。師下禪床作女人拜云。謝子遠來。無可祇對。</p>
</div>
<div class='div-other'><a id='mulu76' />
<p class='h1'>迦葉作舞</p><p style="margin-left:1em"><span class='note-inline'>(會元一)</span>世尊因乾闥婆王献樂。其時山河大地盡作琴聲。迦葉起作舞。王問迦葉豈不是阿羅漢諸漏<span class='corr'>已</span>盡。何更有餘習。佛曰實無餘習。莫謗法也。王又撫琴三徧。迦葉亦三度作舞。王曰迦葉作舞豈不是。佛曰實不曾作<span class='corr'>舞</span>。王曰世尊何得妄語。佛曰。不妄語。汝撫琴。山河大地木石盡作琴聲。豈不是。王曰是。佛曰。迦葉亦復如是。所以實不曾作舞。王乃信受。</p>
</div>
<div class='div-other'><a id='mulu77' />
<p class='h1'>涌泉騎牛</p><p style="margin-left:1em"><span class='note-inline'>(石霜諸嗣傳燈十六)</span>台州涌泉景欣禪師。有疆德二禪客到。於路次見師騎牛。不識師。曰。蹄角甚分明。爭奈騎者不識。師驟牛而去。二禪客憩於樹下煎茶。師迴下牛。近前不審與坐喫茶。師問二禪客近離什麼處。曰離那邊。師曰那邊事作麼生。彼提起茶盞。師曰此猶是遮邊。那邊事作麼生。二人無對。師曰莫道騎者不識好。</p>
</div>
<div class='div-other'><a id='mulu78' />
<p class='h1'>牧庵跨虎</p><p style="margin-left:1em"><span class='note-inline'>(佛眼法嗣　普燈十六)</span>隆興府黃龍牧庵法忠禪師。居南嶽。每跨虎出游。儒釋望塵而拜。</p>
</div>
<div class='div-other'><a id='mulu79' />
<p class='h1'>徑山蟭螟</p><p style="margin-left:1em"><span class='note-inline'>(溈山法嗣　傳燈十一)</span>杭州徑山洪諲禪師<span class='note-inline'>(徑山第三祖)</span>。僧問如何是長。師云千聖不能量。問如何是短。師云蟭螟眼裏著不滿。其僧不肯。便去。舉似石霜。霜云只為太近實頭。僧云如何是長。霜云不屈曲。云如何是短。霜云双六盤中不喝<span class='corr'>采</span>。</p>
</div>
<div class='div-other'><a id='mulu80' />
<p class='h1'>地藏鸚鵡</p><p style="margin-left:1em"><span class='note-inline'>(玄沙法嗣　會元八)</span>障州羅漢院桂琛禪師。障牧王公請於閩城西之石山建精舍曰地藏。請師駐錫焉。僅逾一紀。後遷止障州羅漢院。大闡玄要。學徒臻湊。師問僧什麼處來。曰秦州來。師曰將得什麼物來。曰不將得物來。師曰汝為什麼對眾漫語。其僧無語。師却問秦州豈不是鸚鵡。僧曰鸚鵡出在隴西。師曰也不較多。</p>
</div>
<div class='div-other'><a id='mulu81' />
<p class='h1'>石霜侍師</p><p style="margin-left:1em"><span class='note-inline'>(道吾法嗣　傳燈十五)</span>潭州石霜慶諸禪師。道吾將捨眾順世。以師為嫡嗣。躬至石霜而就之。師日勤侍。全于師禮。暨道吾歸寂。學侶雲集。盈五百眾。</p>
</div>
<div class='div-other'><a id='mulu82' />
<p class='h1'>慈覺養母</p></div>
<div class='div-other'><a id='mulu83' />
<p class='h1'>谷泉配役</p><p style="margin-left:1em"><span class='note-inline'>(僧寶傳)</span>衡嶽谷泉禪師。嘉祐中男子冷清夭言誅。師坐清曾經由庵中決杖。配郴州牢城。盛暑負土經通衢。放擔說偈曰。今朝六月六。谷泉被氣[祝/土]。不是上天堂是入地獄。言訖微笑。泊然如蟬蛻。</p>
</div>
<div class='div-other'><a id='mulu84' />
<p class='h1'>長興遭虜</p><p style="margin-left:1em"><span class='note-inline'>(泉仁法嗣　會元十三)</span>和補曰。重雲智暉禪師。歸終南圭峯舊居建寺。後唐明宗賜額曰長興。上坐。僧問如何是隨照失宗。師云家遭劫賊。</p>
</div>
<div class='div-other'><a id='mulu85' />
<p class='h1'>宣老為男</p><p style="margin-left:1em"><span class='note-inline'>(瑯瑘覺法嗣　會元十二)</span>歸宗宣禪師。漢州人。瑯瑘廣照之嗣。與郭功甫厚善。忽一日南康守以事臨之。宣令人馳書與功甫。且祝送書者云。莫令縣君見。功甫時任南昌尉。書云。某更有六年世緣未盡。今日不奈抑逼何。欲託生君家。望君相照。乃化去。功甫得書驚喜盈懷。中夜某妻夢寐髣髴見宣入臥內。不覺失聲云。此不是和尚來處。功甫問其故。妻答所見。功甫呼燈以宣書示之。果有娠。及生即名宣光。纔周歲記問如昔。逮三歲白雲端和尚過其家。功甫喚出相見。望見便呼師姪。端云與和尚相別幾年耶。宣屈指云四年也。端云在甚處相別。宣云白蓮莊。端云以何為驗。宣云爹爹媽媽明日請和尚齋。忽門外推車過。端云門外什麼聲。宣作推車勢。端云過如何。宣云平地一條溝。甫及六歲無疾而化。</p>
</div>
<div class='div-other'><a id='mulu86' />
<p class='h1'>信公作女</p><p style="margin-left:1em"><span class='note-inline'>(天皇法嗣　傳燈十四)</span>海印信和尚。嗣瑯瑘。桂府人也。住蘇州定惠寺。年八十餘。平日受朱防禦家供養。屢到其宅。一日朱問曰。和尚後世能來弟子家中託生否。師微咲諾之。及歸寺得病。數日而化。其遷化日。朱家生一女子。圓照本禪師時住瑞光。聞其事往訪之。方出月。抱出一見便笑。圓照云。海印儞銷了也。女子哭數聲。化去。</p>
</div>
<div class='div-other'><a id='mulu87' />
<p class='h1'>四賢問道</p><p style="margin-left:1em"><span class='note-inline'>(會元十九)</span>于迪相公見紫玉。裴休相國問黃蘗高僧。　楊億內翰參透廣惠。李遵勗太尉見石門大悟。</p>
</div>
<div class='div-other'><a id='mulu88' />
<p class='h1'>三佛下語</p><p style="margin-left:1em"><span class='note-inline'>(會元十九)</span>三佛在五祖時甞於一亭上夜話。歸方丈燈<span class='corr'>已</span>滅。五祖乃於暗中曰各人下轉語。佛鑑對云彩鳳舞丹霄。佛眼曰銕虵橫古路。佛果云看脚下。五祖曰。滅吾宗者乃克勤<span class='note-inline'>(圓悟也)</span>爾。</p>
</div>
<div class='div-other'><a id='mulu89' />
<p class='h1'>真際庭栢</p><p style="margin-left:1em"><span class='note-inline'>(會元四)</span>趙州觀音院<span class='note-inline'>(亦曰東院)</span>從諗禪師。曹州郝鄉人也。姓郝氏。<span class='corr'>諡</span>真際大。師僧問如何是祖師西來意。師云庭前栢樹子。僧云和尚莫將境示人。師云我不將境示人。僧云如何是祖師西來意。師云庭前栢樹子。</p>
</div>
<div class='div-other'><a id='mulu90' />
<p class='h1'>守初麻斤</p><p style="margin-left:1em"><span class='note-inline'>(雲門法嗣　傳燈廿三)</span>洞山守初禪師。僧問如何是佛。師云麻三斤。</p>
</div>
<div class='div-other'><a id='mulu91' />
<p class='h1'>浮石鬻卜</p><p style="margin-left:1em"><span class='note-inline'>(子湖蹤法嗣　傳燈十一)</span>障州浮石和尚。因上堂云。山僧開箇卜鋪。能斷人貧富。定人生死。時有僧出云。離却生死貧富。不落五行。請師直道。師云金木水火土。</p>
</div>
<div class='div-other'><a id='mulu92' />
<p class='h1'>王老賣身</p><p style="margin-left:1em"><span class='note-inline'>(王南泉俗姓傳燈八)</span>池州南泉普願禪師示眾云。王老師賣身去也。還有人買得麼。有僧出云某甲買。泉云。不作貴不作賤。作麼生買。酧價僧無對。</p>
</div>
<div class='div-other'><a id='mulu93' />
<p class='h1'>香嚴原夢</p><p style="margin-left:1em"><span class='note-inline'>(傳燈九)</span>溈山臥次。仰山問訊。溈山轉面覷後。仰云。某甲是和尚弟子。何用形跡。溈山作起勢。仰山便出。溈山喚回云。我適來得一夢。汝試原看。仰山將一盆水并手巾度與溈山。溈山遂洗面。香嚴至。溈云。我適來與寂子作一上禪通。不同小小。嚴云某甲下面一一知得。溈云試道看。嚴点一椀茶與溈山。溈云二子神通過於鶖子<span class='note-inline'>(舍利弗也)</span>。</p>
</div>
<div class='div-other'><a id='mulu94' />
<p class='h1'>普化描真</p><p style="margin-left:1em"><span class='note-inline'>(會元三)</span>普化和尚。幽州盤山寶積和尚法嗣。山臨遷化謂眾云。還有人描得吾真麼。眾皆寫真呈山。山皆叱之。普化出云某甲描得。山云何不呈似老僧。普化便打筋斗而出。山云這漢向後如風狂接人去在。山乃奄化。</p>
</div>
<div class='div-other'><a id='mulu95' />
<p class='h1'>婆子偷笋</p><p style="margin-left:1em"><span class='note-inline'>(會元四)</span>趙州路逢一婆子。問曰甚處去。婆云偷趙州笋去。忽遇老僧又作麼生。婆便與一掌。州休去。</p>
</div>
<div class='div-other'><a id='mulu96' />
<p class='h1'>行者施銀</p><p style="margin-left:1em"><span class='note-inline'>(傳燈十四)</span>藥山令供養主化。甘贄行者問什麼處來。僧曰藥山來。甘曰來作麼。僧曰教化。甘曰還將藥來麼。僧曰行者有什麼病。甘便捨銀兩挺曰若有人即送來。無人即休。山恠其僧回急。僧曰佛法相當得兩挺銀。山令舉其語。舉了。山令僧速送銀還行者家。行者見僧迴。云。猶來。遂添銀施之。</p>
</div>
<div class='div-other'><a id='mulu97' />
<p class='h1'>莊宗得寶</p><p style="margin-left:1em"><span class='note-inline'>(傳燈十二)</span>後唐莊宗車駕幸河北。回至魏府行宮。詔興化存獎禪師問云。朕収中原獲得一寶。未曾有人酬價。獎曰請陛下寶看。帝以兩手舒幞頭脚。獎曰君王之寶誰敢酬價。<span class='note-inline'>(玄覺徵曰。且道興化肯莊宗。若肯莊宗。興化眼在甚麼處。若不肯莊宗。過在甚麼處)</span>龍顏大悅。賜紫衣師號。獎皆不受。乃賜馬與師乘騎。馬忽驚。師墜傷足。帝復賜藥救療。師喚院主與我做箇木棒拐子。主做了將來。師接得遶院行。問僧曰汝等還識老僧麼。曰爭得不識和尚。師云。[跳-兆+戾]脚法師說得行不得。</p>
</div>
<div class='div-other'><a id='mulu98' />
<p class='h1'>船子得鱗</p><p style="margin-left:1em"><span class='note-inline'>(藥山儼法嗣　會元五)</span>透州華亭船子德誠禪師。節操高邈。度量不群。自印心於藥山。與道吾雲岩為同道交。洎離藥山乃謂二同志曰。公等應各據一方建立藥山宗旨。予率性踈野。唯好山水。樂情自遣。無所能也。他後知我所止之處。若遇靈利座主指一人來。或堪雕琢。將生平所得以報先師之恩。遂分携至透州華亭。泛一小舟隨緣度日。以接四方往來之者。時人莫知其高蹈。因號船子和尚。一日泊船岸邊閑坐。有官人問如何是和尚日用事。師竪起橈子曰會麼。官人曰不會。師云棹撥清波金鱗罕遇。師有偈曰。三十年來坐釣臺。鈎頭往往得黃能。金鱗不遇空勞力。収取絲綸歸去來。道吾後到京口。遇夾山上堂。僧問如何是法身。山曰法身無相。曰如何是法眼。山云法眼無瑕。道吾不覺失笑。山便下座請問道吾。某甲適來祇對這僧話必有不是。致令上座失笑。望上座不吝慈悲。吾曰。和尚一等是出世。未有師在。山曰某甲甚處不是望為說破。吾云。某甲終不說。請和尚却往華亭船子處去。山云此人如何。吾曰此人上無片瓦下無卓錐。和尚若去須易服而往。山乃散眾束裝直造華亭。船子纔見便問大德住甚麼寺。山云寺即不住住即不似。師云。不似似箇甚麼。山曰不是目前法。師曰甚處學得來。山云非耳目之所到。師云。一句合頭語。萬劫繫驢橛。師又問。垂絲千尺意在深潭。離鈎三寸子何不道。山擬開口。被師一橈打落水中。山纔上船。師又曰道道。擬開口。師又打。山豁然大悟乃點頭三下。師云竿頭絲線從君弄。不犯清波意自殊。山遂問拋綸擲釣師意如何。師云絲懸淥水浮定有無之意。山云。語帶玄而無路。舌頭談而不談。師云。釣盡江波。金鱗始遇。山乃掩耳。師云如是如是。遂屬云。汝向去直。須藏身處沒蹤迹。沒蹤迹處莫藏身。吾二十年在藥山祇明斯事。汝今既得。他後莫住城隍聚落。但向深山裏钁頭邊。覔取一箇半箇。無令接續斷絕。山乃辭行。頻頻回顧。師遂喚闍梨。山乃回首。師竪起橈子曰。汝將謂別有。乃覆船入水而逝也。○和補曰。三十年來海上遊。水清魚現不吞鈎。釣竿斫盡重栽竹。不計功程得便休。<span class='note-inline'>(船子誠之頌)</span></p>
</div>
<div class='div-other'><a id='mulu99' />
<p class='h1'>趙州狗子</p><p style="margin-left:1em"><span class='note-inline'>(南泉法嗣　大惠書)</span>趙州僧問狗子還有佛性也無。州云無。又問。一切眾生皆有佛性。因甚狗子却無。州云有業識在。</p>
</div>
<div class='div-other'><a id='mulu100' />
<p class='h1'>臨濟真人</p><p style="margin-left:1em"><span class='note-inline'>(傳燈十二)</span>臨濟上堂云。赤肉團上有一無位真人。常從汝等諸人面門出入。未證據者看看。時有僧問如何是無位真人。師下禪床把住云道道。其僧擬議。師托開云。無位真人是什麼乾屎橛。便歸方丈。</p>
</div>
<div class='div-other'><a id='mulu101' />
<p class='h1'>華林二虎</p><p style="margin-left:1em"><span class='note-inline'>(馬祖法嗣　傳燈八)</span>潭州華林善覺禪師。常持錫夜出林麓間。七步一振錫。一稱觀音名號。一日觀察使裴休訪之問云。師還有侍者否。師云有一兩箇。裴曰在甚麼處。師乃喚大空小空。時二虎自庵後而出。裴休視之驚悸。師語之云有客且去。二虎哮吼而去。裴問云。師作何行業感得如此。師良久曰會麼。曰不會。師云山僧常念觀音。</p>
</div>
<div class='div-other'><a id='mulu102' />
<p class='h1'>青原一麟</p><p style="margin-left:1em"><span class='note-inline'>(會元五)</span>石頭遷問青原思禪師。曹溪大師還識和尚不。思曰汝今識吾否。曰識亦爭識得。思曰。眾角雖多。一麟足矣。</p>
</div>
<div class='div-other'><a id='mulu103' />
<p class='h1'>道吾裝鬼</p><p style="margin-left:1em">三聖到道吾。吾預知以緋抹額持神杖於門下立。聖曰小心祇候。吾應喏。聖參堂了再上人事。吾具威儀方丈內坐。聖纔近前。吾曰有事相借問得麼。聖曰。也是適來野狐精。出去。</p>
</div>
<div class='div-other'><a id='mulu104' />
<p class='h1'>拾得呵神</p><p style="margin-left:1em"><span class='note-inline'>(傳燈廿七)</span>天台拾得者。不言名氏。因豐干禪師山中經行。至赤城道側聞兒啼聲遂尋之。見一子可數歲。初謂牧羊子。及問之云孤棄于此。豐干乃名為拾得。携至國清寺付典座僧曰。或人來認必可還之。有護伽藍神庿。每日僧厨下食。為鳥所有。拾得以杖扶之曰。汝食不能護。安能護伽藍乎。此夕神附夢于合寺僧曰。拾得打我。詰旦諸僧說夢符同。一寺紛然。牒申州縣。群符至云。賢士隱遁菩薩應身。宜用旌之。號拾得為賢士。隱石而逝。</p>
</div>
<div class='div-other'><a id='mulu105' />
<p class='h1'>大覺潑水</p><p style="margin-left:1em"><span class='note-inline'>(泐潭法嗣　會元十五)</span>明州育王山懷璉大覺禪師。障州龍溪陳氏子。誕生之夕夢僧伽降室。因小字泗州。既有異兆。僉知祥應。齠齓出家。丱角圓頂。篤志道學。寢食無廢。一日洗面潑水于地。微有省發。即慕參尋。遠造泐潭法席。投機印可。</p>
</div>
<div class='div-other'><a id='mulu106' />
<p class='h1'>興教墮薪</p><p style="margin-left:1em"><span class='note-inline'>(韶國師法嗣　會元十)</span>杭州興教洪壽禪師。同國師普請次。聞墮薪有省。作偈曰。撲落非佗物。縱橫不是塵。山河及大地。全露法王身。</p>
</div>
<div class='div-other'><a id='mulu107' />
<p class='h1'>三師行說</p><p style="margin-left:1em">杭州大慈寰中禪師<span class='note-inline'>(嗣百丈海)</span>示眾曰。說得一丈不如行取一尺。說得一尺不如行取一寸。洞山曰。我不恁麼道。僧曰作麼生。洞山曰說取行不得底。行取說不得底。○雲居曰。行時無說路。說時無行路。不說不行時。合行什麼路。</p>
</div>
<div class='div-other'><a id='mulu108' />
<p class='h1'>二老踈親</p><p style="margin-left:1em"><span class='note-inline'>(傳燈七)</span>夾山與定山同行言話次。夾山云生死中有佛即不迷生死。定山云生死中無佛即無生死。二人往返不決。上山參禮。夾山便舉前話問大梅。未審那箇親。梅云一親一踈。夾山云那箇親。梅且去明日來。夾山明日再上問。梅云。親者不問。問者不親。</p>
</div>
<div class='div-other'><a id='mulu109' />
<p class='h1'>文殊白槌</p><p style="margin-left:1em"><span class='note-inline'>(會元一)</span>世尊陞座。文殊白槌曰。諦觀法王法。法王法如是。世尊便下座。</p>
</div>
<div class='div-other'><a id='mulu110' />
<p class='h1'>百丈捲席</p><p style="margin-left:1em"><span class='note-inline'>(會元三)</span>百丈海一日與馬祖遊山見野鴨子。祖問曰是甚麼。丈曰野鴨子。曰甚處去。丈云飛過去。祖遂引手扭百丈鼻頭。丈作痛聲。祖曰何曾飛過。丈於是大悟。至明日祖陞座。丈出卷却面前禮拜席。祖便下座。</p>
</div>
<div class='div-other'><a id='mulu111' />
<p class='h1'>大達妄想</p><p style="margin-left:1em"><span class='note-inline'>(馬祖法嗣　傳燈八)</span>汾州無業禪師。<span class='corr'>諡</span>大達國師。凡有學者致問。答曰莫妄想。</p>
</div>
<div class='div-other'><a id='mulu112' />
<p class='h1'>洛缻消息</p><p style="margin-left:1em"><span class='note-inline'>(會元五)</span>洛缻到天仙。仙問甚處來。缻云南溪來。仙云還將得南溪消息來麼。缻云消即消息則未息。仙云最苦是未息。缻云且道未息箇什麼。仙云一回見面千載不忘名。缻拂袖便出。仙云弄死蛇手有甚限。</p>
</div>
<div class='div-other'><a id='mulu113' />
<p class='h1'>藥山曲調</p><p style="margin-left:1em"><span class='note-inline'>(石頭法嗣　傳燈十四)</span>高沙彌住庵後。雨裏來相看。藥云你來也。師云是。藥云是藥云可殺濕。師云不打遮箇鼓笛。雲岩云皮也無打什麼皷。道吾云皷也無打什麼皮。藥云今日大好曲調。</p>
</div>
<div class='div-other'><a id='mulu114' />
<p class='h1'>青原階級</p><p style="margin-left:1em"><span class='note-inline'>(傳燈五)</span>青原往曹溪作禮問曰。當何所務即不落階級。祖云汝曾作什麼來。原曰。聖諦亦不為。何階級之有。祖深器之。謂有二祖見少林氣象。</p>
</div>
<div class='div-other'><a id='mulu115' />
<p class='h1'>夾山揮劒</p><p style="margin-left:1em"><span class='note-inline'>(華亭法嗣　會元五)</span>夾山僧問撥塵見佛時如何。師云。直須揮劒。若不揮劒漁父捿巢。僧後問石霜。撥塵見佛時如何。霜云渠無國土甚處渠逢。僧回舉似師。師上堂舉了乃曰。門庭施設不如老僧。入理深談猶較石霜百步。</p>
</div>
<div class='div-other'><a id='mulu116' />
<p class='h1'>隱峰飛錫</p><p style="margin-left:1em"><span class='note-inline'>(馬祖法嗣　傳燈八)</span>五臺山隱峯禪師。姓鄧氏<span class='note-inline'>(時稱鄧隱峯)</span>。唐元和中荐登五臺。路出淮西屬。吳元濟阻兵違拒王命。官軍與賊交鋒未決勝負。師云吾當去解其患。乃擲錫空中飛身而過。兩軍將士仰觀。事符預夢鬪心頓息。</p>
</div>
<div class='div-other'><a id='mulu117' />
<p class='h1'>洞山寒暑</p><p style="margin-left:1em"><span class='note-inline'>(傳燈八)</span>僧問洞山寒暑到來如何回避。山云何不向無寒暑處回避。僧云如何是無寒暑處。山云。寒時寒殺闍梨。熱時熱殺闍梨。</p>
</div>
<div class='div-other'><a id='mulu118' />
<p class='h1'>谷山聲色</p><p style="margin-left:1em"><span class='note-inline'>(傳燈八)</span>谷山問透溪和尚。聲色純真如何是道。溪云亂道作麼。谷山却從東邊過西邊立。溪云若不恁麼即禍事也。谷山却過東邊。溪乃下禪床。方行兩步被谷山捉住云。聲色純真事作麼生。溪便掌谷山。谷山云十年後要箇人下茶也無在。溪云要谷山老漢什麼。谷山呵呵大笑三聲。</p>
</div>
<div class='div-other'><a id='mulu119' />
<p class='h1'>元祐迴牒</p><p style="margin-left:1em"><span class='note-inline'>(黃龍南法嗣　僧寶傳下)</span>雲居元祐禪師住玉㵎寺時。徐王聞其名奏賜紫方袍。師作偈辭之曰。為僧六十鬂先素。無補空門媿出家。願乞封迴禮部牒。免辜盧老衲袈裟。</p>
</div>
<div class='div-other'><a id='mulu120' />
<p class='h1'>鹿門辭勑</p></div>
<div class='div-other'><a id='mulu121' />
<p class='h1'>華亭藏身</p><p style="margin-left:1em"><span class='note-inline'>(藥山法嗣　會元五)</span>見前船子得鱗處。</p>
</div>
<div class='div-other'><a id='mulu122' />
<p class='h1'>雲門聞頞</p><p style="margin-left:1em"><span class='note-inline'>(雪峰法嗣)</span>。</p>
</div>
<div class='div-other'><a id='mulu123' />
<p class='h1'>北禪烹牛</p><p style="margin-left:1em"><span class='note-inline'>(福嚴良雅嗣會元十五)</span>潭州北禪賢和尚除夜小參云。年窮歲暮無可與諸人分歲。且烹一頭露地白牛。炊黍米飯。煑野菜羹。向榾柮火唱村田。何故。免見倚它門戶傍它墻。剛被時人喚作郎。下座歸方丈。少<span class='corr'>頃</span>倚遇上坐<span class='note-inline'>(即法昌也)</span>入方丈云。和尚門外有公人長。賢曰作什麼。遇曰和尚納皮角。賢拈頭帽擲在地上。遇便去拾。賢下禪床捉住云。捉賊捉賊。遇將頭帽褁向賢頭上云天寒且還和尚。賢呵呵大笑。遇便出去。</p>
</div>
<div class='div-other'><a id='mulu124' />
<p class='h1'>三角喝賊</p><p style="margin-left:1em"><span class='note-inline'>(溈山祐法嗣　傳燈十八)</span>蘄州三角山法遇庵主。因荒亂魁師入山。執刃而問和尚有甚財寶。師曰僧家之寶非君所宜。魁曰是何寶。師振聲一喝。魁不悟。以刀加之。</p>
</div>
<div class='div-other'><a id='mulu125' />
<p class='h1'>保寧摑口</p><p style="margin-left:1em"><span class='note-inline'>(楊岐法嗣　普燈四)</span>和補曰。保寧仁勇禪師再受保寧請。上堂拍掌三下。摑口搖手三下。便下座。</p>
</div>
<div class='div-other'><a id='mulu126' />
<p class='h1'>洪英<span class='corr'>掐</span>膝</p><p style="margin-left:1em"><span class='note-inline'>(黃龍南法嗣　林間錄上)</span>翠巖真點胸好問僧。文殊是七佛之師。因甚麼出女子定不得。罔明從下方來。因甚出得女子定。莫有對者。獨英邵武方其問時以手<span class='corr'>掐</span>其膝而去。真笑曰賣匙箸客未在。</p>
</div>
<div class='div-other'><a id='mulu127' />
<p class='h1'>恭語不灰</p><p style="margin-left:1em"><span class='note-inline'>(黃龍南法嗣　見宗門武庫拾遺)</span>黃龍恭首座出世住禪林。訪法昌遇和尚。遇問曰見說你為黃龍燒香是否。曰不敢。遇云。龍生龍子。須是解興雲吐霧始得。恭曰隨家豐儉。遇曰你未拈香早鈍置黃龍了也。恭曰且莫多口。遇曰你且道黃龍實頭處作麼生。恭提起坐具。遇喚行者討坐具來。行者提在手中。遇便打曰你三十年後也道見老僧來。恭後住衡之華光。乃有坦率之風。罹有司。民其衣。華光既遭回祿。而恭語錄於灰燼中字畫無損。餘紙悉盡。信般若之明驗矣。</p>
</div>
<div class='div-other'><a id='mulu128' />
<p class='h1'>玄言上石</p><p style="margin-left:1em"><span class='note-inline'>(梁山緣觀嗣僧寶傳中)</span>野州大陽山警玄禪師。遊方初到梁山。問如何是無相道場。山指觀音曰這箇是。吳處士畫師擬進語。山急索曰。這箇是有相底。那箇是無相底。師遂有省便禮拜。山曰何不道取一句。師云道即不辭恐上紙筆。山笑曰此語上碑去在。</p>
</div>
<div class='div-other'><a id='mulu129' />
<p class='h1'>滿號銀山</p></div>
<div class='div-other'><a id='mulu130' />
<p class='h1'>秀名鐵壁</p><p style="margin-left:1em"><span class='note-inline'>(天衣懷法嗣　僧寶下)</span>法雲圓通法秀禪師。叢林號為秀鐵面。</p>
</div>
<div class='div-other'><a id='mulu131' />
<p class='h1'>龍牙禪板</p><p style="margin-left:1em"><span class='note-inline'>(悟本法嗣　傳燈十七)</span>湖南龍牙山居道禪師。在翠微時問云如何是祖師意。微云與我過禪板來。師便過禪板與微。微接得便打。師云。打即任打。要且無祖師意。又問臨濟如何是祖師意。濟曰與我過蒲團來。師乃過蒲團與濟。濟接得便打。師云。打即仼打。要且無祖師意。後有僧問。和尚行脚時問二尊宿祖師意。未審二尊宿道眼明也未。師云。明即明也。要且無祖師意。東禪齊云。眾中道。佛法即有只是無祖師意。若恁麼會有何交涉。別作麼生會無祖師意底道理。</p>
</div>
<div class='div-other'><a id='mulu132' />
<p class='h1'>長慶蒲團</p><p style="margin-left:1em"><span class='note-inline'>(雪峰法嗣　會元七)</span>福州長慶惠稜禪師。歷參禪苑。後參靈雲。問如何是佛法大意。雲云驢事未去馬事到來。師如是往來雪峯玄沙十二年間。坐破七箇蒲團不明此事。一日捲簾忽然大悟。乃有頌曰。也大差矣。也大差矣。捲起簾來見天下。有人問我解何宗。拈起拂子劈口打。峯舉謂玄沙曰此子徹去也。沙曰。未可。此是意識著述。更須勘過始得。至晚眾僧上來問訊。峯謂師云。備頭陀未肯汝在。汝實有正悟。對眾舉來。師又有頌云。萬象之中獨露身。唯人自肯乃方親。昔時謬向途中覔。今日看來火裡氷。峯乃顧汝曰不可更是意識著述。師問峯云。從上諸聖傳受一路。請師垂示。峯良久。設禮而退。峯乃微笑。師入方丈參。峯曰是甚麼。師云今日天晴好普請。自此醻問未甞爽於玄旨。</p>
</div>
<div class='div-other'><a id='mulu133' />
<p class='h1'>盤山肉案</p><p style="margin-left:1em"><span class='note-inline'>(馬祖法嗣　會元三)</span>盤山一日於街市見人在肉肆買肉云精底割一斤來。屠兒放下刀叉手云。長史那箇不是精底。山聞之忽然大悟。告馬祖。祖又印可之。</p>
</div>
<div class='div-other'><a id='mulu134' />
<p class='h1'>蜆子臺盤</p><p style="margin-left:1em"><span class='note-inline'>(良价法嗣　傳燈十七)</span>京兆府蜆子和尚。不知何許人也。事迹頗異。居無定所。自印心於洞山。混俗閩川。不畜道具不循律儀。冬夏唯披一衲。逐日江岸採掇蝦蜆以充其腹。暮即宿東山白馬庿紙錢中。居民目為蜆子和尚。華嚴靜禪師聞之。欲決真假。先潛入紙錢中。深夜師歸。嚴把住曰。如何是祖師西來意。師遽答云神前酒臺盤。嚴放手曰不虗與我同根生。嚴後赴莊宗詔入長安。師亦先至。每日歌唱自拍。或乃佯狂。深雪去來俱無蹤跡。厥後不知所終。</p>
</div>
<div class='div-other'><a id='mulu135' />
<p class='h1'>巴陵銀椀</p><p style="margin-left:1em"><span class='note-inline'>(雲門偃法嗣　傳燈廿二)</span>新開巴陵禪師。僧問如何是提婆宗。師云銀椀裡盛雪。</p>
</div>
<div class='div-other'><a id='mulu136' />
<p class='h1'>雲巖寶冠</p><p style="margin-left:1em"><span class='note-inline'>(馬祖法嗣　會元三)</span>和補曰。池州魯祖寶雲禪師。僧問如何是諸佛。師云頭上有冠者不是。曰如何即是。師曰頭上無寶冠。</p>
</div>
<div class='div-other'><a id='mulu137' />
<p class='h1'>荊門犢鼻</p><p style="margin-left:1em"><span class='note-inline'>(北塔忠廣法嗣　會元十五)</span>荊門軍玉泉承皓禪師。游方參北塔發明心要。得大自在三昧。製犢鼻裩書歷代祖師名字。乃曰唯有文殊普賢較些子。且書於帶上。故叢林目為皓布裩。元豐間首眾於襄陽谷隱。有卿僧亦効之。師見而詬曰。汝具何道理敢以為戲事耶。嘔血無及耳。尋於鹿門如所言而逝。</p>
</div>
<div class='div-other'><a id='mulu138' />
<p class='h1'>踈山布單</p><p style="margin-left:1em"><span class='note-inline'>(良价法嗣　會元十三)</span>踈山聞福州大溈安和尚示眾曰。有句無句如藤倚樹。師特入嶺。到彼值溈泥壁便問。承聞和尚道有句無句如藤倚樹是否。溈曰是。師曰。忽遇樹倒藤枯。句歸何處。溈放下泥盤呵呵大笑歸方丈。師云。某甲三千里賣却布單。特為此事而來。和尚何得相弄。溈喚侍者取三百錢與這上座去。遂囑曰。向後有獨眼龍為子点破在。溈山次日上堂。師出問。法身之理。理絕玄微。不奪是非之境猶是法身邊事。如何是向上事。溈舉起拂子。師云此猶是法身邊事。溈曰如何是法身向上事。師奪拂子摺折擲向地上。便歸眾。溈曰龍蛇易辨衲子難瞞。後聞務州明招謙和尚出世。徑往禮拜。招問甚處來。師云閩中來。招曰曾到大溈否。師曰到。招曰有何言句。師舉前話。招曰溈山可謂頭正尾正。祇是不遇知音。師亦不省。復問忽遇樹倒藤枯句歸何處。招曰却使溈山笑轉新。師於言下大悟乃曰。溈山元來笑裡有刀。遙望禮拜悔過。</p>
</div>
<div class='div-other'><a id='mulu139' />
<p class='h1'>芭蕉拄杖</p><p style="margin-left:1em"><span class='note-inline'>(南塔光涌法嗣)</span>郢州芭蕉山惠清禪師。上堂拈拄杖示眾曰。你有拄杖子。我與你拄杖子。你無拄杖子。奪却你拄杖子。靠拄杖下座。</p>
</div>
<div class='div-other'><a id='mulu140' />
<p class='h1'>資福剎竿</p><p style="margin-left:1em"><span class='note-inline'>(如寶法嗣)</span>吉州資福真䆳禪師<span class='note-inline'>(第二世住)</span>謂眾云。隔江見資福。剎竿便迴去。脚跟也好與三十棒。況過江來。時有僧才出。師曰不堪共語。問如何是古佛心。師曰山河大地。</p>
</div>
<div class='div-other'><a id='mulu141' />
<p class='h1'>祿清紅莧</p><p style="margin-left:1em"><span class='note-inline'>(圓智法嗣　傳燈十五)</span>祿清和尚。僧問不落道吾機請師道。師云。庭前紅莧樹。生葉不生花。良久云會麼。僧云不會。師云。正是道吾機。因什麼不會。僧禮拜。師便打云。須是老僧打你始得。</p>
</div>
<div class='div-other'><a id='mulu142' />
<p class='h1'>惠稜牡丹</p><p style="margin-left:1em"><span class='note-inline'>(雪峯法嗣　會元八)</span>地藏與長慶保福入州見牡丹。障子保福云好一朵牡丹花。長慶云莫眼花。地藏曰可惜許一朵花。</p>
</div>
<div class='div-other'><a id='mulu143' />
<p class='h1'>南泉翫月</p><p style="margin-left:1em"><span class='note-inline'>(會元三)</span>南泉翫月次。趙州問幾時得似這箇時節。泉云王老師二十年前亦曾恁麼來。</p>
</div>
<div class='div-other'><a id='mulu144' />
<p class='h1'>保福遊山</p><p style="margin-left:1em"><span class='note-inline'>(雪峯法嗣　會元七)</span>長慶稜和尚與保福遊山。保福問。古人道妙峯山頂。莫即遮箇便是也無。慶曰是即是。可惜許。</p>
</div>
<div class='div-other'><a id='mulu145' />
<p class='h1'>寶林冷笑</p></div>
<div class='div-other'><a id='mulu146' />
<p class='h1'>韶陽熱謾</p><p style="margin-left:1em"><span class='note-inline'>(僧寶傳上)</span>雲門以拄杖擊繩床曰。適來許多葛藤。貶向什麼處去也。靈利底見。不靈利底著我熱謾。</p>
</div>
<div class='div-other'><a id='mulu147' />
<p class='h1'>乾峯一路</p><p style="margin-left:1em"><span class='note-inline'>(良价法嗣　會元十三)</span>乾峯僧問十方薄伽梵一路涅槃門。未審路頭在甚麼處。峯拈拄杖劃一劃云在這裡。僧請益雲門。門拈起扇子云。扇子[跳-兆+孛]跳上三十三天[祝/土]著帝釋鼻孔。東海鯉魚打一棒雨似盆傾。</p>
</div>
<div class='div-other'><a id='mulu148' />
<p class='h1'>兜率三關</p><p style="margin-left:1em"><span class='note-inline'>(真淨文法嗣　會元十七)</span>兜率從悅禪師設三關以問學者。一日撥草參玄只圖見性。即今上人性在什麼處。二曰識得自性方脫生死。眼光落地時作麼生脫。三曰脫得生死知去處。四大分離向什麼處去。</p>
</div>
<div class='div-other'><a id='mulu149' />
<p class='h1'>谷泉逐遇</p><p style="margin-left:1em"><span class='note-inline'>(汾陽昭法嗣　會元十二)</span>南岳芭蕉庵大道谷泉禪師。因倚遇上坐來參。遇<span class='note-inline'>(後住法昌寺名也)</span>問庵主在麼。師曰誰。曰行脚僧。師曰作甚麼。曰禮拜庵主。師曰恰值庵主不在。曰你聻。師曰。向道不在。說甚麼你我。拽捧趂出。遇次日再來。師又趂出。遇一日又來問庵主在麼。師曰誰。曰行脚僧。揭簾便入。師欄胸桶住曰。我這裡狼虎縱橫。尿屎鬼子三回兩度來討甚麼。曰人言庵主親見汾陽來。師解衣抖擻曰。你道我見汾陽。有多少奇特。曰如何是庵中主。師曰入門須辨取。曰莫祇這便是麼。師曰賺却幾多人。曰前言何在。師曰。聽事不真。喚鐘作甕。曰。萬法泯時全體現。君臣合處正中邪去也。師曰。驢漢不會便休。乱統什麼。曰未審客來將何祇待。師曰雲門餬餅趙州茶。曰恁麼則謝師供養去也。師叱曰。我這裡大種也未有。早言謝供養。</p>
</div>
<div class='div-other'><a id='mulu150' />
<p class='h1'>圓照戲端</p><p style="margin-left:1em"><span class='note-inline'>(天衣懷法嗣　僧寶傳)</span>圓照禪師元祐。初自京師惠林寺退歸姑蘇。見端師子於甘露曰汝非端師子乎。曰是。師戲之曰。村裡師子耳。端應聲曰。村裏師子村裏弄。眉尾與眼一齊動。開却口。肚裏直。籠統不愛人取拳。直饒弄到帝王宮。也是一場乾打閧。師粹美不悟其譏也。</p>
</div>
<div class='div-other'><a id='mulu151' />
<p class='h1'>誌公難邈</p><p style="margin-left:1em"><span class='note-inline'>(會元二)</span>寶誌禪師。初金陵東陽民朱氏之婦。上巳日聞兒啼鷹巢中。梯樹得之。舉以為子。七歲依鍾山大沙門僧檢出家。專修禪觀。宋太始二年髮而徒跣。著錦袍。往來皖山劒水之下。以剪尺拂子柱杖頭負文而行。天鑑二年梁武帝詔問。弟子煩惑未除何以治之。答曰十二。帝問其旨如何。答曰。在書字時節。刻漏中益不曉。帝甞詔畫工張僧繇寫師像。僧繇下筆輙不自定。師遂以指剺面門。分披出十一面觀音。妙相殊麗或慈或威。僧繇竟不能寫。</p>
</div>
<div class='div-other'><a id='mulu152' />
<p class='h1'>六祖難塑</p><p style="margin-left:1em"><span class='note-inline'>(傳燈五)</span>六祖因蜀僧名方辨來謁祖云善揑塑。祖正色曰試塑看。方辨不領旨。乃塑祖真可高七寸。曲盡其妙。祖觀之曰。汝善塑性。不善佛性。酬以衣物。僧禮謝而去。</p>
</div>
<div class='div-other'><a id='mulu153' />
<p class='h1'>章敬撥空</p><p style="margin-left:1em"><span class='note-inline'>(馬祖法嗣　傳燈七)</span>京兆府章敬寺懷惲禪師。或問禪師。所傳心地法門。為是真如心妄想心非真非妄心。為是三乘教外別傳底心。師云汝見目前虗空麼。曰信知常在目前人自不見。師曰汝莫認影像。曰和尚作麼生。師以手撥空三下。曰作麼生即是。師曰汝向後會去在。</p>
</div>
<div class='div-other'><a id='mulu154' />
<p class='h1'>雲門抽顧</p><p style="margin-left:1em"><span class='note-inline'>(人天眼目)</span>雲門每顧見僧即曰鑒咦。而錄之者曰顧鑒咦。德山密禪師刪去顧字但曰鑒咦。叢林目以為抽顧頌。北塔祚禪師作偈曰。雲門顧鑒笑嘻嘻。擬議遭渠顧鑒咦。任是張良多智巧。到頭於是也難施。</p>
</div>
<div class='div-other'><a id='mulu155' />
<p class='h1'>悟本稱奇</p><p style="margin-left:1em"><span class='note-inline'>(雲岩晟法嗣　會元十三)</span>瑞州洞山良价悟本禪師。參溈山問云。頃聞南陽忠國師有無情說法話。某甲未究其微。溈曰闍黎莫記得麼。師云記得。溈曰汝試舉一編看。師遂舉僧問如何是古佛心。國師曰墻壁瓦礫。曰豈不是無情。國師曰是。僧云還解說法否。國師云常說熾然說無間歇。僧云某甲為甚麼不聞。國師云。汝自不聞。不可妨他聞者也。僧曰未審甚麼人得聞。國師曰諸聖得聞。僧云和尚還聞否。國師云我不聞。僧云和尚既不聞。爭知無情解說法。國師曰。賴我不聞。我若聞即齊於諸聖。汝即不聞我說法也。僧曰恁麼則眾生無分去也。國師云。我為眾生說。不為諸聖說。僧云眾生聞後如何。國師云即非眾生。僧云無情說法據何典教。國師云。灼然言不該典。非君子之所談。汝豈不見華嚴經云剎說眾生說三世一切說。師舉了溈曰。我這裏亦有。祇是罕遇其人。師云某甲未明乞師指示。溈竪起拂子曰會麼。師云不會。請和尚說。溈曰父母所生口終不為子說。師曰還有與師同時慕道者否。溈曰。此去澧陵攸縣。石室相連。有雲岩道人。若能撥草瞻風。必為子之所重。師云未審此人如何。溈云。他曾問老僧。學欲奉師去時如何。老僧對佗道。直須絕滲漏始得。他道。還得不違師旨也無。老僧道。第一不得道老僧在這裏。師遂辭歸溈山。徑造雲岩。舉前因緣了便問無情說法甚麼人得聞。岩云無情得聞。師云和尚聞否。岩曰我若聞汝即不聞吾說法也。師云某甲為甚麼不聞。岩竪起拂子云還聞麼。師云不聞。岩云。我說法汝尚不聞。豈況無情說法乎。師云無情說法該何典教。岩曰。豈不見彌陀經云水鳥樹林悉皆念佛念法。於此有省。乃述偈曰。也太奇兮也太奇。無情說法不思議。若將耳聽終難會。眼處聞時方得知。</p>
</div>
<div class='div-other'><a id='mulu156' />
<p class='h1'>大禪呌悟</p><p style="margin-left:1em"><span class='note-inline'>(歸宗常法嗣　會元四)</span>五臺山大禪佛智通禪師。在歸宗常和尚會下。<span class='note-inline'>(禪宗有二大禪佛。一名景通。嗣仰山。一曰智通。嗣歸宗常)</span>忽一夜呌云我大悟也。眾駭之。次日歸宗上堂集眾云。昨夜大悟出來。禪佛出曰某甲。宗云汝見箇什麼道理言大悟。禪佛曰師初元來女人作。宗默而異之。</p>
</div>
<div class='div-other'><a id='mulu157' />
<p class='h1'>義存歸庵</p><p style="margin-left:1em"><span class='note-inline'>(會元七)</span>雪峯義存禪師住庵時。有兩僧禮拜。峯見來。以手托庵門放身出云是什麼。僧亦云是什麼。峯低頭歸庵。</p>
</div>
<div class='div-other'><a id='mulu158' />
<p class='h1'>老觀閉戶</p><p style="margin-left:1em"><span class='note-inline'>(黃檗法嗣　傳燈十二)</span>福州鳥岩山靈觀禪師<span class='note-inline'>(時稱老觀)</span>。尋常扃戶。人罕見之。唯一信士每至食時送供方開。一日雪峯伺便扣門。師開門。峯驀胸搊住曰是凡是聖。師唾曰這野狐精。便推出閉却門。峯曰也祇要識老兄。</p>
</div>
<div class='div-other'><a id='mulu159' />
<p class='h1'>尚座觀魚</p><p style="margin-left:1em"><span class='note-inline'>(禪林類聚)</span>深明二上坐同行見捕魚。見一魚透出網。深云俊哉大似箇衲僧相似。明曰爭似當時不入他網。深云你猶欠悟在。明行三十里方省。</p>
</div>
<div class='div-other'><a id='mulu160' />
<p class='h1'>師伯見兔</p><p style="margin-left:1em"><span class='note-inline'>(雲岩晟法嗣)</span>潭州禪山師伯僧密禪師與洞山行次。忽見白兔走過。師曰俊哉。洞曰作麼生。師云大似白衣拜相。洞曰老老大大作這箇說話。師曰你作麼生。洞曰。積代簪纓暫時落魄。</p>
</div>
<div class='div-other'><a id='mulu161' />
<p class='h1'>明教薑杏</p><p style="margin-left:1em"><span class='note-inline'>(洞山聰法嗣　禪林類聚九)</span>明教嵩禪師。初自洞山遊康山。托迹開先法席。主者以其住少年銳文字。命掌書記。笑曰我豈為汝一盃薑杏湯耶。因去之。<span class='note-inline'>(林間錄)</span></p>
</div>
<div class='div-other'><a id='mulu162' />
<p class='h1'>馬祖鹽醋</p><p style="margin-left:1em">馬祖闡化於江西。南嶽讓問眾曰道一為眾說法否。眾曰<span class='corr'>已</span>為眾說法。讓曰總未見人持箇消息來。眾無對。因遣一僧去。囑曰。待伊上堂時<span class='corr'>但</span>問作麼生。伊道底言語記將來。僧去一如讓旨。回謂讓曰。馬祖云。自從胡乱後。三十年不曾少鹽醬。讓然之。</p>
</div>
<div class='div-other'><a id='mulu163' />
<p class='h1'>竹林麻鞋</p></div>
<div class='div-other'><a id='mulu164' />
<p class='h1'>木平草屨</p></div>
<div class='div-other'><a id='mulu165' />
<p class='h1'>地藏種田</p><p style="margin-left:1em"><span class='note-inline'>(玄沙法嗣　會元八)</span>福州地藏桂琛禪師。因插鋤次見僧便問什麼處來。僧云南方來。師云南方佛法如何。僧曰商量浩浩地。師云。爭似我這裏種田愽飯喫。僧云爭奈三界何。師云汝喚什麼作三界。僧無語。</p>
</div>
<div class='div-other'><a id='mulu166' />
<p class='h1'>懶瓚煨芋</p><p style="margin-left:1em"><span class='note-inline'>(四祖法嗣)</span>唐南岳山明瓚禪師者。未知氏族生緣。初遊方詣嵩山普寂盛行禪法師往從焉。然則默證寂之心。契人牢推量。尋於衡岳閑居。眾僧營作我則晏如。縱被詆詞殊無愧耻。時目之懶瓚也。唐德宗聞其名。遣使詔之。使者至其室宣言。天子有詔尊者當起謝恩。師方撥牛糞火尋煨芋而食。寒涕垂頤未甞答。使者笑曰且勸尊者拭涕。師曰我豈有工夫為俗人拭涕耶。竟不起。使回奏。德宗甚欽嘆之。</p>
</div>
<div class='div-other'><a id='mulu167' />
<p class='h1'>天盖浴室</p></div>
<div class='div-other'><a id='mulu168' />
<p class='h1'>侍者巡鋪</p><p style="margin-left:1em"><span class='note-inline'>(會元四)</span>趙州因與文遠侍者行。乃指一片地曰這裏好造箇巡鋪。文遠便去路傍立曰把將公驗來。師遂與一摑。遠曰公驗分明過。</p>
</div>
<div class='div-other'><a id='mulu169' />
<p class='h1'>老諗四門</p><p style="margin-left:1em"><span class='note-inline'>(碧岩一)</span>趙州上堂。正人說邪法。邪法悉皆正。邪人說正法。正法悉皆邪。諸方難見易識。我這裡易見難識。問如何是趙州。師曰東門西門南門北門。</p>
</div>
<div class='div-other'><a id='mulu170' />
<p class='h1'>師備三句</p><p style="margin-left:1em"><span class='note-inline'>(僧寶傳四)</span>福州玄沙宗一大師。法名師備。本州閩縣人也。姓謝氏。疾大法難舉罕遇上根。學者依語生解隨照失宗。乃示綱宗三句曰。第一句且自承當。現成具足。盡十方世界更無他故。祇是仁者更教誰見誰聞。都來是汝心王所為。全成不動智。只欠自承當。喚作開方便門。使汝信有一分真常流注亘古亘今。未有不是未有不非者。然此句只成平等法。何以故。但是以言遣言以理逐理。平常性相接物利生耳。且於宗旨猶是明前不明後。號為一味平實。分證法身之量。未有出格之句。死在句下未有自由分。若知出格量。不被心魔所使入到平中。便轉換落落地。言通大道。不墮平懷之見。是謂第一句綱宗也。第二句迴因就果。不著平常一如之理。方便喚作轉位投機。生殺自在縱奪隨宜。出生入死廣利一切。逈脫色欲愛見之境。方便喚作頓超三界之佛性。此名二理双明二義齊照。不被二邊之所動。妙用現前。是謂第二句綱宗也。第三句知有大智。性相之本通其過量之見。明陰洞陽廓周沙界。一真體性。大用現前。應化無方。全用全不用。全生全不生。方便喚作慈定之門。是謂第三句綱宗也。</p>
</div>
<div class='div-other'><a id='mulu171' />
<p class='h1'>彥從不會</p><p style="margin-left:1em"><span class='note-inline'>(元安法嗣　會元六)</span>澧州洛浦元安禪師。一日謂門弟子曰。吾旦夕行矣。有問問諸人。若對得分付鉢袋子。曰若道這箇是。即是頭上安頭。若道不是。即斬頭覔活。堂中第一座對曰。青山不舉足。日下不挑燈。安曰。去。汝扶吾宗不起。有彥從上坐曰。去此二途請和尚不問。安曰。未在更道。彥從曰。彥從道不盡。安曰我不管汝道不盡。曰彥從無侍者。祇對和尚。安乃歸方丈中。夜喚彥從至曰。汝今日祇老僧甚有道理。據汝合體得先師意旨。先師道。目前無法。意在目前。不是目前法。非耳目所到。且道那句是賓那句是主。彥從茫然不知答。安曰苦苦。三更時眾請安代答。安曰。慈舟不泛滄波上。劒峽徒勞放木鵝。泊然而化。</p>
</div>
<div class='div-other'><a id='mulu172' />
<p class='h1'>法遠不去</p><p style="margin-left:1em"><span class='note-inline'>(溈山法遠也)</span>葉縣省和尚嚴冷枯淡。衲子敬畏之。浮山遠與天衣懷在眾時特往參扣。正值雪寒。省訶罵驅逐。以至將水潑。<span class='corr'>旦</span>過衣服皆濕。其他僧皆怒而去。唯遠懷併疊敷具整衣復坐於旦過中。省到訶曰。你更不去。我打你。遠近前云。某二人數千里特來參和尚禪。豈以一扚水潑之便去。若打殺也不去。省笑曰。你兩箇要參禪。却去掛塔。</p>
</div>
<div class='div-other'><a id='mulu173' />
<p class='h1'>道吾舞笏</p><p style="margin-left:1em"><span class='note-inline'>(會元四)</span>和補曰。衮州關南道吾和尚。僧問如何是祖師西來意。師以簡<span class='note-inline'>(笏也)</span>揖曰喏。○雲頂山德敷禪師頌古今大意曰。道吾舞笏同人會。石鞏彎弓作者諳。<span class='note-inline'>(傳灯廿九)</span></p>
</div>
<div class='div-other'><a id='mulu174' />
<p class='h1'>秘魔擎杈</p><p style="margin-left:1em"><span class='note-inline'>(靈湍法嗣　傳燈十)</span>宋傳曰。名常遇。姓陰。范陽人。出家於燕北安國寺。來居五臺山之秘魔岩。即文殊降龍之所。因以為名焉。常持一木叉。每見僧來禮拜即叉却僧頸云。那箇魔魅教你去出家。那箇魔魅教你行脚。道得也叉下死。道不得也叉下死。速道。學者少有酬對。唯晉州<span class='corr'>霍</span>山景通<span class='note-inline'>(即大禪佛也)</span>。才到便趒入懷中坐。師於<span class='corr'>霍</span>山背撫三下。山便走出云。三千里外賺我來。</p>
</div>
<div class='div-other'><a id='mulu175' />
<p class='h1'>雲岩摸枕</p><p style="margin-left:1em"><span class='note-inline'>(藥山儼法嗣)</span>道吾問雲岩。大悲千手眼。那箇是正眼。岩曰如人夜間背手摸枕子。吾曰我會也。岩曰作麼生會。吾曰遍身是手眼。岩曰道也太煞道。祇道得八成。吾曰師兄作麼生。岩曰通身是手眼。</p>
</div>
<div class='div-other'><a id='mulu176' />
<p class='h1'>南泉指花</p><p style="margin-left:1em"><span class='note-inline'>(傳燈八)</span>陸亘大夫與南泉語話次。夫曰。肇法師道天地與我同根。萬物與我一體也。甚奇怪。南泉指庭前牡丹花召大夫云。時人見此一株花。如夢相似。</p>
</div>
<div class='div-other'><a id='mulu177' />
<p class='h1'>曹山白酒</p><p style="margin-left:1em"><span class='note-inline'>(良价法嗣　傳燈十七)</span>曹山清銳問。某甲孤貧乞師拯濟。師曰銳闍梨近前來。銳近前。師云。泉州白家酒三盞。曰。猶道未霑唇。玄覺曰。什麼處是。與他酒喫。</p>
</div>
<div class='div-other'><a id='mulu178' />
<p class='h1'>真際清茶</p><p style="margin-left:1em"><span class='note-inline'>(傳燈十)</span>趙州問僧曾到此間否。僧云曾到。州云喫茶去。又問僧曾到此間否。僧云不曾到。州云喫茶去。院主問。曾到且從。不曾到如何喫茶去。州乃喚院主。主應諾。州云喫茶去。</p>
</div>
<div class='div-other'><a id='mulu179' />
<p class='h1'>懸泉皂角</p><p style="margin-left:1em"><span class='note-inline'>(岩頭法嗣　會元八)</span>黃龍山誨機超惠禪師。初參岩頭問如何是祖師西來意。頭曰你還救糍麼。惠曰解。頭曰且救糍去。後到玄泉問如何是祖師西來意。泉拈起一莖皂角曰會麼。惠曰不會。泉放下皂角作洗衣勢。惠便禮拜曰信知佛法無別。泉曰你見甚麼道理。惠曰某甲曾問岩頭。頭曰你还解救糍麼。救糍也祇是解粘。和尚提起皂角亦是解粘。所以道無別。泉呵呵大笑。惠遂有省。</p>
</div>
<div class='div-other'><a id='mulu180' />
<p class='h1'>洞山苧麻</p></div>
<div class='div-other'><a id='mulu181' />
<p class='h1'>祐禪拈柿</p><p style="margin-left:1em"><span class='note-inline'>(傳燈十一)</span>仰山隨溈山遊。山到盤陀石上坐。仰侍立次。忽鴉銜一紅柿落在面前。溈拾與仰。仰接得洗了度與溈。溈曰子甚處得來。仰曰此是和尚道德所感。溈云汝也不得無分。即分半與仰。玄沙云。大小溈山被仰山一坐。至今起不得。</p>
</div>
<div class='div-other'><a id='mulu182' />
<p class='h1'>從展度瓜</p><p style="margin-left:1em"><span class='note-inline'>(雪峯法嗣　會元七)</span>保福簽瓜次。大原孚至。師云道得與汝瓜喫。孚曰獨將來。師度與一片。孚接得便出。</p>
</div>
<div class='div-other'><a id='mulu183' />
<p class='h1'>導師金鎻</p><p style="margin-left:1em"><span class='note-inline'>(會元三)</span>導師云。法本不相碍。三際亦復然。無為無事人。猶是金鎻難。</p>
</div>
<div class='div-other'><a id='mulu184' />
<p class='h1'>象骨銕枷</p><p style="margin-left:1em"><span class='note-inline'>(會元十五)</span>雲門謁雪峯。峯方堆桅坐為眾說法。門犯眾出熟視曰。項上三百斤銕枷何不脫却。峯曰因甚到與麼。門以手自拭其目趍出。峯心異之。明日陛座曰。南山有鼈鼻蛇。諸人出入好看。門以拄杖攛出。又自驚懷。自是輩流改觀。象骨即雪峯之別山。以形似而稱。</p>
</div>
<div class='div-other'><a id='mulu185' />
<p class='h1'>祖心叱狗</p><p style="margin-left:1em"><span class='note-inline'>(黃龍南法嗣　僧寶傳下)</span>隆興府黃龍寶覺初心禪師。與轉運判官夏倚公立。至論肇論會萬物為自己者及情與無情共一體時。有狗臥香卓下。師以壓尺擊狗。又擊香卓曰。狗有情即去。香卓無情自住。情與無情如何得成一體。公立不能對。師云。纔入思惟便成剩法。何曾會萬物為<span class='corr'>己</span>哉。</p>
</div>
<div class='div-other'><a id='mulu186' />
<p class='h1'>靈祐餵鵶</p><p style="margin-left:1em"><span class='note-inline'>(會元九)</span>溈山餧鵶生飯。回頭見仰山曰。今日為伊上堂一上。仰曰某甲隨倒得聞。溈曰聞底事作麼生。仰曰鵶作鵶鳴鵲作鵲噪。溈曰爭柰聲色何。仰曰和尚適來道甚麼。溈曰我祇道為伊上堂一上。仰曰為甚麼喚作聲色。溈曰雖然如此驗過也無妨。仰云大事因緣又作麼生驗。溈竪起拳。仰曰終是指東畫西。溈曰子適來問甚麼。仰曰問和尚大事因緣。溈曰為甚麼喚作指東畫西。仰曰。為著聲色故。某甲所以問過。溈曰並未曉了此事。溈曰寂子聲色老僧東西。</p>
</div>
<div class='div-other'><a id='mulu187' />
<p class='h1'>元珪放戒</p><p style="margin-left:1em"><span class='note-inline'>(惠安國師法嗣　會元二)</span>嵩嶽元珪禪師謁安國師頓悟玄旨。遂卜居岳之寵塢。一日有異人峩冠袴褶而至。從者極多。輕步徐舒。你謁大師。大師覩其容㒵奇偉非常。廼諭之曰。善來仁者。胡為而至。彼曰師寧識我耶。師云。吾觀佛與眾生等。吾一目之豈分別耶。曰。我此岳神也。能生死於人。師安得一目我哉。師曰。吾不生。汝焉能死吾。吾視身與空等。視吾與汝等。汝能壞空與汝乎。苟能壞空及壞汝。吾則不生不滅。汝尚不能如是。又焉能生死吾耶。神稽首曰。我亦聰明正直於餘神。詎知師有廣大智辨乎。顧授以正戒令我度世。師曰。汝既乞戒。即既戒也。所以者何。戒外無戒。又何戒哉。神曰。此理也我聞茫昧。止求師戒我身為門弟子。師即為張座秉爐正几。與授五戒酒肉婬殺盜等語。師曰。如上佛戒而無心拘執。以有心為物而無心想身。如是則先天地生不為精。後天地死不為老。廼至無我無汝孰為戒之語。神曰。我神通亞佛。師云汝神通十句。五能五不能。佛則十句。七能三不能。神竦然避席跪啟曰。可得聞乎。師云汝能戾上帝東天行而西七曜乎。曰不能。師云汝能奪地祇融五岳而結四海乎。曰不能。師曰是謂五不能也。佛能空一切相成萬法智而不能即滅定業。佛能知群有性窮億劫事而不能化導無緣。能度無量有情而不能盡眾生界。是謂三不能也。定業亦不罕久。無緣亦謂一明。眾生界本無增減。亘古無一人能主有法。有法無主是謂無法。無法無主是謂無心。如我解佛亦無神通也。但能以無心通達一切法爾。神曰我誠淺昧未聞空義。師所授戒我當奉行。今願報德展我小神通。而使<span class='corr'>已</span>發心初發心未發心不信心必信心五等人因我神蹤知有佛有神。有能有不能。有自然非自然者。師云無為是無為是。神曰。佛亦使神護法。師寧隳叛佛耶。願如意垂誨。師不得<span class='corr'>已</span>而言曰。東岩寺之障莾然無樹。北岫有之而背。非屏擁。汝能移北樹於東嶺乎。神曰<span class='corr'>已</span>聞命矣。然昏夜間必有喧動。願師無駭。作禮而退。師門送。嵐靄烟霞紛紜間錯。<span class='corr'>幢</span>幡環珮凌空出沒焉。其夕果有暴風迅雷犇雲振電。棟宇搖蕩宿鳥聲喧。師謂眾曰無怪。神與我約矣。詰旦和霽。則北岩松栝盡移東嶺森然行植。</p>
</div>
<div class='div-other'><a id='mulu188' />
<p class='h1'>竈墮翻邪</p><p style="margin-left:1em"><span class='note-inline'>(會元二)</span>嵩嶽破竈墮和尚。不稱名氏。言行叵測。隱居嵩嶽。山塢有廟甚靈。庿中唯安一竈。遠近祭不輟。牟殺物命甚多。師一日領侍僧入廟。以杖敲三下咄云。汝本泥瓦合成。聖從何來。靈從何起。又打三下。竈廼傾破。須臾有青衣峩冠設拜師前。師曰汝是何人。云我本此庿神。久受業報。今日蒙師說無生法。得脫此處。特來致謝。師云是汝本有之理。非吾強言。神再拜而沒。侍僧云。某甲久在和尚左右未蒙指示。竈神有何所得遂得昇濟。師云。我別無道理為他。只向他道。汝本泥瓦合成。聖從何來。靈從何起。侍僧默然。師云會麼。云不會。本有之性為甚不會。侍僧禮拜。師曰破也墮也。<span class='note-inline'>(安國師號為破竈墮)</span>。</p>
</div>
<div class='div-other'><a id='mulu189' />
<p class='h1'>玄沙指虎</p><p style="margin-left:1em">玄沙一日普請往海坑斫柴。見一虎。僧云和尚虎。師曰是汝虎。歸院後僧問。適來見虎云是汝未審。尊意如何。師曰。娑婆世界有四重障。若人透得。許汝出陰界。○東禪齊云。上座古人見了道。我身心如大地虗空。如今还透得麼。</p>
</div>
<div class='div-other'><a id='mulu190' />
<p class='h1'>歸宗斬蛇</p><p style="margin-left:1em"><span class='note-inline'>(馬祖法嗣　傳燈七)</span>廬山歸宗寺智常禪師。有座主來參。值師鋤草次。忽見一条蛇。師以鋤便钁。主云。久嚮歸宗。到來只見箇麤行沙門。師云你麤我麤。主云如何是細。師作斬勢。主云恁麼則依而行之。師云依而行之則且置。你什麼處見我斬蛇。主無語。</p>
</div>
<div class='div-other'><a id='mulu191' />
<p class='h1'>古德火抄</p><p style="margin-left:1em"><span class='note-inline'>(會元九)</span>巴州魯祖山寶雲禪師。尋常見僧來便面壁。南泉聞云。我尋常向僧道。向佛未出世時會取。尚不得一箇半箇。他恁麼地驢年去。○玄覺云。為復唱和。語不肯語。保福問長慶。只如魯祖節文在什麼處。被南泉恁麼道。長慶云。退<span class='corr'>己</span>讓於人。萬中無一箇。羅山云。陳老師當時若見。背上與五火抄。何故如此。為伊解放不解放。○玄沙云。我當時若見也與五火抄。○雲居錫云。羅山玄沙總恁麼道。為復一般別有道理。若擇得出。許上坐佛法有去處。○玄覺云。且道玄沙五火抄。打伊著不著。</p>
</div>
<div class='div-other'><a id='mulu192' />
<p class='h1'>靈樹風車</p><p style="margin-left:1em"><span class='note-inline'>(傳燈十一)</span>韶州靈樹如敏禪師。僧問如何是西來意。師云童子莫傜兒。僧云乞指示。師云汝從䖍州來。問是什麼得恁麼難會。師云火官頭上風車子。</p>
</div>
<p class='juan'>禪苑蒙求卷之上</p>
</div><!-- end of div[@id='body'] -->
</body></html>