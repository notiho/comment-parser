<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經科儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1494
<p class='juan'><a id='mulu1' />金剛經科儀寶卷</p>
<div class='div-other'><a id='mulu2' />
<p class='h1'>唐義淨三藏法師題取經詩</p>
<div class="lg regular"><div class='lg-row'>晉宋齊梁唐代間　高僧求法離長安</div>
<div class='lg-row'>去人成百歸無十　後者安知前者難</div>
<div class='lg-row'>路遠碧天惟冷結　沙河遮日力疲殫</div>
<div class='lg-row'>後賢如未諳斯旨　往往將經容易看</div>
</div></div>
<div class='div-other'><a id='mulu3' />
<p class='h1'>唐太宗題焚經臺詩</p>
<div class="lg regular"><div class='lg-row'>門徑瀟洒長緣苔　一回登此一徘徊</div>
<div class='lg-row'>青牛謾說亟關去　白馬親從印土來</div>
<div class='lg-row'>確定是非憑烈焰　要分真偽築高臺</div>
<div class='lg-row'>春風也鮮嫌狼籍　吹盡當年道教灰</div>
</div></div>
<div class='div-other'><a id='mulu4' />
<p class='h1'>銷釋金剛科儀</p><p>蓋聞漢朝感夢。白馬西來。摩騰彰漢化之初時。羅什感秦宗之代典。明明佛日。照破昏衢。朗朗慧燈。至今不滅。教之興也。其在斯焉。未法之代至於今日　恭白十方賢聖現坐道場。</p>
<p>本師釋迦牟尼佛。文殊普賢二大菩薩。滿空聖眾。一切神祇。有天眼者。天眼遙。觀。有天耳者。天耳遙聞。他心宿住。聖心玄鑑。慈愍故。慈愍故。大慈愍故。信禮常住三寶。</p>

<table>
<tr><td/>
<td>法</td>
<td/>
</tr>
<tr><td>歸命十方一切</td>
<td>佛</td>
<td>法輪常轉度眾生</td>
</tr>
<tr><td/>
<td>僧</td>
<td/>
</tr></table><p>夫金剛般若。能開解脫之門。玉偈波羅。善入菩提之路行行。而非空非有。句句。而無去無來。金剛經說三十二分。分分而功德難量。須菩提聞四句妙偈。偈偈而殊因莫測。書寫讀誦。當生華藏之天。為人演說。定達涅槃之路。</p>
<p>般若。乃菩提佛母。信心。即功德道源。長養聖胎。出生妙法。大抵看經通義。問道窮源。啟淨信心。其擇眼。法分句讀貫通之理明。問酬辯論之文。心心無間。理全彰。念念不忘。文自現。或問酬深妙。而句義玄微。詳究元因。略陳數段。庶一問一答。其文明若日星。重辯重徵。其義曉如白黑。義隨文。而文隨義。左右逢源。珠走盤。而盤走珠。縱橫無礙。信解受持者。洞明真性。見聞隨喜者。咸悟菩提。流通天上人間。普徧微塵剎海。太虗無際。法施何窮。以斯般若功勛總報四恩三有。咦。</p>

<div class="lg regular"><div class='lg-row'>將此身心奉塵剎　是則名為報佛恩</div>
<div class='lg-row'>金剛寶卷纔展開　龍天八部降臨來</div>
<div class='lg-row'>薦資亡者超昇去　現存人眷又消炎</div>
<div class='lg-row'>謂其有說皆名謗　今日分疎謗更多</div>
<div class='lg-row'>外護不忘親付囑　三千里外定聲訛</div>
</div><p>戒香。定香。解脫明香。解脫知見香。一辨信香。爇在鑪上。香烟起處。遍滿十方。請諸佛菩薩。赴壇中受供養。</p>

<div class="lg regular"><div class='lg-row'>拈起金剛正令　一句殞超千聖</div>
<div class='lg-row'>揭開般若法門　智慧不離自性</div>
</div><p>觀夫空如來藏碎。祖師開獨露真常。無非般若。三心不動。六喻全彰。七寶校功。四句倍勝。若乃循行數墨轉益見知。宗眼不明。非為究竟。嗚呼。微宣奧旨。石火電光。密顯真機。銀山鐵壁。瞥生異見。滯在中途。進步無門。退身迷路。聊通一線。俯為初機。良馬見鞭。追風千里矣。</p>
<p class="lg-abnormal"><div class='lg-row'>彌陀如來　九品導師</div>
</p><p>切以。幻身不久。浮世非堅。不久則形軀變異。非堅則火宅無安。由是輪迴六趣幾時休遷轉。四生何日盡。若不念佛求出離。畢竟無由得解脫。豈不忙然省悟。火急修持。盡報無期。誓生安養。高超三界證真空。<span class='corr'>迴</span>出四流無苦趣。</p>
<p style="margin-left:1em">斯辰緣由香煙起處云云。</p>
<p class="lg-abnormal"><div class='lg-row'>釋迦如來　證明功德</div>
</p><p>詳夫百年光景。全在剎那。四大幻身。豈能長久。每日塵勞汩汩。終朝業識茫茫。不知一性之圓明。徒逞六根之貪欲。功名蓋世。無非大夢。一場富貴。驚人難免。無常二字爭人爭我。到底成空。誇會誇能畢竟非實。風火散時無老少。溪山磨盡幾英雄。緣鬢未幾。而白髮早侵。賀者纔臨。而弔者隨至。一色濃血。長年苦戀恩情。七尺髑髏。恣意慳貪財寶。出息難期入息。今朝不保來朝。愛河出沒幾時休。火宅憂煎何日了。不願出離業網。祇言未有工夫。閻羅王。忽地來追。崔相公。豈容展限。回首家親都不見。到頭業報自家當。鬼王獄卒。一任期凌。劒樹刀山。更無推抵。或攝沃焦石下。或在鐵圍。山間。受鑊湯則萬死千生。遭剉磕則一<span class='corr'>刀</span>兩段。饑吞熱鐵。渴飲鎔銅。十二時甘受苦辛。五百劫不見頭影。受足罪業。復入輪迴。頓失舊時人身。換却這迴皮袋。披毛戴角。御鐵負鞍。以肉供人。用命還債。生被刀砧之苦。死遭湯火之災。互積冤愆。遞相食噉。那時追悔。學道無因。何如直下承當。莫待今生蹉過。</p>
<p>釋迦文佛。捨皇宮而直往雪山。居士龐公。將家財而悉沉滄海。真武。不統王位惟務修行。呂公。既作神仙。尚勤參請。蘇學士。常親佛印。韓文公禮終大顛。斐公。奪笏於石霜。房相。問法於國一。玅善不招駙馬成佛無疑六祖。相遇客人聽經頓悟。禪道若無況味。聖賢何肯歸依。華林感二虎隨身。投子有三鴉報曉。李長者解經。而天厨送供。須菩提打坐。高帝釋散華。達摩執履西歸。普化搖鈴騰去。羅漢。來參於仰山和尚。嶽帝。受戒於思大禪師。徑山至今猶是龍王打供。雪峯往昔。能使木人開山此皆<span class='corr'>己</span>騐之因由。切莫自生於退屈。野狐尚聽百丈法。螺螄猶護金剛經。十千游魚。聞佛號化為天子。五百蝙蝠聽法音。總作聖賢。蟒聞懺以生天。龍聽法而悟道。彼物尚能領悟。況人何不迴心。或有埋頭喫飯。而空過一生。或有錯路修行。而不省這意。豈識菩提覺性。箇箇圓成。爭知般若善根人人是足。莫問大隱小隱休別。在家出家。不拘僧俗。而只要辨心。本無男女。而何須著相。未明人。妄分三教。了得底。同悟一心。若能返照迴光。皆得見性成佛。又況人身易失。佛法難逢。欲超六道之周流。惟有一乘之徑捷。須求正見。莫信邪師。悟了。方是入頭。行得。始能脫俗步步踏著實地。頭頭頂掛虗空。用時。則萬境全彰。放下。則一塵不立。超生死不相關之地。了鬼神覰不破之機。是凡是聖。而同箇路頭。或冤或親。而共一鼻孔。如斯實悟。尚滯半途。休說向上三玄。要了末後一著。</p>
<p style="margin-left:1em"><span class='note-inline'>(問)</span>且道即今喚那箇做末後一著。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>青山低處見天濶　紅藕開時聞水香</div>
<div class='lg-row'>棄却瓢囊擊碎琴　如今不戀汞中金</div>
<div class='lg-row'>自從一見黃龍從　始覺從前錯用心</div>
<div class='lg-row'>始知生死事無常　莫道先從老者亡</div>
<div class='lg-row'>大限到來無定準　後生年少也提防</div>
<div class='lg-row'>富貴<span class='corr'>貧</span>窮各有由　宿緣分定莫剛求</div>
<div class='lg-row'>不曾下得春時種　空守荒田望有秋</div>
</div><p class="dharani">修唎脩唎。摩訶修唎。</p>
<p>普供養我牟尼。梵王帝釋。監壇土地。金剛菩薩。擁護壇儀。云何梵畢。發願謹受持。</p>

<div class="lg regular"><div class='lg-row'>一相元無垢　體性離塵緣　專心持四句</div>
<div class='lg-row'>且要誦真言</div>
</div></div>
<div class='div-other'><a id='mulu5' />
<p class='h1'>淨口業真言</p><p class="dharani">修唎修唎。摩訶修唎。修修唎。薩婆訶</p>
</div>
<div class='div-other'><a id='mulu6' />
<p class='h1'>淨三業真言</p><p class="dharani">唵娑嚩婆嚩秫䭾。娑嚩達摩娑。嚩娑嚩秫度憾</p>
</div>
<div class='div-other'><a id='mulu7' />
<p class='h1'>安土地真言</p><p class="dharani">南無三滿多。母䭾南唵。度嚕度嚕地尾薩婆訶</p>
</div>
<div class='div-other'><a id='mulu8' />
<p class='h1'>普供養真言</p><p class="dharani">唵誐誐曩。三婆嚩。韈日囉斛</p>
<p>葢聞。法身無相。非相可觀。至理絕言。非言所及。蓋以因興四願。果滿三身。酬願現身。彰言化物。我釋迦聖主。利物情深。愍娑婆流浪之卿讚嚴土常樂之界。國名極樂。佛號彌陀。四十八願弘深。百萬行門廣大。雙明真化。應接高低。地前地上皆生。是聖是凡俱往。彌陀緣願。於是彰為。淨土真詮。由斯顯矣。</p>
<p style="margin-left:1em"><span class='note-inline'>(問)</span>經來自久。少缺宣傳。奉報佛恩。當明經旨。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>透關玅達如來境　及第高登本分鄉</div>
<div class='lg-row'>佛在靈山莫遠求　靈山只在汝心頭</div>
<div class='lg-row'>人人有箇靈山塔　好去靈山塔下修</div>
<div class='lg-row'>外道天摩皆拱手　梵王常釋為呈祥</div>
<div class='lg-row'>願令合會諸男女　同證金剛大道場</div>
<div class='lg-row'>早起忙忙直到昏　不愁生死只愁貧</div>
<div class='lg-row'>饒君使盡千條計　直至無常不稱心</div>
</div><p style="margin-left:1em">般若大教。六百餘卷。佛如來金口宣。真詮。無為福勝。果報利人天。</p>

<div class="lg regular"><div class='lg-row'>稽首三界主　大孝釋迦尊　累劫報親恩</div>
<div class='lg-row'>積因成正覺</div>
</div></div>
<div class='div-other'><a id='mulu9' />
<p class='h1'>奉請八金剛四菩薩</p>
<ul class="">
<li>奉請青除災金剛</li>

<li>奉請辟毒金剛</li>

<li>奉請黃隨求金剛</li>

<li>奉請白淨水金剛</li>

<li>奉請赤聲火金剛</li>

<li>奉請定持災金剛</li>

<li>奉請紫賢金剛</li>

<li>奉請大神金剛</li>

<li>奉請金剛眷菩薩</li>

<li>奉請餘剛索菩薩</li>

<li>奉請金剛愛菩薩</li>

<li>奉請金剛語菩薩</li>
</ul><p>此經乃大乘菩薩摩訶薩。人之所脩般若。為六波羅蜜之最勝者也。所以名為般若波羅蜜。故下經云。如來為發大乘者說。為發最上乘者說。以此佛說大般若經。有六百卷。凡一十六會。此經。乃第五百七十七卷。給孤獨園第二處第九會說也。</p>
<p style="margin-left:1em"><span class='note-inline'>(問)</span>所以道。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>昔日如來金口演　至今拈起又重新</div>
<div class='lg-row'>此經佛說數千年　無量人天得受傳</div>
<div class='lg-row'>憶得古人曾解道　更須會取未聞前</div>
<div class='lg-row'>人問陽壽真難得　一寸光陰一寸金</div>
<div class='lg-row'>莫待老來方學道　孤墳盡是少年人</div>
<div class='lg-row'>在家菩薩智非常　閙市叢中作道場</div>
<div class='lg-row'>心地若能無罣礙　高山平地總西方</div>
<div class='lg-row'>金剛般若體如如　翠竹黃華滿路途</div>
<div class='lg-row'>八百餘家呈玅手　大家依樣畵葫蘆</div>
</div><p style="margin-left:1em">金剛般若。人人本具。割斷智為初白雲散處。一輪顯露。影落千江。無來無去。諸人薦取。凡聖一同居。</p>

<div class="lg regular"><div class='lg-row'>摩訶大法王　無短亦無長　本來非皂白</div>
<div class='lg-row'>隨處現青黃</div>
</div></div>
<div class='div-other'><a id='mulu10' />
<p class='h1'>發願文</p>
<div class="lg regular"><div class='lg-row'>稽首三界尊　歸命十方佛　我今發弘願</div>
<div class='lg-row'>持此金剛經　上報四重恩　下濟三途苦</div>
<div class='lg-row'>若有見聞者　悉發菩提心　盡此一報身</div>
<div class='lg-row'>同生極樂國</div>
</div></div>
<div class='div-other'><a id='mulu11' />
<p class='h1'>云何梵</p>
<div class="lg regular"><div class='lg-row'>云何得長壽　金剛不壞身　復以何因緣</div>
<div class='lg-row'>得大堅固力　云何於此經　究竟到彼岸</div>
<div class='lg-row'>願佛開微密　廣為眾生說</div>
</div></div>
<div class='div-other'><a id='mulu12' />
<p class='h1'>開經偈</p>
<div class="lg regular"><div class='lg-row'>無上甚深微妙法　百千萬劫難遭遇</div>
<div class='lg-row'>今我見聞得受持　願解如來真實意</div>
</div></div>
<div class='div-other'><a id='mulu13' />
<p class='h1'>金剛般若波羅蜜經</p>
<div class='div-other'><a id='mulu14' /><p>宗鏡云。只這一卷經。六道含靈。一切性中。皆悉具足。葢為受身之後。妄為六根六塵。埋沒此一段靈光。終日冥冥。不知不覺故。我佛生慈悲心。願救一切眾生。齊超苦海。共證菩提。所以在舍衛國。為說是經大意。只是為人。解粘去縛。直下明了自性。免逐輪迴。不為六根六塵所惑。若人具上根上智。不撥自轉。是胸中自有此經。且將置三十二分。於空間無用之地。亦不是過。如或未然且聽山埜與汝打葛藤去也。夫金剛經者。自性堅固。萬劫不壞。況金性堅剛也。般若者。智慧也。波羅蜜者。登彼岸義也。見性得度。即登彼岸。未得度者。即是此岸。經者。徑也。我佛若不開箇徑路。後代兒孫。又向甚麼處進步。</p>
<p style="margin-left:1em"><span class='note-inline'>(問)</span>且道這一步又如何進。答看取下文。提綱。此經深旨。無相為宗。顯妄明真。提綱要旨。劒鋒微露。埽萬法之本空。心華發明。照五蘊之非有。直得雲收雨霽。海湛空澄。快登般若慈舟。直到菩提彼岸。</p>
<p style="margin-left:1em"><span class='note-inline'>(問)</span>且道心華發。明在甚麼處。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>太湖三萬六千頃　月在波心說向誰</div>
<div class='lg-row'>法王權實令雙行　電捲風馳海嶽傾</div>
<div class='lg-row'>霹靂一聲雲散盡　到家元不涉途程</div>
<div class='lg-row'>西方淨土人人有　不假修持<span class='corr'>已</span>現前</div>
<div class='lg-row'>諸上善人如見性　阿彌陀佛便同肩</div>
<div class='lg-row'>無始無明幻色迷　夢魂生死幾千迴</div>
<div class='lg-row'>一條直路超三界　但念彌陀歸去來</div>
</div></div>
<div class='div-other'><a id='mulu15' /><p style="margin-left:1em">法會因由。教起根源。如是法。我佛在舍衛國中。乞食為先。次第乞<span class='corr'>已</span>。本處安禪。結跏趺坐。終日默無言。</p>

<div class="lg regular"><div class='lg-row'>金剛般若智　箇箇體如然　白雲消散盡</div>
<div class='lg-row'>明月一輪圓</div>
</div><p>如是我聞。一時。佛。在舍衛國。祇樹給孤獨園。與大比丘眾。千二百五十人俱。爾時。世尊。食時著衣持鉢。入舍衛大城。乞食。於其城中。次第乞<span class='corr'>已</span>。還至本處。飯食訖收衣鉢。洗足<span class='corr'>已</span>。敷座而坐。</p>
<p><span class='note-inline'>(白)</span>調御師。親臨舍衛。威動乾坤。阿羅漢。雲集祇園。輝騰日月。入城持鉢。良由悲愍貧窮。洗足收衣。正是晏安時節。若向世尊未舉<span class='corr'>已</span>前薦。得。猶且不堪。開口<span class='corr'>已</span>後承當。自救不了。宗鏡。急為提撕。早遲八刻。</p>
<p style="margin-left:1em"><span class='note-inline'>(問)</span>何故。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>良馬<span class='corr'>已</span>隨鞭影去　阿難依舊世尊前</div>
<div class='lg-row'>乞食歸來會給孤　收衣敷座正安居</div>
<div class='lg-row'>真慈洪範超三界　調御人天得自如</div>
<div class='lg-row'>西方寶號能宣演　九品蓮臺必往生</div>
<div class='lg-row'>直下相逢休外覔　何勞十萬八千程</div>
<div class='lg-row'>百歲光陰瞬息迴　其身畢竟化為灰</div>
<div class='lg-row'>誰人肯向生前悟　悟取無生歸去來</div>
</div><p style="margin-left:1em">善現啟請。頓起疑心。合掌問世尊。云何應住。降伏其心。佛教如是。子細分明。永消此岸。無華休怨春。</p>

<div class="lg regular"><div class='lg-row'>金剛般若智　莫向外邊求　空生來問我</div>
<div class='lg-row'>教起有因由</div>
</div></div>
<div class='div-other'><a id='mulu16' />
<p class='h2'>○善現起請分第二</p><p>時長老須菩提。在大眾中。即從座起。偏袒右肩。右膝著地。合掌恭敬。而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。云何應住。云何降伏其心。佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當為汝說。善男子善女人。發阿耨多羅三藐三菩提心。應如是住。如是降伏其心。唯然世尊。願樂欲聞。</p>
<p><span class='note-inline'>(白)</span>昔奇哉之善現。讚希有之慈尊。悲憫濁世眾生。咨決菩提心要。可謂一經正眼。三藏絕詮。千聖不傳。諸祖。不說。如是降伏。偏舟<span class='corr'>已</span>過洞庭湖。護念叮嚀。何啻白雲千萬里。</p>
<p style="margin-left:1em"><span class='note-inline'>(問)</span>為甚麼如此咦。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>毗婆尸佛早留心　直至而今不得玅</div>
<div class='lg-row'>問處孤高答處深　妙圓真淨不須尋</div>
<div class='lg-row'>瞥然如是知端的　默契菩提大道心</div>
<div class='lg-row'>阿彌陀佛元無相　遍界明明不覆藏</div>
<div class='lg-row'>文路尚然修淨土　東坡猶願往西方</div>
<div class='lg-row'>纔出胞胎又入胎　聖人觀此慟悲哀</div>
<div class='lg-row'>幻身究竟無香潔　打破畫瓶歸去來</div>
</div><p style="margin-left:1em">大乘正宗。指示叮嚀。空生意分明。如是應住。降伏其心。四生六道。無我無人。誰歸滅度。拈來却在心。</p>

<div class="lg regular"><div class='lg-row'>獨坐寂寥寥　平地起波濤　風來波浪起</div>
<div class='lg-row'>水漲見船高</div>
</div></div>
<div class='div-other'><a id='mulu17' />
<p class='h2'>○大乘正宗分第三</p><p>佛告須菩提。諸菩薩摩訶薩。應如是降服其心所有一切眾生之類。若卵生。若胎生。若濕生。若化生。若有色。若無色。若有想。若無想。若非有想。非無想。我皆令入無餘涅槃。而滅度之。如是滅度。無量無數。無邊眾生。實無眾生得滅度者。何以故。須菩提。若菩薩有我相人相眾生相。壽者相。即非菩薩。</p>
<p><span class='note-inline'>(白)</span>涅槃清淨。盡令含識歸依。四相俱忘。實無眾生滅度。如斯了悟。便能脫死超生。其或未然。依舊迷封滯殻。</p>
<p style="margin-left:1em"><span class='note-inline'>(問)</span>會麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>生死涅槃本平等　妄心盡處即菩提</div>
<div class='lg-row'>頂門具眼辯來端　眾類何曾入涅槃</div>
<div class='lg-row'>絕後再甦無一物　了知生死不相干</div>
<div class='lg-row'>七重寶樹人人有　九品蓮華處處開</div>
<div class='lg-row'>不涉一程親見佛　圓音時聽悟心懷</div>
<div class='lg-row'>擲却閻浮似草鞋　更無一物可開懷</div>
<div class='lg-row'>靈明一點輝千古　超日月歸光去來</div>
</div><p style="margin-left:1em">妙行無住。日月分明。本體離根塵。四維上下朗耀無窮。世尊指教。一一分明。空生信受。驚來處處春。</p>

<div class="lg regular"><div class='lg-row'>摩訶般若宗　性相體皆同　四生并六道</div>
<div class='lg-row'>盡在默然中</div>
</div></div>
<div class='div-other'><a id='mulu18' />
<p class='h2'>○玅行無住分第四</p><p>復次須菩提菩薩於法應無所住。行於布施。所謂不住色布施。不住聲香味觸法布施。須菩提。菩薩應如是布施。不住於相。何以故。若菩薩不住相布施。其福德不可思量。須菩提。於意云何。東方虗空。可思量不。不也。世尊。須菩提。南西北方四維上下虗空。可思量不不也。世尊。須菩提。菩薩無住相布施。福德亦復如是不可思量。須菩提。菩薩但應如所教住。</p>
<p><span class='note-inline'>(白)</span>住相布施。猶日月之有窮。不著六塵。若虗空之無際。自他俱利。福德難量。豁然運用。靈通廓爾。縱橫自在。</p>
<p style="margin-left:1em"><span class='note-inline'>(問)</span>且道還有住著處麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>玅體本來無處所　通身何更有縱由</div>
<div class='lg-row'>運心檀度契真常　福等虗空不可量</div>
<div class='lg-row'>無影樹頭華爛熳　從他採獻法中王</div>
<div class='lg-row'>步步頭頭皆是道　彌陀元不住西方</div>
<div class='lg-row'>法身遍滿三千界　化佛權為十二光</div>
<div class='lg-row'>道過邙山古墓排　准陰功業事堪哀</div>
<div class='lg-row'>貧富貴賤皆如夢　夢覺來時歸去來</div>
</div><p style="margin-left:1em">如理實見。分明說破。空生意如何地水火風。四大和合。雲來雲去。本更無他。漚生漚滅。元非一與多。</p>

<div class="lg regular"><div class='lg-row'>如如真玅理　湛湛自然觀　圓明真實見</div>
<div class='lg-row'>隨處得安然</div>
</div></div>
<div class='div-other'><a id='mulu19' />
<p class='h2'>○如理實見分第五</p><p>須菩提。於意云何。可以身相見如來不。不也。世尊。不可以身相得見如來。何以故。如來所說身相。即非身相。佛告須菩提。凡所有相。皆是虗妄。若見諸相非相。即見如來。</p>
<p><span class='note-inline'>(白)</span>金身顯煥。巍巍海上孤峯。玅相莊嚴。皎皎星中圓月。然雖如是畢竟非真。經云。真非真恐迷。我常不開演。</p>
<p style="margin-left:1em"><span class='note-inline'>(問)</span>且道意在於何處。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>一月普現一切水　一切水月一月攝</div>
<div class='lg-row'>報化非真了妄緣　法身清淨廣無邊</div>
<div class='lg-row'>千江有水千江月　萬里無雲萬里天</div>
<div class='lg-row'>人命無常呼吸間　眼觀紅日落西山</div>
<div class='lg-row'>寶山歷盡空迴首　一失人身萬劫難</div>
<div class='lg-row'>稽首彌陀真聖主　身乘七寶紫金臺</div>
<div class='lg-row'>四十八願常無間　攝受眾生歸去來</div>
</div><p style="margin-left:1em">正信希有。一念無差心外休取法。心若取法。凡聖皆差。心若無念。却被雲霞。圓明一點。春來樹樹華。</p>

<div class="lg regular"><div class='lg-row'>邪心俱蕩盡　正信勿生疑　念念無差別</div>
<div class='lg-row'>處處發真機</div>
</div></div>
<div class='div-other'><a id='mulu20' />
<p class='h2'>○正信希有分第六</p><p>須菩提。白佛言。世尊。頗有眾生。得聞如是言說章句。生實信不。佛告須菩提。莫作是說。如來滅後。後五百歲。有持戒修福者。於此章句。能生信心。以此為實。當知是人。不於一佛二佛三四五佛。而種善根<span class='corr'>已</span>。於無量千萬佛所。種諸善根。聞是章句。乃至一念。生淨信者。須菩提。如來悉知悉見。是諸眾生。得如是無量福德。何以故。是諸眾生。無復我相。人相。眾生相。壽者相。無法相。亦無非法相。何以故。是諸眾生。若心取相。即為著我人眾生壽者。若取法相。即著我人眾生壽者。何以故。若取非法相。即著我人眾生壽者。是故不應取法。不應取非法。以是義故。如來常說。汝等比丘。知我說法。如筏喻者。法尚應捨。何況非法。</p>
<p><span class='note-inline'>(白)</span>因勝果勝。信心明了無疑。人空法空真性本來平等。直饒名相雙泯。取舍兩忘。</p>
<p style="margin-left:1em"><span class='note-inline'>(問)</span>要且猶存筏見<span class='note-inline'>(咦)</span>。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>彈指<span class='corr'>已</span>超生死海　何須更覔度人舟</div>
<div class='lg-row'>善根成熟信無疑　取相求玄轉背馳</div>
<div class='lg-row'>一念頓超空劫外　元來不許老胡知</div>
<div class='lg-row'>頻伽尚能知歸向　孔雀猶聞得化生</div>
<div class='lg-row'>時節因緣休蹉過　樓頭畫鼓恰初更</div>
<div class='lg-row'>勢至觀音悲滿懷　寶瓶楊柳洒三灾</div>
<div class='lg-row'>誓隨淨土彌陀主　接引眾生歸去來</div>
</div><p style="margin-left:1em">無得無說。誰為安名。空生意分明。如來所說。無始無終。雲生晚谷。月照長空。千法萬法。皆從一法生。</p>

<div class="lg regular"><div class='lg-row'>取捨皆難得　無心體自然　本來常寂寂</div>
<div class='lg-row'>無說亦無傳</div>
</div></div>
<div class='div-other'><a id='mulu21' />
<p class='h2'>○無得無說分第七</p><p>須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法。名阿耨多羅三藐三菩提。亦無有定法。如來可說。何以故。如來所說法。皆不可取。不可說。非法非非法。所以者何。一切聖賢。皆以無為法。而有差別。</p>
<p><span class='note-inline'>(白)</span>得亦非。說亦非。能仁機輪電掣。取不可捨不可空。生舌本爛翻。</p>
<p style="margin-left:1em"><span class='note-inline'>(問)</span>且道無為法。為甚麼有差別。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>萬古碧潭空界月　再三撈漉始應知</div>
<div class='lg-row'>雲捲秋空月印潭　寒光無際與誰談</div>
<div class='lg-row'>豁開透地通天眼　大道分明不用參</div>
<div class='lg-row'>西方勝境無明闇　不比人間半夜深</div>
<div class='lg-row'>五皷分明當子位　一輪正滿對天心</div>
<div class='lg-row'>休插龍釵與鳳釵　莫將胸粉污唇腮</div>
<div class='lg-row'>法身清淨元無垢　體露堂堂歸去來</div>
</div><p style="margin-left:1em">依法出生。法法皆。真。元從一法生。四生六道。情與無情。山河大地。體露分明。泥牛哮吼。黃河徹底清。</p>

<div class="lg regular"><div class='lg-row'>山河如掌平　無樂亦無成　千差與萬別</div>
<div class='lg-row'>金剛界內生</div>
</div></div>
<div class='div-other'><a id='mulu22' />
<p class='h2'>○依法出生分第八</p><p>須菩提。於意云何。若人滿三千大千世界七寶。以用布施。是人所得福德。寧為多不。須菩提言。甚多。世尊。何以故。是福德。即非福德性。是故如來說福德多。若復有人。於此經中。受持乃至四句偈等。為他人說。其福勝彼。何以故。須菩提。一切諸佛。及諸佛阿耨多羅三藐三菩提法。皆從此經出。須菩提。所謂佛法者。即非佛法。</p>
<p><span class='note-inline'>(白)</span>寶萬三千。財施有盡。偈宣四句。法施無窮。發生智慧光明。流出真如玅道。所以稱揚德勝。了達性空。徹諸佛之本源。豁一經之眼目。</p>
<p style="margin-left:1em"><span class='note-inline'>(問)</span>還見四句。親切處麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>真性洞明依般若　不勞彈指證菩提</div>
<div class='lg-row'>徒將七寶施三千　四句親聞了上根</div>
<div class='lg-row'>無量劫來諸佛祖　從茲超出涅槃門</div>
<div class='lg-row'>慧燈不滅魔難入　智鏡常明夢不侵</div>
<div class='lg-row'>堪嘆浮生瞌睡漢　從它萬劫恣昏沈</div>
<div class='lg-row'>頭髮焦然乾竹釵　兩肩擔水又擔柴</div>
<div class='lg-row'>一生貧賤多辛苦　厭惡女身歸去來</div>
</div><p style="margin-left:1em">一相無相。本自如然。不在口宣傳。五五果四向。誰後誰先。絲毫不掛。萬法周圓。圓明彌滿。無心照大千。</p>

<div class="lg regular"><div class='lg-row'>五果并四向　本體元無相　兩目不相似</div>
<div class='lg-row'>鼻孔都一樣</div>
</div></div>
<div class='div-other'><a id='mulu23' />
<p class='h2'>○一相無相分第九</p><p>須菩提。於意云何。須陀洹。能作是念。我得須陀洹果。不。須菩提言。不也。世尊。何以故。須陀洹。名為入流。而無所入。不入色聲香味觸法。是名須陀洹。須菩提。於意云何。斯陀含。能作是念。我得斯陀含果不。須菩提言。不也。世尊。何以故。斯陀含。名一往來。而實無往來。是名斯陀含。須菩提。於意云何。阿那含。能作是念。我得阿那含果不。須菩提言。不也。世尊。何以故。阿那含。名為不來。而實無不來。是故名阿那含。須菩提。於意云何。阿羅漢。能作是念。我得阿羅漢道不。須菩提言。不也。世尊。何以故。實無有法。名阿羅漢。世尊。若阿羅漢作是念。我得阿羅漢道。即為著我人眾生壽者。世尊。佛說我得無諍三昧人中最為第一。是第一離欲阿羅漢。世尊。我不作是念。我是離欲阿羅漢。世尊。我若作是念。我得阿羅漢道。世尊則不說須菩提是樂阿蘭那行者。以須菩提實無所行。而名須菩提是樂阿蘭那行。</p>
<p><span class='note-inline'>(白)</span>人天往返。諸漏未除。道果雙忘。無諍第一。超凡入聖。從頭勘證。將來轉位迴機。透底盡令撤去。</p>
<p style="margin-left:1em"><span class='note-inline'>(問)</span>還委悉麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>勿謂無心云是道　無心猶隔一重關</div>
<div class='lg-row'>果位聲聞獨善身　寂然常定本非真</div>
<div class='lg-row'>迴心頓入如來海　倒駕慈航逆渡人</div>
<div class='lg-row'>樓頭畫鼓五更闌　爭奈眾生被眼瞞</div>
<div class='lg-row'>不見性天光燦燦　但於夜後黑漫漫</div>
<div class='lg-row'>極樂國中真快樂　永無八難及三灾</div>
<div class='lg-row'>常聞天樂空中響　敢勸眾生歸去來</div>
</div><p style="margin-left:1em">莊嚴淨土。錦上添華。徒勞任算沙。然燈昔日。授記無差。因風吹火。末後拈華。誰人會得。迦葉便笑他。</p>

<div class="lg regular"><div class='lg-row'>莊嚴生淨土　金粟眼中沙　初生全泄漏</div>
<div class='lg-row'>末後又拈華</div>
</div></div>
<div class='div-other'><a id='mulu24' />
<p class='h2'>○莊嚴淨土分第十</p><p>佛告須菩提。於意云何。如來昔在。然燈佛所。於法有所得不。不也。世尊如來。在然燈佛所。於法實無所得。須菩提。於意云何。菩薩莊嚴佛土不。不也。世尊。何以故。莊嚴佛土者。即非莊嚴。是名莊嚴。是故須菩提。諸菩薩摩訶薩。應如是生清淨心。不應住色生心。不應住聲香味觸法。生心應無所住。而生其心。須菩提。譬如有人。身如須彌山王。於意云何。是身為大不。須菩提言。甚大。世尊。何以故。佛說非身。是名大身。</p>
<p><span class='note-inline'>(白)</span>如來續焰然燈。實無可得之法。菩薩莊嚴佛土。應無所住之心。諸妄消亡。一真清淨。昔究法華玅旨。親感普賢誨言。清淨身心。安居求實。冥符奧義。豁悟前因。直得心法兩忘。眼塵俱泯。</p>
<p style="margin-left:1em"><span class='note-inline'>(問)</span>且道莊嚴箇什麼<span class='note-inline'>(咄)</span>。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>彈指圓成八萬門　剎那滅却三祇劫</div>
<div class='lg-row'>正法眼中無所得　涅槃心外謾莊嚴</div>
<div class='lg-row'>六塵空寂無人會　推倒須彌浸玉蟾</div>
<div class='lg-row'>百歲光陰一剎那　凌晨淨口念彌陀</div>
<div class='lg-row'>看經讀誦無休歇　必免當來過奈河</div>
<div class='lg-row'>造論弘經大辯才　馬鳴龍樹及天台</div>
<div class='lg-row'>圭峯乃法至清涼老　總勸西方歸去來</div>
</div><p style="margin-left:1em">無為福勝。四句堪誇。如塵比數沙。住相布施。凡聖皆差。無來無去。月照簾下。無根樹子。常開四季花。</p>

<div class="lg regular"><div class='lg-row'>四句絕堪誇　河沙數漸多　算來無一法</div>
<div class='lg-row'>淨處娑婆訶</div>
</div></div>
<div class='div-other'><a id='mulu25' />
<p class='h2'>○無為福勝分第十一</p><p>須菩提。如恒河中所有沙數。如是沙等恒河。於意云何。是諸恒河沙。寧為多不。須菩提言。甚多。世尊。但諸恒河尚多無數。何況其沙。須菩提。我今實言告汝。若有善男子。善女人。以七寶滿爾所恒河沙數。三千大千世界。以用布施。得福德多不。須菩提言。甚多。世尊。佛告須菩提。若善男子善女人。於此經中。乃至受持四句偈等。為他人說。而此福德。勝前福德。<span class='note-inline'>(白)</span>滿積恒沙七寶。周回布施三千。福德分明。因果不昧。能宣四句之偈。勝前萬倍之功。用真智以照愚。如急流而勇退。</p>
<p style="margin-left:1em"><span class='note-inline'>(問)</span>且道退後如何。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>象踏恒沙徹底過　大千沙界百雜碎</div>
<div class='lg-row'>重增七寶滿恒沙　如棄甜瓜覔苦瓜</div>
<div class='lg-row'>谿悟真空元不壞　百千三昧總虗華</div>
<div class='lg-row'>有歲光陰撚指間　奔馳不定片時間</div>
<div class='lg-row'>煩君檢點形骸看　多少英雄去不還</div>
<div class='lg-row'>勢至悲光絕點埃　塵塵剎剎現如來</div>
<div class='lg-row'>真心量與觀音等　接引眾生歸去來</div>
</div><p>尊重正教。誰敢輕慢。塔廟在身邊。人人本有箇箇皆然。金剛寶藏。體自周圓。若還信受。怗來自檢看。</p>

<div class="lg regular"><div class='lg-row'>起坐皆尊重　常親塔廟前　如如元不動</div>
<div class='lg-row'>處處得安然</div>
</div></div>
<div class='div-other'><a id='mulu26' />
<p class='h2'>○尊重正教分第十二</p><p>復次須菩提。隨說是經。乃至四句偈等。當知此處一切世間。天。人。阿修羅。皆應供養。如佛塔廟。何況有人盡能受持讀誦。須菩提。當知是人。成就最上第一希有之法。若是經典所在之處。即為有佛。若尊重弟子。</p>
<p><span class='note-inline'>(白)</span>慈愍三根。隨說乃人天敬仰。受持四句。皆應如塔廟尊崇。常行無念之心。實為希有之法。</p>
<p style="margin-left:1em"><span class='note-inline'>(問)</span>如何是最上第一句。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>非但我今獨達了　恒沙諸佛體皆同</div>
<div class='lg-row'>說處隨宜不滯空　勸持四句為流通</div>
<div class='lg-row'>天龍覆護尊如塔　功德無邊讚無窮</div>
<div class='lg-row'>百歲光陰老盡人　青山<span class='corr'>綠</span>水至如今</div>
<div class='lg-row'>開眸認取來生路　莫學愚頑錯用心</div>
<div class='lg-row'>念佛臨終見寶臺　寶旛寶蓋滿空排</div>
<div class='lg-row'>彌陀勢至觀音等　合掌相隨歸去來</div>
</div><p style="margin-left:1em">如法受持。誰敢謾他。須菩提於意如何。我今為汝。一一言破。白雲散處。月照禪河。文殊不遠。休巡山禮土坡。</p>

<div class="lg regular"><div class='lg-row'>如法謹受持　福勝等須彌　白雲消散盡</div>
<div class='lg-row'>明月始光輝</div>
</div></div>
<div class='div-other'><a id='mulu27' />
<p class='h2'>○如法受持分第十三</p><p>爾時須菩提。白佛言。世尊。當何名此何經。我等云何奉持。佛告須菩提。是經名為金剛般若波羅蜜。以是名字。汝當奉持。所以者何。須菩提。佛說般若波羅蜜。即非般若波羅蜜。是名般若波羅蜜。須菩提。於意云何。如來有所說法不。須菩提。白佛言。世尊。如來無所說。須菩提。於意云何。三千大千世界。所有微塵。是為多不。須菩提言。甚多。世尊。須菩提。諸微塵如來。說非微塵。是名微塵。如來說世界。非世界是名世界。須菩提。於意云何。可以三十二相。見如來不。不也。世尊。不可以三十二相。得見如來。何以故。如來說三十二相。即是非相。是名三十二相。須菩提。若有善男子。善女人。以恒河沙等身命布施。若復有人。於此經中。乃至受持四句偈等。為他人說。其福甚多。</p>
<p><span class='note-inline'>(白)</span>大覺尊。本來不立一字。而直指人心。須菩提。無端特請標名。而強生枝節。縱使析微塵如世界。無相可求。施身命等河沙。無法可說。</p>
<p style="margin-left:1em"><span class='note-inline'>(問)</span>且道奉持箇什麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>金剛寶劒倚天寒　外道邪魔俱腦裂</div>
<div class='lg-row'>箇裏本無元字脚　空中誰敢強安名</div>
<div class='lg-row'>等閑點出金剛眼　照破魔王八萬城</div>
<div class='lg-row'>百歲光陰不自驚　老來何物作前程</div>
<div class='lg-row'>只憑經卷三千歲　莫把虗華過一生</div>
<div class='lg-row'>般若現前無罣礙　橫身宇宙莫疑猜</div>
<div class='lg-row'>虗空拶破難藏覆　大道分明歸去來</div>
</div><p style="margin-left:1em">離相寂滅。誰為分別。有口也難說。五百世中。割截夫節。而無一念。妄生虗說。成道證果。雲散家家月。</p>

<div class="lg regular"><div class='lg-row'>離相即非說　古今常寂滅　而無一念心</div>
<div class='lg-row'>任汝分支節</div>
</div></div>
<div class='div-other'><a id='mulu28' />
<p class='h2'>○離相寂滅分第十四</p><p>爾時須菩提。聞說是經。深解義趣。涕淚悲泣。而白佛。言。希有。世尊。佛說如是甚深經典。我從昔來。所得慧眼。未曾得聞如是之經。世尊。若復有人。得聞是經。信心清淨。即生實相。當知。是人成就第一希有功德。世尊。是實相者。即是非相。是故如來。說名實相。世尊。我今得聞如是經典。信解受持。不足為難。若當來世。後五百歲。其有眾生。得聞是經。信解受持。是人即為第一希有。何以故。此人無我相。無人相。無眾生相。無壽者相。所以者何。我相即是非相。人相。眾生相。壽者相。即是非相。何以故。離。一切諸相。即名諸佛。佛告須菩提。如是如是。若復有人。得聞是經。不驚不怖不畏。當知。是人甚為希有。何以故。須菩提。如來說第一波羅蜜。即非第一波羅蜜。是名第一波羅蜜。須菩提。忍辱波羅蜜。如來說非忍辱波羅蜜。是名忍辱波羅蜜。何以故。須菩提。如我昔為歌利王。割截身體。我於爾時。無我相。無人相。無眾生相。無壽者相。何以故。我於往昔節節支解時。若有我相。人相眾生相壽者相。應生瞋恨。須菩提。又念過去。於五百世。作忍辱仙人。於爾所世。無我相。無人相。無眾生相。無壽者相。是故須菩提。菩薩應離一切相。發阿耨多羅三藐三菩提心。不應住色生心。不應住聲香味觸法生心。應生無所住心。若心有住。即為非住。是故佛說菩薩心。不應住色。布施。須菩提。菩薩為利益一切眾生故。應如是布施。如來說一切諸相。即是非相。又說一切眾生即非眾生。須菩提。如來是真語者。實語者。如語者。不誑語者。不異語者。須菩提。如來所得法。此法無實無虗須菩提。若菩薩心住於法。而行布施。如人入闇。即無所見。若菩薩心不住法。而行布施。如人有目日光明照。見種種色。須菩提。當來之世。若有善男子。善女人。能於此經。受持讀誦。即為如來。以佛智慧悉知是人。悉見是人。皆得成就。無量無邊功德。</p>
<p><span class='note-inline'>(白)</span>空生聞說是經。解義趣。而悲流兩淚。仙人垂慈。弘忍。笑雪刃。而謾斬虗空。如是印可。其詞能離一切諸相。</p>
<p style="margin-left:1em"><span class='note-inline'>(問)</span>未審感悟處有何奇特<span class='note-inline'>(咦)</span>。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>豁開慧眼明如日　返照微塵世界空</div>
<div class='lg-row'>善吉親聞徹見源　悲欣交集讚慈尊</div>
<div class='lg-row'>心空法朗超真際　堪報從前不報恩</div>
<div class='lg-row'>百歲光陰石火光　回頭何不早思量</div>
<div class='lg-row'>無常相請宜推托　免向閻君論短長</div>
<div class='lg-row'>真樂真常真淨土　寶池實樹寶華開</div>
<div class='lg-row'>無寒無暑無凋變　歸去來分歸去來</div>
</div><p style="margin-left:1em">持經功德。福多難比。三時喻不齊。住相布施。終須有退。無漏智慧。頓證菩提。華開華謝。日東月落西。</p>

<div class="lg regular"><div class='lg-row'>此經功德勝　誰人解受持　寒山逢捨得</div>
<div class='lg-row'>拍手笑微微</div>
</div></div>
<div class='div-other'><a id='mulu29' />
<p class='h2'>○持經功德分第十五</p><p>須菩提。若有善男子。善女人。初日分。以恒河沙等身布施。中日分。復以恒海沙等身布施。後日分。亦以恒海沙等身布施。如是無量百千萬億劫。以身布施。若復有人。聞此經典。信心不逆。其福勝彼。何況書寫。受持讀誦。為人解說。須菩提。以要言之。是經有不可思議。不可稱量。無邊功德。如來為發大乘者說。為發最上乘者說。若有人。能受持讀誦。廣為人說。如來悉知是人。悉見世人。皆得成就。不可量。不可稱。無有邊。不可思議功德如是人等。即為荷擔。如來。阿耨多羅三藐三菩提何以故。須菩提。若樂小法者。著我見。人見。眾生見。壽者見。則於此經不能聽受讀誦。為人解說。須菩提。在在處處若有此經。一切世間。天人阿修羅。所應供養。當知此處。即為是塔。皆應恭敬。作禮圍繞。以諸華香。而散其處。</p>
<p><span class='note-inline'>(白)</span>布施千萬億劫之身。福深如海。為發最上乘者說。擔重如山慶快撩起便行。且請依前放下。</p>
<p style="margin-left:1em"><span class='note-inline'>(問)</span>何故。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>大力量人元不動　等閑抹過上頭關</div>
<div class='lg-row'>倒握吹毛掃異蹤　頓令心地盡開通</div>
<div class='lg-row'>鋒鋩獨露毗盧頂　凡聖齊教列下風</div>
<div class='lg-row'>百歲光陰燭在風　誰人心與佛心同</div>
<div class='lg-row'>修行速往西方去　足下蓮華步步生</div>
<div class='lg-row'>十念圓成一念回　三心果滿九蓮開</div>
<div class='lg-row'>塵勞念佛同時去　歸去來兮歸去來</div>
</div><p style="margin-left:1em">能淨業障。塵體雙亡。五百億難量。恒沙諸佛。承重供養。而今成道。萬法齊彰。圓明果滿。春來日漸長。</p>

<div class="lg regular"><div class='lg-row'>業障本來無　心差轉見殊　若悟三空理</div>
<div class='lg-row'>何處不如如</div>
</div></div>
<div class='div-other'><a id='mulu30' />
<p class='h2'>○能淨業障分第十六</p><p>復次須菩提。若善男子。善女人。受持讀誦此經。若為人輕賤。是人先世罪業。應墮惡道。以今世人輕賤故。先世罪業。即為消滅。當得阿耨多羅三藐三菩提。須菩提。我念過去。無量阿僧祇劫。於然燈佛前。得值八百四千萬億那由他諸佛。悉皆供養。承事無空過者。若復有人。於後末世。能受持讀誦此經。所得功德。於我所供養諸佛功德。百分不及一千。萬億分。乃至算數。譬喻所不能及。須菩提。若善男子。善女人。於後末世。有受持讀誦此經。所得功德。我若具說者。或有人聞心即狂亂。狐疑不信。須菩提。當知。是經義不可思議。果報亦不可思議。</p>
<p><span class='note-inline'>(白)</span>宿業緣。而墮惡道。今人賤而罪即消。供諸佛誦此經。功德勝。而喻莫及。</p>
<p style="margin-left:1em"><span class='note-inline'>(問)</span>只如無著無相底。還有果報也無。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>妄心滅盡業還空　直證菩提超等級</div>
<div class='lg-row'>惡因誰作罪誰招　真性如空不動搖</div>
<div class='lg-row'>曠劫無明俱蕩盡　先天後地寂寥寥</div>
<div class='lg-row'>百歲光陰似水流　無窮無盡幾時休</div>
<div class='lg-row'>不如先證菩提路　悉免輪迴得自由</div>
<div class='lg-row'>歸去來兮歸去來　一靈休更入脆胎</div>
<div class='lg-row'>化身華上身金色　目擊金容歸去來</div>
</div><p style="margin-left:1em">究竟無我。四大全空。五蘊假立。名通達萬法。處處皆空。青山綠水。雲起長空。諸人薦□。黃鸝啼曉風。</p>

<div class="lg regular"><div class='lg-row'>授記本無言　真慈大覺宣　四相非四相</div>
<div class='lg-row'>菩提果自鮮</div>
</div></div>
<div class='div-other'><a id='mulu31' />
<p class='h2'>○究竟無我分第十七</p><p>爾時須菩提。白佛言。世尊。善男子善女人。發阿耨多羅三藐三菩提心。云何應住。云何降伏其心。佛告須菩提。善男子。善女人。發阿耨多羅三藐三菩提心者。當生如是心。我應滅度一切眾生。滅度一切眾生<span class='corr'>已</span>。而無有一眾生。實滅度者。何以故。須菩提。若菩薩有我相。人相。眾生相。壽者相。即非菩薩。所以者何。須菩提實無有法。發阿耨多羅三藐三菩提心者。須菩提。於意云何。如來於然燈佛所。有法得阿耨多羅三藐三菩提不。不也。世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提實無有法。如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛。即不與我授記。汝於來世。當得作佛號釋迦牟尼。以實無有法。得阿耨多羅三藐三菩提。是故然燈佛。與我授記。作是言。汝於來世當得作佛。號釋迦牟尼。何以故。如來者即諸法如義。若有人言。如來得阿耨多羅三藐三菩提。須菩提。實無有法。佛得阿耨多羅三藐三菩提。須菩提。如來所得阿耨多羅三藐三菩提。於是中。無實無虗。是故如來說一切法。皆是佛法。須菩提。所言一切法者。即非一切法。是故名一切法。須菩提。譬如人身長大。須菩提言。世尊。如來說人身長大。即為非大身。是名大身。須菩提。菩薩亦如是。若作是言。我當滅度無量眾生。即不名菩薩。何以故。須菩提。實無有法。名為菩薩。是故佛說一切法。無我。無人。無眾生。無壽者。須菩提。若菩薩作是言。我當莊嚴佛土。是不名菩薩。何以故。如來說莊嚴佛土者。即非莊嚴。是名莊嚴須菩提。若菩薩通達無我法者。如來說名真是菩薩。</p>
<p><span class='note-inline'>(白)</span>妄盡還真。眾生何曾滅度。法空無我。菩提本自圓成。直饒遇然燈印證而不疑。<span class='corr'>已</span>隔來世。況釋迦重審而方悟。轉涉途程。</p>
<p style="margin-left:1em"><span class='note-inline'>(問)</span>且道不涉途程底人。脚跟還點地麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>丈夫自有衛天志　不向如來行處行</div>
<div class='lg-row'>直指單傳密意深　本來非佛亦非心</div>
<div class='lg-row'>分明不受然燈記　自有靈光耀古今</div>
<div class='lg-row'>百歲光陰一夢中　老來不與舊時同</div>
<div class='lg-row'>眾生好似風無定　搖落桃華滿地紅</div>
<div class='lg-row'>不知誰解巧安排　揑聚依前又放開</div>
<div class='lg-row'>莫謂如來成斷滅　一聲還續一聲來</div>
</div><p style="margin-left:1em">一體同觀。萬法無差。凡聖共一家。如來五眼照耀塵沙三。心洞徹。本性無涯。春來日煖。無樹不放花。</p>

<div class="lg regular"><div class='lg-row'>如來具六通　三心不可窮　算沙無億數</div>
<div class='lg-row'>到此體皆同</div>
</div></div>
<div class='div-other'><a id='mulu32' />
<p class='h2'>○一體同觀分第十八</p><p>如須菩提。於意云何。如來有肉眼不。如是世尊。如來有肉眼。須菩提。於意云何。如來有天眼。不如是世尊。如來有天眼。須菩提。於意云何。如來有慧眼不。如是世尊。如來有慧眼。須菩提。於意云何。如來有法眼。不如是世尊。如來有法眼。須菩提。於意云何。如來有佛眼不。如是世尊。如來有佛眼。須菩提。於意云何。如恒河中所有沙。佛說是沙不。如是世尊。如來說是沙。須菩提。於意云何。如一恒河中所有沙。有如是沙等恒河。是諸恒河。所有沙數佛世界。如是寧為多不。甚多。世尊佛告須菩提。爾所國土中。所有眾生。若干種心。如來悉知。何以故。如來說諸心。皆為非心。是名為心。所以者何。須菩提。過去心。不可得。現在心。不可得。未來心。不可得。</p>
<p><span class='note-inline'>(白)</span>五眼悉圓明。如揭日曜。恒沙之世界。三心不可得。似發火覔滄海之浮漚。縱使窮諸玄辯。竭世樞機。到此總須茫然。</p>
<p style="margin-left:1em"><span class='note-inline'>(問)</span>問且道是何標格。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>直饒講得千經論　也落禪家第二籌</div>
<div class='lg-row'>心眼俱通法界周　恒沙玅用沒蹤由</div>
<div class='lg-row'>雲收江湛天空濶　明月蘆華一樣秋</div>
<div class='lg-row'>荒郊日落草風悲　試問骷髏儞是誰</div>
<div class='lg-row'>或是英雄豪傑漢　回頭能有幾人知</div>
<div class='lg-row'>未法娑婆入苦灾　互相食噉惡如豺</div>
<div class='lg-row'>刀兵疫病遭饑饉　厭離閻浮歸去來</div>
</div><p style="margin-left:1em">法界通化。似有還無。箇箇本無殊。圓明一點。無來無去。搬柴運水。好用工夫。松梢月朗。衣穿露寶珠。</p>

<div class="lg regular"><div class='lg-row'>珍寶滿盈剎　福德等難量　若到無福地</div>
<div class='lg-row'>方知滋味長</div>
</div></div>
<div class='div-other'><a id='mulu33' />
<p class='h2'>○法界通化第十九</p><p>須菩提。於意云何。若有人滿三千大千世界。七寶以用布施。是人以是因緣。得福多不。如是世尊。此人以是因緣。得福甚多。須菩提。若福德有實。如來不說得福德多。以福德無故。如來說得福德多。</p>
<p><span class='note-inline'>(白)</span>布施因緣。實人天有漏之果。無為福德。超凡聖通化之功。噫有為雖偽。棄之則功行不成。無為雖真。擬之則聖果難證。</p>
<p style="margin-left:1em"><span class='note-inline'>(問)</span>且道不擬不棄時。如何是聖諦第一義。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>達摩當機會直指　廓然元不識梁王</div>
<div class='lg-row'>寶施寰中福倍常　華開錦上最難量</div>
<div class='lg-row'>就中拶倒空王殿　露柱燈籠書放光</div>
<div class='lg-row'>郊園又是一番春　骷髏縱橫白似銀</div>
<div class='lg-row'>日炙風吹休懊惱　骷髏總是利名人</div>
<div class='lg-row'>淨土永無三惡道　寶方寂靜不輪迴</div>
<div class='lg-row'>金繩界到經行處　好念彌陀歸去來</div>
</div><p style="margin-left:1em">離色離相。無住無依。法界普光輝。無言無說。無是無非。無來無去。無相無為。澄潭月朗。石人帶帽歸。</p>

<div class="lg regular"><div class='lg-row'>知得如來意　玄空不復尋　具足非具足</div>
<div class='lg-row'>聲色兩分明</div>
</div></div>
<div class='div-other'><a id='mulu34' />
<p class='h2'>○離色離相分第二十</p><p>須菩提。於意云何。佛可以具足色身見不。不也。世尊如來。不應以具足色身見。何以故。如來說具足色身。即非具足色身。是名具足色身。須菩提。於意云何。如來可以具足諸相見不。不也。世尊如來。不應以具足諸相見。何以故。如來說諸相具足。即非具足。是名諸相具足。</p>
<p><span class='note-inline'>(白)</span>有相有身。如來莊嚴具足。分賓分主。空生解辯親疎。直得賓主兩忘。色相俱離。</p>
<p style="margin-left:1em"><span class='note-inline'>(問)</span>如何是主中主。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>若臣道合無回互　認得分明不是渠</div>
<div class='lg-row'>端嚴相好紫金身　正眼看來總不真</div>
<div class='lg-row'>要會問酬親的意　蘊空無我亦無人</div>
<div class='lg-row'>圓音唱處響清淨　試誦金剛一卷經</div>
<div class='lg-row'>薦取眾生方外句　稱鎚是鉄太分明</div>
<div class='lg-row'>陌上桃華春又開　風吹殘杏雪飛垓</div>
<div class='lg-row'>紛紛落處誰人悟　笑指靈雲歸去來</div>
</div><p style="margin-left:1em">非說所說。不在分別。本性離言說。潺潺綠水。出廣長舌。圓音落落。無間無歇。休將耳聽。紅爐飛片雪。</p>

<div class="lg regular"><div class='lg-row'>我心本非有　無心說向誰　所說非所說</div>
<div class='lg-row'>為被上乘機</div>
</div></div>
<div class='div-other'><a id='mulu35' />
<p class='h2'>○非說所說分第二十一</p><p>須菩提。汝勿謂如來作是念。我當有所說法。莫作是念。何以故。若人言如來有所說法。即為謗佛。不能解我所說故。須菩提。說法者。無法可說。是名說法。爾時慧命須菩提。白佛言。世尊。頗有眾生。於未來世。間說是法。生信心不。佛言。須菩提彼非眾生。非不眾生。何以故。須菩提。眾生眾生者如來說非眾生。是名眾生。</p>
<p><span class='note-inline'>(白)</span>如來無所說。慈雲甘露灑濛濛。慧命未甞聞。明月清風空寂寂。</p>
<p style="margin-left:1em"><span class='note-inline'>(問)</span>正恁麼時。且道是何境界。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>欲得不招無間業　莫謗如來正法輪</div>
<div class='lg-row'>道本無言喚不醒　藥因救病出金瓶</div>
<div class='lg-row'>可憐萬億人天眾　依舊獃獃側耳聽</div>
<div class='lg-row'>鼓聲集眾下林泉　莫學金剛問普賢</div>
<div class='lg-row'>高坐猊臺傳秘要　玅通一指老僧禪</div>
<div class='lg-row'>有病有危終退墮　不生不滅不輪迴</div>
<div class='lg-row'>西方淨土常安樂　無苦無憂歸去來</div>
</div><p style="margin-left:1em">無法可得。情識難量。本體露堂堂包含法相界與無相。行住坐臥。子細參詳。知音勘破。炎天。降雪霜。</p>

<div class="lg regular"><div class='lg-row'>無為所得法　得法何所持　無有少法故</div>
<div class='lg-row'>三藐三菩提</div>
</div></div>
<div class='div-other'><a id='mulu36' />
<p class='h2'>○無法可得分第二十二</p><p>須菩提白佛言。世尊佛。得阿耨多羅三藐三菩提。焉無所得耶。佛言。如是如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提。</p>
<p><span class='note-inline'>(白)</span>法無可得。是名阿耨菩提。道無可傳。直指涅槃正眼。</p>
<p style="margin-left:1em"><span class='note-inline'>(問)</span>只如得。而無得。傳而不傳。畢竟是何宗旨。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>三賢尚未明斯旨　十聖那能達此宗</div>
<div class='lg-row'>從來無說亦無傳　纔涉思惟便福關</div>
<div class='lg-row'>語默離微俱埽盡　寥寥獨坐古靈山</div>
<div class='lg-row'>爐中裊裊試拈香　普請天龍降道場</div>
<div class='lg-row'>功德無邊應有報　莊嚴淨土事難量</div>
<div class='lg-row'>六欲諸天具五衰　三禪尚自有風灾</div>
<div class='lg-row'>直饒修到非非想　也則不如歸去來</div>
</div><p style="margin-left:1em">淨心行善。休教點污。此法離凡愚。是法平等。萬法皆如青山。綠水與我何殊。金生麗水。蟾光滿太虗。</p>

<div class="lg regular"><div class='lg-row'>淨心平等行　無下亦無高　善法非善法</div>
<div class='lg-row'>何須口叨叨</div>
</div></div>
<div class='div-other'><a id='mulu37' />
<p class='h2'>○淨心行善分第二十三</p><p>復次須菩提。是法平等。無有高下。是名阿耨多羅三藐三菩提。以無我。無人。無眾生。無壽者。修一切善法。即得阿耨多羅三藐三菩提。須菩提。所言善法者。如來說即非善法。是名善法。</p>
<p><span class='note-inline'>(白)</span>法無高下。故諸佛心內眾生。時時。成道。相離我人。故諸眾心。生內諸佛。念念證真。所以道念佛。不礙參禪。參禪不礙念佛。至於念而無念。參而不參。洞明本地風光。了達惟心淨土。溪山雖異。雲月皆同。</p>
<p style="margin-left:1em"><span class='note-inline'>(問)</span>那裏不是平等之法。要知縱橫不礙處麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>處處綠楊堪繫馬　家家有路透長安</div>
<div class='lg-row'>山華似錦水如藍　莫問前三與後三</div>
<div class='lg-row'>心境廓然忘彼此　大千沙界總包含</div>
<div class='lg-row'>口裏叨叨念彌陀　心頭人我似于戈</div>
<div class='lg-row'>其心若不從頭改　磕破髑髏當得麼</div>
<div class='lg-row'>世人愚上無智慧　惟知愛欲及貪財</div>
<div class='lg-row'>何如一筆都勾斷　好念彌陀歸去來</div>
</div><p style="margin-left:1em">福智無比。二法周圓塵沙結良緣。功行累劫。果滿功緣。智燈普照。一月當天。圓明朗朗。無心鑒大千。</p>

<div class="lg regular"><div class='lg-row'>般若真空性　福慧兩雙修　四句無為法</div>
<div class='lg-row'>持念片時周</div>
</div></div>
<div class='div-other'><a id='mulu38' />
<p class='h2'>○福智無比分第二十四</p><p>須菩提。若三千大千世界中。所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦。為他人說。於前福德。百分不及一。百千萬億分。乃至算數譬喻。所不能及。</p>
<p><span class='note-inline'>(白)</span>福等三千。施須彌之七寶。經持四句。耀智海之明珠。能令識浪澄清。頓使義天開朗。弘慈普濟廣利無邊。</p>
<p style="margin-left:1em"><span class='note-inline'>(問)</span>夜半正明。還在何處。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>三身四智體中圓　八解六通心地印</div>
<div class='lg-row'>寶聚山王算莫窮　還如仰箭射虗空</div>
<div class='lg-row'>洞明四句超三際　絕勝僧祇萬倍功</div>
<div class='lg-row'>一毛頭上為拈華　笑倒傍邊老作家</div>
<div class='lg-row'>要問相逢端的意　摩尼達哩吽癹吒</div>
<div class='lg-row'>我憶彌陀如父母　彌陀觀我似嬰孩</div>
<div class='lg-row'>心心念念常無間　父子相隨歸去來</div>
</div><p style="margin-left:1em">化無所化。機分大小。空生莫疑猜。四生六道。去住還來。迴光返照。面目明白。疑心頓歇。紅霞遍九垓。</p>

<div class="lg regular"><div class='lg-row'>大乘深奧理　解悟有多般　實我實我無</div>
<div class='lg-row'>子細好生觀</div>
</div></div>
<div class='div-other'><a id='mulu39' />
<p class='h2'>○化無所化分第二十五</p><p>須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生。如來度者。若有眾生。如來度者。如來即有我人眾生壽者。須菩提。如來說有我者。即非有我。而凡夫之人。以為有我。須菩提。凡夫者。如來說即非凡夫。是名凡夫。</p>
<p><span class='note-inline'>(白)</span>無我無人。眾生自成正覺。不生不滅。如來說非凡夫。雖然箇事分明。爭奈當機蹉過。昔有僧。問翠巖云。還丹一粒點鐵成金。至理一言。轉凡成聖。</p>
<p style="margin-left:1em"><span class='note-inline'>(問)</span>學人上來請師一點。答師云不點。</p>
<p style="margin-left:1em"><span class='note-inline'>(問)</span>僧云。為什麼不點。</p>
<p style="margin-left:1em"><span class='note-inline'>(答)</span>師云。恐汝落凡聖。</p>
<p style="margin-left:1em"><span class='note-inline'>(問)</span>且道不落凡聖底人。具什麼眼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>直饒聖解凡情盡　開服依前在夢中</div>
<div class='lg-row'>到岸從來不用船　坦然大道透長安</div>
<div class='lg-row'>了知元不因他悟　面目分明總一般</div>
<div class='lg-row'>前三三與後三三　擬議商量總不堪</div>
<div class='lg-row'>饒汝識情俱絕斷　三生九劫更重參</div>
<div class='lg-row'>白髮雙親齒漸衰　勤供甘旨莫遲迴</div>
<div class='lg-row'>試學昔日能仁氏　奉事尊堂歸去來</div>
</div><p style="margin-left:1em">法身非相。不在心懷。絕中間與內外。聲色見我。未出輪胎。若離聲色。難見如來。徒勞遠覔。文殊在五臺。</p>

<div class="lg regular"><div class='lg-row'>有相即無相　無相亦無真　兩處俱不立</div>
<div class='lg-row'>一體始方親</div>
</div></div>
<div class='div-other'><a id='mulu40' />
<p class='h2'>○法身非相分第二十六</p><p>須菩提。於意云何。可以三十二相觀如來不。須菩提言。如是如是。以三十二相觀如來。佛言須菩提。若以三十二相。觀如來者。轉輪聖王。即是如來。須菩提。白佛言。世尊。如我解佛所說義。不應以三十二相觀如來。爾時世尊。而說偈言。</p>

<div class="lg regular"><div class='lg-row'>若以色見我　以音聲求我　是人行邪道</div>
<div class='lg-row'>不能見如來</div>
</div><p><span class='note-inline'>(白)</span>玅相莊嚴。聖王相即如來相。法身週遍。如來身異聖王身。若向這裏。見得徹去。鷺倚雪巢。兔棲月殿。</p>
<p style="margin-left:1em"><span class='note-inline'>(問)</span>其或未然。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>石火一揮天外去　癡人猶看月邊星</div>
<div class='lg-row'>公案現成重審問　愛情翻疑錯承當</div>
<div class='lg-row'>不應聲色行邪道　結罪無因見法王</div>
<div class='lg-row'>九年面壁自知非　不若抽身隻履歸</div>
<div class='lg-row'>莫道少林消息斷　白雪依舊擁柴扆</div>
<div class='lg-row'>三界忙忙何日省　六塵擾擾幾時休</div>
<div class='lg-row'>西方一路超生死　齊念彌陀到地頭</div>
</div><p style="margin-left:1em">無斷無滅。自古長存。不滅更不生。山河成壞。這箇安寧。無來無去。耀古騰今。人人本具。鍮石不換金。</p>

<div class="lg regular"><div class='lg-row'>不生亦不滅　無斷亦無常　常樂併我淨</div>
<div class='lg-row'>非不好商量</div>
</div></div>
<div class='div-other'><a id='mulu41' />
<p class='h2'>○無斷無滅分第二十七</p><p>須菩提。汝若作是念。如來不以具足相故。得阿耨多羅三藐三菩提。須菩提。莫作是念。如<span class='corr'></span>來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅。莫作是念。何以故。發阿耨多羅三藐三菩提心者。於法不說斷滅相。</p>
<p><span class='note-inline'>(白)</span>相非具而本具。常自莊嚴。法雖傳而不傳。何曾斷滅。昔世尊於靈山會上。人天眾前云。吾有清淨法眼涅槃玅心。付囑飯光。廣令傳化。</p>
<p style="margin-left:1em"><span class='note-inline'>(問)</span>且道當時傳箇甚麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>青蓮目顧人天眾　金色頭陀獨破顏</div>
<div class='lg-row'>一燈能續百千燈　心印光通法令行</div>
<div class='lg-row'>千聖不傳吹不滅　聯輝列焰轉分明</div>
<div class='lg-row'>一點靈光塞太虗　也非禪教也非儒</div>
<div class='lg-row'>打成一片誰人會　具眼還他大丈夫</div>
<div class='lg-row'>天樂簫韶華雨飛　他方遊歷聖初回</div>
<div class='lg-row'>如雲海眾相迎接　目擊金容歸去來</div>
</div><p style="margin-left:1em">不受不貪。知足常足。無罪亦無福。隨緣過日。且忌分訴。千家一鉢。衲子活路。雖無一物。與眾生贈福。</p>

<div class="lg regular"><div class='lg-row'>不覺塵緣起　貪愛轉見深　若得迴光照</div>
<div class='lg-row'>當生即不生</div>
</div></div>
<div class='div-other'><a id='mulu42' />
<p class='h2'>○不受不貪分第二十八</p><p>須菩提。若菩薩以滿恒河沙等世界。七寶持用布施。若復有人。知一切法。無我得成於忍。此菩薩。勝前菩薩。所得功德。何以故。須菩提。以諸菩薩。不受福德故。須菩提。白佛言。世尊。云何菩薩不受福德。須菩提。菩薩所作福德。不應貪著。是故說不受福德。</p>
<p><span class='note-inline'>(白)</span>有求有苦。八風五欲交煎。無著無貪。三明六通自在。</p>
<p style="margin-left:1em"><span class='note-inline'>(問)</span>便恁麼去。</p>
<p style="margin-left:1em"><span class='note-inline'>(答)</span>水邊林下。月冷風清。</p>
<p style="margin-left:1em"><span class='note-inline'>(問)</span>不恁麼去。</p>
<p style="margin-left:1em"><span class='note-inline'>(答)</span>橋斷路截。別通消息。</p>
<p style="margin-left:1em"><span class='note-inline'>(問)</span>還委悉麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>老僧笑指猿啼處　更有靈蹤在上方</div>
<div class='lg-row'>數行梵字雲中雁　一曲無生㵎底琴</div>
<div class='lg-row'>德勝河沙渾不用　清風明月是知音</div>
<div class='lg-row'>春來秋去幾時休　堪嘆眾生又白頭</div>
<div class='lg-row'>東廓郊中多古墓　北邙山下有骷髏</div>
<div class='lg-row'>白傳文章世間稀　尚求兜率厭輪迴</div>
<div class='lg-row'>我今奉勸文章士　念佛西方歸去來</div>
</div><p style="margin-left:1em">威儀寂靜。塔大心路。不用巧分訴。行住坐臥。無盡無餘。無所從來。亦無所主。若人會得。全不費工夫。</p>

<div class="lg regular"><div class='lg-row'>人人具四大　我見萬法空　行住并坐臥</div>
<div class='lg-row'>來去與真同</div>
</div></div>
<div class='div-other'><a id='mulu43' />
<p class='h2'>○威儀寂靜分第二十九</p><p>須菩提。若有人言。如來若來若去。若坐若臥。是人不解我所說義。何以故。如來者無所從來。亦無所去。故名如來。</p>
<p><span class='note-inline'>(白)</span>坐臥經行。本自無來無去。威儀不動寂然。非靜非搖。</p>
<p style="margin-left:1em"><span class='note-inline'>(問)</span>要解如來所說義否。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>隨緣赴感靡不周　而常處此菩提座</div>
<div class='lg-row'>巍巍不動法中王　那有獼猴跳六窻</div>
<div class='lg-row'>笑指真空無面目　連雲推月下千江</div>
<div class='lg-row'>蘆華影裏一骷髏　半臥黃沙半土丘</div>
<div class='lg-row'>骷髏但有心頭氣　爭名奪利幾時休</div>
<div class='lg-row'>漢末殘唐甚苦哉　人心上下極相乖</div>
<div class='lg-row'>貪婪虗偽那堪說　亂世如麻歸去來</div>
</div><p style="margin-left:1em">一合相理。下住分別處處任宣說。九年面壁。斬釘截鐵。神光三拜。華開時節。分明點破。稱鎚原是鐵。</p>

<div class="lg regular"><div class='lg-row'>三千界微塵　俱來一念心　如來一合相</div>
<div class='lg-row'>推倒大虗空</div>
</div></div>
<div class='div-other'><a id='mulu44' />
<p class='h2'>○一合相理分第三十</p><p>須菩提。若善男子善女人。以三千大千世界。碎為微塵。於意云何。是微塵眾。寧為多不。須菩提言。甚多。世尊。何以故。若是微塵眾。實有者。佛即不說是微塵眾。所以者何。佛說微塵眾。即非微塵眾。是名微塵眾。世尊。如來所說。三千大千世界。即非世界。是名世界。何以故。若世界實有者。即是一合相。如來說一合相。即非一合相。是名一合相。須菩提。一合相者。即是不可說。但凡夫之人。貪著其事。</p>
<p><span class='note-inline'>(白)</span>以世界碎如微塵。慈尊喻巧於玄要。立權名。談其實相。凡夫意絕於貪求。</p>
<p style="margin-left:1em"><span class='note-inline'>(問)</span>與麼會得。</p>
<p style="margin-left:1em"><span class='note-inline'>(答)</span>返本還源背塵合覺。</p>
<p style="margin-left:1em"><span class='note-inline'>(問)</span>不與麼會。</p>
<p style="margin-left:1em"><span class='note-inline'>(答)</span>智同諸佛。悲合眾生。</p>
<p style="margin-left:1em"><span class='note-inline'>(問)</span>總不與麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>巨靈擡手無多子　分破華山千萬重</div>
<div class='lg-row'>一段生涯六不收　從前萬法盡非儔</div>
<div class='lg-row'>輕輕擘破三千界　直待恒河水逆流</div>
<div class='lg-row'>九曲黃河直指君　分明全不涉途程</div>
<div class='lg-row'>不知白日青天裏　開眼許多迷路人</div>
<div class='lg-row'>東晉遠公曾結社　遺民房翥總奇才</div>
<div class='lg-row'>淵明入會多耽飲　今晚休杯歸去來</div>
</div><p style="margin-left:1em">知見不生。返照還源。本性離言詮。見聞覺知。無正無偏。無垢無淨。無缺無圓靈光皎皎。杲日正當天。</p>

<div class="lg regular"><div class='lg-row'>知見度眾生　眾生亦復盲　如來非法相</div>
<div class='lg-row'>方到涅槃城</div>
</div></div>
<div class='div-other'><a id='mulu45' />
<p class='h2'>○知見不生分第三十一</p><p>須菩提。若人言。佛說我見人見眾生見壽者見。須菩提。於意云何。是人解我所說義不。不也。世尊是人不解如來所說義。何以故。世尊說我見人見眾生見壽者見。即非我見人見眾生見壽者見。是名我見人見眾生見壽者見。須菩提。發阿耨多羅三藐三菩提心者。於一切法。應如是知。如是見。如是信解。不生法相。須菩提。所言法相者。如來說。即非法相。是名法相。</p>
<p><span class='note-inline'>(白)</span>若著見聞覺知。不解如來妙義。悟無我人壽命。還同陽燄空華。楞嚴云。知見立知。即無明本。知見無見。斯即涅槃。</p>
<p style="margin-left:1em"><span class='note-inline'>(問)</span>只如法相不生時。還信解麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>大千沙界海中漚　一切聖賢如電拂</div>
<div class='lg-row'>法空非我道非親　樹倒藤枯笑轉新</div>
<div class='lg-row'>風埽止啼黃葉盡　千林全體露天真</div>
<div class='lg-row'>朝日忙忙暮日忙　眾生何不早思量</div>
<div class='lg-row'>人如春夢終須短　命若風燈豈久長</div>
<div class='lg-row'>淨土緣生稱本懷　一靈更不墮脆胎</div>
<div class='lg-row'>法身解脫俱齊等　瞥地回頭歸去來</div>
</div><p style="margin-left:1em">應化非真。如露如電。有為法不牢堅。住相布施。果報人天。持經四句。入聖超凡。頻頻轉念。金剛體最堅。</p>

<div class="lg regular"><div class='lg-row'>演說四句偈　六度<span class='corr'>已</span>為初　縱橫無罣礙</div>
<div class='lg-row'>般若自如如</div>
</div></div>
<div class='div-other'><a id='mulu46' />
<p class='h2'>○應化非真分第三十二</p><p>須菩提。若有人。以滿無量阿僧祇世界。七寶持用布施。若有善男子善女人。發菩提心者。持於此經乃至四句偈等。受持讀誦。為人演說。其福勝彼。云何為人演說。不取於相。如如不動。何以故。</p>

<div class="lg regular"><div class='lg-row'>一切有為法　如夢幻泡影　如露亦如電</div>
<div class='lg-row'>應作如是觀</div>
</div><p><span class='note-inline'>(白)</span>施七寶滿僧祇福有求。而即妄持此經演四句。雖德勝而非真。宴坐水月。道場成就。空華佛事。度幻化之舍識。證寂滅之菩提。凡情聖解俱空。生死涅槃如夢。昔梁武帝。請傅大士講經。大士揮案。一聲便乃下座。如斯洪範。千古分明。不悋弘慈。當機辯著。噫大士揮尺請經。猶是曲埀方便。美則甚美。了則未了。若論最上頓宗。直是不通凡聖。以金剛王寶劒。盡情埽蕩無餘一任渠。明來暗來。四方八面。來普教他。休去歇去。一念萬年去。</p>
<p style="margin-left:1em"><span class='note-inline'>(問)</span>雖然如是旦道末後一句。誰堪奉行<span class='note-inline'>(咄)</span>。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>直得虗空悉消殞　天龍八部遍流通</div>
<div class='lg-row'>空生疊疊窮迷妄　大覺重重說偈言</div>
<div class='lg-row'>末後了然超百億　明如杲日曜乾坤</div>
<div class='lg-row'>直截根源說與君　了無些子涉情塵</div>
<div class='lg-row'>奈何蹉過西來意　猶道休將景示人</div>
<div class='lg-row'>極樂家鄉甚玅哉　無諸憂苦樂常諧</div>
<div class='lg-row'>因談果海圓音徹　時禮金容歸去來</div>
</div><p style="margin-left:1em">金剛般若。六度根源。內外最牢堅。三千大千。萬古流傳。雙林默語。祖祖重宣。開示悟入。眾生大有緣。</p>

<div class="lg regular"><div class='lg-row'>說破無生話　決定住西方　彌陀極樂國</div>
<div class='lg-row'>常聞般若香</div>
</div><p>佛說是經<span class='corr'>已</span>。長老須菩提。及諸比丘。比丘尼。優婆塞。優婆夷。一切世間天人。阿脩羅。聞佛所說。皆大歡喜。信受奉行。</p>
<p>金剛般若波羅蜜經</p>
</div>
<div class='div-other'><a id='mulu47' /><p><span class='note-inline'>(白)</span>觀之為言內心覺照。其在般若心經。則首云。觀自在菩薩。行深般若波羅蜜多時。照見五蘊皆空。在此經則終以如是觀。如發菩提心者印證諸法空義。學者勿以肉眼觀之而會之。則為親參黃面矣。凡諸聞者。莫不頓然開悟。無量歡喜。信而受之。奉而行之。</p>
<p style="margin-left:1em"><span class='note-inline'>(問)</span>且道信受奉行箇甚麼。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>觸目對陽真般若　山河全露法王身</div>
<div class='lg-row'>五千來字玅難量　八百餘家解漫說</div>
<div class='lg-row'>珍重諸人休外覔　回光直下自承當</div>
<div class='lg-row'>鬼神稽首聽經聲　玅悟圓通萬法明</div>
<div class='lg-row'>從此諸人如會得　這回更不問前程</div>
<div class='lg-row'>人身得處最為難　莫把浮生過等閑</div>
<div class='lg-row'>直須籍金剛三昧力　直教打破死生關</div>
</div><p style="margin-left:1em">三十二分。分分全真言。下好惺惺。四流浪息。六國安寧。朝看暮轉。㧞屑抽釘。春雷震響推倒望舟亭。</p>

<div class="lg regular"><div class='lg-row'>龍樓鳳閣地　鹿苑法王經　二本皆相似</div>
<div class='lg-row'>合掌志心聽</div>
</div></div></div>
<div class='div-other'><a id='mulu48' />
<p class='h1'>補闕真言</p><p class="dharani">南謨喝囉怛那哆囉夜耶。佉囉佉囉。俱住俱住摩囉摩囉。虎囉吽。賀賀蘇怛拏吽潑沫拏娑婆阿</p>
<p><span class='note-inline'>(白)</span>今同善眾。共閱最上乘經。慶幸。今<span class='note-inline'>(宵朝)</span>佛事時。當滿散普集。良因莊嚴會首之福田。成就無窮之善果。</p>
<p style="margin-left:1em"><span class='note-inline'>(問)</span>此事且止。試問諸人這一場會業作麼施行。還會得麼。</p>
<p style="margin-left:1em"><span class='note-inline'>(答)</span></p>
<p class="lg-abnormal"><div class='lg-row'>拈起則佛覷不破　展開則法界難藏</div>
</p><p><span class='corr'>若</span>能直下承當。管取本來具足。雖然如是。猶涉途程。</p>
<p style="margin-left:1em"><span class='note-inline'>(問)</span>且道如何。即今兩手分付。又作麼生道<span class='note-inline'>(咦)</span>。</p>
<p style="margin-left:1em"><span class='note-inline'>(答)</span></p>

<div class="lg regular"><div class='lg-row'>言言見諦言非有　句句超宗句本無</div>
<div class='lg-row'>金剛本體湛然虗　把斷牢關一物無</div>
<div class='lg-row'>若要山僧通線路　諸人收取護身符</div>
<div class='lg-row'>閻王本是平等君　不愛民財只取人</div>
<div class='lg-row'>陰司若用錢打當　貧者先亡富者存</div>
<div class='lg-row'>西方極樂景幽深　寶綱光騰百萬尋</div>
<div class='lg-row'>菩薩為隣談玅旨　聲聞作伴演圓音</div>
</div><p style="margin-left:1em">良緣眾等。略聽些箇般若大摩訶行住坐臥。不離這箇。人人本具。非我非他。諸人薦取。今生莫蹉過。</p>

<div class="lg regular"><div class='lg-row'>摩訶空最大　最大是摩訶　般若波羅蜜</div>
<div class='lg-row'>撒手見彌陀</div>
</div></div>
<div class='div-other'><a id='mulu49' />
<p class='h1'>摩訶般若波羅蜜多心經</p><p>觀自在菩薩。行深般若波羅蜜多時照見。五蘊皆空。度一切苦厄。舍利子。色不異空。空不異色。色即是空。空即是色。受想行識。亦復如是。舍利子。是諸取法空相。不生不滅。不垢不淨。不增不減。是故空中無色。無受想行識。無眼耳鼻舌身意。無色聲香味觸法。無眼界乃至無意識界。無無明亦無無明盡。乃至無老死。亦無老死盡。無苦集滅道。無智亦無得。以無所得故。菩提薩埵。依般若波羅蜜多故。心無罣礙。無罣礙故。無有恐佈。遠離顛倒夢想。究竟涅槃。三世諸佛。依般若波羅蜜多故。得阿耨多羅三藐三菩提。故知般若波羅蜜多。是大神呪。是大明呪。是無人上呪。是無等等呪。能除一切苦。真實不虗。故說般若波羅蜜多呪即說呪曰。</p>
<p class="dharani">揭諦揭諦。波羅揭諦。波羅僧揭諦。菩提薩婆阿</p>
<p><span class='note-inline'>(白)</span>夫欲了最上大乘。須具金剛正眼。看釋迦老。與須菩提。顯大機。施大用。聚須彌山王等七寶。碎大千沙界。若微塵盡僧祇劫。布施將來。獨最上乘。無法可得直得人天胆喪魔外心寒。俱能捨命。承當依舊。白雲萬里。所以解此經者。八百餘家。頌此經者。不滿屈指。蓋古人錯答一字尚墮野孤。謬誦此經。應入地獄。<span class='note-inline'>(宗鏡)</span>自惟。不入地獄。何由極濟羣生。既能為法忘軀。豈避迷天逆罪。撗按寶釰。重說偈言。摧涅槃心。滅正法眼。埽除知見。截斷命根。堪報不報之恩。用酬難酬之德。</p>

<div class="lg regular"><div class='lg-row'>四十九年成露布　五千餘卷盡言詮</div>
<div class='lg-row'>玅明一句威音外　折角泥牛雪裏眠</div>
<div class='lg-row'>阿彌陀佛色光輝　白毫宛轉五須彌</div>
<div class='lg-row'>頂上旋螺青絲髮　三十二種相巍巍</div>
<div class='lg-row'>銷唱金經滿散緣　四施今辰福無邊</div>
<div class='lg-row'>合會眾等齊修證　見聞薰種<span class='corr'>已</span>周圓</div>
</div><p style="margin-left:1em">道場圓滿。不可思議。人人用心機。銷唱金經。佛聖徧知上祝皇帝聖壽萬歲法界有情同生極樂國南無一乘宗。無量義真空玅有金剛般若經。</p>
</div>
<div class='div-other'><a id='mulu50' />
<p class='h1'>至此隨意回向</p><p>伏願。經聲琅琅。上徹穹蒼。梵語玲玲。下通幽府。一願刀山落刀。二願劒樹摧鋒。三願爐炭收燄。四願河江浪息。鍼咽餓鬼。永絕饑虗。鱗角羽毛。莫相食噉。惡暈變怪。埽出天門。異獸靈魑。潛藏地穴。囚徒禁繫。願降天恩。疾病纏身。早逢良藥。盲者聾者。願見願聞。跛者啞者。能行能語。懷孕婦人。願子母團圓。征客遠行。早還家國。貧窮下賤惡業眾生。誤殺故傷一切冤尤。並皆消釋。金剛威力。洗滌身心。般若威光。照臨寶座。舉足下足。皆是佛地。更願。七祖先亡。離苦生天。地獄罪苦。悉皆解脫。以及此不盡功德。上報四思。下資三有法界有情。齊登正覺。川老頌云。如飢得食。渴得漿。病得瘥。熱得凉。貪人得寶。嬰兒見娘。飄舟到岸。孤客遠鄉。早逢甘澤。國有忠良。四夷拱手。八表來降。頭頭總是。物物全彰。古本凡聖。地獄天堂。東西南北。不用思量。利塵沙界諸群品。盡入金剛大道場。</p>

<div class="lg regular"><div class='lg-row'>三塗永息常時苦　六趣休隨汩沒因</div>
<div class='lg-row'>恒沙舍識悟真如　一切有情登彼岸</div>
<div class='lg-row'>乃至虗空世界盡　眾生及業煩惱盡</div>
<div class='lg-row'>如是四法廣無邊　願今回向亦如是</div>
</div>
<ul class="">
<li>南無安養國極樂界<span class="note-inline">(一真實際性識圓明)</span>彌陀佛</li>

<li>南無安養國極樂界<span class="note-inline">(二空雙證法報化身)</span>彌陀佛</li>

<li>南無安養國極樂界<span class="note-inline">(三根祇園演讚真誠)</span>彌陀佛</li>

<li>南無安養國極樂界<span class="note-inline">(四華微妙香潔彩雲)</span>彌陀佛</li>

<li>南無安養國極樂界<span class="note-inline">(五濁惡世離垢超昇)</span>彌陀佛</li>

<li>南無安養國極樂界<span class="note-inline">(六聲佛號一念西生)</span>彌陀佛</li>

<li>南無安養國極樂界<span class="note-inline">(七珍林內菩薩來迎)</span>彌陀佛</li>

<li>南無安養國極樂界<span class="note-inline">(八功德水洗蕩根塵)</span>彌陀佛</li>

<li>南無安養國極樂界<span class="note-inline">(九蓮臺畔次第化生)</span>彌陀佛</li>

<li>南無安養國極樂界<span class="note-inline">(十聲佛號頓悟超昇)</span>彌陀佛</li>
</ul>
<div class="lg regular"><div class='lg-row'>宣卷功德<span class='corr'>已</span>周圓　曰向三寶眾龍天</div>
<div class='lg-row'>見聞盡悟真空理　大眾同歸般若船</div>
<div class='lg-row'>十方三世一切佛　文殊普賢觀自在</div>
<div class='lg-row'>諸尊菩薩摩訶薩　摩訶般若波羅蜜</div>
</div></div>
<p class='juan'>銷釋金剛經科儀<span class='note-inline'>(終)</span></p>
<div class='div-w'>
<div class="lg regular"><div class='lg-row'>唐僧取經往西天　一去十萬零八千</div>
<div class='lg-row'>昔日如來金口演　至今拈起又重宣</div>
</div><p style="margin-left:0em;text-indent:1em">[言*奉]經<span class='corr'>已</span>畢。禮當懺悔。眾等隨意[言*奉]十懺經文。</p>
<p style="margin-left:1em;text-indent:-1em">懺悔<span class='corr'>已</span>。畢禮當報佛祖洪恩　眾等隨意[言*奉]十報經文。</p>
<p style="margin-left:1em;text-indent:-1em">報恩<span class='corr'>已</span>畢。眾等隨意[言*奉]摩訶般若波羅蜜多心經結。</p>
<p style="margin-left:1em">結經偈。</p>

<div class="lg regular"><div class='lg-row'>願以此功德　普及於一切　我等與眾生</div>
<div class='lg-row'>皆共成佛道</div>
</div><p style="margin-left:0em;text-indent:1em">道光乙未年孟夏奉佛弟子心僧談<span class='note-inline'>(建基)</span>薰盥敬錄</p>
</div>
</div><!-- end of div[@id='body'] -->
</body></html>