<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>證道歌頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1291-A 南明泉頌永嘉證道謌序</p><p>我聞。如來善護念諸菩薩以心。善付囑諸菩薩以法。心之所示。言所不能該。法之所傳。意所不能盡。即言即意。皆諸妄想。離言意者。亦復如是。不即不離。種種平等。不墮於無。不麗於有。言意兩忘。而心法得矣。夫法本無為。對境而立。心非有相。隨物而現。故前際不來。後際不去。其於今也。如轉輪。如流水。不流不轉。而亦不住。不住則無在也。無在而無不在。是真常住者也。而昧者不知。乃以色見如來。以音聲求如來。豈不謬哉。永嘉禪師證道歌。其深於道矣。然道無所事於證也。而永嘉方且嘵嘵。而與世俗辯者。彼豈累於言意為哉。惟如來不厭世間。而入涅槃。不去文字。而住解脫。不斷煩惱。而流出一切真如菩提。永嘉蓋得諸此而<span class='corr'>已</span>。南明禪師泉公。昔居千頃。復頌證道歌。成三百二十篇。嗚呼。發如來大智慧海。使人皆得望其涯涘。而泝其流。不絕諸念。不著諸相。不外諸因緣。普以吾覺。悅可眾心。何其盛哉。觀其頌。而吾無能惜其狂言。故為之序云。</p>
<p>時熈寧十年丁巳七月　括蒼　吳庸天用　序</p>
</div>
<div class='div-other'><a id='mulu2' />No. 1291
<p class='juan'><a id='mulu3' />永嘉真覺禪師證道歌</p><p class="byline">千頃山沙門　法泉　繼頌</p></div>
<div class='div-orig'><p>證道歌。</p>
</div>
<div class='div-commentary'><p style="margin-left:1em">歌此曲。涅槃會上曾親囑。金色頭陀笑不休。數朵青山對茅屋。</p>
</div>
<div class='div-orig'><p>君不見。</p>
</div>
<div class='div-commentary'><p style="margin-left:1em">是何顏。擬議思量隔亂山。從此曹磎門外句。依前流落向人間。</p>
</div>
<div class='div-orig'><p>絕學無為閑道人。</p>
</div>
<div class='div-commentary'><p style="margin-left:1em">雲蹤鶴態何依托。春深幽鳥不歸來。嵓畔羣花自開落。</p>
</div>
<div class='div-orig'><p>不除妄想不求真。</p>
</div>
<div class='div-commentary'><p style="margin-left:1em">真妄都如鏡裏塵。打破虗空光影斷。此時方見本來人。</p>
</div>
<div class='div-orig'><p>無明實性即佛性。</p>
</div>
<div class='div-commentary'><p style="margin-left:1em">兩處由來強立名。四海晏清時雨足。不勞野老賀升平。</p>
</div>
<div class='div-orig'><p>幻化空身即法身。</p>
</div>
<div class='div-commentary'><p style="margin-left:1em">若了法身無內外。疥狗泥豬却共知。三世如來曾不會。</p>
</div>
<div class='div-orig'><p>法身覺了無一物。</p>
</div>
<div class='div-commentary'><p style="margin-left:1em">瑩若晴空絕點霞。因憶靈山當日事。攜笻春徑踏殘花。</p>
</div>
<div class='div-orig'><p>本源自性天真佛。</p>
</div>
<div class='div-commentary'><p style="margin-left:1em">目若青蓮齒似珂。未識慈尊須急去。迴頭鷂子過新羅。</p>
</div>
<div class='div-orig'><p>五陰浮雲空去來。</p>
</div>
<div class='div-commentary'><p style="margin-left:1em">英英似有還非實。西風一陣埽無蹤。萬里山河共晴日。</p>
</div>
<div class='div-orig'><p>三毒水泡虗出沒。</p>
</div>
<div class='div-commentary'><p style="margin-left:1em">起滅無蹤不可窮。勿謂水泡名相異。千波萬浪盡朝宗。</p>
</div>
<div class='div-orig'><p>證實相。</p>
</div>
<div class='div-commentary'><p style="margin-left:1em">絕離微。不在東邊不在西。最好江南三二月。折花風暖鷓鴣啼。</p>
</div>
<div class='div-orig'><p>無人法。</p>
</div>
<div class='div-commentary'><p style="margin-left:1em">只此人。見說今年直是貧。舉目<span class='corr'>已</span>無依倚處。金剛門外尚含瞋。</p>
</div>
<div class='div-orig'><p>剎那滅却阿鼻業。</p>
</div>
<div class='div-commentary'><p style="margin-left:1em">休言善惡不同途。須知罪性猶霜雪。慧日才昇一點無。</p>
</div>
<div class='div-orig'><p>若將妄語誑眾生。</p>
</div>
<div class='div-commentary'><p style="margin-left:1em">自<span class='corr'>己</span>何緣能出離。此心終日類孤舟。只欲含靈免淪墜。</p>
</div>
<div class='div-orig'><p>自招拔舌塵沙劫。</p>
</div>
<div class='div-commentary'><p style="margin-left:1em">莫大之恩豈易酧。對此翻憐遠遊子。光陰喪盡不迴頭。</p>
</div>
<div class='div-orig'><p>頓覺了。</p>
</div>
<div class='div-commentary'><p style="margin-left:1em">即忘筌。依舊眉毛在眼邊。向上機關何足道。飢來喫食困來眠。</p>
</div>
<div class='div-orig'><p>如來禪。</p>
</div>
<div class='div-commentary'><p style="margin-left:1em">須密悟。寂靜無為超四句。團扇雖將擬月輪。俊鷹不打籬邊兔。</p>
</div>
<div class='div-orig'><p>六度萬行體中圓。</p>
</div>
<div class='div-commentary'><p style="margin-left:1em">真體無勞辨同別。萬水蟾光任去留。皎皎天心唯一月。</p>
</div>
<div class='div-orig'><p>夢裏明明有六趣。</p>
</div>
<div class='div-commentary'><p style="margin-left:1em">苦樂相交不暫停。欲出輪迴生死海。須從北斗望南星。</p>
</div>
<div class='div-orig'><p>覺後空空無大千。</p>
</div>
<div class='div-commentary'><p style="margin-left:1em">始信從前自拘縛。如今要識本來空。門外青山倚寥廓。</p>
</div>
<div class='div-orig'><p>無罪福。</p>
</div>
<div class='div-commentary'><p style="margin-left:1em">妄真捐。皎月當秋莫喻圓。仗劍文殊猶不見。豈容生死到伊邊。</p>
</div>
<div class='div-orig'><p>無損益。</p>
</div>
<div class='div-commentary'><p style="margin-left:1em">更何疑。佛祖從來自不知。南北東西無間斷。鳥窠空把布毛吹。</p>
</div>
<div class='div-orig'><p>寂滅性中莫問覓。</p>
</div>
<div class='div-commentary'><p style="margin-left:1em">坐斷千峯過者難。莫訝空堂無客到。從來不許外人看。</p>
</div>
<div class='div-orig'><p>比來塵鏡未曾磨。</p>
</div>
<div class='div-commentary'><p style="margin-left:1em">心垢為緣漸昏黑。神膏點出一堂寒。始信靈光非外傳。</p>
</div>
<div class='div-orig'><p>今日分明須剖析。</p>
</div>
<div class='div-commentary'><p style="margin-left:1em">爭肯區區徇世情。決散浮雲孤月上。大千沙界一時明。</p>
</div>
<div class='div-orig'><p>誰無念。</p>
</div>
<div class='div-commentary'><p style="margin-left:1em">念皆真。若了真真未出塵。到岸捨舟常式事。何須更問渡頭人。</p>
</div>
<div class='div-orig'><p>誰無生。</p>
</div>
<div class='div-commentary'><p style="margin-left:1em">生是妄。妄起無根即實相。一夜曹溪水逆流。平人無生限隨波浪。</p>
</div>
<div class='div-orig'><p>若實無生無不生。</p>
</div>
<div class='div-commentary'><p style="margin-left:1em">生生豈與無生異。無不生時一物無。欲識無生萬法是。</p>
</div>
<div class='div-orig'><p>喚取機關木人問。</p>
</div>
<div class='div-commentary'><p style="margin-left:1em">此理從來不屬知。若謂無知是真道。秋風臺殿黍離離。</p>
</div>
<div class='div-orig'><p>求佛施功早晚成。</p>
</div>
<div class='div-commentary'><p style="margin-left:1em">無證無修功自久。看取虗空滿目前。豈容捉搦隨人手。</p>
</div>
<div class='div-orig'><p>放四大。</p>
</div>
<div class='div-commentary'><p style="margin-left:1em">獨坐獨行無罣礙。破席閑拖向日眠。何心更覓超三界。</p>
</div>
<div class='div-orig'><p>莫把捉。</p>
</div>
<div class='div-commentary'><p style="margin-left:1em">翦翦規規成大錯。欲將心意學修行。大虗豈解生頭角。</p>
</div>
<div class='div-orig'><p>寂滅性中隨飲啄。</p>
</div>
<div class='div-commentary'><p style="margin-left:1em">無思無慮混時流。曾餐一粒家田米。直至如今飽未休。</p>
</div>
<div class='div-orig'><p>諸行無常一切空。</p>
</div>
<div class='div-commentary'><p style="margin-left:1em">緣起緣終性本同。欲捨緣生求實義。猶如問北却行東。</p>
</div>
<div class='div-orig'><p>即是如來大圓覺。</p>
</div>
<div class='div-commentary'><p style="margin-left:1em">更無一物可雌黃。倚簷山色連雲翠。出檻花枝帶露香。</p>
</div>
<div class='div-orig'><p>決定說。</p>
</div>
<div class='div-commentary'><p style="margin-left:1em">莫狐疑。直下承當<span class='corr'>已</span>是遲。香嚴當日成何事。擊竹徒言上上機。</p>
</div>
<div class='div-orig'><p>表真乘。</p>
</div>
<div class='div-commentary'><p style="margin-left:1em">不虗偽。攝盡塵沙無量義。堅密長如百鍊金。剛鎚猛燄徒相試。</p>
</div>
<div class='div-orig'><p>有人不肯任情徵。</p>
</div>
<div class='div-commentary'><p style="margin-left:1em">意句交馳千萬狀。園裏花枝任短長。青帝春風還一樣。</p>
</div>
<div class='div-orig'><p>直截根源佛所印。</p>
</div>
<div class='div-commentary'><p style="margin-left:1em">電轉風行頃刻間。火急歸來莫迴顧。須臾寒日下西山。</p>
</div>
<div class='div-orig'><p>摘葉尋枝我不能。</p>
</div>
<div class='div-commentary'><p style="margin-left:1em">數去飜來何所得。可憐遊子逐芳菲。不覺紅塵蠧顏色。</p>
</div>
<div class='div-orig'><p>摩尼珠。</p>
</div>
<div class='div-commentary'><p style="margin-left:1em">本無瑕纇絕精麤。月白風清去年夜。一帆飛過洞庭湖。</p>
</div>
<div class='div-orig'><p>人不識。</p>
</div>
<div class='div-commentary'><p style="margin-left:1em">無量劫來至今日。放下皮囊子細看。不須向外空尋覓。</p>
</div>
<div class='div-orig'><p>如來藏裏親収得。</p>
</div>
<div class='div-commentary'><p style="margin-left:1em">要識如來藏也麼。酸酒冷茶三五醆。長江風急浪花多。</p>
</div>
<div class='div-orig'><p>六般神用空不空。</p>
</div>
<div class='div-commentary'><p style="margin-left:1em">在聖在凡無異質。不二門開任往還。何須更問維摩詰。</p>
</div>
<div class='div-orig'><p>一顆圓光色非色。</p>
</div>
<div class='div-commentary'><p style="margin-left:1em">那律能觀不易觀。正體從來誰得見。風高天地雪霜寒。</p>
</div>
<div class='div-orig'><p>淨五眼。</p>
</div>
<div class='div-commentary'><p style="margin-left:1em">異還同。萬別千差畢竟空。誰知塵劫無窮事。如視菴摩在掌中。</p>
</div>
<div class='div-orig'><p>得五力。</p>
</div>
<div class='div-commentary'><p style="margin-left:1em">是真修。去去長依聖道流。直趣菩提心匪席。有何魔外敢擡頭。</p>
</div>
<div class='div-orig'><p>唯證乃知難可測。</p>
</div>
<div class='div-commentary'><p style="margin-left:1em">一點孤明若大陽。盲者不知光所在。低頭冷坐暗思量。</p>
</div>
<div class='div-orig'><p>鏡裏看形見不難。</p>
</div>
<div class='div-commentary'><p style="margin-left:1em">顏容雖似還非實。欲識當年舊主人。剔起眉毛在今日。</p>
</div>
<div class='div-orig'><p>水中捉月爭拈得。</p>
</div>
<div class='div-commentary'><p style="margin-left:1em">真月何甞在水中。但得癡猨狂解息。江河淮濟一時通。</p>
</div>
<div class='div-orig'><p>常獨行。</p>
</div>
<div class='div-commentary'><p style="margin-left:1em">過得潼關罷問程。一徑森森人不到。黃金殿上綠苔生。</p>
</div>
<div class='div-orig'><p>常獨步。</p>
</div>
<div class='div-commentary'><p style="margin-left:1em">從前更勿別門戶。何言寒山愛遠遊。如今忘却來時路。</p>
</div>
<div class='div-orig'><p>達者同遊涅槃路。</p>
</div>
<div class='div-commentary'><p style="margin-left:1em">看來皎皎勿遮攔。古今履踐何曾息。遊子休言下脚難。</p>
</div>
<div class='div-orig'><p>調古神清風自高。</p>
</div>
<div class='div-commentary'><p style="margin-left:1em">若涉絲毫未相許。妙峯頂上忽逢時。不與白雲為伴侶。</p>
</div>
<div class='div-orig'><p>貌顇骨剛人不顧。</p>
</div>
<div class='div-commentary'><p style="margin-left:1em">取相凡夫豈易猜。子貢不知蔾藿味。空馳駟馬入門來。</p>
</div>
<div class='div-orig'><p>窮釋子。</p>
</div>
<div class='div-commentary'><p style="margin-left:1em">續真風。三世如來格調同。莫訝通身無所有。伊家活計本來空。</p>
</div>
<div class='div-orig'><p>口稱貧。</p>
</div>
<div class='div-commentary'><p style="margin-left:1em">心煥爾。城市山林無所止。著箇孃生破布衫。幾經劫火長如此。</p>
</div>
<div class='div-orig'><p>實是身貧道不貧。</p>
</div>
<div class='div-commentary'><p style="margin-left:1em">囊無一物度青春。報爾世人休取相。一番拈起一番新。</p>
</div>
<div class='div-orig'><p>貧即身常披縷褐。</p>
</div>
<div class='div-commentary'><p style="margin-left:1em">相逢不用笑繿縿。有時抖擻閑提起。勝得空披錦綉衫。</p>
</div>
<div class='div-orig'><p>道即心藏無價珍。</p>
</div>
<div class='div-commentary'><p style="margin-left:1em">世出世間難可比。五蘊山前著眼看。點著不來千萬里。</p>
</div>
<div class='div-orig'><p>無價珍。</p>
</div>
<div class='div-commentary'><p style="margin-left:1em">寶之寶。搜徧龍宮無處討。直饒舶主善機宜。開口論量定相惱。</p>
</div>
<div class='div-orig'><p>用無盡。</p>
</div>
<div class='div-commentary'><p style="margin-left:1em">豈能過。今古源源若逝波。悲願所薰方至此。毗耶香飯未為多。</p>
</div>
<div class='div-orig'><p>利物應形終悋。</p>
</div>
<div class='div-commentary'><p style="margin-left:1em">還似龍王降雨初。舉意風雲天下遍。有何花木不沾濡。</p>
</div>
<div class='div-orig'><p>三身四智體中圓。</p>
</div>
<div class='div-commentary'><p style="margin-left:1em">此體從來無有二。若於自性絕追求。萬種名言非實義。</p>
</div>
<div class='div-orig'><p>八解六通心地印。</p>
</div>
<div class='div-commentary'><p style="margin-left:1em">泥水空三用莫齊。獨有鐵牛曾搭處。竹林東畔石橋西。</p>
</div>
<div class='div-orig'><p>上士一決一切了。</p>
</div>
<div class='div-commentary'><p style="margin-left:1em">勢若崩山不小留。豈似刻舟求劍者。舟移猶自守船頭。</p>
</div>
<div class='div-orig'><p>中下多聞多不信。</p>
</div>
<div class='div-commentary'><p style="margin-left:1em">只為離家歲月長。勸爾從今息求索。自有珍財滿故鄉。</p>
</div>
<div class='div-orig'><p>但自懷中解垢衣。</p>
</div>
<div class='div-commentary'><p style="margin-left:1em">此衣從來亦無價。如今線綻體全彰。更莫區區尋縫罅。</p>
</div>
<div class='div-orig'><p>誰能向外誇精進。</p>
</div>
<div class='div-commentary'><p style="margin-left:1em">取捨心生染汙人。桃源洞裏花開處。不待東風自有春。</p>
</div>
<div class='div-orig'><p>從他謗。</p>
</div>
<div class='div-commentary'><p style="margin-left:1em">意安寧。一切言語但風聲。木人花鳥曾相遇。彼若無情自不驚。</p>
</div>
<div class='div-orig'><p>任他非。</p>
</div>
<div class='div-commentary'><p style="margin-left:1em">非亦是。非是何曾達了義。了義將何為指陳。春深花落莓苔地。</p>
</div>
<div class='div-orig'><p>把火燒天徒自疲。</p>
</div>
<div class='div-commentary'><p style="margin-left:1em">蒼蒼豈解生煩惱。若將自<span class='corr'>己</span>合虗空。即是如來真實道。</p>
</div>
<div class='div-orig'><p>我聞恰似飲甘露。</p>
</div>
<div class='div-commentary'><p style="margin-left:1em">一滴能令萬病消。高臥山堂寂無事。任他今日又明朝。</p>
</div>
<div class='div-orig'><p>消融頓入不思議。</p>
</div>
<div class='div-commentary'><p style="margin-left:1em">如今不必更消融。直下分明猛提取。數竿脩竹一堂風。</p>
</div>
<div class='div-orig'><p>觀惡言。</p>
</div>
<div class='div-commentary'><p style="margin-left:1em">若了無言理不偏。幾度江風連日起。未聞沈却釣魚船。</p>
</div>
<div class='div-orig'><p>是功德。</p>
</div>
<div class='div-commentary'><p style="margin-left:1em">慧劍親揮煩惱賊。煙塵埽盡却歸來。一色一香皆淨國。</p>
</div>
<div class='div-orig'><p>此即成吾善知識。</p>
</div>
<div class='div-commentary'><p style="margin-left:1em">忍心如幻攪無痕。達多親授靈山記。銘骨如何報此恩。</p>
</div>
<div class='div-orig'><p>不因訕謗起怨親。</p>
</div>
<div class='div-commentary'><p style="margin-left:1em">爭識曹溪路上人。曾渡流沙天未曉。至今滿面是埃塵。</p>
</div>
<div class='div-orig'><p>何表無生慈忍力。</p>
</div>
<div class='div-commentary'><p style="margin-left:1em">無生自證忍還忘。年來老大歸何處。剎剎塵塵是故鄉。</p>
</div>
<div class='div-orig'><p>宗亦通。</p>
</div>
<div class='div-commentary'><p style="margin-left:1em">真秘訣。摩竭當年曾為說。文殊撞倒老維摩。至今有理難分雪。</p>
</div>
<div class='div-orig'><p>說亦通。</p>
</div>
<div class='div-commentary'><p style="margin-left:1em">義無量。應感隨機為宣暢。若得因言達本根。止啼黃葉知虗妄。</p>
</div>
<div class='div-orig'><p>定慧圓明不滯空。</p>
</div>
<div class='div-commentary'><p style="margin-left:1em">上下悠悠無覓處。有時自與白雲來。昨夜還隨明月去。</p>
</div>
<div class='div-orig'><p>非但我今獨達了。</p>
</div>
<div class='div-commentary'><p style="margin-left:1em">是我何甞落見知。有我直應還未達。若言無我更愚癡。</p>
</div>
<div class='div-orig'><p>恒沙諸佛體皆同。</p>
</div>
<div class='div-commentary'><p style="margin-left:1em">此體從來無間斷。欲知此體為君宣。漁人笑立蘆花岸。</p>
</div>
<div class='div-orig'><p>師子吼。</p>
</div>
<div class='div-commentary'><p style="margin-left:1em">響而圓。振徹幽微力自全。有情昏暗蒙開曉。長似春雷發半天。</p>
</div>
<div class='div-orig'><p>無畏說。</p>
</div>
<div class='div-commentary'><p style="margin-left:1em">不迂斜。凡聖都如病眼花。荊棘林中啟行路。相將共到法王家。</p>
</div>
<div class='div-orig'><p>百獸聞之皆腦裂。</p>
</div>
<div class='div-commentary'><p style="margin-left:1em">還如魔眾聞真說。愁怖歸來失舊容。不知本自無生滅。</p>
</div>
<div class='div-orig'><p>香象奔波失却威。</p>
</div>
<div class='div-commentary'><p style="margin-left:1em">二乘證性還如此。不知煩惱即菩提。自取泥洹厭生死。</p>
</div>
<div class='div-orig'><p>天龍寂聽生忻悅。</p>
</div>
<div class='div-commentary'><p style="margin-left:1em">含生從此盡依歸。幽嵓寂寂不迴首。却向人間著弊衣。</p>
</div>
<div class='div-orig'><p>游江海。</p>
</div>
<div class='div-commentary'><p style="margin-left:1em">窮極淵源興猶在。自有金缾勝寶珠。龍王不用空憂怪。</p>
</div>
<div class='div-orig'><p>涉山川。</p>
</div>
<div class='div-commentary'><p style="margin-left:1em">楖[木*栗]曾分野路煙。今日誰知當日事。有時閑倚草堂前。</p>
</div>
<div class='div-orig'><p>尋師訪道為參禪。</p>
</div>
<div class='div-commentary'><p style="margin-left:1em">何事玄沙不出嶺。嗟爾今人若自欺。撞破頟頭猶未省。</p>
</div>
<div class='div-orig'><p>自從認得曹溪路。</p>
</div>
<div class='div-commentary'><p style="margin-left:1em">鉢袋針筒日日開。若見當年奔逐者。為傳盧老待君來。</p>
</div>
<div class='div-orig'><p>了知生死不相干。</p>
</div>
<div class='div-commentary'><p style="margin-left:1em">若了死生無去住。跋提當日有遺風。雙舉金趺向鶴樹。</p>
</div>
<div class='div-orig'><p>行亦禪。</p>
</div>
<div class='div-commentary'><p style="margin-left:1em">不落中間與二邊。熊耳老師曾漏洩。獨携隻履到西天。</p>
</div>
<div class='div-orig'><p>坐亦禪。</p>
</div>
<div class='div-commentary'><p style="margin-left:1em">非舉非沈豈兀然。遊子不知春<span class='corr'>已</span>去。誤聽黃鸝作杜䳌。</p>
</div>
<div class='div-orig'><p>語默動靜體安然。</p>
</div>
<div class='div-commentary'><p style="margin-left:1em">萬境來侵渾不動。著却當年破草鞋。護身符子全無用。</p>
</div>
<div class='div-orig'><p>縱遇鋒刀常坦坦。</p>
</div>
<div class='div-commentary'><p style="margin-left:1em">蘊空<span class='corr'>已</span>證即亡身。臨危莫訝無憂怖。祖父同家是此人。</p>
</div>
<div class='div-orig'><p>假饒毒藥也閑閑。</p>
</div>
<div class='div-commentary'><p style="margin-left:1em">曾得金人護生訣。只聞凍水怯春風。未見濁泥汙明月。</p>
</div>
<div class='div-orig'><p>我師得見然燈佛。</p>
</div>
<div class='div-commentary'><p style="margin-left:1em">布髮泥塗志不移。今日如來還出現。休言無復似當時。</p>
</div>
<div class='div-orig'><p>多劫曾為忍辱仙。</p>
</div>
<div class='div-commentary'><p style="margin-left:1em">性等虗空離瞋意。寶刀無刃謾持來。幾為歌王悲不<span class='corr'>已</span>。</p>
</div>
<div class='div-orig'><p>幾迴生。</p>
</div>
<div class='div-commentary'><p style="margin-left:1em">長夜冥冥信脚行。改頭換面無窮日。忘却當年舊姓名。</p>
</div>
<div class='div-orig'><p>幾迴死。</p>
</div>
<div class='div-commentary'><p style="margin-left:1em">積骨如山猶未<span class='corr'>已</span>。山前野老若相逢。蛙步不移歸故里。</p>
</div>
<div class='div-orig'><p>生死悠悠無定止。</p>
</div>
<div class='div-commentary'><p style="margin-left:1em">貪癡如酒醉難醒。冥然不記還家路。飄去沈來似水萍。</p>
</div>
<div class='div-orig'><p>自從頓悟了無生。</p>
</div>
<div class='div-commentary'><p style="margin-left:1em">性種熏成斷憎愛。是名是相絕纖毫。海闊山高人不會。</p>
</div>
<div class='div-orig'><p>於諸榮辱何憂喜。</p>
</div>
<div class='div-commentary'><p style="margin-left:1em">如石逢春不變春。試問庭前桃李樹。花開花落為誰人。</p>
</div>
<div class='div-orig'><p>入深山。</p>
</div>
<div class='div-commentary'><p style="margin-left:1em">自樂朝昏養病顏。時人欲識嵓中意。幽禽時與斷雲還。</p>
</div>
<div class='div-orig'><p>住蘭若。</p>
</div>
<div class='div-commentary'><p style="margin-left:1em">遠離塵囂真靜者。請看終日縱心猨。何似深居調意馬。</p>
</div>
<div class='div-orig'><p>岑崟幽邃長松下。</p>
</div>
<div class='div-commentary'><p style="margin-left:1em">一念凝然萬慮灰。塵中一徑連峯頂。誰解偷閒向此來。</p>
</div>
<div class='div-orig'><p>優遊靜坐野僧家。</p>
</div>
<div class='div-commentary'><p style="margin-left:1em">困即閒眠渴即茶。暑往寒來何所有。一條雲衲是生涯。</p>
</div>
<div class='div-orig'><p>閴寂安居實蕭洒。</p>
</div>
<div class='div-commentary'><p style="margin-left:1em">密密行藏不露蹤。千眼頓開無覓處。等閑門下却相逢。</p>
</div>
<div class='div-orig'><p>覺即了。</p>
</div>
<div class='div-commentary'><p style="margin-left:1em">日午三更半夜曉。桃花才謝杏花開。始信從來無欠少。</p>
</div>
<div class='div-orig'><p>不施功。</p>
</div>
<div class='div-commentary'><p style="margin-left:1em">欲識無功恰似風。無瞋無喜無心意。吹沙鼓霧滿晴空。</p>
</div>
<div class='div-orig'><p>一切有為法不同。</p>
</div>
<div class='div-commentary'><p style="margin-left:1em">好滌心源求出離。露滴漚沈瞬息間。浮生萬物皆如是。</p>
</div>
<div class='div-orig'><p>住相布施生天福。</p>
</div>
<div class='div-commentary'><p style="margin-left:1em">玉殿花臺任意過。休言拂石能堅久。若比無生是剎那。</p>
</div>
<div class='div-orig'><p>猶如仰箭射虗空。</p>
</div>
<div class='div-commentary'><p style="margin-left:1em">是箭無由空裏奠。須求實相趣菩提。免向三途換頭面。</p>
</div>
<div class='div-orig'><p>勢力盡。</p>
</div>
<div class='div-commentary'><p style="margin-left:1em">漸傾欹。猶若天人見五衰。憔悴始憂囹辟苦。不似歡園正樂時。</p>
</div>
<div class='div-orig'><p>箭還墜。</p>
</div>
<div class='div-commentary'><p style="margin-left:1em">極方休。識浪飄飄若散漚。還隨習業重牽去。到此何甞得自由。</p>
</div>
<div class='div-orig'><p>招得來生不如意。</p>
</div>
<div class='div-commentary'><p style="margin-left:1em">為因不正果還頗。行檀須使三輪淨。罪福雖靈柰爾何。</p>
</div>
<div class='div-orig'><p>爭似無為實相門。</p>
</div>
<div class='div-commentary'><p style="margin-left:1em">欲知實相實無相。春至幽禽盡日啼。月出漁舟連夜放。</p>
</div>
<div class='div-orig'><p>一超直入如來地。</p>
</div>
<div class='div-commentary'><p style="margin-left:1em">頓證何須滿月容。還似龍門魚化日。一聲雷後覓無蹤。</p>
</div>
<div class='div-orig'><p>但得本。</p>
</div>
<div class='div-commentary'><p style="margin-left:1em">終朝更不勞脣吻。一飽膨朜萬事休。任他人笑無思忖。</p>
</div>
<div class='div-orig'><p>莫愁末。</p>
</div>
<div class='div-commentary'><p style="margin-left:1em">世界無窮都一撮。折脚鐺兒不借人。煑粥煎茶自提掇。</p>
</div>
<div class='div-orig'><p>如淨琉璃含寶月。</p>
</div>
<div class='div-commentary'><p style="margin-left:1em">體用相交璨爾明。有眼不能窺髣髴。無心方見本圓成。</p>
</div>
<div class='div-orig'><p>我今解此如意珠。</p>
</div>
<div class='div-commentary'><p style="margin-left:1em">迸出寒光千萬仞。四生六類恣須求。世界有窮此無盡。</p>
</div>
<div class='div-orig'><p>自利利他終不竭。</p>
</div>
<div class='div-commentary'><p style="margin-left:1em">悲水心花半夜開。金殿玉堂留不住。披毛戴角又重來。</p>
</div>
<div class='div-orig'><p>江月照。</p>
</div>
<div class='div-commentary'><p style="margin-left:1em">衲子家風最為要。夜靜同誰話此心。亂山時有孤猨呌。</p>
</div>
<div class='div-orig'><p>松風吹。</p>
</div>
<div class='div-commentary'><p style="margin-left:1em">拂面蕭蕭無盡時。根下茯苓神入妙。往來樵子幾人知。</p>
</div>
<div class='div-orig'><p>永夜清霄何所為。</p>
</div>
<div class='div-commentary'><p style="margin-left:1em">行時行又坐時坐。馬生雙角瓫生根。終不為君輕說破。</p>
</div>
<div class='div-orig'><p>佛性戒珠心地印。</p>
</div>
<div class='div-commentary'><p style="margin-left:1em">普天帀地勿遺餘。茫茫蠢蠢皆同有。誰道唯傳碧眼胡。</p>
</div>
<div class='div-orig'><p>霧露雲霞體上衣。</p>
</div>
<div class='div-commentary'><p style="margin-left:1em">衣體從來無別號。休言一物不持來。大地山河皆我造。</p>
</div>
<div class='div-orig'><p>降龍鉢。</p>
</div>
<div class='div-commentary'><p style="margin-left:1em">體堅牢。展盡空通莫可迯。大千沙界曾盛去。不怕拏雲萬丈高。</p>
</div>
<div class='div-orig'><p>解虎錫。</p>
</div>
<div class='div-commentary'><p style="margin-left:1em">響遙空。分鬬曾飛入亂峯。不識怨親同一體。謾誇王屋有遺蹤。</p>
</div>
<div class='div-orig'><p>兩鈷金鐶鳴歷歷。</p>
</div>
<div class='div-commentary'><p style="margin-left:1em">只此圓通為指南。若見觀音真住處。方知不在寶陀嵓。</p>
</div>
<div class='div-orig'><p>不是標形虗事持。</p>
</div>
<div class='div-commentary'><p style="margin-left:1em">欲使因聞自迴向。忽於聽處覓無蹤。更看迦葉古時樣。</p>
</div>
<div class='div-orig'><p>如來寶杖親蹤跡。</p>
</div>
<div class='div-commentary'><p style="margin-left:1em">能與生靈斷網羅。兩鈷六鐶雖善表。不識全提未足多。</p>
</div>
<div class='div-orig'><p>不求真。</p>
</div>
<div class='div-commentary'><p style="margin-left:1em">求真便是有疎親。試將金屑安雙眼。雖貴如何不礙人。</p>
</div>
<div class='div-orig'><p>不斷妄。</p>
</div>
<div class='div-commentary'><p style="margin-left:1em">妄與真源同一相。曾看江上弄潮人。未聞愛水嫌波浪。</p>
</div>
<div class='div-orig'><p>了知二法空無相。</p>
</div>
<div class='div-commentary'><p style="margin-left:1em">真妄忘來妄是真。若謂是真還是妄。若忘真妄更愁人。</p>
</div>
<div class='div-orig'><p>無相無空無不空。</p>
</div>
<div class='div-commentary'><p style="margin-left:1em">無去無來無所止。松下清風埽盡苔。茅菴依舊白雲裏。</p>
</div>
<div class='div-orig'><p>即是如來真實相。</p>
</div>
<div class='div-commentary'><p style="margin-left:1em">明月蘆花色莫齊。普眼當時無覓處。夜來和雨宿寒溪。</p>
</div>
<div class='div-orig'><p>心鏡明。</p>
</div>
<div class='div-commentary'><p style="margin-left:1em">耀遐邇。杲日昇空難可比。一片寒光湛不流。大千沙界從茲起。</p>
</div>
<div class='div-orig'><p>鑒無礙。</p>
</div>
<div class='div-commentary'><p style="margin-left:1em">絕毫釐。萬牀千形共不知。寂寂光中人去後。鼻似眉毛是阿誰。</p>
</div>
<div class='div-orig'><p>廓然瑩徹周沙界。</p>
</div>
<div class='div-commentary'><p style="margin-left:1em">相見全非舊日顏。莫謂從來無覓處。有時擺尾上南山。</p>
</div>
<div class='div-orig'><p>萬象森羅影現中。</p>
</div>
<div class='div-commentary'><p style="margin-left:1em">法法非虗亦非實。是名是相本無生。眾毛師子一毛畢。</p>
</div>
<div class='div-orig'><p>一顆圓光非內外。</p>
</div>
<div class='div-commentary'><p style="margin-left:1em">近無形狀遠無垠。兒童不識空名邈。却道團團似月輪。</p>
</div>
<div class='div-orig'><p>豁達空。</p>
</div>
<div class='div-commentary'><p style="margin-left:1em">魔所誘。只言萬物都無有。去路猶賒日<span class='corr'>已</span>西。可憐獨似喪家狗。</p>
</div>
<div class='div-orig'><p>撥因果。</p>
</div>
<div class='div-commentary'><p style="margin-left:1em">更堪傷。迷失夷途暗且狂。苦楚他時親受處。始知善惡業難忘。</p>
</div>
<div class='div-orig'><p>漭漭蕩蕩招殃禍。</p>
</div>
<div class='div-commentary'><p style="margin-left:1em">惡不加悛善不修。無悟無迷開口是。泥犂未到卒難休。</p>
</div>
<div class='div-orig'><p>弃有著空病亦然。</p>
</div>
<div class='div-commentary'><p style="margin-left:1em">背空取有還如是。鉢袋持來夜未央。老盧只見錐頭利。</p>
</div>
<div class='div-orig'><p>猶如避溺而投火。</p>
</div>
<div class='div-commentary'><p style="margin-left:1em">水火雖殊害豈差。若入荒田隨手得。不勞移步便還家。</p>
</div>
<div class='div-orig'><p>捨妄心。</p>
</div>
<div class='div-commentary'><p style="margin-left:1em">將心除妄妄還深。了妄即真真不有。一條麻線兩條針。</p>
</div>
<div class='div-orig'><p>取真理。</p>
</div>
<div class='div-commentary'><p style="margin-left:1em">片甲纖鱗未為美。木女穿雲笑不休。大洋海底紅塵起。</p>
</div>
<div class='div-orig'><p>取捨之心成巧偽。</p>
</div>
<div class='div-commentary'><p style="margin-left:1em">真妄須知性不殊。半滅半生修至道。還如登木望芙蕖。</p>
</div>
<div class='div-orig'><p>學人不了用修行。</p>
</div>
<div class='div-commentary'><p style="margin-left:1em">了得修行豈虗妄。若將瓮響作鐘聲。不獨無實兼自誑。</p>
</div>
<div class='div-orig'><p>深成認賊將為子。</p>
</div>
<div class='div-commentary'><p style="margin-left:1em">愛妄纏心不自知。待到年窮君自看。荒源家業更由誰。</p>
</div>
<div class='div-orig'><p>損法財。</p>
</div>
<div class='div-commentary'><p style="margin-left:1em">功自弃。往返三途何所恃。省覺由來在剎那。不必辛勤坐獲利。</p>
</div>
<div class='div-orig'><p>滅功德。</p>
</div>
<div class='div-commentary'><p style="margin-left:1em">更何猜。五為門戶一為媒。從前寶所無關鑰。自是時人不肯來。</p>
</div>
<div class='div-orig'><p>莫不由斯心意識。</p>
</div>
<div class='div-commentary'><p style="margin-left:1em">從來共住若冤讐。如今<span class='corr'>已</span>與同家業。無限珍財更不偷。</p>
</div>
<div class='div-orig'><p>是以禪門了却心。</p>
</div>
<div class='div-commentary'><p style="margin-left:1em">兀兀騰騰度朝夕。佛祖相看驀路同。大暑迎凉寒向日。</p>
</div>
<div class='div-orig'><p>頓入無生知見力。</p>
</div>
<div class='div-commentary'><p style="margin-left:1em">無生知見若為論。有時望月過深夜。幾為求齋到遠村。</p>
</div>
<div class='div-orig'><p>大丈夫。</p>
</div>
<div class='div-commentary'><p style="margin-left:1em">威且愛。草偃風行無窒礙。不止賢愚作羽儀。險惡途中人所賴。</p>
</div>
<div class='div-orig'><p>秉慧劍。</p>
</div>
<div class='div-commentary'><p style="margin-left:1em">雪霜寒。寰海何人敢正看。剔起眉毛便歸去。髑髏峯後草漫漫。</p>
</div>
<div class='div-orig'><p>般若鋒兮金剛燄。</p>
</div>
<div class='div-commentary'><p style="margin-left:1em">堅猛能燒亂相林。一埽更無毫髮許。傍人獨笑老婆心。</p>
</div>
<div class='div-orig'><p>非但能摧外道心。</p>
</div>
<div class='div-commentary'><p style="margin-left:1em">戴盆鍱腹何窮數。靈山據坐略搖鞭。良馬追風自迴去。</p>
</div>
<div class='div-orig'><p>早曾落却天魔膽。</p>
</div>
<div class='div-commentary'><p style="margin-left:1em">邪正相交勢可知。自是汝曹憎愛重。非于佛子不慈悲。</p>
</div>
<div class='div-orig'><p>震法雷。</p>
</div>
<div class='div-commentary'><p style="margin-left:1em">一擊轟然徧九垓。莫謂從來無影象。含靈曾為眼齊開。</p>
</div>
<div class='div-orig'><p>擊法鼓。</p>
</div>
<div class='div-commentary'><p style="margin-left:1em">西天此土親規矩。癡人睡重自無聞。不是觀音心未普。</p>
</div>
<div class='div-orig'><p>布慈雲兮洒甘露。</p>
</div>
<div class='div-commentary'><p style="margin-left:1em">人間天上絕纖塵。濛濛一味無差別。洗出萌芽萬種新。</p>
</div>
<div class='div-orig'><p>龍象蹴踏潤無邊。</p>
</div>
<div class='div-commentary'><p style="margin-left:1em">自在從橫勿羇絆。眾生未盡證菩提。終不輕離煩惱岸。</p>
</div>
<div class='div-orig'><p>三乘五性皆醒悟。</p>
</div>
<div class='div-commentary'><p style="margin-left:1em">舒即參差卷即同。鷰雀鸞凰飛各異。到頭終不離虗空。</p>
</div>
<div class='div-orig'><p>雪山肥膩更無雜。</p>
</div>
<div class='div-commentary'><p style="margin-left:1em">時雨時風不露根。莫謂綿綿無一事。曾傳消息到王孫。</p>
</div>
<div class='div-orig'><p>純出醍醐我常納。</p>
</div>
<div class='div-commentary'><p style="margin-left:1em">若非寶器貯應難。舉世何人知此味。寒山撫掌笑豐干。</p>
</div>
<div class='div-orig'><p>一性圓通一切性。</p>
</div>
<div class='div-commentary'><p style="margin-left:1em">是性悠悠一即多。若了一多非一異。一異無來會得麼。</p>
</div>
<div class='div-orig'><p>一法徧含一切法。</p>
</div>
<div class='div-commentary'><p style="margin-left:1em">一法為主眾為賓。無主無賓即賓主。芥納須彌不礙人。</p>
</div>
<div class='div-orig'><p>一月普現一切水。</p>
</div>
<div class='div-commentary'><p style="margin-left:1em">非邇非遐體自常。南北東西分影去。亭亭天外有餘光。</p>
</div>
<div class='div-orig'><p>一切水月一月攝。</p>
</div>
<div class='div-commentary'><p style="margin-left:1em">月不分形水不孤。時人未透清波路。只道寒光滿太虗。</p>
</div>
<div class='div-orig'><p>諸佛法身入我性。</p>
</div>
<div class='div-commentary'><p style="margin-left:1em">無我無人謾聖凡。幽徑落花紅似火。繞門流水碧如藍。</p>
</div>
<div class='div-orig'><p>我性還共如來合。</p>
</div>
<div class='div-commentary'><p style="margin-left:1em">合處非他非自<span class='corr'>己</span>。須彌頂上鐵船沈。穿耳胡僧暗彈指。</p>
</div>
<div class='div-orig'><p>一地具足一切地。</p>
</div>
<div class='div-commentary'><p style="margin-left:1em">行位差別只此身。歷盡僧祇三大劫。今年還似去年貧。</p>
</div>
<div class='div-orig'><p>非色非心非行業。</p>
</div>
<div class='div-commentary'><p style="margin-left:1em">戲論言詞總不如。唯有華山潘處士。途中吟望倒騎驢。</p>
</div>
<div class='div-orig'><p>彈指圓成八萬門。</p>
</div>
<div class='div-commentary'><p style="margin-left:1em">八萬法門唯一處。若迷一處謾馳求。一處若明無本據。</p>
</div>
<div class='div-orig'><p>剎那滅却三祇劫。</p>
</div>
<div class='div-commentary'><p style="margin-left:1em">一念無生一亦非。大地盡同銀色界。有何岐路不同歸。</p>
</div>
<div class='div-orig'><p>一切數句非數句。</p>
</div>
<div class='div-commentary'><p style="margin-left:1em">性相分拏萬種名。閉戶只言天未曉。不知門外日頭生。</p>
</div>
<div class='div-orig'><p>與吾靈覺何交涉。</p>
</div>
<div class='div-commentary'><p style="margin-left:1em">千聖真機不易親。明州布袋多狂怪。閙中常把示行人。</p>
</div>
<div class='div-orig'><p>不可毀。</p>
</div>
<div class='div-commentary'><p style="margin-left:1em">天兵魔后徒威美。慈光照處各歸投。清鏡觀來自慚恥。</p>
</div>
<div class='div-orig'><p>不可讚。</p>
</div>
<div class='div-commentary'><p style="margin-left:1em">虗空未省曾離閒。善吉嵓中草不生。憍尸謾把天花散。</p>
</div>
<div class='div-orig'><p>體若虗空勿涯岸。</p>
</div>
<div class='div-commentary'><p style="margin-left:1em">秘藏微言莫可詮。十聖三賢不知處。有時閑掛寺門前。</p>
</div>
<div class='div-orig'><p>不離當處常湛然。</p>
</div>
<div class='div-commentary'><p style="margin-left:1em">非是眾生非是佛。驀然撞倒須彌山。始信從來無一物。</p>
</div>
<div class='div-orig'><p>覓即知君不可見。</p>
</div>
<div class='div-commentary'><p style="margin-left:1em">不見須從此路歸。病鳥只栖蘆葉下。俊鷹才舉博天飛。</p>
</div>
<div class='div-orig'><p>取不得。</p>
</div>
<div class='div-commentary'><p style="margin-left:1em">雲生電轉寰區黑。臨濟途中空手迴。被人剛喚白拈賊。</p>
</div>
<div class='div-orig'><p>捨不得。</p>
</div>
<div class='div-commentary'><p style="margin-left:1em">四方上下皆充塞。鶖子何知欲棄捐。空惹天花徧衣裓。</p>
</div>
<div class='div-orig'><p>不可得中只麼得。</p>
</div>
<div class='div-commentary'><p style="margin-left:1em">無葉無根到處生。昨日開簾隨雨過。今朝當路礙人行。</p>
</div>
<div class='div-orig'><p>默時說。</p>
</div>
<div class='div-commentary'><p style="margin-left:1em">暗中明。明暗忘來若砥平。不二法門終演處。毗耶城內似雷聲。</p>
</div>
<div class='div-orig'><p>說時默。</p>
</div>
<div class='div-commentary'><p style="margin-left:1em">絕夤緣。縮□舌頭始解宣。四十九年無一字。龍宮海藏若為傳。</p>
</div>
<div class='div-orig'><p>大施門開無擁塞。</p>
</div>
<div class='div-commentary'><p style="margin-left:1em">不厭流泉不愛山。面對塵灰頭似雪。步行騎馬過潼關。</p>
</div>
<div class='div-orig'><p>有人問我解何宗。</p>
</div>
<div class='div-commentary'><p style="margin-left:1em">不惜眉毛略為通。東嶺雲生西嶺白。前山花發後山紅。</p>
</div>
<div class='div-orig'><p>報道摩訶般若力。</p>
</div>
<div class='div-commentary'><p style="margin-left:1em">古□今佛真秘密。謝三本是釣魚人。□得溪求脚不□。</p>
</div>
<div class='div-orig'><p>或是或非人不識。</p>
</div>
<div class='div-commentary'><p style="margin-left:1em">不識伊家更是誰。換面改頭如幻化。□□□□等閒□。</p>
</div>
<div class='div-orig'><p>逆行順行天莫測。</p>
</div>
<div class='div-commentary'><p style="margin-left:1em">更無儀範作規箴。黃輿豈可窮邊際。徒把折錐候淺深。</p>
</div>
<div class='div-orig'><p>吾早曾經多劫修。</p>
</div>
<div class='div-commentary'><p style="margin-left:1em">因修乃證無生力。癡人求道不修行。還似蒸沙望充食。</p>
</div>
<div class='div-orig'><p>不是等閒相誑惑。</p>
</div>
<div class='div-commentary'><p style="margin-left:1em">從來真偽豈相干。虎皮羊質知多少。要識真金火裏看。</p>
</div>
<div class='div-orig'><p>建法幢。</p>
</div>
<div class='div-commentary'><p style="margin-left:1em">靈山榜樣更無雙。髽角女兒戴席帽。手攜笻杖過寒江。</p>
</div>
<div class='div-orig'><p>立宗旨。</p>
</div>
<div class='div-commentary'><p style="margin-left:1em">左凹右凸誰相委。海門船子過楊州。八臂那吒姦似鬼。</p>
</div>
<div class='div-orig'><p>明明佛敕曹溪是。</p>
</div>
<div class='div-commentary'><p style="margin-left:1em">□□□處是曹溪。日日日從東畔出。朝朝雞向五更啼。</p>
</div>
<div class='div-orig'><p>第一迦葉首傳燈。</p>
</div>
<div class='div-commentary'><p style="margin-left:1em">糞埽為衣自知足。只因起舞泄天機。直至而今遭□□。</p>
</div>
<div class='div-orig'><p>二十八代西天記。</p>
</div>
<div class='div-commentary'><p style="margin-left:1em">不戀幽嵓共入塵。杖子一枝無節目。殷勤分付夜行人。</p>
</div>
<div class='div-orig'><p>入此土。</p>
</div>
<div class='div-commentary'><p style="margin-left:1em">信機緣。五葉花開豈偶然。無聖廓然人不會。九年孤坐鼻撩天。</p>
</div>
<div class='div-orig'><p>菩提達磨為初祖。</p>
</div>
<div class='div-commentary'><p style="margin-left:1em">謾道西來欲付衣。却羨梁王真慷慨。寒江趁過不容歸。</p>
</div>
<div class='div-orig'><p>六代傳衣天下聞。</p>
</div>
<div class='div-commentary'><p style="margin-left:1em">表法聊將記宗旨。當時放下勿誵訛。何事人來提不起。</p>
</div>
<div class='div-orig'><p>後人得道何窮數。</p>
</div>
<div class='div-commentary'><p style="margin-left:1em">不是唯從嶺外來。須信春陽及萬物。高低花木一時開。</p>
</div>
<div class='div-orig'><p>真不立。</p>
</div>
<div class='div-commentary'><p style="margin-left:1em">白駒未似流波急。當日文王却識珍。卞和堪笑空垂泣。</p>
</div>
<div class='div-orig'><p>妄本空。</p>
</div>
<div class='div-commentary'><p style="margin-left:1em">遊子思鄉歲<span class='corr'>已</span>窮。舉足是家歸便得。何勞流恨向西風。</p>
</div>
<div class='div-orig'><p>有無俱遣不空空。</p>
</div>
<div class='div-commentary'><p style="margin-left:1em">若欲存空還是礙。山人去後老猨啼。茅屋空來白雲在。</p>
</div>
<div class='div-orig'><p>二十空門元不著。</p>
</div>
<div class='div-commentary'><p style="margin-left:1em">真妄悠悠病<span class='corr'>已</span>除。一經宇雲人不到。千嵓萬壑繞吾盧。</p>
</div>
<div class='div-orig'><p>一性如來體自同。</p>
</div>
<div class='div-commentary'><p style="margin-left:1em">同中無路任西東。井底蝦蟇吹鼓角。門前露柱笑燈籠。</p>
</div>
<div class='div-orig'><p>心是根。</p>
</div>
<div class='div-commentary'><p style="margin-left:1em">暗聳斜蟠<span class='corr'>已</span>露痕。直下可憐人不見。空將枝葉付兒孫。</p>
</div>
<div class='div-orig'><p>法是塵。</p>
</div>
<div class='div-commentary'><p style="margin-left:1em">一點才生即喪真。勿謂名中無實義。紛紛全露本來身。</p>
</div>
<div class='div-orig'><p>兩種猶如鏡上痕。</p>
</div>
<div class='div-commentary'><p style="margin-left:1em">障覆靈明類心垢。山河大地勿絲毫。誰掛高臺辨妍醜。</p>
</div>
<div class='div-orig'><p>痕垢盡除光始現。</p>
</div>
<div class='div-commentary'><p style="margin-left:1em">孤明獨露大千寒。無塵未許傳衣鉢。弄影須知不易觀。</p>
</div>
<div class='div-orig'><p>心法雙忘性即真。</p>
</div>
<div class='div-commentary'><p style="margin-left:1em">真性非無亦非有。少林幾度暗思量。維摩未敢輕開口。</p>
</div>
<div class='div-orig'><p>嗟末法。</p>
</div>
<div class='div-commentary'><p style="margin-left:1em">背真風。觸物昏迷若騃童。空立三車火宅外。何時同到四衢中。</p>
</div>
<div class='div-orig'><p>惡時世。</p>
</div>
<div class='div-commentary'><p style="margin-left:1em">近三灾。煩惱眾生喚不迴。刀兵飢饉千般苦。盡是人心造出來。</p>
</div>
<div class='div-orig'><p>眾生薄福難調制。</p>
</div>
<div class='div-commentary'><p style="margin-left:1em">險詖奔騰若踔猨。岸樹欲崩魚<span class='corr'>少</span>水。悲哉不悟昔人言。</p>
</div>
<div class='div-orig'><p>去聖遠兮邪見深。</p>
</div>
<div class='div-commentary'><p style="margin-left:1em">我慢纏綿昧真佛。導師悲濟幾辛勤。愛河暫出還沈沒。</p>
</div>
<div class='div-orig'><p>魔強法弱多怨害。</p>
</div>
<div class='div-commentary'><p style="margin-left:1em">善惡雖殊佛性同。好向此時明自己。百年光影轉頭空。</p>
</div>
<div class='div-orig'><p>聞說如來頓教門。</p>
</div>
<div class='div-commentary'><p style="margin-left:1em">半笑半瞋情不悅。一朝歸去見慈親。方知自昔同家業。</p>
</div>
<div class='div-orig'><p>恨不滅除令瓦碎。</p>
</div>
<div class='div-commentary'><p style="margin-left:1em">真空無相謾參辰。蚍蜉可笑不量力。欲鼓微風撼大<span class='corr'>樁</span>。</p>
</div>
<div class='div-orig'><p>作在心。</p>
</div>
<div class='div-commentary'><p style="margin-left:1em">何大錯。如將金彈逐飛雀。無明郎主恣貪瞋。用盡家財渾不覺。</p>
</div>
<div class='div-orig'><p>殃在身。</p>
</div>
<div class='div-commentary'><p style="margin-left:1em">難脫離。到此徒分愚與智。痛楚酸寒百萬般。父子雖親不容替。</p>
</div>
<div class='div-orig'><p>不須怨訴更尤人。</p>
</div>
<div class='div-commentary'><p style="margin-left:1em">自智不明乃昏塞。菩提煩惱舊無根。只在回心一頃刻。</p>
</div>
<div class='div-orig'><p>欲得不招無間業。</p>
</div>
<div class='div-commentary'><p style="margin-left:1em">若論無間酷難當。不唯謗法獨沈此。六賊危人更可防。</p>
</div>
<div class='div-orig'><p>莫謗如來正法輪。</p>
</div>
<div class='div-commentary'><p style="margin-left:1em">匱法因緣苦難究。縱經空劫寄他方。此界成時復來受。</p>
</div>
<div class='div-orig'><p>栴檀林。</p>
</div>
<div class='div-commentary'><p style="margin-left:1em">極目蕭蕭一徑深。遊子幾聞香撲鼻。等閒失却本來心。</p>
</div>
<div class='div-orig'><p>無雜樹。</p>
</div>
<div class='div-commentary'><p style="margin-left:1em">葉葉枝枝同雨露。執熱行人喚不歸。四時空把青陰布。</p>
</div>
<div class='div-orig'><p>鬱密森沈師子住。</p>
</div>
<div class='div-commentary'><p style="margin-left:1em">舉目長騰百丈威。遺迹不交林外見。更容何物此中歸。</p>
</div>
<div class='div-orig'><p>境靜林閒獨自遊。</p>
</div>
<div class='div-commentary'><p style="margin-left:1em">不住不行亦不倚。[毯-炎+瑟][毯-炎+瑟]金毛才拂時。無限清風隨步。</p>
</div>
<div class='div-orig'><p>走獸飛禽皆遠去。</p>
</div>
<div class='div-commentary'><p style="margin-left:1em">四顧寥寥一境空。豈是從來無侶伴。為他毛色不相同。</p>
</div>
<div class='div-orig'><p>師子兒。</p>
</div>
<div class='div-commentary'><p style="margin-left:1em">奮振全威也太奇。入窟藏身獨得妙。從來不許象王知。</p>
</div>
<div class='div-orig'><p>眾隨後。</p>
</div>
<div class='div-commentary'><p style="margin-left:1em">牙爪難藏威<span class='corr'>已</span>就。空山遊戲有多端。飜身一擲無新舊。</p>
</div>
<div class='div-orig'><p>三歲便能大哮吼。</p>
</div>
<div class='div-commentary'><p style="margin-left:1em">種性無差勢力全。坐斷東西無過路。巍巍長在碧嵓前。</p>
</div>
<div class='div-orig'><p>若是野干逐法王。</p>
</div>
<div class='div-commentary'><p style="margin-left:1em">林下山邊謾來去。狐假虎威徒自欺。才逢本色還驚懼。</p>
</div>
<div class='div-orig'><p>百年妖怪虗開口。</p>
</div>
<div class='div-commentary'><p style="margin-left:1em">滅智灰身若暫閑。爭似毗藍園樹下。才生四顧絕追攀。</p>
</div>
<div class='div-orig'><p>圓頓教。</p>
</div>
<div class='div-commentary'><p style="margin-left:1em">全龍出海休籠罩。霹靂才轟雨似傾。無限人天夢中覺。</p>
</div>
<div class='div-orig'><p>勿人情。</p>
</div>
<div class='div-commentary'><p style="margin-left:1em">若著人情道不成。南陽國老區區甚。只蹋毗盧頂上行。</p>
</div>
<div class='div-orig'><p>有疑不決直須爭。</p>
</div>
<div class='div-commentary'><p style="margin-left:1em">真是真非離煩惱。終朝古路喚人行。無柰迷徒戀荒草。</p>
</div>
<div class='div-orig'><p>不是山僧逞人我。</p>
</div>
<div class='div-commentary'><p style="margin-left:1em">為法忘軀正此時。不向邪兵揮智刃。髻珠無纇有誰知。</p>
</div>
<div class='div-orig'><p>修行恐落斷常坑。</p>
</div>
<div class='div-commentary'><p style="margin-left:1em">若落此坑難出離。今朝打鼓為三軍。動著干戈還不是。</p>
</div>
<div class='div-orig'><p>非不非。</p>
</div>
<div class='div-commentary'><p style="margin-left:1em">看取靈苗未發時。大鵬舉翼摩霄漢。肯學寒蟬戀死枝。</p>
</div>
<div class='div-orig'><p>是不是。</p>
</div>
<div class='div-commentary'><p style="margin-left:1em">西家置得東家地。中心樹子若屬君。不用波波尋四至。</p>
</div>
<div class='div-orig'><p>差之毫釐失千里。</p>
</div>
<div class='div-commentary'><p style="margin-left:1em">非是相交昧<span class='corr'>己</span>靈。石火一揮天外去。癡人猶望月邊星。</p>
</div>
<div class='div-orig'><p>是即龍女頓成佛。</p>
</div>
<div class='div-commentary'><p style="margin-left:1em">修行不待歷三祇。今人可嘆多迷妄。日到南方自不知。</p>
</div>
<div class='div-orig'><p>非即善星生陷墜。</p>
</div>
<div class='div-commentary'><p style="margin-left:1em">因果都忘昧正知。輪王種族無高下。死生何事不同岐。</p>
</div>
<div class='div-orig'><p>吾早年來積學問。</p>
</div>
<div class='div-commentary'><p style="margin-left:1em">寸陰長恨急難留。源源恰似寒溪水。不到滄溟肯便休。</p>
</div>
<div class='div-orig'><p>亦曾討疏尋經論。</p>
</div>
<div class='div-commentary'><p style="margin-left:1em">念世期為破暗燈。憤悱欲窮沙數義。豈知無說是真乘。</p>
</div>
<div class='div-orig'><p>分別名相不知休。</p>
</div>
<div class='div-commentary'><p style="margin-left:1em">猶如隔雲望天日。相盡名亡真示君。新羅附子金州漆。</p>
</div>
<div class='div-orig'><p>入海算沙徒自困。</p>
</div>
<div class='div-commentary'><p style="margin-left:1em">只為惺惺轉不堪。唯有文殊知此數。前三三與後三三。</p>
</div>
<div class='div-orig'><p>却被如來苦訶責。</p>
</div>
<div class='div-commentary'><p style="margin-left:1em">馳求外物幾時停。衣珠無價雖然在。爭柰昏昏醉未醒。</p>
</div>
<div class='div-orig'><p>數他珍寶有何益。</p>
</div>
<div class='div-commentary'><p style="margin-left:1em">自<span class='corr'>己</span>家財却棄捐。兩手擎來如得用。不須辛苦走山川。</p>
</div>
<div class='div-orig'><p>從前蹭蹬覺虗行。</p>
</div>
<div class='div-commentary'><p style="margin-left:1em">直到天南及天北。幾迴淥水青山邊。撞著祖師還不識。</p>
</div>
<div class='div-orig'><p>多年枉作風塵客。</p>
</div>
<div class='div-commentary'><p style="margin-left:1em">去日衣衫半不存。咫尺故園歸未得。慈親空倚日斜門。</p>
</div>
<div class='div-orig'><p>種性邪。</p>
</div>
<div class='div-commentary'><p style="margin-left:1em">更偶邪師病轉加。開明若遇真知識。縱令枯木亦生花。</p>
</div>
<div class='div-orig'><p>錯知解。</p>
</div>
<div class='div-commentary'><p style="margin-left:1em">知為障兮解為礙。了悟空花本不生。繁然動作無憎愛。</p>
</div>
<div class='div-orig'><p>不達如來圓頓制。</p>
</div>
<div class='div-commentary'><p style="margin-left:1em">只將空有競頭爭。葉公好畫還如此。才見真龍却自驚。</p>
</div>
<div class='div-orig'><p>二乘精進勿道心。</p>
</div>
<div class='div-commentary'><p style="margin-left:1em">自證偏空求出離。三途諸子日焚燒。不肯迴心用悲智。</p>
</div>
<div class='div-orig'><p>外道聰明無智慧。</p>
</div>
<div class='div-commentary'><p style="margin-left:1em">取捨居懷肯暫忘。楊朱只恨多岐路。不知脚下是家鄉。</p>
</div>
<div class='div-orig'><p>亦愚癡。</p>
</div>
<div class='div-commentary'><p style="margin-left:1em">起坐都如木偶兒。自有生涯傳祖父。草鞋踏盡不曾知。</p>
</div>
<div class='div-orig'><p>亦小騃。</p>
</div>
<div class='div-commentary'><p style="margin-left:1em">觸目無常任憎愛。時將沙土學圍城。嗟爾那知寰宇大。</p>
</div>
<div class='div-orig'><p>空拳指上生實解。</p>
</div>
<div class='div-commentary'><p style="margin-left:1em">癡小狂迷類暗夫。若了此心無所得。春風秋月自蕭疎。</p>
</div>
<div class='div-orig'><p>執指為月枉施功。</p>
</div>
<div class='div-commentary'><p style="margin-left:1em">不唯失月還迷指。忽然見月指還忘。森羅萬象寒光裏。</p>
</div>
<div class='div-orig'><p>根境法中虗揑怪。</p>
</div>
<div class='div-commentary'><p style="margin-left:1em">影事交羅昧正修。可笑幻師逢幻物。自看疑怖不知休。</p>
</div>
<div class='div-orig'><p>不見一法即如來。</p>
</div>
<div class='div-commentary'><p style="margin-left:1em">春至羣花冐雨開。是色是心人不會。撞鐘擊鼓上高臺。</p>
</div>
<div class='div-orig'><p>方得名為觀自在。</p>
</div>
<div class='div-commentary'><p style="margin-left:1em">能觀如月未忘明。欲知法法元覉絆。大地山河是眼睛。</p>
</div>
<div class='div-orig'><p>了即業障本來空。</p>
</div>
<div class='div-commentary'><p style="margin-left:1em">法法無根妄分別。心生即是法生時。心若無生法自滅。</p>
</div>
<div class='div-orig'><p>未了還須償宿債。</p>
</div>
<div class='div-commentary'><p style="margin-left:1em">金鏘馬麥更何疑。誰言祖佛無迯處。日捨全身尚未知。</p>
</div>
<div class='div-orig'><p>飢逢王饍不能餐。</p>
</div>
<div class='div-commentary'><p style="margin-left:1em">高下心生自離間。呼來與食尚如斯。嗟哉餓死人何限。</p>
</div>
<div class='div-orig'><p>病遇醫王爭得瘥。</p>
</div>
<div class='div-commentary'><p style="margin-left:1em">頓除藥病未忘筌。何如塗毒一聲鼓。臥聽行聞盡悄然。</p>
</div>
<div class='div-orig'><p>在欲行禪知見力。</p>
</div>
<div class='div-commentary'><p style="margin-left:1em">居塵終日自無塵。安心不必論華野。踏著眉毛是處真。</p>
</div>
<div class='div-orig'><p>火裏生蓮終不壞。</p>
</div>
<div class='div-commentary'><p style="margin-left:1em">花似須彌葉似空。普散清香三界內。不憂容易落西風。</p>
</div>
<div class='div-orig'><p>勇施犯重悟無生。</p>
</div>
<div class='div-commentary'><p style="margin-left:1em">善惡從來勿差互。五陰雲開月滿天。不須更問還家路。</p>
</div>
<div class='div-orig'><p>早時成佛于今在。</p>
</div>
<div class='div-commentary'><p style="margin-left:1em">相好端嚴百萬般。金口宣揚如不會。七斤衫下試尋看。</p>
</div>
<div class='div-orig'><p>師子吼。</p>
</div>
<div class='div-commentary'><p style="margin-left:1em">三十三人盡驚走。畫瓶打破却歸來。青山流水還依舊。</p>
</div>
<div class='div-orig'><p>無畏說。</p>
</div>
<div class='div-commentary'><p style="margin-left:1em">直與迷徒去釘楔。溪邊野老勿攢眉。夏有炎暉冬有雪。</p>
</div>
<div class='div-orig'><p>深嗟懵憧頑皮<span class='corr'>靼</span>。</p>
</div>
<div class='div-commentary'><p style="margin-left:1em">故國非遙不肯過。還似浮萍根蔕斷。悠悠生死信風波。</p>
</div>
<div class='div-orig'><p>只知犯重障菩提。</p>
</div>
<div class='div-commentary'><p style="margin-left:1em">罪性如波結氷起。癡人渴死不低頭。豈識凝氷全是水。</p>
</div>
<div class='div-orig'><p>不見如來開秘訣。</p>
</div>
<div class='div-commentary'><p style="margin-left:1em">秘訣何人敢舉揚。穿耳胡僧應大笑。明明雪上更加霜。</p>
</div>
<div class='div-orig'><p>有二比丘犯婬殺。</p>
</div>
<div class='div-commentary'><p style="margin-left:1em">恥列金田上士名。惶怖不知心所自。欲依淨戒救餘生。</p>
</div>
<div class='div-orig'><p>波離螢光增罪結。</p>
</div>
<div class='div-commentary'><p style="margin-left:1em">較量輕重柝毫釐。可憐[憨*鳥][憨*鳥]心雖急。脚下魚行柰不知。</p>
</div>
<div class='div-orig'><p>維摩大士頓除疑。</p>
</div>
<div class='div-commentary'><p style="margin-left:1em">三處無心略輕據。番人捉得騏麟兒。放入祇園無覓處。</p>
</div>
<div class='div-orig'><p>猶如赫日消霜雪。</p>
</div>
<div class='div-commentary'><p style="margin-left:1em">雪霜消盡見青春。誰向靈雲開眼處。認得桃花舊主人。</p>
</div>
<div class='div-orig'><p>不思議。</p>
</div>
<div class='div-commentary'><p style="margin-left:1em">謾度量。善惡無從性本常。香嚴童子虗開口。舉足何曾識道塲。</p>
</div>
<div class='div-orig'><p>解脫力。</p>
</div>
<div class='div-commentary'><p style="margin-left:1em">若高風。無影無形觸處通。萬里浮雲消散盡。一輪明月在寒空。</p>
</div>
<div class='div-orig'><p>妙用恒沙也無極。</p>
</div>
<div class='div-commentary'><p style="margin-left:1em">昔有深緣得暫逢。飜想未淘真化日。幾迴流浪若飄蓬。</p>
</div>
<div class='div-orig'><p>四事供養敢辭勞。</p>
</div>
<div class='div-commentary'><p style="margin-left:1em">譬如餧驢及餧馬。槽頭拾得鉢中盛。四海何人敢酬價。</p>
</div>
<div class='div-orig'><p>萬兩黃金亦消得。</p>
</div>
<div class='div-commentary'><p style="margin-left:1em">此心荷戴卒難論。直饒施寶如沙數。未及曹溪一點恩。</p>
</div>
<div class='div-orig'><p>粉骨碎身未足酬。</p>
</div>
<div class='div-commentary'><p style="margin-left:1em">謾說乾坤及雨露。古今誰是報恩人。若有絲頭即辜負。</p>
</div>
<div class='div-orig'><p>一句了然超百億。</p>
</div>
<div class='div-commentary'><p style="margin-left:1em">若論一句我無能。如斯舉唱明宗旨。笑殺西來碧眼僧。</p>
</div>
<div class='div-orig'><p>法中王。</p>
</div>
<div class='div-commentary'><p style="margin-left:1em">只者是。十體三身不相似。自有靈光照古今。何必胸前題卍字。</p>
</div>
<div class='div-orig'><p>最高勝。</p>
</div>
<div class='div-commentary'><p style="margin-left:1em">若為宣。靈山少室盡虗傅。無言童子能宣說。來來棄你草鞋錢。</p>
</div>
<div class='div-orig'><p>恒沙如來同共證。</p>
</div>
<div class='div-commentary'><p style="margin-left:1em">更無別法可傳持。海天明月初生處。嵓樹啼猨正歇時。</p>
</div>
<div class='div-orig'><p>我今解此如意珠。</p>
</div>
<div class='div-commentary'><p style="margin-left:1em">瑩徹光明無背面。如今拋在眾人前。擬議思量還不見。</p>
</div>
<div class='div-orig'><p>信受之者皆相應。</p>
</div>
<div class='div-commentary'><p style="margin-left:1em">笑入千峯不轉頭。飯後山茶三兩醆。塵沙佛祖盡悠悠。</p>
</div>
<div class='div-orig'><p>了了見。</p>
</div>
<div class='div-commentary'><p style="margin-left:1em">更何□。□物惟新又一年。去去未歸何□□。□□深鎖斷雲邊。</p>
</div>
<div class='div-orig'><p>無一物。</p>
</div>
<div class='div-commentary'><p style="margin-left:1em">□□□。□□□□劫火燒。越王任有傾吳口。范蠡孤舟不易招。</p>
</div>
<div class='div-orig'><p>亦無人。</p>
</div>
<div class='div-commentary'><p style="margin-left:1em">唯有虗空是舊隣。幻滅幻生皆不有。更從何處覓疎親。</p>
</div>
<div class='div-orig'><p>亦無佛。</p>
</div>
<div class='div-commentary'><p style="margin-left:1em">昔人空下驪龍窟。相好徒言百劫修。紅鑪燄裏難停物。</p>
</div>
<div class='div-orig'><p>大千沙界海中漚。</p>
</div>
<div class='div-commentary'><p style="margin-left:1em">起滅無蹤誰是主。雪峯曾與眾人看。萬里無雲日卓午。</p>
</div>
<div class='div-orig'><p>一切賢聖如電拂。</p>
</div>
<div class='div-commentary'><p style="margin-left:1em">□□□狀亦無名。天空日月人歸口。幾握吹毛□不平。</p>
</div>
<div class='div-orig'><p>假使鐵輪頂上旋。</p>
</div>
<div class='div-commentary'><p style="margin-left:1em">任運隨緣無所作。火蕩風搖萬物空。未見青天解摧落。</p>
</div>
<div class='div-orig'><p>定慧圓明終不失。</p>
</div>
<div class='div-commentary'><p style="margin-left:1em">能敵塵勞體自常。今古更無增減處。昔人聊把喻金剛。</p>
</div>
<div class='div-orig'><p>日可冷。</p>
</div>
<div class='div-commentary'><p style="margin-left:1em">真金豈解重為鑛。魔工煽鞴不能施。萬古徒勞心耿耿。</p>
</div>
<div class='div-orig'><p>月可熱。</p>
</div>
<div class='div-commentary'><p style="margin-left:1em">此體如空非斷滅。人間妄見有虧盈。天外孤光無閒歇。</p>
</div>
<div class='div-orig'><p>眾魔不能壞真說。</p>
</div>
<div class='div-commentary'><p style="margin-left:1em">真說長如栢在庭。幾見雪霜凋萬木。盤空聳檻更青青。</p>
</div>
<div class='div-orig'><p>象駕崢嶸漫進途。</p>
</div>
<div class='div-commentary'><p style="margin-left:1em">真體如空無所礙。雲盡扶桑日<span class='corr'>已</span>生。爝火不停欲何待。</p>
</div>
<div class='div-orig'><p>誰見螗蜋能拒轍。</p>
</div>
<div class='div-commentary'><p style="margin-left:1em">須臾粉碎意猶獰。嗟爾不及蟬依木。飲露嘶風過一生。</p>
</div>
<div class='div-orig'><p>大象不遊於兔徑。</p>
</div>
<div class='div-commentary'><p style="margin-left:1em">彈偏拆小豈徒然。無中有路如能入。金鎖玄關盡棄捐。</p>
</div>
<div class='div-orig'><p>大悟不拘於小節。</p>
</div>
<div class='div-commentary'><p style="margin-left:1em">相取心修達者嗤。舉止若無西子態。効顰取醜更堪悲。</p>
</div>
<div class='div-orig'><p>莫將管見謗蒼蒼。</p>
</div>
<div class='div-commentary'><p style="margin-left:1em">漏管雖窮天豈小。心智開明妄見空。始知法界無邊表。</p>
</div>
<div class='div-orig'><p>未了吾今為君決。</p>
</div>
<div class='div-commentary'><p style="margin-left:1em">此意明明不易傳。誰肯歸來古嵓下。任他滄海變桑田。</p>
</div>
<div class='div-xu'><a id='mulu4' />
<p class='h1'>No. 1291-B</p><p>夫法不可見聞覺知。而見聞覺知亦不外於法。迷之則凡。了之則聖。故古之得道者。非即非離。不縛不脫。應機顯用。言或不能免。而其自在。則雖終日言。而未甞言。昔永嘉之見六祖。振錫而立。目擊而道存矣。小駐一宿。因為之證道歌。道本無證。證之以歌。雖不免於有言。而卒無所累者也。則後世由其歌而悟入。悟入者不知其幾何也。又從而為之註釋者。亦不知其幾何也。然真得永嘉之趣者。蓋難其人矣。泉公禪師。穎出其類。千頃領徒之暇。於其歌句句之間。分為之頌。大抵隨色而言空。即定而言慧。不見一相。而充滿法界。不離一塵。而圓具佛性。其詞洒落。其旨宏遠。昭昭然。發永嘉之心。於數百年曠絕之後。予竊幸叩師之緒餘。而因以開明。故覽師之頌。慕其清風。而不能自<span class='corr'>已</span>。命之鏤板。用廣其傳。庶使礙者通。冥者明。而一超頓以悟。乃師之賜也。</p>
<p style="margin-left:1em">熈寧九年七月十日　括蒼　祝況　後序</p>
</div>
</div><!-- end of div[@id='body'] -->
</body></html>