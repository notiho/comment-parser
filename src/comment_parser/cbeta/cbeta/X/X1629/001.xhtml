<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛般若經集驗記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1629
<p class='juan'><a id='mulu1' />金剛般若經集驗記卷上<span class='note-inline'>(并序)</span></p><p class="byline">梓州司馬　孟獻忠　撰</p>
<div class='div-xu'><a id='mulu2' /><p>夫般若者。乃諸佛之智母。至道之精微。為法海之泉源。實如來之秘藏。言語道斷。心行處滅。超於名相而界入。稱謂稽而不逮。離於見聞覺知。智識詮而逾遠。無行無得。所以致其功。不住不染。所以成其慧。探其玅者。行皆道場。達其理者。動為佛事。至於一十二經。八萬四千之法。等三辰之競耀。仰慧景而同暉。類五衢之爭馳。入真乘而共轍。惟寂惟寞。感而遂通。何慮何思。誠而必應。其有一念淨信。四偈受持。福無量而無邊。廣大侔於法界。果不生而不滅。究竟等於虗空。故能使脩羅之軍。尋聲而遠遁。波旬之騎。藉響而旋奔。鉤爪鋸牙。挫芒衂<span class='note-inline'>(如盡反)</span>銳。洪濤<span class='note-inline'>(音桃)</span>烈火。息浪韜炎。厲<span class='note-inline'>(音例)</span>氣煙凝。毒不能害。交陳雲合。刃不能傷。含識必該觸類而長。亦猶洪鐘虗受。響無擊而不揚。明鏡高懸。物有來而斯見。則知幽顯叶贊。萬彚<span class='note-inline'>(音謂)</span>所以䖍誠。釋梵護持。百神由其侍衛。今者取其靈驗。尤著異跡。尅彰經典之所傳。耳目之所接。集成三卷。分為六篇。其有見賢而思齊。聞義而勇猛。如磨玉之子。守劒之賓。如周處之遇士衡。長清三橫。仲由之逢宣父。即列四科。仁遠乎哉。欲之而至。雖不足發揮聖教。光闡大乘。庶貽諸子孫。以勵同志。于時大唐開元六年。歲次戊午。奧四月乙丑。朔八日壬申撰畢。</p>
</div>
<div class='div-other'><a id='mulu3' />
<p class='h1'>救護篇第一<span class='note-inline'>(并序十九章)</span>　延壽篇第二<span class='note-inline'>(并序十二章)</span></p>
<div class='div-other'><a id='mulu4' />
<p class='h2'>救護篇第一<span class='note-inline'>(并序十九章)</span></p><p>昔者魯連談笑而秦軍自却。干木偃息而魏主獲安。聞鄭玄之名。群兇不入。憚太公之化。神女銜悲。況乎象帝之先。法王之母。三明八正。待思而成。九惱六纏。因之而滅。無名無相。則萬德俱圓。無取無行。則眾功咸備。若持若誦。護國護身。投烈火而不然。溺層波而詎沒。般若之力。其大矣哉。故以救護之篇。冠於章首。蕭瑀<span class='note-inline'>(音雨)</span>金剛般若經靈驗記曰。邢州治中柳儉。隋末任扶風岐陽官監。初為李密王事。橫被牽引。在大理禁。常誦金剛般若。猶有兩紙來未遍。忽然睡。夢見一婆羅門僧語儉云。檀越早誦經遍。即應得出。儉即驚覺。<span class='note-inline'>(音教)</span>晝夜勤誦。不敢懈息。更經兩日。至日午時。忽然有勑放赦。追向朝堂。遂蒙釋放。儉後一時家中夜在房外誦般若經。三更忽聞奇異香氣。儉起尋香。周無燒處。以此證驗是誦般若功德之力也。爾來倍更恭敬。晝夜精勤。不敢懈怠。專心誦持。<span class='corr'>已</span>得五千餘篇。至今不闕。</p>
<p>郎餘令冥報拾遺曰。京兆杜之亮。元明隨仁壽中為漢王諒府參軍事。諒於并州舉兵反。諒敗之後。之亮與僚屬等皆繫獄。惶懼母氏為憂。日夜悲泣。忽於夢中見一沙門。曰。但能誦金剛般若經。可度此厄。及曉便求此經誦之。寢食之餘。未曾蹔輟。無幾。主司引囚伏法。之亮身預其中。唱名咸死。唱訖。之亮輙漏無名。如此者三。主與屬皆被鞭撻。俄而會赦<span class='note-inline'>(音舍)</span>免。明慶中卒於黃州<span class='note-inline'>(餘令與之亮鄉親。先〔所〕知委〔也〕)</span>。</p>
<p>宗正卿竇<span class='note-inline'>(音豆)</span>彈<span class='note-inline'>(正上也)</span>德玄。麟<span class='note-inline'>(音隣)</span>德元年中。被使揚州按察。渡於淮水。船<span class='corr'>已</span>去岸數十步。見岸上有一人。手賷小幞。形容慘悴。日復將暮。更無餘船。德玄慜之。令船却就岸。喚此人上船同渡。至中流。玄食次。並與之食。及至渡訖。其人不離馬後。行可數里。玄問云。汝是何人。答云。是鬼王。令於揚州追竇大使。玄云。竇大使名何。答云。名德玄。玄即求守鬼。作何方便得免。鬼去甚。媿公賜食。為公先去。公但誦金剛般若經一千遍。即來相報。玄至揚州。經一月餘。日誦經數足。其鬼即來。云。公誦經數<span class='corr'>已</span>足。大好。終須相隨見王。於是公却入房。因便悶絕。經一宿始覺。初與鬼相隨。至一所。高門列戟。如大州門。鬼曰。請公且住此。某當先報王。鬼即先入。玄於屏障。遙聽聞王語鬼云。你為他作計。遂笞<span class='note-inline'>(音癡)</span>鬼三十。鬼即出來。袒而示之云。為公喫杖。便引玄入。見一著紫人。下階相揖曰。公有大功德。尚未合來。請公即還。出門落坑。便覺其鬼復來。見玄索食及紙錢。玄即與食及紙錢。鬼云。公猶有傍厄。須遣道士上章。其正報誦經<span class='corr'>已</span>銷訖。侍上章了。還來報公。玄即請道士上章。鬼即來云。上章不達。為有錯字。又更上章。鬼又云。還錯一字。玄即自勘之。果並錯字。即更令上章。鬼云。此迴達訖。更無厄難。德玄問鬼以官祿年命之事。鬼云。公從宗正卿。次任殿中監。次任大司憲。次任太子端尹。次任司元太常伯。次任左相。年六十四。鬼便不見。後所歷官。果如鬼言。當時道士集記此事。號為竇大使上章錄云。玄亦奏知。奉勑告群臣。各令誦金剛般若經<span class='note-inline'>(德玄曾孫提於梓州過。〔具說〕錄之)</span>。</p>
<p>廣平游珣。貞既久視年中任桂府戶曹參軍事。有一女。患瘦病<span class='corr'>已</span>經數年。珣考滿歸至洪州。女病漸困。珣與妻宋氏謀云。既是惡病。恐後相染。必若不救。弃之水中。俗云利後。遂即轝出此女。女云。某乙生年讀金剛般若經。請於主人佛堂。暫讀一遍。冥目無恨。珣夫妻既聞此言。一時流泣。即於佛堂中。撿得此經。女既漸困。自不能視。口不能言。珣夫妻及主人等。為讀數遍。俄頃之間。女遂能開目。以手指經。意似索讀。及至授經。竟不能語。以眼觀經。以心誦之。須臾佛堂中光明照外。經函裡亦有光出。眾人咸驚異之。女忽然頭面流汗。須臾遍身汗定。便即得睡。經一宿。所苦並除。不逾旬日。痊復如故。自後合家之內。咸誦此經<span class='note-inline'>(前定州安嘉縣主簿長孫楷親知。具說之)</span>。</p>
<p>前嘉州平羗<span class='note-inline'>(苦良反)</span>縣令王崇一。常誦金剛般若經。以永昌年中。緣親累被入理寺。斷以極法。臨欲被刑。禁在京大理寺。崇一常誦經不輟。又被婢真如。重於都下告反。奉勑差御史鄭思齊往京取崇一。令固身送都勘。當行至<span class='corr'>陝</span>州東十餘里。忽逢一僧。當道而立。語崇一云。請蹔下馬。禮拜四方。御史不許。僧口云。何惜縱其下馬。禮拜四方。御史即縱下馬。依禮四方訖。即不見此僧。御史懼然。怪其靈異。又行至洛州界。夜臥驛廳上。忽聞人語聲。報王崇一。真如所告。此是延命大吉。御史亦同聞之。其事御史將為妖恠。至洛州。具以此事奏聞。主上甚驚。即喚崇一親自勘問。卿在路。何因有此妖恠。崇一答云。臣實不知。遂却付法。令子細推勘。未逾旬日之間。遂逢大赦。免死。年八十七。終於平羗縣令<span class='note-inline'>(同前。定州安嘉縣主簿長孫楷所錄)</span>。</p>
<p>前定州司戶任環。常誦金剛般若經。因使入洛。將一駄綾絹歸。在路夜行。忽逢群賊來劫。并殺一奴。仍持刀棒趂環。環既事急。即暎一樹而避。眾賊趂及亂斫任環。竟不著環。唯斫著樹。其賊曳將別處。怪而慍之。更斫數刀。棒打無數。一無傷損。遂即佯死。賊等將為實死。因即俱散。任環即起。徐行尋賊。其賊不越三四里間。遂不得去。任環仍向草中潛隱。聞賊等相共語曰。此處由來無水。今忽四面水流。此乃天殃我輩。有一賊云。向者煞錢主時。空中聞人語聲。莫殺錢主。此人常誦金剛般若。大是善人。眾賊一時同驚。咸曰俱聞此語。並舉手彈指。嗟歎久之。須臾天即漸明。其賊並不得去。尋被州縣括撿擒捕。任環尋亦却得本物<span class='note-inline'>(同前。<span class='corr'>定</span>州安嘉縣主簿長孫楷所錄)</span>。</p>
<p>王昌言者。京兆萬年縣人也。去久視元年。於表兄楊希言崇仁坊中撿校質庫。因遂患瘻。繞項欲帀。併至胸前。疼痛呻吟。不能撿校。遂即發心誦金剛般若。自誦之後。無時暫輟。其瘡苦痛不復可言。夜臥之間。忽見一僧。以錫杖為捺。口云。為汝持經之故。與汝療之。因而遂驚。不覺大叫。堂內人數箇。即起同看。所患之瘡。咸有汁出。如小豆汁一升<span class='corr'>已</span>上。因茲一度。瘻<span class='note-inline'>(音漏)</span>即疼除。其後專心受持。常誦不絕。年六十九。長安元年壽終<span class='note-inline'>(表兄楊希言所說)</span>。</p>
<p>亳<span class='note-inline'>(蒲愽反)</span>州譙<span class='note-inline'>(音樵)</span>縣令王令望。每自說八歲能誦金剛般若。常受持不闕。初。弱冠時。遊劒南邛<span class='note-inline'>(其恭反)</span>州臨溪<span class='note-inline'>(苦□反)</span>縣。過山路峻嶮。忽遇猛獸。令望惶懼。計無所出。即誦般若經。虎遂不前。東西跳<span class='note-inline'>(廳了反)</span>躑。誦至二三遍。遂曳尾而走。流涎數升。又任安州判佐。送租至楊子津。屬風浪暴起。時租船有五百餘艘。橫江沈浮。遲明諸船多皆被沒。唯令望誦金剛般若不輟。若有神助。賴此獨全<span class='note-inline'>(司勳郎中王潛所說)</span>。</p>
<p>芳州司馬崔文簡。常誦金剛般若經。屬吐蕃大下。被捉將去。吐蕃鎖著。防護極嚴。其人精心誦持金剛般若經。遂經三日。其鎖無故忽然自開。捺著還開。吐蕃將為私擅開鎖。欲笞撻之。其人答云。鎖實自開。非簡所掣。<span class='note-inline'>(齒曳反)</span>賊云。汝何法術。得鎖自開。報云。為持金剛般若經。應緣此致。吐蕃云。我今却鎖著汝。若誦經鎖開。我即放汝還國。若誦經不開。我即殺汝。吐蕃於傍。咸共看誦。誦仍未徹。鎖劃<span class='note-inline'>(華穫反)</span>然開。吐蕃異之。竟如前言而放<span class='note-inline'>(洛州司倉張〔璲〕所說)</span>。</p>
<p>河東裴宣禮。時為地官侍郎負既。久視年之初。正多大獄。所有推勘。多在新開。虗吏束索之徒。用法深刻。一經追問。五毒參并。所有用徒。十不全一。宣禮深心正信。少小誦持金剛般若經。每至心誦念。枷鎖斷壞。當時主吏侯鞠。<span class='note-inline'>(音掬)</span>逾嚴不信其言。以為擅脫枷鎖具。以此狀諮白判官。勵以威稜。對令其誦。誦至半卷。索然解散。因此神驗。遂得清雪<span class='note-inline'>(梓州<span class='corr'>刺</span>史韋慎名所說)</span>。</p>
<p>京兆韋利克勤。常念誦金剛般若經。因征遼東。遂沒高麗。數年之後。逢官軍度遼伐罪。乘夜欲投官軍。出城之外。並是高麗村落。正逢月暗。行之莫知所出。遂見一明如燈。引之而去。不逾少選。遂至官軍營幕。克勤仕至中郎。遍向親知說此徵驗。嗟歎般若之力不思議<span class='note-inline'>(梓州<span class='corr'>刺</span>史韋慎名所說)</span>。</p>
<p>梓州郪<span class='note-inline'>(音妻)</span>縣人唐晏。受持金剛般若波羅蜜經。一從念誦<span class='corr'>已</span>來。未曾空過。以長安元年。逃寄住普州安岳縣。經十二年。與彼土豪人姚詮等數十家交好。至開元二年。逢前郪縣令竇界慎男湜<span class='note-inline'>(音寔)</span>。緣祖懷貞之累。從閬州左降為普州員外參軍。與<span class='corr'>刺</span>史崔從俗親。遂差湜攝安岳縣令。晏以湜昔日本部郎君參議之後。便同疇昔為湜設計。糺察豪人客戶。因此起恨。至開元三年。雅州<span class='corr'>刺</span>史劉朏<span class='note-inline'>(普沒反)</span>。左降為普州刺史。遂受豪人等言。以晏浮逃生文。陰擬躓<span class='note-inline'>(音致)</span>頓。晏夜夜常夢見一道人。再三云。何不歸去。何不歸去。不知豪人潛欲致害。賴得縣錄事廳仁勗相報。晏遂走至遂州方義縣王孝古庄。潛伏其庄。去普州八十餘里。以十二月二十三日。劉<span class='corr'>刺</span>史差司法王泯。領手力十人。來至孝古庄捉晏。其庄後唯有一大竹林。東西南北並是熟地。更無茅草。晏既惶急。走竄竹林。却倚一樹。唯念誦金剛般若經。聲聲不輟。其手力十人。交橫於竹林內。樹前樹後。來去覔晏。至竟不見。便即却迴。晏即走至遂州市內張希閏家停止。又以開元四年正月。劉<span class='corr'>刺</span>史又差普康縣錄事張瓘。將書屬長史韋伯良捉晏。又逢主人張希閏作佐史。歸報晏云。今日有普康縣錄事張瓘。把劉<span class='corr'>刺</span>史書與長史。不知何事。晏聞此語。葢復驚惶。當夜夢見一大蟲。欲來食晏。忽驚起坐。見床頭壁角。有一神王立地。晏於床上再視。須臾散滅。其夜三更便走。正月七日至通泉縣。停止十日。果得主人張閏書報。昨七日平明。韋長史差不良人於閏家搜掩足下。幸知之也。千萬好去。遂到故里。得至今日。皆是般若神力之所衛護。然晏有去處。前非便利。即見一蛇橫過。雖盛冬之月。亦屢是蛇。自誦經來。雖入疾病之家。不曾染病患<span class='note-inline'>(獻忠時任梓州司馬。親問其人)</span>。</p>
<p>絳州正平縣人郭守瓊。時任鴻臚掌客。因歸貫去家數十里作客。日遂將衣。方始言歸。時屬天陰。兼以微雨。舊云此路左側。既多墳墓。乘前鬼火。迷惑行人。或於冢間。或墮坑壍。因遂亡失魂魄。時月而終。守瓊兢惶。計無所出。初見鬼火。數十里間。或十炬或二十炬。倐忽而至。唯騎一馬。更不將人。舊誦般若多心經。遂即抗聲而誦。其火迸散。極望眇然。既見火遙。遂少停誦。不逾少選。鬼火還集。依前更誦。火即漸遠。則知般若之力。通於幽明<span class='note-inline'>(郭瓊于時同作營田判官郭瓊自說)</span>。</p>
<p>梓州玄武縣福會寺僧釋神晏。俗姓劉<span class='note-inline'>(音流)</span>氏。去萬歲通天元年。被鄉人馮知悌橫告於房中停止劫賊盧金柱等。遂走於瀘州逃避。因逢資州大雲寺陳行貞。瀘州講說知光火賊。使此州司馬張涉牒資州追行貞。資州差首望張蘭往瀘州掩捉。便於瀘州縣禁。神晏舊誦得金剛般若經。晝夜勤誦。四十餘日。至五月二十七日。獄中夜明。有同於晝。囚徒驚駭。將謂火來。其門著枷釘鍱爆<span class='note-inline'>(補劾反)</span>裂。如用斧鑿之。聲應時斷壞。其杻元無開處。自然脫落。其擊柱鎖。亦為數段段。瀘州縣丞車詢瞋。獄典□更喚䥫匠木匠。別作枷杻牢。而及至天明。遣典瀘望更主細奴藺<span class='note-inline'>(音恡)</span>老等各打三十反。又窄<span class='note-inline'>(音責)</span>釘鍱彌壯。神晏憂懼。至心誦經。未至亥時。依前斷壞。車詢迴心敬信。倍加頂禮。日餉送齊食。悔遇慇懃。合州共聞。競送飲食。及送還此。使司斷移卿勝州。仍被法服。配勝州寶幢寺。神晏喜此神驗。念誦不輟。逢神龍元年二月十五日。制放迴本州。至此還俗<span class='note-inline'>(獻忠親自追問。具說源流。神晏當時始年三十八也)</span>。</p>
<p>博陵崔善沖者。先天初載時任梓州銅山縣丞。常受持金剛般若經。當時姚雋<span class='note-inline'>(音邃)</span>州蠻部落有反叛者。監軍御史李知古以善沖為判官。既在軍營。住雋州界。知古志圖功効。遂招慰諸蠻首<span class='corr'>領</span>。降而殺之。蠻落因茲遂皆反叛。報其讎<span class='note-inline'>(音酬)</span>怨。共殺知古。善沖當即奔竄。<span class='note-inline'>(麤亂反)</span>罔知所之。與二十餘人結伴同走。奔馳迷之。<span class='corr'>已</span>經日夜。不知途路。遙見一火。准度近遠可十里餘。將有人家。擬投作食。迄至于曉。猶趂不及。乃至昆明縣路投得縣城。盇是神力護持。潛加引導。濟以厄急。實冥助焉<span class='note-inline'>(獻忠任梓州司馬崔善沖親說)</span>。</p>
<p>邛<span class='note-inline'>(局龍反)</span>州安仁縣令尚行琮。常誦金剛般若。因事左授翼水縣丞赴任。至義州界。山路嶮峻。閣道危縣。乘夜而行。忽墜於閣。在半崕上乘落騎一樹枝。猶疑是馬。遂不知覺。須臾之間。家人叫聲。方知墜閣。口誦金剛般若。尚不輟聲。覺後狀如在夢。一無所損<span class='note-inline'>(邛州司戶胡延祚所說也)</span>。</p>
<p>前陵州仁壽縣尉陳惠妻王氏者。京兆人也。初王氏在家之時。為表兄褚敬。慇懃欲娶。其王氏父母不許共褚為婚。其褚敬每云。若不嫁與我為妻。作鬼終不相放。後嫁與陳惠。數載褚敬遂亡。其王氏隨夫在仁壽縣。每夜寐之後。夢敬即來相親。宛若平生。遂覺懷姙。經十七箇月。身漸重而不產。不知為計。將作鬼胎。遂入佛堂。取得金剛般若。至心啟請。轉讀此經。每轉經時。精意發願。若是懷孕。願早平安。若是鬼胎。必早銷化。因念誦之力。漸覺身輕。所懷鬼胎。即自散滅。從此之後。轉更精懃。遂常受持。至今不絕<span class='note-inline'>(崇福寺僧釋惠遠者。其兄于翽。（呼來反）時任梓州司戶。因來至此。親所知見。故具錄焉)</span>。</p>
<p>虢<span class='note-inline'>(孤獲反)</span>州朱陽縣尉向仁悊。河內人也。去龍朔年中。從雲玄運米向遼東。至海中。路遇惡風。般破氛氳。黑暗不知東西。仁悊先誦得金剛般若經。晝夜至心。口誦不輟。略記可得三百餘遍。忽然似睡。即有一僧云。緣汝誦經。明日使汝等著岸。須臾即明。日影出水之上。遙見一枝有似馬鞭。誦經轉急。遂即到岸。同船六十餘人。一人不損。諸船漂沒略盡。豈非般若力乎<span class='note-inline'>(邢州〔指〕仁縣令隻思敬所說)</span>。</p>
<p>懷州武德縣令何澋。常誦金剛般若經。天授二年。因假入洛。八月還縣。驢馬九箇。總有十人。行至河陽。正逢水漲橋斷。行旅來往之人。咸以船渡。時有邢<span class='note-inline'>(音形)</span>州平鄉縣尉陳乾福。亦至水次。相屬仲秋月晦暮。番滿兵迴。人有歸心。崩騰爭上。何陳二子並亦上船。陳君懼船將重。却下衣物。何公鞍乘既多。因而遂過。不逾一二十步。船即沉沒。澋私心念。生來受持金剛般若。今日豈無徵乎。澋初上船。恐船搖動。遂以手把角䭾索。<span class='note-inline'>(蘇洛反)</span>一從水沒。直下數。又澋時有姪。亦先在船。船覆水中。其姪得上船底。湍流既疾崩岸。又高岸腹縣蘆延蔓<span class='note-inline'>(音萬)</span>于水。澋隨浪轉。攀得蘆根。欲去復留。逐波搖蕩。覆船泛直趣澋邊。其姪攀援引澋而上。水浸繩急。手入繩間。拔手既難。䭾亦隨出。自餘人馬。任水㳂<span class='note-inline'>(音緣)</span>洄。或遇淺逢。查殆無死者。番兵向餘八十。生者唯有一人。斯則般若良因。潛加拯護者矣<span class='note-inline'>(邢州平鄉縣尉陳乾福所說)</span>。</p>
<p>贊曰。禪慧之門。菩提之路。無行無得。唯救唯護。三界歸依。四生開悟。一切苦厄。乘茲永度。</p>
</div>
<div class='div-other'><a id='mulu5' />
<p class='h2'>延壽篇第二<span class='note-inline'>(并序十二章)</span></p><p>夫積善餘慶。積惡餘殃。李耳年為。入重玄之境。彭鏗<span class='note-inline'>(苦耕反)</span>久壽。還遊眾妙之門。況乎不去不來。固超於三際。不生不滅。豈計於千齡。<span class='note-inline'>(音靈)</span>如能四偈受持。一念清信。積塵積劫。喻壽量而非多。無數無邊。等虗空而共永。集其休徵可驗者。列為延壽之篇。</p>
<p>唐臨冥報記曰。陳公大夫人豆盧氏。芮公寬之姉也。夫人信福。誦金剛般若經。未盡於卷一紙。許久而不徹。後日黃昏時。忽然頭痛。四體不安。夜臥逾甚。夫人自念儻死。遂不得經竟。欲起誦之。而堂燭<span class='corr'>已</span>滅。夫人因起。命婢燃燭。須臾婢還。厨中無火。夫人命開門。家人坊取之。又無其火。夫人深益嘆恨。忽庭中有自然火燭。上堦來入堂內。至于床前。去地三尺許。而無人執。光明若晝。夫人驚起。頭痛亦愈。即取經誦之。有頃家人。鑽燧得火。燃燭入堂中。其光即滅。便以此夜誦經竟之。自此日誦五遍。以為常度。後芮公將死。夫人往視。公謂夫人曰。吾姉誦經之福。壽當百歲。生好處也。夫人至今尚康。年八十矣<span class='note-inline'>(夫人自向唐臨㛐說)</span>。</p>
<p>蕭瑀金剛般若經靈驗記曰。隋朝招提寺僧琰師。初作沙彌時。有相師語琰云。阿師子大聽明智慧。無那相命全短。琰聞此語。遂諮諸大德。脩何功德而得延壽。大德等共議。依如來教。受持金剛般若經。功德最大。若能依法受持。必得延壽。琰時奉命即入山。受持金剛般若經。五年出山。更見前所相者。云。法師比來脩何功德。得長壽殊相。頓能如此。琰說前者被相短壽。入山受持金剛般若。更無餘業。因茲功德。遂為大德。法師年過九十。</p>
<p>又曰。隋朝開善寺尼藏師。少年講說。遠近知名。時有何胤之謂曰。雖作法師。全無年壽。藏聞惶懼。遂廢講說。精意發願。於經藏中信手探<span class='note-inline'>(音貪)</span>取一卷。專欲受持。乃得金剛般若經。於是讀誦。在房三年不出。後故覓胤之。令更占之。曰。為弟子所相無驗。為師相改耶。藏云。所相大驗。佛法靈應。不可思議。具向說之。答曰。道人不可相也。師壽得九十餘。果如其語。</p>
<p>又曰。隋時秦州人王陀。身任鷹楊。在府領兵。因病解任。在家訪覓大乘金剛般若經。大業中。荒亂初定。尋訪不得。後有一僧。持此般若一卷。日讀五遍。向經三年。讀誦通利。陀於後身患。遙見二十二鬼。並來詣陀。陀即誦般若經。其鬼離陀一百餘步。不敢更前。鬼謂陀曰。君莫誦經。汝不可得脫。陀攝心不誦。鬼到陀邊。中有二鬼。顏容甚惡。告言。我是主帥。先差二鬼充一道。使餘者總為十道。使諸使少時之頃。各執縛人將來。陀即自思。我今還應如此。其鬼所將人來者約束。各自發引向於王所。後有一鬼走馬來告。向誦經人。王教令放六日。陀當時昏迷。氣將欲絕。聞鬼使約束道放。心遂醒悟。氣還如本。因此更加精誠。誦金剛般若晝夜不捨。六日<span class='corr'>已</span>過。誦經之力。更不被追。夜中有一人。空中喚陀。陀即遙應。汝今讀誦金剛般若經。功德甚大。王今放汝。壽年九十。努力勤脩功德。讀誦此經。更加精進。不敢懈怠。於後陀兄身患。因遂命終。經餘一日。見兄共語。語陀努力為我讀誦金剛般若經。救我地獄之苦。言語未訖。有一人推兄遂入地獄。陀怕怖走歸。有羊六口。遮陀行路。不聽陀過。陀即誦般若經向羊。其羊即漸微小。誦經亦訖。其羊並即入地。遂使得過。即為兄誦般若經五千遍。救兄地獄之苦。陀晝夜誦持不廢。又勸化一切人。並讀誦般若經。陀為誦持。見得延壽。</p>
<p>又曰。遂州人魏旻。貞觀元年。死經三日。王前唱過。旻即分踈。未合身死。王索簿<span class='note-inline'>(音部)</span>尋檢。果然非謬。王責取旻使者。何因錯追。笞杖五十。即放旻歸。遣人送出。示本來之路。至家遂活。父母親屬問云。死既三日。復見何事。旻具語列。當被追時。同伴一十餘人。其中有一大僧。一時將過。王見此僧。先喚。借問一時<span class='corr'>已</span>來。脩何功德。僧白王言。平生唯誦持金剛般若經。王聞此言。恭敬合掌。讚云。善哉。善哉。法師受持讀誦金剛般若。當得生天。何因將師來此。王言未訖。諸天香華。迎師將去。王即問旻。一生<span class='corr'>已</span>來脩何功德。旻啟王言。一生<span class='corr'>已</span>來。不讀誦經典。唯讀庾信文章集錄。王語旻曰。汝識庾信否。是大罪人。又旻言。雖讀文章。不識庾信。王即遣人領向庾信之處。乃見一大龜。一身數頭。所引使人云。此是庾信。行迴十餘步。見一人來。我是庾信。為在生之時。好作文筆。或引經典。或生誹謗。以此之故今受大罪。向者見龜數頭者。是我身也。迴至王前。王語使者。將見庾信以否。白言。<span class='corr'>已</span>見。今受龜身。受大苦惱。王言。放汝還家。莫生誹謗大乘經典。勤脩福業。遣人送出至家。便即醒悟。憶所屬之言。又見此僧讀誦金剛般若經。得生天上。即於諸寺處處求覓。乃見一僧云。我有此經。旻聞此語。禮拜求請。若得此經。不惜身命。其僧即付金剛般若經一卷。晝夜轉讀。即便誦得。晝夜精勤。誦持不廢。因即向遂州人等。說此因緣。又噵一僧共旻同死。引過見王。為誦大乘金剛般若經典。得生天上。又說庾信罪業受報。遂州之人多是夷獠。殺生捕獵。造罪者多。聞旻說此因緣。各各發菩提心。不敢殺生捕獵。並讀誦金剛般若。晝夜不捨。四月十五日。忽有一人乘白馬來至旻前。當取汝之日。勘簿為有二年。放汝還家。為汝受持金剛般若經一萬遍。又勸化一切具脩功德。讀誦般若不絕。以此善根。遂得延年。九十壽終。必生淨土。</p>
<p>又曰。滑州別駕睦彥通。一生<span class='corr'>已</span>來。恒誦金剛般若。先於李密下所任武牢縣令。為賊翻城。欲殺縣令。通甚怕懼。踰城得出。向東步走。有一石崖。石㵎高峻。深百餘尺。被賊拔刀走趂。即投峻崖。欲自取死。至崖之半。似有人接。通及至于底。乃在盤石上坐。得存性命。都無傷損。據此靈驗。並是般若之力。賊過之後。通至家中。精心誦持。不捨晝夜。又勸化一切讀誦此經。通得長年。又無疾患。常得清淨。堅心不怠。</p>
<p>又曰。大廟署丞李思一。貞觀二十年正月八日丑時。得病<span class='corr'>已</span>。時失音。至十三日。黃昏身死。乃被冥官勘。言思一年十九時。屠宰猪羊之命。思一推忖。實不屠殺生命。冥官即追所殺猪羊。與思一勘對。至<span class='corr'>已</span>對問。食肉支節時日。全不相關。又付主司子細撿覈勘。遂殺害之日。思一即在黃州慧珉法師下聽講涅槃經。然珉法師又以身死。生於金粟世界。既在三界之外。無可追證。放思一還於本土。至家未經時日。又被追喚。未去之際。於清淨寺玄通法師邊懺悔受戒。普勸朋友親戚。有生之類。但遭枉濫死者。及不得轉讀經者。並為轉讀金剛般若經五千遍。作是語<span class='corr'>已</span>。遂即命終。使者將思一至冥官所。遂具實言。今發心受持般若經。冥官云。汝今發心極大深妙。不可思議。須臾之間。見一人手持經卷。語思一云。此是金剛般若。思一求請開其經卷。覧其題目。與今時般若無別。當即閉<span class='note-inline'>(音閇)</span>。</p>
<p>目發心。望解般若經義。曉喻有知。忽聞有人云。君今發心。作是大願。今所注猪羊來對者。並云。我實自身命盡。惡道受生。實非思一屠害。為無功德。寶貨求典。妄引善人。冀延日月。實是枉牽。冥官得此欵<span class='corr'>已</span>。又珉法師在金粟世界遣二僧。來至冥官前。得見二僧。驚怖禮拜。僧語冥官。其思一誦持金剛般若經。一心不亂。又注屠殺生命。並云妄引。泯法師在金粟世界。故遣來救。冥官依命。即命思一還生。二僧乃送至家。即乘空而去。思一蘇訖。當即請諸寺大德。轉讀般若經五千遍。思一誦持般若。晝夜不廢。見得延年。</p>
<p>又曰。泰州上邦縣人慕容文䇿。年十七。誦持金剛般若經。齊戒不闕。隋大業七年四月十五日夜。忽有兩鬼。來至床前。手持文牒。云。王今遣取公來。文䇿即甚忙怕。乃逐使者而去。將至一大城。樓櫓嚴峻。城墎六重。將入第一第二門。極大光明。至第三門。其門相去四里。<span class='corr'>已</span>上並皆黑暗。都不見道。使者引之而過。至五六門內。復大光明。去門三里。即有宮室殿堂。四邊持仗宿衛。還如見在宮闕無異。王當殿而坐。所將男夫婦女．僧尼道士。及女等外國六夷。不可稱數。䇿在後。行典唱名而過。王一一問其在生福業。有福効驗者。在西而立。無福驗者。在東而立。末後始唱䇿名。王問。一生作何福業。䇿即分踈。一生<span class='corr'>已</span>來。唯誦持金剛般若。法華八部。般若晝夜轉讀。又持齊戒。一日不闕。王聞此言。合掌恭敬。歎言。功德甚深。付主司細檢文簿不錯。將來其典執案諮王。未合身死。王即放還。且遣西行而立。未去之間。有一沙彌。可年十五六。手執一明炬。於䇿前而過。續後又一沙彌。執明炬而過。䇿即捉袈裟挽住。願師救弟子。使者錯追將來。蒙王恩澤。檢文簿放還。不知去處。願師慈悲。救護弟子。示其來路。二僧語䇿。檀越持般若經。轉讀大乘經典。好牢持齋戒。故來救之。師云。我執明炬在前。檀越但從我後。還於六重城門而出。還詣里暗二門。二僧手執明炬。喻如日出。光明皆現。出於六重門外。二僧即語䇿云。檀越知地獄所以否。報云。不知。二沙彌即舉手指城西北角。更有一大城。相去四里。此是地獄之城。二沙彌云。將檀越於此城觀看。從師至彼。其城高峻。有入城門。並鐵網垂下。有四羅剎。手執鐵叉。侍立左右。二僧云。是地獄之門。一切罪人配入。並從此門而過。即將䇿入門。可行二百步。見一灰河。其中一切受苦之人。身在河中。唯見其頭。百千萬億猛火熾然燒此罪人。苦痛號叫。不可具說。又四邊皆是鐵床劒樹。有四獄卒。手持鐵叉。畔上行走。叫喚之聲。甚可怖畏。二僧云。十八地獄。咸在此城。䇿見心中怕懼。唯知念佛。心中恒誦般若不絕。二僧即將䇿出城門。至於本來之道。五箇道相近。意中荒迷。不知本從家之道。二僧即欲別䇿而去。禮拜求請。五道之中。不知弟子從何道去。願師慈悲。示其道處。二僧即於中道引前。可行十里許。有一大門。塞其道口。不得而過。二僧以錫杖開之。即語䇿云。努力勤修功德。誦般若經。莫生懈怠。必得長壽。䇿別師至家。體中醒悟。父母親知。並悉忙怕。以禮慰喻。說其因緣。蒙放還家。功德之力。聞者欣悅。心意泰然。以此誦經齊戒功德。勸化一切。各各發心。讀誦般若經。一日不闕。更加精進。又得長年。</p>
<p>又曰。天水郡隴城縣袁志通。年未弱冠。住持齋戒。讀誦法華金剛般若等經。六時禮懺。不曾有闕。年二十。即點入清德府衛士。名掛軍團。奉勑差征白蠻。從家至彼一萬餘里。在路晝夜禮誦不闕。至南蠻之界。官軍戰敗。兵士散走。當時徒侶一百餘人。不知所投。多被傷殺。志通惶迫。奔走無路。忽有五人。並乘牝<span class='note-inline'>(頻殞反)</span>。</p>
<p>馬。在通前後。有一人走馬告通曰。莫怕莫懼。汝具脩功德。前後圍繞。不能為害。行可七里有餘。至一塔廟。即入其中藏隱。蠻即還營。忽有二僧來通所。語通云。檀越誦金剛般若法華。禮念諸佛。不可思議。故遣救汝。向者五人。乘馬在汝前後者。並是法華般若之力。亦同救汝怨賊傷害汝身。好脩福業。誦持經典。莫生懈怠。一切諸善神王。恒相衛護。作是語訖。即乘空而去。通經日不得食。非常飢乏。須臾有二童子。將一鉢飯并醬菜及餅。與通而食。食訖又告通。勤脩功德。誦般若經。莫令廢闕。語訖主乘空而去。通涕淚悲泣。深心懺悔。即投大軍。頻經三陣。不被寸䥫所傷。據此因緣。並是法華般若之力。於後蠻破。官軍放還。專心誦持法華般若。不敢怠慢。</p>
<p>又曰。貞觀八年正月二十八日。身患。至二月八日夜。命終。遂被將向王前。閱過徒眾甚多。通在後而立。其典唱名。王即問其善惡之業。亦依次而配。末後始唱通過。具問生存作何福業。通即啟王言。一生<span class='corr'>已</span>來誦持金剛般若法華經等。常持齊戒六時禮佛。王聞此言。即合掌恭敬。歎言。善哉。善哉。此人功德不可思議。語使者當取之日。據何簿帳而追。付主司。細撿文籍。不枉將來。其主司開天曹檢報。此人更有六年壽命。未合即死。王乃索案自尋。果然非謬。語左右侍者。取床几將來。即於南廂持金床玉几。至王前。即遣殿上西邊安置。鋪種種氈褥。遣通上床誦經。便誦般若法華各一卷。並悉通利。又使典藏中取其人誦經及修功德文簿典與通。向西廂遂往取。可行二里。有大經藏。所有功德簿<span class='corr'>帳</span>。咸在其中。並七寶嚴飾。使者於㝡下中取得一卷。可有十紙。題名。袁志通造功德簿。即持向王邊開檢。其中注通誦般若經一萬遍。禮佛齊戒功德。總在其中。王語使人。其通所造功德。甚深甚深。將地獄觀看。知其罪福。使者奉勑。引通出城。西北五里有餘。有一大城。樓櫓却敵。䥫網垂下。門中有四獄卒。頭如羅剎。身形長大。手持䥫叉。左右而立。有二銅狗。在門兩廂。口吐融銅。流灌獄所。注射罪人。一切受苦之人。並從此門而入。十八地獄。並在此城。通見如此。身心戰慄。無以自安。領將詣王。白言見地獄訖。王語通云。汝今具見受罪福業。好勤精進。讀誦莫廢。汝今有命六年在。放汝還家。莫生退心。落入惡道。無人救汝。必須讀誦不退菩提。放汝長年。至老命終。必生淨土。</p>
<p>朝請大夫行國子監大學愽士吳思玄。常誦金剛般若波羅蜜經。初日別兩遍。五六年後。即日別一遍。兄思溫以長安元年任漢州縣竹縣令。染患入京醫療。寄在殿中省尚藥奉御張慶家針灸。忽然病發。非常困重。張慶綰攝諸巫術之士。時有務州褚細兒。亦甚見鬼。在慶中庭。為溫祈禱。其時著緋官數人。思玄在別處止宿。人報兄患發。奔走來看。先至慶中庭。亦同祈請。未曾與褚相識。褚遂云此官不知何人。諸鬼神見之皆悉散走。思玄聞此。倍加精勵念誦。一二日間。兄病遂差。初思玄去萬歲登封元年行至中渭橋。見一人甚老。著重縗<span class='note-inline'>(音催)</span>服。恠而問之。老人云。某乙年八十二。為親生母著服。母年一百七歲。近日始亡。復問作何將養。得此長壽。其人報云。孃年四十三時。有人教誦金剛般若波羅蜜經。每日兩遍。從少至老。未曾暫闕。更有阿姨并及隣母。總有四人。同業相共受持。姨亡<span class='corr'>已</span>經一年。壽一百十四歲。自餘兩箇。今各年九十<span class='corr'>已</span>上。至今竝在<span class='note-inline'>(吳思玄親自錄出)</span>。</p>
<p>申州大雲寺僧釋德遵者。即義陽縣人也。時年五十一二。染疾彌留。氣力虗惙。時起彼有張照藏者。洞曉陰陽。有張則者。極明醫術。推步年命。以為厄運之期。診<span class='note-inline'>(音軫)</span>候經脈。<span class='note-inline'>(音夌)</span>治非針藥之救。遂啟請發願。誦金剛般若經。力疾扶羸。日數十遍。誠心懇至。感乎幽明。却倚蒲團。因而彌勵。不捨晝夜。誦持此經。未盈旬月。漸覺瘳<span class='note-inline'>(音柚)</span>愈。將涉時序。了然痊復。長安三載。獻忠任申州司戶。其僧尚存。向逾七十。每見自說。嗟嘆者久之。德遵自此之後。常以般若為務。則知大乘之力。豈術數能知。非夫淨信通神。達空體妙智。該上上者。焉肯勤而行之乎。</p>
<p>杜思訥者。京兆城南人也。任潞州銅鍉<span class='note-inline'>(音提)</span>縣尉。考滿之後。年登七十。又染瘦病。日漸虗羸。當時名醫。咸謂難濟。雖加藥餌。<span class='note-inline'>(音二)</span>診候未瘳。時權瓘<span class='note-inline'>(音貫)</span>注得漢州司功之任。就別臨訣<span class='note-inline'>(音決)</span>之際。詞氣悽<span class='note-inline'>(音妻)</span>凉曰。<span class='note-inline'>(音越)</span>雖是生離。即成死別。然宿心正信。發始深誠。遂謂瓘曰。唯發願誦般若經。將希生路。遂即發心誦金剛般若經。不逾時月。漸覺瘳<span class='note-inline'>(音抽)</span>愈。懇誠彌勵。屢<span class='note-inline'>(力芋反)</span>見光明。瓘後入京。訥<span class='corr'>已</span>痊復。靜惟福力。不可思議<span class='note-inline'>(漢州司功權令瓘說)</span>。</p>
<p>贊曰。恭惟眾聖。爰起三堅。一塵一劫。無量無邊。寧惟萬萬。何止千千。不生不滅。非代非年。</p>
</div></div>
<p class='juan'>金剛般若經集驗記卷上</p>
</div><!-- end of div[@id='body'] -->
</body></html>