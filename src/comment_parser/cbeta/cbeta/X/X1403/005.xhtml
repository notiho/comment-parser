<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天如惟則禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu90' />師子林天如和尚語錄卷之五</p><p class="byline">小師　善遇　編</p>
<div class='div-other'><a id='mulu91' />
<p class='h1'>佛事</p>
<div class='div-other'><a id='mulu92' />
<p class='h2'>宗上座鎻龕<span class='note-inline'>(台州人)</span></p><p>燈籠㳂壁上天台。且道明甚麼宗旨。宗上座死却活句活却死句。佛祖牢關鎻你不住。</p>
</div>
<div class='div-other'><a id='mulu93' />
<p class='h2'>讓後堂火</p><p>說法兜率宮。讓他第一座。翻身涅槃岸。奪得㝡初機。離四句。絕百非。烈燄堆中更發揮。</p>
</div>
<div class='div-other'><a id='mulu94' />
<p class='h2'>能上座火</p><p>拖箇死屍來。鼻孔不對口。能所兩俱亡。鰕跳不出斗。擲火云。如今跳出了也。水底火發燒虗空。藂林盡作師子吼。</p>
</div>
<div class='div-other'><a id='mulu95' />
<p class='h2'>報恩定長老中路轉骨<span class='note-inline'>(嗣高峯和尚)</span></p><p>道吾遷塔就石霜。知子莫若父。報恩移骨歸天目。家富小兒驕。雖然一種恩情。爭奈兩家機軸。撫骨云。若不是定動。衲僧狹路相逢。放伊不過。</p>
</div>
<div class='div-other'><a id='mulu96' />
<p class='h2'>依維那火</p><p>以火打圓相云。雲峰破桶篐。依稀似者箇。以火打破云。一擊百雜碎。且道是甚麼。性火真空。性空真火。</p>
</div>
<div class='div-other'><a id='mulu97' />
<p class='h2'>淨首座火</p><p>清淨妙法身。本來無出沒。以火指龕云。者箇聻。不是心不是佛不是物。假名無位真人。喚作藂林表率。劫火洞然。燒他不得。</p>
</div>
<div class='div-other'><a id='mulu98' />
<p class='h2'>嚴都寺火</p><p>天童家法不嚴。都寺兩箇燈盞。南山知事得人。直是一生擔板。要見嚴都寺擔板處麼。死柴頭上火通紅。現出摩醯三隻眼。</p>
</div>
<div class='div-other'><a id='mulu99' />
<p class='h2'>大上座入塔</p><p>盡大地是箇大上座。盡大地是箇死髑髏。盡大地是箇無縫塔。且道門從那裏入。喝一喝。</p>
</div>
<div class='div-other'><a id='mulu100' />
<p class='h2'>讚首座火</p><p>眉間掛劒。可毀不可讚。斬却猫兒。可讚不可毀。忽然讚毀雙行。畢竟是何道理。火燒南海波斯觜。</p>
</div>
<div class='div-other'><a id='mulu101' />
<p class='h2'>瑞監寺火</p><p>輝天鑑地一著子。盞底漏油盛不起。眉毛眨上火星飛。礫破涅槃與生死。舉火云。諸人還見麼。我見燈明佛。本光瑞如此。</p>
</div>
<div class='div-other'><a id='mulu102' />
<p class='h2'>聰上座湯<span class='note-inline'>(隔食病死)</span></p><p>去聰黜明。苦口良藥。衲僧有病在膏肓。鎻斷咽喉吞不落。聰上座汝今藥病兩忘。一任吞却吐却。</p>
</div>
<div class='div-other'><a id='mulu103' />
<p class='h2'>文監寺起龕</p><p>不立文字。不涉程途。政與麼時。如何是文監寺出門句子。一不得有。二不得無。倒跨楊岐三脚驢。</p>
</div>
<div class='div-other'><a id='mulu104' />
<p class='h2'>龍上座火</p><p>死水不藏龍。汝還會也未。汝若會。試入火光三昧。</p>
</div>
<div class='div-other'><a id='mulu105' />
<p class='h2'>雲壑石萬戶起骨</p><p>生則封侯䇿戰功。死當廟食顯神聰。撫骨云。更從者裏翻身去。佛國塵塵有路通。某人英勇無敵。沉靜有謀。武略文韜自任綠林之馮異。忠肝義膽每懷赤壁之周瑜。朋友推其賢。士卒感其惠。奉王命剪除猺撞。奮不顧身。握兵權威震蠻荒。聞者喪氣。奏凱始傳於天上。歸途忽厭於人間。清湘院前打翻筋斗去。吳松江上迎得骨函歸。天地為之改容。山川為之墮淚。功既成矣。死何憾焉。合國稱為大丈夫。三十四年從教似夢。傳家賴有奇男子。百千萬世可以流芳。到者裏猛著精神。別通消息。裂開煩惱網。擊破死生關。幻形幻影有去有來。似浮雲之出壑。真性真明不遷不變。如皎月之當空。即此是自<span class='corr'>己</span>根源。即此是故家田地。即此是安身立命處。即此是成佛作祖時。是則固是。且道即今起骨還有祥瑞也無有。昨夜天風攪雪花。為公洒掃西歸路。</p>
</div>
<div class='div-other'><a id='mulu106' />
<p class='h2'>居竹曹公掩壙</p><p>脫得生死。要知落處。落處既分明。從空放下去。放下後如何。天開地闢見全身。玉鳳夜栖無影樹。某人梅渚參軍之子。守齋教授之孫。遠則武惠王以來。歷代傳青史。近則文恭公而下。滿門無白丁。人皆羨其盛哉。公不以為榮也。小試教庠之任。厭吳江楓冷而拂袖便歸。繼承省檄之。招愛蒸溪。竹居而掉頭弗起。素行富貴。富貴不淫。無意功名。功名自至。左干戈。右爼豆。固未忘曹氏家聲。朝詩酒。暮琴書。且願效晉人風度。亦嘗刲股和羮以療大父之病。亦嘗解衣推食以供寒士之需。其待朋友也切切偲偲。其待宗黨也磊磊落落。儒學子弟仰之為文章鉅公。集賢縉紳號之以清逸處士。平生萬事<span class='corr'>已</span>足。末後一機更高。頂門露金剛眼睛。著著見古人關棙。筆底現法華寶藏。頭頭顯自<span class='corr'>己</span>家珍。文字語言一無所礙。涅槃生死兩不相妨。從前只道出來出來速出來。苦哉三界火宅。到此方知歸去歸去好歸去。儼然一會靈山。既曰知歸。爭奈有箇將不去底。既將不去。合與覆藏。既曰覆藏。有何證據。撒土云。化城寶所無分別。寸土元來是寸金。</p>
</div></div>
<div class='div-other'><a id='mulu107' />
<p class='h1'>自讚</p>
<div class='div-other'><a id='mulu108' />
<p class='h2'>小師善遇請</p><p>初參慧力海印叟。學得面南看北斗。及來天目見幻翁。咲破燈籠半邊口。高懸鉢袋三十年。下視萬峯如培塿。諸方拖拽不肯動。也不教人隨我走。如今面目露堂堂。試問諸人相似否。雷厲風飛見得親。滿林盡作師子吼。此話既行。又何待三十年後。</p>
</div>
<div class='div-other'><a id='mulu109' />
<p class='h2'>無上人請</p><p>焦敗種草。惡毒根苗。佛也不要做。呵佛祖如呵冤賊。院也不要住。避院子如避差徭。見人脩行却會冷咲。受人供養不呌難消。如今畫影圖形。諸方皆認得。向後檐枷帶鎻。那箇肯相饒。既知有罪。只得依條。預將口欵供成了。準備閻羅王取招。</p>
</div>
<div class='div-other'><a id='mulu110' />
<p class='h2'>大拙能長老請</p><p>臨濟喝得口破。德山棒得手酸。打草驚蛇。大巧大拙。證龜作鱉。至易至難。師子林下漢。都沒許多般。三世諸佛一口吞却。兩眼照人肝膽寒。</p>
</div>
<div class='div-other'><a id='mulu111' />
<p class='h2'>江西護侍者請</p><p>西江一吸無涓滴。天目踏翻無影跡。全身坐斷師子林。魔來佛來俱莫測。描不得。畫不得。大用現前無軌則。若言此是則天如。頂上眼睛添一隻。</p>
</div>
<div class='div-other'><a id='mulu112' />
<p class='h2'>卓峯立書記請</p><p>菩提蘭若樹。此樹為樹王。我來樹下坐。因樹成道場。冬取暖。夏取涼。禪道佛法非所長。撩天鼻孔有覺觸。枝枝葉葉旃檀香。</p>
</div>
<div class='div-other'><a id='mulu113' />
<p class='h2'>道友隋志義請</p><p>樹為寶盖石為床。獨占虗空作法堂。祖父家傳親切句。不曾漏泄到諸方。</p>
</div>
<div class='div-other'><a id='mulu114' />
<p class='h2'>貫之曾教授請<span class='note-inline'>(號東白)</span></p><p>道是天如。早成差誤。道非天如。又難遮護。大圓鏡裏轉頭看。萬象光中全體露。或問一以貫之。又問一歸何處。向道東方既白時。金鷄飛上珊瑚樹。</p>
</div>
<div class='div-other'><a id='mulu115' />
<p class='h2'>徒弟某人請</p><p>拂子好打蠅。主丈好打狗。一步不向人前。一語不隨人後。行百丈未行之正令。誰是同風。顯達磨未顯之全機。豈容開口。者漢頗知之。汝曹還會否。山河大地法王身。草木藂林師子吼。</p>
</div>
<div class='div-other'><a id='mulu116' />
<p class='h2'>雷燈珠三禪人請</p><p>師子巖前喫攧來。姑蘇城裏坐如呆。通身轉智都忘却。觸著無明吼似雷。</p>
<p>不打諸方爛葛藤。不將名字掛傳燈。菩提樹下盤陀石。白髮蒼顏箇老僧。</p>
<p>似天如不似天如。似與不似無親踈。鼻頭有竅眼有珠。為佛為魔都是渠。</p>
</div>
<div class='div-other'><a id='mulu117' />
<p class='h2'>西川如山真講主請</p><p>談經口似懸河。答話機如掣電。諸方皆有作為。箇漢獨無靈變。長松偃蹇翠垂雲。恠石坡陀青潑澱。閑拈麈尾坐如山。百億毛頭師子現。</p>
</div>
<div class='div-other'><a id='mulu118' />
<p class='h2'>范氏淨心居士請</p><p>趙州勘破臺山婆。沒誵訛處有誵訛。圓悟激發范縣君。話頭少處路頭多。淨心畫我供養我。且道趙州圓悟意旨如何。這裏下得一轉語。許你燒香供養他。</p>
</div>
<div class='div-other'><a id='mulu119' />
<p class='h2'>飯店蘇居士請</p><p>老子一生無背面。逆行順化皆方便。三家村裏持鉢歸。十字街頭開飯店。是聖是凡人莫辨。</p>
</div>
<div class='div-other'><a id='mulu120' />
<p class='h2'>泉南蔡國祥居士請</p><p>瞎驢趂隊出廬陵。天目山頭中毒深。滅却臨濟正法眼。變他百丈古藂林。蝦<span class='corr'>䗫</span>口吐一輪月。師子毛生萬兩金。此話即今瞞不得。泉南佛國有知音。</p>
</div>
<div class='div-other'><a id='mulu121' />
<p class='h2'>雲南尊講主請<span class='note-inline'>(像在林屋之間)</span></p><p>閙市山林。異方人物。煨鐺煑銚箇閑窩。塞戶填門皆上客。問梅閤裏著馬祖。勘辨參徒。指栢軒中容趙州。放開鋪席。老胡多意氣。大坐立雪堂。呆漢少機鋒。安居臥雲室。從來無法與人。自也不願做佛。扶持向上宗乘。賴有許多知識。無端再現身外身。兩主如何同住得。送他無佛處稱尊。贈以一把龜毛拂。</p>
</div>
<div class='div-other'><a id='mulu122' />
<p class='h2'>高麗國古道長老請<span class='note-inline'>(名達行)</span></p><p>者漢拍盲無見解。到處不曾輕納敗。平生獨恨老中峯。屈我低頭禮三拜。觸著無明劈面揮。家傳陷虎機猶在。目視雲漢三十年。黃金未肯和沙賣。如今坐在闔閭城。盡底抖飜禪布袋。不問南來與北來。逢人便請還禪債。說甚麼千聖不傳。說甚麼漆桶不快。堂堂古道大家行。傳語諸方休揑恠。</p>
</div>
<div class='div-other'><a id='mulu123' />
<p class='h2'>臨濟寺的首座請</p><p>有問如何是佛。向道頭上插筆。從古機緣千七百。今代又添者一則。者一則。的中的。八面俱收。群機自息。奪人奪境喝如雷。臨濟未是白拈賊。</p>
</div>
<div class='div-other'><a id='mulu124' />
<p class='h2'>高昌國無敵長老請<span class='note-inline'>(名勝幢)</span></p><p>生廬陵。不知米價。飢把心肝樹頭掛。登天目。徧體汗流。鶻臭布衫都脫卸。唳鶴灘頭蘸筆鋒。義海掃空閑話杷。師子林裏開禪窩。七佛呼來同結夏。不將正眼視諸方。一任諸方爭怒罵。以無所爭為勝幢。是名無敵於天下。</p>
</div>
<div class='div-other'><a id='mulu125' />
<p class='h2'>鎮州秦上人請</p><p>擔板漢。沒思筭。既不諳古佛家風。又未了先師公案。棄却鎮州蘿蔔頭。收取秦時[車*度]轢鑽。只據一偏。不容再勘。讚他做靈利衲僧。疑信相半。罵他做儱侗禪和。是否難判。明知自體本天真。假名字在人呼喚。忽然喚作三脚驢也胡亂。</p>
</div></div>
<div class='div-other'><a id='mulu126' />
<p class='h1'>讚佛祖</p>
<div class='div-other'><a id='mulu127' />
<p class='h2'>出山佛</p><p>入山又出山。久靜還思動。眾生成道多時。佛法一毫無用。阿呵呵。如今冷地思量。枉受六年飢凍。</p>
</div>
<div class='div-other'><a id='mulu128' />
<p class='h2'>空魚籃觀音</p><p>錦鱗賣盡手頭輕。撈摝江湖尚有情。回首長沙沙上路。腥風吹作夜潮聲。</p>
</div>
<div class='div-other'><a id='mulu129' />
<p class='h2'>獨坐觀音</p><p>鸚鵡淨瓶無著處。善財龍女不相隨。寥寥獨坐閑如我。政是眾生界盡時。</p>
</div>
<div class='div-other'><a id='mulu130' />
<p class='h2'>達磨<span class='note-inline'>(二)</span></p><p>西來沒行市。跨水復逢羊。直指少方便。剜肉要醫瘡。答梁武廓然無聖。灸瘢上重添艾炷。許神光汝得吾髓。喪車後高掛藥囊。盡道熊耳峰埋沒他不得。誰知這老漢鄉念未能忘。賴有後人爭氣。家醜不使外揚。滅却正法眼藏。一任山高水長。</p>
<p>師子林中。立雪堂裏。佛也不著。因甚著你。不重你面壁八九年。不重你西來十萬里。只重你心直口直。不順帝王情。眼高氣高。不失宗師體。坐斷天下人舌頭。一花五葉香風起。</p>
</div>
<div class='div-other'><a id='mulu131' />
<p class='h2'>布袋<span class='note-inline'>(縮一脚)</span></p><p>主丈橫拖。布囊斜倚。當來下生。都道是你。十字街頭等箇人。伸脚元在縮脚裏。</p>
</div>
<div class='div-other'><a id='mulu132' />
<p class='h2'>寒山<span class='note-inline'>(放苕帚看卷子)</span></p><p>轉掃轉多須放下。自舒自卷看教親。通身是箇無師智。不比誦苕忘帚人。</p>
</div>
<div class='div-other'><a id='mulu133' />
<p class='h2'>拾得<span class='note-inline'>(携菜簡拾菜滓)</span></p><p>隨時拾得隨時用。裏許空空實不空。本是願王無盡藏。向人只說菜滓筒。</p>
</div>
<div class='div-other'><a id='mulu134' />
<p class='h2'>寒拾同軸</p><p>曾共豐干枕虎眠。又對趙州學牛鬪。喚作文殊與普賢。衲僧頷下雙眉皺。</p>
</div>
<div class='div-other'><a id='mulu135' />
<p class='h2'>朝陽</p><p>破處補教完。工夫做成片。紅日上三竿。為君通一線。</p>
</div>
<div class='div-other'><a id='mulu136' />
<p class='h2'>對月</p><p>要了末後句。點畫甚分明。莫因天上月。打失雙眼睛。</p>
</div>
<div class='div-other'><a id='mulu137' />
<p class='h2'>鬼扶過海羅漢</p><p>肩背相挨航一葦。觀於海者難為水。龍王鬪富我鬪貧。不費一錢能使鬼。</p>
</div>
<div class='div-other'><a id='mulu138' />
<p class='h2'>僧繇畫寶公</p><p>鷹巢大士面兜搜。變現千差畫不侔。近世宗師好顏色。却無梁武詔僧繇。</p>
</div>
<div class='div-other'><a id='mulu139' />
<p class='h2'>應菴禪師</p><p>用虎口奪食之機。恣行五逆。展蛇頭揩癢之手。觸撥諸方。海湧峰前干戈卸却。金輪峰頂妖恠潛藏。視妙喜甘露門。兩強不下。通楊岐正法脉。五世其昌。碧桃帶雨春風濕。吹作優曇徧界香。</p>
</div>
<div class='div-other'><a id='mulu140' />
<p class='h2'>高峰和尚</p><p>黃金眼睛生銕面。三尺竹篦如掣電。坐斷高峯立死關。為人都道無方便。有方便。千聞不如一見。</p>
</div>
<div class='div-other'><a id='mulu141' />
<p class='h2'>中峰和尚</p><p>這老漢。無榜樣。主張大幻法門。滅却現成公案。祖意教意。絲毫不許<span class='corr'>摶</span>量。山居水居。影響那容近傍。以絕言之言而演說。喧轟白晝之雷霆。住無位之位而獨尊。奔走諸方之龍象。際遇聖天子。稱為普應國師。引得大地人隨處燒香供養。</p>
</div>
<div class='div-other'><a id='mulu142' />
<p class='h2'>斷崖和尚</p><p>㝡初一機。撞破縵天網。末後一著。踏翻載月船。大地山河雪消去。西天目頂浪滔天。</p>
</div>
<div class='div-other'><a id='mulu143' />
<p class='h2'>天台智者大師<span class='note-inline'>(辯無礙請)</span></p><p>堯眉舜目。禹背湯肩。談性具於百界千如。水是波波是水。顯相常於一心三觀。拳為掌掌為拳。示聖賢同體之身。不妨描貌。肆佛祖無礙之辯。亦可宣傳。若論其親見一會靈山儼然未散。吾無得而稱焉。</p>
<p>師子林天如和尚語錄</p>
<p class="byline">小師　善遇　編</p></div></div>
<div class='div-other'><a id='mulu144' />
<p class='h1'>詩</p>
<div class='div-other'><a id='mulu145' />
<p class='h2'>懶雲窩</p><p>異哉雲兮。變化不可測。而浩蕩不可羈。其靜似懶。其動非懶。動靜若有神所司。我觀臥雲於三千九百丈之天目兮。東西二浙一白如海。莫得其端倪。又觀行雲於四萬八千丈之天台兮。捲海而起勢。若萬馬爭奔馳。或聚或散山顛水湄遊僊翔鸞千恠萬奇。方其舒而行也。天地為窩量猶隘。及其卷而藏也。離婁莫覩其毫絲。西瑛公子作雲窩。懶雲二字文其楣。眼空湖海臥丘壑。習懶擬與雲相期。我訪懶雲主。歷觀懶雲詩。不知西瑛為懶雲耶。懶雲為西瑛耶。但覺秋陽射窓戶。四壁光陸離。重為告曰。瑛兮雲兮。至人不泥乎跡。而能與物推移。風雷吼百谷。蛟龍舞天池。亦將乘其勢以濟其時。卷舒動靜。吾以無心而應之。懶與非懶吾何知。</p>
</div>
<div class='div-other'><a id='mulu146' />
<p class='h2'>篳篥引</p><p>西瑛懶雲窩距余禪室半里許。時相過從。吹篳篥以為供。復於余言有所需。乃賦長歌以贈。</p>
<p>西瑛為我吹篳篥。發我十年夢相憶。錢唐月夜鳳凰山。曾聽酸齋吹鐵笛。初吹一曲江風生。餘響入樹秋嗚咽。再吹一曲江潮驚。愁雲忽低霜月黑。坐中聽者六七<span class='corr'>人</span>。半是江湖未歸客。歡者狂歌繞樹行。悲者埀頭泪沾膝。我時奪却酸齋笛。<span class='corr'>斂</span>襟共坐松根石。脫略悲歡萬念消。悟聲無性聞無跡。西瑛篳篥且莫吹。篳篥從古稱悲栗。悲歡茫茫塞天地。人情所感無今昔。山僧尚賴雙耳頑。請為西瑛吐胸臆。聲聞相觸妄情生。聞盡聲亡情自釋。盡聞莫謂聞無聲。機動籟鳴無間隔。亡聲莫謂聲無聞。去來歷歷明喧寂。吹者之妙余莫知。聞者之悟公莫測。公歸宴坐懶雲窩。心空自有真消息。</p>
</div>
<div class='div-other'><a id='mulu147' />
<p class='h2'>補之梅</p><p>人皆謂補之畫梅。宮苑梅千樹萬樹。潑撒瓊瑤堆。天香國艶發乎本然之富貴。非比踈枝冷蘂。困蠻烟蜃雨之摧頹。畫成曾獻羣仙府。求者黃金賤如土。仲謙山翁何處得兩株。照耀林壑。見者驚相呼。一若羅浮山下水南之獨樹。氣條無數華無數。一若成都十丈偃蹇之臥龍。身隔重雲尾梢露。玉甲鱗鱗水底明。水面鴛鴦㗸落英。上有飛來雙白鷺。疑是雪坡天夜睛。山翁有時坐梅間搖麈拂。寒日清輝射窓壁。恍忽天人為法來。滿林新雨花狼籍。吾然後知補之能為梅寫真。梅華又為翁傳神。翁比梅華更清絕。眼光爍破珊瑚月。</p>
</div>
<div class='div-other'><a id='mulu148' />
<p class='h2'>東坡竹</p><p>人皆謂東坡畫竹。翰林竹千竿萬竿。解散琅玕束。渭川淇澳出乎浩蕩之胸中。非比寸土寸金。不許破堦前之苔綠。暮年徤筆尤可憐。世有一二非真傳。仲謙山翁何處得四幅。妙壓與可。不敢誇先鞭。雨者帶霧和烟空。濛翠欲滴。似隔西湖見山色。雪者堆鹽積玉勢。重如崩山。強項暫低腰未折。風者飄飄鳳尾搖。耳邊彷彿聲蕭騷。晴者扶踈淨如洗。亭亭玉立干雲霄。山翁有時坐竹間。觀笋稚老嫰。生成非造次。兒孫環列奉清歡。俯仰折旋無不似。吾然後知東坡能作此君圖。此君又似翁之徒。吾道藂林有生意。一日眼前何可無。</p>
</div>
<div class='div-other'><a id='mulu149' />
<p class='h2'>贈衛學古携墨入京</p><p>松江學古衛先生。家世業儒。兼精製墨。人謂學古得其傳而尤精。余甞求驗其墨。信人言之不誣。故作短歌美之。意其大有得於墨也。</p>
<p>吾聞李超之墨不易求。建隆天子掠聚如山丘。汴京僧寺用為漆。庫藏一掃難再收。又聞潘谷之墨若圭璧。蓬萊宮人玩未休。大風捲土入沙漠。歲久物化無能留。衛君學古得古法。潘李之外非其儔。授書絳帳束高閣。烟室坐擁緇衣裘。月涼深夜杵膠熟。翠餅入麝龍紋浮。馬肝石上吐雲霧。一點落紙光欲流。玉堂操觚諸公。藉子為不朽。</p>
<p>金闕待貢。子亦藉是為豪遊。世人知好不知價。會有造物知相酬。造物果爾知相酬。誰復羨玄香。太守松滋侯。</p>
</div>
<div class='div-other'><a id='mulu150' />
<p class='h2'>送月維那歸鄉就寄哭師省母二書</p><p>鍾鳴南山兮日上西湖。行子呌船催寫書。書成滿紙如塗烏。近日哭師雙眼枯。去心一動難須臾。我以魂夢隨程途。五月六月能來無。</p>
<p>海風吹雲兮海天半赤。越岸千峰萬峰出。潮頭直到富陽城。送上嚴灘只頃刻。過時莫訪陳蒲鞋。我是三吳未歸客。</p>
<p>故家西村北。倚門白髮無朝夕。故業西村西。夜雨高堂有靈骨。相尋時莫匇卒。天涯一字良難得。重來時莫匇卒。天涯一字良難得。</p>
</div>
<div class='div-other'><a id='mulu151' />
<p class='h2'>贈道林訓上人</p><p>角鷹一側目。所視無穹蒼。臂鞲索飽非所長。良馬一振鬣。所向無窮荒。內閑待秣安可常。丈夫心膽塞天地。身與世道為低昂。況從世外發高趣。蓬蒿豈足誇翱翔。我憐古道滿荊棘。歲晚狐兔爭跳梁。今年識君谷水傍。愛君駿氣如鷹揚。願君莫如我。學步成踉蹌。願君莫如我。用拙甘六藏。茅舍深居<span class='corr'>已</span>無馬師問梅子。木葉蔽膝尚有懶瓚知南陽。九峯之外天茫茫。寒梅欲花春在霜。興來拂袖謝丘壑。闊視四海皆吾鄉。我有解䌫歌一章。如擊瓦缶無宮商。吳松江上為君歌。一發怒潮卷雪天風狂。</p>
</div>
<div class='div-other'><a id='mulu152' />
<p class='h2'>吳松江觀閘</p><p>吳松江水急如箭。昔見畫圖今識面。百川應命爭先趍。東注海門如赴戰。海波怒發驅潮頭。戰退吳松水倒流。江潮一日兩相闘。萬古不決猶寇讐。江水清兮潮水濁。江水不似潮水惡。惡潮推出海中洲。堆積江面成山丘。官憂水害難䟽鑿。橫江四閘同時作。潮來下閘潮平開。閘內不通潮往回。潮波怒息捲底去。閘門又見江波怒。閘上盤渦萬陣分。閘下狂瀾萬騎奔。萬雷吼兮萬鼓發。石走沙飛亂戈甲。黃河衝破華山根。徤瀑擘開青玉峽。人言水性險且㐫。不知水與人情同。情濤識浪怒且憤。不在江潮在方寸。水險尚可避。人險終難知。人爭額額罔晝夜。水爭尚有潮平時。</p>
</div>
<div class='div-other'><a id='mulu153' />
<p class='h2'>贈鍊師樓半雲</p><p>樓師作室名半雲。人謂室與雲平分。吾知樓師不如此。室與半雲寓言耳。半雲之室如太虗。我與萬物為同居。半雲為物半雲我。物我半雲無不可。以我之靜。應物之動。我得物體。物備吾用。是吾與真宰者同遊。不逐世態為浮休。試往觀乎歌臺舞榭。曾不異乎玄圃滄洲。苟捨是而求入半雲之室。半雲為之橫點頭。</p>
</div>
<div class='div-other'><a id='mulu154' />
<p class='h2'>城南樓</p><p>城南樹尾花風晴。城南樹下漁舟行。隔溪竹屋數家酒。矮籬路轉人縱橫。仙山石洞在眼底。塔竿倒影滄波明。相期待渡日<span class='corr'>已</span>晚。坐看平野青烟生。</p>
</div>
<div class='div-other'><a id='mulu155' />
<p class='h2'>送甘茂實入京三首</p><p>君莫羨。天馬駒。亦有汗血牽鹽車。君莫咲。涸轍魚。海翻會與蛟龍居。丈夫出處繫元運。豈必似東門瓜圃南陽草廬。君家太白山之東。畫梁烟雨春濛濛。上淮淝兮度五嶺。鬼門銅柱悲途窮。歸來江南六七郡。杖劒落落隨群公。讀書汶上少閑日。結屋贑水多秋風。父骨未藏母亦老。布衣塵土行人同。時乎時乎。子豈終不遇乎。</p>
<p>君亦善。河洛書。點畫萬象知盈虗。君亦善。長行歌。勢壓李賀欺東坡。朝吞霞氣嚥沆[泳-永+(虀-卄)]。夜坐北斗窺銀河。千金入手弄瓦礫。萬語出口翻春波。平生一醉動三日。仙徒將種疑曾識。幾回夢得。仲連與公瑾並馳。銕駟隨天蹕。爛柯棊洞賓墨。能事相逢俱辟易。林兮林兮。子豈終不用兮。</p>
<p>我不願。送君行。愛君筆硯傾平生。我不願。留君住。男兒四十當強仕。盛時天下文軌同。萬國軒裳滿都市。願君走馬燕山頭。一語動世旋封侯。風葉兮颼颼。江波兮悠悠。丈夫萬里更萬里。一飲百斗空離愁。去兮去兮。子豈非丈夫兮。</p>
</div>
<div class='div-other'><a id='mulu156' />
<p class='h2'>遊三相臺示甘楊諸友二首臺乃姚崇牛僧</p></div>
<div class='div-other'><a id='mulu157' />
<p class='h2'>孺劉沆讀書處也</p><p>我登三相臺。南望雙巽峰。俯視下界如淩空。開元老樹可百丈。斷崖盡日呼顛風。甘郎攀果學猿掛。楊子枕石飛泉中。垂藤離地坐我穩。袒跣長嘯如乘龍。嗚呼昔人不再得。臺上土花幾秋色。前身不與後身期。白雲豈識蘿衣客。安得近代顏輝來。畫我石上驚風雷。</p>
<p>我聞楚公讀書處。手斷雲根種瑤樹。金魚五馬隨飛烟。朝市屢更樹如故。如今豈無嘔血看長檠。亦有揮金登要路。致身未穩華髮生。誰信有情難久住。吾為子簪瑤花繞樹長歌白日斜。吾為子題瑤葉點染荒墟舊風物。願君聞此心眼開。少年一去無重來。</p>
</div>
<div class='div-other'><a id='mulu158' />
<p class='h2'>贈奕士高顯卿</p><p>吾將為顯卿歌。顯卿去兮吾奈何。商山不可招兮象山不可鑄。當代如卿亦難遇。不須殺活談兵圍。我以氣色觀神機。秋鷹失兔草莾動。斷道夜雪行人稀。丹還金鼎會龍虎。海國破浪孤篷歸。太初一黑盪摩裏。萬化白戰搏空起。何曾一路無死生。觀者紛紛少知此。吾有劉君甘君狂且豪。奕未過子兮材情高。一展經綸試國手。翻視楸枰復何有。西來訪古崑崙丘。㧞劒夜舞呼蒼虬。登白鶴兮問王屋。汗漫長歌紫芝曲。嗚呼顯卿兮安得聞此歌。共咲人間殘局多。</p>
</div>
<div class='div-other'><a id='mulu159' />
<p class='h2'>和送梁壽川之任南康醫教</p><p>君不見。眼前病癖無全人。又不見。杏林種雨年年新。豈如梁君小試醫國手。飄飄捧檄行青春。行行東向廬江路。星渚風烟彭蠡樹。雙池看瀑九江晴。五老聞鐘亂山暮。我憐民物瘡痍深。養生未必非其心。元陽扶植起枯朽。一草<span class='corr'>已</span>足酬千金。莫辭印綬非君意。虎溪未許陶公醉。會看採藥上蓬萊。長裾曳破燕山翠。</p>
</div>
<div class='div-other'><a id='mulu160' />
<p class='h2'>真州送別悅希雲</p><p>長淮岸岸飄風沙。沙根吹出青蘆芽。我行送君君送我。咲語在眼心天涯。三界如夢宅。四大如漚花。東來西去問歸路。不知何處真吾家。</p>
<p>欲別不別重相携。別思<span class='corr'>已</span>逐寒雲飛。飛雲一去不可得。千村萬落明斜暉。回頭望吳山。滿目青依依。亦如送我望我去。立盡風烟未忍歸。</p>
<p>年時度雪西峯顛。蒲團永夜青燈前。坐談生死念如水。銕石未比肝腸堅。人事有遷謝。散聚終隨緣。山川可棄友可別。初心未可輕相捐。</p>
<p>藜羮糲飯山人祿。望重身榮未為福。詞章滿世金滿床。業累轉深心轉俗。一息微如[糸*系]。寧肯長相續。髑髏只有抔土緣。莫把殘生妄馳逐。</p>
<p>乾坤旅舍暫時住。脚跟不受純鋼鑄。我持天目黃精苗。歸種鄉山㝡深處。苔石晝眠雲。松爐夜煨芋。他年有約未相忘。相尋試舉同參句。</p>
</div>
<div class='div-other'><a id='mulu161' />
<p class='h2'>送止照歸古洪曲江</p><p>莫雲飛上錢王臺。亂峰蘸碧湖光開。六橋秋色看政好。之子不肯重裴回。百年萬事烟雨過。鄉井一念終難灰。浩歌歸去送歸去。夢斷楚水何時來。</p>
<p>鑾江鎮上雙江洲。大船解䌫荒洲頭。掛帆蔽空搥鼓發。白浪卷雪風蕭颼。故山三日忽到眼。恍忽天上飛驊騮。向來歸興有如此。今日送子心悠悠。</p>
<p>抖擻天目蒲花團。摩挲鐵脊氷霜寒。豪來意氣隘湖海。歸思浩蕩如奔湍。樟陰樓殿曲江曲。聽鐘聽雨吟燈殘。此時會有會心處。傾倒客路情懷看。</p>
<p>獅王一去挽不回。秋滿巖谷天風哀。龍囦象藪亦多士。濟濟熟視宗綱頹。誰能共掃松下屋。黃精黃獨連門栽。霜林月上芋香起。指點深撥寒爐灰。</p>
<p>世緣味美如飲醇。飲之不覺酣且沉。獘囊一換即非我。知有幾許閑光陰。男兒自負鐵肝膽。萬變未肯忘初心。天涯相送復相贈。苦口一語如千金。</p>
</div>
<div class='div-other'><a id='mulu162' />
<p class='h2'>入仙洞山</p><p>入山隱隱如聞雷。山鷄角角隨人飛。松風洗我市喧耳。松露洒我青蘿衣。平生結習重幽賞。會景會物情依依。誰能歌紫芝。我當歌<span class='corr'>采</span>薇。招呼雲外青鸞歸。</p>
</div>
<div class='div-other'><a id='mulu163' />
<p class='h2'>松陵晚渡圖</p><p>夕陽兮在舂歲將晏兮江空。平沙古樹兮蕭蕭朔風。高人曳禪筞兮招短。篷賦歸來兮青山碧雲之故宮。畫者觀者咸謂之松陵晚渡。吾獨念楚山萬里峭拔而舂容。初若揚瀾在蠡見廬阜雲屏之五老。又若洞庭南岸望道林嶽麓之羣峰。嗚呼。吾豈無青山碧雲之故宮。浩歌歸去兮吾誰同。</p>
</div>
<div class='div-other'><a id='mulu164' />
<p class='h2'>上海舟中即事</p><p>烏溪出閘催雙櫓。急趂回潮下黃浦。午前期到上洋城。生怕潮來近亭午。夜潮<span class='corr'>已</span>落岸痕高。風卷浪花翻雪滷。渡頭趂渡人如鷄。水行泥行亦良苦。西岸衝波遠入村。東岸湧沙作林圃。岸上居民無定蹤。頗恠潮行無定所。吾年五十遊上洋。今歲重來五十五。豈無玉雪美少年。向來一揖成千古。亦有鴟張萬石家。勢去一朝無寸土。噫吁嘻。人生幻化若浮雲。陵谷變遷何足數。</p>
</div>
<div class='div-other'><a id='mulu165' />
<p class='h2'>遊宜興張公洞洞門自山頂直下秉火橫入</p></div>
<div class='div-other'><a id='mulu166' />
<p class='h2'>行稍遠乃有隙光投光而出即山下平地矣</p><p>蓬萊滄洲何必遠在海。桃源武夷何必深在山。張公古洞仙一國。只在人世非人間。頂門梯空直下幾千尺。恍疑犯死投龍關。陰崖石髓不知何代凍作玉磊磈。瑤芝瓊筍㧞地爭孱顏。上如帝網之交羅兮。寶幢珠盖氷雪老。下若鯨鰲之怒鬪兮。銀濤鼓舞潮牙翻。參差鬼物列萬恠。泥田藥竈鈆花斑。山童秉火急指點。尋幽探賾心轉頑。路窮稍稍隙光發。忽脫混沌歸塵寰。岩呼谷應寒籟起。鳳簫玉珮鳴珊珊。我思身無生無意換仙骨。亦無養生事底用丹九還。了知心外無別法。遇緣乘興聊躋攀。安得勞生離世網。暫息一念觀循環。又安得掃空八萬劫。解脫仙與佛。入生入死隨吾閑。</p>
</div>
<div class='div-other'><a id='mulu167' />
<p class='h2'>示友人三首</p><p>塵網苦多累。暫閑如脫羈。胡為塵外跡。而乃東西馳。聚談每倉卒。既遠飜多思。眼前失真宰。身外何求知。百骸如僕馬。勢合聊相隨。氣運忽遷謝。一散無重期。來日不可待。去日不可追。靜緣當自保。世故方無涯。逝水不復返。黃葉無重榮。萬物有終極。浮生欲何成。愛緣一染指。智慮常縱橫。寧知昨日事。轉眼多變更。聖人示欹器。稍滿還復傾。及時不自惜。時去空傷情。蕭蕭墻頭樹。靡靡墻下草。繁茂曾幾何。<span class='corr'>已</span>復見枯槁。人生無根源。身世雜醜好。自從墮地來。萬念日紛擾。運化潛消磨。容鬢不知老。如何百年間。樂意常自少。君看古來人。心事誰獨了。</p>
</div>
<div class='div-other'><a id='mulu168' />
<p class='h2'>登西林</p><p>沉鬱難自居。偶思散遐矚。主丈登西林。斷崕倚脩竹。崖上藂花開。飛禽自相逐。崕下清川流。水光泛嘉木。四月風雨多。平野一時綠。長嘯白日低。烟雲起空谷。俯視萬化間。勞生亦何足。</p>
</div>
<div class='div-other'><a id='mulu169' />
<p class='h2'>夜坐聞蛩</p><p>山人坐樹陰。樹轉月當午。江市夜猶喧。笙歌雜砧杵。寒蛩亦何情。唧唧如共語。前聲稍悲悽。後聲轉哀苦。人心汝莫知。汝語人莫取。萬類各有私。悲歡豈同趣。茫茫元化中。同一風氣使。何如悟天真。隨分樂生死。</p>
</div>
<div class='div-other'><a id='mulu170' />
<p class='h2'>遊茅山雲林清遠之館</p><p>華陽有客似重來。新見雲林別館開。寒日半巖松鶴起。腥風萬壑雨龍回。琴床流露滋瑤草。丹鼎飛春上玉梅。居者未知清且遠。人間咫尺望蓬萊。</p>
</div>
<div class='div-other'><a id='mulu171' />
<p class='h2'>次韻送古潛縣宰</p><p>解印遄歸意若何。山人長憶舊相過。詞鋒稍見禪機孰。案牘不如吟卷多。花雨聽鶯春滿酒。柳風立馬月搖波。賞心樂事皆勳業。留與溪翁溪女歌。</p>
</div>
<div class='div-other'><a id='mulu172' />
<p class='h2'>漕運萬戶某脫險于海因和韻唁之</p><p>語未開辰<span class='corr'>已</span>改顏。向來海運歷多艱。連檣影落蛟涎窟。孤枕魂飛鬼骨山。出匣劒龍驚怒吼。傳家珠虎幸生還。黃金任積高於斗。不博休官一日閑。</p>
</div>
<div class='div-other'><a id='mulu173' />
<p class='h2'>徑山送瓖上人歸吳門</p><p>吳門長想是吾州。城北城南半舊遊。佛塔分標林野寺。客帆飛繞市河樓。送君忽覺襟期動。老我難忘脚債酬。七十二峰看橘柚。買舟重約太湖秋。</p>
</div>
<div class='div-other'><a id='mulu174' />
<p class='h2'>送時無擇維那歸閩</p><p>百計歸難禁。生緣樂未窮。聽鐘榔葉雨。欹枕荔花風。吝久閩音化。交深楚俗通。片帆明日遠。雲斷海天空。</p>
</div>
<div class='div-other'><a id='mulu175' />
<p class='h2'>重登秋月樓</p><p>病力甦新雨。登樓看夕陽。岸移江市遠。洲接柘園長。村晚烟催暝。水陰雲送涼。客中情味熟。隨地得相忘。</p>
</div>
<div class='div-other'><a id='mulu176' />
<p class='h2'>送鄉僧昱曉林四首</p><p>海雨吹花雪作堆。那時敲我竹門開。自憐水國三千里。也有鄉僧問路來。</p>
<p>風沙風葉攪征衣。今日江頭送汝歸。西望故鄉何處是。楚天漠漠片雲飛。</p>
<p>鄉夢鄉愁我<span class='corr'>已</span>疎。十年不見故鄉書。兒時聚首人如王。老大不知今有無。</p>
<p>鄉人問我幾時還。向道如今又入山。一箇蒲團半間屋。吳松江上九峯間。</p>
</div>
<div class='div-other'><a id='mulu177' />
<p class='h2'>登茅山天市壇四首</p><p>天市危闌倚碧空。兩京山水見冥蒙。東來十日風霜路。只在寒嵐一抹中。</p>
<p>白雲剪作瑤壇雪。寒旭蒸開玉洞花。山北山南看更好。炊烟朵朵是仙家。</p>
<p>一片松林又一宮。開門面面看茅峰。意行恍惚廬山路。歸飯僧分上下鐘。</p>
<p>郭仙清夜扣舷時。萬籟秋笙月一池。千載誰傳靈鳳曲。羽童吟作步虗詞。</p>
</div>
<div class='div-other'><a id='mulu178' />
<p class='h2'>一峯雲外菴和韻四景</p><p>碧虹分兩半山橋。橋下春雷卷怒濤。老衲定回推戶看。隔溪開盡野櫻桃。</p>
<p>竹屋茶香滿㵎烟。綠杉深處響流泉。目前有法誰能說。落日微風一樹蟬。</p>
<p>平田水語稻花香。半解蘿衣受晚涼。景物雙清秋政好。亂山雲外又斜陽。</p>
<p>衲被蒙頭宿火紅。雪寒愁聽上方鐘。開門忽恠山為海。萬疊銀濤露一峯。</p>
</div>
<div class='div-other'><a id='mulu179' />
<p class='h2'>湖村菴即事三首</p><p>日度斜塘水氣昏。石橋高柳對柴門。霜風攪樹葉如雨。忽見一帆來遠村。</p>
<p>竹根吠犬隔溪西。湖鴈聲高木葉飛。近聽始知雙艣響。一燈浮水夜船歸。</p>
<p>開渠築岸護低田。坐聽隣翁說去年。賣却犁鋤買漁網。兒童蕩槳到床前。</p>
</div>
<div class='div-other'><a id='mulu180' />
<p class='h2'>訪仙洞山舟次大溪口</p><p>窈窕仙家何處尋。夕陽明滅亂雲深。大溪橫斷青山合。一路風帆入樹林。</p>
</div>
<div class='div-other'><a id='mulu181' />
<p class='h2'>贈弟仁遠入京<span class='note-inline'>(并引)</span></p><p>始余別家時。仁遠從弟年纔十七。今將四十矣。鬚髯戟張。言論有遠志。以湘南教官滿考。乘風為上國遊。艤舟維揚迂道來。徑山相尋梅雨中。禪榻共燈數夕。既行贈偈四章以紀別思。以戒其速歸。</p>
<p>虬鬚銕面岸綸巾。膽氣麤豪語逼人。二十三年不相見。却疑年少是前身。</p>
<p>雨嶂烟巒翠欲流。天開圖畫萬山頭。凌霄閣上凭闌意。留與他年說舊遊。</p>
<p>白雲峯在夕陽邊。目送吳雲入楚天。汝到燕山却回首。三千里外又三千。</p>
<p>錦袍花暎鳳池明。玉珮光搖紫府青。富貴著人如醉夢。倚門慈母眼長醒。</p>
</div>
<div class='div-other'><a id='mulu182' />
<p class='h2'>曉行吳松江</p><p>朔風吹面雪花深。船渡氷河似棘林。却憶蒙頭茅屋下。地爐一暖直千金。</p>
<p>水轉沙涂又一灣。迎船孤塔出烟嵐。長江一道橫風起。兩岸爭飛上下帆。</p>
</div>
<div class='div-other'><a id='mulu183' />
<p class='h2'>師子林即景十六首</p><p>鳥啼花咲屋西東。栢子烟青芋火紅。人道我居城市裏。我疑身在萬山中。</p>
<p>萬竿綠玉繞禪房。頭角森森筍穉長。坐起自携藤七尺。穿林絡繹似巡堂。</p>
<p>素壁光搖眼倍明。隔簾風樹弄新晴。樹根蛙皷鳴殘雨。恍惚南山水樂聲。</p>
<p>指栢軒中六七僧。坐忘忽恠異香生。推窓日色暖如火。薝蔔花開雪一棚。</p>
<p>相君來扣少林宗。官從盈門隘不通。散入鳳亭竹深處。石床分坐遶飛虹。<span class='note-inline'>(亭名栖鳳。橋名小飛虹)</span>半簷落日晒寒衣。一鉢香羮野蕨肥。春雨春烟二三子。水西原上種松歸。</p>
<p>鴉鵲爭巢似憤兵。怒鳴死鬬亂縱橫。可憐踏壞桫欏樹。滿地落花無路行。</p>
<p>道人肩水灌畦蔬。托鉢船歸粟有餘。飽飯禪和無一事。繞池分食餧遊魚。</p>
<p>臥雲室冷睡魔醒。殘漏聲聲促五更。一夢又如過一世。東方日出是來生。</p>
<p>西隣母鶴唳無休。鶴意吾知為主憂。養得鶴成騎鶴去。楊州未必勝蘇州。</p>
<p>竈兒深夜誦蓮華。月度墻西檜影斜。經罷轆轤聲忽動。汲泉自試雨前茶。</p>
<p>林下禪關盡日開。放人來看臥龍梅。山僮莫厭門庭閙。不是愛閑人不來。</p>
<p>斜梅勢壓石闌干。花似垂頭照影看。白晝雲陰天欲雪。半池星斗逼人寒。</p>
<p>雪深三尺閉柴荊。歲晚無心打葛藤。立雪堂前人不見。秀雲峯似白頭僧。</p>
<p>有客來求警筞歌。歌成斂念入禪那。茶童催我下樓去。樓下新來客更多。</p>
<p>語默無心道自隆。目前誰解顯吾宗。長長短短象牙竹。恠恠奇奇師子峰。</p>
</div></div>
<p class='juan'>師子林天如和尚語錄卷之五</p>
</div><!-- end of div[@id='body'] -->
</body></html>