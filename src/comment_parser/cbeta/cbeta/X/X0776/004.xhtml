<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論略註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />大宗地玄文本論略註卷第四</p><p class="byline">馬鳴菩薩　造</p><p class="byline">陳　真諦三藏　譯</p><p class="byline">清　楊文會　略註</p>
<div class='div-other'><a id='mulu36' />
<p class='h1'>○繫縛地地品類不吉祥道路大決擇分第二十七</p><p style="margin-left:2em"><span class='note-inline'>(此就生滅門中雜染分說。重言地地者。表雜染無盡也。一繫縛。一切繫縛。即是同品同類。統名不吉祥道路。因位修行。莫不由此而求出離)</span>。</p>
<p style="margin-left:2em"><span class='note-inline'>(○或疑二十四分既名離惡品藏。二十五分既名非患道路何故此分復名不吉祥道路耶。答曰。自第七分以。來。詳示五位行相。而未明次第漸轉之功。故從此分以下說修證階差。以收前文對治之效耳)</span>。</p>
<p>如是<span class='corr'>已</span>說摩訶寶輪王廣大圓滿無上地地大決擇分。次當說繫縛地地品類不吉祥道路大決擇分。其相云何。偈曰。</p>

<div class="lg regular"><div class='lg-row'>繫縛道路中　亦有金剛位　依位立轉相</div>
<div class='lg-row'>則有四種法　謂能所障果　如是四種法</div>
<div class='lg-row'>皆悉有為量　如法應觀察</div>
</div><p>論曰。就繫縛地地品類不吉祥道路分中。亦有五十一金剛位。依此諸位。建立轉相。有四種法。云何為四。一者能證智法。二者所證理法。三者障礙事法。四者證得果法。是名為四。如是四法。皆有為量。應審思擇。如偈繫縛道路中。亦有金剛位。依位立轉相。則有四種法。謂能所障果。如是四種法。皆悉有為量。如法應觀察故<span class='note-inline'>(此從凡位入信位之初。說對治法門。有斷有證。與第七分名異義同。皆是漸轉門中最初方便也)</span>。如是四法各有幾數。其轉形相當如何耶。偈曰。</p>

<div class="lg regular"><div class='lg-row'>各有二種法　謂本始體相　生滅及增減</div>
<div class='lg-row'>轉相唯上上</div>
</div><p><span class='note-inline'>(發始因地。唯有上轉。而無下轉橫轉)</span>。</p>
<p>論曰。四種法中。各有二種。云何二智。一者本古性德智。二者始今起德智。是名為二。云何二理。一者體有實理。二者相有實理。是名為二。云何二障。一者本生本生障。二者本滅本滅障。是名為二。云何二果。一者增長功德果。二者損減過患果。是名為二。如偈各有二種法。謂本始體相。生滅及增減故。修行轉相唯上上故。如偈轉相唯上上故。障治證果。對量差別。形相如何。偈曰。</p>

<div class="lg regular"><div class='lg-row'>本生體增對　始滅相減對　從多亦通了</div>
<div class='lg-row'>如法應觀察</div>
</div><p>論曰。本古性德智。斷除本生本生障。證得體有實理。成就增長功德果。如偈本生體增對故。始今起德智。斷除本滅本滅障。證得相有實理。成就損減過患果。如偈始滅相減對故。如是四法。五十一種真金位中皆悉具足。應審思擇<span class='note-inline'>(繫縛地中。具有五十一金剛位。所謂染無自性。全體即真也。故四種法中。以智理二法。斷除生滅二障。證得二果。本古性德者。性淨本覺也。本生障者。生相無明也。體有實理者。不從修得也。增長功德果者。稱性功德。修而後顯也。始起德智者。始覺修德也。本滅障者。滅相。無明也。相有實理者。萬行莊嚴也。損減過患果者。煩惱漸薄。歷位修證也。生住異滅四相。以住相攝入生相。以異相攝入滅相。本生本生者。生生不<span class='corr'>已</span>也。本滅本滅者。滅滅無窮也。皆言本者。莫不依真而起也。生相極細。滅相極麤。皆是染法。故名繫縛地也。就繫縛地。智。理。事。果。皆名有為。以從修證而得果也。至三十一分出離繫縛地。則十空十有皆名無為矣)</span>。唯一向轉。俱種轉耶<span class='note-inline'>(上問下答)</span>。俱種轉故。如偈從多亦通了。如法應觀察故。生滅二障。業用差別。形相如何。偈曰。</p>
<p class="lg-abnormal"><div class='lg-row'>本主生滅時　勝生勝滅故</div>
</p><p>論曰。功德善根出興對治。轉勝出興。轉勝對滅。作逆事故。如偈本主生滅時。勝生勝滅故故<span class='note-inline'>(本古性德智。稱之為本主。本主原無生滅從對治法上言其生滅。生善滅惡。皆能勝他。對障礙法而作逆事。是不屈撓行也○引經第三十六)</span>。大金剛山寶海會眾脩多羅中作如是說。復次文殊師利。汝前所問云何名為諸法無常一道一種第一轉門者。以四無常故。我作如是唱。云何為四。一者智無常。二者理無常。三者無常無常。四者上果無常。是名為四。文殊師利。言智無常者。斷煩惱故。言理無常者。智所證故。言無常無常者。被斷除故。言果無常者。待因力故。乃至廣說故<span class='note-inline'>(在無常法中第一轉門。法法皆名無常。言無常無常者。即前文障礙事法也)</span>。</p>
</div>
<div class='div-other'><a id='mulu37' />
<p class='h1'>○繫縛地地自然本王摩訶[糸*為]品大決擇分第二十八</p><p style="margin-left:2em"><span class='note-inline'>(繫縛地中。本王自在。故有為無為二法齊轉。所謂染淨同源。縛脫無二也。[糸*為]。子為切。考字典。[糸*為]字䌥字之[糸*為]。縫衣相著為䌥。可以意會)</span>。</p>
<p>如是<span class='corr'>已</span>說繫縛地地品類不吉祥道路大決擇分。次當說繫縛地地自然本王摩訶[糸*為]品大決擇分。其相云何。偈曰。</p>

<div class="lg regular"><div class='lg-row'>自然本王中　有為無為法　具足圓滿轉</div>
<div class='lg-row'>此中具上下</div>
</div><p>論曰。就自然本王摩訶[糸*為]品分中。則有二轉。云何為二。一者有為轉。二者無為轉。是名為二。如偈自然本王中。有為無為法。具足圓滿轉故。亦有二轉。云何為二。一者上轉。二者下轉。是名為二。如偈此中具上下故<span class='note-inline'>(此是第二轉門。應是住位。故有為無為並行。上轉下轉齊運)</span>。有為無為各有幾數。上下轉相當如何耶。偈曰。</p>

<div class="lg regular"><div class='lg-row'>無為唯有一　有為有二種　如次實本始</div>
<div class='lg-row'>上下無為主　出生二有為　轉勝廣大轉</div>
</div><p>論曰。無為有一。有為有二。一謂有實故。二謂本始故。如偈無為唯有一。有為有二種。如次實本始故<span class='note-inline'>(依真際說。唯一實理。故言無為唯有一。依世俗說。權分本始。故言有為有二種)</span>。如是三法。五十一種金剛位中。亦上亦下增長功德。轉相云何。謂上時中。一一位位無為法主。皆悉各各出生增長一萬本始清妙覺慧。其下時中。一一位位皆悉各各二億本始清妙覺慧。具足圓滿出生增長。如是如是。如如上下至小無量。如說本存。眷屬亦爾。如偈上下無為主。出生二有為。轉勝廣大轉故。如其次第增數應知<span class='note-inline'>(引經第三十七)</span>。品地經論脩多羅中作如是說。世間藏地本王海中。無常功德眾多無數。常住功德其數微少。是故說言世間藏地。乃至廣說故<span class='note-inline'>(世間藏地。是雜染門。本王海中。是清淨門。雜染未盡。淨業未純。故功德多屬無常。而常住功德甚微少也)</span>。</p>
</div>
<div class='div-other'><a id='mulu38' />
<p class='h1'>○自然本王廣大轉地無障無礙俱行道路大决擇分第二十九</p><p>如是<span class='corr'>已</span>說繫縛地地自然本王摩訶[糸*為]品大决擇分。次當說自然本王廣大轉地無障無礙俱行道路大决擇分。其相云何。偈曰。</p>

<div class="lg regular"><div class='lg-row'>本王道路中　依位漸漸轉　一主生二伴</div>
<div class='lg-row'>至中無量故　數變皆悉通　如法應觀察</div>
</div><p>論曰。就自然本王廣大轉地無障無礙俱行道路分中。依五十一位。如其次第亦上亦下漸漸轉行。無為法主生二有為。若上若下。增中無量數。至中無量變故。如偈本王道路中。依位漸漸轉。一主生二伴。至中無量故。數變皆悉通。如法應觀察故<span class='note-inline'>(引經第三十八)</span>。部宗花品脩多羅中作如是說。行藏海中。有一常德。其數無量。行藏海中。有二無常功德品類。其數無量。亦昇亦[打-丁+下]<span class='note-inline'>(胡雅切)</span>。其數無量。乃至廣說故<span class='note-inline'>(此是第三轉門。應是行位。行藏海中。與前世間藏地本王海中。大不相同。所以常德與無常德。皆是無量。昇進之功。思之可見)</span>。</p>
</div>
<div class='div-other'><a id='mulu39' />
<p class='h1'>○最極廣大俱行山王無盡海海大決擇分第三十</p><p>如是<span class='corr'>已</span>說自然本王廣大轉地無障無礙俱行道路大決擇分。次當說最極廣大俱行山王無盡海海大決擇分。其相云何。偈曰。</p>

<div class="lg regular"><div class='lg-row'>無盡海海中　依位漸漸轉　一主生二伴</div>
<div class='lg-row'>至大無量故　數及變例前　應廣通達焉</div>
</div><p>論曰。就無盡海海藏中。依五十一位。如其次第亦上亦下。無為法主出生增長二有為法。增大無量數。至大無量變故。如偈無盡海海中。依位漸漸轉。一主生二伴。至大無量故。數及變例前。應廣通達焉故<span class='note-inline'>(引經第三十九)</span>。彼脩多羅中作如是說。行常山王海中。有三種大無量。云何為三。一者常大無量。二者無常大無量。三者轉變大無量。乃至廣說故<span class='note-inline'>(此是第四轉門。應是迴向位。迴向妙果。名為行常山王。常與無常并及轉變。皆大無量。<span class='corr'>已</span>稱法界性矣)</span>。</p>
</div>
<div class='div-other'><a id='mulu40' />
<p class='h1'>○出離繫縛地清白解脫道路大決擇分第三十一</p><p>如是<span class='corr'>已</span>說最極廣大俱行山王無盡海海大決擇分。次當說出離繫縛地清白解脫道路大決擇分。其相云何。偈曰。</p>

<div class="lg regular"><div class='lg-row'>解脫道路中　有二十無為　謂十空十有</div>
<div class='lg-row'>如是諸無為　五十一位中　皆悉具足有</div>
<div class='lg-row'>依法位立轉　有二重重超</div>
</div><p>論曰。就出離繫縛地清白解脫道路分中。則有二十無為常法。所謂十空十有無為各差別故<span class='note-inline'>(此是第五轉門。位在地上。忽然超越世出世間。名為離繫縛地。故十空十有皆是無為。金剛經云。一切賢聖。皆以無為法而有差別。即此論中所說五十一位具足二十無為差別而轉也)</span>。云何名為十空無為。一者廣大虗空自然常住離造作空無為。二者大虗空影空無為。三者虗空影影空無為。四者破影無所有空無為。五者空空俱非空無為。六者離言絕說空無為。七者絕離未畢空無為。八者絕離心解空無為。九者絕離窮窮空無為。十者無障無礙大空大空空無為。是名為十。云何名為十有無為。一者一切言說決定常住無破非空無為。二者一切心識決定常住無破非空無為。三者一切大種決定常住無破非空無為。四者一切俱非決定常住無破非空無為。五者一切有實決定常住無破非空無為。六者一切性火決定常住無破非空無為。七者一切今光決定常住無破非空無為。八者一切有名決定常住無破非空無為。九者一切無名決定常住無破非空無為。十者廣大圓滿自性本有一切種有決定常住無破非空無為。是名為十。如偈解脫道路中。有二十無為。謂十空十有故。如是二十種無為法。五十一種金剛位中。具足圓滿無闕失轉。如偈如是諸無為。五十一位中。皆悉具足有故。依如是等二十無為。五十一位建立轉相。則有二種。云何為二。一者重重該攝無障礙門。二者次第亂轉超過門。是名為二。如偈依法位立轉。有二重重超故。且重重該攝無障礙門形相如何。偈曰。</p>

<div class="lg regular"><div class='lg-row'>二十法一一　各攝後二十　五十一種位</div>
<div class='lg-row'>一一皆各各　攝五十一位　亦此相違攝</div>
<div class='lg-row'>以此因緣故　建立重重名</div>
</div><p>論曰。云何名為重重門相。謂該攝故。云何該攝。謂二十種無為常法信心具足。一一各各攝後諸位各二十種無為法故。如說信心。餘位亦爾。如偈二十法一一各攝後二十故。五十一種位。各攝五十一。亦無障礙。如偈五十一種位。一一皆各各。攝五十一位故。亦一一法攝一切位。一一位位攝一切法。亦無障礙。如偈亦此相違攝故。以如是二種該攝門故。立重重名。如偈以因此緣故。建立重重名故。</p>
<p>如是<span class='corr'>已</span>說重重該攝無障礙門。次當說次第亂轉超過門。其相云何。偈曰。</p>

<div class="lg regular"><div class='lg-row'>五十一位中　隨一經五十　漸漸增法數</div>
<div class='lg-row'>周徧廣大轉</div>
</div><p>論曰。今此偈中為明何義。為欲現示五十一種金剛位中。以信為初。經五十位。以發心住而為其初。經五十位。乃至以最極地而為其初。經五十位。若第一轉。增四十一百數法位轉。若第二轉。增八十二百數法位轉。乃至最後地故。如偈五十一位中。隨一經五十。漸漸增法數。周徧廣大轉故<span class='note-inline'>(引經第四十)</span>。蘊高山王品類脩多羅中作如是說。無破地地門中。有寂靜寶。其數眾多。空寂靜寶。其數眾多。若有行者入此門中。通達諸法無為大道。無所障礙。無所疑畏。其心自在決定常住大安樂。漸漸增長常功德海。乃至廣說故<span class='note-inline'>(世人<span class='corr'>但</span>知空寂靜寶。而不知有寂靜寶。有若喧動。則違於空。空有相違。即是凡夫外道之法。若知二門皆寂。則真常性德無雜無障矣)</span>。</p>
</div>
<div class='div-other'><a id='mulu41' />
<p class='h1'>○解脫山王根本地地無礙自在大決擇分第三十二</p><p>如是<span class='corr'>已</span>說出離繫縛地清白解脫道路大決擇分。次當說解脫山王根本地地無礙自在大決擇分。其相云何。偈曰。</p>

<div class="lg regular"><div class='lg-row'>根本山王中　空有互相生　諸位相生故</div>
<div class='lg-row'>轉勝廣大轉</div>
</div><p>論曰。今此偈中為明何義。為欲現示十空無為。一一各各出生十有無為常法。十有無為。一一各各出生十空無為常法<span class='note-inline'>(空生有。有生空。故名空有互相生)</span>。五十一位。一一各各出生五十。依重重等門。圓滿廣大轉故。如偈根本山王中。空有互相生。諸位相生故。轉勝廣大轉故<span class='note-inline'>(引經第四十一)</span>。摩訶衍海脩多羅中作如是說。解脫海中。亦有空有。亦有有空。其數眾多。如是空有。唯是常滅<span class='note-inline'>(真常寂滅)</span>。非無常量。唯是功德。非過患品<span class='note-inline'>(菩薩盡地。求纖毫過患不可得)</span>。是故說言解脫藏海。乃至廣說故。</p>
</div>
<div class='div-other'><a id='mulu42' />
<p class='h1'>○解脫山王大道路大決擇分第三十三</p><p>如是<span class='corr'>已</span>說解脫山王根本地地無礙自在大決擇分。次當說解脫山王大道路大決擇分。其相云何。偈曰。</p>

<div class="lg regular"><div class='lg-row'>山王道路中　前所說量中　增空空有有</div>
<div class='lg-row'>位位轉勝生</div>
</div><p>論曰。就解脫山王大道路分中。則有三轉。云何為三。一者空空轉。十空無為。一一各各生十空故。二者有有轉。十有無為。一一各各生十有故。三者位位轉。五十一位。一一各各生五十故。是名為三。取自相生。非他相故<span class='note-inline'>(空生空。有生有。位生位。皆自相生也。前分空有互生。此分空有自生故不同耳)</span>。如偈山王道路中。前所說量中。增空空有有。位位轉勝生故。餘種種門。轉轉增數。應廣通達。</p>
</div>
<div class='div-other'><a id='mulu43' />
<p class='h1'>○廣大無盡解脫海海摩訶山王大決擇分第三十四</p><p>如是<span class='corr'>已</span>說解脫山王大道路大決擇分。次當說廣大無盡解脫海海摩訶山王大決擇分。其相云何。偈曰。</p>
<p class="lg-abnormal"><div class='lg-row'>前所說諸轉　無有窮盡故</div>
</p><p>論曰。今此偈中為明何義。為欲現示空生自空。無有窮盡。空生異空。無有窮盡。空生諸有。無有窮盡。有亦如是。無有窮盡。位亦如是。無有窮盡。重重無窮。亂轉無窮。無其邊際。無其始終。甚深甚深。周徧周徧。廣大轉行。則是解脫海海山王無礙自在體相用故<span class='note-inline'>(空有二門。統攝世間出世間一切諸法。重重亂轉二門。統攝次第非次第一切諸位。以無邊際無始終。總括體相用三大。至於究竟圓極果海。無餘蘊矣)</span>。如偈前所說諸轉。無有窮盡故故。</p>
</div>
<div class='div-other'><a id='mulu44' />
<p class='h1'>○摩訶空塵海藏王道路大決擇分第三十五</p><p>如是<span class='corr'>已</span>說廣大無盡解脫海海摩訶山王大決擇分。次當說摩訶空塵海藏王道路大決擇分。其相云何。偈曰。</p>

<div class="lg regular"><div class='lg-row'>海王道路中　具足百自在　以此因緣故</div>
<div class='lg-row'>建立海王名</div>
</div><p>論曰。今此偈中為明何義。為欲現示海王藏中。無有別法。唯有自在故。有幾自在。謂百種故。云何為百。一者時自在。三十二法。亦一時轉。亦異時轉。亦轉時中不轉。亦不轉時中轉。亦遠時轉。亦近時轉。乃至無量故。二者處自在。一異等處轉。乃至無量故。三者物自在。為同異等用。乃至無量故。四者周徧自在。無所不通等。乃至無量故。五者大小自在。極重極微等。乃至無量故。六者有無自在。亦現亦隱等。乃至無量故。七者寂動自在。亦定亦散等。乃至無量故。八者甚深自在。不可思議等事。乃至無量故。九者不自在自在。以逆等事。乃至無量故。十者無礙自在。以逆順事等。乃至無量故。乃至第百自在自在。無盡自在等皆悉自在。乃至無量故。如前所說三十二法。如是自在。具足圓滿。無闕失轉。以此義故。立海王名。應審思擇<span class='note-inline'>(自第三分至此。<span class='corr'>已</span>說三十二法。今說百種自在。以顯無量法門莫不自在也。第九不自在自在。即一切世間極惡趣中。無非自在。提婆達多在阿鼻地獄。如處三禪天樂。是真能證此道者矣)</span>。如偈海王道路中。具足百自在。以此因緣故。建立海王名故<span class='note-inline'>(引經第四十二)</span>。覺華脩多羅中作如是說。第一廣分大海門中。若廣說有一十方世界之塵量自在。若略說有一百自在。乃至廣說故。</p>
</div>
<div class='div-other'><a id='mulu45' />
<p class='h1'>○大不可思議重重不可稱量阿說本王大決擇分第三十六</p><p>如是<span class='corr'>已</span>說摩訶空塵海藏王道路大決擇分。次當說大不可思議重重不可稱量阿說本王大決擇分。其相云何。偈曰。</p>

<div class="lg regular"><div class='lg-row'>阿說本王中　有十方塵量　十方空塵量</div>
<div class='lg-row'>三十三法海</div>
</div><p>論曰。今此偈中為明何義。為欲現示阿說海中。具足圓滿十方世界之塵數十方世界之塵數三十三法海。十方世界之塵數十方虗空之塵數三十三法海故。如偈阿說本王中。有十方塵量。十方空塵量。三十三法海故<span class='note-inline'>(引經第四十三)</span>。本王脩多羅中作如是說。爾時世尊告大眾言。我以三達智。通達一切法。無所障礙。無所闕失。而有一海。不可思議不可思議不能窮了。謂空塵本王性德圓滿自在自在無盡藏海。乃至廣說故<span class='note-inline'>(上文三十三法。統攝無量法門。不可窮盡。如來以無量智。照無量法。智無量。法亦無量。若能窮了。即是有量。故說此分。為三十四法之終。猶周易之終於未濟也)</span></p>
<p style="margin-left:2em"><span class='note-inline'>(或問自二十七分以來。文中無信住行向地之名。何故以五位釋之。答曰。二十七分在繫縛地。有第一轉門之語。智理事果皆屬有為。非信位而何。二十八分繫縛地中本王出現。有為無為二法齊轉。無常眾多。常住微少。非住位而何。二十九分常無常德。皆無量數。且有行薩海中之語。非行位而何。三十分內常與無常并轉變法皆大無量。以迴向三處稱法界性。非迴向而何三十一分出離繫縛清白解脫。十空十有皆是無為常法。非地上而何。以次四分盡三十四。皆是地上菩薩行相。至三十五分及三十六分。明因圓果滿無法可說。祇引經中性德圓滿自在自在之語結之。賢首所謂因位可說果位不可說者此也。自二十七以下八分。詳示無超次第漸轉位。末後二分融歸果海。如是。則三十四法無欠無餘矣)</span></p>
<p style="margin-left:2em"><span class='note-inline'>(<span class='corr'>已</span>上正宗分竟<span class='corr'>已</span>下流通分)</span>。</p>
</div>
<div class='div-other'><a id='mulu46' />
<p class='h1'>○校量功德讚歎信行現示利益大決擇分第三十七</p><p>如是<span class='corr'>已</span>說大不可思議重重不可稱量阿說本王大決擇分。次當說校量功德讚歎信行現示利益大決擇分。其相云何。偈曰。</p>

<div class="lg regular"><div class='lg-row'>譬如盛火聚　雖在極遠處　以光明勢力</div>
<div class='lg-row'>能破遠方闇<span class='note-inline'>(一喻)</span>　此玄文本論　亦復如如是</div>
<div class='lg-row'>若有眾生類　同世界共住　雖未得見學</div>
<div class='lg-row'>此論火光明　能破遠眾生　心相不覺闇</div>
<div class='lg-row'>令得覺知明　隨分伏其染<span class='note-inline'>(法合)</span>　譬如盛火聚</div>
<div class='lg-row'>轉勝近其處　光明漸漸了　能破闇更增<span class='note-inline'>(二喻)</span></div>
<div class='lg-row'>此玄文本論　亦復如如是　若有眾生類</div>
<div class='lg-row'>同一國共住　雖未得見學　此論火光明</div>
<div class='lg-row'>除眾生無知　轉轉令分明<span class='note-inline'>(法合)</span>　譬如盛火聚</div>
<div class='lg-row'>轉轉近其處　光明耀更增<span class='note-inline'>(三喻)</span>　此玄文本論</div>
<div class='lg-row'>亦復如如是　若有眾生類　同一城共住</div>
<div class='lg-row'>雖未得見學　此論火光明　除眾生無知</div>
<div class='lg-row'>轉轉更分明<span class='note-inline'>(法合)</span>　譬如盛火聚　更轉近其處</div>
<div class='lg-row'>光明重重增　煗氣溫其身<span class='note-inline'>(四喻)</span>　此玄文本論</div>
<div class='lg-row'>亦復如如是　若有眾生類　同一家共住</div>
<div class='lg-row'>雖未得見學　此論火光明　除心惑護身</div>
<div class='lg-row'>轉轉增長故<span class='note-inline'>(法合)</span>　譬如有一人　得彼大火聚</div>
<div class='lg-row'>此人則便得　六種大利益　謂能塞寒氣</div>
<div class='lg-row'>能成熟資具　不入毒蟲等　破闇常明了</div>
<div class='lg-row'>隨請人普施　焚燒穢糞等<span class='note-inline'>(五喻)</span>　此玄文本論</div>
<div class='lg-row'>亦復如如是　若有眾生類　得此玄文論</div>
<div class='lg-row'>此人即便得　六種大利益　謂禁煩惱軍</div>
<div class='lg-row'>成就功德品　不入邪魔眾　破無明品類</div>
<div class='lg-row'>般若慧現前　貧窮佛法財　來乞求眾生</div>
<div class='lg-row'>隨順普施與　燒滅煩惱糞<span class='note-inline'>(法合)</span>　比如有妙華</div>
<div class='lg-row'>[絹/立]水深池中　名曰青蓮華　有人剎那中</div>
<div class='lg-row'>見此蓮華相　一百七日中　其眼根清白</div>
<div class='lg-row'>終日無晦濁<span class='note-inline'>(六喻)</span>　此玄文本論　亦復如如是</div>
<div class='lg-row'>若有眾生類　雖不知此論　文義之大海</div>
<div class='lg-row'>而目見此論　其眼根清淨　見三世諸佛</div>
<div class='lg-row'>有作方便目<span class='note-inline'>(法合)</span>　比如有天鼓　懸圓生樹頂</div>
<div class='lg-row'>名曰妙聲覺　無量天女子　聞此鼓音<span class='corr'>已</span></div>
<div class='lg-row'>二千七日中　其耳根清速　無塞隔之事<span class='note-inline'>(七喻)</span></div>
<div class='lg-row'>此玄文本論　亦復如如是　若有眾生類</div>
<div class='lg-row'>雖不知文義　而耳聞此論　其耳根清淨</div>
<div class='lg-row'>聞諸佛梵響　有作方便耳<span class='note-inline'>(法合)</span>　比如有妙藥</div>
<div class='lg-row'>生雪山之頂　名曰上味常　有人取此藥</div>
<div class='lg-row'>著其舌之原　身香極芬芬　不承用飲食</div>
<div class='lg-row'>其命極長遠　亦飛騰虗空<span class='note-inline'>(八喻)</span>　此玄文本論</div>
<div class='lg-row'>亦復如如是　若有眾生類　此論中一字</div>
<div class='lg-row'>一句若一行　若一決擇分　若一卷之量</div>
<div class='lg-row'>以舌經讀誦　雖不知義理　而獲得一切</div>
<div class='lg-row'>諸脩多羅海　經讀誦功德<span class='note-inline'>(法合)</span>　比如有菩薩</div>
<div class='lg-row'>名曰不思議　大力解脫者　此菩薩大士</div>
<div class='lg-row'>神通自在故　於一切所作　皆無所障礙</div>
<div class='lg-row'>隨應悉現前<span class='note-inline'>(九喻)</span>　此玄文本論　亦復如如是</div>
<div class='lg-row'>若有諸眾生　觀達其義理　覺悟文下詮</div>
<div class='lg-row'>通達一切法　皆無所障礙　一一覺分明<span class='note-inline'>(法合)</span></div>
<div class='lg-row'>比如有神王　名曰大安樂　有人須小具</div>
<div class='lg-row'>祀祠此神王　出興七寶藏　令得大安樂<span class='note-inline'>(十喻)</span></div>
<div class='lg-row'>此玄文本論　亦復如如是　若有一男女</div>
<div class='lg-row'>此玄文本論　勒受持讀誦　有人須小具</div>
<div class='lg-row'>專心供此人　即得無窮盡　福德智慧寶</div>
<div class='lg-row'>無所疑畏心<span class='note-inline'>(法合)</span>　比如有妙香　名曰芬滿布</div>
<div class='lg-row'>有人持此香　遊行於遠方　其經過處處</div>
<div class='lg-row'>七七日中間　有香氣不盡<span class='note-inline'>(十一喻)</span>　此玄文本論</div>
<div class='lg-row'>亦復如如是　若有一男女　荷擔此論部</div>
<div class='lg-row'>遊行於遠方　若度大海水　所有諸眾生</div>
<div class='lg-row'>皆得大利益　若度山野等　所有諸眾生</div>
<div class='lg-row'>亦得大利益<span class='note-inline'>(法合)</span>　譬如有妙珠　名曰如意寶</div>
<div class='lg-row'>隨此珠住處　無量眷屬玉　徧周帀圍繞<span class='note-inline'>(十二喻)</span></div>
<div class='lg-row'>此玄文本論　亦復如如是　隨其住止處</div>
<div class='lg-row'>有十方世界　塵量大神王　一一大神王</div>
<div class='lg-row'>各率十方界　塵數眷屬神　守護此論珠</div>
<div class='lg-row'>若滅正法時　作微塵散壞　所有諸神王</div>
<div class='lg-row'>發大聲哭涕　隨塵所住處　往詣常守護</div>
<div class='lg-row'>受持此論者　如是數量神　若生若死後</div>
<div class='lg-row'>常不離守護<span class='note-inline'>(法合)</span>　功德雖無量　而略說如是</div>
</div><p style="margin-left:2em"><span class='note-inline'>(以上五十一行偈。有十二喻。讚歎論之德用○[絹/立]尺良切)</span>。</p>
</div>
<div class='div-other'><a id='mulu47' />
<p class='h1'>○校量過患訶責誹謗現示罪業大決擇分第三十八</p><p>如是<span class='corr'>已</span>說校量功德讚歎信行現示利益大決擇分。次當說校量過患訶責誹謗現示罪業大決擇分。其相云何。偈曰。</p>

<div class="lg regular"><div class='lg-row'>譬如有一山　名曰寶輪上　此山具七寶</div>
<div class='lg-row'>更無有窮盡　貧窮求寶類　無量無邊數</div>
<div class='lg-row'>有珠能禁寶　名曰頂玻瓈　若人有此珠</div>
<div class='lg-row'>則能取七寶　遠離貧窮苦　獲得大安樂</div>
<div class='lg-row'>若人無此珠　不能寶禁故　終日不能得</div>
<div class='lg-row'>問所以者何　若無珠人詣　唯見虎狼熊</div>
<div class='lg-row'>及赤蛇青蛇　種種雜毒蟲　終不見珍寶</div>
<div class='lg-row'>以見毒類故　其心極疑怖　狂亂而馳走</div>
<div class='lg-row'>乃至於死滅　珍寶自然有　而彼求珍人</div>
<div class='lg-row'>福薄罪重故　終不能見得　眾生亦如是</div>
<div class='lg-row'>善根甚深人　捧堅固信珠　入大乘深海</div>
<div class='lg-row'>取功德之寶　出生死苦輪　善根微薄人</div>
<div class='lg-row'>得見甚深論　無實信心故　依正作邪解</div>
<div class='lg-row'>受苦輪無期　譬如生盲人　得妙莊嚴具</div>
<div class='lg-row'>無有歡樂事　癡人亦如是　雖得甚深論</div>
<div class='lg-row'>其愚破極故　不覺出世寶　無有學習心</div>
<div class='lg-row'>譬如居井龍　從流水至海　大迷大亂故</div>
<div class='lg-row'>謗海而命終　癡人亦如是　自所習堅執</div>
<div class='lg-row'>定一不移轉　聞未曾有法　大迷大亂故</div>
<div class='lg-row'>誹謗其廣大　墮落惡道中　無有出離期</div>
</div><p style="margin-left:2em"><span class='note-inline'>(以上十五偈。說三種喻。訶斥愚迷)</span>。</p>

<div class="lg regular"><div class='lg-row'>若有眾生類　見聞斯論教　不信心誹謗</div>
<div class='lg-row'>此人則誹謗　三世一切佛　三世諸法藏</div>
<div class='lg-row'>三世諸僧海　此人所得罪　無量無量數</div>
<div class='lg-row'>不能知邊際　十方界塵量　諸佛大菩薩</div>
<div class='lg-row'>一時悉出現　宣說如是量　法門之大海</div>
<div class='lg-row'>專教化此人　經過無量劫　終不能教化</div>
<div class='lg-row'>問所以者何　唯宣說此法　無餘別道故</div>
<div class='lg-row'>如是眾生類　十方界塵量　諸佛大菩薩</div>
<div class='lg-row'>以大神通力　向未來遠劫　觀察其限界</div>
<div class='lg-row'>無覺道之期　問所以者何　不學三十四</div>
<div class='lg-row'>大金剛軌則　到大涅槃岸　無有是處故</div>
<div class='lg-row'>是故諸行者　以勤修方便　應觀其法海</div>
<div class='lg-row'>不能達其原　妄生誹謗心　墮落惡道中</div>
<div class='lg-row'>無有出離期</div>
</div><p><span class='note-inline'>(以上十偈說誹謗得罪)</span>。</p>

<div class="lg regular"><div class='lg-row'>決定不應作　決定不應作　罪業雖無量</div>
<div class='lg-row'>而略說如是</div>
</div><p><span class='note-inline'>(末後一偈。丁寧誥誡)</span>。</p>
</div>
<div class='div-other'><a id='mulu48' />
<p class='h1'>○現示本因決定證成除疑生信大決擇分第三十九</p><p>如是<span class='corr'>已</span>說校量過患訶責誹謗現示罪業大決擇分。次當說現示本因決定證成除疑生信大決擇分。其相云何。偈曰。</p>

<div class="lg regular"><div class='lg-row'>我於往昔無量劫　隨世尊修菩薩行</div>
<div class='lg-row'>一時世尊王家奴　國名金水其王名</div>
<div class='lg-row'>寶金輪藏此大王　有三十億奴婢類</div>
<div class='lg-row'>有六十億大白馬　金銀等寶亦無盡</div>
<div class='lg-row'>有最下奴名常信　於中大王告常信</div>
<div class='lg-row'>汝受此六十億馬　不離守護令無傷</div>
<div class='lg-row'>爾時彼奴受諸馬　常恒不離無傷護</div>
<div class='lg-row'>如是六十億白馬　經一日食百兩金</div>
<div class='lg-row'>時常信作如是念　我身唯一馬眾多</div>
<div class='lg-row'>難哉難哉無傷畜　此諸馬惡馳難禁</div>
<div class='lg-row'>今何方便能護持　常信作是念<span class='corr'>已</span>訖</div>
<div class='lg-row'>則便依師學術方　術力變作萬白馬</div>
<div class='lg-row'>六十億白馬中中　[(〦/日)*(山/大)][(〦/日)*(山/大)][打-丁+咒][打-丁+咒]立化馬</div>
<div class='lg-row'>發大聲作如是唱　馬皆馬悉作禮拜</div>
<div class='lg-row'>爾時有中中化馬　皆悉先前作禮拜</div>
<div class='lg-row'>餘諸馬皆隨禮拜　作如是事<span class='corr'>已</span>訖後</div>
<div class='lg-row'>化馬責小咎皆殺　諸馬更皆伏從化</div>
<div class='lg-row'>常信所願悉成就　都無所憂怪之心</div>
<div class='lg-row'>常信更復作是念　此諸馬皆後我化</div>
<div class='lg-row'>除其為資具黃金　造作善業易穢報</div>
<div class='lg-row'>告諸馬作如是唱　諦聽諦聽諸畜生</div>
<div class='lg-row'>我身并及汝等身　於過去世心負悔</div>
<div class='lg-row'>具作一切惡業障　亦奴亦馬生此處</div>
<div class='lg-row'>恒一切時不自在　病苦所逼飢寒亂</div>
<div class='lg-row'>一時不得其安樂　若此生中不作善</div>
<div class='lg-row'>後世亦受如是報　去去無有出離期</div>
<div class='lg-row'>如宜汝等諸畜生　除自資具供德處</div>
<div class='lg-row'>須臾飢渴感長樂　我人有思心欲修</div>
<div class='lg-row'>無其閑閑空過時　况汝等畜生之身</div>
<div class='lg-row'>形穢心濁修何時　如宜從我化無逆</div>
<div class='lg-row'>其國中有殊勝鳥　名曰雅音聲覺悟</div>
<div class='lg-row'>此鳥聲不可思議　人聞其音大悲慨</div>
<div class='lg-row'>爾時彼六十億馬　聞常信所語<span class='corr'>已</span>訖</div>
<div class='lg-row'>一時發大聲悲哭　至十日量無休息</div>
<div class='lg-row'>如是諸馬其聲響　與雅音聲覺悟鳥</div>
<div class='lg-row'>平等平等無差別　爾時常信馬皆喜</div>
<div class='lg-row'>百兩金分為二分　一分以為生長具</div>
<div class='lg-row'>一分以為福田分　福田分五十兩金</div>
<div class='lg-row'>造作一金剛佛像　總有六十億佛像</div>
<div class='lg-row'>最上第一大白馬　名曰長嚴雜色見</div>
<div class='lg-row'>常信及諸馬皆死　第二生中皆悉人</div>
<div class='lg-row'>同一眷屬不相離　出家學道勤修行</div>
<div class='lg-row'>彼六十億出家人　皆名馬鳴無別名</div>
<div class='lg-row'>從過去立名字故　過去常信今釋迦</div>
<div class='lg-row'>彼時六十億白馬　今時六十億馬鳴</div>
<div class='lg-row'>最第一馬雜色見　今時中我身而<span class='corr'>已</span></div>
<div class='lg-row'>第三生中亦人身　隨世尊行菩薩行</div>
<div class='lg-row'>第四生中亦得人　隨世尊習忍辱行</div>
<div class='lg-row'>轉轉經過五百生　次生中瞋因緣故</div>
<div class='lg-row'>得重蛇身受大苦　次生中受大魚身</div>
<div class='lg-row'>次生中亦得蛇身　以蛇身詣世尊所</div>
<div class='lg-row'>投體懺悔發慚愧　以偈表意發大心</div>
<div class='lg-row'>次生中得人同分　隨世尊發願繫屬</div>
<div class='lg-row'>則世尊作如是願　我若成覺道圓滿</div>
<div class='lg-row'>宣說百億脩多羅　普利益廣略眾生</div>
<div class='lg-row'>我則作如是誓願　造作一百釋明論</div>
<div class='lg-row'>分利益廣略眾生　如次後後經多生</div>
<div class='lg-row'>世尊滿足行因海　安住法界山王位</div>
<div class='lg-row'>我亦漸漸修因行　證入第八不動地</div>
<div class='lg-row'>我則往詣世尊所　稽首頂禮立一面</div>
<div class='lg-row'>爾時世尊告我言　我念往昔無量劫</div>
<div class='lg-row'>汝我同住一處中　發願作繫屬因緣</div>
<div class='lg-row'>如宜汝造作論教　我滅度後興正法</div>
<div class='lg-row'>我則更頂禮和南　向世尊作如是白</div>
<div class='lg-row'>我今不知作論法　雅闇都無所覺達</div>
<div class='lg-row'>唯願世尊為迷子　開曉造作論教法</div>
<div class='lg-row'>爾時世尊告我言　善哉善哉善男子</div>
<div class='lg-row'>諦聽諦聽善思念　我當為汝分別說</div>
<div class='lg-row'>善男子諸佛法藏　無量無邊不說劫</div>
<div class='lg-row'>無窮盡亦無分界　如是無量法藏海</div>
<div class='lg-row'>若廣說論若略說　皆通該攝無餘持</div>
<div class='lg-row'>是名造作論教法　我亦重疑更作請</div>
<div class='lg-row'>法門海無量無邊　我今未滿福智海</div>
<div class='lg-row'>居學位中未究竟　皆攝無餘持何得</div>
<div class='lg-row'>爾時世尊告我言　法門大海雖無量</div>
<div class='lg-row'>有攝無量宗本法　若具攝此宗本法</div>
<div class='lg-row'>是名說攝諸法藏　我亦更作如是白</div>
<div class='lg-row'>云何名為宗本法　其數幾有可知不</div>
<div class='lg-row'>爾時世尊告我言　所言宗本法體者</div>
<div class='lg-row'>謂三十四法大海　若有論者具此法</div>
<div class='lg-row'>名言圓滿大海論　若有論者不具者</div>
<div class='lg-row'>名言一分小智論　以如是大要因緣</div>
<div class='lg-row'>我今依三十四法　該攝安立無餘說</div>
<div class='lg-row'>因緣品類雖無量　而總言略說如是</div>
</div><p style="margin-left:2em"><span class='note-inline'>(釋迦因地為王家奴。菩薩道中行權方便。不擇貴賤也。化作萬馬。教化羣馬造福脫苦。度生妙用。無分人畜也。第一大馬名雜色見者即論主馬鳴是。後以瞋因。受蛇身魚身。一念懺悔。得生人中。隨佛發願。乃造論之緣起也。百部論中。此為宗本。三十四法。該攝無餘。學者其可不盡心乎○[(〦/日)*(山/大)]職雉切。[打-丁+咒]職救切)</span>。</p>
</div>
<div class='div-other'><a id='mulu49' />
<p class='h1'>○勸持流通發大願海大決擇分第四十</p><p>如是<span class='corr'>已</span>說現示本因決定證成除疑生信大決擇分。次當說勸持流通發大願海大決擇分。其相云何。偈曰。</p>

<div class="lg regular"><div class='lg-row'>願此圓滿大海論　徧不思議塵剎中</div>
<div class='lg-row'>出生無量般若日　消除無邊無明闇</div>
<div class='lg-row'>轉作三寶之大海　無非法雨功德藏</div>
<div class='lg-row'>非請感周徧相應　非勸䇿自然成就</div>
</div><p style="margin-left:2em"><span class='note-inline'>(論主大願。畢現於茲)</span></p>
<p style="margin-left:1em"><span class='note-inline'>(仁山氏略註既成。歎曰。佛法之妙。有如是耶。夫佛法何以妙。心法之妙也。心法何以妙。自性本具也。自性雖具。非修莫顯。經中每云。佛神力故。法如是故。佛神力者修德也。法如是者性德也。諸佛正徧知海。入一切眾生心想中。是故眾生修因契果。皆佛加持之力也。此論為佛法宗本。窮徹極奧。故稱玄文。老子云。玄之又玄。眾妙之門。欲知玄妙法門。請觀此論)</span>。</p>
</div>
<p class='juan'>大宗地玄文本論略註卷第四<span class='note-inline'>(終)</span></p>
</div><!-- end of div[@id='body'] -->
</body></html>