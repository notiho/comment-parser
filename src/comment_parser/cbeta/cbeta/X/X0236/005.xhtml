<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴懸談會玄記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />華嚴懸談會玄記卷第五</p><p class="byline">蒼山再光寺比丘　普瑞集</p>
<div class='div-orig'><p>疏其為旨也下此句雖標在初義貫下二種無礙言冥真下方示三大也問此三大文有四句前三句三大互在第四句止觀雙流何以科中皆云三大耶答三大是境止觀是心今科但云三大者舉境攝心也或影略故問華嚴三大應與終教等別今何約理事無礙中示三大耶答若別示三大之相相用二大皆具十玄正當事事無礙雖體大中亦全相用而常徧今由明三大互在事理相融故當理事無礙然勝德之相繁興之用約不礙真體雖屬事理無礙而相用中常含同別之旨亦即同中必有別義也即有其所通無其所局。</p>
</div>
<div class='div-commentary'><p style="margin-left:1em">鈔雖此經中等者問經詮四法界何以但明後二不說前二事之與理耶故此答也言此門即義分齊中意者彼雖四門今略敘二於二義亦略敘之復與彼文互相影略彼開十門多明所觀今三止觀即凡心而見佛心及理事雙修等多明能觀應以此之能觀亦觀彼所觀以彼之所觀亦對此能觀等也。</p>
<p style="margin-left:1em">▲鈔今約能詮等者問此下旨趣玄微即是所詮何言能詮經中答經為能詮詮三大之義豈非所詮問既是所詮前往復等亦是所詮如何不同答前約收歸宗體此約汎明所詮如下宗趣通局豈濫義理分齊。</p>
<p style="margin-left:1em">鈔今明三大所在者問前云三大獨在法界此亦明三大所在云何成異答前別明三大相中不言在處至最後方結歸法界此別說三大便明所在即三大互在故不同也。</p>
<p style="margin-left:1em">▲鈔為成<span class='corr'>己</span>宗者不對於他故名<span class='corr'>己</span>宗此對他以辯故云遮異釋也此正是作文之意以彼刊定立德相業用各十玄門德相唯淨業用通染故彼敘體即通於事敘相則無相作相入<span class='note-inline'>(不通用也)</span>敘用方有相入相作<span class='note-inline'>(不通相也)</span>故疏主破云使德相無相入相作即用之體不成德相不通染門交徹之旨寧就今正遮此也。</p>
<p style="margin-left:1em">▲鈔無去無來者離三世故名常影取現在也以不生為無滅等者離四相故名常影取住異二相等字等於餘文彼次文云事包萬類理極一如理無事而不融事無理而不徹等問准此文則刊定之體亦通事也與此冥真體於萬化之域正同何云遮異釋耶答體雖通事相用各別不許互通今約相用故遮異釋或可彼云雖有今之所引等下之文彼意唯以鈔中所引能等之文為體不取所等故今遮之。</p>
<p style="margin-left:1em">▲鈔同異類下別顯德相中二門也鈔文超間讀之則顯初即第九微細德此約同類異類體別各能微細容持一能容多多是所持故喻芥瓶下句即第十因陀羅網德也雖德相具十玄唯舉後二例初八也。</p>
<p style="margin-left:1em">▲鈔其為用也下若約刊定業用十玄配者不分而徧不去而臻即第六純雜用不分名純而徧即雜一多大小而互為即第五相作用延促靜亂而相在即第三相在用或通第七隱顯用以靜亂相在如東方入正定西方從定起等等字等其餘文彼次文云多劫入於一劫非卷非舒微塵納於世界無增無減釋曰上句第四相入用下句第九微細用此通舉業用六玄略餘四門也有以鈔大小互為配廣狹門延促相在配十世門者非也彼不立廣狹唯取純雜不立十世以時為所依體事故不可以此之十玄配彼之用大也思之問豈以事理無礙之淺義能遮事事無礙之深義耶答不遮相用二大中各明事事無礙但遮彼體相用三互望不明無礙故今遮之恐令三大一向別故。</p>
<p style="margin-left:1em">▲鈔今但明下上皆標舉問答敘其所遮此下方是別釋疏文言深玄者謂前設明十玄等亦皆名事若相用平等總明為理此二無礙方為深玄故前鈔云雖廣說事及說於理而皆無礙故不爾但是同教事理無礙豈是此經旨趣玄微。</p>
<p style="margin-left:1em">▲鈔萬化乃事法之總名者如十對體事皆名為事皆歸真性而為體大其體大還在萬化事中。</p>
<p style="margin-left:1em">鈔原夫下一句總標蕭然下別釋言蕭然空寂即離言湛爾冲玄即離相玄之又玄下無相不礙相表者外也寂之又寂下無言不礙言非象表也下相即無相在言裏也下言即離言言五目者纂要疏云一肉眼肉團中有清淨色見障內色名為肉眼<span class='note-inline'>(依肉之眼名為肉眼)</span>二天眼者於肉眼邊引淨天眼見障外色<span class='note-inline'>(依大般若佛肉眼能見人中無數世界不唯障內佛淨天眼能見諸天所有細色除見天外見人事等名肉眼也)</span>三慧眼者以根本智照真理故四法眼者從後得智說法度人故五佛眼者前四在佛總名佛眼又見佛性圓極名為佛眼言四辯者圭峯云一法無礙辯謂諸法自體二義無礙辯謂法上之義三詞無礙辯謂得彼方言依彼詞句為他說故四樂說無礙辯於上三種智隨他所喜種種義語樂說無盡故初心習學九地漸成佛能究竟。</p>
<p style="margin-left:1em">▲鈔今疏下問若唯非異無礙義成若言非一理事各別何名無礙答若唯非異無可融通若唯非一不成無礙今由二義同時故成無礙義也。</p>
<p style="margin-left:1em">鈔明相不礙體也者亦相大與真體具非一非異故也。</p>
<p style="margin-left:1em">▲鈔明用不離於體下亦具非一非異義故問三大互在何不說相用互在之義耶答理實三大互在合明相用互在之義以體用互在及體相互在義順理事無礙故此明之若相用無礙義通事事故略不顯也。</p>
<p style="margin-left:1em">▲鈔上體相用三大下結前生後也。</p>
<p style="margin-left:1em">鈔智周鑒而常靜下一節鈔文口科分二。</p>

<ul class="">
<li>初標義指文<span class="note-inline">(疏智)</span></li>

<li>二分門別釋<span class="note-inline">(二)</span>
<ul class="">
<li>初直約止觀釋<span class="note-inline">(三)</span>
<ul class="">
<li>初於當句直配止觀無礙<span class="note-inline">(二)</span>
<ul class="">
<li>初直配止觀<span class="note-inline">(若當)</span></li>

<li>後亦配權實<span class="note-inline">(亦權)</span></li>
</ul></li>

<li>二通對三句明鏡智無礙<span class="note-inline">(若對)</span></li>

<li>三別對三句明鏡智無礙<span class="note-inline">(若別)</span></li>
</ul></li>

<li>二別約三大釋<span class="note-inline">(三)</span>
<ul class="">
<li>初三觀周鑒<span class="note-inline">(若作)</span></li>

<li>二三止常靜<span class="note-inline">(對此)</span></li>

<li>三止觀歸心<span class="note-inline">(三止)</span></li>
</ul></li>
</ul></li>
</ul><p style="margin-left:1em">鈔能證能觀者證唯親證觀通比解上境例知上即標義繫詞亦云智周乎萬物故。</p>
<p style="margin-left:1em">▲鈔止觀無礙者即行者通達無礙智也言事理遍觀者無幽不燭故以相別異義故名事忘心體合故名理言惑相皆寂者觸境無念理事等障皆止寂也二義混然名止觀無礙亦理事無礙也。</p>
<p style="margin-left:1em">▲鈔亦權實無礙者權即俗智實即真智二智俱融故名權實無礙。</p>
<p style="margin-left:1em">▲鈔若對上三句下妙嚴品疏鈔云境即真俗不二智即權實雙行若融境智方為一味問前三句明三大無礙今何但言體用無礙耶答開即三大合為體用如大方廣即是三大若合之則大方是體廣即是用今對止觀故合為二也。</p>
<p style="margin-left:1em">▲鈔若別對下三體皆理三用皆事亦理事無礙也問觀云能觀可也止字何名能觀智耶答止觀雖殊皆名觀智故起信云所言止者謂止一切境界相隨順奢摩他<span class='note-inline'>(此云止也)</span>觀義故所言觀者謂分別因緣生滅相隨順毗鉢舍那<span class='note-inline'>(此云觀也)</span>觀義故故知止觀皆觀義也今此真理寂寥與止寂相順俗諦流動與觀照相順也三大皆然。</p>
<p style="margin-left:1em">▲鈔若作三觀下先單以智別鑒前三大此唯釋其智字言空觀等者智論中分別色等假觀性空寂滅空觀此二不二難思中道觀也今別對三大以相為中者以居體用之中融攝體用故言三諦齊觀者釋其周鑑二字。</p>
<p style="margin-left:1em">▲鈔對此三觀下言體真等者體真理與理冥故即理止也方便隨緣止者方便涉有隨一一緣無取故止即事止也離二邊分別止者即無念而止妄不取有無等二相也。</p>
<p style="margin-left:1em">▲鈔三止三觀下即一而三智體隨智相用故即三而一智相用即智體雙照一三智體相用顯然雙遮一三互奪相盡智體同智相用故非一智相用同智體故非三三止既爾三觀亦然混融無礙為一心觀故。</p>
<p style="margin-left:1em">鈔真妄交徹一段鈔文依指玄記易處麤科難處細科分二。</p>

<ul class="">
<li>初汎科兩段疏<span class="note-inline">(疏真)</span></li>

<li>後正釋當段文<span class="note-inline">(二)</span>
<ul class="">
<li>初略消兩句疏<span class="note-inline">(二)</span>
<ul class="">
<li>初釋初句疏<span class="note-inline">(二)</span>
<ul class="">
<li>初釋真妄<span class="note-inline">(今初)</span></li>

<li>後釋交徹<span class="note-inline">(言交)</span></li>
</ul></li>

<li>後釋後句疏<span class="note-inline">(二)</span>
<ul class="">
<li>初約實互即<span class="note-inline">(若依論)</span></li>

<li>後依文徧即<span class="note-inline">(二)</span>
<ul class="">
<li>初不壞相<span class="note-inline">(今云不)</span></li>

<li>後約有益<span class="note-inline">(又凡此)</span></li>
</ul></li>
</ul></li>
</ul></li>

<li>後廣釋前句疏<span class="note-inline">(二)</span>
<ul class="">
<li>初廣陳<span class="note-inline">(二)</span>
<ul class="">
<li>初義標<span class="note-inline">(二)</span>
<ul class="">
<li>初總彰四義為交徹之所由<span class="note-inline">(然其)</span></li>

<li>後別開六句分交徹之行由<span class="note-inline">(然或)</span></li>
</ul></li>

<li>後逆釋<span class="note-inline">(二)</span>
<ul class="">
<li>初釋六句交徹<span class="note-inline">(二)</span>
<ul class="">
<li>初總徵<span class="note-inline">(此義)</span></li>

<li>後別釋<span class="note-inline">(二)</span>
<ul class="">
<li>初示六句<span class="note-inline">(二)</span>
<ul class="">
<li>初二門出體<span class="note-inline">(二)</span>
<ul class="">
<li>初標<span class="note-inline">(且說)</span></li>

<li>後釋<span class="note-inline">(二)</span>
<ul class="">
<li>初三性門<span class="note-inline">(一約)</span></li>

<li>後二諦門<span class="note-inline">(二者)</span></li>
</ul></li>
</ul></li>

<li>後依門配句<span class="note-inline">(二)</span>
<ul class="">
<li>初依三性門<span class="note-inline">(二)</span>
<ul class="">
<li>初唯識<span class="note-inline">(如唯)</span></li>

<li>後涅槃<span class="note-inline">(若涅)</span></li>
</ul></li>

<li>後依二諦門<span class="note-inline">(四)</span>
<ul class="">
<li>初二諦<span class="note-inline">(若依)</span></li>

<li>二隨俗<span class="note-inline">(若以)</span></li>

<li>三通二<span class="note-inline">(若約)</span></li>

<li>四觸物<span class="note-inline">(若約)</span></li>
</ul></li>
</ul></li>
</ul></li>

<li>後辨交徹<span class="note-inline">(二)</span>
<ul class="">
<li>初直約他無<span class="note-inline">(問真)</span></li>

<li>後依此方得<span class="note-inline">(二)</span>
<ul class="">
<li>初標<span class="note-inline">(今就)</span></li>

<li>後釋<span class="note-inline">(二)</span>
<ul class="">
<li>初依前三性門<span class="note-inline">(二)</span>
<ul class="">
<li>初對唯識<span class="note-inline">(如約)</span></li>

<li>後對涅槃<span class="note-inline">(二)</span>
<ul class="">
<li>初正涅槃<span class="note-inline">(若約)</span></li>

<li>後與引例<span class="note-inline">(二)</span>
<ul class="">
<li>初中觀<span class="note-inline">(故中)</span></li>

<li>後此經<span class="note-inline">(此經)</span></li>
</ul></li>
</ul></li>
</ul></li>

<li>後依前二諦門<span class="note-inline">(四)</span>
<ul class="">
<li>初二諦<span class="note-inline">(二)</span>
<ul class="">
<li>初正依彼論略說<span class="note-inline">(若依)</span></li>

<li>後廣引他教釋成<span class="note-inline">(二)</span>
<ul class="">
<li>初引<span class="note-inline">(故彰)</span></li>

<li>後釋<span class="note-inline">(二)</span>
<ul class="">
<li>初此句<span class="note-inline">(即真)</span></li>

<li>後例餘<span class="note-inline">(餘可)</span></li>
</ul></li>
</ul></li>
</ul></li>

<li>二隨俗<span class="note-inline">(若約)</span></li>

<li>三通二<span class="note-inline">(真妄)</span></li>

<li>四觸物<span class="note-inline">(若觸)</span></li>
</ul></li>
</ul></li>
</ul></li>
</ul></li>
</ul></li>
</ul></li>

<li>後釋四義所由<span class="note-inline">(次明)</span></li>
</ul></li>
</ul></li>

<li>四後總結<span class="note-inline">(是知)</span></li>
</ul></li>
</ul></li>
</ul><p style="margin-left:1em">鈔真謂理也等者真妄二法作三對釋理之與惑能所障對生之與佛能所化對此言眾生等覺<span class='corr'>已</span>下皆名眾生以第八識為趣生體此位之中猶未轉成圓鏡智故問何以生佛為真妄耶答肇公無名論云真由離起故佛名真妄由著生故生名妄楞嚴亦云由妄有生因生有滅生滅名妄滅妄名真生死涅槃流轉還滅對<span class='corr'>已</span>上三對皆悉交徹但是義分齊理事無礙門中別義。</p>
<p style="margin-left:1em">▲鈔真該妄末者上三對真皆為源妄皆為末言如波與濕下喻顯波喻妄濕喻真交徹可知。</p>
<p style="margin-left:1em">▲鈔今云爾者下問既合云凡聖互收今何不爾故此答也以不壞相及有益二所以故言不壞相者約修證義說不壞聖相故若壞聖相修行之人何所希望耶有益者於生有益二義各從一邊說也問前釋真妄以為佛生今此何云凡聖答欲顯真妄通生佛與凡聖有互寬狹故前言生佛即真狹妄寬等覺<span class='corr'>已</span>下皆為生故今言凡聖即妄狹真寬三乘見道皆為聖故問三乘見道<span class='corr'>已</span>上何得名真答俱見理故前對既<span class='corr'>已</span>理為真見理聖人豈不即真或可聖謂至聖唯目佛也凡雖總舉地前意顯難思亦不遮等覺<span class='corr'>已</span>下為眾生也謂地前之妄尚得即真等覺下豈不即耶二釋皆通問若依前釋何云聖無煩惱答唯無分別故不同凡。</p>
<p style="margin-left:1em">▲鈔於凡有益者令不自欺故亦於他無慢故言令人妄解者謂却沉淪故還迷妄故問即凡見佛豈不叨濫聖流亦誤敬於麤人若即佛是凡方知德用自在進退無滯此責既齊如何遣通答為遮於妄解方便化根今又作斯謬執豈為正解耶<span class='corr'>已</span>上略消二句疏竟然上但說生佛一對交徹義其理惑一對生死涅槃一對准上說之。</p>
<p style="margin-left:1em">▲鈔然其真妄下上雖略釋其真妄交徹一句義猶未盡故有然字然者不盡之詞先彰交徹所以有六故字有云二三合故有五所以有云理實五六亦合但四所以四者為正今立云一不離一心故二真妄相依故三無有二體故四真妄相收故以此四因故得交徹也。</p>
<p style="margin-left:1em">鈔然或說下明交徹之行相有其六句一妄空真有二妄有真空三真妄俱空四真妄俱有五真妄俱非空有六真妄俱通空有<span class='note-inline'>(五雙非六雙是)</span>三對皆先空後有者順性宗故。</p>
<p style="margin-left:1em">▲鈔一約三性下總束真妄法體為三性即前三對真妄理及涅槃唯是圓成佛通依圓生死及惑皆通於依計或惑唯遍計具二執故。</p>
<p style="margin-left:1em">▲鈔二諦多門下文中廣說八諦區分四重二諦各各不同今具約理事以配二諦也言設淨分下問前三性中依他淨分同真染分為妄今若俗諦為妄者無漏五蘊淨分依他之事亦妄耶故此答也言妄未盡者有三意一云如楞嚴經云言妄顯諸真妄真同二妄今淨對染以立對待未忘故云未盡二云雖體是無漏由假緣成豈有實耶三云淨分依他依相教有實五蘊有為之法今以不即無妄未盡故。</p>
<p style="margin-left:1em">▲鈔如唯識下依門別配前空有六句而不次第但隨義故今唯識中依三性以明二句一遍計對圓成說第一句<span class='note-inline'>(妄空真有)</span>二以染分依他對圓成及淨分說第四句<span class='note-inline'>(真妄俱是有)</span>此約相教。</p>
<p style="margin-left:1em">▲鈔若涅槃下此約性宗故不同唯識染分為有故云染分為空是生死法故淨分依他是涅槃果德故與圓成皆有亦即初句<span class='note-inline'>(前唯識約遍計對圓成為初句今取唯識第四句義成初句也對思可了)</span>問若以染分為妄淨分為真論交徹者豈非事事無礙答豈前不云淨分同真耶亦即事理無礙也<span class='corr'>已</span>上三性中配初四二句訖。</p>
<p style="margin-left:1em">▲鈔若依三論下即中百門三論也此空宗義下四皆是也雖彼宗大分明空亦含性義故疏主云以三論宗四諦品前以空遣有四諦品後以空立有乃至三觀齊驅三諦無礙豈獨空耶有云學龍猛宗墮惡趣空斯言可怖約俗雖有就真唯空謂世諦妄有真諦真空即第二句妄有真空此則二諦別論故影公中論序云俗諦故有真諦故無。</p>
<p style="margin-left:1em">▲鈔若約隨俗說下假說妄世俗真勝義如是二諦則第三句真妄俱空如長短相形但隨俗假說二諦也問前云世諦故有何故隨俗名為空耶答以不但為有既曰隨俗故知俱空問何故不隨真說二諦耶答若隨真說二諦者此理不應何者若真上說二諦真妄俱空者俗可言空真不可言空故若俱有者真可言有俗不可言有故若言妄空真有者濫此後真妄俱通二諦空有義故若言妄有真空者唯真之上云何妄有故不隨真說二諦也。</p>
<p style="margin-left:1em">▲鈔若約真妄俱通二諦者第六句<span class='note-inline'>(雙是)</span>然此有二釋一云真妄俱真諦時俱是空真妄俱俗諦時俱是有二云真俗二法皆通於真妄俱空俱有蓋其諸法准一乘章皆有空有二義用者臨時或單或雙俱存俱泯隨取皆得如三性法遍計情有理空依他相有性空圓成性有相空餘皆准此故真俗二諦皆通空有二義二釋皆通。</p>
<p style="margin-left:1em">▲鈔若約觸物皆中者<span class='corr'>已</span>上約二諦俱存中道此約二諦俱泯中道既離空有二邊故真妄皆非空非有第五句也<span class='note-inline'>(雙非)</span>問前總束中但明二諦今配句中何說三諦耶答中道無別法體但依二諦說之亦不相違。</p>
<p style="margin-left:1em">▲鈔約宗以明下揀餘宗然有二義一唯揀唯識等字內等不揀涅槃三論以望華嚴雖大同小異亦得交徹故不揀也一云三皆揀之約不俱德揀亦無失等字外等唯識不徹可知涅槃不交徹者空是生死不空涅槃二義對論故為不交徹也三論雖談中道今此別約雙非空有無可交徹故皆揀之問彼既不明交徹何以引其文成前六句耶答用唯識等文成華嚴義妙之至矣以引彼根令入圓法故。</p>
<p style="margin-left:1em">▲鈔今就華嚴下總收前法皆得交徹也以具一心下總出所以也。</p>
<p style="margin-left:1em">鈔如約遍計下以三性各有二義故圓成不變隨緣依他相有性無徧計情有理無今先約徧計二義故得交徹不同唯識唯是空也此下但隨義明不拘次第此即於第二句妄有真空交徹義也若依前第一句妄空真有明交徹者合云遍計妄空即圓成真有妄徹真也圓成真有即徧計妄空真徹妄也。</p>
<p style="margin-left:1em">▲鈔若染分下此亦於上第二句妄有真空明交徹也而前約遍計此約依他二義不同若依第四句真妄俱有明交徹者應云染分依他妄有即圓成真有妄徹真也圓成真有即染分依他妄有真徹妄也然上三性中唯約徧計及染分依他說其圓成二義淨分二義思之可了。</p>
<p style="margin-left:1em">▲鈔若約生死下即前涅槃中義今亦交徹亦依初句妄空真有明交徹也鈔故中論下引證即涅槃品文本文云涅槃與世界無有少差別世間與涅槃亦無少差別涅槃之實際與世間實際如是之二際無毫釐差別今義引耳問前揀中論不得交徹今證交徹何引中論答前是中論一分俱非義此是二分無礙義故引之也長毛曰毫十毫曰釐問涅槃與實際何異答涅槃依還滅門而立實際不屬詮門故以實際融之即兼顯真妄二法同依一心之所以也。</p>
<p style="margin-left:1em">鈔此經下亦證前生死涅槃二交徹也即須彌偈讚品文疏鈔云煩惱名諍觸動善品損害自他故名為諍此有漏法諍隨增故名為有諍有彼諍故故生死者有漏為體無彼煩惱故稱涅槃但因煩惱有無假立其名何有真實二互相即舉一全收故生死即涅槃涅槃即生死若對前六句者有二師義若寂照云此及中論皆正證前涅槃第一句妄空真有交徹義也言亦俱空俱有者若四句同時亦可兼證第六雙是句若前二句明俱有後二句明俱空不得一時即證三四二句交徹義也若指玄及會解正證第三第四二句交徹義也以初二句為俱有後二句為俱空二釋隨取若以此唯證前涅槃之義前解為正涅槃前正釋中唯第一句故唯要前二句經文為證也鈔家以文便兼引四句故有亦言亦者兼也豈可以為正證耶指玄釋云亦者不定之義不唯依於涅槃第一句攝更約此經亦在第三第四句攝今詳指玄既云不唯及與亦在者寂照以釋初句為正三四為兼有何過耶指玄又云如解唯識不必句同今詳唯識約其本義隨其前後其理無差今約引證若句不同何所證耶智者詳之。</p>
<p style="margin-left:1em">鈔以妄為俗諦下第二句妄有真空明交徹也。</p>
<p style="margin-left:1em">▲鈔故影公下即曇影法師乃什公弟子即八哲之一數此即所作中論序也言乃至者次文云不滯於無則斷見絕息不存於有則常見氷消俱不俱等何由而有諸邊都寂故云皆離<span class='note-inline'>(今云寂此諸邊故名中道)</span>鈔主釋曰此當俗有真空義也意云然統收其要妙所歸則融會通達於二諦以真諦故無有真空也俗諦故無無妄有也真雖空而妄有故不滯空斷見絕息則真徹妄也妄雖有而真空故不著有常見氷消則妄徹真也問此妄有真空與前情有理無名妄有真空并前緣生無性妄有真空何別答初約遍計次約依他此約二諦故不相濫。</p>
<p style="margin-left:1em">▲鈔餘可思准者有多意一云此文亦可具於餘句如寂此諸邊即第五俱非句故云思准或可思准乃至之文如前<span class='corr'>已</span>引或可此文准後鈔主釋之有四類四對等義今但證其妄有真空餘釋可准思之具如會解中引。</p>
<p style="margin-left:1em">鈔若約隨俗下第三句真妄俱空交徹義也由無定實故得交徹。</p>
<p style="margin-left:1em">▲鈔真妄皆真下有二師義若寂照唯明第三句真妄俱空交徹義也即屬三論第二義中之別義前約二諦隨俗此約隨真故是第三句若指玄即前三論中第三義然不全牒前文言真妄通真者影取通俗故言一味者是雙照空有為一味故即明第六真妄亦空亦有之句也後解為正依前解者文有漏落故。</p>
<p style="margin-left:1em">鈔若約觸物皆中下即第五句真妄俱非空有交徹義也以俱非二邊雙泯中道故交徹。</p>
<p style="margin-left:1em">▲鈔若逐假名字下謂若但隨逐生死涅槃假名字執取堅著此二法者次經云此人不如實不知聖妙道言顛倒下須彌偈讚鈔云謂佛<span class='corr'>已</span>成道功德難量我心妄惑則名為劣雖無叨濫不了真源心佛眾生三無差別為顛倒耳。</p>
<p style="margin-left:1em">▲鈔此亦法性宗下揀法相宗雖攝一切法歸如仍非即如此法性宗一切法即如豈妄外有真耶則該下釋上也或可上約反成今約正顯皆法性宗故置亦言也。</p>
<p style="margin-left:1em">▲鈔則該妄之真下上句真即妄而不礙真下句妄即真而不礙妄也。</p>
</div>
<div class='div-orig'><p>疏事理雙修依本智而求佛智者上句標下句釋依本智即修理求佛智即修事本智即佛境界知經云非識所能識亦非心境界其性本清淨開示諸羣生佛智即佛境界智經云諸佛智自在三世無所礙如是慧境界平等如虗空亦名權實二智亦根本後得二智亦理量二智始本二覺也。</p>
</div>
<div class='div-commentary'><p style="margin-left:1em">鈔上來交徹下有二意初躡上顯文意以前云即凡心而見佛心恐人誤執我心既即佛心不必修行也故此舉雙修之行。</p>
<p style="margin-left:1em">▲鈔亦由下第二直顯文意謂學南宗失意者習三論不得意者謂依本智性即身是佛何用修於萬行六祖既言鏡本自明不拂不瑩豈為不了但恃天真不須用力溺斯見者近代尤多斯則懶不修斷一切法門猶未通達即守默之癡禪學北宗失意者或義學不通之者及不參問善友不聽經論但以善心修行者執教法中說修行方便要須起於事行自心之外別求如來依他勝緣以成自<span class='corr'>己</span>功德乃尋文之狂慧故云並為偏執。</p>
<p style="margin-left:1em">▲鈔無漏智性本自具足者起信云性自滿足一切功德所謂自體有大智慧光明義等故。</p>
<p style="margin-left:1em">▲鈔無所求中吾故求即大方等陀羅尼經中佛為雷音說華聚菩薩往昔因緣云昔有菩薩名曰上首入城乞食時有比丘名曰恒伽問乞士曰汝從何來答曰我從真實中來又問何謂真實答曰寂滅相故名真實問寂滅相中有所求耶無所求耶答曰無所求又問既無所求何用求耶答曰無所求中吾故求之乃至又問菩薩於何處求答於六波羅蜜中求恒伽聞<span class='corr'>已</span>賣身供養此則求無所求分別俱亡雖終日求而無所求也言心鏡下責前禪宗不拂不瑩之義也又理不礙事下雙結成二修也。</p>
</div>
<div class='div-orig'><p>疏理隨事變下圭山釋云兩對皆上句明所以下句正明事事無礙雖一多緣起似濫所以然唯約無礙宗說問何故鈔中皆判為所以耶答以上二句該下二句皆性理融通因也。</p>
</div>
<div class='div-commentary'><p style="margin-left:1em">鈔亦分為二者有二意一望上理事無礙亦分二故二者望下義分齊中周徧含容亦分二故。</p>
<p style="margin-left:1em">▲鈔所以事事下總徵所以以理融事故一句總答也是當門因言初句下正釋二義初義為異門因一即是理多即是事緣起可知若事下反顯今由下順明言下句下明當門因言理既融通下謂此事與彼事中理非一非異故融一切事亦非一非異也言餘至下明者義理分齊具明十因故。</p>
</div>
<div class='div-orig'><p>疏故得十身下科云相即疏云相作者欲會刊定記主相即相作二種玄門無別異義歸此一門故科及疏互言即作也。</p>
</div>
<div class='div-commentary'><p style="margin-left:1em">鈔古今名異者古即至相有此名也今即賢首改為廣狹至下自會。</p>
<p style="margin-left:1em">▲鈔即第八地等者疏鈔釋云由第一義智不分別自身他身故住平等理離分別言非唯照同一性亦乃能所照亡此菩薩知下世俗智也所知十身皆是毗盧遮那正覺之體三界五趣無盡剎土能招身土業及煩惱今雖言報唯取能招四向四果自悟緣生三賢十地妙覺果人世出世智一切教理行果理空事空如次是十身之體十地論攝為三初三染分次六淨分後一不二分然國土身合通於淨且從一類以判為染次六總以三乘為淨分於中前四是人佛菩薩但因果之異次一是能證智後一是所證理問內十身中理智與此理智何別答寬狹異故謂外十身中理智二法通於五教三乘差別之智及教理行果一切諸法之理故寬內十身中理智唯當乘所具法性之理無礙之智故狹也問既是遮那十身豈可為八地菩薩俗智境耶答為對上之第一義真智真境且名為俗若直說遮那之身真俗豈局耶蓋順義無方故問唯識云虗空但依識假施設有未曾聞說虗空名隨分別有虗空相等楞嚴亦云一人發真歸源十方虗空悉皆消殞何用虗妄無體之義為佛身耶答圓教明此事體性難思故得為佛身也言知諸眾生下先明相作所由由隨機故或是相作之意意欲攝生故言能以下別顯相作略為四番問法身中理法智身虗空身此三皆無形質云何言作答若約自智證於法自然應現令於虗空忽見自身即是作義若約機明菩薩令眾生契合理智混同虗空便是作義依止義邊得名為身問作眾生時亦如染眾生有苦惱否答如世遊戲無損動故今文雖舉四番理應具十成一百身言自身即菩薩身故若自身唯八地菩薩望諸菩薩別則有一百一十身也。</p>
<p style="margin-left:1em">▲鈔不壞相者約行布也相作二字即約圓融二義無礙方立玄門。</p>
<p style="margin-left:1em">▲鈔其猶下即淨名經以小例大明不壞義非證相入七十七經所證亦然言住處者是彌勒菩薩住處也。</p>
<p style="margin-left:1em">▲鈔是菩薩遊戲者離世間疏云如世遊戲無損動故言於涅槃下問上證理事無礙今何證事事無礙耶答約差別義何非事事無礙。</p>
<p style="margin-left:1em">▲鈔六位等者具如後彰地位中說也。</p>
<p style="margin-left:1em">○鈔雖有即入意取廣狹者即入是因廣狹是宗以因顯宗故此中大身大剎入塵入毛即異體廣狹晉經下即同體廣狹言至大有小相即法無定性因也。</p>
</div>
<div class='div-orig'><p>疏炳然齊現<span class='corr'>已</span>下八玄皆約喻明今喻芥缾法中如經云於一微細毛孔中不可說剎次第入毛孔能受彼諸剎諸剎不能徧毛孔毛若琉璃缾剎若芥子法喻可知。</p>
</div>
<div class='div-commentary'><p style="margin-left:1em">鈔一能含多下設所含中却取一法為能含亦是一能含多故曰相容。</p>
<p style="margin-left:1em">▲鈔此即如來下辯喻所出由此喻古來未有賢首只有束箭喻故今示所出也經云爾時世尊在三昧中放眉間光名大顯發所有一切功用未證十地諸菩薩等遇斯光<span class='corr'>已</span>悉見空中諸毛端處及微塵中無量佛剎如琉璃缾盛芥子觀者悉見<span class='note-inline'>(意取歷歷區分不錯亂之狀也)</span>一本云白芥子者即大方廣佛華嚴經佛不思議境界分云盛白芥子餘文全同言琉璃者一切經音義云具云吠琉璃耶此云不遠山謂西域有山去波羅柰城不遠此寶出彼故以名之義淨三藏翻云綠色寶又云青色。</p>
<p style="margin-left:1em">▲鈔亦是緣起實德者揀業用也理實此門亦通業用今揀人天之業用故言非人天所作者瑜伽五十四說色無色天變身萬億共立毛端皆定通力隨心所作今正揀此也但似而非真曾不說言真如具無盡德等。</p>
<p style="margin-left:1em">▲鈔如八相下經名微細故立此微細門即離世間品文經云佛子菩薩摩訶薩有十種甚微細趣何等為十所謂在母胎中自在示現初發菩提心乃至灌頂地在母胎中住兜率天在母胎中示現初生在母胎中示現童子地在母胎中示現處王宮在母胎中示現出家在母胎中示現苦行在母胎中示現詣道場成等正覺在母胎中示現轉法輪在母胎中示現般涅槃在母胎中示現大微細謂一切菩薩行一切如來自在神力無量差別門釋曰在母胎中一相八相皆具萬德斯圓如一相既爾相相皆然也然亦通德相業用今引此但證德相爾言能含微細者如一毛一塵一相等難知微細者微塵不大剎不小等而能容故。</p>
<p style="margin-left:1em">▲鈔隨一法攝無盡法者當門具也即教義等十對體事無法不收故及下九門者以列次則此門在初故下九門能具門所具法皆此門中具也以此下出總具所以若唯具當門義不成總故。</p>
<p style="margin-left:1em">▲鈔潮不過限者五十二經說四天下有二萬五千河流入海中又有八十億諸龍王宮各有其水流入大海涌出有時故潮不失時又准五十一經海有四大寶能消眾水故海水無有增減一名日藏二名離潤三名火燄光四名盡無餘若無四寶從四天下乃至有頂其中所有皆悉漂沒准婆沙論說阿鼻地獄火氣能吞消海水及儒教說沃焦石者皆非盡理也。</p>
<p style="margin-left:1em">▲鈔涅槃經者即高貴德王菩薩品十功德中第六功德也彼喻修金剛三昧<span class='corr'>已</span>修一切三昧今借喻此可知。</p>
</div>
<div class='div-orig'><p>疏等虗空之千光者圓覺云如百千燈光照一室其光圓滿無壞無雜即喻所出也。</p>
</div>
<div class='div-commentary'><p style="margin-left:1em">鈔互為緣起者緣起相由門意一切法上有有力能成義邊為緣無力所成義邊為起名力用交徹也故得下正明相入方是玄門言是曰相容者與微細相容不同上唯一容多此一多互容也。</p>
<p style="margin-left:1em">▲鈔亦可喻相即者以前相即亦有相入義但取相即為門今此喻中亦含相即但取相入為門也。</p>
</div>
<p class='juan'>華嚴懸談會玄記卷第五</p>
</div><!-- end of div[@id='body'] -->
</body></html>