<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瑜伽論劫章頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 794
<p class='juan'><a id='mulu1' />劫章頌</p><p class="byline">大慈恩寺沙門　基　撰</p>
<div class='div-jing'>
<div class="lg regular"><div class='lg-row'>劫名次第及數量　成住壞空并始終</div>
<div class='lg-row'>餘三無定不可準　故約住劫論多少</div>
<div class='lg-row'>先所有情生瞻部　成劫終滿住劫初</div>
<div class='lg-row'>爾時人壽命無量　至十歲時減劫終</div>
<div class='lg-row'>及後百年減一年　八萬四千為最上</div>
<div class='lg-row'>從彼子年倍父增　還登八萬四千歲</div>
<div class='lg-row'>一增一減為一劫　數滿二十住劫終</div>
<div class='lg-row'>即此住時稱賢劫　二十數中第九劫</div>
<div class='lg-row'>六萬四萬二萬時　拘留那含迦葉興</div>
<div class='lg-row'>百歲釋迦牟尼出　人壽三十萬飢饉</div>
<div class='lg-row'>七年七月七日滿　聚骨運籌多滅亡</div>
<div class='lg-row'>二十歲時疾病侵　七月七日災方畢</div>
<div class='lg-row'>至十歲時刀兵起　七日七夜相殺傷</div>
<div class='lg-row'>餘少人民不盡滅　怖災造福增延命</div>
<div class='lg-row'>子年倍父增八萬　從彼減劫慈氏興</div>
<div class='lg-row'>至第十五減劫中　九百九十四佛出</div>
<div class='lg-row'>乃後住劫欲終時　樓志如來方出興</div>
<div class='lg-row'>住中最後唯增劫　人多厭世樂修定</div>
<div class='lg-row'>無間有情既不生　壞劫爾時初禪起</div>
<div class='lg-row'>地獄鬼畜三惡盡　拘盧勝身牛貨洲</div>
<div class='lg-row'>瞻部四王忉利空　六欲諸天次第捨</div>
<div class='lg-row'>始從無間終他化　時經十九增減同</div>
<div class='lg-row'>下界既空無有情　日加四倍於常熱</div>
<div class='lg-row'>溝池乾涸草木燋　二三日出江河竭</div>
<div class='lg-row'>四五日現海泉盡　六七興時山石融</div>
<div class='lg-row'>爾時大地并炎暉　三千世界猛火聚</div>
<div class='lg-row'>聳炎上騰交梵世　諸天奔去趣二禪</div>
<div class='lg-row'>梵輔梵王次第昇　世界三千并灰燼</div>
<div class='lg-row'>從地火起梵王去　後經一箇增減時</div>
<div class='lg-row'>十九從多稱壞情　一劫約少唯論器</div>
<div class='lg-row'>從是虛空如黑穴　還同二十增減劫</div>
<div class='lg-row'>過此空時成劫興　大梵天王最初建</div>
<div class='lg-row'>獨住時經一增減　從念臣人輔眾生</div>
<div class='lg-row'>欲界四空情器俱　從上次第皆成立</div>
<div class='lg-row'>下際微風方漸發　天仙唱號劫初成</div>
<div class='lg-row'>如是展轉大風起　堅若金剛不可壞</div>
<div class='lg-row'>傍廣算數計不及　邊際由如盤鉉形</div>
<div class='lg-row'>深厚十六洛叉數　此下風輪世界底</div>
<div class='lg-row'>光音天下金藏雲　遍覆風輪大千界</div>
<div class='lg-row'>鳴雨滴瀝如車軸　注水滂淋滿界中</div>
<div class='lg-row'>下八洛又餘水凝　金剛厚三億二萬</div>
<div class='lg-row'>廣闊四倍多增量　十二三千四百半</div>
<div class='lg-row'>皆踰繕那量應知　水輪寬量亦如是</div>
<div class='lg-row'>復注雨水增深廣　空居次第從上成</div>
<div class='lg-row'>大風鼓擊成山地　玅高七金清水成</div>
<div class='lg-row'>諸餘山地濕濁成　七山內水悉甘美</div>
<div class='lg-row'>四洲外海水鹹滷　山地麤妙有差殊</div>
<div class='lg-row'>器界爾時成立訖　二禪福盡生瞻部</div>
<div class='lg-row'>身長千尺二千尺　光明晈潔能飛騰</div>
<div class='lg-row'>所食地肥地味餅　香味具足資諸天</div>
<div class='lg-row'>後漸生貪競多取　地餅失沒林藤出</div>
<div class='lg-row'>後競林藤粳米出　貯積復失香稻生</div>
<div class='lg-row'>食漸麤蠲成便利　男女爾時差別形</div>
<div class='lg-row'>由躭染情身光滅　世界黑暗失光明</div>
<div class='lg-row'>菩薩慈悲興日月　競取香稻貪地利</div>
<div class='lg-row'>於是竊盜乃初行　共立田主設疆隅</div>
<div class='lg-row'>即知界畔均分布　田主憍慢陵諸弱</div>
<div class='lg-row'>致有軍形相罰生　殺妄婬綺語增多</div>
<div class='lg-row'>十惡以資皆具足　死墮鬼畜并無間</div>
<div class='lg-row'>既覩惡趣善不生　北東西貨等三洲</div>
<div class='lg-row'>四王忉利及空居　修因漸漸得生彼</div>
<div class='lg-row'>爾時成劫乃為終　始從梵王終忉利</div>
<div class='lg-row'>有情及器皆成立　成壞空三等住劫</div>
<div class='lg-row'>還同二十增減時　無間有情一增減</div>
<div class='lg-row'>龍王受報亦同然　梵眾二十增減劫</div>
<div class='lg-row'>梵輔四十增減攝　梵王六十增減劫</div>
<div class='lg-row'>先生後捨故應知　日月歲時小劫収</div>
<div class='lg-row'>增減二四六中攝　八十方名大劫時</div>
<div class='lg-row'>水火風災漸次行　七火災後一水災</div>
<div class='lg-row'>七火中間有七水　初二靜慮焚漂訖</div>
<div class='lg-row'>風災能壞第三禪　第四靜慮無能壞</div>
<div class='lg-row'>火水風災以為數　數不能及僧祗量</div>
<div class='lg-row'>即此大劫三無數　菩薩將登正覺時</div>
</div>
<p class='juan'>劫章頌<span class='note-inline'>(終)</span></p></div>
</div><!-- end of div[@id='body'] -->
</body></html>