<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經指掌疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu8' />楞嚴經指掌疏卷四</p><p class="byline">京都拈華寺賢宗後學達天通理敬述</p><p class="byline">嗣法門人<span class='note-inline'>(興宗祖旺謄清懷仁祖毓較字)</span></p>
<div class='div-commentary'><p style="margin-left:1em">二為除細惑說二藏<span class='note-inline'>(上文倒想既銷。空藏<span class='corr'>已</span>信。若能歷事造修煩惱障自可斷除。至於所知之障仍須審辨。況夫生相無明猶為細中之細者哉。故前云希更審除者蓋欲如來審辨斷除之法兼所知及生相而盡除之。佛為酬此故假滿慈請問以說後二藏也。正脈云。古德解釋三藏有二義。一者圓覺疏。以隱覆含攝出生為三。二者華嚴疏。以體相用三大順次釋空等三藏。今似後義。而亦稍不同。上之空藏全同。以所顯之真正惟體大。合下二藏意旨便殊。乃惟約體用單雙會釋空等三藏。而合相於用亦非有缺漏矣)</span>二。</p>
<p style="margin-left:1em">一滿慈躡前以質二疑。二如來釋疑以說二藏。</p>
<p style="margin-left:1em">初<span class='note-inline'>(正脈云。此以滿慈請發者表下所談惑細理玄無學深位。皆當究心。非獨為有學說也。故今表兩重勝前當機。一者四住惑盡勝前惑未盡也。二者四辨能說勝前但能強記也)</span>三。</p>
<p style="margin-left:1em">一總讚妙示。二泛敘有疑。三確陳以請。</p>
<p style="margin-left:1em">初。</p>
</div>
<div class='div-orig'><p>爾時富樓那彌多羅尼子。在大眾中即從座起。偏袒右肩右膝著地。合掌恭敬而白佛言。大威德世尊。善為眾生敷演如來第一義諦。</p>
</div>
<div class='div-commentary'><p style="margin-left:1em">爾時者阿難等<span class='corr'>已</span>銷倒想<span class='corr'>已</span>信空藏時也。細惑尚存二藏未信故滿慈子將有所問。在眾座起者將問之狀。袒肩互跪身業虔誠。合掌恭敬意業精專。白佛讚善口業慇懃。以此感佛佛必應故。無始倒想折伏令銷。故以大威德讚之。久迷空藏攝受令信。故以善為等讚之。第一義諦即前阿難所請中道了義無戲論法也。破識以闢道路。指根以接初機。會科示堂。融大顯室。以其循循有序故曰善為敷演。第一上冠以如來者。以此義諦是諸佛之所證故。</p>
<p style="margin-left:1em">二泛敘有疑二。</p>
<p style="margin-left:1em">一敘自疑。二敘他疑。</p>
<p style="margin-left:1em">初。</p>
</div>
<div class='div-orig'><p>世尊常推說法人中我為第一。今聞如來微妙法音。猶如聾人逾百步外聆於蚊蚋。本所不見。何況得聞。</p>
<p>○佛雖宣明令我除惑。今猶未詳斯義究竟無疑惑地。</p>
</div>
<div class='div-commentary'><p style="margin-left:1em">初極顯法妙。增一云。善說諸法廣別義理。諸弟子中滿願第一。智論云。富樓那說法中大。又云種種因緣譬喻說法能利眾生。樓那第一。是知滿慈說法如來素所推許。故自敘世尊常推等也。微妙法音總指上來所說。以破妄顯真一一皆極微細盡精妙故。聾人耳鈍自喻未得大乘智慧。百步去遠自喻未到一乘境界。由斯二緣所以雖聞微妙之音但領麤淺之義。故以聆於蚊蚋喻之。聆聽也。蚊虻蟲蚋醯鷄也。本指昔日。不見者未覩斯會。以斯會發起施設便自與昔不同。故至於所說法義猶是昔所未有。故云何況得聞。此所以如百步外聆蚊蚋也。</p>
<p style="margin-left:1em">○佛雖下略明悟淺。宣明者即指破妄顯真<span class='corr'>已</span>來。重重宣示重重發明也。當機雖在阿難。佛意實兼會眾。故滿慈亦云令我除惑。除惑者且約斷疑生信言之。斯義者仍指前說。未詳者未能詳盡。以但信空藏猶未知不空及空不空義故。然既未能盡信是亦未到究竟無疑惑地。由斯故有下之疑生疑續疑礙等也。</p>
<p style="margin-left:1em">二敘他疑。</p>
</div>
<div class='div-orig'><p>世尊。如阿難輩雖則開悟。習漏未除。</p>
<p>○我等會中登無漏者。雖盡諸漏今聞如來所說法音尚紆疑悔。</p>
</div>
<div class='div-commentary'><p style="margin-left:1em">初敘有學疑。阿難輩通指一類有學人說。前此自陳開悟亦惟隨順佛語。非<span class='corr'>己</span>智分故置雖言。謂雖則開悟而實未得開悟。以習漏未除故。習漏即是思惑。以是無始積習任運現起者也。然既思惑尚在煩惱障猶未全離。固知其前之開悟非真現量。</p>
<p style="margin-left:1em">○我等下敘無學疑。我等者自指一類無學人說。<span class='corr'>己</span>向自謂漏盡亦惟暫斷見思。非真無漏。故置雖言。謂雖盡諸漏而實未能盡漏。以今聞說法尚紆疑悔故。疑謂疑清淨之非。悔謂悔周徧之誤。是二皆為法執。正被所纏故云尚紆。紆即纏縛義也。然既法執未脫所知障自應俱在。固知其向之漏盡非真究竟。是則阿難等以習漏未除知開悟之非真。滿慈等以尚紆疑悔知漏盡之是妄。同為未詳斯義。俱是未到無疑惑地耳。泛敘有疑竟。</p>
<p style="margin-left:1em">三確陳以請二。</p>
<p style="margin-left:1em">一確陳二疑。二請佛慈誨。</p>
<p style="margin-left:1em">初二。</p>
<p style="margin-left:1em">一確陳萬法生續疑。二確陳諸大周徧疑。</p>
<p style="margin-left:1em">初。</p>
</div>
<div class='div-orig'><p>世尊。若復世間一切根塵陰處界等皆如來藏清淨本然。</p>
<p>○云何忽生山河大地諸有為相。次第遷流終而復始。</p>
</div>
<div class='div-commentary'><p style="margin-left:1em">初領前所示。復決定也。世間揀出世。以根塵陰處界等皆屬世間有為。非出世無為法故。一切根塵皆如來藏。乃領前顯見中意。以前顯見不分科中有此見及緣元是菩提妙淨明體等文約義領也。陰處界四科舉三。六入七大皆以等字該之。皆如來藏清淨本然。乃領前會科及融大中意。以前會科中一一皆許其為如來藏性。融大中兼許其有清淨本然義故。</p>
<p style="margin-left:1em">○云何下躡以成疑。正脈義云。此疑有二。一疑始之忽生。二疑後之相續。若於次第上重讀云何二疑自顯。山河大地即後之世界。諸有為相兼眾生業果。齊此乃疑始之忽生。意謂既皆藏心。則無始之時自應清淨本然。乃云何無端忽生世界眾生及業果耶。次第二句乃兼上世界眾生業果而通言之。生住異滅。遷變流轉。前後分齊不相踰越。故云次第遷流。滅<span class='corr'>已</span>又生故云終而復始。此方疑後之相續。意謂既皆藏心。自應清淨本然。縱使忽生。既滅不應相續。又云何竟至次第遷流終而復始耶。生續兩問至下答處自見。</p>
<p style="margin-left:1em">二確陳諸大周徧疑。</p>
</div>
<div class='div-orig'><p>又如來說。地水火風本性圓融。周徧法界湛然常住。</p>
<p>○世尊。若地性徧云何容水。水性周徧火則不生。復云何明。水火二性俱徧虗空。不相陵滅。世尊。地性障礙空性虗通。云何二俱周徧法界。</p>
</div>
<div class='div-commentary'><p style="margin-left:1em">初領前所說。再陳深疑故曰又也。文雖局於四大義實兼於虗空。至下致難處自見。準則空大文云。若此虗空性圓周徧。本不動搖。當知現前地水火風均名五大。蓋前之性圓即今之本性圓融。屬圓真實。前之周徧即今之周徧法界。屬通真實。前之本不動搖即今之湛然常住。屬常真實。然既均名五大。則地水火風亦應俱此三真實義。故滿慈例領以為下水火相妨等之疑案。</p>
<p style="margin-left:1em">○世尊下躡以成疑。地性堅礙。水性融泮。堅礙既成而融泮必壞。故曰若地性徧云何容水。不容水是地性不能圓融。融泮壞是水性不能常住。此一疑也。水性潤濕。火性乾燥。潤濕既生而乾燥必滅。故曰水性周徧火則不生。火不生是水性不能圓融。乾燥滅是火性不能常住。此二疑也。如地不容水。水不容火既爾。火不容水。水不容地亦然。如是則圓融周徧湛然常住之義皆不得成矣。復云何明等且約水火以難。言佛語無虗必有發明。但不知復有云何發明。能以成立水火俱徧不相陵滅之義。不難地水者可例知故。地性障礙等為欲顯出空大。以足五大之義。障礙起而虗通盡。虗通得而障礙失。如彼水火互不相容。此三疑也。云何二句亦是就疑致難。確陳二疑竟。</p>
<p style="margin-left:1em">二請佛慈誨。</p>
</div>
<div class='div-orig'><p>而我不知是義攸往。惟願如來宣流大慈。開我迷雲。及諸大眾作是語<span class='corr'>已</span>五體投地。欽渴如來無上慈誨。</p>
</div>
<div class='div-commentary'><p style="margin-left:1em">是義者即指前清淨本然圓徧常住等義。攸所也。往歸趣也。言山河大地等既有生續似違清淨。而如來說清淨本然。地水火風等既有妨礙似乖圓徧。而如來說周徧圓常。滿慈既不敢以佛為非。直得歸咎於<span class='corr'>己</span>。故云而我不知云云。疑深悔重非佛莫釋。故曰惟願如來。大慈如風故曰宣曰流。迷惑障智故曰開曰雲。至下如來出生續之由無違清淨。明周徧之故無乖圓常。則是慈風宣而迷雲開。智日朗而性天露也。及諸大眾句乃普為眾請。有學習漏未除縱悟非真。無學尚紆疑悔雖斷未極。同為迷雲所障。均待慈風所吹故請亦及之。作是語<span class='corr'>已</span>口請也。五體投地身請也。欽渴慈誨意請也。慈誨稱無上者有二義。一者慈無上。佛慈至極。無能越故。二者誨無上。能空法執。盡生相故。滿慈躡前以質二疑竟。</p>
<p style="margin-left:1em">二如來釋疑以說二藏<span class='note-inline'>(釋生續之疑。明從真起妄即是說不空藏。釋周徧之疑明性相無礙即是說空不空藏)</span>三。</p>
<p style="margin-left:1em">一普許獲益。二誡聽欽承。三據疑別示。</p>
<p style="margin-left:1em">初。</p>
</div>
<div class='div-orig'><p>爾時世尋告富樓那及諸會中漏盡無學諸阿羅漢。</p>
<p>○如來今日普為此會宣勝義中真勝義性。</p>
<p>○令汝會中定性聲聞及諸一切未得二空迴向上乘阿羅漢等。皆獲一乘寂滅場地。真阿練若。正修行處。</p>
</div>
<div class='div-commentary'><p style="margin-left:1em">初別告無學。正脈云。經標無學特顯法深。</p>
<p style="margin-left:1em">○如來下普許勝法。正脈云。佛言普為仍彰慈廣。以普為則不惟無學。雖有學乃至人天等類皆為所被機也。勝義等者。惟識偈云。此諸法勝義。亦即是真如。又勝義諦有四種。一世間勝義。謂蘊處界等。二道理勝義。謂苦等四諦。三證得勝義。謂二空真如。四勝義勝義。謂一真法界。今此科文局二藏之初。義通三藏之後。故云勝義中真勝義性。以後文圓彰三藏不離一心<span class='note-inline'>(如空藏名本妙圓心。不空藏名元明心妙。空不空藏名妙明心元)</span>即一真法界也。</p>
<p style="margin-left:1em">○令汝下預示深益。定性聲聞謂二乘不回心者。未得二空等謂二乘<span class='corr'>已</span>迴心者。言二乘<span class='corr'>已</span>得人空。雖有志法空猶未能得。雖未能得業<span class='corr'>已</span>厭小趣大。故云迴向上乘。既<span class='corr'>已</span>迴向上乘即是菩薩。而猶稱羅漢者據迹名故。等字亦兼無性。以一切眾生莫不有心。凡有心者皆當作佛。終實教中無所揀故。皆獲一乘者。謂既聞此法畢竟成佛有分。同為佛乘中人故。雖同為佛乘中人而所入隨機略分三名。若<span class='corr'>已</span>向迴心欲速成佛者即此便是寂滅場地。謂法性寂滅即菩提場故。若定性二乘厭諠求寂者即此便是真阿練若。謂即諠而寂不須更厭故。若無性闡提深著邪見者即此便是正脩行處。謂能離邪見起正善根故。若依三藏配釋者。空不空如來藏離即離非是即非即言語道斷心行處滅依此可以成佛。即寂滅場地。不空如來藏即一切法一切法無非佛法。全體住持全體受用即真阿練若。空如來藏離一切法一切法無能繫縛。楖栗橫肩直入千峯即正修行處。要知三藏不離一心。三處不離一乘。故總以一乘冠之。以一乘即一心也。</p>
<p style="margin-left:1em">二誡聽欽承。</p>
</div>
<div class='div-orig'><p>汝今諦聽當為汝說。</p>
<p>○富樓那等欽佛法音默然承聽。</p>
</div>
<div class='div-commentary'><p style="margin-left:1em">初誡聽許說。諦聽者真實心聽。不以生滅心聽也。</p>
<p style="margin-left:1em">○富樓下欽默承旨。欽敬遵也。佛法音且指誡勅法音也。默然者屏息諸緣。繫心一境。承聽者心領妙義。耳接玄文。正符諦聽義耳。</p>
<p style="margin-left:1em">三據疑別示二。一說不空藏以釋生續之疑。二說空不空藏以釋周徧之疑。</p>
<p style="margin-left:1em">初二。</p>
<p style="margin-left:1em">一正為說藏以釋疑。二兼為折難以生信。</p>
<p style="margin-left:1em">初四。</p>
<p style="margin-left:1em">一牒問取解。二辯定妄本。三歷明生續。四應問結答。</p>
<p style="margin-left:1em">初。</p>
</div>
<div class='div-orig'><p>佛言。富樓那如汝所言。清淨本然云何忽生山河大地。</p>
<p>○汝常不聞如來宣說。法覺妙明本覺明妙。富樓那言唯然世尊。我常聞佛宣說斯義。</p>
<p>○佛言。汝稱覺明。為復性明稱名為覺。為覺不明稱為明覺。富樓那言若此不明名為覺者。則無所明。</p>
</div>
<div class='div-commentary'><p style="margin-left:1em">初略牒前問。按樓那所領中略一切皆藏牒清淨本然。所問中牒云何忽生山河大地。略諸有為相次第遷流等。正脈云。佛牒語略意必具含。</p>
<p style="margin-left:1em">○汝常下問答常聞。汝常不聞等是問詞。非決詞。猶言汝尋常不曾聞我作如是說耶。性覺本覺二義無別。合云性本自具之覺即起信本覺義也。妙明者即寂而照。明妙者即照而寂。此明本覺體上自具寂照互融義故。此義尋常多為菩薩演說。聲聞在座亦應與聞。故舉以為問。正脈云。先舉此者有二義。一顯無明萬法離此無依。二顯寂照具足不假妄明。答以唯然者隨問承當。常聞斯義者居然無疑。而實不知所聞未嘗異。所解未嘗同耳。正脈云。此問全似初問阿難見何發心。皆是借舊見聞以發開示之端。</p>
<p style="margin-left:1em">○佛言下取定謬解。正脈云。此首句覺字即性覺本覺之覺。明字即妙明明妙之明。然不取妙字而獨用明字者。以有真妄二明。而妄明獨為大迷之體故也。問意以汝既常聞覺明必亦稱說覺明。但不知汝稱覺明為復性本自明不須更明稱名為覺即俱於明耶。為是覺本不明起心明之稱為明覺乃俱於明耶此二問。上是真覺真明。下是妄覺妄明。雙開二義。欲令滿慈自決取捨。正脈云。此問全似徵問阿難心在何處及以何為心。皆欲逼出平生所誤認者而破斥之。答意以若此覺體不須更明名為覺者。則但名曰覺實無所明豈稱覺明。是乃深取乎起心對境之妄明而反排乎性本自具之真明矣。正脈云。此答全似阿難諍言。若此發明不是心者我乃無心。同諸土木。皆是被佛徵出素所迷執而猶不覺其非也。</p>
<p style="margin-left:1em">二辨定妄本。</p>
</div>
<div class='div-orig'><p>佛言。若無所明則無明覺。有所非覺。無所非明。無明又非覺湛明性。</p>
</div>
<div class='div-commentary'><p style="margin-left:1em">若無所明句全是按定滿慈所答之義。但語略耳佛意以若果不明便無所明者。則是覺體元屬無明之覺矣。既爾則進退有過。謂進若起心欲明。及至有所明時反非是覺。以與體相違故。退若不起心欲明。守於無所明時終非是明。以本體自若故。然既非覺非明舉體全是無明。莫即以無明為覺明乎。要知無明非真。即墮生滅。便是癡暗。生滅則不湛。癡暗則不明。故曰又非覺湛明性。此乃破其起心對境之妄明。令深領乎覺體本具之真明也三歷明生續二。</p>
<p style="margin-left:1em">一初之忽生。二後之相續。</p>
<p style="margin-left:1em">初二。</p>
<p style="margin-left:1em">一能生妄本。二所生九相。</p>
<p style="margin-left:1em">初<span class='note-inline'>(正脈云。此於十惑之中為第一惑。親依真心本覺獨居九相之先。別名獨頭生相。根本不覺。曰癡曰迷。及無住本皆目此也。有二功能。一者能隱真覺之體。二者能發萬有之相。下文自見。問。生相無明等覺未了。今言加明於覺意何淺近。答。此惑在三細前本非下位所知。如來有勝方便能令初心比量而知。借言加明於覺。即是其相。捨此方便則如啞人見賊叫喚不出矣)</span>。</p>
</div>
<div class='div-orig'><p>性覺必明。妄為明覺。</p>
</div>
<div class='div-commentary'><p style="margin-left:1em">承上無明既非覺湛明性。便是妄生之源。良由無始以性覺必待明了。妄為起心欲明覺體。豈知一念纔生覺體便晦。自此轉成根本無明。萬妄依之托始。下之世界眾生業果莫不由此以為深本。起信謂不覺心起而有其念。即此分齊。</p>
<p style="margin-left:1em">二所生九相<span class='note-inline'>(此釋云何忽生之疑)</span>二。</p>
<p style="margin-left:1em">一忽生細相。二轉成麤相。</p>
<p style="margin-left:1em">初。</p>
</div>
<div class='div-orig'><p>覺非所明因明立所。所既妄立生汝妄能。無同異中熾然成異。異彼所異因異立同。同異發明因此復立無同無異。</p>
</div>
<div class='div-commentary'><p style="margin-left:1em">初業相。上雖妄為起心欲明覺體。其奈覺體本非所明。如水之靜相。不可以搖動求之。然覺體既非所明因堅執要明。遂於覺體立成所相。如纔一動搖遂於水體起成動相。起信云。以依不覺故心動說名為業。即此分齊。所既下轉相。言所相既<span class='corr'>已</span>妄立。復於所相上轉起能見之心。故曰生汝妄能。起信云。依於動心能見相故。即此分齊。無同下現相無同異中即指業相之中。以惟識云。相見皆依自證起故。而言無同異者。以業相初立空界未分也。熾然者顯著貌。成異者世界相。此由上妄能對彼業相。遂於無同異業相中顯然有世界相現。故曰熾然成異。異彼所異者上異字作不同義。下異字仍指世界。言世界既現復有無世界處。故曰異彼所異。謂不同彼世界別異處也。既不同彼世界別異。廓然有虗空相現。故曰因異立同。謂因彼世界之異成立虗空為同也。同異發明者。謂由同與異形顯發明。恍然有眾生相現。故曰因此復立無同無異。此無同異與上不同。上是本無。此是形顯。以眾生相異無彼虗空之同。眾生性同無彼世界之異故。然此世界虗空眾生雖有相現尚在本識。猶未執為心外實有故屬細相。猶彼鏡中之影非即鏡外取法。起信云。依能見故境界妄現。即此分齊。</p>
<p style="margin-left:1em">二轉成麤相。</p>
</div>
<div class='div-orig'><p>如是擾亂相待生勞。勞久發塵自相渾濁。由是引起塵勞煩惱。起為世界。靜成虗空。虗空為同。世界為異。彼無同異真有為法。</p>
</div>
<div class='div-commentary'><p style="margin-left:1em">初智相。如是者承上現相而言。始而無中現有。繼而因異立同。末復以同異相形顯出無同無異。其猶目瞪晴空。狂華起滅。故云擾亂。待猶對也。相待生勞者。謂以此相分待彼見分起於智相分別。其猶目見狂華轉生勞相。故曰生勞。蓋智相即見分之勞相也。起信云。依於境界起分別愛與不愛。即此分齊。勞久二字相續相。謂智相分別起相續心。數數不斷。其猶目既生勞認華不<span class='corr'>已</span>。故云勞久。起信云。依於智故生起苦樂覺心。起念相應不斷。即此分齊。發塵二字執取相。塵即染著義。謂由分別既久取著轉深。計我我所。其猶認華不<span class='corr'>已</span>轉生執實之想。故云發塵。起信云。心起著故。即此分齊。自相句計名字相。自相即心之自相。謂由染著故循相計名。令彼心之自相永絕奠定。其猶執華為實妄計蠅翼垂髮等。令彼勞目無復少湛。故曰渾濁。起信云。依於妄執分別假名言相。即此分齊。由是下起業相。塵勞即是煩惱。上喻下法。以煩惱有染污擾動二義。如塵如勞也。通論有八萬四千。以十結使為體。約身口七支及三世四心疊滿其數。總即見思。約未起身口屬惑。<span class='corr'>已</span>起身口屬業。今云引起者謂由執取計名。引發身口造一切業。其猶妄計蠅翼垂髮等引動身手。用力撲捉故屬起業。起信云。依於名字循名取著。造種種業。即此分齊。起為下業繫苦相。謂由業因<span class='corr'>已</span>成果報隨至。於起成有相處則為世界。於靜而無相處則為虗空。虗空二句為明同異相形顯出無同無異處故。彼無同異者。謂彼同異之間無同無異處也。無同無異處則是眾生。故云真有為法。眾生稱真有為法者以是正報主故。為揀虗空世界。雖屬有為但是所依。無眾生則無為故。然此中虗空世界眾生。所以與上不同者上是惑現。屬同分境。此是業招。屬別業境。謂由業所繫染淨勝劣。不得自由。其猶用力撲捉傷身致痛故是業繫苦相。起信云。以依業受報。不自在故。即此分齊。要知此上雖正釋滿慈云何忽生之疑亦兼酬阿難審除細惑之請。良以次第十惑約順生以無明居先。約逆斷以無明殿後。將令行人觀順生之次第。易於開悟而不至迷悶。了逆斷之次第。易於脩證而不至僭亂。若果是上根利智知無明為九相之源。了一念為無明之機。當下離念頓斷無明。則根本既除而枝末自枯矣。結答之義尚在後文。此處勿勞蛇足。初之忽生竟。</p>
<p style="margin-left:1em">二後之相續三。</p>
<p style="margin-left:1em">一世界相續。二眾生相續。三業果相續。</p>
<p style="margin-left:1em">初<span class='note-inline'>(此即詳明起為世界之義。不詳靜成虗空者以虗空但是顯色。無世界處即虗空故。又世界未成空漚先發。既為世界所依。合於世界中故。又虗空無形無可斷亦無可續。故不詳也)</span>三。</p>
<p style="margin-left:1em">一初成四大。二轉成四居。三結成相續初。</p>
</div>
<div class='div-orig'><p>覺明空昧相待成搖。故有風輪執持世界。</p>
<p>○因空生搖堅明立礙。彼金寶者明覺立堅。故有金輪保持國土。</p>
<p>○堅覺寶成搖明風出。風金相摩故有火光為變化性。</p>
<p>○寶明生潤火光上蒸故有水輪含十方界。</p>
</div>
<div class='div-commentary'><p style="margin-left:1em">初先成風大。承上世界雖由業招。無始亦由覺明而起。良以性覺加明真空便昧。明昧相待悶極心動故曰成搖。搖久不息動蕩成風。由斯故有風輪。風而言輪者。隨彼當土眾生業感依報分齊成輪相也。執持世界者。世界最下全依風輪而得住故。如俱舍云。謂諸有情業增上力。最下先依虗空有風輪是也。是知世間諸風全是妄心動蕩所感。</p>
<p style="margin-left:1em">○因空下次成地大。因空生搖者。因以覺待空生起動搖之妄明也。此句全是牒上下乃出其搖動之意。蓋為空體晦昧堅執欲明耳。其奈空體本不可明因堅執故。及與業增上力。遂於虗空之中結成有質之色。故曰立礙。立礙云者且約地大言之。至若彼金寶者又為地大之精。更是依於能明妄覺立成堅礙之相。堅久不息積而成輪。如是故有金輪保持國土。保持云者一切國土皆依金輪而得住故。如密部中說。地大最下有金剛際是也。</p>
<p style="margin-left:1em">○堅覺下次成火大。堅覺寶成者堅依於覺而寶成。承上金輪言也。搖明風出者搖空欲明而風出。承上風輪言也。風金相摩者風動金堅相摩相蕩也。摩蕩既久熱性燥發。如是故有火光於金輪之下為變化性。變化云者由有火大增上力故。能令金輪之上諸地大種變起無情。化生有情。如一切萬有皆依和氣得生是也。</p>
<p style="margin-left:1em">○寶明下後成水大。寶明者寶體明淨也。明極冷發故生潤。火光者火大之光也。光勝熱溢故上烝。潤烝烝潤氣積成水。如是故有水輪積聚於風輪之上。含受十方世界。如華嚴諸世界種皆依香水海住是也。準華嚴經。俱舍論。皆謂地輪依水輪。水輪依風輪。風輪依虗空。虗空無所依。今經約生起次第似與華嚴俱舍不同。而本疏釋安立上下實與華嚴俱舍無異。但彼經論無火。以火無含持不成輪用故。</p>
<p style="margin-left:1em">二轉成四居。</p>
</div>
<div class='div-orig'><p>火騰水降交發立堅。濕為巨海。乾為洲潬。以是義故。彼大海中火光常起。彼洲潬中江河常注。</p>
<p>○水勢劣火結為高山。是故山石擊則成燄。融則成水。土勢劣水抽為草木。是故林藪遇燒成土。因絞成水。</p>
</div>
<div class='div-commentary'><p style="margin-left:1em">初水陸二居。謂火氣上騰。水性下降。彼此交過氣發於地結土而為堅礙。由此則有二種器界。一者潤濕下坳之處積水而成巨海。二者燥乾起垤之處環水而成洲潬。灌頂云。浮土可棲曰洲。聚沙堪住曰潬。則洲潬皆水環陸地。惟洲大而潬小也。此上且示其由生。下乃驗其氣分。以是義故等。謂以是水火交成義故。彼大海中猶有火之氣分。而火光常起。彼洲潬中猶有水之氣分。而江河常注。如世子女必有肖父母處也。</p>
<p style="margin-left:1em">○水勢下山林二居。水勢劣火水隨火而上升。由上升故結為高山。以是義故。彼山與石擊則成燄。顯然帶火之氣分。融則成水隱然有水之氣分。是知山石亦水火為緣成也。土勢劣水土隨水而生潤。由生潤故抽拔生長而為草為木。以是義故。彼木多成林。與草多成藪處。遇焚燒則成土隱然有土之氣分。因絞急則成水顯然帶水之氣分。是知林藪乃水土為緣成也<span class='note-inline'>(正脈云。此中義理雖似外論中五行相生之意。而實不盡同。不可一一附合。有二不便。一者五行反明。經義反晦。二者令外教之人將謂不出<span class='corr'>己</span>意。夫外教多歸化機於陰陽。而吾宗直指生本於心性。則彼晦此。推內濫外。失計之甚。文句云。舊以五行生剋訓者甚違經旨。經顯一切惟心。何用世間妄計為解。且如山石擎焰融水五行說者。若以石為金。金能生水烏又生火。若以石為土則水火皆不應生。又林燒成灰可云火能生土。因絞成水豈是木反生水。故知不應以彼釋此。問。待空成搖堅明立礙等義徑庭杳茫。誰復信之。答。此固靈心不思議力。業感必然之理。惟佛現量親見親知。博地凡夫誠鮮能信然現。見悶極莫開則心動身轉。執堅不遂則氣結身僵。甚至有拍案擊物凝心化石者。是更可為待空成搖堅明立礙之驗。又問。洲潬江河人所共見。大海火光誰復能見之耶。答海舟夜泊者固常見之。又涅槃經。佛涅槃後。大海龍王持水中火至茶毗所。即其證也)</span>。</p>
<p style="margin-left:1em">三結成相續。</p>
</div>
<div class='div-orig'><p>交妄發生遞相為種。以是因緣世界相續。</p>
</div>
<div class='div-commentary'><p style="margin-left:1em">首句結初成四大。交通也。言上來風金火水四大雖次第發生。而遡流窮源亦通依妄覺妄明。故云交妄發生。次句結轉成四居。遞互也。言上來水陸山林四居雖依大為種。而性各周徧。亦彼此互為因依。故云遞相為種。如海中火起則海為火種。洲中河注則洲為河種。乃至林燒成土則林為土種。藪絞成水則藪為水種等是也。末二句結因緣相續。謂以是交妄發生四大為因。遞相為種。四居為緣。自是山河國土一切世界生滅滅生相續不<span class='corr'>已</span>。是即詳前起為世界至若靜成虗空。即指無世界處不言可知。世界相續竟。</p>
<p style="margin-left:1em">二眾生相續三。</p>
<p style="margin-left:1em">一初成四性。二轉成四生。三結成相續。</p>
<p style="margin-left:1em">初。</p>
</div>
<div class='div-orig'><p>復次富樓那。明妄非他覺明為咎。</p>
<p>○所妄既立明理不踰。以是因緣聽不出聲。見不超色。色香味觸六妄成就。由是分開見覺聞知。</p>
</div>
<div class='div-commentary'><p style="margin-left:1em">初總標。復次等者謂復於<span class='corr'>己</span>說世界之次。重呼當機示以眾生相續義也。明妄二句言欲明真有為法所以展轉成妄者非有他故。亦以真覺妄明和合成咎耳。</p>
<p style="margin-left:1em">○所妄下別明。所妄者真妄和合而成所依妄識即業相也。既立者謂業相既<span class='corr'>已</span>成立。明理者謂復於業相上轉出能見見分。欲明本覺之理即轉相也。然轉相原為明理奈為本識所障。不能越踰。以是不能越踰因緣。欲聽而明不能出乎本識之聲。欲見而明不能超乎本識之色。即現相也。準起信明現相謂五塵對至即現。今但約聞見以明聲色二塵。餘可例知。而此之聞見惟是性具。尚未結根。聲色唯是惑現尚非業招。至若業招之色香味觸六種妄塵成就。則麤相既定而執有心外境矣。由是黏湛發見見精映色。則結色成眼。乃至黏湛發知知精映法。則結法成意。是則於一見分分開而成見覺聞知。如後云。元依一精明分成六和合是也。</p>
<p style="margin-left:1em">二轉成四生。</p>
</div>
<div class='div-orig'><p>同業相纏。合離成化。</p>
<p>○見明色發明見想成。異見成憎同想成愛。流愛為種納想為胎。交遘發生吸引同業。故有因緣生羯羅藍。遏蒲曇等。胎卵濕化隨其所應。卵唯想生。胎因情有。濕以合感。化以離應。</p>
</div>
<div class='div-commentary'><p style="margin-left:1em">初總標。上科雖結塵成根且約人類言之。以最初從真起妄尚無雜業感招故也。今此科乃約人類眾生。造業各別。受報不同。故云同業相纏合離成化。同業相纏者謂父母<span class='corr'>己</span>三者業同。互相牽纏而受胎卵二生。如人畜龜蛇之類。合離成化句取義應云合成離化。謂不因父母但由<span class='corr'>己</span>業。或合潤成形而受濕生如含蠢蠕動之類。或離此化彼而受化生如天獄飛行之類。</p>
<p style="margin-left:1em">○見明下別明。復二。一詳明胎生。合轍云。中有身投胎時。其無緣處大地如墨。惟於父母有緣處見有一點明色發現。今云見明色發是也。又云此中有身即趣其處。今云明見<span class='note-inline'>(謂明色既見)</span>想成<span class='note-inline'>(謂妄想自成)</span>是也。異見等者灌頂云。男子投胎見父是男。異見故憎。見母想妻同想故愛。女子投胎反此。準涅槃經。無明有二。一發業謂過去煩惱。二潤生即投胎時於父母邊。起憎愛想也。流愛心於父母則為受生因種。納想心於根門則為所依胎分。及乎赤白二滴交遘發生。又復吸引同業當為其子。由是故有<span class='corr'>己</span>業為因父母為緣。胎相既定。生羯羅藍遏蒲曇等。俱舍云。胎中凡有五位。一七名羯剌藍。大集云。歌羅邏此云凝滑。亦云薄酪。亦云凝酥。義翻雜穢。謂父精母血相和名雜。自體不淨名穢。二七名頞部曇此云皰。猶如瘡皰之形。表裏如酥未生肉故。三七名閉尸此云凝結。亦云輭肉。謂凝結如輭肉故。四七名健南此云凝厚。亦云堅肉。謂肉漸凝厚而堅硬故。五七名鉢羅奢佉此云形位。亦云肢節。謂生諸根形一身四肢骨節分位有差別故。大集更有六七名髮毛爪齒位謂四法漸生故。七七名具根位謂諸根具足故。今經略舉前二餘以等字該之。正脈云。獨委悉開示於胎生者一則急於為人。二則眾生悉以淫欲而正性命。胎生偏顯故。胎卵下略明四生。正脈云。胎卵濕化皆應也。情想合離皆感也。隨其所應者謂隨其所感而應之以四生也。卵唯想生者懸思曰想。謂卵生眾生於中有身時。妄見有勝妙處心生懸想。惟此為感而有生也。胎因情有者親愛曰情。謂胎生眾生於中有身時。妄見有欲樂境心生親愛。因此為感而成有也。濕以合感者就新曰合。謂濕生眾生於中有身時。妄見新境可托急欲附就。以此為感而受形也。化以離應者厭舊曰離。謂化生眾生於中有身時。妄見舊境可憎急欲厭捨。以此為感而致應也。後二生中雖感應錯落。而義實互具。意會自見。然胎生上<span class='corr'>已</span>詳明。此又隨例略明者蓋詳明為兼眾緣以例餘三。略明為顯要因各具一種。將使眾生於生前練習。超出情想合離四心則四生路斷而輪迴可出矣。</p>
<p style="margin-left:1em">三結成相續。</p>
</div>
<div class='div-orig'><p>情想合離更相變易。所有受業逐其飛沈。以是因緣眾生相續。</p>
</div>
<div class='div-commentary'><p style="margin-left:1em">首二句結上四感。更相變易者或情變為想。或想易為情等。次二句結上四應。受業指報形說。以報形為受業主故。飛沈即上下義。以飛沈有上下相故。言能感四心既有變易。所感四生報形自相隨逐而為上下。所謂乘善業以上升。隨惡緣而下墜是也。末二句承言總結。以是因緣者上之四性為因。此之四生為緣。以是故有眾生相續。眾生相續竟。</p>
<p style="margin-left:1em">三業果相續三。</p>
<p style="margin-left:1em">一初成根本。二轉成枝末。三結成相續。</p>
<p style="margin-left:1em">初三。</p>
<p style="margin-left:1em">一欲貪為本。二殺貪為本。三盜貪為本。</p>
<p style="margin-left:1em">初。</p>
</div>
<div class='div-orig'><p>富樓那。想愛同結愛不能離。則諸世間父母子孫相生不斷。是等則以欲貪為本。</p>
</div>
<div class='div-commentary'><p style="margin-left:1em"><span class='corr'>已</span>知四生差別唯在臨時一念。未知累劫循環尤以恣貪為本。今為明此故再詔富樓那也。承上既有眾生。則有彼此情染。由情染故未遇則異地懸想。既遇則互相親愛。綢繆莫釋故云想愛同結。如磁吸鐵。似膠粘木。故云愛不能離。由此不能離故。改形易報互為親因。故曰則諸世間父母子孫相生不斷。是等者總指父母子孫。既<span class='corr'>已</span>相生不斷。則以淫欲成貪為後業果相續之本。</p>
<p style="margin-left:1em">二殺貪為本。</p>
</div>
<div class='div-orig'><p>貪愛同滋貪不能止。則諸世間卵化濕胎隨力強弱遞相吞食。是等則以殺貪為本。</p>
</div>
<div class='div-commentary'><p style="margin-left:1em">又承上既有眾生則有彼此身命。由身命故未盡則貪求盛壯。<span class='corr'>已</span>盡復愛樂久生。滋養情均故云貪愛同滋。只知保護不顧殘忍故云貪不能止。由此不能止故異類相飡。恣殺無度故云卵化濕胎隨力強弱遞相吞食。是等者總指卵化濕胎。既<span class='corr'>已</span>強弱相食則以殺害成貪。為下業果相續之本。</p>
<p style="margin-left:1em">三盜貪為本。</p>
</div>
<div class='div-orig'><p>以人食羊。羊死為人人死為羊。如是乃至十生之類死死生生互來相噉。惡業俱生窮未來際。是等則以盜貪為本。</p>
</div>
<div class='div-commentary'><p style="margin-left:1em">又承上既有眾生則有彼此凌奪。由凌奪故現前莫報。易羊身而酬債滋彼口腹。故曰以人食羊。後文云。鬼業既盡與元負人冤對相值。身為畜生酬其宿債是也。若討還過分負屈不甘則羊死為人。後文云。若彼酬者分越所酬。此等眾生還復為人反徵其剩是也。此既反徵彼必倒還。然倒還有二。一約有福人中遭其侵害。二約無福墮落反為畜生。今言人死為羊乃就彼無福者言。後文云。如彼有力兼有福德。則於人中不捨人身酬還彼力。若無福者還為畜生償彼餘直是也。如是者指上人羊為例。乃至等例彼十生皆爾。十生之類者十二生中除去空散銷沈。土木金石。以彼不可食故。然既通十類。則死者死生者生往復無<span class='corr'>已</span>。盜業不休。故云死死生生互來相噉。如是惡業積習與生俱生。若無因緣<span class='note-inline'>(自力為因佛加為緣)</span>斷除必至窮未來際。後文云。若用錢物或役其力償足自停。如於中間剎彼身命。或食其肉。如是乃至經微塵劫相食相誅等是也。<span class='note-inline'>(問。此與殺貪何異。答。殺貪由殺心起。盜貪由盜心起。雖業報似同而因心各異。故分二類言之)</span>是等者總指十生之類。既<span class='corr'>已</span>往復相酬則以盜取成貪。為下業果相續之本。<span class='note-inline'>(問。世教論殺惟以不殺人為重。而害物不與焉。論盜唯以劫財取罪。而食肉不與焉。今經何論殺極至害物。論盜偏取食肉耶。答。世教急於止亂。且圖養民。故唯禁殺人劫財。而不制害物食肉。今經欲斷生死須盡業緣。故須併斷。且世界之亂究其深本多起於害物食肉。如釋種遭琉璃之誅。人但知近緣罵詈而不知遠因食魚。故此方不長太平。緣太平時恣意食噉。三五百年人之享福者。福終禍起。畜之酬報者。報盡為人。怨對相值遂成亂世。是知今經乃聖智深遠。拔本塞源之意。古德云。世上欲免刀兵劫。須是眾生不食肉。外教君子幸依佛言。即不能全斷亦應於釣弋割烹之際稍存一點不忍之心。漸養仁惠終致慈祥。且莫妄生非毀自干罪戾)</span>初成根本竟。</p>
<p style="margin-left:1em">二轉成枝末。</p>
</div>
<div class='div-orig'><p>汝負我命我還汝債。以是因緣經百千劫常在生死。汝愛我心我憐汝色。以是因緣經百千劫常在纏縛。</p>
</div>
<div class='div-commentary'><p style="margin-left:1em">承上殺盜二業熏成貪習。怨對相值現行斯發。故云汝負我命我還汝債。灌頂云。汝負二句影略多詞。具當八句。應云汝負我命汝還我命。我負汝命我還汝命。此屬殺貪。我負汝債我還汝債。汝負我債汝還我債。此屬盜貪。習種為因現行為緣。以是因緣相資生生世世不出輪迴。故云經百千劫常在生死此殺盜流末也。承上婬欲之業熏成貪習。恩情相遇現行斯發。故云汝愛我心我憐汝色。此中亦有影略。具足應云汝愛我心我愛汝心。我愛汝心汝愛我心。此約恩言。謂恩以心重故。我憐汝色汝憐我色。汝憐我色我憐汝色。此約情言。謂情以色重故。因緣同上。生生世世不得解脫。故云經百千劫常在纏縛。此欲貪流末也。然上云常在生死。此云常在纏縛者謂怨對相值誓不兩立。必至一生一死。恩情知遇誓不兩離。必至永纏永縛。其實生死亦名纏縛。纏縛亦名生死。各以顯著者言之。又此中殺盜合顯。欲貪別明者。怨親相對故<span class='note-inline'>(問根本枝末文中俱含多生。本末之義云何分耶。答。本約多生積習以成貪根。末約多生輪轉以至無<span class='corr'>已</span>。其猶生住之與異滅前後分齊異故)</span>。</p>
<p style="margin-left:1em">三結成相續。</p>
</div>
<div class='div-orig'><p>唯殺盜淫三為根本。以是因緣業果相續。</p>
</div>
<div class='div-commentary'><p style="margin-left:1em">承上負還不休而常在生死。憐愛無<span class='corr'>已</span>而常在纏縛者。非有他故。惟以前來殺盜淫欲三種貪習而為根本。若眾生聞此力除貪習。則根本既盡而枝末不生矣。以是因緣者。根本為因枝末為緣。因緣相資以此故有業果相續。<span class='note-inline'>(問。業果相續與眾生相續有何差別。答。業果相續即依眾生開出。但眾生相續惟約受生一念。業果相續統約歷劫積習。積習既深。而輪轉靡停。一念之差而變易無定。若果能頓絕一念。漸治積習。則變易可定。而輪轉可停矣。要知眾生不離業果。業果不離眾生。為成兩益故各言之)</span>合前眾生相續是即詳明真有為法。歷明生續竟。</p>
<p style="margin-left:1em">四應問結答。</p>
</div>
<div class='div-orig'><p>富樓那。如是三種顛倒相續皆是覺明明了知性。</p>
<p>○因了發相從妄見生。山河大地諸有為相次第遷流因此虗妄終而復始。</p>
</div>
<div class='div-commentary'><p style="margin-left:1em">初總指妄因。如是三種者指前忽生三種顛倒相續者。指前相續三種。以相續無別即是續彼忽生。但忽生中合業果於眾生。相續中合虗空於世界。其實無異法也。覺明指真明言。前云性覺妙明本覺明妙是也。明了知性指妄明言。前云性覺必明妄為明覺是也。皆是二字乃依上指下之詞。言初之忽生及後之相續。若究其深本皆是於本覺妙明無端起心欲明。妄加了知之性而為其咎。</p>
<p style="margin-left:1em">○因了下結答二問。因了發相者。謂因於妄加明了發出業轉現之三相。從妄見生者。謂從於智續等之妄見生成同異無之三種。山河大地句舉世界攝虗空。即異同二相。諸有為相句舉眾生攝業果。即無同無異。此答云何忽生之問。然有生必有住。有住必有異。有異必有滅。故云次第遷流。因此次第遷流虗妄無實。約世界則遞相為種。約眾生則更相變易。約業果則怨親往復。故云終而復始。此答云何相續之問。總結正為說藏以釋疑竟。</p>
<p style="margin-left:1em">二兼為折難以生信二。</p>
<p style="margin-left:1em">一滿慈以因難果。二如來折難生信。</p>
<p style="margin-left:1em">初。</p>
</div>
<div class='div-orig'><p>富樓那言。若此妙覺本妙覺明。與如來心不增不減。無狀忽生山河大地諸有為相。</p>
<p>○如來今得妙空明覺。山河大地有為習漏何當復生。</p>
</div>
<div class='div-commentary'><p style="margin-left:1em">初躡前舉例。意謂若此如來所說。則妙明明妙之覺體乃本來自妙。本來自覺。本來自明矣。既本來自妙應無世界之礙。本來自覺應無眾生之迷。本來自明應無業果之昏。自與如來之心無二無別。故云不增不減。謂生心不減於佛心。佛心不增於生心也。無狀者無端無故也。言生心佛心既不增不減。乃眾生無端無故加明於覺。以致忽生山河大地諸有為相。是生心本真而今有妄矣。</p>
<p style="margin-left:1em">○如來下依例成難。上約生心在纏故曰本妙。今約佛心出纏故曰妙空。謂本妙之心而又空諸惑染也。又上約生心在纏故曰覺明。今約佛心出纏故曰明覺。謂因明而覺也。總以離彼世界眾生業果立名。但性修異耳。山河大地者舉世界。攝虗空。有為習漏者依眾生。開業果。葢習漏即是業果。謂積聚業習成有漏果也。何當復生句正是難詞。言如來今得妙空明覺與本生心無異。彼既無狀忽生山河大地等佛亦應爾。故難以何當復生<span class='note-inline'>(灌頂云。圓覺經金剛藏全難有三。一真能生妄即前萬法生續。二說妄為真即後索妄有因。三佛妄何生即此何當復生。故正脈云今滿慈所問同彼第三。彼云十方異生本成佛道。後起無明。一切如來何時復生一切煩惱。大意總以執眾生因性有始。疑如來果德有終。而豈知夫。昔本無迷似有迷覺。覺迷迷滅覺不生迷義乎)</span>二如來折難生信二。</p>
<p style="margin-left:1em">一先為折難。二次令生信。</p>
<p style="margin-left:1em">初二。</p>
<p style="margin-left:1em">一約智德折難。二約斷德折難。</p>
<p style="margin-left:1em">初二。</p>
<p style="margin-left:1em">一借喻顯非。二約義為折。</p>
<p style="margin-left:1em">初二。</p>
<p style="margin-left:1em">一喻無明無因。二喻覺不生迷。</p>
<p style="margin-left:1em">初。</p>
</div>
<div class='div-orig'><p>佛告富樓那。譬如迷人於一聚落惑南為北。此迷為復因迷而有。因悟所出。富樓那言。如是迷人亦不因迷。又不因悟。何以故。迷本無根云何因迷。悟非生迷云何因悟。</p>
</div>
<div class='div-commentary'><p style="margin-left:1em">迷人喻眾生。謂眾生一念無明晦昧真覺。如迷人迷悟時性故。聚落者村店異名。謂人煙聚集坐落之處。喻業相。以業相即是八識有積聚種子起現行義故。南為明喻空為智境。北為暗喻有為惑境。言眾生於業識境界相中執空為有。如迷人於一聚落惑南為北也。迷因迷有迷因悟出皆非理為問。喻無明因無明有因本覺出二皆非理。佛意令其自審故就喻為問。迷不因迷又不因悟乃據理為答。喻無明不因無明而有。不因本覺而出。二皆正理。滿慈不知但就喻為答也。迷本無根云何因迷者。謂迷前本無迷根云何因迷而有。喻無明之前本無無明。云何因無明有。悟非生迷云何因悟者。悟與迷背不生於迷。云何因悟而出。喻本覺與無明相背云何因本覺出。然滿慈亦但就喻釋而<span class='corr'>已</span>。要知既不因迷又不因悟則正在迷時元自徹體虗妄。用此為俞。應顯眾生正在無明晦昧之際即無無明。以當體虗妄故也。</p>
<p style="margin-left:1em">二喻覺不生迷。</p>
</div>
<div class='div-orig'><p>佛言。彼之迷人正在迷時倐有悟人指示令悟。富樓那。於意云何。此人縱迷於此聚落更生迷不。不也世尊。</p>
</div>
<div class='div-commentary'><p style="margin-left:1em">迷人仍喻眾生。正在迷時喻正在無明晦昧之際。悟人者<span class='corr'>已</span>悟之人。喻佛為先覺。指示令悟者謂指示悟境令其自悟。喻開示本覺令其自覺。自覺者取智德圓滿即是果人。非指尋常名字相似及隨分覺也。佛意以眾生正在無明晦昧之際忽遇如來開示本有覺性。令其從性起修以至自覺聖智圓滿。如彼迷人正在迷時倐有悟人指示令悟相似。故為喻也。於意云何句乃就喻審定。令因喻而知法故。此人縱迷等者。謂此<span class='corr'>已</span>悟之人縱先原迷。而今悟後於此聚落之中決無更迷之事。喻聖智<span class='corr'>已</span>圓之人縱昔有執。而聖智既圓之後於此業識境相中決無重執之理。而云更生迷不者。就喻反問令自審也。答以不也者。滿慈於喻中<span class='corr'>已</span>知。而法中猶未之諭耳。借喻顯非竟。</p>
<p style="margin-left:1em">二約義為折。</p>
</div>
<div class='div-orig'><p>富樓那。十方如來亦復如是。此迷無本性畢竟空。昔本無迷似有迷覺。覺迷迷滅覺不生迷。</p>
</div>
<div class='div-commentary'><p style="margin-left:1em">十方如來。自覺聖智圓滿。義似<span class='corr'>已</span>悟之人故云亦復如是。此迷無本者取前迷本無根之義。喻無明無因。性畢竟空者。既無有本徹體虗妄。喻無明亦爾。當體無實。昔猶向也。言既性畢竟空。足知向在迷時即本無迷。喻無明亦爾。向在無明晦昧之際即無無明可得。似有迷覺者。謂既本無迷向之所以惑南為北者不過似有迷時覺知非是真有。喻無明亦爾。昔之所以執空為有者不過似有無明妄覺非是實有。覺迷迷滅者既似有非真不悟則<span class='corr'>已</span>。設遇悟人指示覺悟是迷則心中迷惑即滅。喻無明亦爾。不覺則<span class='corr'>已</span>設遇覺人開示覺得無明是妄則心中無明自滅。後云心中達多狂性自歇。即此意也。覺不生迷者取前悟不生迷之義。喻如來亦爾。聖智圓滿時真覺現前。決無重起無明復生山河等理。是知此科雖總取前喻。而佛意唯欲成就覺不生迷一語以折滿慈之難。約智德折難竟二約斷德折難二。</p>
<p style="margin-left:1em">一借喻顯非。二取解為折。</p>
<p style="margin-left:1em">初二。</p>
<p style="margin-left:1em">一喻惑盡法空。二喻更生非理。</p>
<p style="margin-left:1em">初。</p>
</div>
<div class='div-orig'><p>亦如翳人見空中華。翳病若除華於空滅。</p>
</div>
<div class='div-commentary'><p style="margin-left:1em">翳人喻眾生。言眾生以無明惑晦昧本覺。如翳人以雲翳障清淨目。見似見喻妄見。以妄見依無明起如似見依雲翳生。空虗空喻真空。以真空元自清淨。如虗空法爾寂然。華狂華喻山河大地有為習漏。以山河等於真空中妄生妄滅。如狂華於虗空中時有時無。翳病若除淨目現前。喻無明若滅覺智顯現。華於空滅者。謂淨目現前惟見虗空。不見狂華喻覺智顯現唯見真空。不見山河大地有為習漏。如是則三法無復生續。真空常自寂然。而滿慈所難之非<span class='corr'>已</span>略見矣。</p>
<p style="margin-left:1em">二喻更生非理。</p>
</div>
<div class='div-orig'><p>忽有愚人於彼空華所滅空地待華更生。汝觀是人為愚為慧。</p>
<p>○富樓那言。空元無華妄見生滅。見華滅空<span class='corr'>已</span>是顛倒。勅令更出斯實狂癡。云何更名如是狂人為愚為慧。</p>
</div>
<div class='div-commentary'><p style="margin-left:1em">初就喻設問。愚人喻滿慈。以佛雖宣明令其除疑。而自云未得究竟無疑如愚人也。又以其無端起問故以忽有喻之。空華所滅空地喻真空理地。以如來覺智現前。會法歸空。如空華所滅地也。待華更生喻滿慈致難。以滿慈致難佛得妙空明覺山河大地等何當復生。如待華更生也。明知是人為愚故問為愚為慧者。佛意令其自覺而自責耳。</p>
<p style="margin-left:1em">○富樓下據理直答。答以空元無華妄見生滅者。謂虗空元無狂華。特以翳目妄見先生後滅。喻真空理中元無山河大地等法。特以無明妄見在因時有在果時無也。見華滅空<span class='corr'>已</span>是顛倒者。謂空既無華。若見實有狂華滅於虗空。<span class='corr'>已</span>是執無為有顛倒分別。喻真空既無諸法若見真有諸法會歸真空者。<span class='corr'>已</span>是認妄為真顛倒執著也。勅令更出斯實狂癡者。謂見滅<span class='corr'>已</span>是顛倒何況勅令更出。斯人不但為愚實為狂而且癡。喻見法歸空<span class='corr'>已</span>是倒執。何況難以復生。斯人不但未得究竟無疑實為深入邪見全然無所明也。云何更名等。正滿慈不知自<span class='corr'>己</span>所難之非反怪如來所問不當。亦權人曲盡迷態意耳。借喻顯非竟。</p>
<p style="margin-left:1em">二取解為折。</p>
</div>
<div class='div-orig'><p>佛言。如汝所解云何問言諸佛如來妙覺明空何當更出山河大地。</p>
</div>
<div class='div-commentary'><p style="margin-left:1em">如汝所解者滿慈於喻知非。佛即按定所解而反難之。言如汝喻中所解<span class='corr'>已</span>知勅華更生實為狂癡。云何汝前竟作如是問言如來妙空明覺何當更出山河大地等耶。是則汝今不但未得究竟無疑實為深著邪見全無所明。如彼狂而且癡者無異。問。前云妙空明覺。此云妙覺明空。同異何如。答。空指真空即斷德體。覺指本覺即智德體。然空非頑空故前曰妙。此曰明。覺非妄覺故前曰明。此曰妙。佛語自在與滿慈交互言之。其實空之與覺即是如如理智。皆明皆妙也。先為折難竟。</p>
<p style="margin-left:1em">二次令生信。</p>
</div>
<div class='div-orig'><p>又如金鑛雜於精金。其金一純更不成雜。如木成灰不重為木。</p>
<p>○諸佛如來菩提涅槃亦復如是。</p>
</div>
<div class='div-commentary'><p style="margin-left:1em">初喻說。無明晦昧本覺如金鑛雜於精金。正脈云。金鑛者蘊金之砂石也。尚雜於鑛。即稱精金者取其精真不變喻覺體不變也。其金一純者融金去砂唯一惟純。喻脩智除惑以至惑盡智淨無二無雜。是謂智德成矣。智德既成再不起於無明。故以更不成雜喻之。令其生信以自修也。木喻煩惱。灰喻涅槃。言行人以智斷惱。離生死而證涅槃。如以火燒木離烟燄而成寒灰。是謂斷德成矣。斷德既成不復更起煩惱。招致生死。故以不重為木喻之。令其生信以自斷也。</p>
<p style="margin-left:1em">○諸佛下法合。菩提智果謂翻轉煩惱。完復本有如如智性乃即寂之照也。涅槃斷果謂翻轉生死。完復本有如如理性乃即照之寂也。又此菩提涅槃與初卷中菩提涅槃不同。彼約真性菩提性淨涅槃。此約實智及圓淨耳。亦復如是者。灌頂云。菩提智光類於精金明淨。成智果後不復煩惱。亦猶精金銷後不復重為鑛也。涅槃寂滅類於木灰燒盡。成斷果後不復生死。亦猶燼木灰後不復重為木也。法喻合明真信斯生。始知生續在因得成不空藏義。總結前文說不空藏以釋生續之疑竟。</p>
<p style="margin-left:1em">二說空不空藏以釋周徧之疑<span class='note-inline'>(前空藏約真如門說。不空藏約生滅門說。然真如即是生滅生滅即是真如。以不離一心故。故此雙躡前二以說空不空藏。據此中所釋之疑亦是法執細障。故與上科同為審除細惑說也)</span>二。</p>
<p style="margin-left:1em">一正為說藏以釋疑。二兼為防難以生信。</p>
<p style="margin-left:1em">初二。</p>
<p style="margin-left:1em">一牒其所疑。二法喻為釋。</p>
<p style="margin-left:1em">初。</p>
</div>
<div class='div-orig'><p>富樓那。又汝問言地水火風本性圓融。周徧法界。疑水火性不相凌滅。又徵虗空及諸大地俱徧法界。不合相容。</p>
</div>
<div class='div-commentary'><p style="margin-left:1em"><span class='corr'>已</span>釋生續之疑。次牒周徧之疑。故置又言。據前滿慈確陳周徧疑中有二問。一問地水等本性圓徧云何水火不相凌滅。今云又汝問言等是也。二問地與空不合相容。云何二俱周徧法界。今云又徵虗空等是也。是知如來但是牒彼之義。文不全同。勿過拘溺。</p>
<p style="margin-left:1em">二法喻為釋三。</p>
<p style="margin-left:1em">一通喻性相。二釋疑總合。三依喻別合。</p>
<p style="margin-left:1em">初二。</p>
<p style="margin-left:1em">一喻依性成相。二喻無實似有。</p>
<p style="margin-left:1em">初<span class='note-inline'>(謂空即不空也)</span>。</p>
</div>
<div class='div-orig'><p>富樓那。譬如虗空體非羣相。而不拒彼諸相發揮。</p>
<p>○所以者何。富樓那。彼太虗空日照則明。雲屯則暗。風搖則動。霽澄則清。氣凝則濁。土積成霾。水澄成映。</p>
</div>
<div class='div-commentary'><p style="margin-left:1em">初總以略喻。虗空體喻藏性。由有空義故以非相喻之。由有不空義故以不拒諸相等喻之。拒違礙也。發揮者顯現義。然此唯喻性不礙相。而相不礙相之義亦自寓於言表。以既同時不拒。則同時發揮何礙之有。</p>
<p style="margin-left:1em">○所以下別以詳喻。正脈云。徵意非推其故。但欲演略成詳耳。虗空非明却具成明之性。故藉日照為緣則有明現。虗空非暗却具成暗之性。故藉雲屯為緣則有暗現。此義可喻如來藏性體非水火。却具成火成水之性。因藉日鏡月珠為緣則有水火相現。又當知明中有暗。暗中有明。設若明中無暗明去暗從何來。暗中無明暗滅明從何起。是明暗必不相妨。如水火何有凌滅。此略取明暗以喻水火餘可思准。又此喻中七相。略取明暗動靜清濁昧映互相乖違。以喻七大中燥濕通礙等相。非局於次第配合。幸勿穿鑿過當。反令正義成晦。喻中雲屯謂陰雲屯聚也。霽澄則清句對上為靜。對下為清。故通成四對。氣凝謂鬱氣凝結也。土積成霾者。山獸騰踏令土積空。以成昏霾之相。水澄成映者。如海水澄靜萬象映現也。餘皆易知。</p>
<p style="margin-left:1em">二喻無實似有<span class='note-inline'>(謂不空即空也)</span>。</p>
</div>
<div class='div-orig'><p>於意云何。如是殊方諸有為相為因彼生。為復空有。</p>
<p>○若彼所生。富樓那。且日照時既是日明。十方世界同為日色。云何空中更見圓日。若是空明空應自照。云何中宵雲霧之時不生光耀。</p>
<p>○當知是明非日非空。不異空日。</p>
</div>
<div class='div-commentary'><p style="margin-left:1em">初指相徵生。日照之處則明。雲屯之處則暗等。不定在於一方故云殊也。藉緣而現故曰有為。此喻水火等大皆世間有為法故。人但見日照則明多執明從日現。為破此執故徵以為因彼生。彼指日言。暗等准此可知。法中即是徵以從緣生也。人又見明依於空遂執明從空出。為破此執故徵以為復空有。法中即是徵以從性有也。然性有則墮自然。緣生則墮因緣。故就喻雙徵。而下乃為之俱破。</p>
<p style="margin-left:1em">○若彼下承徵別破。謂別破日生及空生也。破日生中若彼所生者總牒緣生。且日照時等別約日破。雖別約日破原為破一例諸。故置且言。謂且就日照時言之。既是日明必日所至處方明。而十方世界同為日照明色。應通成一日。云何空中更見圓日在一處耶。據此則知明非日生。後破空生中若是空明應不藉日。故云空應自照。空既自照照應常照。云何中宵無日雲霧障月之時空性宛然。而不生光耀耶。據此則知明非空有。法中水火等大非因緣非自然准喻可思。</p>
<p style="margin-left:1em">○當知下就喻結顯。明徧而日體不徧故結以非日。空在而明耀不生故結以非空。雖曰非空。而十方空中同為日色。故結以不異於空。雖曰非日。而中宵雲霧不生光耀。故結以不異於日。如是結顯。佛意以非日非空喻水火等徧計無實。以不異空日喻水火等依他似有。既無實似有。何凌滅不容之有哉。通喻性相竟。</p>
<p style="margin-left:1em">二釋疑總合。</p>
</div>
<div class='div-orig'><p>觀相元妄無可指陳。猶邀空華結為空果。云何詰其相陵滅義。</p>
<p>○觀性元真唯妙覺明。妙覺明心先非水火。云何復問不相容者。</p>
<p>○真妙覺明亦復如是。</p>
</div>
<div class='div-commentary'><p style="margin-left:1em">初約相釋疑。意謂若以前來非日非空不異空日。例觀水火等相則其相元妄。以無實似有故。既無實似有則無可指陳。如虗空華豈可以捉摩得哉。若必欲指陳水是濕相。火是燥相。其猶邀空中華更欲結為空果。必無是處。汝今云何詰其有相陵滅義。</p>
<p style="margin-left:1em">○觀性下約性釋疑。意謂若以前來空非羣相不拒發揮。例觀水火等性則其性元真。以同依藏性故。既同依藏性則惟是妙覺明心。而妙覺明心於未現水火之先元非水火。如鏡未現像時豈是像哉。然既先非水火若更言不容則是心不容心。決無是理。汝今云何復問其有不相容者。</p>
<p style="margin-left:1em">○末二句總合前喻。<span class='note-inline'>(雖示性相。恐猶未明。故先總合。蓋急欲釋其疑也)</span>言真妙覺明所以先非水火。而水火等相所以無實似有者。亦復如前所說之喻是也<span class='note-inline'>(舊謂觀相觀性二段宜接後文無可憑據之下。今錯簡於此。乃繕寫之誤。亦有曲就上喻。暫約釋疑銷會至後無可憑據之下另立申義釋疑之虗科。以辨定經文誵譌。今疏以佛語自在無適不可。既前後語脈俱可聯屬。而聖經常法仍舊為妙)</span>。</p>
<p style="margin-left:1em">三依喻別合二。</p>
<p style="margin-left:1em">一依性成相。二無實似有。</p>
<p style="margin-left:1em">初<span class='note-inline'>(合前虗空現明暗等)</span>。</p>
</div>
<div class='div-orig'><p>汝以空明則有空現。地水火風各各發明則各各現。若俱發明則有俱現。</p>
</div>
<div class='div-commentary'><p style="margin-left:1em">承上所謂真妙覺明。亦復如是者。言真妙覺明即是如來藏性。合太虗空也。汝以空明則有空現者。謂汝等眾生若以感空之業發明於藏性之中則藏性中自有空現。如晦昧為空及析色歸空等。此合日照則明地水火風各各發明則各各現者。謂設有一人作感地之業於東。一人作感水之業於西。一人作感火之業於南。一人作感風之業於北。各各發明於藏性之中。則藏性中各各異現。如東方業感劫成。西方業感水災。南方業感火災。北方業感風災等。此合雲屯處則暗。風搖處則動。乃至土積處成霾。水澄處成映。若俱發明則有俱現者。謂設若眾多眾生俱於一處。各造水火等業俱時發明於藏性之中。則藏性中水火等相俱時顯現。如一恒河人見水。鬼見火等。此義前喻無文。蓋法中增出以起下文無實似有之喻。</p>
<p style="margin-left:1em">二無實似有<span class='note-inline'>(合前明非日空不異。空日等。據文中先喻似有後喻無實。科順前喻顯文殊義同也)</span>。</p>
</div>
<div class='div-orig'><p>云何俱現富樓那。如一水中現於日影。兩人同觀水中之日。東西各行則各有日隨二人去。一東一西先無準的。</p>
<p>○不應難言此日是一云何各行。各日既雙云何現一。宛轉虗妄無可憑據。</p>
</div>
<div class='div-commentary'><p style="margin-left:1em">初喻依他似有。單現各現前喻<span class='corr'>已</span>有。無實似有之義亦自可見。故此中惟徵俱現。水現日影喻藏性中具諸大性。兩人同觀喻眾多眾生俱在一處。東西各行喻俱時各造感水感火等業。各有日隨喻俱時循業現水現火不同。佛意以第一日影總喻大性。而各行之日即喻水火等相。東西各隨喻相反而不相陵。如諸天同食一器而麤妙各得。生佛同處一土而淨穢異見。足證此義。準定也。的實也。言日影既惟是一而忽分一東一西。<span class='corr'>已</span>自先無定實喻大性是一。而忽現一水一火等。明知其為依他似有法也。</p>
<p style="margin-left:1em">○不應下喻徧計無實。雙猶二也。宛轉即是展轉。言二日既無準的置之不論可也。若更難其是一云何各行。既雙云何本惟現一。則是展轉虗妄無有正理可憑。喻水火等相既唯依他似有。離於徧計可也。若更周徧計度。是一云何相反。是異云何相容。則是妄中生妄究無圓成正理可據。故喻中遮以不應。法中即是為佛所訶以立折之也。看教者多謂此科是以喻合喻。愚謂此科既惟喻俱現。不合前喻亦可。若必欲合者亦唯約依他似有。徧計無實之義合之。不必局配。正為說藏以釋疑竟。</p>
<p style="margin-left:1em">二兼為防難以生信<span class='note-inline'>(前文滿慈疑佛諸妄何當復生。是<span class='corr'>已</span>起現行故言折。此處滿慈疑我現見有礙。是未起種子。故云防。又前文既為折難。復恐不信。故重舉鑛金木灰二喻令以生其真信。此處既為防難亦恐不信。故重舉佛得無礙之故令以生其正信。而前後文勢亦頗相類)</span>二。</p>
<p style="margin-left:1em">一先為防難。二後令生信。</p>
<p style="margin-left:1em">初<span class='note-inline'>(恐承上難云。如佛所說果是無礙。而我云何現見有礙。故為此防)</span>。</p>
</div>
<div class='div-orig'><p>富樓那。汝以色空相傾相奪於如來藏。而如來藏隨為色空。周徧法界。是故於中風動空澄。日明雲暗。</p>
<p>○眾生迷悶背覺合塵。故發塵勞有世間相。</p>
</div>
<div class='div-commentary'><p style="margin-left:1em">初循業成礙。汝字以滿慈例眾生也。世間諸法不出色空。色若成時則傾滅於空。空若現處則陵奪乎色。故曰相傾相奪。眾生不知是妄依之造業。故云以也。合能依所依皆為性海緣起。故云於如來藏。於者在義。正以在於如來藏故遂致藏性循業。又復現為色空周徧一切法界。故云而如來藏等。是故於中等者謂以是色空周徧義故。所以於法界中互成違礙。如風搖處則動。空寂處則澄。是動靜相礙也。日照處則明。雲屯處則暗。是明暗相礙也。此則略舉四相兩對。若例而推之乃至水火潤燥空地堅通等。總成違礙永無還復時矣。</p>
<p style="margin-left:1em">○眾生下約義結防。不了色空是妄。以惑障智是曰迷悶。由此與真日疎。與妄日親是曰背覺合塵。起諸煩惱造種種業。是曰故發塵勞。藏性循業重現色空是曰有世間相。此總約上義以結防有礙之難。</p>
<p style="margin-left:1em">二後令生信<span class='note-inline'>(此明佛得無礙之深故也)</span>。</p>
</div>
<div class='div-orig'><p>我以妙明不滅不生合如來藏。而如來藏唯妙覺明。圓照法界。是故於中一為無量。無量為一。小中現大。大中現小。不動道場徧十方界。身含十方無盡虗空。於一毛端現寶王剎。坐微塵裏轉大法輪。</p>
<p>○滅塵合覺故發真如妙覺明性。</p>
</div>
<div class='div-commentary'><p style="margin-left:1em">初稱行成融。佛自稱我例一切佛也。妙明指六根中性。元自不滅不生如十番顯見中說。諸佛悟此是真。依之起行故云以也。依之起行行行契真。故云合如來藏。正由契合藏性遂致藏性隨緣。惟現妙覺明用。圓照一切法界。然妙覺圓照則是以理融事。先成理事無礙以為事事無礙之由。是故於中等者謂以是妙覺圓照義故。事得理融所以於法界中互成容即。如一得理融則可為無量。無量若得理融則可為一。是一多相即也。小得理融則中可現大。大得理融則中可現小。是大小相即也。此且標定四義。下乃出其相狀。不動道場徧十方界者。一身能作無量身即一為無量相也。身含十方無盡虗空者無量空作一身空。即無量為一相也。於一毛端現寶王剎者。毛端本小而大可容剎即小中現大相也。坐微塵裏轉大法輪者。佛會本大而小可入塵即大中現小相也。此則略舉四義四相。若例而推之乃至延促俱在。隱顯交成等無盡妙義。總成容即永無重礙時矣。</p>
<p style="margin-left:1em">○滅塵下約義結示。了悟根性是真。塵日益忘性日益入是曰滅塵合覺。歷位成行歷位證真是曰故發真如。事得理融一多大小同入無礙。是曰妙覺明性。此總約上義以結示無礙令信。為除細惑說二藏竟。</p>
<p style="margin-left:1em">三為發圓信說三藏。<span class='note-inline'>(此中三藏即是前之三藏。但前約次第而說歷然成三。雖<span class='corr'>已</span>隨分成信而未極圓融。所謂是似信而非真信。以未能洞達本源故也。今明三藏唯是一心。一心圓具三藏。則滿慈等正信空藏時即信不空藏及空不空藏義。正信不空藏時即信空不空藏及空藏義。正信空不空藏時即信空藏及不空藏義。圓極至此方稱真信。有時把住則水洩不通。有時放行則凡聖俱入。有時放行不礙把住。把住不礙放行。以能洞達本源永不受一切惑也)</span>三。</p>
<p style="margin-left:1em">一正為說藏。二兼為釋疑。三眾發圓信。</p>
<p style="margin-left:1em">初二。</p>
<p style="margin-left:1em">一圓彰三藏。二普責思議。</p>
<p style="margin-left:1em">初三。</p>
<p style="margin-left:1em">一依圓說空藏二依圓說不空藏。三依圓說空不空藏。</p>
<p style="margin-left:1em">初。</p>
</div>
<div class='div-orig'><p>而如來藏本妙圓心。</p>
<p>○非心非空。非地非水。非風非火。非眼非耳鼻舌身意。非色非聲香味觸法。非眼識界如是乃至非意識界。非明無明。明無明盡。如是乃至非老非死非老死盡。非苦非集。非滅非道。非智非得。非檀那。非尸羅。非毗梨耶。非羼提。非禪那。非般剌若。非波羅蜜多。如是乃至非怛闥阿竭。非阿羅訶。三耶三菩。非大涅槃。非常非樂。非我非淨。</p>
<p>○以是俱非世出世故。</p>
</div>
<div class='div-commentary'><p style="margin-left:1em">初能非之心。而字緊躡上文。言上來所說空即不空不空即空。似屬圓融無礙之心。而自阿難請定<span class='corr'>已</span>來。破識指根等文何乃偏說空藏。故云而如來藏本妙圓心。謂雖是圓心而實本來自妙。以其從本以來。不與一切雜染等法而共相應故<span class='note-inline'>(問。四聖淨法何亦不相應耶。答。對染立淨淨亦成染。古德云。佛之一字吾不喜聞。乃極力發揮此旨)</span>。</p>
<p style="margin-left:1em">○非心下所非之法復二。一非世間。二非出世。非世間中先明非七大義。心即見識二大。前云見見之時見非是見。後云汝暫舉心塵勞先起。故俱非也。並非空等者。後云一人發真歸元十方虗空銷殞。前云妙覺明心先非水火。餘可例知。又此中亦攝五陰。以心攝四心。空等皆色陰故。非眼下次非三科。單非眼等即是六入。並非色等即是十二處。合非眼識界等即是十八界。准前六入中眼等皆指性言。目未揑時元無二月。故非也。非六塵者。如淨目觀空逈無所有故。非六識者。以境風未動識海無浪故。據此則如來藏非世間法矣。非出世中先非小乘。明無明者。依於本明而起無明十二因緣中第一支也。後云識迷無因妄無所依。故曰非明無明。此約流轉門說。明無明盡乃約還滅門說。後云尚無有生欲何為滅。故並盡亦非。如是乃至者超略中間十支。謂行支。<span class='note-inline'>(即前陰所作之業。合上無明乃過去二支因)</span>識支。<span class='note-inline'>(即投胎八識)</span>名色支。<span class='note-inline'>(即胎中五陰。名即四心。以胎中受想行識尚無實用。但有其名故)</span>六入支。<span class='note-inline'>(即出胎六根。現陰初生之位)</span>觸支。<span class='note-inline'>(謂六根初能觸對前境。約未成欣戚時說)</span>受支。<span class='note-inline'>(謂對境能生欣戚也。自識至此名現在五支果)</span>愛支。<span class='note-inline'>(謂受後復起貪欲)</span>取支。<span class='note-inline'>(謂由貪欲故追逐營求。合上愛支同過去無明屬惑)</span>有支。<span class='note-inline'>(謂作種種事。同過去行屬業。自愛至此名現在三支因)</span>生支。<span class='note-inline'>(謂由現在業復感當來受生。合下老死二支并上識等五支總屬苦道)</span>此約流轉門說。若各加盡字即是還滅十支。然此皆依無明。無明尚非此不待言。故以如是乃至而超略之。生相漸衰曰老。老極頓壞曰死。此二共為一支。<span class='note-inline'>(合上生支名未來二支果)</span>乃十二因緣中最後一支。依於生支而有。生支尚無況於老死及老死盡。故俱非也。據此則如來藏非緣覺法矣。苦以逼迫為性。三苦八苦等即世間果。集以招感為性。十使煩惱等即世間因。滅以可證為性。滅盡諸苦等即出世果。道以可脩為性。正助道品等即出世因。苦集屬有為。道滅屬無為。後云真性有為空。緣生故如幻。無為無起滅。不實如空華。故一一俱非。據此則如來藏非聲聞法矣。次非大乘中復分因果。因人中非智非得者非權教菩薩也。以權教菩薩隨相修行實有能得之智及所得之法。如來藏中都無是事。以本惟一體絕對待故。此與上二頗似心經語。但彼直約諸法空相故言無。而此唯顯一心絕染故言非也。非檀那等非實教菩薩也。檀那此云布施。尸羅此云持戒。毗梨耶此云精進。羼提此云忍辱。禪那此云靜慮。般剌若此云智慧。六俱究竟名波羅蜜多。此云到彼岸。<span class='note-inline'>(以西域凡事究竟皆稱到彼岸故)</span>據尋常波羅蜜多贅於各度之下。今以一句總之。然如來藏中本無慳貪布施何立。乃至本無愚癡智慧安名。六行既<span class='corr'>已</span>不有說誰究竟。故并彼六行及波羅蜜多而俱非之。據此則如來藏非菩薩法矣。如是乃至者。超略四等四攝諸菩薩行故。果人中怛闥阿竭此云如來。阿羅訶此云應供。三耶三菩此云正徧知十號中三即目能證人也。涅槃此云無生滅。遠離生死故。又云圓寂。無真不圓無妄不寂故。即是所證法也。於中復有總別。蓋涅槃是其總體。常樂我淨是其別相。灌頂云。二死永亡曰常。解脫受用曰樂。證真法身曰我。絕無障染曰淨。圓覺云。妙圓覺心本無菩提及與涅槃。亦無成佛及不成佛。故一一俱非。據此則如來藏非佛法矣。然既非世間。又非出世。則染法所不能染。淨法所不能淨。是謂彌滿清淨中不容他。知此義者雖萬有當前而與我無與焉。</p>
<p style="margin-left:1em">○以是下結成妙義。謂前自阿難請定以來。破識指根等文所以偏說空藏者。蓋即以是俱非義故。依圓說空藏竟。</p>
<p style="margin-left:1em">二依圓說不空藏。</p>
</div>
<div class='div-orig'><p>即如來藏元明心妙。</p>
<p>○即心即空。即地即水。即風即火。即眼即耳鼻舌身意。即色即聲香味觸法。即眼識界。如是乃至即意識界。即明無明。明無明盡。如是乃至即老即死。即老死盡。即苦即集。即滅即道。即智即得。即檀那。即尸羅。即毗梨耶。即羼提。即禪那。即般剌若。即波羅蜜多。如是乃至即怛闥阿迦。即阿羅訶。三耶三菩。即大涅槃。即常即樂。即我即淨。</p>
<p>○以是俱即世出世故。</p>
</div>
<div class='div-commentary'><p style="margin-left:1em">初能即之心。即字亦緊承上文。言據上所說非世出世乃是心之妙相。而佛答萬法生續中何乃偏說不空藏耶。故云即如來藏元明心妙。謂即此如來藏雖是心之妙相。又元來自明。以其從本以來具足顯現恒沙性淨功德於其中故<span class='note-inline'>(問。世間染法何亦具足現耶。答。既稱性淨染亦是淨。古德云。拈一莖草作丈六身。乃極力發揮此意)</span>。</p>
<p style="margin-left:1em">○即心下所即之法亦二。一即世間。二即出世。即世間中先明即七大者。以前云體非羣相不拒諸相發揮故也。次明即三科者。色心惟是心所現故。即出世中先明即小乘法者。無不從此法界流無不還歸此法界故。次明即大乘法者。以一切因果皆依一心而得建立。如三覺五位不離一真法界。其義可見。然既即世間又即出世。則六凡無能逃其明。四聖無能逾其照。故正脈云。十界諸法離此心無片事可得。是謂塵塵混入。剎剎圓通。知此義者雖一真不動。而應用無遺焉。</p>
<p style="margin-left:1em">○以是下結成明義。謂前佛答萬法生續所以偏說不空藏者。蓋即以是俱即義故。</p>
<p style="margin-left:1em">三依圓說空不空藏。</p>
</div>
<div class='div-orig'><p>即如來藏妙明心元。</p>
<p>○離即離非。是即非即。</p>
</div>
<div class='div-commentary'><p style="margin-left:1em">初能融拂心。此中即字乃雙躡前之二藏。言據上非世出世唯顯藏心之妙即世出世惟顯藏心之明。既妙明歷然體用攸分。而佛釋諸大周徧中何乃俱說空不空義。故曰即如來藏妙明心元。謂即此如來藏又是妙二明心之元本也。</p>
<p style="margin-left:1em">○離即下所融拂法。言既以一心為元則正相非時即便隱。故曰離即。正相即時非便隱故曰離非。此約互奪兩亡以明雙拂之義。又既具妙明二義。則正相非處不礙俱即故曰是即。正相即處不礙俱非故曰非即。此約互成兩立以明雙融之義。然既雙拂雙融存泯自在。言語之所不到。心思之所不及。是謂惟佛與佛乃能究盡。知此義者。雖干難殊對而不干其慮焉。准前二科亦應有結成元義之文。今不具者。以方標心元便出即離。未涉多文不須更結故。又此三藏皆云依圓義說者。謂三藏惟是一心。一心圓具三藏。則隨舉一藏之時餘之二藏亦皆同時具足。信果至此自不被諸人舌頭瞞矣。圓彰三藏竟。</p>
<p style="margin-left:1em">二普責思議。</p>
</div>
<div class='div-orig'><p>如何世間三有眾生。及出世間聲聞緣覺。以所知心測度如來無上菩提。用世語言入佛知見。</p>
<p>○譬如琴瑟箜篌琵琶雖有妙音。若無妙指終不能發。</p>
<p>○汝與眾生亦復如是。寶覺真心各各圓滿。如我按指海印發光。汝暫舉心塵勞先起。</p>
<p>○由不勤求無上覺道。愛念小乘得少為足。</p>
</div>
<div class='div-commentary'><p style="margin-left:1em">初正責。世間指器世間。三有眾生謂有情世間。出世聞緣謂正覺世間。不言菩薩者對滿慈說以正為攝兼為故。如何者怪責之詞。佛意以上說三藏一心圓具。果中證之則為無上菩提。因中悟之則為佛知佛見。然既即三而一。即一而三。同時具足。不可思議。只可以智知。不可以識識。只可以心印。不可以言明。如何世間三有眾生出世聞緣。以所有妄知之心<span class='note-inline'>(指六識妄想)</span>欲得測度。用世間戲論語言<span class='note-inline'>(指因緣自然生續不容等)</span>欲得悟入。其猶以升量海。將螢燭夜。不亦難乎。</p>
<p style="margin-left:1em">○譬如下喻明。琴古五弦。今七弦。琴者禁也。謂禁制邪婬納之雅正也。瑟古五十弦。今二十五弦。瑟蕭也。謂其聲蕭蕭然而清也。箜篌十四弦。乃師延所作。靡靡之樂。後出於桑間濮上之地。以是空國之候所存故以空候從竹為名。琵琶四弦。用手前推曰琵。後却曰琶。取作時運指為名。四皆樂器。喻眾生聞緣性也。有妙音者謂妙音內蘊。喻眾生聞緣性中各具三如來藏義。可稱菩提可成佛知見也。無妙指者謂指不善作。喻眾生聞緣。以所知心測用世語言入也。不能發者謂妙音不作。喻眾生聞緣不能證得無上菩提不能悟入佛知見也。</p>
<p style="margin-left:1em">○汝與下法合。汝指滿慈。眾生亦該聞緣。各各有性同彼四種樂器。故云亦復如是。寶體無垢即空如來藏。覺用徧圓即不空如來藏。真心渾具二義即空不空如來藏。各各圓滿者。喻眾生聞緣性中本自具足。合前有妙音義。按指者略作定相。離分別絕語言故。海印者三昧之名。華嚴賢首品云。眾生形像各不同。行業音聲亦無量。如是一切皆能現。海印三昧威神力。是知定心澄清應物而形。其猶海水湛寂有像斯印。故以為名。發光者依彼海印三昧。現出菩提智光。指示佛知佛見。此意似指經前敷座晏安宣示深奧義說。但喻中無文。若將喻中雖有妙音下益以必有妙指方發妙音八字則法喻備矣。汝暫舉心者指前加明於覺。覺尚未明而無明<span class='corr'>已</span>熾。故曰塵勞先起。塵勞既起障菩提而礙知見。此合喻中若無妙指終不能發義也。</p>
<p style="margin-left:1em">○由不下結斥。上言汝暫舉心塵勞先起。尚未明言其故。今乃說出以示激勸之意。無上覺道不生滅果也。勤求此者須用不生滅性以為因心。由不勤求不用無生滅心。所以不能如佛按指海印發光。小乘涅槃有生滅果也。<span class='note-inline'>(以未離變易故)</span>愛念此者惟用有生滅心。所以纔欲舉心明覺塵勞先起。欣化城之暫安作終止想。故云得少為足。聞此結斥應發深省。下滿慈請問妄因殆由此耳。正為說藏竟。</p>
<p style="margin-left:1em">二兼為釋疑二。</p>
<p style="margin-left:1em">一釋滿慈執妄有因疑。二釋阿難執真成自疑。</p>
<p style="margin-left:1em">初二。</p>
<p style="margin-left:1em">一滿慈執勤求而疑妄有因。二如來示無因而教以頓悟。</p>
<p style="margin-left:1em">初。</p>
</div>
<div class='div-orig'><p>富樓那言。我與如來寶覺圓明真妙淨心無二圓滿。</p>
<p>○而我昔遭無始妄想久在輪迴。今得聖乘猶未究竟。世尊諸妄一切圓滅。獨妙真常。</p>
<p>○敢問如來。一切眾生何因有妄。自蔽妙明受此淪溺。</p>
</div>
<div class='div-commentary'><p style="margin-left:1em">初推本無二。富樓那言者。由前佛斥不求。發言請問也。我與如來者。正脈云。就<span class='corr'>己</span>對佛推論以例眾生無不皆然。見生佛本覺無不同也。前云寶覺真心。此云寶覺圓明。真妙淨心。蓋寶以圓稱取清淨彌滿之義。仍屬空藏。覺以明稱取用現諸法之義。仍屬不空藏。至若真心以妙淨稱者。妙則取其空有雙照。淨則取其空有雙遮。仍屬空不空藏。其實三藏不離一心。故總以心字結之。無二圓滿者。均稟同賦領上各各圓滿。但上對生說。此對佛論耳。</p>
<p style="margin-left:1em">○而我下較末懸殊。昔字泛指曠劫。妄想且指麤識。以二乘不知有細識故。然亦稱無。始者謂雖屬麤識究之莫得其初相故。依之起惑造業不能出離生死故曰久在輪迴。正以久在輪迴常受其害故云遭也。今得聖乘者現前<span class='corr'>已</span>證四果。但去佛菩提尚在遙遠。故云未得究竟。此滿慈自陳返末尚在中途耳。諸妄圓滅者。不惟能斷麤識中惑乃至最細生相亦皆盡遣。獨妙真常者。不唯能離分段生死乃至最後變易亦皆普離。此滿慈讚佛抵本<span class='corr'>已</span>至極證耳。由此觀之。則佛與滿慈較之。固天淵懸殊矣。</p>
<p style="margin-left:1em">○敢問下索請妄因。冒昧陳情曰敢問。不為自求故約眾生問也。問以何因有妄者。欲除其妄先窮其因自蔽妙明者。由妄想故蓋覆真覺。受此淪溺者。凡夫淪於分段二乘溺於變易。咸遭其誤。應求盡除滿慈推因意在斯焉。</p>
<p style="margin-left:1em">二如來示無因而教以頓悟二。</p>
<p style="margin-left:1em">一正釋無因。二結示頓悟。</p>
<p style="margin-left:1em">初四。</p>
<p style="margin-left:1em">一牒惑示問。二法喻合明。三示不須滅。四應問結答。</p>
<p style="margin-left:1em">初。</p>
</div>
<div class='div-orig'><p>佛告富樓那。汝雖除疑餘惑未盡。我以世間現前諸事今復問汝。</p>
</div>
<div class='div-commentary'><p style="margin-left:1em">正脈云。汝雖除疑一句是許其大疑<span class='corr'>已</span>盡。蓋據其推本無二是信<span class='corr'>已</span>本真。稱佛圓常是信佛永證。乃至萬法生續之疑諸大周徧之惑皆<span class='corr'>已</span>除矣。餘惑未盡者尚不達無明無因。強索之也。現前諸事者謂現前眼所共見。耳所共聞。諸事中有此一事可喻非假設之也。今復問汝者示以就事為問。令因喻而知妄本無因義故。</p>
<p style="margin-left:1em">二法喻合明二。</p>
<p style="margin-left:1em">一就事為喻。二約義法合。</p>
<p style="margin-left:1em">初。</p>
</div>
<div class='div-orig'><p>汝豈不聞室羅城中演若達多。忽於晨朝以鏡照面。愛鏡中頭眉目可見。瞋責<span class='corr'>己</span>頭不見面目。以為魑魅。無狀狂走。於意云何。此人何因無故狂走。富樓那言。是人心狂更無他故。</p>
</div>
<div class='div-commentary'><p style="margin-left:1em">汝豈不聞者反言以決其必聞。以屬現前事故。室羅城生佛同依。喻寶覺圓明真妙淨心。無二圓滿。演若達多此云祠授。從神乞得故。乃城中狂人。喻滿慈及生皆依真成迷人故。忽於者喻滿慈忽起一念。一念為始故以晨朝喻之。以鏡照面喻以識緣佛。緣佛故則於自識中變起佛之影像。如彼鏡中之頭。不達惟識正理不知外佛全是自識影像。而反羨慕佛果妄滅真常。故以愛鏡中頭眉目可見喻之。<span class='corr'>己</span>頭喻自心之佛。言自心本來是佛故喻以<span class='corr'>己</span>頭。不知自心本來是佛。而自悔遭妄受淪自蔽妙明。故以瞋責<span class='corr'>己</span>頭不見面目喻之。魑魅古釋為山澤鬼。愚謂魑字從离可喻二乘出離。魅字從未可喻凡夫迷昧。凡夫自計為凡分段未出。二乘自計為小變易方熾。如彼以為魑魅無狀狂走。是知滿慈自謂今得聖乘猶未究竟。依然魑魅狂走類也。問以此人何因無故狂走者。正對滿慈問佛一切眾生何因有妄等語。佛意蓋欲借口為喻令其類會法中義故。答以是人心狂更無他故者是滿慈於喻中<span class='corr'>已</span>知。法中妄無所因恐猶未之會耳。</p>
<p style="margin-left:1em">二約義法合。</p>
</div>
<div class='div-orig'><p>佛言。妙覺明圓本圓明妙。既稱為妄云何有因。若有所因云何名妄。</p>
</div>
<div class='div-commentary'><p style="margin-left:1em">妙覺明圓約佛心說。諸妄圓滅。獨妙真常。故稱妙覺。明則取其能照。圓則取其能徧。前文所謂唯妙覺明圓照法界是也。本圓明妙約生心說。言不惟佛心為妙為明為圓。而生心亦本圓本明本妙。但能離念生心即是佛心。是知滿慈羨慕佛心悔恨自心同為妄想。此約義合前愛鏡中頭瞋責<span class='corr'>己</span>頭。以彼愛瞋皆狂正同滿慈羨悔皆妄也。據前滿慈問云。一切眾生何因有妄。而此云既稱為妄云何有因。此結示滿慈之語。據前滿慈問意蓋為深究妄因而盡斷之。此云若有所因云何名妄乃反顯其決無所因。無庸妄斷。約義合前佛以喻問滿慈以喻答也。然此中合詞雖略。義乃具含。從古類皆含糊釋之。今依滿慈所問喻中所詳約義配合。詳之。法喻合明竟。</p>
<p style="margin-left:1em">三示不須滅二。</p>
<p style="margin-left:1em">一責以<span class='corr'>已</span>說不返。二示以欲滅不須。</p>
<p style="margin-left:1em">初<span class='note-inline'>(今於佛上起念。正同昔於覺上加明。前既<span class='corr'>已</span>說猶不能返。故責之也)</span>。</p>
</div>
<div class='div-orig'><p>自諸妄想展轉相因。從迷積迷以歷塵劫。雖佛發明猶不能返。</p>
</div>
<div class='div-commentary'><p style="margin-left:1em">承上起念緣佛。既同演若照鏡則無始動心明覺亦類此可知。蓋自諸動心明覺成立微細妄想。如是由細至麤次第生起。故云展轉相因。麤相既定則是迷<span class='corr'>已</span>成矣。由是<span class='corr'>已</span>成之迷而又展轉迷執以成三種相續。故云從迷積迷。相續既成輪轉無休。故云以歷塵劫。如是等義雖佛如來前<span class='corr'>已</span>為汝發明。觀汝何因有妄之問是猶未能返本還源。迷何深哉。</p>
<p style="margin-left:1em">二示以欲滅不須。</p>
</div>
<div class='div-orig'><p>如是迷因因迷自有。識迷無因妄無所依。尚無有生欲何為滅。</p>
</div>
<div class='div-commentary'><p style="margin-left:1em">如是者指滿慈羨佛悔<span class='corr'>已</span>問妄何因而言。言此雖今日之迷亦同無始之妄也。要知如是迷因非真別有。蓋因迷而不知是妄。乃自覺其有體。前云似有迷覺是也。識迷無因者。謂識得是迷則當體全空。豈復有因。前云識迷迷滅是也。妄無所依者。言今日之迷既爾無始之妄亦然。以此例彼則諸妄皆無所依矣。既無所依則無能生。能生既無所生何有。是知諸妄尚無有生欲將何者為滅而欲滅之。示不須滅竟。</p>
<p style="margin-left:1em">四應問結答。</p>
</div>
<div class='div-orig'><p>得菩提者。如寤時人說夢中事。心縱精明。欲何因緣取夢中物。況復無因本無所有。</p>
<p>○如彼城中演若達多。豈有因緣自怖頭走。忽然狂歇頭非外得。縱未歇狂亦何遺失。</p>
<p>○富樓那。妄性如是因何為在。</p>
</div>
<div class='div-commentary'><p style="margin-left:1em">初應問示妄。佛意以汝前問佛何因有妄。以為佛得菩提<span class='corr'>已</span>滅諸妄。必能說妄及妄因緣。要知得菩提者雖能說妄。亦如寤時之人說夢中事。本無所有。若更令說出何因有妄。雖佛智辯具足亦所不能。猶彼寤人。心縱精明。欲以何等因緣取夢中物而示人乎。是知欲滅諸妄不必求因。況復元來無因。以本無所有故。</p>
<p style="margin-left:1em">○如彼下就喻以明。上雖有喻但是法中帶言。此則仍就演若達多之喻而發明之。豈有因緣自怖頭走者。正明狂走無緣喻諸妄無因。何以見其狂走無緣以忽然狂歇頭非外得故。不惟狂歇。縱於未歇狂時頭亦可曾遺失。據此則真本無失。前之所謂遭妄受淪者亦妄計耳。</p>
<p style="margin-left:1em">○富摟下結答無因。妄性如是者謂妄性本無。如我所說如是。因何為在者謂妄且不有況夫更推其因。自應無在。正釋無因竟。</p>
<p style="margin-left:1em">二結示頓悟二。</p>
<p style="margin-left:1em">一法說。二喻明。</p>
<p style="margin-left:1em">初。</p>
</div>
<div class='div-orig'><p>汝但不隨分別世間業果眾生三種相續。三緣斷故三因不生。則汝心中演若達多狂性自歇。歇即菩提。勝淨明心本周法界。不從人得。</p>
<p>○何藉劬勞肯綮脩證。</p>
</div>
<div class='div-commentary'><p style="margin-left:1em">初教以頓悟之方。汝但不隨等者謂不必更求妄因。但自不隨於妄可也。分別即六麤中前五。世間業果眾生等即六麤中後一。合此六麤能起殺盜淫業是為三者之緣。若但能不隨則麤相既除而三者之生緣斷矣。三因即指細相。以細相中具含殺盜婬種是為三者之因。因必藉緣方得生起。故曰三緣斷故三因不生。如世五穀種子必假水土為緣。設無水土則雖種不芽也。達多狂性即指一念妄動。以是根本無明最初生相故。自歇者不待用力。自然歇滅。如種既不芽置之則生性自壞故。但離妄念即如如佛。故云歇即菩提。菩提即是佛心。超出一切曰勝。離諸惑染曰淨。具足智照曰明。體萬法而無遺曰本周法界。非佛祖之外傳曰不從人得。</p>
<p style="margin-left:1em">○末二句結顯不須勤求。言既不從人得則本來是佛。不涉功勳故云何藉劬勞云云。肯綮出莊子。彼養生主篇云。技經肯綮之未甞。吳興曰。骨間肉曰肯。筋肉結處曰綮。依管見作勞筋苦骨剋苦脩行之義。愚謂肯指無明謂斷之如析骨間肉也。綮指煩惱謂斷之如理筋肉結也。大意即是何須劬勞斷妄如肯如綮妄脩妄證為哉。</p>
<p style="margin-left:1em">二喻明。</p>
</div>
<div class='div-orig'><p>譬如有人於自衣中繫如意珠。不自覺知。</p>
<p>○窮露他方乞食馳走。雖實貧窮珠不曾失。</p>
<p>○忽有智者指示其珠。所願從心致大饒富。方悟神珠非從外得。</p>
</div>
<div class='div-commentary'><p style="margin-left:1em">初喻本有不覺。有人總喻凡小。正脈云。衣喻三緣顛倒分別。三因微細流念及狂性根本無明。重重包裹之相。珠喻菩提勝淨明心。由此枝末與根本無明重重包裹。故雖有而不覺也。</p>
<p style="margin-left:1em">○窮露下喻迷之非失。正脈云。纏空而乏於妙用曰窮。滯有而無所退藏曰露。空有二皆邊地故如他方。求人天樂取偏小益猶乞食馳走。萬妄交馳一真宛在。猶雖貧珠在。所謂縱未歇狂亦何遺失是也。</p>
<p style="margin-left:1em">○忽有下喻悟之非得。吳興曰。佛如智者。教如示珠。正脈云。致大饒富喻本周法界。末二句喻不從人得也。愚謂不從人得乃明其本自現成。無勞修證。是知圓人脩行唯重頓悟。正脈云。如其悟未大徹而妄撥事脩。自成陷墜亦愚惑之甚也。釋滿慈執妄有因疑竟。</p>
<p style="margin-left:1em">二釋阿難執真成自疑二。</p>
<p style="margin-left:1em">一阿難執佛語而疑真成自。二如來明非自而教以漸脩。</p>
<p style="margin-left:1em">初二。</p>
<p style="margin-left:1em">一躡現說以申疑。二約背昔以陳請。</p>
<p style="margin-left:1em">初。</p>
</div>
<div class='div-orig'><p>即時阿難在大眾中頂禮佛足。起立白佛。世尊現說殺盜婬業三緣斷故三因不生。心中達多狂性自歇。歇即菩提不從人得。斯則因緣皎然明白。云何如來頓棄因緣。</p>
</div>
<div class='div-commentary'><p style="margin-left:1em">即時者即於佛答滿慈時也。滿慈之疑方了。阿難之疑又興。故於眾中立白。現說者通指前科中汝<span class='corr'>但</span>不隨等語。殺盜淫業以六麤為緣。以三細為因。六麤既除。而三細無用。故曰三緣斷故三因不生。三細無用而無明自灰。故曰心中達多狂性自歇。此諸妄俱滅也。妄滅真現故曰歇即菩提。不從人得句義攝何藉劬勞。肯綮脩證之語。以人尚不須。自無煩脩證矣。斯之一字乃總牒前語。如云若依此說也。阿難意以若依此說乃因緣妄滅而得菩提。則因緣之義豈不皎然明白。然因緣之理既成云何如來又要頓棄因緣。而說不從人得何藉劬勞等耶。</p>
<p style="margin-left:1em">二約背昔以陳請。</p>
</div>
<div class='div-orig'><p>我從因緣心得開悟。世尊。此義何獨我等年少有學聲聞。今此會中大目犍連及舍利弗須菩提等。從老梵志聞佛因緣發心開悟。得成無漏。</p>
<p>○今說菩提不從因緣。則王舍城拘舍棃等所說自然成第一義。</p>
<p>○唯垂大悲開發迷悶。</p>
</div>
<div class='div-commentary'><p style="margin-left:1em">初敘因緣成益。我從因緣心得開悟者。由聞因緣之法發明初果道也。世尊此義等。乃極顯此因緣不可背故。其意以若獨我等。因之開悟尚不足重。以我等生年尚少果在有學法或淺近。此義不爾故云何獨等也。今此會中指老年無學者說。大目犍連等略舉三人。餘以等字該之。此等皆先依邪師習外道法。故云從老梵志。如舍利目連。先師沙然梵志。餘可例知。聞佛因緣句約捨邪歸正時說。與上句稍欠眉目。中間略斷一斷讀之則不混矣。佛初成道。為破無因及與邪因。與其說正因緣故得聞也。但聞該多眾。或親從佛聞。或展轉傳聞。皆得言聞故。發心有二。一發心出家。二發心出界。開悟者開悟四諦法也。依之斷見思惑證無學道故曰得成無漏。是則老年無學亦由因緣成益。而因緣豈可遽背乎哉。</p>
<p style="margin-left:1em">○今說下明今說背昔。上云歇即菩提等即是不從因緣義也。則王舍城等。不惟顯其背昔兼恐濫於邪故。拘舍棃外道名也。舉一該類故置等言。說自然者以是其所宗故。然因緣自然相待而立。因緣既非極旨自然乃為勝說。是彼反成第一義諦。夫豈可乎。</p>
<p style="margin-left:1em">○唯垂二句求大悲開發。開謂開岐二之迷。發謂發混一之悶也。阿難執佛語而疑真成自竟。</p>
<p style="margin-left:1em">二如來明非自而教以漸脩。<span class='note-inline'>(良以理由頓悟。事必漸修。設或執漸修而迷頓悟。塵劫終無實果。若乃執頓悟而迷漸修任說總成狂解。故世尊前釋滿慈之疑惟重頓悟。今開阿難之惑尤重漸修。其猶良醫用藥。消補隨時。則世無不活之人。而遇皆可治之症。至後選根直入歷位曲成即頓悟漸修之明證也)</span>二。</p>
<p style="margin-left:1em">一正明非自。二結勵漸脩。</p>
<p style="margin-left:1em">初<span class='note-inline'>(文中雖兼破因緣佛意惟是破其自然。科從正立故)</span>三。</p>
<p style="margin-left:1em">一牒執斥理。二喻明非自。三應求結示。</p>
<p style="margin-left:1em">初。</p>
</div>
<div class='div-orig'><p>佛告阿難。即如城中演若達多狂性因緣若得滅除。則不狂性自然而出。</p>
<p>○因緣自然理窮於是。</p>
</div>
<div class='div-commentary'><p style="margin-left:1em">初牒其所執。欲釋其疑故告之也。即如者仍就喻言。達多狂性即是無明。能障菩提故稱因緣。若得滅除者達妄本空。此即牒前所執三緣斷故三因不生狂性自歇義也。不狂性即是菩提。妄滅即真故云自然而出。此即牒前所執歇即菩提不從人得義也。</p>
<p style="margin-left:1em">○末二句就疑斥理。佛意以我說狂性因緣本非因緣。我說歇即菩提亦非自然。汝等不知乃以因緣自然。妄理推窮於是何其謬之甚也。</p>
<p style="margin-left:1em">二喻明非自三。</p>
<p style="margin-left:1em">一喻菩提非自。二喻無明非自。三喻本覺非自。</p>
<p style="margin-left:1em">初二。</p>
<p style="margin-left:1em">一正喻菩提非自。二兼以喻防轉計。</p>
<p style="margin-left:1em">初。</p>
</div>
<div class='div-orig'><p>阿難。演若達多頭本自然。本自其然無然非自。何因緣故怖頭狂走。</p>
</div>
<div class='div-commentary'><p style="margin-left:1em">仍以喻明者取易顯其非也。前以<span class='corr'>己</span>頭喻自心之佛。此喻菩提。以自心之佛即菩提故。喻中若謂頭本自然則應本自其然無有變易。此是正明下句反顯。無然者無是理也。既無是理則非是自。反顯是自者必然無有變易。法中菩提亦爾。果是自然亦應本自其然無有變易。若爾則一切眾生不應遭妄受淪。故仍就喻中以何因緣故怖頭狂走為難。以滿慈自悔遭妄受淪。正同達多怖頭狂走事故。法喻合顯而菩提非自然明矣。</p>
<p style="margin-left:1em">二兼以喻防轉計。</p>
</div>
<div class='div-orig'><p>若自然頭因緣故狂。何不自然因緣故失。本頭不失狂怖妄出。曾無變易何藉因緣。</p>
</div>
<div class='div-commentary'><p style="margin-left:1em">恐聞前喻轉計菩提屬於因緣。如彼自然之頭有因緣故亦可成狂。故世尊以此防之。佛意以若謂自然之頭因緣故狂者。及至狂心歇時何不并自然之頭因緣故失。今見其狂心歇處本頭不失。明知其狂怖妄出曾無變易於頭。是頭何藉因緣有哉。菩提亦爾。諸妄滅盡本自現成。並非藉因緣而有。若必捨自然而就因緣。其猶出囿入網終非解脫之計耳。喻菩提非自竟。</p>
<p style="margin-left:1em">二喻無明非自。</p>
</div>
<div class='div-orig'><p>本狂自然。本有狂怖。未狂之際狂何所潛。</p>
</div>
<div class='div-commentary'><p style="margin-left:1em">由前佛答滿慈明妄無因。恐阿難不達又執無明屬於自然。故以本狂自然為喻。其意以本狂喻無明也。喻中若執本狂為自然者則是達多本有狂怖之性。試問其未狂之際狂性何所潛藏。想必無是事。法中無明亦爾。若自然者則是眾生本有妄性。當其一念未起時妄性何所潛藏。想必無是理。法喻合顯明知無明非自然矣。</p>
<p style="margin-left:1em">三喻本覺非自。</p>
</div>
<div class='div-orig'><p>不狂自然。頭本無妄何為狂走。</p>
</div>
<div class='div-commentary'><p style="margin-left:1em">恐聞前喻轉計本覺自然。然本覺與菩提無二前<span class='corr'>已</span>明其非自。今復重執故以不狂自然等防之。不狂者未狂時性。喻本覺也。然未狂之時頭本自如。故云無妄。喻在本覺時菩提本真。非有為也。此且就喻按定。下乃顯其非自。言不狂果是自然不應成狂。既不成狂而本頭無妄。乃何為無狀狂走。喻本覺果是自然不應成迷。既不成迷而菩提宛在。乃何為無端迷淪。法喻合顯明知本覺非自然矣。<span class='note-inline'>(問。上喻菩提非自<span class='corr'>己</span>足釋阿難之疑。而其次又喻無明非自本覺非自者何所取義耶。答。自然外計破須破盡。無明為生妄之源。本覺為證真之基。此既非自則一切皆非自耳)</span>喻明非自竟。</p>
<p style="margin-left:1em">三應求結示。</p>
</div>
<div class='div-orig'><p>若悟本頭識知狂走。因緣自然俱為戲論。是故我言三緣斷故即菩提心。</p>
</div>
<div class='div-commentary'><p style="margin-left:1em">滿慈執妄有因。阿難疑真濫自。皆由不悟本頭不失未知狂走是妄。若果悟得本頭識知狂走。則滿慈所執因緣阿難所疑自然俱為戲論。都無實義。此則正銷阿難之現疑。兼防滿慈之又執。以待自立因。勢所必至耳。是故者以是二俱戲論之故。我言者指前佛答滿慈之言。三緣斷故即菩提心正二皆不許之語。以故字顯非自然。即字顯非因緣。前以阿難不達故字之義以無因而欲立自然。後恐滿慈不達即字之義對非自而又執因緣。故仍以二語結示。令深思而自會之耳。正明非自竟。</p>
<p style="margin-left:1em">二結勵漸脩三。</p>
<p style="margin-left:1em">一承前開發。二正為策勵。三取例斥責。</p>
<p style="margin-left:1em">初<span class='note-inline'>(謂開發增修進趣之行。為下䇿勵之端也)</span>。</p>
</div>
<div class='div-orig'><p>菩提心生生滅心滅此但生滅。滅生俱盡無功用道。</p>
<p>○若有自然如是則明自然心生生滅心滅此亦生滅。無生滅者名為自然。</p>
<p>○猶如世間諸相雜和成一體者名和合性。非和合者稱本然性。本然非然。和合非合。合然俱離離合俱非此句方名無戲論法。</p>
</div>
<div class='div-commentary'><p style="margin-left:1em">初遣悟入脩。上云歇即菩提是頓悟菩提之心。名為菩提心生。乘此心力。漸以伏除二障現行麤相生滅之心名為生滅心滅。謂現行麤生滅心從此滅也。按終教位當初住至七。以終教信位伏現。入初住則煩惱現行先除。至七住而所知現行並盡故。此但生滅者以此但是待生言滅。依然是生滅心耳。乘此心力進以伏除二障種子細相生滅之心名為滅生俱盡。謂種子細相生滅心亦俱盡也。按終教位當初向至十。以終教行位伏種。入初向則二障麤種先除。至十向則二障細種並盡故。自此任運伏習故曰無功用道。</p>
<p style="margin-left:1em">○若有下遣分入滿。若猶似也。以上云無功用道似有自然義故。依如是義則發明有箇自然心生。乘此心力進以伏除習氣。最細生滅之心名為生滅心滅。謂習氣最細生滅心亦復滅也。按終教位當十地等初。以終教四加伏習。十地中地地斷習一分入等覺初心。則十一分盡。而言此亦生滅者。以微細念相猶未盡故。乘此初心進斷佛地習氣一分是為無生滅者。謂最後微細念相亦無也。按終教位當等覺後心任運成佛。無復留礙故曰名為自然。</p>
<p style="margin-left:1em">○猶如下遣待入絕。諸相雜合成體者如眾藥合而為丸。喻上兩重生滅。以生滅成位。如彼眾藥為丸者無異故云名和合性。非和合者如藥盡丸亦成空。喻上兩重自然。以自然成位。如彼藥盡丸空者無異故曰稱本然性。本然非然等即就喻以拂遣也。言上云歇即菩提似有本然之義。而菩提心生生滅心滅則上之本然者非本然矣。次云此但生滅似有和合之義。而滅生俱盡。則次之和合者非和合矣。合然俱離句又躡跡以重遣也。言上云滅生俱盡無功用道又似有本然之義。而自然心生生滅心滅。是又本然者亦復離也。次云此亦生滅又似有和合之義。而無生滅者名為自然。是又和合者亦復離也。統此二離故云合然俱耳。離合俱非句乃待絕而情盡也。言上云無生滅者名為自然。猶似有離因合果之義。然有離有合亦是對待。若並此離合俱非則對待盡矣。按終教位當妙覺。以終教妙覺現種習盡。即妄皆真。後更無位。無可離亦無可合故。對待既絕。一切和合因緣不和合自然等種種虗妄情計皆不能及。故云無戲論法。<span class='note-inline'>(問。此經亦兼頓圓何故判位唯取終教。答。以此經在般若會之後半接漸入頓。接終入圓。以為法華受記機故)</span>承前開發竟。</p>
<p style="margin-left:1em">二正為策勵三。</p>
<p style="margin-left:1em">一不脩無益。二徒聞無功。三就事策勵。</p>
<p style="margin-left:1em">初。</p>
</div>
<div class='div-orig'><p>菩提涅槃尚在遙遠。非汝歷劫辛勤修證。雖復憶持十方如來十二部經清淨妙理。如恒河沙秪益戲論。</p>
</div>
<div class='div-commentary'><p style="margin-left:1em">上云三緣斷故即菩提心。是悟證非脩證。按終教惟齊信位。去妙覺果猶隔四十五位。<span class='note-inline'>(謂住行向加地等也)</span>故云菩提涅槃尚在遙遠。非者反顯詞。汝者面訓語。歷劫者從此向去。更歷多劫。辛勤修證者辛苦勤勞脩治現種習氣。證入賢聖等妙。如前重重遣立以至無戲論法是也。佛意以必得如此聞乃有益。若非如此縱多亦枉。故云雖復憶持云云。憶持者不惟能聞兼復能記。十方如來者不唯一佛所說。亦復能記諸佛所說。十二部經者不惟一經。亦復能記十二部經。清淨妙理者不唯小乘有漏麤顯理趣。亦復能記十二部中大乘無漏清淨微妙理趣。是則所憶所持重重無盡。不啻如恒河中沙矣。雖能如此亦不過徒資談柄。終無實效。故云秪益戲論。古德所謂說丈不及行尺者即此可見。</p>
<p style="margin-left:1em">二徒聞無功。</p>
</div>
<div class='div-orig'><p>汝雖談說因緣自然決定明了。人間稱汝多聞第一。以此積劫多聞熏習不能免離摩登伽難。何須待我佛頂神呪。</p>
</div>
<div class='div-commentary'><p style="margin-left:1em">上說阿難不脩無益。恐未心服還以其事取實。故言汝雖等也。談說因緣自然者現前之事。詞無更義不爽。故云決定明了。人間稱汝多聞者平日之聲。無能勝不可匹。故許名擅第一。佛意以雖能如此非關修證。以此乃是積劫以來多聞熏習力故。如法華中說。佛與阿難同於空王佛所發心。佛常勤精進。阿難常樂多聞等。可證此義。不能免離等者正顯其無功也。何須句何字疑是尚字。不然則義稍不接。講演時隨語變通。亦無不可。</p>
<p style="margin-left:1em">三就事策勵。</p>
</div>
<div class='div-orig'><p>摩登伽心淫火頓歇。得阿那含。於我法中成精進林。愛河乾枯令汝解脫。是故阿難。汝雖歷劫憶持如來秘密妙嚴。不如一日修無漏業。遠離世間憎愛二苦。</p>
</div>
<div class='div-commentary'><p style="margin-left:1em">一蒙呪力婬火頓歇。顯呪力能破障也。不惟淫歇兼得那含。顯呪力能成益也。阿那含小乘三果之名。此云不來。謂超斷見惑八十八使。頓斷欲界九思。再不來欲界生故。從此於佛法中進修無漏。歷斷上思故曰成精進林。林者一望無際。喻登伽此去精進不止於僅證四果<span class='corr'>已</span>也。愛河乾枯者愛即三界愛也。沒溺眾生猶如瀑河。登伽<span class='corr'>已</span>斷欲愛如瀑停水存。此去歷斷上二則並水亦枯矣。彼既離於愛纏此即免於鈎牽。故云令汝解脫。是故阿難等。乃承上登伽之事結告阿難。以示策勵之意。言汝雖歷劫以來。憶持十方如來秘密深奧之法。微妙嚴淨之理。不如一日發心進修無漏勝業。即能遠離憎愛二苦。彼登伽者將何從為難哉。又上但云愛此兼云憎者。以憎愛相對有愛必有憎故。憎苦會遇如阿難之與登伽。愛苦別離如登伽之與阿難。故二俱名苦。正為策勵竟。</p>
<p style="margin-left:1em">三取例斥責。</p>
</div>
<div class='div-orig'><p>如摩登伽宿為淫女。由神呪力銷其愛欲。法中今名性比丘尼。與羅睺母耶輸陀羅同悟宿因。知歷世因貪愛為苦。一念熏脩無漏善故。或得出纏。或蒙授記。如何自欺尚留觀聽。</p>
</div>
<div class='div-commentary'><p style="margin-left:1em">如摩登伽者取登伽為例。宿世即為淫女不止今生。顯愛欲之重神呪力能銷除。由於果發顯修證之驗。又銷愛者淫火頓歇。愛河乾枯。即破惡益。法中者於佛法中成精進林。即生善益。名性者得阿那含漸入覺性。即入理益。比丘尼者得入清眾。不受僧遣。即歡喜益。意顯神呪具四悉義故。與猶同也。羅睺母名耶輸陀羅。昔為佛婦。今亦出家為尼。一樣曰同。言性比丘尼亦與耶輸陀羅一樣悟得宿世之因。此分得宿命通也。從前未悟宿因任說貪愛為苦亦不自信。今以悟得乃能知之。歷世因謂無始以來。經歷多世受生死因也。由貪愛而致生死故曰為苦。一念熏脩者謂厭苦生離。頓起勝進之念。熏修上地定也。上地之定能斷上地之惑。故稱無漏善法。或者不定之詞。若得少為足則或得出纏。謂證四果出三界纏。若迴小向大則或蒙授記。謂發大心蒙佛授記。意顯將來未可定耳。夫耶輸久脩也。性尼初學也。以初學而齊久脩佛意惟是讚性尼。非是與耶輸並讚。思之。古德見此處有授記之言遂判此經在法華之後。且欲將或字易為即字。若果依彼則壞佛經矣。如何二句正斥責阿難之語。言女身垢穢非是法器。況性尼宿為淫女尤為下劣。而乃一念熏修將來未可限量。如何汝以堂堂丈夫。赫赫種姓。不務真修實證自欺自誑。尚爾淹留於目之所觀。耳之所聞。一味在文字語言中生知生解。豈下劣女子之不若乎。兼為釋疑竟。</p>
<p style="margin-left:1em">三眾發圓信。</p>
</div>
<div class='div-orig'><p>阿難及諸大眾。聞佛示誨疑惑銷除。心悟實相。身意輕安得未曾有。</p>
<p>○重復悲淚頂禮佛足。長跪合掌而白佛言。無上大悲。清淨寶王。善開我心。能以如是種種因緣方便提獎。引諸沈冥出於苦海。</p>
</div>
<div class='div-commentary'><p style="margin-left:1em">初信悟慶快。阿難大眾總該法會也。聞佛示誨者。既聞圓彰三藏之示復聞頓悟漸修之誨故疑惑銷除。心悟實相者實相即是無戲論法。亦即一心三如來藏。良以空如來藏和合非合。不空如來藏本然非然。空不空如來藏合然俱離。唯是一心離合俱非。超出一切虗妄分別顛倒戲論。故總以實相稱之。是知十番顯見之後。七大周徧之前。雖出實相之名。未是圓滿之號。如勺海示人一滴亦言海也。然實相既即三如來藏。而圓彰之後不即開悟者。皆以滿慈疑妄有因。阿難執真成自。一為事礙。一為理障。尚未自信何由開悟。今以如來示頓悟而銷滿慈之疑。明漸脩而除阿難之惑。舉眾咸聞故得疑惑銷除。從心信悟。身意輕安者。知妄無因不為事礙。則頓覺身輕了真非自。不為理障。則頓覺心安。雖非真悟而斯等圓信亦惟今日始發。故云得未曾有。古德於此即許真悟。愚謂若果真悟。則下之華門無庸更請矣。故知上但隨語生信。而經言悟者。以自是始知自心有如來密因義故。</p>
<p style="margin-left:1em">○重復下悲禮稱謝。信悟既深愈覺佛恩難報。故致悲淚。言重復者對前四番言之。禮足長跪者就此科唯是謝前。望下文亦兼請後。無上大悲者就佛至極之悲。清淨寶王者喻佛真淨之慈。真淨無染故曰清淨。利樂自在故曰寶王。善開我心者善銷微細沈惑。開發本元心地。是稱佛以真淨之慈能與真淨之樂也。能以因緣等者舉事設權。提持獎勸是稱佛以至極之悲能拔至極之苦也。因緣如演若迷頭登伽銷愛耶輸知因等。重疊舉之故云種種。是皆如來觀機逗教因病設方故又以方便稱之。提獎者如狂心即歇歇即菩提。明是向上提持。至歷劫憶持不如一日真修。却又從容獎勸。無非引接沈淪凡夫冥寂二乘出二死之苦海。到二嚴之彼岸。洵哉如來眉毛拖地之恩億劫難酬矣。從滿慈質疑以來。至此說法復為一周名搜細罄圓周。合前周即阿難所請奢摩他也。按常途奢摩他翻為止。以寂靜為義。今經自阿難請定以來。銷倒想除細惑究極而至於離合俱非乃真寂靜也。圓覺疏釋為泯相澄神。葢泯相即同止義。而今經中顯見性示藏心究極而至於無戲論法乃真澄神也。正脈云。全取正因佛性。略兼了因而為奢摩他體。蓋正因佛性即是如來藏體。而阿難等聞法信悟。即略兼了因義也。題中如來密因義統乎此。總結大科開示奢摩成信分竟。</p>
<p style="margin-left:1em">二開示三摩成解分二。</p>
<p style="margin-left:1em">一選根直入。二道場加行。</p>
<p style="margin-left:1em">初三。</p>
<p style="margin-left:1em">一阿難喻屋求門。二佛示二門深入。三會眾承示獲益。</p>
<p style="margin-left:1em">初三。</p>
<p style="margin-left:1em">一領音述責。二說喻申情。三請示佇教。</p>
<p style="margin-left:1em">初。</p>
</div>
<div class='div-orig'><p>世尊。我今雖承如是法音。知如來藏妙覺明心徧十方界。含育如來十方國土。清淨寶嚴妙覺王剎。</p>
<p>○如來復責多聞無功不逮脩習。</p>
</div>
<div class='div-commentary'><p style="margin-left:1em">初承領法音。如是法音通指前來所說。雖承者顯未全領也。雖未全領於中亦有微解。故云知如來藏等。妙覺明心徧十方界。即前說空不空藏後防難生信中義。以前云惟妙覺明圓照法界。由此解得心徧十方。既心徧十方。則化佛化土報佛報土唯心含容。惟心懷育。故云含育如來等。如來指變化身。十方國土指變化土。妙覺王指實報身。所依剎指實報土。身具萬德土聚七珍故以清淨寶嚴稱之。</p>
<p style="margin-left:1em">○如來下述前責斥。前云人間稱汝多聞第一以此積劫多聞熏習不能免離摩登伽難。是責以多聞無功也。又云汝雖歷劫憶持如來秘密妙嚴不如一日脩無漏業。遠離世間憎愛二苦。是責以不逮脩習也。</p>
<p style="margin-left:1em">二說喻申情<span class='note-inline'>(纔知心徧微覺有益。復聞勵責依然無憑。欲期真悟故說喻以申情也)</span>。</p>
</div>
<div class='div-orig'><p>我今猶如旅泊之人忽蒙天王賜與華屋。雖獲大宅要因門入。</p>
</div>
<div class='div-commentary'><p style="margin-left:1em">阿難尚在有學故自以旅泊喻之。以旅泊乃未到家鄉者也。佛云菩提涅槃尚在遙遠可證此義。天王者奉天承運為帝為王。如春秋稱周天子為天王。用以喻佛為諸法中王故。賜與華屋者喻示以藏心。以華屋文質交成可喻藏心體用圓融義故。如此之示實出望外。故喻以忽蒙。謂不期而蒙賜也。雖獲大宅要因門入者。喻雖知心徧要假觀門悟入。蓋自知多聞無功。請觀門求悟入勵真修耳。</p>
<p style="margin-left:1em">三請示佇教。</p>
</div>
<div class='div-orig'><p>唯願如來不捨大悲示我在會諸蒙暗者捐捨小乘。畢獲如來無餘涅槃本發心路。令有學者從何攝伏疇昔攀緣得陁羅尼入佛知見。</p>
<p>○作是語<span class='corr'>已</span>五體投地。在會一心佇佛慈旨。</p>
</div>
<div class='div-commentary'><p style="margin-left:1em">初請求指示。不得觀門悟入涅槃無路可修。不得大悲接引蒙暗無由得明。故惟願如來不捨大悲。示在會等。且為無學人請。以下有有學對故。蔽於權宗曰蒙。昧於實理曰暗。捐捨句令棄小心。畢獲等令成大志。如來無餘者揀非二乘無餘。以彼唯離分段。此則兼盡變易。而云畢獲者期在畢竟獲得。雖期在畢竟獲得而行遠自邇。故且求本發心路。本謂因地。路指觀門。是知下之耳根圓通即因地發心之巨關也。令有學等次為有學人請。無學<span class='corr'>已</span>斷見思但須迴心。有學攀緣正熾故問從何攝伏。攝伏云者謂收攝治伏。未起者不令起。<span class='corr'>已</span>起者速令滅故。攀緣即指六識。然見思二惑雖皆六識為體。而疇昔攀緣似乎別約思分。以思分任運無始與俱故。陁羅尼釋見二卷剖妄出真文中。彼云將欲敷演。此乃請求必得。是知前分三如來藏即正為敷演。下之選根直入乃教以必得也。既得此<span class='corr'>已</span>。即眾生知見成佛知見。義言入耳。</p>
<p style="margin-left:1em">○作是下禮佛佇教。在會一心。大眾望同也。佇佛慈旨敬候示教也。阿難喻屋求門竟。</p>
<p style="margin-left:1em">二佛示一門深入四。</p>
<p style="margin-left:1em">一分門以定二義。二驗證以釋二疑。三綰巾以示倫次。四冥授以選本根。</p>
<p style="margin-left:1em">初二。</p>
<p style="margin-left:1em">一為機標示。二徵起釋成。</p>
<p style="margin-left:1em">初。</p>
</div>
<div class='div-orig'><p>爾時世尊。哀愍會中緣覺聲聞於菩提心未自在者。及為當來佛滅度後末法眾生發菩提心開無上乘妙修行路。</p>
<p>○宣示阿難及諸大眾。汝等決定發菩提心。於佛如來妙三摩提不生疲倦。應當先明發覺初心二決定義。</p>
</div>
<div class='div-commentary'><p style="margin-left:1em">初經家敘置。會中緣覺聲聞偏指不定性者。以其小習未革大志難定故為世尊哀愍。於菩提心未自在者正見其是不定性也。謂雖<span class='corr'>已</span>發心遇緣便退。全無自由分故。此敘正為現在。及為下敘兼為當來。佛滅無依<span class='corr'>已</span>可哀憐。末法根鈍猶堪愍傷。況夫發菩提心難進易退。故聖心亦及之也。無上乘指所趣之果。即上云無餘涅槃。妙修行路指能趣之因。即上云本發心路。又圓通皆為脩路。妙字惟取耳門。以耳根圓通超二十四聖而獨妙故。是路一開涅槃可陟。故云無上乘路也。</p>
<p style="margin-left:1em">○宣示下如來審示。示阿難及大眾。且指現在機言。汝等二字亦兼未來。以上科經家所敘機通現未故。決定發菩提心者。謂誓取菩提不退轉也。三摩不生疲倦者。謂精修耳門無中止也。是知三摩提乃諸定通名。揀以妙字則是阿難所請之三摩耳。又妙字<span class='corr'>已</span>揀餘門。佛如來三字仍顯但是修路。以耳門三昧為十方薄伽梵一路涅槃門故。此方審定因心下乃標示義門。應當先明者不明則錯亂修習終無實果。故儒典云。知所先後則近道矣。發覺初心即是發菩提之初心。以覺字梵言為菩提故。初心不決中途多舛故開二決定義。義言決定者。謂初心依之決定而不可易故。</p>
<p style="margin-left:1em">二徵起釋成二。</p>
<p style="margin-left:1em">一徵起。二釋成。</p>
<p style="margin-left:1em">初。</p>
</div>
<div class='div-orig'><p>云何初心二義決定。</p>
</div>
<div class='div-commentary'><p style="margin-left:1em">云何者徵問義。謂徵問阿難云何初發心人有二種義。應決定依之耶。</p>
<p style="margin-left:1em">二釋成二。</p>
<p style="margin-left:1em">一決定以因同果澄濁頓入涅槃義。二決定從根解結脫纏頓入圓通義。</p>
<p style="margin-left:1em">初二。</p>
<p style="margin-left:1em">一教以以因同果。二示以澄濁入涅。</p>
<p style="margin-left:1em">初<span class='note-inline'>(正脈云。以因同果便是第一決定之宗。澄濁入涅便是此宗之趣。宗先趣後故初明宗)</span>三。</p>
<p style="margin-left:1em">一就喻令審因心。二反顯要同果覺。三例明異同二相。</p>
<p style="margin-left:1em">初。</p>
</div>
<div class='div-orig'><p>阿難。第一義者汝等若欲捐捨聲聞修菩薩乘入佛知見。應當審觀因地發心與果地覺為同為異。</p>
</div>
<div class='div-commentary'><p style="margin-left:1em">第一義者句牒所標門。若欲捐捨等定所發心。欲者願樂。即發心義。捐棄也。發心棄捨聲聞脩菩薩乘。即是迴小向大。入佛知見。即是漸臻極果。教以應當審觀者恐因差果謬故。因地心謂因地發行之心。果地覺謂果地取證之覺。因心若同果覺如依金作器。因心若異果覺如蒸砂作飯。為同為異是須審詳觀察。</p>
<p style="margin-left:1em">二反顯要同果覺。</p>
</div>
<div class='div-orig'><p>阿難。若於因地以生滅心為本修因。而求佛乘不生不滅無有是處。</p>
</div>
<div class='div-commentary'><p style="margin-left:1em">生滅心指六識心也。為本修因者作本地修因之心。佛乘即果地覺也。乘此成佛度生故云佛乘。其體真常故云不生不滅。無有是處者無有如是之處。用此反顯。正以見欲求佛乘須用不生滅心。乃有是處耳。</p>
<p style="margin-left:1em">三例明異同二相。</p>
</div>
<div class='div-orig'><p>以是義故。汝當照明諸器世間可作之法皆從變滅。阿難。汝觀世間可作之法誰為不壞。</p>
<p>○然終不聞爛壞虗空。何以故。空非可作由是始終無壞滅故。</p>
</div>
<div class='div-commentary'><p style="margin-left:1em">初例明異相。以是義故者。謂以是生滅為因不得佛乘之故。汝當照明者。應當照例發明以辨生滅心與不生滅心也。諸器世間例六處識心。對境斯現。故以可作例之。離境便無故以從滅例之。令觀可作之法誰為不壞者。恐其不信教以自悟。悟得可作之法終竟有壞。便知六處識心生滅無常。決然不可用故。</p>
<p style="margin-left:1em">○然終下例明同相。虗空例根性。根性常住故以不聞爛壞例之。徵意可知。空非可作等例根性不藉緣生。由是從於無始。乃至盡際。其性常住無有生滅。據此則欲取因心捨此無所從矣。教以以因同果竟。</p>
<p style="margin-left:1em">二示以澄濁入涅三。</p>
<p style="margin-left:1em">一結色成根。二漸現濁相。三詳示澄法。</p>
<p style="margin-left:1em">初。</p>
</div>
<div class='div-orig'><p>則汝身中堅相為地。潤濕為水。煖觸為火。動搖為風。由此四纏分汝湛圓妙覺明心。為視為聽。為覺為察。</p>
</div>
<div class='div-commentary'><p style="margin-left:1em">因心既定。進可澄濁。濁不自濁由根而興。故曰則汝身中云云。堅相為地者如骨肉爪齒等。潤濕為水者如涕淚血髓等。暖觸為火者如燥熱溫和等。動搖為風者如氣息運轉等。由此四纏者。謂由此四大和合互相纏結而成身相也。有身相則有根門。有根門則彼此各別。而性亦隨根各用。故曰分汝湛圓妙覺明心。心字即指賴耶。謂真妄和合之體。以未和妄時元自清淨周徧。故曰湛圓。雖<span class='corr'>已</span>和妄覺明猶自不失。故以妙稱也。為視者眼家見精。為聽者耳家聞精。為覺者鼻舌身三咸稱覺精。以同為合知故。為察者意家知精。今言察者顯是根性照察。揀意識分別知故。後云元依一精明分成六和合。即此科義也。</p>
<p style="margin-left:1em">二漸現濁相<span class='note-inline'>(結色成根。五陰<span class='corr'>已</span>具。自後依於五陰漸現五濁之相)</span>二。</p>
<p style="margin-left:1em">一總出濁相。二別示漸現。</p>
<p style="margin-left:1em">初。</p>
</div>
<div class='div-orig'><p>從始入終五疊渾濁。</p>
<p>○云何為濁阿難。譬如清水清潔本然。即彼塵土灰砂之倫本質留礙。二體法爾。性不相循。有世間人取彼土塵投於淨水。土失留礙。水亡清潔。容貌汩然。名之為濁。</p>
<p>○汝濁五重亦復如是。</p>
</div>
<div class='div-commentary'><p style="margin-left:1em">初總標五濁。謂眾生自結色成根<span class='corr'>已</span>來。從始則空見不分。入終而同異失準。合彼中間共有五疊渾濁之相。此識海所以不澄。而涅槃淨德終無由而證也。</p>
<p style="margin-left:1em">○云何下徵喻濁相。徵義可知。喻中清水喻純真之心。亦即涅槃果體。由來不染故以清潔本然喻之。倫類也。塵土灰砂之倫喻空見及四大四性等類。由來障蔽故以本質留礙喻之。循順也。二體者水與土等。一清一礙故曰性不相循。喻純真之心。與空見等真妄性異也。有世間人喻阿難及生。取土投水喻執妄亂真。既執妄亂真將必以妄為真。以真為妄。故以土失留礙水亡清潔喻之。汩然者混擾不定之相。容貌既爾故曰名之為濁。法中真妄雜亂宛同乎此。故為喻也。</p>
<p style="margin-left:1em">○末二句以法總合可知。</p>
<p style="margin-left:1em">二別示漸現五。</p>
<p style="margin-left:1em">一劫濁。二見濁。三惱濁。四生濁。五命濁。</p>
<p style="margin-left:1em">初。</p>
</div>
<div class='div-orig'><p>阿難。汝見虗空徧十方界。空見不分有空無體。有見無覺。相織妄成是第一重名為劫濁。</p>
</div>
<div class='div-commentary'><p style="margin-left:1em">既<span class='corr'>已</span>結色成根則有能見所見。能見以眼為首。所見以空為先。故以見空為劫濁體也。見空徧界者。不唯空徧而見亦徧也。空見俱徧故不可分。既不可分。則空即是見見即是空。空即是見則惟有空名而無空體。見即是空則惟有見名而無見覺。相織者有空無體是空織於見。有見無覺是見織於空。妄成者妄成一體眾生不知認為劫初之相。故曰是第一重名為劫濁。餘經劫濁以四濁集聚為體。人壽百歲時乃入。今則以空見相織為體。自結色成根後即入也。又餘經四為能濁。劫為所濁。今則劫為能濁。純真之性為所濁。以認劫亂性如以土投水故也。按後色陰破時即超劫濁。以無色則無空。無空則見無所織。故孤山云此濁依於色陰。</p>
<p style="margin-left:1em">二見濁。</p>
</div>
<div class='div-orig'><p>汝身現<span class='corr'>摶</span>四大為體。見聞覺知壅令留礙。水火風土旋令覺知。相織妄成是第二重名為見濁。</p>
</div>
<div class='div-commentary'><p style="margin-left:1em">首見虗空。次見自身。故曰汝身現<span class='corr'>摶</span>四大為體。<span class='corr'>摶</span>取也。謂現以圓湛妙覺明心。<span class='corr'>摶</span>取四大而為根身體也。根身既備則分開見聞覺知。和合水火風土。故以四性四大為見濁體也。壅令留礙者。謂四性本自融通。一為四大壅隔遂成留礙。如是不超色聽不出聲等是也。旋令覺知者。謂四大本自無情一為四性旋轉遂成覺知。如水覺有潤。火覺有煖等是也。相織者四性成礙。是性織於大。四大有覺。是大織於性。妄成者虗妄成就。眾生不知。依此立為身見。而為諸見之本。故曰是第二重名為見濁。餘經見濁以五利使為體。蓋見即是濁。今則性大相織為體乃真性之濁耳。按後受陰破時即超見濁。以無受即無<span class='corr'>摶</span>無<span class='corr'>摶</span>則性大不織。故孤山云。此濁依於受陰。</p>
<p style="margin-left:1em">三惱濁。</p>
</div>
<div class='div-orig'><p>又汝心中憶識誦習性發知見。容現六塵。離塵無相。離覺無性。相織妄成是第三重名煩惱濁。</p>
</div>
<div class='div-commentary'><p style="margin-left:1em">根有既備。妄想自生。故曰又汝心中憶識誦習。蓋心即六識。憶識誦習指六識中想。憶謂想過去境而生憶念。識謂想現前境而生識取。誦謂想未來境而生誦習。誦習者熟讀不忘而預待之也。性發知見者。謂六識之性發自六根。六根中但言知見者。舉後初攝中間故。容現六塵者。謂六識之容現於六塵。是知六識妄想外托塵現。離塵則無識相。內依根發離覺則無識性。離覺無性則性織於相。離塵無相則相織於性。如是虗妄成就。眾生不知依此起諸煩惱。故曰是第三重名煩惱濁。餘經煩惱濁以五鈍使為體。亦煩惱即濁。今則以性相相織為體。亦真性之濁也。按後想陰破時即超惱濁。以無想則六識無用。惟根與塵不成煩惱。故孤山云。此濁依於想陰。</p>
<p style="margin-left:1em">四生濁。</p>
</div>
<div class='div-orig'><p>又汝朝夕生滅不停。知見每欲留於世間。業運每常遷於國土。相織妄成。是第四重名眾生濁。</p>
</div>
<div class='div-commentary'><p style="margin-left:1em">有識心即墮生滅。故云又汝朝夕生滅不停。仁王經云。一念中有九十剎那。一剎那中有九百生滅。況復從朝至暮念念相續。故曰生滅不停。此即行陰亦名為業。知見指六識妄想顛倒知見。欲留世間者。留戀三界不求出離也。業運謂行陰密移四相迭更。遷於國土者。死此生彼改形易報也。然知見欲留如經之直。業運常遷如緯之橫。經緯相織妄成諸趣。眾生不知認為實有。故曰是第四重名眾生濁。餘經眾生濁但攬見慢果報為體。直約自相渾擾名濁。今則以識行相織為體。渾擾真性名濁也。按後行陰破時即超生濁。以無行則無生滅。無生滅則識想盡而輪轉息矣。故孤山云。此濁依於行陰。</p>
<p style="margin-left:1em">五命濁。</p>
</div>
<div class='div-orig'><p>汝等見聞元無異性。眾塵隔越無狀異生。性中相知用中相背。同異失準相織妄成。是第五重名為命濁。</p>
</div>
<div class='div-commentary'><p style="margin-left:1em">識想行業通依第八。故此科惟依第八體用而為命濁。見聞覺知本一精明。故云元無異性。此言八識體同。眾塵者六種塵相。隔越者隔別違越。如色惟可見。聲唯可聽等。第八識任運不意。對境分照。故云無狀異生。此言八識用異體同故。性中相知謂同一知覺也。用異故彼此互違。謂見非聞等也。用中相背不可言同。性中相知不可言異。故曰同異失準。謂言同言異俱不可以為準也。相織者謂同不可準則體織於用。異不可準則用織於體。妄成者虗妄成立。眾生不知執為命根。故曰是第五重名為命濁。餘經命濁以壽煖息三連持色心為體。亦唯自相渾擾名濁。今則以第八識體用相織為體。亦渾擾真性名濁也。按後識陰破時即超命濁。以無此識不能連持色心命根則斷。故孤山云。此濁依於識陰<span class='note-inline'>(此五濁中。古德多取四大六塵等合前灰土以四性六根等合前清水。然六根四性正是帶妄之見。取喻清水似與澄濁之文不合。今疏通以四性六根四大六塵等取喻灰土。却以本元自性取喻清水。是則五重起於淨心。正同清水混以沙土。真既非真。妄亦非妄。正同土失留礙。水亡清潔。目之曰濁不其然乎)</span>漸現濁相竟三詳示澄法二。</p>
<p style="margin-left:1em">一以法直示。二取喻合顯。</p>
<p style="margin-left:1em">初。</p>
</div>
<div class='div-orig'><p>阿難。汝今欲令見聞覺知遠契如來常樂我淨。應當先擇死生根本依不生滅。圓湛性成。</p>
<p>○以湛旋其虗妄滅生伏還元覺。得元明覺。無生滅性為因地心。</p>
<p>○然後圓成果地修證。</p>
</div>
<div class='div-commentary'><p style="margin-left:1em">初定欲示法。汝今欲令等先以定其欲樂。見聞覺知且渾言六根。尚未揀示識與性耳。遠契者懸相契合之義。然見聞覺知因心也。常樂我淨果德也。以因心而遠契果德則是以因同果。前既教之。今復審定。猶云汝今欲樂如此耶。欲樂如此不可不辯。故曰應當先擇死生根本。死生根本乃指六識。以是二根本中妄本。既屬生滅不契果德。故應擇而去之。圓湛性乃指根性。以是二根本中真本。既不生滅即同果覺。應當依而成之。成謂成就因地心也。</p>
<p style="margin-left:1em">○以湛下依法伏成。以湛二字著眼。言六根中性。雖以不生滅圓湛為名。其柰眾生位中猶為帶妄之見。與彼四大六塵諸識等織成濁相。欲取為因云何入手。故曰以湛。湛者不動義。謂直須不動。所謂眼不觀色耳不聽聲等是也。旋轉也。虗妄滅生。即指真見中一分妄見及四大六塵諸識等也。然湛字即是工夫。旋字即是效驗。言果能久湛便可以旋轉其虗妄滅生。下文所謂靜深不動沙土自沈。即喻此耳。伏還元覺者示以旋之分齊。言所謂旋其虗妄滅生者。非即能斷但不過暫伏二障現行。乍還元明覺性。下文所謂清水現前即喻此耳。得元明覺者自是得見元明覺性。所謂依本覺故而有始覺。是為真無生滅遠契佛德。故即教以用為因心。按終教位當信滿。以能雙伏二障現行故也。</p>
<p style="margin-left:1em">○然後句因圓果滿。十住除現。十行伏種。乃至等覺妙覺現種習盡。無妄可斷。無真可證。故曰圓成果地修證。下文所謂去泥純水即喻此耳。</p>
<p style="margin-left:1em">二取喻合顯。</p>
</div>
<div class='div-orig'><p>如澄濁水貯於靜器。</p>
<p>○靜深不動沙土自沈。清水現前名為初伏客塵煩惱。</p>
<p>○去泥純水名為永斷根本無明。明相精純一切變現不為煩惱。皆合涅槃清淨妙德。</p>
</div>
<div class='div-commentary'><p style="margin-left:1em">初喻定欲示法。言阿難欲令見聞覺知遠契常樂我淨。即如有人欲澄濁水也。擇去死生根本依不生滅性成。即如以水離動搖處貯於靜器也。</p>
<p style="margin-left:1em">○靜深下喻依法伏成。言果能以湛自可旋其虗妄滅生。伏還元覺。即如靜深不動沙土自沈。清水現前也。得元明覺為因地心。位當信滿。雙伏二障現行故曰名為初伏客塵煩惱。按初卷顯見不動科中。客塵喻見思煩惱。今乃喻二障現行。以現行不停。如客如塵故也。</p>
<p style="margin-left:1em">○去泥下喻因圓果滿。言既得因心漸次伏除。乃至現種習盡圓滿果地修證。即如去泥純水也。無妄不盡故曰名為永斷根本無明。無真不圓故曰明相精純。倒駕慈航。還度眾生。一切神通變現。如貪瞋癡等不為煩惱。其猶以金作器器器皆金。故云皆合涅槃清淨妙德。總結前來決定以因同果澄濁頓入涅槃義竟。</p>
<p style="margin-left:1em">二決定從根解結脫纏頓入圓通義二。</p>
<p style="margin-left:1em">一教以從根解結。二示以脫纏入圓。</p>
<p style="margin-left:1em">初<span class='note-inline'>(正脈云。從根解結便是第二決定之宗。脫纏入圓便是此宗之趣。亦初明宗)</span>三。</p>
<p style="margin-left:1em">一叮欲令以審詳。二反顯要當知處。三正明決定從根。</p>
<p style="margin-left:1em">初。</p>
</div>
<div class='div-orig'><p>第二義者。汝等必欲發菩提心於菩薩乘生大勇猛。決定棄捐諸有為相。應當審詳煩惱根本。此無始來。發業潤生誰作誰受。</p>
</div>
<div class='div-commentary'><p style="margin-left:1em">第二義者句牒所標門。汝等下叮所發心。准前第一義中云捐捨聲聞。此云發菩提心。然捐捨聲聞即是發菩提心。但前云若欲。是方以審定。此云必欲乃重為叮囑。殆恐其發心不真旋發旋悔也。又前云修菩薩乘。此云於菩薩乘生大勇猛。復恐其立志不堅旋修旋退也。又前云入佛知見此云棄捐有為。以欲入佛知佛見須是棄捐有為。故益以決定之言。其諄切叮嚀之意<span class='corr'>已</span>可見矣。古德云。不是劒客休贈劒。為其無用也。今如來先叮發心。後示解結之方。殊教不浪施耳。應當下令審結處。言欲捐有為須離煩惱。欲離煩惱須絕根本。故教以應當審詳。煩惱即枝末無明。根本即最初生相。最初生相和合於八識之中。結縛於六根之內。能生枝末故以根本稱之。此指枝末無明。若論枝末亦該所知。今對阿難。就其功能顯著且約煩惱言之。從無始來有二功能。一發業。二潤生。發業如因緣中過去無明。現在愛取。潤生如投胎時異見成憎。同想成愛。誰作誰受者正以詰其根本。言此發業潤生二種煩惱。竟是誰之作使。誰所容受。其意皆指六根中性。但不肯明明道破俟其自悟耳。</p>
<p style="margin-left:1em">二反顯要當知處。</p>
</div>
<div class='div-orig'><p>阿難。汝修菩提若不審觀煩惱根本。則不能知虗妄根塵何處顛倒。處尚不知云何降伏。取如來位。</p>
<p>○阿難。汝觀世間解結之人不見所結。云何知解。</p>
<p>○不聞虗空被汝隳裂。何以故。空無相形無結解故。</p>
</div>
<div class='div-commentary'><p style="margin-left:1em">初法說。承上必欲教以審詳者。由汝決定發心為修菩提人也。修菩提人必要斷除煩惱。欲斷煩惱必先究其根本。故示以若不審觀云云。然根塵雖同稱虗妄而顛倒起處在根。佛不明說但教以審觀二處。究從何處起於顛倒。蓋顛倒即是煩惱。何處即是究根。是須審觀乃知。故以若不審觀等而反顯之。又以斷除煩惱。勢如討賊必先擣其窩巢。滅其主使。令其無所依仗。無所留藏。則自殞自散不伏而伏。是須知處乃能。故以處尚不知云何降伏而反顯之。取如來位者。根盡惱除菩提可以立證。亦如寇平疆靜可南面稱孤矣。</p>
<p style="margin-left:1em">○汝觀下舉喻。世間解結之人即喻修菩提人也。修菩提人勢必斷除煩惱。故以解結喻之。不見所結謂不見所結起處。喻處尚不知云何知解。謂不知解裂之法喻云何降伏。</p>
<p style="margin-left:1em">○不聞下引證。上說不見所結云何知解。恐猶未省。故重引虗空無裂之喻以證。虗空喻純真之心。純真之心無可斷除。故以不聞隳裂喻之。何以句徵。空無相形者喻真心離虗妄相。既離虗妄之相自不見有起處。此證不見所結。既不見有起處自應無妄可斷。故以無結可解喻之。此證云何知解。又此喻雖為證前。亦是教以離於生滅。守於真常。若果守於真常則常光現前。根塵識心應時銷落。復有何惱可斷。何根可除哉。</p>
<p style="margin-left:1em">三正明決定從根三。</p>
<p style="margin-left:1em">一略示由根成結。二備顯功德數量。三教以從圓而入。</p>
<p style="margin-left:1em">初。</p>
</div>
<div class='div-orig'><p>則汝現前。眼耳鼻舌及與身心。六為賊媒自劫家寶。由此無始眾生世界生纏縛故。於器世間不能超越。</p>
</div>
<div class='div-commentary'><p style="margin-left:1em">則字緊承上文。謂欲知結處。則六根是也。眼指見性。耳指聞性。乃至心指知性。約現前言顯是帶妄體故。六為賊媒者。不惟勾引外賊亦能作使容受。前云誰作誰受今乃說出也。自劫家寶者作使容受顛倒煩惱。擾心性損法財滅功德故。此且示其為處。下乃顯其為結。由此無始等者謂由此六根中性。從無始來在於眾生世界中也。眾生世界指內四大。以是三世間中情世間故。生纏縛者。謂生生世世攬以為身。執以為我也。器世間指外四大。不能超越者。不惟生生世世不能出離即現前亦為所礙。如見不超色聽不出聲等。此且略言根塵二結。若約反妄歸真微細分之。則六結具足。信乎起結之處惟根中性矣。</p>
<p style="margin-left:1em">二備顯功德數量三。</p>
<p style="margin-left:1em">一徵釋眾生世界。二涉成本所數量。三揀示六根具缺。</p>
<p style="margin-left:1em">初。</p>
</div>
<div class='div-orig'><p>阿難。云何名為眾生世界。世為遷流。界為方位。汝今當知。東西南北東南西南東北西北上下為界。過去未來現在為世。方位有十。流數有三。一切眾生織妄相成。身中貿遷世界相涉。</p>
</div>
<div class='div-commentary'><p style="margin-left:1em">欲假世界相涉疊成千二之數。故躡前眾生世界。而徵起之。釋中世為遷流者。過現未來遷變流易故。界為方位者。東西南北方所位置故。既釋其義。理應明了。故教以汝今當知。東西南北等。且約外之方位而結以界名。過去未來等。且約外之遷流而結以世名。方位二句結上外世界數。例下內世界數。以外數易見內數難明故先結定外數。至下內數則無勞費詞矣。然世界本屬虗妄由眾生攬以為身。依身相織故曰織妄。謂以世織界以界織世雖虗妄而似實有也。相成者遞互相成。以無世則界無所依。無界則世無由顯故。身中貿遷者本屬外之世界。今則轉入身中界相則貿換不定。如轉左為右轉前為後等。世相則遷流不停。如轉現為過轉未為現等也。世界相涉者。以世涉界則界中攝世。以界涉世則世中攝界。言此以為下文疊數之本耳。</p>
<p style="margin-left:1em">二涉成本所數量二。</p>
<p style="margin-left:1em">一釋明涉法。二疊顯德量。</p>
<p style="margin-left:1em">初<span class='note-inline'>(恐疑界數具十。世數唯三。多寡不倫云何相涉。故約減界成四以釋成之)</span>。</p>
</div>
<div class='div-orig'><p>而此界性設雖十方。定位可明。世間只目東西南北。上下無位中無定方。四數必明。與世相涉。</p>
</div>
<div class='div-commentary'><p style="margin-left:1em">界性謂界之體性。設謂立標設向。如人以標表為中時依標周視也。雖者不盡許意。謂十不定十故下約定位可明者言之。謂十方之中。實有定位可以發明者。世間之人只目東西南北。目猶稱說也。上下無位者。指著上下皆是四方之上下。除此別無上下故曰無位。中無定方者。中謂東西南北交接之中。所謂東南西南東北西北是也。合之似有離之實無。故曰無定。末二句乃結示相涉之法。言上說世界相涉者。蓋惟取東西南北。四數必定可發明者。與世數之三遞互相涉耳。</p>
<p style="margin-left:1em">二疊顯德量。</p>
</div>
<div class='div-orig'><p>三四四三宛轉十二。流變三疊。一十百千總括始終。六根之中各各功德有千二百。</p>
</div>
<div class='div-commentary'><p style="margin-left:1em">三四者以四方而涉入三世。則三世中攝四方也。四三者以三世而涉入四方。則四方中攝三世也。宛轉十二者宛轉往復貌。謂三四四三宛轉往復。皆為十二之數此一疊也。流變三疊者依上一疊之數為本。展轉從本流末變少為多成第二疊。以至第三疊也。第一疊成十二。第二疊成百二。第三疊成千二。經文取整略零故云一十百千。一十即是十數。如諺稱十數為一十是也。三疊之法有異舊說。今先以方中攝世起首宛轉以明三疊。謂初以東西南北四方各能攝世。世各有三成十二數。為第一疊。次依十二世各能攝方。方各有十<span class='note-inline'>(謂一方之中大相雖四。若微細分之復有上下四隅。如諸經中皆言十方)</span>成百二數。為第二疊。次依百二方各能攝世。世各有十<span class='note-inline'>(謂一世之中總相雖三。若微細分之三各有三成九。此為長劫。再加現前一念。名為短劫。長短合而為十。如華嚴經說有十世)</span>成千二數為第三疊。方中攝世起首既爾。世中攝方起首可例而思。必取三疊者。初則方中攝世。次則世中攝方。末復方中攝世。取周而復始之意。恐猶未明繪圖於後。</p>
<div style="margin-left:1em"><img src='../images/X16p0139_01.gif' alt='X16p0139_01.gif' /></div>
<p style="margin-left:1em">此圖約方中攝世起首。若約世中攝方起第一疊者第二疊則是以方攝世。變為百二。第三疊則是以世攝方變為千二。增數之法亦准上可繪。總括始終者。謂總括三疊之數從始至終也。六根之中謂六種根性之中。言眾生六種根性各各周徧身心。身心既為世界相織變成千二百分齊而六種根性亦各隨彼身心變成千二百覺知。故云各各功德有千二百。蓋功德即指覺知。謂功能德用也。<span class='note-inline'>(問。此與法華六根功德為同為異。答。此約理具。謂性中自有。彼約事造。謂經功感現。彼若不仗經功亦唯理具此若既解根結亦齊事造。是則同中有異。異中有同。不可言同。不可言異。思之)</span>涉成本所數量竟。</p>
<p style="margin-left:1em">三揀示六根具缺二。</p>
<p style="margin-left:1em">一總問克定。二別示具缺。</p>
<p style="margin-left:1em">初。</p>
</div>
<div class='div-orig'><p>阿難。汝復於中克定優劣。</p>
</div>
<div class='div-commentary'><p style="margin-left:1em">克猶能也。言六根中性雖各具千二功德。而迷位中為根所局為境所限不無優劣。汝復於中能評定優與劣乎。如來明知不能故意示問。為下文揀示之端。</p>
<p style="margin-left:1em">二別示具缺六。</p>
<p style="margin-left:1em">一眼根缺劣。二耳根具優。三鼻根缺劣。四舌根具優。五身根缺劣。六意根具優。</p>
<p style="margin-left:1em">初。</p>
</div>
<div class='div-orig'><p>如眼觀見後暗前明。前方全明。後方全暗。左右旁觀三分之二。統論所作功德不全。三分言功一分無德。當知眼唯八百功德。</p>
</div>
<div class='div-commentary'><p style="margin-left:1em">觀見即見性功德。由眾生聚見於眼故曰如眼觀見。前後左右即身之南北東西。此是以世涉方。方顯世隱。故即約前後左右以分德數。前方指正南兼東南西南兩隅言之。後方指正北兼東北西北兩隅言之。前後既各兼兩隅。分齊寬廣應各具四百功德。後暗者後方功德。為根所局暗而不見故。前明者前方功德。因根而通明而能見故。又恐其不知兼於兩隅故各加全字曉之。亦為顯前方功德皆具。後方功德總缺也。左右惟指正東正西。以四隅隨前後說故。分齊既狹應惟各具二百功德。旁觀者以能左顧右盻故也。三分之二者。既前方後方各具四百功德。應各為一分。左古兩方既各具二百功德應合為一分。揀去後方全暗。所餘功德惟三分中之二分。據此則眼家功德尚有缺減故曰統論所作巧德不全。所作者謂所有作用也。三分言功者。謂一千二百功德約三分言之。一分無德應缺四百功德。所謂後方全暗者是也。既缺一分唯餘二分故惟八百功德。所謂前方全明及左右旁觀者是也。</p>
<p style="margin-left:1em">二耳根具優。</p>
</div>
<div class='div-orig'><p>如耳周聽十方無遺。動若邇遙靜無邊際。當知耳根圓滿一千二百功德。</p>
</div>
<div class='div-commentary'><p style="margin-left:1em">周聽即聞性功德。由眾生聚聞於耳故云如耳周聽。謂周圓俱聽也。周圓俱聽故十方無遺。後云十方俱擊鼓十處一時聞。亦約以世涉方方顯世隱論之。動若邇遙者就其聞動之性似有遠近分齊。既以有遠近分齊應惟四百功德。靜無邊際者。就其聞靜之性實無邊涯際畔。既無邊涯際畔應具八百功德。據此則三分言功。<span class='note-inline'>(聞動為一分聞靜為二分)</span>無少缺減。故能圓滿一千二百功德。</p>
<p style="margin-left:1em">三鼻根缺劣。</p>
</div>
<div class='div-orig'><p>如鼻齅聞通出入息。有出有入而闕中交。驗於鼻根三分闕一。當知鼻惟八百功德。</p>
</div>
<div class='div-commentary'><p style="margin-left:1em">齅聞即齅性功德。由眾生聚聞於鼻故曰如鼻齅聞。通出入息者。謂性具功德雙通出息與入息也。有出者有通出之用。謂出而送舊。有入者有通入之用。謂入而齅新。新舊皆約香塵言之。然出入既皆有用。應各具四百功德。而缺中交者。中間交接之際出入少停之時作用不顯也。既作用不顯則是中交無用。應缺四百功德。驗於鼻根者。謂澄心考驗鼻根功德。三分缺一者。謂三分言功一分無德。既一分無德惟餘二分。分各四百故惟八百功德。此中論德既約出入中交。應是以方涉世。世顯方隱。三疊中世中攝方起首者意取於此。</p>
<p style="margin-left:1em">四舌根具優。</p>
</div>
<div class='div-orig'><p>如舌宣揚盡諸世間出世間智。言有方分理無窮盡。當知舌根圓滿一千二百功德。</p>
</div>
<div class='div-commentary'><p style="margin-left:1em">宣揚即舌性功德。然舌性功德有二。一嘗味功用則劣。合中知故。二言說功用則勝。詮義理故。今約言說故云如舌宣揚。盡諸世間等者。謂宣揚俗諦則能窮盡世間智慧。宣揚真諦則能窮盡出世智慧。言有方分者。言真言俗各有方向分齊。謂既落言詮則彼此淺深各不同故。理無窮盡者。真諦俗諦二皆無有窮盡。謂果能神會則彼此淺深無能限故。然言有方分應惟具四百功德。理無窮盡應通具八百功德。故曰當知舌根圓滿一千二百功德。按此中曰方曰分。乃方世俱顯。三疊時任攝皆得。</p>
<p style="margin-left:1em">五身根缺劣。</p>
</div>
<div class='div-orig'><p>如身覺觸識於違順。合時能覺離中不知。離一合雙驗於身根三分缺一。當知身唯八百功德。</p>
</div>
<div class='div-commentary'><p style="margin-left:1em">覺觸即身性功德。聚覺於身故曰如身覺觸。識於違順者。謂依於所覺之觸識知違順二境也。合時能覺者。言雖識違順。亦惟諸觸合於身時乃能覺知。離中不知者。謂若諸觸離於身時於中別不覺知。離一合雙者離唯一境。合則雙通。謂雙通兩境也。一境能覺具四百功德。兩境能覺具八百功德。今既離中無知應少四百功德。故曰驗於身根三分缺一。既三分缺一惟餘二分。故曰當知身唯八百功德。然此中既約離時合時為言。亦是世中攝方。</p>
<p style="margin-left:1em">六意根具優。</p>
</div>
<div class='div-orig'><p>如意默容十方三世。一切世間出世間法。惟聖與凡無不包容。盡其涯際。當知意根圓滿一千二百功德。</p>
</div>
<div class='div-commentary'><p style="margin-left:1em">默容即知性功德。聚知於意故云如意默容。謂口不言心自諭也。十方約知性橫徧。三世約知性竪周。即下世出世法等。所依方位及時分也。然此既方而俱顯。疊時亦任攝皆得。世間法總該陰處界等。出世法總該諦緣度等。既各總該故統言一切。惟語詞也。聖該四聖。凡該六凡。合上句則法與人耳。無不包容者性德自爾。若更兼事造。則於上若人若法一一皆能窮其涯量。盡其邊際。是知意根圓照法爾無遺。故能圓滿一千二百功德。備顯功德數量竟。</p>
<p style="margin-left:1em">三教以從圓而入二。</p>
<p style="margin-left:1em">一教以自驗圓根。二示以入一解六。</p>
<p style="margin-left:1em">初。</p>
</div>
<div class='div-orig'><p>是難。汝今欲逆生死欲流返窮流根至不生滅。當驗此等六受用根誰合誰離。誰深誰淺。誰為圓通。誰不圓滿。</p>
<p>○若能於此悟圓通根。逆彼無始織妄業流。得循圓通。與不圓根日劫相倍。</p>
</div>
<div class='div-commentary'><p style="margin-left:1em">初定欲令驗。逆猶返也。生死為欲流之果。欲流為生死之因。言一切眾生皆以六根於欲境流浪。故致六道生死。今如來定其欲逆等者。謂設若汝今欲返生死苦果及欲境流浪苦因又欲返窮能流之根以至不生滅性者。當自沈心考驗。不然則泛濫修習不克速效也。六根以受用稱者以能受用六欲境故。誰合誰離者。令驗六根之中誰為合知。誰為離知。蓋以鼻舌身三合知而難修。根耳意三離知而易入也。誰深誰淺者。令驗離知根中誰為淺顯易明。誰為深隱難知。蓋以眼耳二根淺顯而便用。意根深隱而不便用也。誰為圓通。誰不圓滿者。令驗淺顯根中誰為功具圓通。誰為功缺不滿。蓋以眼根功缺而宜揀。耳根功具而宜取也。於此一一沈驗。庶知所取捨而不至枉施功矣。</p>
<p style="margin-left:1em">○若能下顯圓超勝。謂若能於此六根離知淺顯之中悟得圓通一根。依之修習。逆彼無始以來生死相織之妄輪。起業逐欲之流浪。便得循順圓通契合不生滅性。是彈指超無學。與彼不圓之根枉施功用者較之難易不倫。故云日劫相倍。謂圓根一日之功倍勝於不圓根之一劫也。又倍與背同。謂圓根如一日之速。不圓根如長劫之遲。遲速相背莫可較量。故後文殊揀選而云遲速不同倫焉。</p>
<p style="margin-left:1em">二示以入一解六。</p>
</div>
<div class='div-orig'><p>我今備顯六湛圓明本所功德。數量如是隨汝詳擇其可入者。吾當發明令汝增進。</p>
<p>○十方如來於十八界一一修行皆得圓滿無上菩提。於其中間亦無優劣。</p>
<p>○但汝下劣未能於中圓自在慧。故我宣揚令汝但於一門深入。入一無妄。彼六知根一時清淨。</p>
</div>
<div class='div-commentary'><p style="margin-left:1em">初牒德令其詳擇。備顯者備悉顯示孰圓孰缺也。六即六根。湛圓明指六根中性。由來清淨曰湛。法爾周徧曰圓。本自不昏曰明。前云由此四纏分汝湛圓妙覺明心。為視為聽。為覺為察。故知六根中性即是湛圓明性耳。本所功德謂現前本具。不假修得者也。數量者或千二。或八百。前<span class='corr'>已</span>揀示分明故但以如是牒之。隨汝詳擇者。佛意以數量既明又令驗知。不須更說。但隨汝意詳擇則是也。可入者密指耳根。以是六根中之離知。離知中之淺顯。淺顯中之圓通根故。吾當發明者。許以既擇定<span class='corr'>已</span>更為發明其中漸次。漸次既明隨分修習。自可以解結入圓故曰令汝增進。</p>
<p style="margin-left:1em">○十方下示以聖性平等。十方如來指諸佛因地中說。根器超勝。故於十八界中一一可修可成故曰皆得圓滿云云。於其中間者仍指十八界中。既門門可修可成自亦無優之與劣。後文殊偈云。聖性無不通。順逆皆方便。即斯義也。</p>
<p style="margin-left:1em">○但汝下因機教以專修。但汝下劣者抑其不似諸佛根器超勝也。十八界中對機則通。不對則窒。故曰未能於中圓自在慧。自在慧者。如諸如來門門可入是也。故我宣揚者。指前此令驗令擇之語。令驗令擇總為教其專依圓根。故云令汝但於一門深入。言深入者必至六結盡解。故云入一無妄。後文殊偈云。一根既返元。六處成解脫。故曰彼六知根一時清淨。以元依一精明故。教以從根解結竟。</p>
<p style="margin-left:1em">二示以脫纏入圓二。</p>
<p style="margin-left:1em">一阿難躡前請益。二如來開廣發明。</p>
<p style="margin-left:1em">初。</p>
</div>
<div class='div-orig'><p>阿難白佛言。世尊。云何逆流深入一門。能令六根一時清淨。</p>
</div>
<div class='div-commentary'><p style="margin-left:1em">云何者致問之詞。所問之義略為三段。前云若能於此悟圓通根。逆彼無始織妄業流。今問云何逆流。前云故我宣揚。令汝但於一門深入。今問云何深入一門。前云入一無妄彼六知根一時清淨。今問云何能令六根一時清淨。據此則三段皆當有云何二字。今惟冠首者言總意別。蓋由前佛示言界而請益也。</p>
<p style="margin-left:1em">二如來開廣發明四。</p>
<p style="margin-left:1em">一就機勸修。二徵根破迷。三正答所問。四結示利益。</p>
<p style="margin-left:1em">初。</p>
</div>
<div class='div-orig'><p>佛告阿難。汝今<span class='corr'>已</span>得須陀洹果。<span class='corr'>已</span>滅三界眾生世間見所斷惑。</p>
<p>○然猶未知根中積生無始虗習。彼習要因修所斷得。</p>
<p>○何況此中生住異滅分齊頭數。</p>
</div>
<div class='div-commentary'><p style="margin-left:1em">初揚其見惑<span class='corr'>已</span>滅。須陀洹此云預流。謂初見真諦乍預聖流故。亦云入流。金剛般若云。須陀洹名為入流。此是小乘初果。阿難現證齊此。故云<span class='corr'>已</span>得。三界眾生。泛指界內修學出世人也。修學出世先斷世間之惑。然世間之惑有二。一見惑。謂八十八使我執分別見煩惱也。二思惑。謂八十一品我執俱生思煩惱也。此言見所斷者即是見惑。以是見道位中所斷故。阿難初果位當見道。故云<span class='corr'>已</span>滅。</p>
<p style="margin-left:1em">○然猶下抑其思惑未斷。根中指現前根中。積生指歷劫以來。無始指最初之際。虗習謂虗妄習氣。即思煩惱也。言此煩惱雖具現前根中。而積生<span class='corr'>已</span>來乃至無始與俱。二果<span class='corr'>已</span>去方斷。故云未知。修所斷得者修道位中所斷得也。言要因者正顯不入修道不能斷故。</p>
<p style="margin-left:1em">○何況下況顯從細至麤。此中者仍指根中。生住異滅乃約從細至麤而總言之。意言只此虗妄習氣尚要修斷。何況從細至麤俱有生住異滅四重分齊。而分齊中又有許多微細頭數。若非逆流深入豈能脫纏縛而入圓通。是不可以不知也。按起信論。三細中業相為生。以最初心動故。轉現二相及六麤中智續二相為住。以法執堅住故。執計二相為異。以人我執異故。第五起業為滅。以周盡終極故。第六業繫苦相屬當來果。非惑業攝。分劑者約大段言。即指四相。頭數者約細分言。如一生相中仍復具含重重生住異滅。乃至滅相中亦爾。其頭緒數量雖麻粟未足喻焉。</p>
<p style="margin-left:1em">二徵根破迷。</p>
</div>
<div class='div-orig'><p>今汝且觀現前六根為一為六。</p>
<p>○阿難。若言一者耳何不見。目何不聞。頭奚不履。足奚無語。若此六根決定成六。如我今會。與汝宣揚微妙法汝。門之六根誰來領受。阿難言。我用耳聞。佛言。汝耳自聞何關身口。口來問義。身起欽承。</p>
<p>○是故應知非一終六。非六終一。終不汝根元一元六。</p>
</div>
<div class='div-commentary'><p style="margin-left:1em">初命觀總徵。四相非可遽斷。深入必由一門。故教以且觀六根。蓋欲就六根中選取一門。以為下手處故。問以為一為六者。為欲顯示非一非六令其薦取圓通妙性。</p>
<p style="margin-left:1em">○阿難下一六別破。復有二義。一破一不成。二破六非義。破一中先牒次難。佛意以若言一者則耳可作眼。眼可作耳。故難以耳何不見。目何不聞。若果眼耳互通例知頭可作足。足可作頭。以兩根尚通何況一身。故又難以頭奚不履。足奚無語。然一身尚不互通況復六根各異。是知所謂是一者非也。破六中先牒六問一。次答一難通。牒六問一者。佛意以若此六根決定成六者。應彼此不能相知。故問以今與說法六根誰來領受。答一難通中答以我用耳聞者。單用一根也。佛言汝耳自聞者縱許其單用一根也。單用一根應不通於餘根故。難以何關身口。然現見口來問義身起欽承。明是耳與身口彼此相通餘根例爾。是知所謂決定成六者亦非也。</p>
<p style="margin-left:1em">○是故下總遣妄計。是故應知者謂以是俱非之故。又復應知說非亦不是也。三終字俱作畢竟之詞。意謂若果非一則畢竟是六。故曰非一終六。若果非六則畢竟是一。故曰非六終一。蓋上是以非遣是。此復以是遣非。恐聞以是遣非。仍歸元計。而言元一元六。故末以終不等遣之。謂畢竟不可作如是說也。</p>
<p style="margin-left:1em">三正答所問四。</p>
<p style="margin-left:1em">一立理。二舉喻。二法合。四結答。</p>
<p style="margin-left:1em">初。</p>
</div>
<div class='div-orig'><p>阿難。當知是根非一非六。由無始來顛倒淪替。故於圓湛一六義生。</p>
<p>○汝須陀洹。雖得六銷猶未亡一。</p>
</div>
<div class='div-commentary'><p style="margin-left:1em">初承上立理。言是一是六既不可說。非一非六又不可說者。當知是中各有理路存焉。良以是根未結理絕數量。故曰非一非六。正由非一非六。故我上來不許說是一及與是六。無始約是根<span class='corr'>已</span>結。背覺合塵故曰顛倒。自是沈淪於色香味觸。更替乎見聞覺知。凡夫位中既攬塵而成六。<span class='corr'>已</span>入見道即離境而成一。是故於彼圓滿湛然本無一六之性。而有一六之義生焉。然既有一有六。故我上來。亦不許說非一及與非六。</p>
<p style="margin-left:1em">○汝須下指人證有。金剛般若云。不入色聲香味觸法是名須陀洹。然塵既不緣根無所偶。是曰六銷。言雖得者有未許真銷之意。以未能絕待故。六用暫伏似惟一體。故曰猶未亡一。既未亡一是猶有待。故知所謂六銷者非是真銷。蓋必并一亦亡乃真銷耳。正脈云。不止初果四果亦然。以彼道成盡灰六用。為灰斷涅槃故也。</p>
<p style="margin-left:1em">二舉喻。</p>
</div>
<div class='div-orig'><p>如太虗空參合羣器。由器形異名之異空。除器觀空說空為一。</p>
<p>○彼太虗空。云何為汝成同不同。何況更名是一非一。</p>
</div>
<div class='div-commentary'><p style="margin-left:1em">初正喻前理。太虗空喻圓湛之性。依根緣塵故以參合羣器喻之。器形異喻六塵各別。六塵各別性亦似異。由此凡夫妄執為六故以名之異空喻之。除器觀空喻忘塵觀性。忘塵觀性性乃似一。由此初果妄計為一故以說空為一喻之。</p>
<p style="margin-left:1em">○彼太下就喻遣情。言虗空正除器時並不為汝除器成同。正參器時亦不為汝安器成異。是則除器自除器。安器自安器。而彼虗空云何為汝除器成同。安器成不同<span class='note-inline'>(不同即異)</span>也。據此則見同見異<span class='corr'>已</span>屬妄情。何況更為安立名言而說是一非一。<span class='note-inline'>(非一猶云是異)</span>不益見其妄耶。此義宛似前文。終不汝根元一元六之義。故釋為就喻遣情。法中義可以意會。</p>
<p style="margin-left:1em">三法合二。</p>
<p style="margin-left:1em">一總合。二別合。</p>
<p style="margin-left:1em">初。</p>
</div>
<div class='div-orig'><p>則汝了知六受用根亦復如是。</p>
</div>
<div class='div-commentary'><p style="margin-left:1em">了知二字有二釋。一是教誡之語。謂既<span class='corr'>已</span>說喻。教以了知根性亦同太虗空也。二是召根之言。謂了了常知之體。領納受用之用。義同太虗故云亦復如是。</p>
<p style="margin-left:1em">二別合二。</p>
<p style="margin-left:1em">一合參器成異。二合除器成一。</p>
<p style="margin-left:1em">初六。</p>
<p style="margin-left:1em">一因色成見。二因聲成聞。三因香成齅。四因味成嘗。五因觸成覺。六因法成知。</p>
<p style="margin-left:1em">初。</p>
</div>
<div class='div-orig'><p>由明暗等二種相形。於妙圓中粘湛發見。見精映色結色成根。根元目為清淨四大。因名眼體如葡萄朵。浮根四塵流逸奔色。</p>
</div>
<div class='div-commentary'><p style="margin-left:1em">明暗者色塵總相。別攝多種故置等言。雖攝多種總則惟二。故仍云二種。相形者互相形顯。如對暗顯明。對明顯暗等。妙圓者妙覺圓明。即指真心。黏猶引也。言真心本湛元無見聞等相。緣以明暗相形遂於妙圓之中引起湛然不動之體。發而為能見之精故。見精映色者。謂能見之精既發。仍復映現乎色。前云如太虗空參合羣器。即喻此耳。結色成根者。既<span class='corr'>已</span>映現乎色自能結取乎色。因之以成浮勝根也。根元目為等者。目即是名言初成勝義根時元只名為清淨四大。尚無濁染之號。正脈云。目為清淨四大者。明其雖屬四大而其相最為微細。聖目天眼方能見之。凡夫莫覩。非浮根所能比也。因名眼體等者。灌頂云。聖眼可見非無相狀。故表其如葡萄朵。令不見者知其有細色故。顯宗論云。眼根極微居眼星上。體清徹故如秋泉水。浮根四塵者。諸至於浮根成時凡夫共見。四塵濁染則無復清淨名矣。灌頂云。浮勝二根麤細雖殊。皆以能成地水火風所成色香味觸八法為體。今於勝義說能造四大。浮塵說所造四塵者。就名互影耳。愚謂塵者以濁染為義。勝義初結濁染不形。故但言四大。大者以因種得名。浮根既成因種便蘊。如桃杏果若成時。能生因種便蘊蓄於內。故但言四塵耳。流逸奔色者。浮根既成日與色塵相對。遂令見精流蕩縱逸日奔於色。不能超越。自此與耳等諸根永成相背。前云因器形異名之異空。即喻此耳。</p>
<p style="margin-left:1em">二因聲成聞。</p>
</div>
<div class='div-orig'><p>由動靜等二種相擊。於妙圓中粘湛發聽。聽精映聲卷聲成根。根元目為清淨四大。因名耳體如新卷葉。浮根四塵流逸奔聲。</p>
</div>
<div class='div-commentary'><p style="margin-left:1em">此下五根之文大義與眼根俱同。不須詳釋。唯略明變換字義而<span class='corr'>已</span>。動靜者聲塵總相。別攝多聲名等。總惟動靜曰二。相擊者互相攻擊。如動來攻靜則靜塵隱。靜來攻動則動塵滅也。卷者收攝義。謂音聲虗散取之唯收攝而<span class='corr'>已</span>。新卷葉即初出荷葉也。顯宗論云。耳根極微居耳穴內。旋環而住如卷樺皮。</p>
<p style="margin-left:1em">三因香成齅。</p>
</div>
<div class='div-orig'><p>由通塞等二種相發。於妙圓中粘湛發齅。齅精映香納香成根。根元目為清淨四大。因名鼻體如雙垂爪。浮根四塵流逸奔香。</p>
</div>
<div class='div-commentary'><p style="margin-left:1em">通塞者香塵總相。別攝多香曰等。總惟通塞曰二。相發者互相顯發。如因通顯塞。因塞顯通等。納者吸引義。謂香塵屬氣取之唯吸引而<span class='corr'>已</span>。雙垂爪即雙爪下垂也。顯宗論云。鼻根極微居鼻頞內。背上面下如雙埀爪。</p>
<p style="margin-left:1em">四因味成嘗。</p>
</div>
<div class='div-orig'><p>由恬變等二種相參。於妙圓中黏湛發嘗。嘗精映味絞味成根。根元目為清淨四大。因名舌體如初偃月。浮根四塵流逸奔味。</p>
</div>
<div class='div-commentary'><p style="margin-left:1em">恬者靜義。約離時言。變者動義。約合時言。此亦味塵總相。別該多味名等。總惟恬變名二。相參者互相參比。謂比恬知變。比變知恬也。絞者旋卷義。謂味塵無相旋卷方知。故舌根取味唯用旋卷而<span class='corr'>已</span>。初偃月即初出偃仆之月。如朔後三四日者是也。婆沙論云。舌根極微布在舌上。形如半月。</p>
<p style="margin-left:1em">五因觸成覺。</p>
</div>
<div class='div-orig'><p>由離合等二種相摩。於妙圓中黏湛發覺。覺精映觸摶觸成根。根元目為清淨四大。因名身體如腰鼓顙。浮根四塵流逸奔觸。</p>
</div>
<div class='div-commentary'><p style="margin-left:1em">離合者觸塵總相。等則該乎別相。二則唯約總言。以此別乃總中之別故。相摩者互相交過。謂離去合來。合去離來。如兩手相摩互交而互過也。摶者領取義。謂觸塵合知無庸外緣。惟有領取而<span class='corr'>已</span>。腰鼓顙者灌頂云。顙鼓筐也。兩頭圓闊。中央狹少。即今之杖鼓。俱舍論云。身根極微徧住身分。女如鼓顙。男如指鞘。</p>
<p style="margin-left:1em">六因法成知。</p>
</div>
<div class='div-orig'><p>由生滅等二種相續。於妙圓中粘湛發知。知精映法攬法成根。根元目為清淨四大。因名意思如幽室見。浮根四塵流逸奔法。</p>
</div>
<div class='div-commentary'><p style="margin-left:1em">生滅者法塵總相。等義准前。總唯生滅故言二種。生滅不停故言相續。謂生<span class='corr'>已</span>復滅滅<span class='corr'>已</span>又生也。攬者總持義。言法惟影事要須總持。始得緣之耳。意思心根也。依於勝義。今以能依顯於所依。為顯有意思處即勝義根耳。幽室見者。內照法塵如幽暗室中能見相似境故。浮根四塵指肉團心也。狀如蓮華。朝開暮合。不同相宗惟取末那思量為意根故。參器成異竟。</p>
<p style="margin-left:1em">二合除器成一。</p>
</div>
<div class='div-orig'><p>阿難。如是六根。由彼覺明。有明明覺失彼精了。粘妄發光。</p>
<p>○是以汝今離暗離明無有見體。離動離靜元無聽質。無通無塞齅性不生。非變非恬嘗無所出。不離不合覺觸本無。無滅無生了知安寄。</p>
</div>
<div class='div-commentary'><p style="margin-left:1em">初極顯六妄。如是六根仍指六根中性。其性亦由覺上加明展轉成妄。故曰由彼覺明云云。覺明二字先出所依之真。謂本覺妙明也。有明明覺者次明所起之妄。謂妄為明覺也。然此即是無明。晦昧真心故云失彼精了。謂失彼本覺妙明精真了然之體。真妄和合而成賴耶識也。賴耶既<span class='corr'>已</span>成立。轉生見相二分。見隨相異故云粘妄發先。謂粘染相分中六塵之妄發起見分中六性之光也。據此則有明明覺<span class='corr'>已</span>是虗妄。況夫失彼精了黏妄發光。猶為妄之極矣。</p>
<p style="margin-left:1em">○是以下正合前喻。言六性既由粘妄發光。不粘則光沈六寂。故云離暗離明無有見體。乃至無滅無生了知安寄。是六性<span class='corr'>已</span>銷也。六性<span class='corr'>已</span>銷惟有賴耶獨存。二乘不知認為涅槃。是未能亡一也。前云除器觀空說空為一。即喻此耳。總上法合竟。</p>
<p style="margin-left:1em">四結答。</p>
</div>
<div class='div-orig'><p>汝但不循動靜合離恬變通塞生滅明暗如是十二諸有為相。</p>
<p>○隨拔一根脫黏內伏。伏歸元真發本明耀。</p>
<p>○耀性發明。諸餘五粘應拔圓脫。不由前塵所起知見。</p>
</div>
<div class='div-commentary'><p style="margin-left:1em">初答云何逆流。<span class='note-inline'>(準前阿難有三問。一問云何逆流。今世尊以汝但不循等答之)</span>佛意以逆流無別但不循塵則是也。是則汝但不循四字便是圓通下手功夫。與前第一義中以湛二字皆切教耳。動靜等塵不依尋常次序列者。佛意密示耳門先入餘可互解矣。俱稱有為相者。以體是可作之法又能招致生死果故。據此則有為即含生死。循塵便隨欲流。不循即逆。此釋不獨與阿難問處相應。即前佛教自驗圓根科中欲逆生死欲流之語。亦因此益明。</p>
<p style="margin-left:1em">○隨拔下答深入一門。<span class='note-inline'>(二問云何深入一門。今世尊以隨拔一根等答之)</span>拔者選取義。佛意以一門非定。但隨自機宜於六根中選取一根可耳。脫粘內伏等乃示以解脫之法。脫黏者脫離粘塵。即入流亡所動靜不生也。內伏者內伏根性。即如是漸增聞所聞盡也。伏歸元真者。伏之又伏並伏亦遣。還歸本元真體。即盡聞不住。覺所覺空。乃至生滅既滅寂滅現前也。發本明耀者。靜極光通。寂照含虗。即圓通極致。獲二勝而發三用也。一門深入之義於此備見。</p>
<p style="margin-left:1em">○耀性下答六根清淨。<span class='note-inline'>(三問云何能令六根一時清淨。今世尊。以耀性發明等答之)</span>佛意以欲得諸根圓脫只須耀性發明即現成也。耀性發明句乃重牒上義。謂本體光耀之性既<span class='corr'>已</span>發明顯現。所謂常光現前是也。後云常光現前。根塵識心應時銷落。此言諸餘五黏應拔圓脫。斷可知矣。五粘者餘五粘塵之根。應拔者應其所拔之一。圓脫者即時圓滿脫落。雖即時圓滿脫落亦非全無。但自後所起知見不由前塵耳。正答所問竟。</p>
<p style="margin-left:1em">四結示利益<span class='note-inline'>(即圓通妙用也)</span>三。</p>
<p style="margin-left:1em">一寄根互用。二根塵雙銷。三例顯圓妙。</p>
<p style="margin-left:1em">初二。</p>
<p style="margin-left:1em">一正示。二驗知。</p>
<p style="margin-left:1em">初。</p>
</div>
<div class='div-orig'><p>明不循根寄根明發。由是六根互相為用。</p>
</div>
<div class='div-commentary'><p style="margin-left:1em">承上知見不由塵起。照用唯從性發。故曰明不循根。謂本有之明不更循彼六根。見聞異稱也。寄猶託也。寄根明發者。謂知見起時六根中隨寄一根。六明俱發。所謂不由前塵者以此。由是六根等者。謂由是隨寄一根。六明俱發之故。或用眼作耳。或用耳作眼等。隨用皆得故曰六根互用。此圓通勝妙之用。<span class='corr'>已</span>略見於此矣。</p>
<p style="margin-left:1em">二驗知。</p>
</div>
<div class='div-orig'><p>阿難。汝豈不知。今此會中阿那律陀無目而見。䟦難陀龍無耳而聽。殑伽神女非鼻聞香。驕梵鉢提異舌知味。舜若多神無身覺觸。如來光中映令暫現。既為風質其體元無。諸滅盡定得寂聲聞如此會中摩訶迦葉久滅意根。圓明了知不因心念。</p>
</div>
<div class='div-commentary'><p style="margin-left:1em">重呼阿難者。欲假現會以證互用之實也。汝豈不知者乃返問語。意言其朝夕聚首斷無不知之理故。阿那律陁白飯王子。此翻無貧。以多劫巨富為名。初出家以樂睡彼呵精進失目。後以三昧力故別有天眼。半頭而發故云無目而見。此見不循眼寄頭明發者也。䟦難陀此云善歡喜。摩竭陀國龍名。按聾字從龍從耳故知龍非無耳。但不能聞聲如無耳故。或曰用角為聽。此聞不循耳寄角明發者也。殑伽河名。即是恒河。神女為主河之神。如此方洛神湘妃之類。非鼻聞香者不用鼻而聞香。驕梵鉢提此云牛呞。食後虗呞如牛。佛恐世人生謗。敕令久住天上。異舌知味者離於舌而知味。此上二人皆不循本根寄餘明發者也。舜若多此云空。神以空名。即主空神。無身覺觸者。無有身形惟心能覺。此覺不循身寄心明發者也。恐問無身誰知有神。故曰如來光中映令暫現。蓋以空神苦無身形不能為佛作禮。佛慈攝授光映令現。雖光映令現其質如風。暫時即滅。故云既為風質其體元無。後云空行神祇并風神王無色界天同時稽首。皆光映令現也。滅盡定者九次第最後之名。亦名滅受想定。受想二陰俱不行故。又九次第中前八凡位所修。後一聖位所修。此定一成即證涅槃。故曰得寂聲聞。佛弟子中成此甚多。故首置諸言。如此會中等舉一例諸也。摩訶迦葉此云大龜氏。佛弟子中頭陀第一。久滅意根者意根指第七識言。迦葉自得滅盡定時六識不行。第七思量亦盡。故云久滅。圓明了知者。餘之五根根根圓明。皆能了知。初不假於第七心根。及第六念慮。故云不因心念。此知不循意寄五明發者也。然此以上六人。三是業報感現。三是小乘修得。尚能互用如此。況獲真實圓通。寄根明發其互用之妙自應別有不可思議者矣。寄根互用竟。</p>
<p style="margin-left:1em">二根塵雙銷。</p>
</div>
<div class='div-orig'><p>阿難。今汝諸根若圓拔<span class='corr'>已</span>內瑩發光。如是浮塵及器世間諸變化相。如湯消冰。應念化成無上知覺。</p>
</div>
<div class='div-commentary'><p style="margin-left:1em">選一根而俱該六根。一即一切故曰諸根圓拔。設由塵而至滅結。次第解了名為若圓拔<span class='corr'>已</span>。內瑩發光者體淨用現也。浮塵即內之根身。器世即外之世界。此二皆屬有為。總歸壞滅。故云諸變化相。然既屬變化則舉體全空。唯是一心。皆由不了唯心執為實有。遂致內外定位情器攸分。今既諸根圓拔一性圓通。內瑩發光。六妄不起。一性圓通而理可融事。故云如湯消冰。六妄不起而全事皆理。故云應念化覺。雖佛所證亦不外此。故又以無上稱之。</p>
<p style="margin-left:1em">三例顯圓妙。</p>
</div>
<div class='div-orig'><p>阿難。如彼世人聚見於眼。若令急合暗相現前。六根黯然頭足相類。</p>
<p>○彼人以手循體外繞。彼雖不見頭足一辨知覺是同。緣見因明暗成無見。不明自發則諸暗相永不能昏。</p>
<p>○根塵既銷。云何覺明不成圓妙。</p>
</div>
<div class='div-commentary'><p style="margin-left:1em">初舉理具似礙。上科情器即該根塵。而言應念化覺。人或疑之故先舉世人為例。世人即指凡夫。聚見於眼者。根身既成結聚見性於眼中也。急合者緊閉貌。不見於明故云暗相現前。此似為根礙矣。由塵暗故自覺六根俱昧。故曰黯然。黯然者全黑貌。頭足相類者。一類無所覺知此似為塵礙也。</p>
<p style="margin-left:1em">○彼人下明無礙為例。彼人者即指合眼之人。手循體繞者。從頭至足順體捫摩也。彼雖不見者。雖字顯非真實不見。但未辨故。頭足一辨者。謂頭與足共辨能摩之手。頭既覺知是手。足亦覺知是手。故云知覺是同。既知覺是同全不藉眼。則根固無礙於性矣。若爾正合眼時何故不見。故曰緣見因明等。謂緣以見明之時因明而發。至於暗相現前似成無見。豈知不明之際見暗之性自發。暗不能昏。則塵又何礙於性哉。是知凡夫理具<span class='corr'>已</span>自無礙。用此為例。則下之事造圓妙可想見矣。</p>
<p style="margin-left:1em">○根塵下顯事造圓妙。根塵既銷意指圓通聖人。根謂浮塵即前情世間。塵謂外境即前器世間。前云如湯消冰。故云既銷。又云應念化成無上知覺。故曰云何不成圓妙。是知云何者。非問詞乃決詞。言凡夫根塵未銷其性<span class='corr'>已</span>自無礙。況夫圓通聖人根塵既銷。云何覺明而有不成圓妙之理。此必無也。<span class='note-inline'>(正脈云。通前二義論之。前一義為略示因果全功。令懸知究竟極果。後一義為詳示初心方便令切曉下手功夫)</span>總結大科分門以定二義竟。</p>
<p style="margin-left:1em">二驗證以釋二疑二。</p>
<p style="margin-left:1em">一驗釋根性斷滅疑。二證釋別有結元疑。</p>
<p style="margin-left:1em">初二。</p>
<p style="margin-left:1em">一阿難錯解謬難。二如來以事驗釋。</p>
<p style="margin-left:1em">初三。</p>
<p style="margin-left:1em">一難因果相違。二難先後異說。三請大慈開發。</p>
<p style="margin-left:1em">初。</p>
</div>
<div class='div-orig'><p>阿難白佛言。世尊。如佛說言。因地覺心欲求常住。要與果位名目相應。</p>
<p>○世尊。如來位中菩提涅槃真如佛性菴摩羅識空如來藏大圓鏡智。是七種名稱謂雖別。清淨圓滿體性堅凝。如金剛王常住不壞。</p>
<p>○若此見聽。離於明暗動靜通塞畢竟無體。猶如念心離於前塵本無所有。</p>
<p>○云何將此畢竟斷滅以為修因。欲獲如來七常住果。</p>
</div>
<div class='div-commentary'><p style="margin-left:1em">初按定第一義宗。如佛說言者指第一義門中說。彼云。若於因地以生滅心為本修因。而求佛乘不生不滅無有是處。是顯因心要與果覺相應。今阿難義取彼說。故云因地覺心云云。因地覺心者。謂因地中發覺初心即前本修因心也。欲求者即前佛乘。常住者即前不生滅義。名目相應者不必名同。但義符彼名即是耳。</p>
<p style="margin-left:1em">○世尊下引顯果名常住。菩提智果。轉煩惱成。即下佛性之號。涅槃斷果離。生死證。即下真如之號。真如者不妄不變即上涅槃之體。佛性者純覺無情。即上菩提之體。蓋上二以出纏為名。此二乃指體為目。菴摩羅識義翻無垢。乃佛性純淨之相。空如來藏意顯離染。乃真如純淨之相。此二又是以相為名。大圓鏡智轉第八識相應心品與無垢識同時而發。普照十方圓現塵剎乃果位之勝用。此一又是以用為名。通收出纏二名。指體二名。顯相二名。召用一名。故曰是七種名。或名菩提。或名涅槃。乃至或名鏡智。故云稱謂雖別。雖別者顯非真別。以同具淨圓堅凝常住義故。清淨圓滿者揀異因位。以凡夫染而不淨。二乘菩薩淨而不圓。唯佛獨淨獨圓。此又以七名中除淨識鏡智。餘皆通於因位故以此揀也。體性堅凝者。堅固凝定即常住不動之義。金剛帝釋之寶其體最堅。稱之為王者以最勝故。用此為喻顯上七名。同一常住不壞惟佛所證也。</p>
<p style="margin-left:1em">○若此下謬解根性斷滅。前云離明離暗無有見體。離動離靜元無聽質等。意明離於所緣唯一精明。以合除器觀空。說空為一之喻。非言其畢竟斷滅。阿難不知而云若此見聽。<span class='note-inline'>(舉二性該六性)</span>離於明暗動靜通塞<span class='note-inline'>(舉三塵該六塵)</span>畢竟無體。蓋謬解佛語根性為斷滅也。既<span class='corr'>已</span>謬解仍復謬證。而云猶如念心念心即六識心也。離塵無有是佛破識中義。今根性實不如彼。其宗因不成<span class='corr'>已</span>自可知。</p>
<p style="margin-left:1em">○云何下難佛自宗相違。斷滅為因欲獲常果。是因地覺心與果位名目全不相應。故難以云何將此畢竟斷滅等也。難因果相違竟。</p>
<p style="margin-left:1em">二難先後異說。</p>
</div>
<div class='div-orig'><p>世尊。若離明暗見畢竟空。如無前塵念自性滅。</p>
<p>○進退循環微細推求本無我心及我心所。將誰立因求無上覺。</p>
<p>○如來先說湛精圓常。</p>
<p>○違越誠言終成戲論。云何如來真實語者。</p>
</div>
<div class='div-commentary'><p style="margin-left:1em">初重牒謬解之義。意謂若果離於明暗等塵見聞等性畢竟空無。如前破識中無有前塵六識念盧自性滅者。仍有大過。敢為世尊言之。</p>
<p style="margin-left:1em">○進退下慮其並因亦無。進退者前思後想。循環者周而復始。微細推求者著意跟尋如來所說義也。我心指識心言。心所指根性言。以根為識所依故。言阿難初以六識為心。三番破奪遂不敢認。及別求真心。佛乃示以見性。今因謬解佛語並見亦不敢認。故曰本無我心及我心所。既二者俱無則法身斷滅。無法可為因心。故曰將誰立因求無上覺。</p>
<p style="margin-left:1em">○如來下迴述顯見之語。先說者即指顯見中說。不動不雜曰湛。超情離見曰精。無礙不分曰圓。不滅不失不還曰常。雖以四義統收要皆取於畢竟不斷義也。</p>
<p style="margin-left:1em">○違越下難佛自語相違。言如來說法素以誠言自許。如金剛般若經云。如來是真語者。實語者。本經前文亦云。無上法王是真實語。今觀如來現說離明離暗無有見體。先說湛精圓常畢竟不斷。後先異說豈不違越誠言。違越猶背離也。背離誠言自近矯亂。豈不終成戲論。戲論則誑妄無實。故難以云何如來等也。</p>
<p style="margin-left:1em">三請大慈開發。</p>
</div>
<div class='div-orig'><p>惟垂大慈開我蒙悋。</p>
</div>
<div class='div-commentary'><p style="margin-left:1em">雖則兩陳難問終不敢決定疑佛。故仍求垂慈開發也。蒙謂昧於現說。悋謂執於先聞。取捨未決勢須求開。阿難錯解謬難竟。</p>
<p style="margin-left:1em">二如來以事驗釋三。</p>
<p style="margin-left:1em">一許以除疑。二即事驗證。三結示因果。</p>
<p style="margin-left:1em">初。</p>
</div>
<div class='div-orig'><p>佛告阿難。汝學多聞未盡諸漏。心中徒知顛倒所因。真倒現前實未能識。</p>
<p>○恐汝誠心猶未信伏。吾今試將塵俗諸事當除汝疑。</p>
</div>
<div class='div-commentary'><p style="margin-left:1em">初切責顛倒。汝學多聞者責以專於憶持。以學即篤志研習義也。未盡諸漏者責以緩於修行。四漏中但盡見漏。尚餘三漏故曰未盡。是皆由於修行力緩智斷不猛耳。顛倒即指識心。所因即指根性。言識由根現以根為所依因故。觀上文阿難指根性為心所。是<span class='corr'>已</span>知此義。但知猶未盡故言徒也。真倒指以根為斷言之。言識心雖稱顛倒不過出入生死。而根性果若斷滅則為永墮佛種。是知執根為斷者正是真倒現前。觀阿難引同識心正見其不自覺知。故責以實未識也。</p>
<p style="margin-left:1em">○恐汝下正許除疑。佛意以責其未識。雖似信伏未必出於誠心。故曰恐汝誠心猶未信伏。若順義迴文。應云恐汝猶未誠心信伏。蓋知其不是心悅誠服也。吾今試將等者仍用方便引發。務令誠服之意。試用也。塵俗諸事即指下擊鐘引夢。以擊鐘引夢皆塵勞中世俗事故。當除汝疑者許以因事必能除疑。而冀其誠心信伏之意。即寓於中矣。</p>
<p style="margin-left:1em">二即事驗證二。</p>
<p style="margin-left:1em">一擊鐘驗常。二引夢驗常。</p>
<p style="margin-left:1em">初三。</p>
<p style="margin-left:1em">一問聞答聞。二問聲答聲。三詳與斥破。</p>
<p style="margin-left:1em">初二。</p>
<p style="margin-left:1em">一三番問答。二雙以審定。</p>
<p style="margin-left:1em">初。</p>
</div>
<div class='div-orig'><p>即時如來敕羅睺羅擊鐘一聲問阿難言。汝今聞不。阿難大眾俱言我聞。</p>
<p>○鐘歇無聲佛又問言。汝今聞不。阿難大眾俱言不聞。</p>
<p>○時羅睺羅又擊一聲佛又問言。汝今聞不。阿難大眾又言俱聞。</p>
</div>
<div class='div-commentary'><p style="margin-left:1em">初問答定有。問以聞不者令其自驗有無。答以我聞者自驗有聞也。</p>
<p style="margin-left:1em">○鐘歇下問答定無。鐘歇非實無聞知其必定錯會。故重為審問。答以不聞者果然錯會也。</p>
<p style="margin-left:1em">○時羅下問答顯違。言果其無聞則聞性斷滅。理實不爾故三為致問。又言俱聞者。明係違前不聞猶不自覺也。</p>
<p style="margin-left:1em">二雙以審定。</p>
</div>
<div class='div-orig'><p>佛問阿難。汝云何聞云何不聞。</p>
<p>○阿難大眾俱白佛言。鐘聲若擊則我得聞。擊久聲銷音響雙絕則名無聞。</p>
</div>
<div class='div-commentary'><p style="margin-left:1em">初雙審。聞性真常不從緣起。恐其不知故雙審也。</p>
<p style="margin-left:1em">○阿難下雙定。鐘聲若擊則我得聞者依然錯會有聲乃有聞也。擊久聲銷則名無聞者依然錯會無聲則無聞也。聲餘曰音。音餘曰響。此且審定。至答聲之後乃為破斥。問聞答聞竟。</p>
<p style="margin-left:1em">二問聲答聲二。</p>
<p style="margin-left:1em">一三番問答。二雙以審定。</p>
<p style="margin-left:1em">初。</p>
</div>
<div class='div-orig'><p>如來又敕羅睺擊鐘問阿難言。爾今聲不。阿難大眾俱言有聲。</p>
<p>○少選聲銷佛又問言。爾今聲不。阿難大眾答言無聲。</p>
<p>○有頃羅睺更來撞鐘佛又問言。爾今聲不。阿難大眾俱言有聲。</p>
</div>
<div class='div-commentary'><p style="margin-left:1em">初問答定有。問以聲不者令其驗聲有無。悟知聞非有無也。俱言有聲者。但知聲有不悟聞非無也。</p>
<p style="margin-left:1em">○少選下問答定無。少選須臾時也。聲銷自是無聲。非是無聞。恐其混亂故重為審問。答言無聲者。但知聲無不悟聞非無也。</p>
<p style="margin-left:1em">○有頃下問答顯亂。有頃頃刻間也。聲銷既惟聲無。非是聞無。更撞亦唯聲有。作是聞有。知其必然混亂故三為致問。俱言有聲者。只知隨口答話。不知醉翁之意不在酒也。</p>
<p style="margin-left:1em">二雙以審定。</p>
</div>
<div class='div-orig'><p>佛問阿難。汝云何聲云何無聲。</p>
<p>○阿難大眾俱白佛言。鐘聲若擊則名有聲。擊久聲銷言響雙絕則名無聲。</p>
</div>
<div class='div-commentary'><p style="margin-left:1em">初雙審。聲是無常。有無從緣。恐其不知故雙審也。</p>
<p style="margin-left:1em">○阿難下雙定。答以擊則名有不擊名無者。亦知聲是無常。有無從緣。惜其於聞性真常不以緣有緣無。終竟不悟也。聞聲答聲竟。</p>
<p style="margin-left:1em">三詳與斥破三。</p>
<p style="margin-left:1em">一責以矯亂。二破其謬說。三總為結斥。</p>
<p style="margin-left:1em">初。</p>
</div>
<div class='div-orig'><p>佛語阿難及諸大眾。汝今云何自語矯亂。</p>
<p>○大眾阿難俱時問佛。我今云何名為矯亂。</p>
<p>○佛言。我問汝聞汝則言聞。又問汝聲汝則言聲。唯聞與聲報答無定。如是云何不名矯亂。</p>
</div>
<div class='div-commentary'><p style="margin-left:1em">初佛責矯亂。云何者怪責之詞。明係聲有聲無而言聞有聞無。不是無知強說。定是知而混說。故責以自語矯亂。</p>
<p style="margin-left:1em">○大眾下眾未心伏。云何者辯正之詞。意言聲有則聞。無則無聞。鐘擊則聲不則無聲。據實而答分明不混。故辨以云何矯亂。</p>
<p style="margin-left:1em">○佛言下佛以義折。佛意以聞有聞無。聲有聲無。理無二是。我前問汝聞有聞無。汝則答我聞有聞無。我又問汝聲有聲無。汝亦答我聲有聲無。唯此聞之有無與聲之有無籠侗報答。兩無定實。如是強混云何不名矯亂。而固辨之耶。</p>
<p style="margin-left:1em">二破其謬說。</p>
</div>
<div class='div-orig'><p>阿難。聲銷無響汝說無聞。若實無聞聞性<span class='corr'>已</span>滅。同於枯木。鐘聲更擊汝云何知。</p>
<p>○知有知無。自是聲塵或無或有。豈彼聞性為汝有無。</p>
<p>○聞實云無。誰知無者。</p>
</div>
<div class='div-commentary'><p style="margin-left:1em">初據說為破。破意以聲銷無響汝便說為無聞。若實無有聞者則是聞性<span class='corr'>已</span>滅。同於枯木杳無生性。及乎鐘聲更擊則應不知。汝又云何能知。是汝所謂無聲無聞者謬矣。</p>
<p style="margin-left:1em">○知有下約義申明。申義以汝之聞性。既於聲有之時知有。聲無之時知無。自是聲塵在汝聞性中或無或有。豈彼聞性為汝聲塵為有為無。此約正義論也。</p>
<p style="margin-left:1em">○末二句防其謬辨。<span class='note-inline'>(恐謂知有之時於境能別。可說有聞。知無之時於境不別。豈真有聞耶。故此防云)</span>聞實云無誰知無者。云猶是也。謂若聞性實是無者則應並知亦無。以元是一精明故。果其並知亦無又是誰來為知無之者。要知既有知無之者。即有聞無之者。是汝所謂知無之時不許有聞者。特謬辨耳。</p>
<p style="margin-left:1em">三總為結斥。</p>
</div>
<div class='div-orig'><p>是故阿難。聲於聞中自有生滅。非為汝聞聲生聲滅令汝聞性為有為無。</p>
<p>○汝尚顛倒惑聲為聞。何怪昏迷以常為斷。</p>
<p>○終不應言。離諸動靜閉塞開通說聞無性。</p>
</div>
<div class='div-commentary'><p style="margin-left:1em">初牒結正義。上云知有知無自是聲塵或無或有。今云聲於聞中自有生滅。上云豈彼聞性為汝有無。今云非為汝聞聲生聲滅。令汝聞性為有為無。明是牒前所說而結常住之正義也。</p>
<p style="margin-left:1em">○汝尚下深斥昏迷。汝尚顛倒者斥其無正知見。由無正知見故明是聲有聲無。而言聞有聞無。故曰惑聲為聞。既惑聲為聞聲無便謂聞無。何怪乎前之昏昏迷迷以聞性真常謂為畢竟斷滅。猶如念心。此如來深責其顛倒特甚。雖語似不怪正所以深怪之耳。</p>
<p style="margin-left:1em">○終不下極顯性常。動靜聲塵諠寂也。閉塞開通耳根缺具也。言此聞性。不惟離於塵之動靜不可說其無性。即便離於根之閉塞開通亦不可說其無性。故以終不應言等遮之。總結擊鐘驗常竟。</p>
<p style="margin-left:1em">二引夢驗常<span class='note-inline'>(因上科根塵雙離理深難信。故此科舉夢中不無驗之。又為假此例出形銷命謝聞性不無義也)</span>三。</p>
<p style="margin-left:1em">一睡夢有聞。二寤覺猶憶。三極顯性常。</p>
<p style="margin-left:1em">初。</p>
</div>
<div class='div-orig'><p>如重睡人眠熟牀枕。其家有人於彼睡時搗練舂米。其人夢中聞舂搗聲別作他物。或為擊鼓。或為撞鐘。即於夢中自怪其鐘為木石響。</p>
</div>
<div class='div-commentary'><p style="margin-left:1em">重睡者揀輕睡。眠熟者揀暫昏。言輕睡之人雖眠熟聞聲必醒。即重睡人若暫昏聞聲亦醒。惟重睡人而又眠熟聞聲不醒方成夢事。故以重熟二字揀之。槌砧打衣曰搗練。杵臼細谷曰舂米。此二皆聒耳聲也。夢中聞聲顯聞性真常。別作他物顯意識昏昧。雖曰昏昧猶是隨念分別。至云或為擊皷或為撞鐘。又屬計度分別。然必帶識言者以識依根現因識之有益顯根之有故。即於夢中等乃展轉計度也。自怪其鐘不言皷者。與下科互出。以夢中昏昧為鐘為皷二一無定故。木響石響元是槌砧杵臼之聲。夢中不能分辨故自怪也。</p>
<p style="margin-left:1em">二寤覺猶憶。</p>
</div>
<div class='div-orig'><p>於時忽寤遄知杵音。自告家人。我正夢時惑此舂音將為皷響。</p>
</div>
<div class='div-commentary'><p style="margin-left:1em">於時忽寤者聒甚自醒也。遄速也。纔寤便了故曰遄知。能搗能舂皆可稱為杵音。自告家人者即說以夢中事也。舂音亦該搗音以二字義同故。惑為皷響不言鐘者。互出如上。又寤後說夢。不能全憶及全同故。必兼寤後言者。以寤後不憶。夢中有聞或可不信。既寤後猶能憶述。益顯夢中有聞為不虗矣。</p>
<p style="margin-left:1em">三極顯性常。</p>
</div>
<div class='div-orig'><p>阿難。是人夢中豈憶靜搖開閉通塞。</p>
<p>○其形雖寐聞性不昏。縱汝形銷命光遷謝此性云何為汝銷滅。</p>
</div>
<div class='div-commentary'><p style="margin-left:1em">初證前可信。靜寂搖動塵也。開閉通塞根也。一往閉即是塞。開即是通。或可閉約病障。塞約物壅。開謂病去。通言物離也。豈憶者言眠熟則根塵俱忘。況夫夢中豈能記憶。既不憶而能聞。則前之所謂根塵雙離而聞性不無者信矣。</p>
<p style="margin-left:1em">○其形下以睡例死。言如我上說人當眠熟之時。其形雖寐而聞性不昏。以此為例則知形銷不銷。命謝不謝。故云縱汝形銷等也。命光即是命根。而言光者以有虗妄明了義故。此性即指聞性。云何為汝等者。乃反顯之詞。正以極顯聞性不為汝之形銷命謝便隨之而俱銷俱滅也。<span class='note-inline'>(正脈問云。既此根性動靜無關。生死不礙。如來何言離動離靜元無聽質耶。答云。佛言離塵無聽質者為無聚聞於耳。結滯為根之聽質也。此質若忘則徧周法界之聞性方以全彰。豈令反成斷滅乎。此方明出元無聽質之故。顯其自是阿難謬解。非佛自語相違耳。吳興曰。前阿難通疑六根離塵無體。而如來別顯聞性為常。誠為發起耳根圓通機也)</span>即事驗證竟三結示因果二。</p>
<p style="margin-left:1em">一結示生滅因果。二結示真常因果。</p>
<p style="margin-left:1em">初<span class='note-inline'>(聞性真常。人各性具。現見眾生墮於無常。應有因果故此結示)</span>。</p>
</div>
<div class='div-orig'><p>以諸眾生從無始來循諸色聲逐念流轉。曾不開悟性淨妙常。不循所常逐諸生滅。由是生生雜染流轉。</p>
</div>
<div class='div-commentary'><p style="margin-left:1em">從無始來者極言其迷之久也。循諸色聲者見色奔色。聞聲趣聲。六塵中舉二以攝餘故。逐念流轉者。謂既循色聲必逐妄念。<span class='note-inline'>(六識也)</span>既逐妄念則生住異滅流轉不停也。正以流轉不停蔽於真常。妄念紛紜違於淨妙。視若永失故曰曾不開悟。性即本元自性。約未結根時言之。塵不能染曰淨。根不能繫曰妙。生不能生滅不能滅曰常。雖三義並稱而唯重常字。下文自見不循所常者。不循所有常性逆流深入也。逐諸生滅者。唯隨六處識心內搖外奔也。此該惑業二道。為生滅之因。由是者承上生滅之因言之。謂由是生滅之因。生生世世在於六道雜染法中輪流轉變無休息也。此屬苦道。為生滅之果。</p>
<p style="margin-left:1em">二結示真常因果。</p>
</div>
<div class='div-orig'><p>若棄生滅守於真常。常光現前。根塵識心應時銷落。想相為塵識情為垢。二俱遠離。則汝法眼應時清明。云何不成無上知覺。</p>
</div>
<div class='div-commentary'><p style="margin-left:1em">若棄生滅者。不逐生滅識心攀緣妄境。守於真常者。唯依真常之性亡塵盡根。前文所謂脫黏內伏是也。常光現前者。從真常之體發圓照之光。明明歷歷不昧不昏。前文所謂伏歸元真發本明耀是也。根塵識心應時銷落者。謂常光既<span class='corr'>已</span>現前遇事便融。根塵識心俱不可得。前文所謂耀性發明諸根圓拔。一切浮塵及器世間諸變化相如湯銷冰是也。<span class='note-inline'>(前不言識者。以識無自體。託根塵現。根塵尚銷不言可知故)</span>想即是識。所緣塵相即是法眼中塵。識即是想。所依情根即是法眼中垢。二俱遠離則垢不能染。塵不能昏。故曰應時清明。法眼者。見道眼也。清明則前途易辨。亦該修道。此為真常之因。云何不成等有二義。一者法眼清明。觸目無非道場。前文所謂應念化成無上知覺是也。二者前途易辨。無上菩提可成。此屬證道。乃為真常之果。然此兩番結示。依生滅則不出輪迴。依真常則能成正覺。其抑揚勸勉之意<span class='corr'>已</span>自可見。驗釋根性斷滅疑竟。</p>
</div>
<p class='juan'>楞嚴經指掌疏卷四</p></div>
</div><!-- end of div[@id='body'] -->
</body></html>