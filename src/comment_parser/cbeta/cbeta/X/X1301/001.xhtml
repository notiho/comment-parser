<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛果擊節錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1301-A 重刻圓悟禪師擊節錄題辭</p><p>圓悟禪師。電機波辨。色絲妙絕。可謂文武火爐鍛練學人矣。惜乎集錄者。採擷微言。而失之簡。加之三豕門五。覩者眼眩焉。頃予友淳公。蒐獵竺典。企予祖躅。以彌縫於闕。蓋藻鏡當臺。妍媿可逃乎哉。晨星落落。秦無人也。冀邈乎霧海。早刮目于南針。</p>
<p style="margin-left:1em">元文戊午秋九月糓旦常州沙門說驢年序</p>
</div>
<div class='div-xu'><a id='mulu2' />
<p class='h1'>No. 1301-B</p><p>明覺禪師瀑泉集。見存乎大藏中。大古希音。和者鮮矣。圓悟禪師。擊節乎其間。教人不覺手舞足蹈。可惜此土之舊刊。不啻失諸刀刁魯魚。提綱謬混著語。兩則合作一則。況乎舉類多。其所錄者踈也。是以讀者如箝。豈匪一大欠事哉。黑非佛果耳孫。謬涉字海。獵禪林而獲于其魚兔。蓋彼此交奏。稍識正音歟。且如類則事蹟。別出一卷。未慊于懷。綆短不搆深泉。曲遠難盡其響。罪過彌天。一任諸方貶剝。關西黑太淳。閣筆於東武吉祥之草廬云。</p>
<p style="margin-left:1em">是錄撰次。不吻合于拈古者。盖所聞紛紜。未經考訂。卒錄之故歟。今輙仍舊耳。</p>
<p style="margin-left:1em">先賢未游刃乎此書。故勾棘難曉也。今有古德之頌者。掇標之上方。</p>
<p style="margin-left:1em">未覩善本。蹉[跳-兆+(口/└/大)]漏落。偕諸同袍。癡人說夢。不則遺臭千載。勿吝驚䇿則幸。</p>
</div>
<div class='div-other'><a id='mulu3' />
<p class='h1'>佛果擊節目錄</p>
<ul class="">
<li>卷上
<ul class="">
<li>德山示眾<span class="note-inline">(一)</span></li>

<li>雪峯普請<span class="note-inline">(二)</span></li>

<li>百丈拂子<span class="note-inline">(三)</span></li>

<li>崇壽指凳<span class="note-inline">(四)</span></li>

<li>永嘉遶錫<span class="note-inline">(五)</span></li>

<li>仰山指雪<span class="note-inline">(六)</span></li>

<li>香嚴垂語<span class="note-inline">(七)</span></li>

<li>魯祖喫飯<span class="note-inline">(八)</span></li>

<li>雪峰古㵎<span class="note-inline">(九)</span></li>

<li>西堂爛却<span class="note-inline">(十)</span></li>

<li>欽山竪拳<span class="note-inline">(十一)</span></li>

<li>睦州苕菷<span class="note-inline">(十二)</span></li>

<li>棗樹漢國<span class="note-inline">(十三)</span></li>

<li>趙州偷筍<span class="note-inline">(十四)</span></li>

<li>保壽開堂<span class="note-inline">(十五)</span></li>

<li>無業妄想<span class="note-inline">(十六)</span></li>

<li>德山作麼<span class="note-inline">(十七)</span></li>

<li>保福簽瓜<span class="note-inline">(十八)</span></li>

<li>南泉示眾<span class="note-inline">(十九)</span></li>

<li>馬祖圖相<span class="note-inline">(二十)</span></li>

<li>興化罰錢<span class="note-inline">(二一)</span></li>

<li>長慶淘金<span class="note-inline">(二二)</span></li>

<li>大梅無意<span class="note-inline">(二三)</span></li>

<li>臨濟蒿枝<span class="note-inline">(二四)</span></li>

<li>師祖珠藏<span class="note-inline">(二五)</span></li>

<li>鏡清問僧<span class="note-inline">(二六)</span></li>

<li>雲門法身<span class="note-inline">(二七)</span></li>

<li>三聖金鱗<span class="note-inline">(二八)</span></li>

<li>伏牛馳書<span class="note-inline">(二九)</span></li>

<li>玄沙過患<span class="note-inline">(三十)</span></li>

<li>報慈問僧<span class="note-inline">(三一)</span></li>

<li>船子絲綸<span class="note-inline">(三二)</span></li>

<li>投子一言<span class="note-inline">(三三)</span></li>

<li>祖師六塵<span class="note-inline">(三四)</span></li>

<li>本生拄杖<span class="note-inline">(三五)</span></li>

<li>安國伊蘭<span class="note-inline">(三六)</span></li>

<li>玄沙見虎<span class="note-inline">(三七)</span></li>
</ul></li>

<li>卷下
<ul class="">
<li>洞山三頓<span class="note-inline">(三八)</span></li>

<li>大慈示眾<span class="note-inline">(三九)</span></li>

<li>黃<span class="corr">蘗</span>閉門<span class="note-inline">(四十)</span></li>

<li>鏡清方便<span class="note-inline">(四一)</span></li>

<li>香林衲衣<span class="note-inline">(四二)</span></li>

<li>本仁示眾<span class="note-inline">(四三)</span></li>

<li>國師三喚<span class="note-inline">(四四)</span></li>

<li>投子抑逼<span class="note-inline">(四五)</span></li>

<li>雲門示眾<span class="note-inline">(四六)</span></li>

<li>智門草鞋<span class="note-inline">(四七)</span></li>

<li>雪峰五棒<span class="note-inline">(四八)</span></li>

<li>徑山一點<span class="note-inline">(四九)</span></li>

<li>睦州檐板<span class="note-inline">(五十)</span></li>

<li>巴陵示眾<span class="note-inline">(五一)</span></li>

<li>則川摘茶<span class="note-inline">(五二)</span></li>

<li>雲門裂破<span class="note-inline">(五三)</span></li>

<li>睦州鉢囊<span class="note-inline">(五四)</span></li>

<li>雪峰三下<span class="note-inline">(五五)</span></li>

<li>南泉出世<span class="note-inline">(五六)</span></li>

<li>欽山恁麼<span class="note-inline">(五七)</span></li>

<li>玄沙問僧<span class="note-inline">(五八)</span></li>

<li>長慶羚羊<span class="note-inline">(五九)</span></li>

<li>圓明示眾<span class="note-inline">(六十)</span></li>

<li>南院諸聖<span class="note-inline">(六一)</span></li>

<li>雪峰相見<span class="note-inline">(六二)</span></li>

<li>國師淨瓶<span class="note-inline">(六三)</span></li>

<li>茱萸看箭<span class="note-inline">(六四)</span></li>

<li>臨濟赴齋<span class="note-inline">(六五)</span></li>

<li>三角示眾<span class="note-inline">(六六)</span></li>

<li>巖頭跨門<span class="note-inline">(六七)</span></li>

<li>太原顧視<span class="note-inline">(六八)</span></li>

<li>雲門三病<span class="note-inline">(六九)</span></li>

<li>鼓山示眾<span class="note-inline">(七十)</span></li>

<li>睦州毛端<span class="note-inline">(七一)</span></li>

<li>仰山坐次<span class="note-inline">(七二)</span></li>

<li>智門般若<span class="note-inline">(七三)</span></li>

<li>烏臼參堂<span class="note-inline">(七四)</span></li>

<li>雪峰天使<span class="note-inline">(七五)</span></li>

<li>大隨普賢<span class="note-inline">(七六)</span></li>

<li>雲門新羅<span class="note-inline">(七七)</span></li>

<li>北禪資福<span class="note-inline">(七八)</span></li>

<li>睦州示眾<span class="note-inline">(七九)</span></li>

<li>玄沙圓相<span class="note-inline">(八十)</span></li>

<li>南泉賣身<span class="note-inline">(八一)</span></li>

<li>茱萸一橛<span class="note-inline">(八二)</span></li>

<li>夾山生死<span class="note-inline">(八三)</span></li>

<li>保福羚羊<span class="note-inline">(八四)</span></li>

<li>巴陵祖意<span class="note-inline">(八五)</span></li>

<li>趙州答話<span class="note-inline">(八六)</span></li>

<li>躭源辭師<span class="note-inline">(八七)</span></li>

<li>溈仰田中<span class="note-inline">(八八)</span></li>

<li>雪峰覆船<span class="note-inline">(八九)</span></li>

<li>保福扶犁<span class="note-inline">(九十)</span></li>

<li>大梅鼯鼠<span class="note-inline">(九一)</span></li>

<li>趙州般若<span class="note-inline">(九二)</span></li>

<li>德山托鉢<span class="note-inline">(九三)</span></li>

<li>雪峰古鏡<span class="note-inline">(九四)</span></li>

<li>洞山衣鉢<span class="note-inline">(九五)</span></li>

<li>投子三星<span class="note-inline">(九六)</span></li>

<li>洛浦伏膺<span class="note-inline">(九七)</span></li>

<li>香嚴仙陀<span class="note-inline">(九八)</span></li>

<li>風穴離微<span class="note-inline">(九九)</span></li>

<li>古德沙水<span class="note-inline">(一百)</span></li>
</ul></li>
</ul><p>目錄<span class='note-inline'>(畢)</span></p>
</div>No. 1301
<p class='juan'><a id='mulu4' />佛果擊節錄卷上</p><p class="byline">雪竇明覺禪師拈古</p><p class="byline">佛果圜悟禪師擊節</p>
<div class='div-other'><a id='mulu5' />
<p class='h1'>第一則德山示眾</p><p style="margin-left:1em">舉德山示眾云。今夜不答話。<span class='note-inline'>(言猶在耳)</span>問話者三十棒。<span class='note-inline'>(打云。喫棒了也)</span>時有僧出禮拜。山便打。<span class='note-inline'>(忘前失後漢)</span>僧云某甲話也未問。<span class='note-inline'>(却較些子)</span>山云。你是甚處人。<span class='note-inline'>(換却眼睛)</span>僧云。新羅人。<span class='note-inline'>(却換德山眼睛)</span>山云。未踏船舷。好打三十棒。<span class='note-inline'>(大小德山。作這般去就)</span>法眼拈云。大小德山。話作兩橛。<span class='note-inline'>(漆桶夜生光)</span>圓明拈云。大小德山。龍頭蛇尾。<span class='note-inline'>(烏龜鑽破壁)</span>雪竇拈云。二老宿雖善裁長補短。舍重從輕。<span class='note-inline'>(錯下名言)</span>要見德山亦未可。<span class='note-inline'>(還曾夢見德山麼)</span>何故。德山大似握閫外威權。有當斷不斷。不招其亂底劒。<span class='note-inline'>(險)</span>諸人要識新羅僧麼<span class='note-inline'>(莫是闍黎)</span>只是撞著露柱的瞎漢<span class='note-inline'>(自領出去)</span>。</p>
<p>師云。古人舉一機一境。皆明此事。且世尊未舉花<span class='corr'>已</span>前。是箇什麼道理。後來所以買帽相頭。相席打令。如今只管記憶千端萬端。打葛藤。有什麼了期。多知多解。轉生煩惱。古人或拈古頌古一則因緣。須是出得他古人意。方可拈掇。只如德山。本是西蜀講金剛經座主。聞南方禪宗大興。他云南方魔子如此盛。遂罷講散徒。擎將疏鈔欲破禪宗。及至龍潭言下大悟。後住德山。三日一回搜堂。凡見文字即時燒却。十二時中打風打雨。後來出巖頭雪峰。如龍似虎相似。到他打葛藤時。自有奇特處。一日示眾道。汝但無事於心。於心無事。則虗而靈。寂而妙。又道捉空追響。勞汝心神。夢覺覺非。覺亦非覺。一日巖頭來參。纔展坐具。德山以拄杖挑向堦下。巖頭下堦收得。便去參堂。來日却上問訊。侍立次。山云。你什麼處學得這箇虗頭來。巖頭云。某甲不敢自謾。山云。你<span class='corr'>已</span>後向老僧頭上屙去在。且道他見箇什麼。却不打他。豈不是有奇特處。方可如此。巖頭一日來參。脚纔跨門。便問是凡是聖。德山便喝。巖頭便禮拜。且道他父子見箇什麼。便如此奇特。五祖先師道。他既是開箇鋪席。為什麼却不答話。且道德山意在什麼處。這僧也好奇特。跳出眾來便禮拜。德山便打。一似鷹挐燕雀。似鶻捉鳩。只如法眼拈道。大小德山。話作兩橛。可謂據款結案。圓明拈道。大小德山。龍頭蛇尾。也是看孔著楔。如今作麼生會這公案。若做兩橛會。且得沒交涉。便作龍頭蛇尾會。且得沒交涉。既不恁麼會。畢竟作麼生。且道二老宿。為什麼却如此拈。諸人試著眼看。古人道。獅子咬人。狂狗逐塊。如今作麼生見得德山去。所以拈古十箇。拈做十般。要須出他古人意。方喚作拈古。只如傅大士道。夜夜抱佛眠。朝朝還共起。要知佛去處。只這語聲是。看他玄沙拈道。大小傅大士。只認箇昭昭靈靈。又靈雲見桃花便悟云。自從一見桃花後。直至如今更不疑。玄沙云。諦當甚諦當。敢保老兄未徹在。且道他意在什麼處。雪竇一似古人。先拈他兩人語道。此二老宿。雖善裁長補短。捨重從輕。且道甚麼處是裁長補短處。什麼處是捨重從輕處。此兩箇分明點檢德山。雪竇拈來。為甚麼却道。要見德山亦未可。雪竇後面也只要見德山這些子也難。後來人便邪解道。法眼圓明。只是裁長補短。捨重從輕。只管作露布。有什麼交涉。雪竇拈道。德山似箇什麼。如閫外將軍相似。有威有權。為他有箇劒。當斷不斷時。也不招其亂。雪竇如此拈。也有錯會者不少。雪竇前面拈了。為什麼又拈道。諸人要識新羅僧麼。只是撞著露柱底瞎漢。諸人。且道什麼處是這僧瞎處。人多情解道。等他德山道。你是什麼處人。當時便以坐具劈面摵。癡人若如此。德山便放你也。且道畢竟什麼處是這僧瞎處。師便打。</p>
</div>
<div class='div-other'><a id='mulu6' />
<p class='h1'>第二則雪峯普請</p><p style="margin-left:1em">舉雪峯一日普請。自負一束藤<span class='note-inline'>(勞而無功)</span>路逢一僧。峯便拋下。<span class='note-inline'>(力盡神疲)</span>僧方擬取。峯便踏倒。<span class='note-inline'>(下坡不走。快。便難逢)</span>歸舉似長生。乃云我今日踏這僧快。<span class='note-inline'>(少賣弄)</span>生云。和尚替這僧入涅槃堂始得。<span class='note-inline'>(閙市裏要一箇半箇)</span>峯便休去。<span class='note-inline'>(可惜放過)</span>雪竇拈云。長生大似東家人死。西家助哀。也好與一踏<span class='note-inline'>(闍黎也須急着眼始得)</span>。</p>
<p>師云。只這雪竇合喫多少。如今且放過一著。雪峯為一千五百人善知識。當時日日普請運水搬柴。豈似如今兄弟。端坐飽食。不知慚愧。不見雲門問僧甚麼處來。僧云。負柴來。門云。閑口。且道他雲門意又作麼生。諸人試體究看。只如雪峯普請處踏倒這僧。歸舉似長生。長生是箇活潑潑地漢。便道和尚也須替這僧入涅槃堂始得。只這雪峯老漢。也好當時便休去。到這裏作麼生湊泊。也須是三根椽下。五尺單前。靜坐究取始得。看雪竇老婆拈似與諸人。到這裏見得去。自然打著南邊動北邊。纔拈起。便眼卓朔地。雪竇拈掇他這因緣。人多邪解。別生知見義路。只管解將去。殊不知。雪竇意元不如此。且道他意在什麼處。也好與一踏。且莫錯會。</p>
</div>
<div class='div-other'><a id='mulu7' />
<p class='h1'>第三則百丈拂子</p><p style="margin-left:1em">舉百丈再參馬祖。<span class='note-inline'>(不唧[喵-卄+(一/(匚*〡*〡*(巨-匚)))]漢)</span>侍立次。祖以目視禪牀角頭拂子。<span class='note-inline'>(兩箇一場敗闕)</span>丈云。即此用。離此用。<span class='note-inline'>(情知泥裏洗土塊)</span>祖云。你他後開兩片皮。將何為人。<span class='note-inline'>(也要知你落處)</span>丈取拂子竪起。<span class='note-inline'>(蝦跳不出斗)</span>祖云。即此用。離此用。<span class='note-inline'>(驗人端的處。下口即知音)</span>丈挂拂子於舊處。<span class='note-inline'>(果然只在舊窠窟)</span>祖便喝。<span class='note-inline'>(輪王髻中珠。不可輕分付)</span>百丈直得三日耳聾。<span class='note-inline'>(雖然如是。若不酬價爭辨真偽)</span>雪竇拈云。奇怪。諸禪德。<span class='note-inline'>(也不免遭他點檢)</span>如今列其派者甚多。<span class='note-inline'>(莫欺我兒孫)</span>究其源者極少。<span class='note-inline'>(雪竇從來點胸)</span>總道百丈於喝下大悟。還端的也無。<span class='note-inline'>(自是他把不住)</span>然刀刁相似。魚魯參差。<span class='note-inline'>(曹溪波浪如相似。無限平人被陸沈)</span>若是明眼漢。瞞他一點不得。<span class='note-inline'>(明眼漢正好瞞)</span>只如馬祖道。你他後開兩片皮。將何為人。<span class='note-inline'>(人將財試。金將火試)</span>百丈竪起拂子。<span class='note-inline'>(機境未忘)</span>為復如蟲禦木。<span class='note-inline'>(正是)</span>為復啐啄同時。<span class='note-inline'>(夢見)</span>諸人要會三日耳聾麼。<span class='note-inline'>(雪竇還會麼)</span>大冶精金。應無變色<span class='note-inline'>(錯下名言不是今日)</span>。</p>
<p>師云。百丈和尚。侍奉馬祖二十餘年。最得馬祖提誨。此一則因緣。叢林謂之再參馬祖話。人多舉得不同。然宗師家。只拈他著力處。古時尊宿纔見僧來。便舉起拂子。問佛法。或問祖意西來意。多舉起拂子。所謂如獅子教兒迷蹤訣。纔方跳擲又翻身了也。須會他宗師家手脚。始得如此奇絕。看他師資相見。如印印空。更無瑕玷。如印印泥。誰辨得他字義。到這裏。道吾舞笏同人會。石鞏張弓作者知。如印印水。涅槃心易曉。差別智難明。只如溈山問仰山。馬祖出八十四員善知識。幾人得大機。幾人得大用。仰山云。百丈得大機。黃<span class='corr'>蘗</span>得大用。自餘皆是唱道之師。看他馬祖一喝。百丈直得三日耳聾。且道此一喝意作麼生。不見適來道。輪王髻中珠。不可輕分付。古人那裏肯獨自用來。且打葛藤。引相似一二。不見丹霞訪龐居士。問靈照云。居士在否。靈照<span class='corr'>斂</span>手而立。又問居士在否。靈照攜籃便行。僧又問靈雲。佛未出世時如何。雲竪起拂子。又問出世後如何。雲亦竪起拂子。又問雪峯。佛未出世時如何。峯竪起拂子。出世後如何。峯拋下拂子。僧禮拜。峯便打。到這裏。棒頭有眼明如日。要識真金火裏看。後來黃<span class='corr'>蘗</span>纔見百丈。丈問巍巍堂堂從甚麼處來。<span class='corr'>蘗</span>云。巍巍堂堂從嶺南來。丈云。巍巍堂堂來為何事。<span class='corr'>蘗</span>云。巍巍堂堂不為別事。一日黃蘗謂百丈云。暫別左右。欲禮拜馬祖去。丈云。馬祖<span class='corr'>已</span>遷化了也。<span class='corr'>蘗</span>云。未審馬祖在日。有何言句。丈遂舉再參因緣。黃<span class='corr'>蘗</span>不覺吐舌。但如此參到至玄至妙處。隨分舉一毫。便蓋天蓋地。便能拈一莖草。作丈六金身用。將丈六金身。作一莖草用。天下人總不奈你何。古人道。三日耳聾由自可。三聖瞎驢愁殺人。且道作麼生會他恁麼道。汾陽道。悟去便休。說甚麼三日耳聾。石門聰云。若不是三日耳聾。爭承當得這一喝。汾陽後來道。我當時恁麼道。猶較石門半月程。雪竇拈云。奇怪。諸禪德。如今列其派者甚多。究其源者極少。雪竇拈汾陽石門。總道百丈於喝下大悟。似則似。爭奈魚魯參差。若是明眼漢。瞞他一點不得。只如馬祖道。你<span class='corr'>已</span>後開兩片皮。將何為人。百丈豎起拂子。為復是如蟲禦木。為復是啐啄同時。殊不知。雪竇一口吞盡。亦乃盡神通妙用。拈出似與人。既拈出他。且畢竟如何出他一隻眼。你等諸人。要見三日耳聾麼。大冶精金。應無變色。這語句沉却多少人了也。雪竇要出氣露一機一境。千古萬古撲不破。諸人且莫錯會好。</p>
</div>
<div class='div-other'><a id='mulu8' />
<p class='h1'>第四則崇壽指凳</p><p style="margin-left:1em">舉崇壽指凳子。<span class='note-inline'>(只是凳子)</span>云識得凳子。周匝有餘。<span class='note-inline'>(十方世界外。更有世界在)</span>雲門云。識得凳子。天地懸殊。<span class='note-inline'>(減得一半)</span>雪竇拈云。澤廣藏山。理能伏豹<span class='note-inline'>(任大也須從地起。更高爭奈有天何)</span>。</p>
<p>師云。無味之談。塞斷人口。且道古人為甚麼至理之言却不舉。却指凳子。諸人且道有什麼奇特處。雲門道。天地懸殊。懷和尚却道。楠榆木做。秀圓通道。四脚著地。和崇壽一坑埋却。山僧這裏不要凳子。只要田地上淨潔。所以雪竇拈云。澤廣藏山。理能伏豹。雪竇道如此。未審是明他語。點他話。是襃是貶。凡是一拈一提。若是有工夫。自然蓋天蓋地。</p>
</div>
<div class='div-other'><a id='mulu9' />
<p class='h1'>第五則永嘉遶錫</p><p style="margin-left:1em">舉永嘉大師到六祖。遶禪牀三匝。振錫一下。卓然而立。<span class='note-inline'>(魚行水濁)</span>祖云。夫沙門具三千威儀。八萬細行。<span class='note-inline'>(大方之家。善收善放)</span>大德從何方而來。生大我慢。<span class='note-inline'>(便不屈人)</span>雪竇便喝。乃云。當時若下得這一喝。免得龍頭蛇尾。<span class='note-inline'>(賊過後張弓)</span>又再舉遶禪牀三匝。振錫一下。卓然而立。<span class='note-inline'>(鳥飛毛落)</span>代六祖云。未到曹溪。與你三十棒了也<span class='note-inline'>(也是無風起浪)</span>。</p>
<p>永嘉大師。本是講維摩經座主。因講維摩經自悟。說得話驚人。因六祖會中。策禪師游三吳。預座隨喜。見他講得。不同尋常座主見解。因講散。遂詰其心地。所發之言。並同諸祖。䇿曰。仁者悟心。師是誰耶。受誰印可。覺曰。我聽方等維摩經論。並無師承。於維摩經悟佛心宗。無人證據。䇿曰仁者。威音王<span class='corr'>已</span>前則得。威音王<span class='corr'>已</span>後。無師自悟。盡是天然外道。覺曰。願仁者為我印證。䇿曰。我乃言輕。有第六祖師在曹溪。四方雲集。並是受法之人。覺率䇿同至曹溪印可。永嘉既至曹溪。見六祖坐次。持錫遶繩牀三帀。振錫一下。卓然而立。六祖云。夫沙門具三千威儀。八萬細行。大德從何方來。生大我慢。永嘉也好。便道生死事大。無常迅速。六祖本要拋箇鈎釣永嘉。却倒被永嘉釣將去。兩家只管打葛藤。一對一問。千古萬古悉皆如此。末後六祖道。如是如是。永嘉便行。祖云。少留一宿。故號為一宿覺。名玄覺。號真覺。雪竇拈古有大手脚。更不引問答。直引他初見六祖語。雪竇拈弄永嘉道。生死事大。無常迅速。且得沒交涉。雪竇教永嘉下喝。免見後人指注。且道明什麼邊事。這一喝似箇什麼。似置一寶珠向面前。若是有錢人便買將去。當時屬你也。宗師家拈古有出羣處。却再舉六祖道。等遶繩牀三帀。振錫一下。卓然而立。好向他道。未到曹溪。<span class='corr'>已</span>與你三十棒了也。雪竇前頭與永嘉出一隻眼。這裏與六祖出一隻眼。且道雪竇意作麼生。</p>
</div>
<div class='div-other'><a id='mulu10' />
<p class='h1'>第六則仰山指雪</p><p style="margin-left:1em">舉仰山指雪獅子云。還有過此色者麼。<span class='note-inline'>(瞎)</span>雲門云。當時便與推倒。<span class='note-inline'>(不奈船何。打破戽斗)</span>雪竇拈云。只解推倒。不能扶起<span class='note-inline'>(將錯就錯)</span>。</p>
<p>師云。仰山侍奉溈山。前後二十餘年。乃去行化。一日歸省侍溈山。山問子稱善知識。爭辨得諸方來者。知有不知有。有師承無師承。是義學是玄學。試說看。仰山云。有箇驗處。但見諸方僧來。竪起拂子。問伊諸方還說這箇。不說這箇。這箇且置。諸方老宿意作麼生。溈山歎曰。此是宗門中牙爪。仰山有如此為人手段。所以一日指雪獅子問云。還有過得此色者麼。且道他意在什麼處。莫是明一色邊事麼。且得沒交涉。既不明一色邊事。又明箇什麼。所以道。鷺鷥立雪非同色。明月蘆花不似他。巴陵鑒和尚。僧問如何是提婆宗。鑒云。銀椀裏盛雪。雪竇拈拄杖示眾云。把斷世界。不漏絲毫。還搆得也無。所以雲門道。直得乾坤大地無絲毫過患。只是轉物。不見一色。猶為半提。直得如此。更須知有全提時節。諸上座。翠峯若是全提。盡大地人並須結舌。放一線道。轉見不堪。以拄杖一時打散。雪竇悟到這般田地。方可為人。老僧道瞎。諸人作麼生會。雲門應時應節。但與推倒。用拈仰山意。又被雪竇拈道。他只解推倒。不解扶起。且道雪竇意在什麼處。</p>
</div>
<div class='div-other'><a id='mulu11' />
<p class='h1'>第七則香嚴垂語</p><p style="margin-left:1em">舉香嚴垂語云。<span class='note-inline'>(作什麼)</span>如人上樹。<span class='note-inline'>(還覺滿口含霜麼)</span>口銜樹枝。<span class='note-inline'>(撲落也)</span>手不攀枝。<span class='note-inline'>(便有恁麼人)</span>脚不踏枝。<span class='note-inline'>(奇怪)</span>樹下有人問西來意。<span class='note-inline'>(阿誰)</span>不對則違他所問。<span class='note-inline'>(莫道)</span>若對又喪身失命。<span class='note-inline'>(伏惟尚享)</span>正當恁麼時。作麼生即是。<span class='note-inline'>(香嚴又撲落了也)</span>時有虎頭上座出云。上樹即不問。未上樹請和尚道。<span class='note-inline'>(東家人死。西家助哀)</span>香嚴呵呵大笑。<span class='note-inline'>(也是落他綣繢了也)</span>雪竇拈云。樹上道即易。樹下道即難。<span class='note-inline'>(旁出一枝)</span>老僧上樹也。致一問來<span class='note-inline'>(險)</span>。</p>
<p>諸方老漢得箇見處。直是千般萬計。提起為人。更不囊藏被蓋。立箇喻。令人易曉。却倒成難曉。何故。為慈悲深厚。令人轉生情解。若是慈悲淺。却較些子。只如香嚴垂語道。若論此事。如人上樹。口銜樹枝。這箇香嚴老婆心切。只這問。你若纔生樹上樹下。對與不對處。轉生義路。墮在常情。卒難透得。若是頂門上具眼的。終不向對與不對處作解會。未舉<span class='corr'>已</span>前先知落處。後學之流。須是透過這關捩子。始可出得身。吐得氣。若透不過。坐在這裏。名為死漢。有什麼用處。你看得底人逈別。便知他落處。香嚴纔垂此語。便有虎頭上座出云。上樹即不問。未上樹請和尚道。香嚴呵呵大笑。你道香嚴笑箇什麼。若知落處。說什麼上與不上。若不知落處。也須退步看始得。若是作者。當機便見。若擬議之間。覿面蹉過。或不落二邊。對也不是。不對也不是。作麼生却得見古人意去。到這裏若是具通方底手脚。說甚麼樹上樹下。對與不對。如今山僧在這裏。是上樹是未上樹。是對是不對。雪竇拈香嚴與虎頭相見處。却教人致一問來。還有麼。樹上道即易。樹下道即難。末後又道。老僧上樹也。致將一問來。這些子如馬前相撲。眨眼便輸。雪竇於節角譊訛處。拈出令人見。羅籠不肯住。呼喚不回頭底漢。纔聞人舉。便知全機大用。善能拈提。看雪竇老漢。也不妨奇特。</p>
</div>
<div class='div-other'><a id='mulu12' />
<p class='h1'>第八則魯祖喫飯</p><p style="margin-left:1em">舉僧問魯祖。<span class='note-inline'>(這面壁漢鈍滯殺人)</span>如何是不言言。<span class='note-inline'>(道什麼)</span>祖云。你口在什麼處。<span class='note-inline'>(險)</span>僧云。某甲無口。<span class='note-inline'>(撞着)</span>祖云。將什麼喫飯。<span class='note-inline'>(第二杓惡水來也)</span>僧無語。<span class='note-inline'>(可惜許。將成九仞之山不進一簣之土)</span>雪竇拈云。好。劈脊便棒。<span class='note-inline'>(也是遲了也)</span>這般漢。開口了合不得。合口了開不得<span class='note-inline'>(雪竇却須替這僧喫棒始得)</span>。</p>
<p>師云。魯祖參馬大師。住池州魯祖山。凡見僧來便面壁。直下省要。只是難搆。南泉聞云。我尋常向人道。向佛未出世時承當。尚不得一箇半箇。他恁麼驢來去。一日南泉到來。撫師背一下。師云誰。泉云普願。師云如何。泉云。也是尋常。祖云。得恁麼多口。僧問。如何是雙林樹。祖云。有相身中無相身。僧云。如何是有相身中無相身。祖云。金香爐下鐵崑崙。又問如何是學人著力處。祖云。春來草自青。僧云。如何是不著力處。祖云。山崩石頭落。平川燒火行。魯祖如此為人。諸公作麼生會。試參詳看。所以古人道。欲得親切。莫將問來問。這僧致箇問端。魯祖便如此答。這僧如此進一轉語。不妨奇特。爭奈魯祖是作家爐韛。有大手段底。也出他不得。後來雪竇傍不肯。便云。好劈脊便打。大眾好去這裏代這僧一轉語。免見雪竇恁麼道。若是具眼腦漢。終不向言語裏作活計。</p>
</div>
<div class='div-other'><a id='mulu13' />
<p class='h1'>第九則雪峰古㵎</p><p style="margin-left:1em">舉僧問雪峯。古㵎寒泉時如何。<span class='note-inline'>(戴得將來)</span>峯云。瞪目不見底。<span class='note-inline'>(老婆心切)</span>僧云。飲者如何。<span class='note-inline'>(正是降尊就[(白-日+田)/廾])</span>峯云。不從口入。<span class='note-inline'>(從什麼處入)</span>僧舉似趙州。<span class='note-inline'>(也須是這僧始得)</span>州云。不可從鼻孔裏入。<span class='note-inline'>(也須是這老漢始得)</span>僧却問趙州。古㵎寒泉時如何。<span class='note-inline'>(放過即不可)</span>州云苦。<span class='note-inline'>(不妨難為咬嚼)</span>僧云。飲者如何。<span class='note-inline'>(更不再活)</span>州云死。<span class='note-inline'>(灼然)</span>雪峯聞舉云。趙州古佛。從此不答話。<span class='note-inline'>(也是什麼心行)</span>雪竇拈云。眾中總道雪峯不出這僧問頭。所以趙州不肯。<span class='note-inline'>(多少人作者語話)</span>如斯話會。深屈古人。<span class='note-inline'>(灼然)</span>雪竇即不然。<span class='note-inline'>(看雪竇有甚麼長處)</span>斬釘截鐵。本分宗師。<span class='note-inline'>(分作兩邊)</span>就下平高。難為作者<span class='note-inline'>(雪竇也出趙州綣繢不得)</span>。</p>
<p>師云。雪竇拈來也是好心。也是不好心。何故。一手擡。一手搦。僧問雪峯。古㵎寒泉時如何。峯云。瞪目不見底。僧云。飲者如何。峯云。不從口入。後人只管用作不答話會。作恁麼去就。驢年夢見。汾陽謂之借事明<span class='corr'>己</span>。古㵎寒泉時如何。瞪目不見底。此明他脚跟下事。雪峯是一千五百人善知識。依前用他問處答道。瞪目不見底。為他問道脚跟下事。似古㵎寒泉相似。這老漢不妨親切。古人道。問在答處。答在問處。不見僧問雲門。佛法如水中月是否。門云。清波無透路。且道是同是別。如今人只隨語生解。殊不知。趙州與雪峯相見。州云。不可從鼻孔裏入。雪峯云。趙州古佛。從此不答話。<span class='corr'>已</span>是與他相見。且道這裏意是如何。須是打破面前漆桶。始可入作。後人不善來風。走向趙州語下作活計。到這裏若是通方漢。必知此二尊宿落處。雪峯云。趙州古佛。從此不答話。此一句語。如金如玉難酬其價。雪峯雖答者僧話。終不去語句裏作繫驢橛。後人多少錯會。妄去中間穿鑿。殊不知本宗猷。此事若只在言句上。便不深屈古人。所謂玉女<span class='corr'>已</span>歸霄漢去。獃郎猶在火爐邊。雪竇道。眾中總道雪峯答他話。便成就下平高。難為作者。又是錯會。喫雪竇毒藥了也。此意與法眼話作兩橛一般。只為他一手擡一手搦。只如趙州勘婆子。且道是勘破不勘破。且道雪峯是答他話不答他話。真如喆。拈趙州勘婆子話道。天下衲僧只知問路老婆。要且不知脚下泥深。若非趙州老人。爭顯功高汗馬。只如雪竇道。如斯話會。深屈古人。且道是屈是不屈。懷和尚道。作麼生會不答話底道理。讚歎趙州即不無。還知趙州一片玉瑕生麼。若點檢得出。相如不誑於秦王。雪竇分明拈了也。而今人却不去見趙州雪峯。却走去咬雪竇語句。去語脈上走。不知他雪竇一手擡一手搦。且道阿誰是斬釘截鐵本分宗師。阿誰是就下平高難為作者。到這老直饒辨得去。也只是語脈上走。</p>
</div>
<div class='div-other'><a id='mulu14' />
<p class='h1'>第十則西堂爛却</p><p style="margin-left:1em">舉僧問西堂。有問有答。賓主歷然。無問無答時如何。<span class='note-inline'>(師低頭作應聲)</span>西堂云。怕爛却那。<span class='note-inline'>(也是草裏漢)</span>又問長慶。有問有答賓主歷然。無問無答時如何。<span class='note-inline'>(也不得放過)</span>慶云。相逢盡道休官去。林下何曾見一人。<span class='note-inline'>(也善東瞥西瞥)</span>雪竇拈云。何不與本分草料<span class='note-inline'>(且道作麼生是本分草料)</span>。</p>
<p>師云。不墮心機意想。如何得平穩去。古人道。欲得親切。莫將問來問。何故。問即似偷人物了。更云我去彼中。偷得甚物來。乃在這裏。賊贓<span class='corr'>已</span>露。這僧致箇問端一似如此。却將去問西堂和尚云。有問有答。賓主歷然。無問無答時如何。堂云。怕爛却那。古人太煞慈悲。有時孤峯頂上垂手。有時荒草裏橫身。他道怕爛却那。奇特不妨親切。這僧却更去問長慶。慶云。相逢盡道休官去。林下何曾見一人。這僧分明去問。是有問有答了。更說什麼如何若何。惹得長慶恁麼道。又且得不辜負他來問處。雪竇拈云。何不與本分草料。也是騎賊馬赶賊。</p>
</div>
<div class='div-other'><a id='mulu15' />
<p class='h1'>第十一則欽山竪拳</p><p style="margin-left:1em">舉欽山一日上堂。竪起拳頭又開云。開即為掌。五指參差。<span class='note-inline'>(打入葛藤窩窟去也)</span>復握拳云。如今為拳。必無高下。<span class='note-inline'>(也是靈龜曳尾)</span>還有商量也無。<span class='note-inline'>(合取狗口)</span>一僧出眾竪起拳頭。<span class='note-inline'>(弄泥團漢。有甚麼限)</span>山云。你只是箇無開合漢。<span class='note-inline'>(也好與三十棒)</span>雪竇拈云。雪竇即不然。<span class='note-inline'>(也隨後打入葛藤去也)</span>乃竪拳云。握則為拳有高有下。<span class='note-inline'>(捩轉鼻孔)</span>復開云。開則成掌。無黨無偏。<span class='note-inline'>(爭知轉却了也)</span>且道放開為人好。把定為人好。<span class='note-inline'>(總不好)</span>開也造車。握也合轍。<span class='note-inline'>(<span class='corr'>已</span>在鬼窟裏作活計了也)</span>若謂閉門造車。出門合轍。<span class='note-inline'>(也是闍黎見解)</span>我也知你鬼窟裏作活計<span class='note-inline'>(打云自領出也)</span>。</p>
<p>師云。看他古人如此老婆心切。千方百計。舉揚顯示箇一段大事。令人易見。中間也有用作示眾。用作借事明物。也有悟去者。雪竇因風吹火。用力不多。乃竪起拳頭云。握則為拳。有高有下。復開云。開則成掌。無黨無偏。且道放開為人好。把定為人好。開也造車。握也合轍。若謂閉門造車。出門合轍。我也知你向鬼窟裏作活計。古人為此事如是故。故如此。且道是如何。古人同條生則是一。為什麼却如此不同。諸人無事試翻覆參詳看。是什麼道理。若是箇漢。一覷便知。其或擬議。便隔千山萬水。了沒交涉也。</p>
</div>
<div class='div-other'><a id='mulu16' />
<p class='h1'>第十二則睦州苕菷</p><p style="margin-left:1em">舉僧問睦州。高揖釋迦。不拜彌勒時如何。<span class='note-inline'>(有恁麼茆廣漢)</span>州云。昨日有人問。赶出院了也。<span class='note-inline'>(<span class='corr'>已</span>是第二頭)</span>僧云。和尚怕某甲不實。<span class='note-inline'>(怕死禪和如麻如粟)</span>州云。拄杖不在。苕菷柄聊與三十。<span class='note-inline'>(拳頭也得。便打)</span>雪竇拈云。睦州只有受璧之心。且無割城之意<span class='note-inline'>(旁觀者哂)</span>。</p>
<p>師云。且道這僧過在甚麼處。豈不見石頭問讓和尚。不求諸聖。不重<span class='corr'>己</span>靈時如何。讓云。子問太高生。何不向下問將來。頭云。寧可永劫沉輪。不求諸聖解脫。乂僧問洞山。文殊普賢來參時如何。山云。趁向水牯牛裏隊去。僧云。和尚入地獄如箭射。山云。全賴子力。這僧不是尋常底禪和。却云怕某甲不實。是則是。直饒浪擊千尋。爭奈龍王不顧。睦州道。拄杖不在。苕菷柄聊與三十。且道是壓良為賤。莫是倚勢欺人。切忌錯會好。削去是非得失。情解計較。令淨躶躶。赤洒洒。自然正見現前。得大自在。古人道。合恁麼時。早是錯了也。雪竇傍相一拶甚好。拈即許你拈。會即不許你會。何故。睦州只有受璧之心。且無割城之意。往往真箇道。睦州只有受璧之心。正落在雪竇綣繢窠窟裏。戰國時。秦強趙弱。而趙有連城之璧。秦王聞之。許以十五城易之。趙乃遣藺相如送璧至秦。秦王但受其璧。竟無割城之意。相如乃以計奪還於趙也。諸人且道。什麼處是睦州只有受璧之心處。且甚處是無割城之意處也須各人著些精彩始得。</p>
</div>
<div class='div-other'><a id='mulu17' />
<p class='h1'>第十三則棗樹漢國</p><p style="margin-left:1em">舉棗樹問僧近離甚處。<span class='note-inline'>(常程)</span>僧云漢國。<span class='note-inline'>(也是)</span>樹云。漢國天子還重佛法也無。<span class='note-inline'>(頭角生也)</span>僧云苦哉。賴值問著某甲。<span class='note-inline'>(觸着便作屎臭氣)</span>問著別人則禍生。<span class='note-inline'>(似則似。只恐龍頭蛇尾)</span>樹云。作什麼。<span class='note-inline'>(也要問過)</span>僧云。人尚不見有。何佛法可重。<span class='note-inline'>(<span class='corr'>已</span>是禍門)</span>樹云。闍黎受戒來多少時。<span class='note-inline'>(可惜許。拖泥帶水)</span>僧云二十夏。<span class='note-inline'>(忘前失後)</span>樹云。大好不見有人。便打。<span class='note-inline'>(郎當葛藤愁殺人)</span>雪竇拈云。這僧棒即喫。要且去不再來。<span class='note-inline'>(旁不甘)</span>棗樹令雖行。爭奈無風起浪<span class='note-inline'>(便打云。也有風浪。洪波浩渺。白浪滔天)</span>。</p>
<p>棗樹和尚。五代時。在湖南界上。劉王名儼。居廣南。僭為漢國。這僧從彼中來。古人出一叢林。入一保社。全以此事為念。不似今人。只管打閧過日。遇人問著。殊不辨端倪。面赫赤地。無言可對。蓋謂無蘊藉底工夫也。宗師家。見僧便問便勘。看他是箇漢。別機宜。辨賓主。一問便知落處。這僧棗樹見來。似有衲僧氣息。便問近離甚麼處。僧云漢國。樹云。漢國天子還重佛法也無。僧云苦哉。賴值問著某甲。問著別人則禍生也。棗樹是作家宗師。也不忙。却道作箇甚麼。僧云。人尚不見。有何佛法可重。這僧擔一擔禪來。棗樹當時若便打。免見雪竇點檢。也好老婆心切。却問闍黎受戒來多少時。這懵懂漢。却云二十夏。棗樹云。大好不見有人。捉他空處便打。是則是。犯手傷鋒了也。雲門勘僧。極是手親眼辨。一日問僧你是甚處人。僧云新羅人。門云。你將什麼過海。僧云。草賊大敗。門云。你為什麼在我手裏。僧云恰是。門云。一任[跳-兆+孛]跳。又北禪問僧近離什處。僧云資福。北禪云。福將何資。僧云。兩重公案。禪云。為什麼在我手裏。僧云。一任和尚收取。禪便休去。看他古人句中辨別。臨時折倒。始為勘僧。只如棗樹問僧近離甚處。僧云漢國。樹云。漢國天子還重佛法也無。僧云苦哉。賴值問著某甲。若問著別人即禍生也。樹云。作什麼。僧云。人尚不見。有何佛法可重。樹云。闍黎受戒來多少時。僧云二十夏。樹云。大好不見有人。便打。所以雪竇拈云。這僧棒雖喫了。要且去不再來。雖然打了。這僧却不瞥地。當時莫傷鋒犯手。他若省去。無你撼動處。古人有三度喫。六十棒者。且道他意作麼生。雪竇云。這僧恁麼喚。也喚不迴頭來。且道他意作麼生。棗樹令雖行。且道作麼生是無風起浪處。具眼衲僧。試去辯別看。</p>
</div>
<div class='div-other'><a id='mulu18' />
<p class='h1'>第十四則趙州偷筍</p><p style="margin-left:1em">舉趙州問婆子什麼處去。<span class='note-inline'>(撞着誵頭漢)</span>婆云。偷趙州笋去。<span class='note-inline'>(據虎頭也不為分外。又云。也是本分捋虎鬚)</span>州云。忽遇趙州又作麼生。<span class='note-inline'>(險)</span>婆便掌。<span class='note-inline'>(好打)</span>州便休。<span class='note-inline'>(莫道趙州休去。也有陷虎之機)</span>雪竇拈云。好掌。更與兩掌也無勘處。<span class='note-inline'>(扶強不扶弱。黨理不黨親)</span>。</p>
<p>師云。這婆子本為尼。因會昌沙汰。更不復作尼。只是參得好。這箇公案諸人無事也好著眼參詳看。而今眾中有一般禪和家。須待長老入室小參。方可做些子工夫。不然終日業識茫茫。游州獵縣。趁溫暖處去却。也趁口快說禪。殊不知。當面蹉過多少好事了也。不見巖頭示眾道。若是得底人。只守閑閑地。如水上按葫蘆相似。觸著便轉。按著便動。趙州古佛。便是恁麼人。這老漢幸自無事。却為他時時有生機處。便要垂手問這婆子。婆子既知是趙州。且道覿面為什麼却道偷趙州笋去。州云。忽遇趙州時如何。婆子便掌。也是這老漢。惹得婆子與他手脚。他便休去。且道趙州是箇什麼道理。五祖先師拈云。趙州休去。不知眾中作麼生商量。老僧也要露箇消息。貴要眾人共知。婆子雖行正令。一生不了。趙州被打兩掌。咬斷牙關。可謂婆子去國一身輕似葉。趙州高名千古重如山。但凡拈古。須似這般手段。見透古人意。方可拈掇他。若不如此。便泥裏洗土塊。雪竇為他作得這般工夫。見得透前後。便云好掌。更與兩掌也無勘處。且道雪竇意在什麼處。當時作得箇甚麼道理。勘得這婆子去。諸人照顧。切忌著掌。</p>
</div>
<div class='div-other'><a id='mulu19' />
<p class='h1'>第十五則保壽開堂</p><p style="margin-left:1em">舉保壽開堂。三聖推出一僧。<span class='note-inline'>(萬人眾前。不得不恁麼)</span>壽便打。<span class='note-inline'>(據令而行)</span>聖云。恁麼為人。非但瞎却這僧眼。亦瞎却鎮州一城人眼去在。<span class='note-inline'>(臨濟猶在)</span>壽便歸方丈。<span class='note-inline'>(兩箇弄泥團漢)</span>雪竇拈云。保壽三聖。雖發明臨濟正法眼藏。<span class='note-inline'>(那裏得這箇消息來)</span>要且只解無佛處稱尊。<span class='note-inline'>(討什麼椀)</span>當時這僧若是箇漢。纔被推出。便與掀倒禪牀。<span class='note-inline'>(便打)</span>直饒保壽全大機用。也較三千里<span class='note-inline'>(你<span class='corr'>已</span>在萬里崖州)</span>。</p>
<p>第二代保壽參前保壽。令參父母未生<span class='corr'>已</span>前。如何是你本來面目。如此數年。不能省悟。一日別保壽行脚去。壽云。汝且住當有證入。令作街坊。忽於閙市中見二人相爭。一人勸云。你輩得如此無面目。壽於言下大悟。後前保壽遷化。祝三聖云。且令作山主。住十年始得開堂。後三聖作請主令開堂。開堂日。三聖推出一僧。保壽便打。且道他古人意在什麼處。三聖云。恁麼為人。瞎却鎮州一城人眼去在。此處又作麼生。禪和家。也須子細試去體究看。莫是保壽不會便歸方丈麼。是何道理。看他悟底人。爪牙逈自不同。後來僧問萬里無片雲時如何。壽云。青天也須喫棒。臨濟遷化。三聖作院生。濟云。吾滅後不得滅却吾正法眼藏。聖云。誰敢滅却和尚正法藏眼。濟云。忽有人問汝。作麼生祇對。三聖便喝。濟云。誰知我正法眼藏。到這瞎驢邊滅却。後僧舉此語請益風穴。穴云。密付將終。全主即滅。復云。只如三聖一喝又作麼生。穴云。可謂入室之真子。不同門外之游人。臨濟一宗。風穴親承。不同小小。後來南禪師道。百丈耳聾猶自可。三聖瞎驢愁殺人。看他從上宗風。豈是規模聞聽得來。須是桶底子脫相似。大用現前。始有如此作略。雪竇自蜀出峽。先見北塔。一住十年。<span class='corr'>已</span>有深證。離北塔。到大龍會中。作知客亦多時。大龍一日上堂。師出問。語者默者不是。非語非默更非。總是總不是拈却。大用現前。時人知有。未審大龍如何。龍云。子有如是見解。師云。這老漢瓦解冰消。龍云。放你三十棒。師禮拜歸眾。龍却喚適來問話底僧。師便出。龍云。老僧因什麼瓦解冰消。師云。轉見敗闕。龍作色云。尀耐尀耐。師休去。雪竇後行脚到南嶽。舉似雅和尚。雅云。大龍何不與本分草料。師云。和尚更須行脚。後大龍小師。在浙中相見。謂曰。何不與先師燒香。雪竇云。昔僧問先師。色身敗壞。如何是堅固法身。先師云。山花開似錦。㵎水湛如藍。我誦此因緣。報他恩了也。後到洞山聰和尚處。又參大愚芝。芝嗣汾陽昭。雲峰悅承嗣芝。悅與雪竇游從最久。久參臨濟正法眼藏宗旨。雪竇最得芝和尚提誨。所以雪竇會臨濟宗風。雲峯悅知雪竇不嗣芝。一日與游山特去勘他。問云。入荒田不揀。信手拈來草。觸目未甞無。臨機何不道。雪竇拈起一莖禾示之。悅不肯云。夢也未夢見在。雪竇云。你不肯即休。雪竇知臨濟下宗風。所以如此。拈因這緣道。保壽三聖。雖發明臨濟正法眼藏。要且只解無佛處稱尊。當時這僧若是箇漢。纔被推出。便與推倒禪牀。直饒保壽全機大用。也較三千里。敢問諸人。只如保壽打這僧。是全機不是全機。只如雪竇道。這僧當時若是箇漢。纔被推出。便與掀倒禪牀。當時若便掀倒禪牀。被保壽劈脊便棒時又作麼生。到這裏須是頂門具眼。方可見得他。若未能如此。也須退步體究看。是箇什麼道理。</p>
</div>
<div class='div-other'><a id='mulu20' />
<p class='h1'>第十六則無業妄想</p><p style="margin-left:1em">舉僧問無業國師。如何是佛。<span class='note-inline'>(可㬠新鮮)</span>國師云。莫妄想。<span class='note-inline'>(蒼天蒼天)</span>雪竇拈云。塞却鼻孔。<span class='note-inline'>(知他死來多少時也)</span>僧又問如何是佛。<span class='note-inline'>(第二重公案)</span>國師云。即心是佛。<span class='note-inline'>(滿口含霜)</span>雪竇拈云。拄却舌頭<span class='note-inline'>(啞那)</span>。</p>
<p>無業國師。商州上洛人。母聞空中曰。寄居得否。覺乃有娠。生而有光滿室。出家後講經律。并涅槃般若等論。及見馬祖。祖器之。乃問巍巍堂堂其中無佛。師於是問曰。三乘等學。某粗知其旨。常聞禪門即心是佛。實未能曉。祖云。即今未曉底心即是佛。更無別佛。又問如何是祖師密傳底心印。祖云。大德正閙在。且去別時來。師纔出。祖召大德。師回首。祖云。是什麼。師便頓悟。乃禮拜。祖云。跺跟阿師。禮拜作什麼。雲居錫云。什麼處是汾州正閙處。後來答話。只云莫妄想。如此者二十年。一日院主云。和尚休得也未。他即云院主。主應之。他云這回休得也未。直至死。亦只云休得也未。若道禪真箇有一句教人端的參。如問佛問祖只一般。答何故一百箇。答做一百般。只這無業老漢。也大漏逗。雪竇下一句語。極有作略。如何是佛。他云莫妄想。雪竇云。塞却鼻孔。如何是佛。云即心是佛。雪竇云。拄却舌頭。正當恁麼時。舌頭又拄却。鼻孔又塞却。還有轉身吐氣處也無。便打。</p>
</div>
<div class='div-other'><a id='mulu21' />
<p class='h1'>第十七則德山作麼</p><p style="margin-left:1em">舉僧問德山。從上諸聖向什麼處去。<span class='note-inline'>(何不與本分草料)</span>山云。作麼作麼。<span class='note-inline'>(賺殺一船人)</span>僧云。敕點飛龍馬。跛鱉出頭來。<span class='note-inline'>(<span class='corr'>已</span>是落他綣繢了也)</span>山便休去。<span class='note-inline'>(此機最毒)</span>至來日山出浴。其僧過茶與山。山撫僧背一下。<span class='note-inline'>(且道他意作麼生)</span>僧云。這老漢方始瞥地。<span class='note-inline'>(前箭猶輕後箭深)</span>雪竇拈云。然精金百煉。須要本分鉗鎚。<span class='note-inline'>(錯下名言)</span>德山既以<span class='corr'>己</span>方人。這僧還同受屈。<span class='note-inline'>(一狀領過)</span>以拄杖一畫云。適來公案且置。<span class='note-inline'>(看雪竇有什麼伎倆)</span>從上諸聖向什麼處去。<span class='note-inline'>(或有箇掀倒禪牀。又作麼生)</span>大眾擬議。雪竇一時打趁<span class='note-inline'>(打云。你替大眾喫)</span>。</p>
<p>師云。德山尋常打風打雨。為什却不打這僧。且道這僧如何。可謂三級浪高魚化龍。癡人猶戽夜塘水。你道這老漢肯做這般去就麼。這僧却道。敕點飛龍馬。跛鼈出頭來。這裏合打。且道為什麼德山不打。便休去。是以殺人不用刀。這箇全無傷鋒犯手處。若是活漢方可見得。若不是頂門具眼底。直下卒難摸索。至來日山出浴。其僧過茶與山。山撫僧背一下。這僧孟八郎。却道。這老漢方始瞥地。直饒浪擊千尋。爭奈龍王不顧。雪竇是作家鉗鎚。大凡拈古。須平將秤稱斗量了。然後批判。他雖恁麼拈。不許人恁麼會。雪竇拈道。精金百煉。須要本分鉗鎚。只如德山前頭也休去。後頭也休去。未審作麼生是精金百煉。德山真是惡手脚。見這僧不是受鉗鎚底人。所以休去。雪竇云。德山既以<span class='corr'>己</span>方人。這僧還同受屈。德山如戴角大虫。何故。却以<span class='corr'>己</span>方人。且道此意作麼生。若是具眼者。必不可言句上走。雪竇以拄杖一畫云。適來公案且置。他為什麼却拈放一邊。却道從上諸聖向什麼處去也。大眾擬議。一時打趁。到這裏合作麼生商量。看諸人皮下還有血麼。</p>
</div>
<div class='div-other'><a id='mulu22' />
<p class='h1'>第十八則保福簽瓜</p><p style="margin-left:1em">舉保福簽瓜次。<span class='note-inline'>(幸自無事)</span>太原孚上座到來。<span class='note-inline'>(築着磕着)</span>福云。道得與你瓜喫。<span class='note-inline'>(無風起浪作什麼)</span>孚云把將來<span class='note-inline'>(平地上陷人)</span>福度一片瓜與孚。<span class='note-inline'>(豈是好心)</span>孚接得便去。<span class='note-inline'>(遞相鈍滯)</span>雪竇拈云。雖是死蛇。解弄也活。<span class='note-inline'>(瞥爾承當。<span class='corr'>已</span>沒交涉)</span>誰是好手。試請辨看<span class='note-inline'>(打云。你辨不出。還我瓜來)</span>。</p>
<p>太原孚上座。本是講經僧。後因一禪客激之。遂悟心要。便云。我從今<span class='corr'>已</span>去。更不將父母所生鼻頭扭揑也。因游徑山佛殿前立。僧問曾游五臺麼。孚云曾游。僧云。還見文殊麼。孚云見。僧云。向什麼處見。孚云。向徑山佛殿前見。雪峯聞此語喜云。作家禪客。怎生得入嶺來。後到雪峯。峯領眾接至上堂。孚一覷。雪峯便下座。孚參堂去。後老宿拈云。大小雪峯。被孚上座一覷。直得高竪降旗。後來在雪峯會中作知客。與玄沙輩箭鋒相拄。如大虫插翅相似。只如他一覷。雪峯自有箇道理。這簽瓜話。只是無縫罅。只是疑人。保福云。道得與你瓜喫。孚云。把將來。若是識端倪底人。見他一似兩陣相交。彼此互相好手。各無傷損。不見底人。未免胡亂指注。喚作禪道。不然喚作無事。一時去念言念語。生情解轉打不著。離却此令又作麼生。古人道。透關一句。直下孤危。只露目前些子。教你見得便識將去。不識輒莫疑著。這箇是向上人行履。所以道。同道者方知此公案。雪竇拈得天然好。雖是死蛇。解弄也活。如今還有弄得活底麼。若搆得了。便許獨步寰中七穿八穴。若也未會。一任把定死蛇頭。</p>
</div>
<div class='div-other'><a id='mulu23' />
<p class='h1'>第十九則南泉示眾</p><p style="margin-left:1em">舉南泉示眾云。道非物外。物外非道。<span class='note-inline'>(刺孔籠裏出頭來)</span>趙州出問。如何是物外道。<span class='note-inline'>(將謂胡鬚赤。更有赤鬚胡)</span>泉便打。<span class='note-inline'>(不放過也是本分)</span>州云。和尚莫打某甲。向後錯打人去在。<span class='note-inline'>(今日打着一箇)</span>泉云。龍蛇易辨。衲子難謾。<span class='note-inline'>(殺人不用刀)</span>雪竇拈云。趙州如龍無角。似蛇有足。<span class='note-inline'>(也須恁麼始得)</span>當時不管盡法無民。直須喫棒了趁出<span class='note-inline'>(未免令行一半。若要盡令而行。諸公一時喫棒始得)</span>。</p>
<p>南泉趙州。一出一入。互相唱和。緇素則有得失。著著無出身處。但去意不到處。正好急著眼看。是什麼道理。南泉示眾云。道非物外。物外非道。趙州這老漢有撥轉路頭處。更具通方底眼。便出眾問。如何是物外道。惹得這老漢僧打。却云莫打某甲。<span class='corr'>已</span>後錯打人去在。南泉把不定。隨後却向伊道。龍蛇易辨。衲子難謾。且道他意作麼生。須是通方衲子。方可見得二老漢落處。南泉一日上堂。趙州便問。明頭合。暗頭合。泉便歸方丈。趙州便下堂州云。這老漢被我一問。直得無言可對。堂中首座云。莫道和尚無語。只是上座不會。州便打首座云。這棒合是堂頭和尚喫。看他父子一機一境。如兩鏡相照相似。而今人將妄想意識去測度。爭得知他落處。如雪竇拈道。趙州如龍無角。似蛇有足。當時不管盡法無民。直須喫棒了趁出。當時即且置。只如今作麼生。良久云。放過一著。</p>
</div>
<div class='div-other'><a id='mulu24' />
<p class='h1'>第二十則馬祖圖相</p><p style="margin-left:1em">舉僧來參馬大師。師畫一圓相云。入也打。不入也打。<span class='note-inline'>(從上爪牙)</span>僧便入。<span class='note-inline'>(却是箇靈利衲子)</span>師便打。<span class='note-inline'>(也不得放過)</span>僧云。和尚打某甲不得。<span class='note-inline'>(逆水之波經幾回)</span>師靠却拄杖休去。<span class='note-inline'>(如擊石火。似閃電光。可惜許。有頭無尾)</span>雪竇拈云。二俱不了。<span class='note-inline'>(許他雪竇具眼)</span>和尚打某甲不得。靠却拄杖。擬議不來。劈脊便打<span class='note-inline'>(打云只為靠却拄杖休去。惹得雪竇許多葛藤)</span>。</p>
<p>馬祖大師見僧來參。便畫一圓相云。入也打。不入也打。且道此意如何。這僧却是箇作家便入。祖便打。他却難容。便道和尚打某甲不得。這老漢知他是本色衲僧。便恁麼休去。招得雪竇點檢道。二俱不了。只如此便下座。却較些子。末後更道。擬議不來。劈脊便棒。只如雪竇恁麼道。<span class='corr'>已</span>是靈龜曳尾。</p>
</div>
<div class='div-other'><a id='mulu25' />
<p class='h1'>第二十一則興化罰錢</p><p style="margin-left:1em">舉興化問克賓維那。<span class='note-inline'>(禍事)</span>你不久為唱道之師。<span class='note-inline'>(莫教壞人家男女)</span>賓云。不入這保社。<span class='note-inline'>(好彩這漢皮下有血)</span>化云。會來不入。不會不入。<span class='note-inline'>(不免惹絆)</span>賓云沒交涉。<span class='note-inline'>(以劒便揮)</span>化便打云。克賓維那。法戰不勝。罰錢五貫。充設饡飰。<span class='note-inline'>(據令而行。不為分外)</span>至來日齋時。興化自白椎云。克賓維那。法戰不勝。不得喫飰。即便赶出院。<span class='note-inline'>(也不為分外)</span>雪竇拈云。克賓要承嗣興化。罰錢出院且置。<span class='note-inline'>(旁觀者不肯)</span>却須索取這一頓棒始得。<span class='note-inline'>(打云。棒既喫了作麼生索)</span>且問諸人。棒既喫了。作麼生索。雪竇要斷不平之事。今夜與克賓維那雪屈。以拄杖一時打散<span class='note-inline'>(<span class='corr'>刺</span>孔籠裏相撲)</span>。</p>
<p>大凡臨濟下兒孫。須明此一段大事始得。這公案須是透得淨盡方見。纔若擬議。礙塞殺人。只如興化問克賓維那道。你不久為唱道之師。賓云。不入這保社。化云。會來不入。不會不入。賓云。沒交涉。化便打云。克賓維那。法戰不勝。罰錢五貫設饡飰。這漢訝郎當地。也與他出錢。來日齋時。興化自白椎云。克賓維那。法戰不勝。不得喫飯。即便赶出。這漢訝郎當地。也與他出院。若要扶竪臨濟正法眼藏。也須是明取這一則公案。始較些子。人多下喝下。拍生情解。我恁麼說話。也是漏泄天機了也。到這裏作麼生會。也須是他父子相投。言氣符合。方始見得他克賓維那。為他不與常人一般。纔作情解。便落在世諦流布。只為透不得。墮在塵緣中。不識向上人行履處。要須是蹈著向上關捩子。自然到他古人自在安樂處。所以道。你若行時我便坐。你若坐時我便行。你若作賓。我須作主。你若作主。我須作賓。所以互相建立。若作情解。卒摸索不著。亦似臨濟遷化謂三聖道。吾去後不得滅吾正法眼藏。聖云。誰敢滅却和尚正法眼藏。濟云。或有人問你。作麼生舉。聖便喝。濟云。誰知吾正法眼藏。向這瞎驢邊滅却。看他如此。那裏有情解得失來。只如興化向克賓維那道。你是會來不入。不會不入。克賓道沒交涉。且道他意作麼生。後人情解道。當初但下一喝。或云。以坐具便摵。自然不著出院。只管議論將去。有什麼交涉。後來住院開堂。承嗣興化。蓋謂他踏著向上關捩子。所謂見與師齊。減師半德。見過於師。方堪傳受。那裏似如今人。在情想中分得分失來。不見興化。一日有同參來。纔相見。化便喝。僧亦喝。化又喝。僧又喝。化拈拄杖。僧又喝。化便打云。看這漢猶強作主宰在。直打出法堂。侍者至晚却問。適來這僧有甚言句觸忤和尚。化云。他有權有實。有照有用。我將手去他面前探兩帀。他却不知。似這般漢不打。更待何時。興化一日示眾云。若是作家戰將。便請單刀直入。更莫如何若何。時有旻德長老。出眾禮拜起便喝。化亦喝。德又喝。化又喝。德便禮拜歸眾。興化云。旻德今夜却較興化二十棒。何故。為他旻德會這一喝。且不是喝。到這裏。看他宗風作略手段。須是他屋裏人。方可會得。會得了也。只易得他藥頭空些子透見。雪竇道。克賓維那要承嗣興化。只這一句。便見得雪竇會得忒好。若不徹骨徹髓。深入虜庭。焉能知得這些子難處。雪竇拈得情也盡。見也除。雪竇但知只拈話便了克賓。知他得幾年。為什麼雪竇却道。今夜與克賓維那雪屈。却以拄杖一時赶散。大眾。且道他畢竟作麼生<span class='note-inline'>(險)</span>。</p>
</div>
<div class='div-other'><a id='mulu26' />
<p class='h1'>第二十二則長慶淘金</p><p style="margin-left:1em">舉僧問長慶。眾手淘金誰是得者。<span class='note-inline'>(無手人得)</span>慶云。有伎倆者得。<span class='note-inline'>(<span class='corr'>已</span>是第二頭)</span>僧云。學人還得也無。<span class='note-inline'>(孟八郎作麼)</span>慶云。大遠在。<span class='note-inline'>(不妨減人光彩)</span>雪竇拈代云。這僧當時便喝。<span class='note-inline'>(賊過後張弓)</span>復云。有伎倆者得。一手分付。<span class='note-inline'>(減師半德)</span>有伎倆者不得。兩手分付。<span class='note-inline'>(方堪傳受)</span>學人還得也無。蒼天蒼天<span class='note-inline'>(一坑埋却便打)</span>。</p>
<p>長慶稜道者。平生參請。直是將死生著在額頭上。坐破七箇蒲團。豈似今日。如存若忘。初參靈雲。便問。如何是佛法大意。靈雲道。驢事未了。馬事到來。後舉似雪峯。峯云。汝豈不是蘇州人。慶云。某甲豈不知是蘇州人。雪峯舉似玄沙。沙云。恐他因緣不在和尚處。教伊下來。某向他說。慶到玄沙處舉前話。沙云。你是稜道者。作麼生不會。稜云。不知。靈雲與麼道。意作麼生。沙云。只是稜道者不用外覓。稜云。和尚作麼生與麼說某名不可不識。乞和尚說道理。沙云。你是兩浙人。我是福州人。作麼生不會。稜云。實不會。乞和尚說破。沙云。我豈不是向你說也。稜云。某甲特地來乞和尚為說。莫與麼相弄。沙云。你聞鼓聲也無。稜云。某不可不識鼓聲也。沙云。若聞鼓聲只是你。稜云不會。沙云。且喫粥去便上來。稜喫粥。粥了便上云。乞和尚說破。沙云。不是喫粥了也。稜云。乞和尚說破。莫相弄。某甲且辭歸去。沙云。你來時從那裏路來。稜云。大目路來。沙云。你去也從大目路去。作麼生說相弄。後於雪峯。一日捲簾大悟。有頌云。也大差。也大差。捲起簾來見天下。有人問我解何宗。拈起拂子驀口打。後來示眾道。撞著道伴交肩過。一生參學事畢。大凡參請。須要抵死謾生。用做一件事頓在面前。忽然似長慶恁麼桶底脫去。也不妨快活。須是捨長久工夫始得相應。一日僧問。羚羊未掛角時如何。慶云。草裏漢。掛角後如何。慶云。亂呌喚。看他得底人。自然用處七縱八橫。這僧致箇問頭也有氣息。却問長慶。眾手淘金。誰是得者。眾中謂之借事問。慶云。有伎倆者得。雪竇便出一隻眼道。有伎倆者不得。這瞌睡漢更道。某甲還得也無。雪竇道。蒼天蒼天。且道他意落在甚處。三日後看。</p>
</div>
<div class='div-other'><a id='mulu27' />
<p class='h1'>第二十三則大梅無意</p><p style="margin-left:1em">舉僧問大梅。如何是祖師西來意。<span class='note-inline'>(可㬠新鮮)</span>梅云。西來無意。<span class='note-inline'>(賺殺一船人)</span>僧舉似鹽官。官云。一箇棺木。兩箇死漢。<span class='note-inline'>(是賊識賊)</span>玄沙聞舉云。鹽官是作家。<span class='note-inline'>(也是火裏人)</span>雪竇云。三箇也得<span class='note-inline'>(如麻似粟。成羣作隊)</span>。</p>
<p>師云。雖然如是。雪竇也是普州人送賊。舉僧問人人有箇觀音。如何是和尚觀音。<span class='note-inline'>(云云)</span>古鏡話亦然。西來無意。有底云無見無聞。又云一切皆無。若作恁麼見解。一時壞了。你既道無。又用參請作什麼。殊不知古人一期問答。應病與藥截斷葛藤。後人只管狂狗逐塊。鹽官恁麼道。且不是無意。通方作者。共相證明。玄沙雪竇。不言而喻。</p>
</div>
<div class='div-other'><a id='mulu28' />
<p class='h1'>第二十四則臨濟蒿枝</p><p style="margin-left:1em">舉臨濟示眾云。我於先師處。三度喫六十棒。如蒿枝子拂相似。<span class='note-inline'>(貧兒思舊債)</span>如今更思一頓棒喫。誰為下手。<span class='note-inline'>(打云。<span class='corr'>已</span>喫了也)</span>僧出眾云。某甲下手。<span class='note-inline'>(莫茆廣)</span>濟拈棒與。<span class='note-inline'>(棒頭有眼)</span>僧擬接。濟便打。<span class='note-inline'>(果然。何故。忠人無信)</span>雪竇拈云。臨濟放去較危。收來太速<span class='note-inline'>(不得不恁麼。不恁麼時如何。棒下無生忍。臨機不見師)</span>。</p>
<p>師云。臨濟在黃<span class='corr'>蘗</span>會裏三年。行業純一。首座歎曰。雖是後生與眾有異。首座問上座在此多少時。<span class='note-inline'>(云云)</span>黃<span class='corr'>蘗</span>曰。不得別處去。汝向高安灘頭大愚處去。<span class='note-inline'>(云云)</span>大愚托開云。汝師黃<span class='corr'>蘗</span>非干我事。一日普請鋤地。濟見黃<span class='corr'>蘗</span>拄<span class='corr'>钁</span>而立。<span class='corr'>蘗</span>曰。這漢困那。<span class='note-inline'>(云云)</span><span class='corr'>蘗</span>打維那。濟連钁曰。諸方火葬。我這裏一時活埋。到這裏。且道與六十棒相見時如何。還知他本分作家麼。臨濟從此一喝起來。如今向劒刃上求人。今人却換作移喚。他有什麼氣息。臨濟溈山處見仰山云。我欲向北去建立黃<span class='corr'>蘗</span>宗旨。仰山云。若到彼中。有二人輔佐你。只是有頭無尾。濟到河北住一小院。普化克符先在彼中。濟謂二人曰。我欲於此建立黃<span class='corr'>蘗</span>宗旨。汝且須成褫我。二人珍重便下去。次日普化上堂問云。和尚前日說什麼。濟便打。又一日克符上來問。和尚打普化作什麼。濟亦打。至晚小參示眾云。有時奪人不奪境。有時奪境不奪人。有時人境俱奪。有時人境俱不奪。克符出眾便問。如何是奪人不奪境。濟云。煦日發生鋪地錦。嬰兒垂髮白如絲。如何是奪境不奪人。濟云。王令<span class='corr'>已</span>行天下徧。將軍塞外絕烟塵。如何是人境俱奪。濟云。并汾絕信。獨處一方。如何是人境俱不奪。濟云。王居寶殿。野老謳歌。符禮拜。濟便打。臨濟宗風。從來捋虎鬚。致使後代兒孫。爪牙卓朔地。他一日示眾云。我於先師處。三度喫六十棒。如蒿枝子拂相似。如今更思一頓棒喫。誰為下手。須得箇茆廣漢。大膽出來。擬議之間。濟便打。雪竇拈來眼親便見云。放去較危。收來太速。</p>
</div>
<div class='div-other'><a id='mulu29' />
<p class='h1'>第二十五則師祖珠藏</p><p style="margin-left:1em">舉師祖問南泉。摩尼珠人不識。如來藏裏親收得。如何是如來藏。<span class='note-inline'>(放下着)</span>泉云。王老師與你往來者是藏。<span class='note-inline'>(打葛藤作什麼)</span>雪竇云。草裏漢。<span class='note-inline'>(有些子)</span>祖云。不往來者。<span class='note-inline'>(兩重公案)</span>泉云。亦是藏。<span class='note-inline'>(有什麼共語處)</span>雪竇云。雪上加霜。<span class='note-inline'>(灼然)</span>祖云。如何是珠。<span class='note-inline'>(打云。是什麼)</span>雪竇云險。<span class='note-inline'>(着了也)</span>百尺竿頭作伎倆。不是好手。這裏著得箇眼。賓主互換。便能深入虎穴。<span class='note-inline'>(且道具什麼眼。直得賓主互換。想闍黎作這般手脚不得)</span>或不恁麼。縱饒師祖悟去。也是龍頭蛇尾漢<span class='note-inline'>(說什麼龍頭蛇尾。更好與三十棒。何故。為他只恁麼。不能不恁麼)</span>。</p>
<p>師云。獲珠吟。擁之令聚而不聚。撥之令散而不散。側耳欲聞而不聞。瞪目觀之而不見。又有者道。南泉老婆心切。古人到這無心境界。恁麼道也得。不恁麼道也得。識取鈎頭意。莫認定盤星。草裏漢。雪上加霜。雪竇這兩橛。且不得隨語生解會。師祖問如何是珠。泉召師祖。師祖應諾。泉云出去。祖便悟。雪竇云險。若要親切。須著箇眼看。主賓互換。臨機獨用。同得同證。有轉變出身處始得。舉清八路問羅山。仰山插鍬叉手意旨如何。山云。清尚座。你還曾夢見仰山麼。</p>
</div>
<div class='div-other'><a id='mulu30' />
<p class='h1'>第二十六則鏡清問僧</p><p style="margin-left:1em">舉鏡清問僧。趙州喫茶去。你作麼生會。<span class='note-inline'>(明珠不合彈雀兒)</span>僧便出去。<span class='note-inline'>(似則似。是則不是)</span>清云邯鄲學唐步。<span class='note-inline'>(一手擡。一手搦)</span>雪竇拈云。這僧不是邯鄲人。為什麼學唐步。<span class='note-inline'>(扶強不扶弱)</span>若辨得出。與你喫茶<span class='note-inline'>(且喜沒交涉)</span>。</p>
<p>師云。邯鄲乃是趙國。其人善行。宋人往學之不成。唐捐其功。<span class='note-inline'>(云云)</span>故云。邯鄲學步。匍匐而歸。<span class='note-inline'>(云云)</span>雪竇錯會莊子意。<span class='note-inline'>(云云)</span>不免將錯就錯。南禪師頌云。相逢相問知來歷。<span class='note-inline'>(云云)</span>雪竇大意。只拈他二人相見處。</p>
</div>
<div class='div-other'><a id='mulu31' />
<p class='h1'>第二十七則雲門法身</p><p style="margin-left:1em">舉僧問雲門。如何是法身向上事。<span class='note-inline'>(天下衲僧疑着)</span>門云。向上與汝道即不難。作麼生會法身。<span class='note-inline'>(慣得其便)</span>僧云。請和尚鑑。<span class='note-inline'>(看)</span>門云。鑑即且置。作麼生會法身。<span class='note-inline'>(第二陣施旗槍來也)</span>僧云。恁麼恁麼。<span class='note-inline'>(分疎不下)</span>門云。這箇是長連牀上學得底。我且問你法身還喫飯麼。<span class='note-inline'>(忒㬠無佛法身心。若是我當時只向他道草賊大敗便走)</span>僧無語。<span class='note-inline'>(這漢飽喫了飯。却作這般去就)</span>雪竇拈云。將成九仞之山。不進一簣之土。<span class='note-inline'>(山僧適來也道了也)</span>過在什麼處<span class='note-inline'>(打云。只是喫飯漢)</span>。</p>
<p>師云。僧問仰山。法身還解說法也無。仰山推枕子話。<span class='note-inline'>(云云)</span>溈山聞云。寂子用劒刃上事。又舉陳操尚書問衲僧本分事。<span class='note-inline'>(云云)</span>請和尚鑑。這僧不妨奇特。爭奈雲門是作家。向虎口裏橫身。恁麼恁麼。更僻在閑處。便見者草賊大敗。雪竇恁麼拈。人道什麼。</p>
</div>
<div class='div-other'><a id='mulu32' />
<p class='h1'>第二十八則三聖金鱗</p><p style="margin-left:1em">舉三聖問雪峯。透網金鱗以何為食。<span class='note-inline'>(擔枷過狀。自己也不知)</span>峯云。待汝出網來即向汝道。<span class='note-inline'>(鈍滯殺人)</span>聖云。一千五百人善知識。話頭也不識。<span class='note-inline'>(一任[跳-兆+孛]跳)</span>峯云。老僧住持事繁。<span class='note-inline'>(時人盡道雪峯有陷虎之機。要且不然)</span>雪竇云。可惜放過。好與三十棒。這棒一棒也饒不得。<span class='note-inline'>(為什麼如此)</span>直是罕遇作家<span class='note-inline'>(便打。你也未是作家)</span>。</p>
<p>師云。問透網金鱗以何為食。若是擔板漢。決定向食處作活計。作家宗師。不妨奇特。待汝出網來即向汝道。且道是曾出網來。不曾出網來。聖云。一千五百人善知識。<span class='note-inline'>(云云)</span>此語也毒。雪竇猶自道未在。好與三十棒。其意要顯本分草料。向雪峯頭上行。諸人若要轉變自在處麼。不然辜負雪峯。雪竇便打。是有過是無過。你若辨得出。拄杖子屬你。</p>
</div>
<div class='div-other'><a id='mulu33' />
<p class='h1'>第二十九則伏牛馳書</p><p style="margin-left:1em">舉伏牛為馬祖馳書到國師處。師問馬祖有何言句示人。<span class='note-inline'>(當時便喝。免見葛藤)</span>牛云。即心即佛。<span class='note-inline'>(蒼天蒼天)</span>國師云。是什麼話。<span class='note-inline'>(灼然不放過)</span>良久再問。更有什麼言句。<span class='note-inline'>(好便與一喝)</span>牛云。不是心。不是佛。不是物。<span class='note-inline'>(漏逗不少)</span>國師云。猶較些子。<span class='note-inline'>(也只是隨邪逐惡)</span>雪竇代云。當時便喝。<span class='note-inline'>(<span class='corr'>已</span>是第二重公案)</span>牛却問和尚此間如何<span class='note-inline'>(也好)</span>國師云。三點如流水。曲似刈禾鎌。<span class='note-inline'>(更是葛藤)</span>雪竇云。是什麼語話。<span class='note-inline'>(不是雪竇也不知落處)</span>也好與一拶。<span class='note-inline'>(拶即不無。且道雪竇意落在什麼處)</span>見之不取。千載難忘<span class='note-inline'>(打云着)</span>。</p>
<p>師云。伏牛是馬祖下八十四人之一數。與丹霞為方外知音。通儒書講教。國師垂問伏牛。只合便道不是心。不是佛。不是物。為什麼先道即心是佛。可謂作家禪客。不辱宗風。雪竇代云。伏牛等國師問馬祖有何言句。便下一喝。諸人若辨得這一喝。下面一落索一時辨得。國師道。猶較些子。雪竇代云。便喝。不可道國師不是。雪竇更要向上行。前頭即心是佛。後面不是心。不是佛。不是物。伏牛却問。國師云。三點如流水。曲似刈禾鎌。俱是心。雪竇代伏牛出氣。不妨是作家鉗鎚。番覆看。方見雪竇有工夫得其妙處。諸人若向雪竇也好與一拶處參得徹。許汝有回互轉變處。</p>
</div>
<div class='div-other'><a id='mulu34' />
<p class='h1'>第三十則玄沙過患</p><p style="margin-left:1em">舉玄沙問鏡清。我不見一法為大過患。你道不見什麼法。<span class='note-inline'>(和尚自屎不覺臭)</span>清指露柱云。莫是不見這箇法。<span class='note-inline'>(第二頭承當)</span>玄沙云。浙中清水白米從你喫。佛法則未在。<span class='note-inline'>(招他恁麼道)</span>雪竇云。大小鏡清。被玄沙熱瞞。<span class='note-inline'>(只這雪竇也無出身處)</span>我當時若見。但向他道。靈山授記也未到如此<span class='note-inline'>(只恐你承當不下)</span>。</p>
<p>師云。鏡清住越州鏡湖三十年。舉一宿覺鄉人話。玄沙問得漏逗。<span class='note-inline'>(云云)</span>鏡清答得郎當。何故如此。只為伊識破來處。如排兩陣。彼此相向。只對些子機鋒。舉涅槃經中。菩薩摩訶薩。不見一法過於嗔者。六根本中唯嗔最毒。玄沙云。不見什麼法。問得言中有響。莫是不見。<span class='note-inline'>(云云)</span>答處早轉變了也。鏡清道莫是二字。大有淆訛。爭奈鏡清皮下有血。玄沙眼裏有筋。二俱好手。兩不相饒。此皆從上來命脈。浙江將為鍛煉語。</p>
</div>
<div class='div-other'><a id='mulu35' />
<p class='h1'>第三十一則報慈問僧</p><p style="margin-left:1em">舉先報慈問僧近離什處。<span class='note-inline'>(也要驗過)</span>僧云臥龍。<span class='note-inline'>(實頭人難得)</span>慈云。在彼多少時。<span class='note-inline'>(好與一拶)</span>僧云。經冬過夏。<span class='note-inline'>(也好箇坦蕩漢)</span>慈云。龍門無宿客。為什麼在彼許多時。<span class='note-inline'>(也好驗過)</span>僧云。獅子窟中無異獸。<span class='note-inline'>(兩頭三面)</span>慈云。汝試作獅子吼看。<span class='note-inline'>(拈一放一。)</span>僧云。若作獅子吼。即無和尚也。<span class='note-inline'>(雖然落草。却有主宰)</span>慈云。念汝新到。且放三十棒。<span class='note-inline'>(彼此鈍滯)</span>雪竇云。奇怪。諸禪德。若平展。則兩不相傷。<span class='note-inline'>(遞相鈍滯。有什麼用處)</span>據令。則彼此俱險。<span class='note-inline'>(一時喪身失命)</span>還點撿得麼<span class='note-inline'>(打云險)</span>。</p>
<p>師云。此箇公案。賓主相見。如排刀鎗大陣。却用特石。畢竟却不失血脈。獅子窟中無異獸。料掉沒交涉。却有活處。云念汝新到。且放汝三十棒。死中得活。從頭都放過。何故。合用處却不用。不用處又却活潑潑地。雪竇拈。平展則兩不相傷。龍門無宿客。<span class='corr'>已</span>是平展。且道甚麼處是險處。</p>
</div>
<div class='div-other'><a id='mulu36' />
<p class='h1'>第三十二則船子絲綸</p><p style="margin-left:1em">舉船子頌云。千尺絲綸直下垂。一波纔動萬波隨。<span class='note-inline'>(有麼有麼)</span>夜靜水寒魚不食。滿船空載月明歸。<span class='note-inline'>(勞而無功)</span>雪竇云。這老漢勞而無功。<span class='note-inline'>(<span class='corr'>已</span>在言前)</span>或若雲門道。一句合頭語。萬劫繫驢橛<span class='note-inline'>(正中這漢毒藥)</span>又作麼生免此過。<span class='note-inline'>(用免作什麼)</span>良久云。莫道水寒魚不食。如今釣得滿船歸<span class='note-inline'>(終是有心)</span>。</p>
<p>師云。船子和尚三頌。唯此一頌最為深妙。舉洛浦龍潭答木平話。舉夾山見船子話。一波纔動萬波隨。山僧道。有麼有麼。畢竟作麼生。夜靜水寒魚不食。<span class='note-inline'>(云云)</span>合頭語。本是船子語。後來雲門愛舉。雪竇用作雲門語。既是船子語。為什麼却有合頭話。雪竇見他語墮在這裏。所以與他開一線道活路。</p>
</div>
<div class='div-other'><a id='mulu37' />
<p class='h1'>第三十三則投子一言</p><p style="margin-left:1em">舉投子問巨榮禪客。老僧未曾有一言半句掛諸方耳目。何用要見山僧。<span class='note-inline'>(莫謗人好)</span>僧云。到這裏不施三拜。要且不甘。<span class='note-inline'>(見機而作)</span>子云。出家兒得恁麼沒碑記。<span class='note-inline'>(和尚慣用此機)</span>僧遶禪牀一匝而出。<span class='note-inline'>(將為胡鬚赤更有赤鬚胡)</span>子云。有眼無耳朵。六月火邊坐。<span class='note-inline'>(賊過後張弓)</span>雪竇云。也不得放過。<span class='note-inline'>(作麼生)</span>纔轉便與擒住。喝云。是誰不甘。<span class='note-inline'>(咄)</span>若跳得出。不妨是一員衲僧<span class='note-inline'>(你也跳不出了也)</span>。</p>
<p>師云。巨榮禪客。諸方常有問答話收放作家。爭奈投子是奇人。鈎頭有餌。喫著則喪身失命。可謂得逸羣之用。釣得來。鎚得破。有般底。呼得來。遣不去。畢竟干戈作亂。子云。出家兒得恁麼沒碑記。蓋無知見。這僧也是淆訛。却不禮拜。遶禪牀而出。若是別人。無奈他何。投子也不忙。云有眼無耳朵。六月火邊坐。這僧有無轉變作用。<span class='note-inline'>(云云)</span>投子末後一句。蓋是從上來人行履。這箇唯趙州會得投子意。若是諸人。當時被投子擒住。合下什麼語。</p>
</div>
<div class='div-other'><a id='mulu38' />
<p class='h1'>第三十四則祖師六塵</p><p style="margin-left:1em">舉祖師云。六塵不惡。還同正覺。<span class='note-inline'>(眼見耳聞有什麼過)</span>雪竇云。拄杖子是塵。有什麼過。<span class='note-inline'>(這老漢。又要第二杓惡水在)</span>過既無應合辨主。<span class='note-inline'>(第三頭藏身露影)</span>所以道。糞掃堆上現丈六金身。且拈在一邊。<span class='note-inline'>(作家宗師。終不藏身露影)</span>赤肉團上壁立千仞。又放過一著。<span class='note-inline'>(弄精魂漢。有什麼限)</span>直饒八面四方。正好連架打<span class='note-inline'>(打云。<span class='corr'>已</span>落第八頭)</span>。</p>
<p>師云。信心銘。<span class='note-inline'>(云云)</span>見聞覺知無障礙。聲香味觸常三昧。雲門云。一切處不是三昧。有聲香味觸體在一邊。聲香味觸在一邊。見解偏枯。又云即此見聞非見聞。更無聲色可呈君。洞山云。塵中不染丈夫兒。雲門云。拄杖子但喚作拄杖子。一切但喚作一切。塵勞之儔為如來種。六塵只得不唧[口*留]。二乘等人如焦糓芽。不復再生。又本仁道。色不是色。聲不是聲。六塵皆然。畢竟如何。還同正覺。智與理冥。境與神會。<span class='note-inline'>(云云)</span>心如境亦如。無實亦無虗。過既無。拄杖頭上須辨箇主賓。不可儱儱侗侗。糞掃堆上現丈六金身。見悟本語。赤肉團上壁立千仞。是臨濟語。雪竇道。此二人俱未有主在。</p>
</div>
<div class='div-other'><a id='mulu39' />
<p class='h1'>第三十五則本生拄杖</p><p style="margin-left:1em">舉本生以拄杖示眾云。<span class='note-inline'>(也是一場狼藉)</span>我若拈起。你便向未拈起時作道理。我若不拈起。你便向拈起時作主宰。<span class='note-inline'>(尖上更加尖)</span>且道老僧為人在什麼處。<span class='note-inline'>(當時若與本分草料)</span>時有僧出云。不敢妄生節目。<span class='note-inline'>(是即是太簾纖)</span>生云。也是闍黎不分外。<span class='note-inline'>(未是好心)</span>僧云。低低處平之有餘。高高處觀之不足。<span class='note-inline'>(似恁麼衲僧一箇半箇則得。千箇萬箇無處覓)</span>生云。節目上更生節目。<span class='note-inline'>(也不放過)</span>僧無語。<span class='note-inline'>(灼然龍頭蛇尾)</span>生云。掩鼻偷香。空招罪犯。<span class='note-inline'>(據款結案)</span>雪竇云。這僧也善能切磋。爭奈弓折箭盡。<span class='note-inline'>(也有些子)</span>然雖如此。且本生是作家宗師。為人在什麼處。<span class='note-inline'>(若不是作家。爭解恁麼道)</span>拈起也。天回地轉。應須拱手歸降。<span class='note-inline'>(那裏得這消息來)</span>放下也。草偃風行。必合全身遠害。<span class='note-inline'>(打云。也須喫三十棒始得)</span>還見本生為人處也無。<span class='note-inline'>(拗折拄杖子。作麼生為人)</span>雪竇復拈起拄杖子云。太平本是將軍致。不許將軍見太平<span class='note-inline'>(口如楄擔。眼如木<span class='corr'>[木*突]</span>。且道拄杖子在什麼處。瞎漢)</span>。</p>
<p>師云。諸人且道拄杖子為人在什麼處。且道拈起是不拈起是。若是頂門上有眼底漢。朕兆未萌前薦去即得。若向正令<span class='corr'>已</span>行後作主宰。卒摸索不著。僧云。不敢妄生節目。也是箇圓陀陀底漢。節目上更加節目。且道是罰是賞。僧無語。生云。掩鼻偷香空招罪犯。當時合下得箇什麼語。免得本生恁麼道。看他賓主相酬。兩口劒相似。雪竇道。這僧也善能切磋。爭奈弓折箭盡。別人只拈到這裏。雪竇有餘才。拈起則天回地轉。應須拱手歸降。放下也草偃風行。必合全身遠害。本生會瞻前顧後。不失血脈。本生公案。雪竇拈得也好。不見道。太平本是將軍致。不許將軍見太平。</p>
</div>
<div class='div-other'><a id='mulu40' />
<p class='h1'>第三十六則安國伊蘭</p><p style="margin-left:1em">舉安國問僧。得之於心。伊蘭作旃檀之樹。<span class='note-inline'>(逢強即弱)</span>失之於旨。甘露乃蒺䔧之園。<span class='note-inline'>(遇賤即貴)</span>我要箇語具得失兩意。<span class='note-inline'>(乃竪起拂子云。且道喚作拂子。不喚作拂子)</span>僧竪起拳云。不可喚作拳頭。<span class='note-inline'>(不可喚作拳頭。喚作什麼。弄泥團漢)</span>國云。只為喚作拳頭。<span class='note-inline'>(也是兩箇無孔鐵鎚)</span>雪竇云。無繩自縛漢。拳頭也不識<span class='note-inline'>(三箇也得。師云。雖然如是。盡是義學沙門)</span>。</p>
<p>師云。安國承嗣雪峯。此是忠國師塔銘語云。得之於心。伊蘭作旃檀之樹。失之於旨。甘露乃蒺䔧之園。舉正人說邪法。邪法即為正。邪人說正法。正法即為邪。得之於心。伊蘭作旃檀之樹。逢強即弱。失之於旨。甘露乃蒺䔧之園。遇賤即貴。我要箇語具得失兩意。是時會中也有恁麼人。此箇下語不失宗旨。雪竇依樣畫猫兒。三箇一時恁麼。教山僧作麼生。</p>
</div>
<div class='div-other'><a id='mulu41' />
<p class='h1'>第三十七則玄沙見虎</p><p style="margin-left:1em">舉玄沙與天龍入山見虎。<span class='note-inline'>(㘞)</span>龍云。前面是虎。<span class='note-inline'>(好箇消息)</span>沙云是汝。<span class='note-inline'>(漏逗不少)</span>雪竇云。要與人天為師。面前端的是虎<span class='note-inline'>(山僧也恁麼。天下人恁麼。用祖師作什麼)</span>。</p>
<p>師云。天龍與玄沙入山。見此機緣。有什麼省處。舉雪峯下有孚上座見虎云。某甲甚怕怖。峯云。是你屋裏事怕作什麼。要明盡大地是沙門一隻眼。坐斷天下人舌頭。識取這箇時節。不見道。一塵纔起。大地全收。一毛頭獅子。百億毛頭一時現。莫道物為<span class='corr'>己</span>。南閻浮提有四種重障。若人透過不落陰界。山不是山。水不是水。虎不是虎。物不是物。若乃情盡。無不皆是。更無是物。皆同一體作用。雲門道。盡乾坤大地無一纖毫<span class='note-inline'>(云云)</span>若向這裏見得玄沙。便乃見玄見妙。見佛見祖。見顛見狂。山是山。水是水。虎是虎。物是物。各歸本位。各著平實處。也為人不得。須是恁麼也不得。不恁麼也不得。恁麼不恁麼。不恁麼却恁麼。更買草鞋行脚三十年。是有坐斷。是無坐斷。也未在。且道畢竟作麼生參。</p>
</div>
<p class='juan'>佛果圜悟禪師擊節上</p>
</div><!-- end of div[@id='body'] -->
</body></html>