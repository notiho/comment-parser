<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛果擊節錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />佛果擊節錄卷下</p><p class="byline">雪竇明覺禪師拈古</p><p class="byline">佛果圜悟禪師擊節</p>
<div class='div-other'><a id='mulu43' />
<p class='h1'>第三十八則洞山三頓</p><p style="margin-left:1em">舉洞山初和尚到雲門。門問近離什麼處。<span class='note-inline'>(常程途)</span>山云查渡。<span class='note-inline'>(實頭人難得)</span>門云。夏在什麼處。<span class='note-inline'>(第二頭箭鋒也須着眼)</span>山云。湖南報慈。<span class='note-inline'>(可㬠不瞞人)</span>門云。幾時離彼中。<span class='note-inline'>(三重公案)</span>山云。去年八月。<span class='note-inline'>(只為脚不踏實地)</span>門云。放汝三頓棒。<span class='note-inline'>(天下衲僧只知有恁麼事。殊不知。有不恁麼事)</span>山至來日却上問訊。昨日蒙和尚放三頓棒。不知過在什麼處。<span class='note-inline'>(果然摸[打-丁+索]不着)</span>門云。飯袋子。江西湖南便恁麼商量去。<span class='note-inline'>(可惜許)</span>山於此大悟。<span class='note-inline'>(還曾夢見也未。)</span>雪竇拈云。雲門氣宇如王。<span class='note-inline'>(不妨孤危峭峻)</span>拶著便氷消瓦解。<span class='note-inline'>(草裏輥)</span>當時若據令而行。<span class='note-inline'>(令人常憶龐居士)</span>子孫也未到斷絕<span class='note-inline'>(你也替他喫棒)</span>。</p>
<p>師云。大溈真如和尚。愛教人看這因緣。拈人情解。雲門道。近離什處。山云查渡。此放一頓棒。又云。夏在什處。山云。湖南報慈。此是放一頓棒。幾時離彼中來。山云。去年八月。此是放一頓棒。只管情解道。分明是三頓棒。且喜沒交涉。又有一般道。洞山實頭所以放他三頓棒。又有底道。當時便好一喝。若論如何若何。更是狂見。一時不恁麼。畢竟作麼生。所以古人道。承言須會宗。勿自立規矩。雪竇要打他道。飯袋子。江西湖南便恁麼商量。正好打。雲門雖然養子方知父慈。拈他情解便會。只為雲門語好。便發得悟處。有本收削去商量二字。只云江西湖南便恁麼去。一悟後便道我<span class='corr'>已</span>後向十字街頭卓箇庵。不蓄一粒米。不種一莖菜。接待十方知識。與他拈却炙脂帽子。脫却鶻臭布衫。令教洒洒落落。箇箇做無事道人去。一如臨濟當時去見大愚。只被大愚拈他情見。便會得徹。且道這箇是如何。古人一言一句。轉凡成聖。點鐵成金。所謂粉骨碎身未足酬。一句了然超百億。後來僧問如何是佛。便只道麻三斤。看他那裏是安排得來。祖師門下一覷便見。那裏有許多般。千聖萬聖挨拶。教人見到這裏。雖然點破綱宗。要且意在未痾時。明眼漢。沒窠臼。所以巖頭道。若論戰也箇箇立在轉處。向未痾時一覷便見。廓天一路相似。靈利漢疑著處。一點便會。雪竇拈云。雲門一似覇王相似。因什麼拶著便冰消瓦解。雪竇嫌雲門老婆心如此。當時真箇好打。到這裏拈則許你拈。會則不許你會。若只恁麼會又錯了也。當時劈脊便打。赶出去。<span class='corr'>已</span>放過了也。教他後來道。如何是佛麻三斤。前也不著村。後也不著店。天下人不奈何。或若奈何時如何。鼻孔撩天。</p>
</div>
<div class='div-other'><a id='mulu44' />
<p class='h1'>第三十九則大慈示眾</p><p style="margin-left:1em">舉大慈示眾云。山僧不解答話。只是識病。<span class='note-inline'>(自病教阿誰識。)</span>時有僧出。<span class='note-inline'>(須是放過)</span>大慈便歸方丈。<span class='note-inline'>(且道這僧患什麼病)</span>雪竇拈云。大凡扶竪宗乘。須是辨箇得失。<span class='note-inline'>(果然)</span>且大慈識病不答話。時有僧出便歸方丈。<span class='note-inline'>(膏肓之病決不可醫)</span>雪竇識病不答話。或有僧出劈脊便棒。<span class='note-inline'>(且道這一服藥。醫得什麼病)</span>諸方識病不答話。有僧出必然別有長處。<span class='note-inline'>(不可只守他途轍去)</span>敢有一箇動著大唐天子只三人<span class='note-inline'>(打云。如麻似粟)</span>。</p>
<p>師云。杭州大慈。乃馬祖下尊宿。蒲坂人。頂骨聳高。其聲如鐘。一日示眾云。大慈不解答話。只是識病。且道這僧病在什麼處。法眼道。眾中喚作病在目前不識。玄覺云。且道大慈識病不識病。此僧出來。是病不是病。若言是病。逐日行住坐臥。不可總是病。若言不是病。出來圖箇什麼。大慈後來示眾云。說得一丈。不如行取一尺。說得一尺。不如行取一寸。洞山聞云。我即不恁麼。僧云。和尚作麼生。山云。說取行不得底。行取說不得底。雲居云。行時無說路。說時無行路。不說不行時。合行什麼路。洛浦云。行說俱到。即是本分事無。行說俱不到。即本分事在。不見趙州小參示眾云。今夜答話去也。有解問者試出來看。時有僧出禮拜。州云。適來拋磚引玉。却引得箇擊子。又資福云。隔江見資福剎竿便回去。脚跟下好與三十棒。何況過江來。只如大慈如此示眾。便有僧出。大慈見不堪與語。便歸方丈。古人下鈎釣鯤鯨。豈與你撈蝦摝蜆來。你若是箇漢。纔上來却與你辨明。且道大慈意畢竟作麼生。諸人試去子細參詳。看時作麼生。雪竇拈云。大凡扶竪宗乘。須是辨箇得失。雪竇既如此拈。且道什麼處是辨得失處。雪竇自云。識病不答話。或有僧出劈脊便棒。且道此意又作麼生。這箇與古人齊肩並駕。往往更加出古人。方可敢拈公案。自家既參不透。向什麼處見古人。向什麼處下手拈掇。雪竇拈得好。且到諸方識病不答話。有僧出必然別有長處。敢問諸人。且道作麼生是諸方長處。諸公拈一條拄杖到處行脚。他時或被人推向曲彔木床上坐。或有人出來。且作周向識病。大唐天子只三人這一句。乃周朴詩。雪竇穿作一串。拈大慈拈諸方。只這雪竇也有些子點胸。且道什麼處是他長處。如是不肯天下人。這箇老漢有衲僧拄杖子。又有金剛眼睛。也有七事隨身。若是不得底人。布袋裏老鴉。雖活如死。得底人如虎插翅戴角相似。自然不受人羅籠。周朴贈大溈詩云。禪是大溈詩是朴。大唐天子只三人。</p>
</div>
<div class='div-other'><a id='mulu45' />
<p class='h1'>第四十則黃<span class='corr'>蘗</span>閉門</p><p style="margin-left:1em">舉趙州州黃<span class='corr'>蘗</span>。<span class='note-inline'>(兩箇老賊)</span><span class='corr'>蘗</span>見來便閉却方丈門。<span class='note-inline'>(孟甞門下)</span>州云。救火救火。<span class='note-inline'>(果然不謬為朱履客)</span><span class='corr'>蘗</span>便出擒住云道道。<span class='note-inline'>(兩重公案)</span>州云賊過後張弓。<span class='note-inline'>(遭這漢手脚)</span>雪竇拈云。直是好笑。<span class='note-inline'>(旁人有眼)</span>笑須三十年。<span class='note-inline'>(為什麼如此)</span>忽有人問雪竇笑箇什麼。<span class='note-inline'>(更問作什麼)</span>笑賊過後張弓<span class='note-inline'>(打云也未放過)</span>。</p>
<p>師云。趙州到黃<span class='corr'>蘗</span>。<span class='corr'>蘗</span>便閉却方丈門。一似電光石火相似。若是懵懂禪和。見人纔閉却門。却必無奈何。看他趙州與黃<span class='corr'>蘗</span>。二俱作家。神通游戲。妙用自在。趙州却云。救火救火。這老賊。黃<span class='corr'>蘗</span>當時便打兩掌。他也不奈何。什麼處是賊過後張弓處。惹得雪竇道。直是好笑。笑須三十年。雪竇笑不是好心。笑中有刀。</p>
</div>
<div class='div-other'><a id='mulu46' />
<p class='h1'>第四十一則鏡清方便</p><p style="margin-left:1em">舉僧問鏡清。學人未達其源。乞師方便。<span class='note-inline'>(放下著)</span>清云。是什麼源。<span class='note-inline'>(拶)</span>僧云其源。<span class='note-inline'>(著)</span>清云。若是其源。爭受方便。<span class='note-inline'>(却將惡水驀頭澆)</span>雪竇云。死水裏浸却。有什麼用處。<span class='note-inline'>(作麼生是活水裏底)</span>侍者問清。適來是成褫伊。清云無。<span class='note-inline'>(鐵彈子好箇消息)</span>者云。是不成褫伊。清云無。<span class='note-inline'>(金剛圈子也好消息)</span>者云。和尚尊意如何。清云。一點水墨。兩處成龍。<span class='note-inline'>(終是打葛藤)</span>雪竇云。猶較些子<span class='note-inline'>(同坑無異土)</span>雪竇不是減鏡清威光。<span class='note-inline'>(有什麼威光)</span>要與這僧相見。<span class='note-inline'>(還識這僧麼)</span>是什麼源其源。三十年後與你三十棒<span class='note-inline'>(打云。如今須喫)</span>。</p>
<p>師云。鏡清一十七歲行脚。參見雪峰。峰問什麼處人。清云溫州人。峰云。却與一宿覺同鄉人。清云。且道一宿覺是什麼處人。雪峰笑乃器之。只如這僧問鏡清。學人未達其源。乞師方便。清云。是什麼源。僧云其源。清云。若是其源。爭受方便。且道鏡清是有指示無指示。還會他道。一點水墨。兩處成龍麼。不可也教山僧和泥合水去也。一日有僧請益次。清揖坐。僧云。禮拜了後有少事。僧禮拜了。清問云。有甚麼事。僧云。不落四威儀請師道。清云。更禮三拜。僧至明日上問。某甲過在什麼處。清云。語不離窠臼。焉能出蓋纏。片雲生晚谷。迷却幾人源。雪竇云。不是減鏡清威光。要與這僧相見。雪竇尋常末後愛品弄。所以道。三十年後與你三十棒。諸人無事。也試去參詳看。落著處如何。</p>
</div>
<div class='div-other'><a id='mulu47' />
<p class='h1'>第四十二則香林衲衣</p><p style="margin-left:1em">舉僧問香林。如何是衲衣下事。<span class='note-inline'>(闍黎還曾行脚麼)</span>林云。臘月火燒山。<span class='note-inline'>(千重百匝。滴水滴凍)</span>雪竇拈云。臘月燒山。萬種千般。<span class='note-inline'>(相隨來也)</span>翹松鶴冷。<span class='note-inline'>(左眼半斤)</span>踏雪人寒。<span class='note-inline'>(右眼八兩)</span>達磨不會。<span class='note-inline'>(猶較些子)</span>大難大難<span class='note-inline'>(有什麼難)</span>。</p>
<p>師云。僧問如何是衲衣下事。香林道。臘月火燒山。雲門道。臘月二十五。看看臘月盡。香林子承父業。何故如此。只為他家有本分事在。若是靈利漢。向舉處便會。多少直截。所以道。大丈夫秉慧劒。般若鋒兮金剛焰。又道譬如擲劍揮空。莫論及與不及。若是箇本色衲僧。那裏取別人口頭辨來。古人道。我愛韶陽新定機。一生與人拔釘楔。雪竇具眼便道。臘月燒山。萬種千般。雪竇向藕絲孔裏。包含大千沙界。故云我為法王於法自在。翹松鶴冷。踏雪人寒。恐人便向言句裏作活計。轉生情解。末後蓋覆將來。却云達磨不會。大難大難。諸人還會麼。且參三十年。悟去也不定。</p>
</div>
<div class='div-other'><a id='mulu48' />
<p class='h1'>第四十三則本仁示眾</p><p style="margin-left:1em">舉本仁示眾云。尋常不欲向聲前句後。鼓弄人家男女。<span class='note-inline'>(也打葛藤不少)</span>何故。且聲不是聲。<span class='note-inline'>(猶較些子)</span>色不是色。<span class='note-inline'>(兩重公案)</span>時有僧問。如何是聲不是聲。<span class='note-inline'>(只恐跳不出)</span>仁云。喚作色得麼。<span class='note-inline'>(果然)</span>僧云。如何是色不是色。仁云。喚作聲得麼。<span class='note-inline'>(又恁麼去也)</span>僧禮拜。<span class='note-inline'>(果然)</span>仁云。且道為汝說。答汝話。若向這裡辨得許汝有箇入處。<span class='note-inline'>(什處得這一落索來)</span>雪竇拈云。本仁也甚奇怪。<span class='note-inline'>(見什麼)</span>要且貪觀天上月。<span class='note-inline'>(也是亂指注)</span>既非聲前句後。且作麼生入<span class='note-inline'>(從這裏入)</span>。</p>
<p>師云。本仁高安人。嗣洞山价。大溈秀拈云。本仁只知橫千不知竪萬。如何是聲不是聲。莫逐音響。如何是色不是色莫逐青黃。且他問聲前句後覓箇安身處。自然別有生涯。雪竇意如此。大凡垂示。不須這誵訛處。方釣得他這僧出來。爭奈本仁是作家宗師。能據虎頭收虎尾。直得壁立千仞。這僧出來也不妨奇特。雖然如是。也須照顧始得。</p>
</div>
<div class='div-other'><a id='mulu49' />
<p class='h1'>第四十四則國師三喚</p><p style="margin-left:1em">舉國師三喚侍者。<span class='note-inline'>(也是熱發)</span>雪竇著語云。點即不到。<span class='note-inline'>(著)</span>侍者三應。<span class='note-inline'>(也是草裏出頭來)</span>雪竇著語云。到即不點。<span class='note-inline'>(過)</span>將為吾辜負汝。誰知汝辜負吾。<span class='note-inline'>(這老漢作恁麼去就)</span>雪竇著語云。瞞雪竇不得。<span class='note-inline'>(也被瞞了也)</span>雲門道。作麼生是國師辜負侍者處。<span class='note-inline'>(老老大大。面皮厚三寸)</span>會得也是無端。<span class='note-inline'>(因什麼隨他脚跟轉)</span>雪竇云。元來不會<span class='note-inline'>(咄)</span>門又云。作麼生是侍者辜負國師處。<span class='note-inline'>(承當得也未)</span>粉骨碎身未報得。<span class='note-inline'>(辜恩負德作什麼)</span>雪竇云。無端無端<span class='note-inline'>(自領出頭)</span>。</p>
</div>
<div class='div-other'><a id='mulu50' />
<p class='h1'>第四十五則投子抑逼</p><p style="margin-left:1em">復舉僧問投子。國師三喚侍者意指如何。投子云。抑逼人作麼。<span class='note-inline'>(亂呌喚)</span>雪竇云。跺跟漢。<span class='note-inline'>(也是鬼窟裏作活計)</span>僧問興化。化云。一盲引眾盲。<span class='note-inline'>(以<span class='corr'>己</span>方人)</span>雪竇云。端的瞎。<span class='note-inline'>(兩箇也得)</span>僧問玄沙。沙云。侍者却會。<span class='note-inline'>(爛泥裏有<span class='corr'>刺</span>)</span>雪竇云。停囚長智。<span class='note-inline'>(捉賊)</span>僧問趙州。州云。如人暗中書字。字雖不成。文彩<span class='corr'>已</span>彰。<span class='note-inline'>(老賊)</span>雪竇便喝。<span class='note-inline'>(放過即不可)</span>僧問雪竇。雪竇便打。<span class='note-inline'>(也是賊過後張弓)</span>也要諸方點撿。<span class='note-inline'>(放你不得)</span>乃成頌云師。資會遇意非輕。<span class='note-inline'>(輥芥投針)</span>無事相將草裏行。<span class='note-inline'>(也是無端)</span>負汝負吾人莫問。<span class='note-inline'>(天下人跳不出)</span>任從天下競頭爭<span class='note-inline'>(阿喇喇閙聒聒)</span>。</p>
<p>師云。諸人各各自有箇國師。各各自有箇侍者。無事請辨看。法眼云。且去別時來。雪竇云。瞞我不得。玄覺徵云。什處是侍者會處。僧云。若不會爭解恁麼應。覺云。你欠會在。又云於此見得。便見玄沙。翠巖芝云。國師侍者總欠悟在。而今作麼生會。</p>
</div>
<div class='div-other'><a id='mulu51' />
<p class='h1'>第四十六則雲門示眾</p><p style="margin-left:1em">舉雲門示眾。老胡生下時。一手指天。一手指地。目顧四方。周行七步。<span class='note-inline'>(白浪滔天)</span>云天上天下唯我獨尊。<span class='note-inline'>(討什麼屎臭氣)</span>當時若見。一棒打殺與狗子喫。<span class='note-inline'>(也是賊過張弓)</span>貴圖天下太平。<span class='note-inline'>(干戈競起)</span>雪竇拈云。便與掀倒禪床<span class='note-inline'>(也是第二機)</span>。</p>
<p>師云。雲門大師。但發一言半句。驚天動地。雪竇是他家屋裏兒孫。知有恁麼事。諸公合作箇什麼伎倆。見得雪竇去。</p>
</div>
<div class='div-other'><a id='mulu52' />
<p class='h1'>第四十七則智門草鞋</p><p style="margin-left:1em">舉僧問智門。如何是佛。<span class='note-inline'>(却問著箇乾屎橛)</span>門云。踏破草鞋赤脚走。<span class='note-inline'>(一等是拖泥帶水)</span>僧云。如何是佛向上事。<span class='note-inline'>(元來有向上向下)</span>門云。拄杖頭上挑日月。<span class='note-inline'>(摩醯首羅)</span>雪竇拈云。千兵易得。一將難求<span class='note-inline'>(子不談父德)</span>。</p>
<p>師云。雪竇拈古。著著有出身之路。縱橫自在。不向死水裏浸却。是他有這般手段。不顧危亡。便恁麼拈弄。何故。為是他識得智門根源。所以恁麼拈出。教人不要作情解。今之參學兄弟。只管去記持言句。有什麼交涉。你不看這僧問處。智門答處如何。切須子細著些子工夫。參來參去。決定見得。</p>
</div>
<div class='div-other'><a id='mulu53' />
<p class='h1'>第四十八則雪峰五棒</p><p style="margin-left:1em">舉僧禮拜雪峰。峰打五棒。<span class='note-inline'>(是則是。不惜眉毛太㬠)</span>僧云。某甲有什麼過。<span class='note-inline'>(這漢皮下還有血麼)</span>峰又打五棒。<span class='note-inline'>(前箭雖輕後箭深)</span>雪竇拈云。雪竇不曾與人打葛藤。<span class='note-inline'>(猶在)</span>前五棒日照天臨。後五棒雲騰致雨。<span class='note-inline'>(定龍蛇。別緇素不無雪竇拄杖子還將得來也未)</span>你若辨得。也好與五棒<span class='note-inline'>(打云果然)</span>。</p>
<p>師云。你諸人還會麼。因什麼不打四棒。不打六棒。僧後參巖頭。頭打五掌。且道與五棒是同是別。一等是放行。不妨奇特用得好。如人善射。箭箭中的。前五棒日照天臨。萬象不能逃影。後五棒雲騰致雨。這僧覓過。雪峰又打。且道是雲是雨。雪竇要與人抽釘拔楔。大溈秀云。這僧腦門著地。過犯彌天。雪峰輕恕。猶自不知罪名。再犯不容。更道日照天臨。雲騰致雨。惑亂後學。可謂曾被雪霜苦。楊花落也驚。</p>
</div>
<div class='div-other'><a id='mulu54' />
<p class='h1'>第四十九則徑山一點</p><p style="margin-left:1em">舉馬大師令智藏持書上徑山。<span class='note-inline'>(書中不知有什消息)</span>山接書開見一圓相。<span class='note-inline'>(道什麼)</span>於中下一點。<span class='note-inline'>(也把不住)</span>國師聞舉云。欽師猶被馬師惑。<span class='note-inline'>(是精識精。是賊識賊)</span>雪竇云。徑山被惑且置。若將呈似國師。別作箇什麼伎倆。免被惑去。<span class='note-inline'>(拄杖子未折在。盡大地人總須喫棒)</span>有老宿云。當時坐却便休。<span class='note-inline'>(也是將南作北)</span>亦有道但與劃破。<span class='note-inline'>(轉見勿交涉)</span>若與麼只是不識羞。<span class='note-inline'>(一切人笑你)</span>敢謂天下老師。各具金剛眼睛。廣作神通變化。還免得麼。<span class='note-inline'>(也是後無老宿)</span>雪竇見處。也要諸人共知。<span class='note-inline'>(看他雪竇敗闕)</span>只這馬師當時畫出。早是自惑亂了也<span class='note-inline'>(只如雪竇恁麼分踈。還免得惑也未)</span>。</p>
<p>師云。釣鼇時下一棬圝。保福云。什麼處是惑處。作麼生得不惑去。五祖戒云。兩彩一賽。又云。三人指路擬何為。大溈喆云。還識馬師徑山麼。一點水墨。兩處成龍。國師云。欽師猶被馬師惑。可謂千里同風。不見道。手執夜明符。幾箇知天曉。又有云。畫圓相本無事。不合下一點。不然作禪會。喚作大圓鏡智。人人盡是狂見不識羞。十四祖龍樹尊者。於法座上隱身現圓相。提婆云。此是我師現圓相義。昔日國師。有一百二十種圓相。傳與躭源。源後與仰山。山燒却。源云。般若多羅讖云。小小沙彌有大機。溈仰宗以境智。只這圓相又過如舉拂子。竪指。行棒。行喝。雪竇恁麼拈。可見古人意。</p>
</div>
<div class='div-other'><a id='mulu55' />
<p class='h1'>第五十則睦州擔板</p><p style="margin-left:1em">舉睦州喚僧。大德。僧回首。<span class='note-inline'>(兩箇瞎漢)</span>州云。擔板漢。<span class='note-inline'>(汝與他同參)</span>雪竇拈云。睦州只具一隻眼。<span class='note-inline'>(莫謗睦州好)</span>何故。這僧喚既回首。因什却成擔板漢<span class='note-inline'>(正是擔板)</span>。</p>
<p>師云。且道睦州落在什麼處。這僧落在什麼處。僧問以字不成。八字不是。是何章句。州彈指一聲云。會麼。僧云不會。州云。上來講讚無限良因。蝦蟆跳上梵天。蚯蚓驀過東海。有新到僧來方禮拜。州叱之。闍黎因何偷我常住果子。僧云。學人纔到。和尚因何却道偷常住果子。州云。贓物現在。且道作麼生是這僧擔板處直是難參。雪竇分明與你拈了也。</p>
</div>
<div class='div-other'><a id='mulu56' />
<p class='h1'>第五十一則巴陵示眾</p><p style="margin-left:1em">舉巴陵示眾云。祖師道。不是風動。不是幡動。<span class='note-inline'>(干戈競起)</span>既不是風幡。向什麼處著。<span class='note-inline'>(眉毛眼睫上)</span>有人與祖師作主。出來與巴陵相見。<span class='note-inline'>(者老賊寐語作麼)</span>雪竇道。風動幡動。<span class='note-inline'>(也是干戈)</span>既是風幡。向什麼處著。<span class='note-inline'>(<span class='corr'>已</span>在言前)</span>有人與巴陵作主。亦出來與雪竇相見<span class='note-inline'>(這老賊亦寐語)</span>。</p>
<p>師云。這箇是拈古格則。師復舉盧能初見五祖事。後到四會縣。被獵人擒去。守網四箇月。又引二上座議風幡話。印宗問云。忽然大悟。雪峰云。大小祖師。龍頭蛇尾。好與三十棒。太原孚侍立齩齒。峰云。老僧與麼道。合喫三十棒。保福云。作賊人心虗。蕭何致律。五祖戒云。著什來由。又云。不合道末後語。只為箇心之一字。錯認光影。</p>
</div>
<div class='div-other'><a id='mulu57' />
<p class='h1'>第五十二則則川摘茶</p><p style="margin-left:1em">舉則川與龐居士摘茶次。士云。法界不容身。師還見我麼。<span class='note-inline'>(漏逗漢。有什麼難見處)</span>川云。若不是老僧。洎與龐公答話。<span class='note-inline'>(是則是。忒煞不近人情)</span>士云。有問有答。蓋是尋常。<span class='note-inline'>(劈口便掌)</span>川不管。<span class='note-inline'>(也是不近人情)</span>士云。適來莫怪相借問麼。<span class='note-inline'>(好與一掌)</span>川亦不管。<span class='note-inline'>(也是不近人情)</span>士喝云。這無禮儀漢。待我一一舉似明眼人去在。<span class='note-inline'>(引得狼來屋裏痾)</span>川拈茶藍便歸。<span class='note-inline'>(賴有末後句。若無末後句。誰敢喚作則川)</span>雪竇云。則川只解把定疆封。不能同生同死。<span class='note-inline'>(雪竇也是據欵結案)</span>當時好與捋下幞頭。誰敢喚作龐居士<span class='note-inline'>(未免旁觀者哂)</span>。</p>
<p>師云。雖然只是打淨潔毬子。也打得好。末後為什麼却不答他話。作家相見有始有終。有者道。洎與龐公答話。被公作亂一上。識法者懼。則川所以如此。雪竇道。只解把定疆封。且莫向雪竇句下錯會。你且道則川是答他話。不答他話。若會得去。拍拍都是令。或有向你道。作麼生是則川把定疆封處。作麼生對他。雖然恁麼拈。不許恁麼會。殊不知。當機覿面提。覿面當機疾。</p>
</div>
<div class='div-other'><a id='mulu58' />
<p class='h1'>第五十三則雲門裂破</p><p style="margin-left:1em">舉僧問雲門。一言道盡時如何。<span class='note-inline'>(道什麼)</span>門云裂破。<span class='note-inline'>(南瞻部洲。北俱盧洲)</span>雪竇彈指三下<span class='note-inline'>(也是隨語生解)</span>。</p>
<p>師云。挑囊負鉢。撥草瞻風。到一方一所。見有本分正眼宗師。放下複子。便與他老漢錐劄。看是如何。可住不可住。這僧致箇問端。向一言道盡處問他雲門。這老漢不忙。向道裂破。奇特雲門。有如此機鋒。亦要這僧不向情解上見。故如此答。後來雪竇恁麼。也不是好心。</p>
</div>
<div class='div-other'><a id='mulu59' />
<p class='h1'>第五十四則睦州鉢囊</p><p style="margin-left:1em">舉僧問睦州。一言道盡時如何。<span class='note-inline'>(兩重<span class='corr'>公</span>案)</span>州云。老僧在你鉢囊裏。<span class='note-inline'>(放憨作麼)</span>雪竇呵呵大笑<span class='note-inline'>(猶較些子)</span>。</p>
<p>師云。睦州尋常機如掣電。有衲僧巴鼻。這僧如此問。睦州如此答。且道與雲門答處。是同是別。若道是別。佛法有兩般。若道是同。為什麼問處則一。答處兩般。須是透到無疑處方見徹。修心未到無心地。萬種千般逐水流。雪竇呵呵大笑。是什麼道理。試辨看。</p>
</div>
<div class='div-other'><a id='mulu60' />
<p class='h1'>第五十五則雪峰三下</p><p style="margin-left:1em">舉僧問雪峰。聲聞人見性。如夜見月。菩薩人見性。如晝見日。未審和尚見性如何。<span class='note-inline'>(三段不同)</span>峰打三下。<span class='note-inline'>(斬釘截鐵)</span>其僧復問巖頭。頭打三掌。<span class='note-inline'>(同途不同轍)</span>雪竇云。應病設藥。且打三下。<span class='note-inline'>(說得道理)</span>若據令而行。合喫多少<span class='note-inline'>(打云。只打一掌)</span>。</p>
<p>師云。尋常聞人說無迷無悟。只是建立無中唱有。且喜勿交涉。據實見處。晝見日。夜見月。未必為奇特。三下三掌。若喚作棒。有什麼交涉。為什麼只打三下。雪竇道。據令而行合打多少。放過一著。</p>
</div>
<div class='div-other'><a id='mulu61' />
<p class='h1'>第五十六則南泉出世</p><p style="margin-left:1em">舉南泉山下有一庵主。行僧經過。謂庵主云。近日南泉和尚出世。何不去禮拜。<span class='note-inline'>(與別人說即得。與庵主說則禍生)</span>主云。非但南泉。直饒千佛出世。亦不能去。<span class='note-inline'>(果然)</span>泉聞。令趙州去看。<span class='note-inline'>(也須是這老賊始得)</span>州見便禮拜<span class='note-inline'>(直得風行草偃)</span>主不管。<span class='note-inline'>(沒奈何)</span>州從西過東。<span class='note-inline'>(鳥飛毛落魚行水濁)</span>主亦不管。<span class='note-inline'>(雪上加霜)</span>州又從東過西。<span class='note-inline'>(只得恁麼)</span>主亦不管。<span class='note-inline'>(三重公案)</span>州云。草賊大敗。拽下簾子便行<span class='note-inline'>(只得恁麼)</span>歸舉似南泉。泉云。我從來疑著這漢。<span class='note-inline'>(兩箇一狀領過)</span>雪竇拈云。大小南泉趙州。被箇擔板漢勘破了也<span class='note-inline'>(扶強不扶弱)</span>。</p>
<p>師云。庵主雖然恁麼。且只會打淨潔毬子。不如南泉趙州。有為人底鉗鎚。古人出一則語。須是頭尾相覆。他一向不管。且道得箇什麼道理便恁麼。也須是脚踏實地。到那無事處。方始恁麼。趙州見便禮拜。末後云。草賊大敗。拽下簾子便行。且道勘得他麼。若勘不得。南泉趙州皆古佛間生。他眼在什麼處。泉云。從來疑著這漢。恁麼道是許他。是不許他。須是頂門具眼。肘後有符。方知落處。雪竇拈云。大小南泉趙州。被箇擔板漢勘破。你且道他作麼生是擔板處。試著眼看。</p>
</div>
<div class='div-other'><a id='mulu62' />
<p class='h1'>第五十七則欽山恁麼</p><p style="margin-left:1em">舉巖頭雪峰欽山到德山。欽山問。天皇也恁麼道。龍潭也恁麼道。<span class='note-inline'>(渾侖吞箇棗)</span>未審和尚作麼生道。<span class='note-inline'>(險)</span>德山云。你試舉天皇龍潭底看。<span class='note-inline'>(拶著這尿床鬼子)</span>欽山擬議。<span class='note-inline'>(駕與青龍不解騎)</span>山便打。<span class='note-inline'>(本合是德山喫)</span>欽山被打。歸延壽堂。<span class='note-inline'>(也則令行一半。直教氣息一點也無始得)</span>云是則是。打我太煞<span class='note-inline'>(賊過後張弓)</span>巖頭云。汝恁麼。他後不得道見德山來。<span class='note-inline'>(肘臂不向外)</span>雪竇云。諸禪德。欽山致箇問端不妨奇特。爭奈龍頭蛇尾。<span class='note-inline'>(知他幾時向鬼窟裏作活計來)</span>你試舉天皇龍潭底看。坐具便摵。<span class='note-inline'>(停囚長智)</span>大丈夫漢。捋虎鬚也是本分。<span class='note-inline'>(不用說道理)</span>他既不能。德山令行一半。<span class='note-inline'>(果然)</span>令若盡行。雪峰巖頭。總是涅槃堂裏漢<span class='note-inline'>(打云。闍黎也須入涅槃堂始得)</span>。</p>
<p>師云。巖頭擔鋤頭行脚。到處只做園頭。雪峰擔笊籬木杓行脚。到處作典座。欽山將熨斗剪刀針線行脚。到處與人做衣。到箇所住處。三人互為賓主。作小參。舉公案。欽山承當不得。後來却到洞山契證。法嗣洞山。舉三人參德山話。欽山致箇問頭也好。被德山一拶。直得忘前失後。德山便打。為他未徹在。灼然是承當不得。欽山既是落節。後人<span class='corr'>已</span>知德山大開門戶。去這裏胡答亂答。總被生機一拶。諸人又作麼生。欽山歸寮云。是即是。打我大㬠。巖頭云。汝恁麼。他後不得道見德山來。雪峰巖頭。欲識拽過教乘。這漢依前擔板。巖頭若不是蘊藉將來。爭解恁麼道。大凡拈公案。須是見得破公案。識得縫罅。雪竇解把定放行。回轉拈得。不妨有通變處。翠巖芝云。欽山只顧其前。不顧其後。如今作麼生與欽山出一口氣。大溈喆云。德山門下草偃風行。大溈即不然。待問未審和尚作麼生。拈棒劈脊便打。且道德山是。溈山是。會麼。橫按鏌鎁全正令。太平寰宇斬癡頑。</p>
</div>
<div class='div-other'><a id='mulu63' />
<p class='h1'>第五十八則玄沙問僧</p><p style="margin-left:1em">舉玄沙問僧近離什麼處。<span class='note-inline'>(也要知他來處)</span>僧云瑞巖。<span class='note-inline'>(這僧徃往舉瑞巖話去也)</span>沙云。瑞巖有何言句。<span class='note-inline'>(第二杓)</span>僧云。長喚主人公。<span class='note-inline'>(還識羞麼)</span>自云喏。<span class='note-inline'>(弄泥團漢)</span>惺惺著。他後莫受人瞞。<span class='note-inline'>(自瞞了也不知)</span>沙云。一等是弄精魂。也甚奇特。<span class='note-inline'>(若不別識。爭辨真偽)</span>却云何不且在彼中。<span class='note-inline'>(事生也)</span>僧云。瑞巖遷化了也。<span class='note-inline'>(死而不弔)</span>沙云。如今還喚得應麼。<span class='note-inline'>(作什麼)</span>僧無對。<span class='note-inline'>(打云由在)</span>雪竇云。蒼天蒼天<span class='note-inline'>(好一坑埋却)</span>。</p>
<p>師云。且道古人三十四年喚作什麼。無人識得他。却喚作弄精魂。有云昭昭靈靈建立。且喜勿交涉。會則途中受用。不會則世諦流布。唯有玄沙風穴會得好。穴云。自拈自弄有什麼難。玄沙云。甚奇特。既是弄精魂。為什麼却有奇特。如今還喚得應麼。這一句奇特。這裏著得一隻眼。親見瑞巖。所以雪竇云。蒼天蒼天。</p>
</div>
<div class='div-other'><a id='mulu64' />
<p class='h1'>第五十九則長慶羚羊</p><p style="margin-left:1em">舉僧問長慶。羚羊未掛角時如何。<span class='note-inline'>(闍黎亂走作什麼)</span>慶云。草裏漢。<span class='note-inline'>(果然)</span>僧云。掛角後如何。<span class='note-inline'>(你還識得渠麼)</span>慶云。亂呌喚。<span class='note-inline'>(草繩自縛)</span>僧云。畢竟如何。<span class='note-inline'>(蒼天蒼天)</span>慶云。驢事未了。馬事到來。<span class='note-inline'>(拈一放一)</span>雪竇云。寧可碎身如微塵。終不瞎箇眾生眼。<span class='note-inline'>(錯下名言)</span>長慶較些些子。<span class='note-inline'>(未夢見在)</span>有般漢。設使羚羊未掛角。也似萬里望鄉關<span class='note-inline'>(正說著闍黎)</span>。</p>
<p>師云。長慶自悔話後悟云。苦哉苦哉。疑我十五年。後因捲簾悟道。有言云。我有一棒到你。你也須知來處始得。舉雲居六六三十六。趙州九九八十一。長慶勝如趙州雲居底。雪竇道。寧可碎身如微塵。終不瞎箇眾生眼。長慶較些些子。意在提向上事。長慶是箇中人。</p>
</div>
<div class='div-other'><a id='mulu65' />
<p class='h1'>第六十則圓明示眾</p><p style="margin-left:1em">舉德山圓明示眾云。但有問答。只竪一指頭。<span class='note-inline'>(依樣畫猫兒)</span>寒則普天普地寒。<span class='note-inline'>(蒼天蒼天)</span>雪竇云。什麼處見俱胝老。<span class='note-inline'>(瞎)</span>熱則普天普地熱。<span class='note-inline'>(更添怨苦)</span>雪竇云。莫錯認定盤星。<span class='note-inline'>(也有些子)</span>森羅萬象徹下孤危。大地山河通上險絕。<span class='note-inline'>(無轉身處)</span>什麼處得一指頭禪<span class='note-inline'>(打云在這裏)</span>。</p>
<p>師云。德山第九代圓明禪師。有時上堂舉一則語。可謂驚羣。一日上堂云。三千里外且喜勿交涉。以拄杖一時趁下。諸公看他示眾。如金如玉相似。此一則公案亦好。雪竇見便要穿圓明鼻孔。末後句。可謂得大自在。</p>
</div>
<div class='div-other'><a id='mulu66' />
<p class='h1'>第六十一則南院諸聖</p><p style="margin-left:1em">舉僧問南院。從上諸聖向什麼處去。<span class='note-inline'>(入地獄去)</span>院云。不上天堂。即入地獄。<span class='note-inline'>(分得一半)</span>僧云。和尚作麼生。<span class='note-inline'>(好與三十棒)</span>院云。還知寶應老落處麼。<span class='note-inline'>(放過這漢)</span>僧擬議。院以拂子驀口打。<span class='note-inline'>(向道當斷不斷。反招其亂)</span>復喚僧近前云。令合是汝行。又打一拂子。<span class='note-inline'>(却不瞞人)</span>雪竇云。令既自行。且拂子不知來處。<span class='note-inline'>(莫道不知來處好)</span>雪竇道箇瞎。且要雪上加霜<span class='note-inline'>(須然錦上鋪花。爭奈靈龜曳尾)</span>。</p>
<p>師云。還知寶應老落處麼。古人向虎口裏橫身。為人第一機裏。將金剛王寶劒斬斷了也。爭奈不會。當時這裏著得一隻眼。不妨奇特。雪竇云。令合是這僧行。爭奈拂子在和尚手裏。當時喚回打一拂子。隨手打云瞎。</p>
</div>
<div class='div-other'><a id='mulu67' />
<p class='h1'>第六十二則雪峰相見</p><p style="margin-left:1em">舉雪峰示眾。望州亭與你相見了也。<span class='note-inline'>(隔)</span>烏石嶺與你相見了也。<span class='note-inline'>(隔)</span>僧堂前與你相見了也。<span class='note-inline'>(隔)</span>保福問鵝湖。僧堂前相見且置。望州亭。烏石嶺。什麼處相見<span class='note-inline'>(也要騐過)</span>鵝湖驟步歸方丈。保福便入僧堂。<span class='note-inline'>(紅霞穿碧海。白日遶須彌。雖然如是。也是靈龜曳尾。何不與麼去)</span>雪竇云。二老宿是即是。只知雪峰放行。不知雪峰把定。<span class='note-inline'>(若是雪峰把定。雪竇也無出氣處)</span>忽有箇衲僧出。未審雪竇作麼生。<span class='note-inline'>(竿頭有意)</span>豈不是別機宜。識休咎底漢。<span class='note-inline'>(爭奈淺水無魚)</span>還有望州亭烏石嶺。相見底衲僧麼。<span class='note-inline'>(徒勞下鈎)</span>良久云。擔板禪和。如麻似粟<span class='note-inline'>(持鉢不得。詐道不饑)</span>。</p>
<p>師云。且道雪峰垂此一鈎。佇望多少事。却被無出頭。所以他只得恁麼道。也是喪車背後掉藥袋。二人是他屋裏人。相見處也不妨奇特。雖然如是。也是靈龜曳尾。或有箇出來問。雪竇作麼生。不免德山令行一半。當時雪峰會中。一時偎刀避箭。</p>
</div>
<div class='div-other'><a id='mulu68' />
<p class='h1'>第六十三則國師淨瓶</p><p style="margin-left:1em">舉僧問忠國師。如何是本身盧舍那。<span class='note-inline'>(頂上有圓光的不是)</span>忠云。與老僧過淨瓶來。<span class='note-inline'>(光現也)</span>僧將淨瓶至。忠云。却安舊處著。<span class='note-inline'>(兩頭三面)</span>僧復問。如何是本身盧舍那。<span class='note-inline'>(伶俐衲子)</span>忠云。古佛過去久矣。<span class='note-inline'>(不免打葛藤)</span>雲門道。無朕跡。<span class='note-inline'>(猶較些子)</span>雪竇云。直得一手指天。一手指地。爭得無<span class='note-inline'>(爭奈拗折拄杖子)</span>還會麼。雲在嶺頭閑不徹。水流㵎下大忙生<span class='note-inline'>(賴有末後句若無末後句何處有雪竇也)</span>。</p>
<p>師云。古人豈是辜負人。若咬得破一切處都是。如人解射。箭不虗發。步步俯就為人。當時不過淨瓶。合作得箇什麼。雲門云。無朕跡。我愛韶陽新定機。一生與人抽釘㧞楔。雪竇扶忠國師一半。直得一手指天。一手指地。</p>
</div>
<div class='div-other'><a id='mulu69' />
<p class='h1'>第六十四則茱萸看箭</p><p style="margin-left:1em">舉趙州訪茱萸。<span class='note-inline'>(兩箇老賊)</span>纔上法堂。萸云看箭。<span class='note-inline'>(干戈相待)</span>州云看箭。<span class='note-inline'>(兩箇無孔鉄鎚)</span>萸云過。<span class='note-inline'>(可惜許)</span>州云中。<span class='note-inline'>(死)</span>雪竇拈云。二俱作家。蓋是茱萸趙州。<span class='note-inline'>(隨[毯-炎+委][毯-炎+叟]作什麼)</span>二俱不作家。箭鋒不相拄。<span class='note-inline'>(索性恁麼判斷)</span>直饒齊發齊中。也只是箇射垛漢<span class='note-inline'>(這箇垛子不堪射。是中是過。僧云是過。便打)</span>。</p>
<p>師云。趙州老漢行脚。到處繞閙。纔到雲居。居云。老老大大何不討箇住處。<span class='note-inline'>(云云)</span>及到茱萸。如前問<span class='note-inline'>(云云)</span>又舉探水話。雪竇拈云。只消箇二俱作家。末後太慈悲。若道知是慈悲。不知是毒藥。何故。聞道看箭是作家。一云過一云中。是不作家。直饒齊發齊中。也只是箇射垛漢。<span class='note-inline'>(云云)</span>不妨難射。引三平見石鞏頌云。解擘當胸箭。因何只半人。為伊途路得。所以不全身。法燈頌云。古有石鞏師。架弓箭而坐。<span class='note-inline'>(云云)</span>引石鞏問西堂。你還捉得虗空麼。堂以手撮虗空一下。鞏云。你不會捉。堂云。師兄作麼生捉。鞏云。你近前來。堂近前。鞏遂扭堂鼻孔云。恁麼捉虗空始得。</p>
</div>
<div class='div-other'><a id='mulu70' />
<p class='h1'>第六十五則臨濟赴齋</p><p style="margin-left:1em">舉臨濟與普化去施主家齋。<span class='note-inline'>(又有兩箇老賊)</span>濟云。毛吞大海芥納須彌。<span class='note-inline'>(不妨奇特)</span>為復是神通妙用。為復是法爾如然。<span class='note-inline'>(更參三十年)</span>化踢倒飯床。<span class='note-inline'>(手忙脚亂作什麼)</span>濟云。大麤生。<span class='note-inline'>(猶有這箇在)</span>化云。這裏是什麼所在。說麤說細。<span class='note-inline'>(却好與一掌)</span>濟休去。<span class='note-inline'>(可惜許)</span>至來日又同赴一施主齋。<span class='note-inline'>(云麤刺只云一般)</span>濟復問。今日供養何如昨日。<span class='note-inline'>(又恁麼去)</span>化又踢倒飯床。<span class='note-inline'>(孟八郎漢)</span>濟云。大麤生。<span class='note-inline'>(驗人端的處。下口便知音)</span>化云瞎漢。佛法說什麼麤細。<span class='note-inline'>(也須盡情始得)</span>濟吐舌。<span class='note-inline'>(放過即不可)</span>雪竇拈云。兩箇老賊。喫飯也未了。<span class='note-inline'>(也須是正賊。驗過始得)</span>好與三十棒。<span class='note-inline'>(你替他喫棒)</span>令雖行。且那箇是正賊<span class='note-inline'>(山僧不是)</span>。</p>
<p>師云。引普化搖鈴因緣。毛吞巨海。<span class='note-inline'>(云云)</span>出維摩經云。住不可思議大解脫菩薩。為復神通。<span class='note-inline'>(云云)</span>化踢倒飯床作麼生會。須是大解脫人始得。若是粘皮著骨。決不奈何。臨濟普化佛法。爭得如今盛行。雪竇道。兩箇老賊喫飯也不了。且道什麼處是不了處。三十棒賞罰分明。且道那箇是正賊。腦後見腮。莫與往來。舉三聖瞎驢話。大溈秀云。古人忍死待來。因什麼正法眼藏。向這瞎驢邊滅却。臨濟行計速速。三聖又却怱怱。由斯父子情忘。遂致後人失望。若不得流水。還應過別山。一僧參臨濟未人事。乃問禮拜即是。不禮拜即是。濟便喝。僧禮拜。濟云這賊。僧亦云這賊。便出去。濟云。莫道無事好。首座在後侍立。師回問還有過也無。座云有。濟云。賓家有。主家有。座云。二俱有過。濟云。過在什麼處。座便出去。濟云。莫道無事好。南泉云。官馬相踏。</p>
</div>
<div class='div-other'><a id='mulu71' />
<p class='h1'>第六十六則三角示眾</p><p style="margin-left:1em">舉三角示眾云。<span class='note-inline'>(不免打葛藤)</span>若論此事。眨上眉毛早是蹉過。<span class='note-inline'>(瞎漢)</span>麻谷出云。蹉過即不問。如何是此事。<span class='note-inline'>(無孔鐵鎚)</span>角云蹉過。<span class='note-inline'>(也是當機不辨)</span>谷便掀倒禪床。<span class='note-inline'>(且道明箇什麼邊事)</span>角便打。<span class='note-inline'>(箭鋒相拄。猶較些子)</span>雪竇拈云。兩箇有頭無尾漢。眉毛未曾眨上。<span class='note-inline'>(什麼處是眉毛未曾眨上)</span>說什麼此事蹉過。<span class='note-inline'>(拈向一邊且道是蹉過。不是蹉過)</span>有僧問眉毛為什麼不眨上。<span class='note-inline'>(你與他同參)</span>雪竇便打<span class='note-inline'>(自領出去)</span>。</p>
<p>師云。南泉云。道非物外。物外非道。趙州出云。如何是物外道。泉便打。<span class='note-inline'>(云云)</span>舉三角示眾云。<span class='note-inline'>(云云)</span>一出一入。一挨一拶。如人把手上高山。未免旁觀者哂。這裏若爭勝負。有得失。卒摸[打-丁+索]不著。要辨不辨底機。要會不會底事。須是頂門具眼。肘後有符。始知得此公案。非雪竇拈。其餘人難為拈掇。眉毛未曾眨上。正好參究。</p>
</div>
<div class='div-other'><a id='mulu72' />
<p class='h1'>第六十七則巖頭跨門</p><p style="margin-left:1em">舉巖頭參德山。纔跨門。便問。是凡是聖。<span class='note-inline'>(好箇消息)</span>山便喝。<span class='note-inline'>(可惜許)</span>巖頭便禮拜。<span class='note-inline'>(也未是好心)</span>洞山聞云。若不是奯公。大難承當。<span class='note-inline'>(旁人具眼。爭奈只知其一。不知其二)</span>巖頭云。洞山老漢。不識好惡。我當時一手擡。一手搦。<span class='note-inline'>(也不得放過。爭奈<span class='corr'>已</span>敗闕了也)</span>雪竇拈云。然則德山門下草偃風行。要且不能塞斷人口。<span class='note-inline'>(也有些子)</span>當時纔禮拜。劈脊便打。<span class='note-inline'>(也是賊過後張弓)</span>非唯勦絕洞山。亦乃把定豁老。<span class='note-inline'>(而今爭奈闍黎何)</span>還會麼。李將軍有嘉聲在。不得封侯也是閑<span class='note-inline'>(不免說道理)</span>。</p>
<p>師云。德山巖頭初相見。便以此問問他。<span class='note-inline'>(云云)</span>巖頭禮拜有些子誵訛。作麼生會德山休去。又舉托鉢話。<span class='note-inline'>(云云)</span>又且道這休去如何。作麼生是一手擡一手搦處。他父子相投。時節若至。其理自彰。且道雪竇要勦絕他。作麼生是衲僧門下各有一坐具地。縱橫自在。所以道。我為法王。於法自在。</p>
</div>
<div class='div-other'><a id='mulu73' />
<p class='h1'>第六十八則太原顧視</p><p style="margin-left:1em">舉太原孚上座參雪峰。才到法堂顧視雪峰。便下看知事。<span class='note-inline'>(好與三萬六千棒)</span>雪竇云。一千五百人作家宗師。被孚老一覷。便高竪降旗。<span class='note-inline'>(也是將錯就錯)</span>孚來日入方丈云。昨日觸悞和尚。<span class='note-inline'>(第二回重納敗闕)</span>峰云。知是般事便休。<span class='note-inline'>(可惜放過)</span>雪竇云果然。<span class='note-inline'>(遭他雪竇點撿)</span>僧問雲門。作麼生是觸悞處門便打。<span class='note-inline'>(更不消得)</span>雪竇云。打得百千萬箇有什麼用處。直須盡大地人喫棒。方可扶竪雪峰。<span class='note-inline'>(山僧一時悚然)</span>且道太原孚具什麼眼<span class='note-inline'>(猫兒屎孔眼)</span>。</p>
<p>師云。世尊拈花。迦葉微笑。吾有正法眼藏。付與摩訶大迦葉。蓋為黃河從源頭濁了。所以如此。且孚上座至看知事。若是向上人。舉著便知落處。太原孚一覷有底道努眼光。古人意不在與麼。若無奇特處。雪峰肯許他。尋常口似懸河。作麼生便休去。不見道。通方作者。相共證明。又云是賊識賊。呈眼光一下。似則似。猶隔一重在。引去堂前。峰指日。他為什麼却擺手。有般人見指日。便道光明烜赫。雪竇道。果然雪峰不打。僧問雲。門。作麼生是觸悞處。雲門為什麼却打這僧。因風吹火。用力不多。</p>
</div>
<div class='div-other'><a id='mulu74' />
<p class='h1'>第六十九則雲門三病</p><p style="margin-left:1em">舉僧請益雲門。玄沙三種病人話。門云。你禮拜著。僧禮拜起。門以拄杖便挃。<span class='note-inline'>(合得多少麻滓趜末)</span>僧退後。門云。你不是患盲。<span class='note-inline'>(酌然患盲)</span>復喚近前來。僧近前。門云。汝不是患聾。<span class='note-inline'>(酌然患聾)</span>乃云還會麼。僧云不會。門云。汝不是患瘂。<span class='note-inline'>(酌然患瘂)</span>僧於此有省。<span class='note-inline'>(也須是鑽破混沌始得)</span>雪竇便喝云。這盲聾瘖瘂漢。若不是雲門驢年去。<span class='note-inline'>(因風吹火。用力不多)</span>如今有底。或拈槌竪拂。不管教近前。又不來。<span class='note-inline'>(只者便是誵訛處)</span>還會麼不應。諸方還奈何得麼。<span class='note-inline'>(打云。有什麼難奈何處)</span>若不奈何。汝這一隊驢漢。又堪作箇什麼。<span class='note-inline'>(也是第二機)</span>以拄杖一時打趁<span class='note-inline'>(放過一著)</span>。</p>
<p>師云。地藏云。桂琛見有口眼耳。和尚作麼生接。沙云你去。又僧問三種病人話。還許學人說道理也無。沙云許。僧珍重便行。舉法眼云。我聞先師舉三種病人話我便會。如今人只為言語所隔不能會。雪竇末後道。若不奈何。汝這一隊驢漢。又堪作箇什麼。殊不知。雪竇<span class='corr'>已</span>是盲聾瘖瘂了也。</p>
</div>
<div class='div-other'><a id='mulu75' />
<p class='h1'>第七十則鼓山示眾</p><p style="margin-left:1em">舉鼓山示眾。若論此事如一口劒。<span class='note-inline'>(道什麼)</span>時有僧問承和尚有言。若論此事如一口劒。和尚是死屍。學人是死屍。<span class='note-inline'>(斬)</span>如何是劒。<span class='note-inline'>(是則是。無出身處)</span>山云。拖出這死屍。<span class='note-inline'>(兼身在內)</span>僧應喏。歸衣鉢下打疊便行。<span class='note-inline'>(左之右之。不妨是姦人細作。劒在什麼處)</span>山至晚問首座。問話僧在否。<span class='note-inline'>(若在。朝打三千。暮打八百)</span>座云。當時便去也。<span class='note-inline'>(賴是靈利衲僧)</span>山云。好與三十棒。<span class='note-inline'>(人人盡道賊過後張弓。爭奈現成公案)</span>雪竇云。諸方老宿總道。鼓山失却一隻眼。<span class='note-inline'>(往徃不能坐天下人舌頭)</span>殊不知。重賞之下。必有勇夫。<span class='note-inline'>(且道賞得箇什麼)</span>雖然如此。若子細點撿將來。未免一坑埋却<span class='note-inline'>(打云。<span class='corr'>已</span>埋了也)</span>。</p>
<p>舉鼓山九重城裏聖箭話。<span class='note-inline'>(云云)</span>直下猶難會。尋言轉更賒。若論佛與祖。特地隔天涯。須知鼓山不跨石門底句。舉示眾云。若論此事如一口劒。僧問得奇特。此喚作弄泥團漢。且道死屍在誰邊。劒在阿誰邊。若這僧有權有實。有殺有活。也大誵訛。鼓山當時合打。為什麼不打。去了却問首座方打。雪竇恁麼拈。且得不錯會。若有得有失。雪竇一時埋却則且置。雪竇向什麼處安身立命。</p>
</div>
<div class='div-other'><a id='mulu76' />
<p class='h1'>第七十一則睦州毛端</p><p style="margin-left:1em">舉睦州問武陵長老。了即毛端吞巨海。始知大地一微塵作麼生。<span class='note-inline'>(那裏得這一落索來)</span>陵云。和尚問誰。<span class='note-inline'>(過)</span>州云問長老。<span class='note-inline'>(中)</span>陵云。何不領話。<span class='note-inline'>(兩重三重舊公案)</span>州云。我不領話。汝不領話。<span class='note-inline'>(兩箇都盧鐵面皮)</span>雪竇拈云。墮也墮也。<span class='note-inline'>(放過即不可)</span>復云。這箇葛藤。老漢好與劃斷。拈拄杖云。什麼處去也<span class='note-inline'>(打云也與劃斷了也)</span>。</p>
<p>師云。了即毛端吞巨海。始知大地一微塵。作麼生。和尚問誰。也不妨奇特。作麼生摸[打-丁+索]他。當時若不是睦州。難奈何他。云問長老。且道畢竟勘得破。勘不破。武陵畢竟辨得。辨不得。和尚何不領話。州云。我不領話。汝不領話。太煞誵訛。如鏡清問僧。近離什麼處。云石橋。<span class='note-inline'>(云云)</span>若人透得這一重。千人萬人羅籠不住。睦州辨得他。一出一入。絲來線去。一等是打葛藤。不妨奇特。雪竇拈云。墮也墮也。只消箇墮也一句。何故。師子返躑。武陵功不浪施。末後復云。這葛藤。老漢好與劃斷。拈拄杖云。什麼處去。鈆刀一割。</p>
</div>
<div class='div-other'><a id='mulu77' />
<p class='h1'>第七十二則仰山坐次</p><p style="margin-left:1em">舉仰山坐次。大禪佛翹一足云。西天二十八祖亦如是。唐土六祖亦如是。<span class='corr'>天</span>下老和尚亦如是。某甲亦如是。<span class='note-inline'>(這弄泥團漢。通箇消息不妨奇特。只恐有頭無尾)</span>山下禪床打四藤條。<span class='note-inline'>(也須是截鐵斬釘始得)</span>雪竇云。藤條未到打折。因什麼只與四下。<span class='note-inline'>(言猶在耳)</span>須是斬釘截鐵漢始得。<span class='note-inline'>(打云是幾下)</span>大禪佛後到霍山。自云集雲峰下四藤條。天下大禪佛參。<span class='note-inline'>(少賣弄)</span>山云打鐘著。<span class='note-inline'>(須是與他本分草料)</span>禪便走。<span class='note-inline'>(三十六計)</span>雪竇云。這漢雖是見機而變。爭奈有頭無尾<span class='note-inline'>(也是據欵結案)</span>。</p>
<p>師云。當時若不見機而變。何處㬰有大禪佛。闍黎只管喚作什麼。或有人問。甚處是有頭無尾處。什麼是見機而變處。你若手忙脚亂。老僧在你脚底下。舉歸宗下亦有大禪佛云。我悟也。我悟也。師姑元是女人做。翹一足云。且道是什麼消息。若不是脚踏實地。爭敢輕開大口。拈仰山著力處。藤條未到折。<span class='note-inline'>(云云)</span>後到霍山至走。入來要辨主人家。霍山若辨他。作家相見須是恁麼去。打鐘著。且道見箇什麼道理便走。蓋伊識得主人家。所以便行。雪竇道。須是斬釘截鐵漢始得。這漢見機而變處。是有頭無尾處。須是自點撿子細始得。</p>
</div>
<div class='div-other'><a id='mulu78' />
<p class='h1'>第七十三則智門般若</p><p style="margin-left:1em">舉僧問智門。如何是般若體。<span class='note-inline'>(硬紏紏地)</span>門云。蚌含明月。<span class='note-inline'>(通身是眼覷不破)</span>僧云。如何是般若用。<span class='note-inline'>(爛泥相似)</span>門云。兔子懷胎。<span class='note-inline'>(通身是口說不得)</span>雪竇云。非唯把定世界。亦乃安貼家邦。<span class='note-inline'>(是即是。德山門下即得)</span>若善能參詳。便請丹霄獨步<span class='note-inline'>(作麼生是丹霄獨步)</span>。</p>
<p>師云。北塔因緣。欲知佛性義。當觀時節因緣。據古人得箇妙處。一言一句。為人不妨奇特。雲門下尊宿。一句是三句。北塔既究到這裏。後人只管粘皮差骨。昔日雲門北斗話。并祚和尚般若體話。眾中浩浩地商量。今時人或聞一句半句。不以為事。蚌含明月。乃中秋月夜。蚌含月光以生珠。盤山垂語云。心月孤圓。光含萬象。盡十方世界。只是般若光。光未發時。無佛無眾生。雪竇云。非唯把定世界。<span class='note-inline'>(云云)</span>兔子懷胎。兔子無雄。中秋月夜。吞月光而孕。從口產子。答得安貼家邦。舉體露金風。鉢裏飯。桶裏水。銀椀裏盛雪。珊瑚枝枝撑著月。宗師眼目須至如此。復舉玄沙示眾云。十方世界不漏一絲毫。</p>
</div>
<div class='div-other'><a id='mulu79' />
<p class='h1'>第七十四則烏臼參堂</p><p style="margin-left:1em">舉烏臼問玄紹二上座。近離什處。<span class='note-inline'>(一口吞盡)</span>僧云。江西。<span class='note-inline'>(不妨好箇消息)</span>臼便打。<span class='note-inline'>(是則是。太麤生)</span>僧云。久聞和尚有此機要。<span class='note-inline'>(賴是知落處)</span>臼云。汝既不會。第二箇近前來。<span class='note-inline'>(還容得人。擬議也無)</span>僧擬議。<span class='note-inline'>(果然恁麼去)</span>臼亦打。<span class='note-inline'>(作家宗師。就中難得)</span>云同坑無異土。參堂去。雪竇云。宗師眼目須至恁麼。<span class='note-inline'>(自達磨西來。唐土討一箇也難得)</span>如金翅擘海直取龍吞。<span class='note-inline'>(能取譬喻)</span>有般漢。眼目未辨東西。拄杖不知顛倒。<span class='note-inline'>(故是杜撰長老)</span>只管說照用同時。人境俱奪<span class='note-inline'>(便作座主見解)</span>。</p>
<p>師云。烏臼。乃馬祖下名望尊宿。玄紹二公。亦是通方作者。錄中有問答因緣。<span class='note-inline'>(云云)</span>復舉公案便打。過在什麼處。須是情盡見除無依倚。方見他古人全機處。玄紹二上座也識破也。便云。久聞和尚有此機要。作麼生是他機要處。參堂去。有什麼共語處。直須是情盡。此是本分草料。難為咬嚼。他通方作者。方知落處。汝既不會。第二箇近前來。僧擬議。<span class='note-inline'>(云云)</span>參堂去。若作無語會。是錯此公案。是從上提綱者格則。雪竇云。如金翅鳥擘海直取龍吞。有一般漢。<span class='note-inline'>(云云)</span>雪竇破人情見。有云拈棒便打處。是照用同時。人境俱奪。錯會了也。</p>
</div>
<div class='div-other'><a id='mulu80' />
<p class='h1'>第七十五則雪峰天使</p><p style="margin-left:1em">舉雪峰問僧。見說大德曾為天使來是否。<span class='note-inline'>(和尚得恁麼耳目長)</span>僧云不敢。<span class='note-inline'>(只管喫棒)</span>峰云。爭解恁麼來。<span class='note-inline'>(果然拈起拄杖子)</span>僧云。仰慕道德。豈憚關山。<span class='note-inline'>(<span class='corr'>已</span>是放過了也)</span>峰云。汝猶醉在出去。<span class='note-inline'>(放行此令)</span>僧便出。<span class='note-inline'>(果然)</span>峰乃召大德。僧回首。峰云是什麼。<span class='note-inline'>(且道是什麼)</span>僧亦云是什麼。<span class='note-inline'>(箭鋒相拄)</span>峰云這漆桶。<span class='note-inline'>(天下衲僧跳不出)</span>僧無語。<span class='note-inline'>(可惜許)</span>峰却顧謂鏡清云。好箇師僧。向漆桶裏折倒。<span class='note-inline'>(殺人不眨眼漢。更賣弄好手)</span>清云。和尚豈不是據欵結案。<span class='note-inline'>(撞着箇作家)</span>峰云。也是我尋常用底。忽若喚回道是什麼。被他道這漆桶。又作麼生。<span class='note-inline'>(奪却雪峰槍頭子)</span>清云。成何道理。<span class='note-inline'>(扶強不扶弱)</span>峰云。我恁麼及伊。汝又道據欵結案。他恁麼及我。汝又道成何道理。一等是恁麼時節。其間何故有得有不得。<span class='note-inline'>(雪峰拄杖子。被鏡清奪了)</span>清云。不見。道醍醐上味。為世所珍。遇此等人。翻成毒藥。<span class='note-inline'>(智過於師。方堪傳授)</span>雪竇云。看他父子相投。言氣相合。知者。謂粉骨碎身。此恩難報。<span class='note-inline'>(酌然)</span>不知者。謂扶高抑下。臨危悚人。<span class='note-inline'>(大有人恁麼會)</span>毒藥醍醐。千載龜鑑。<span class='note-inline'>(何止千載。盡未來際。風行草偃)</span>還會麼這漆桶<span class='note-inline'>(咄。便打。還我話頭來)</span>。</p>
<p>師云。這僧作貴官來。捨緣出家行脚。峰云。汝猶醉在。尋常雪峰為人。如金翅擘海直取龍吞。故云盡大地撮來如米粒大。豈不是如金翅擘海直取龍吞。雪峰恁麼道。且道這僧什麼處是構雪峰處　復舉二僧到雪峰托庵門話。彼中末後無語。却毒。這裏末後有語。却傷鋒犯手。是時鏡清作侍者。辨得他賓主相見處。雪峰拈問鏡清。一開一遮。一收一放。峰折倒他不下。豈不見道。雖是死蛇。解弄也活。清云。成何道理。何故。雪峰道即有分。者僧道即無分。峰云。我恁麼及伊。又道據欵結案。他什麼及我。又道成何道理。一等是恁麼時節。其間何故有得有不得。鏡清便與念呪一遍。醍醐上味。為世所珍。遇此等人。翻成毒藥。<span class='note-inline'>(云云)</span>千聖傳來不墮諸數。直須獨脫。一切處羅籠不得。若謂得去天下衲僧。被你一時穿却鼻孔。又趙州道。拈一莖草作丈六金身用。將丈六金身作一莖草用。又雪竇云。看他父子相投。言氣相合。知者。謂粉骨碎身。此恩難報。不知者。謂扶高抑下。臨危悚人。出去。這漆桶。何處是抑下悚人。舉龜鑑事。末後撮作一束。教人易會。</p>
</div>
<div class='div-other'><a id='mulu81' />
<p class='h1'>第七十六則大隨普賢</p><p style="margin-left:1em">舉僧辭大隨。隨問什麼處去。<span class='note-inline'>(不可不知去處)</span>僧云。峨眉禮普賢去。<span class='note-inline'>(峩眉去即便休。禮拜普賢作什麼)</span>隨竪起拂子云。文殊普賢總在這裏。<span class='note-inline'>(事生也)</span>僧畫一圓相。拋向背後。<span class='note-inline'>(元來是屋裏人)</span>隨喚侍者。將一貼茶與這僧。<span class='note-inline'>(鈍滯殺人)</span>雲門別云。西天斬頭截臂。這裏自領出去。<span class='note-inline'>(幽州猶自可。最苦是新羅)</span>雪竇云。殺人刀。活人劒。具眼者辨取<span class='note-inline'>(也是衲僧茶飯)</span>。</p>
<p>師云。大隨參六十餘員善知識。在福州安禪師會下。作板頭二十年。<span class='note-inline'>(云云)</span>大隨竪起拂子。僧畫一圓相。這僧是溈仰下禪客。畫圓相拋向背後。且道是奇特。不是奇特。大隨喚侍者。將一貼茶與他。是賞。是罰。是肯他。是不肯他。雲門別云。西天斬頭截臂。這裏自領出去。舉外道論義負墮即斬。若會雲門意。識得大隨雪竇。</p>
</div>
<div class='div-other'><a id='mulu82' />
<p class='h1'>第七十七則雲門新羅</p><p style="margin-left:1em">舉雲門問新羅僧。汝是什處人。<span class='note-inline'>(既知更問作什麼)</span>僧云。新羅人。<span class='note-inline'>(實頭人難得)</span>門云。將什麼過海。<span class='note-inline'>(是他始得)</span>僧云。草賊大敗。<span class='note-inline'>(猶較些子)</span>門云。為什麼在我手裏。<span class='note-inline'>(第二杓來也)</span>僧云恰是。<span class='note-inline'>(也較些子)</span>門云。一任[跳-兆+孛]跳。<span class='note-inline'>(可惜許)</span>雪竇云。雲門老漢龍頭蛇尾。放過這僧。為什麼在我手裏。<span class='note-inline'>(也是停囚長智)</span>恰是。劈脊便打<span class='note-inline'>(打云。也不移一時)</span>。</p>
<p>師云。且道打他作麼。若道是過。眉鬚墮落。這箇驗人。這僧也是作家。將什麼過海。落在第二頭。</p>
</div>
<div class='div-other'><a id='mulu83' />
<p class='h1'>第七十八則北禪資福</p><p style="margin-left:1em">舉北禪問僧近離什處<span class='note-inline'>(與前一般)</span>僧云黃州。<span class='note-inline'>(不可不實頭)</span>禪云。夏在什麼處。<span class='note-inline'>(更饒一路)</span>僧云資福。<span class='note-inline'>(有事相借問)</span>禪云。福將何資。<span class='note-inline'>(入草也)</span>僧云。兩重公案。<span class='note-inline'>(也不得放過)</span>禪云。爭奈在我手裏。<span class='note-inline'>(却似雲門弟子相似)</span>僧云。在手裏即收取。<span class='note-inline'>(與新羅僧同參)</span>禪便打。<span class='note-inline'>(作家宗師。天然有在)</span>這僧不甘。隨後趁出。<span class='note-inline'>(盡令而行。始是本分)</span>雪竇云。奇怪。宛有超師之作。<span class='note-inline'>(也不消得。據欵結案)</span>還知這僧麼。只解貪前。不能顧後。<span class='note-inline'>(直饒解顧前後。打了也是趁出)</span>若在雪竇手裏。棒折也未放在<span class='note-inline'>(打云未折在)</span>。</p>
<p>師云。北禪是雲門弟子。福將何資。大凡勘辨。須是趯翻方勘得。爭奈在我手裏。所以道。生擒活捉。</p>
</div>
<div class='div-other'><a id='mulu84' />
<p class='h1'>第七十九則睦州示眾</p><p style="margin-left:1em">舉睦州示眾云。我見百丈不識好惡。<span class='note-inline'>(也有些子)</span>大眾方集。以拄杖一時打下。<span class='note-inline'>(正令當行)</span>復召大眾。眾回首。<span class='note-inline'>(龍頭蛇尾)</span>丈云是什麼。<span class='note-inline'>(有什麼共語處。是則是。忒煞不近人情)</span>黃<span class='corr'>蘗</span>和尚。大眾方集。以拄杖一時打下。<span class='note-inline'>(也是正令當行)</span>復召大眾。眾回首。<span class='note-inline'>(兩重公案)</span><span class='corr'>蘗</span>云。月似彎弓。少雨多風。猶較些子。<span class='note-inline'>(摸[打-丁+索]不着)</span>雪竇云。說什麼猶較些子。直是未在。<span class='note-inline'>(也是山僧曾道來)</span>若據雪竇眾集。一時打下便休。<span class='note-inline'>(有什麼綣繢。有什麼誵訛)</span>或有箇無孔鐵鎚為眾竭力。<span class='note-inline'>(也未是闍黎分上事)</span>善能擔荷。<span class='note-inline'>(只恐承當不得)</span>可以籠罩古今。乾坤把斷。<span class='note-inline'>(朝打三千。暮打八百)</span>雪竇驀拈拄杖云。<span class='note-inline'>(險)</span>放過一著<span class='note-inline'>(龍頭蛇尾作什麼)</span>。</p>
<p>師云。睦州嗣黃<span class='corr'>蘗</span>。雲巖在百丈二十年為侍者。後嗣藥山。到藥山。山問百丈有何言句。舉前話。至是什麼。有什麼共語處。山云。有此奇特事。睦州會拈。先去頭邊道云。我見百丈不識好惡。大眾方集。以拄杖一時打下。復召大眾。眾回首。丈云。是什麼。又拈猶較些子。睦州意作麼生。這些子全機。提來硬糾糾地。雪竇善擔荷。驀拈拄杖云。放過一著。且道雪竇前頭為人。後頭為人。無事試定當看。</p>
</div>
<div class='div-other'><a id='mulu85' />
<p class='h1'>第八十則玄沙圓相</p><p style="margin-left:1em">舉玄沙見鼓山來作一圓相。<span class='note-inline'>(是即是。太煞起模畫樣生)</span>山云。人人出這箇不得。<span class='note-inline'>(撞見作家。也須分明舉似)</span>沙云。情知汝向驢胎馬腹中作活計。<span class='note-inline'>(此猶是天下人摸[打-丁+索]不着處)</span>山云。和尚又作麼生。<span class='note-inline'>(渾無丈夫氣息)</span>沙云。人人出這箇不得。<span class='note-inline'>(被他奪却槍頭了也)</span>山云。和尚恁麼道得。某甲恁麼道。為什麼不得。<span class='note-inline'>(只管喫棒)</span>沙云。我得汝不得。<span class='note-inline'>(識什麼好惡)</span>雪竇拈云。只解貪觀白浪。不知失却手橈<span class='note-inline'>(只如雪竇又作麼生。打云。人人出這箇不得)</span>。</p>
<p>師云。備頭陀作一圓相。直須子細參究。直是奇特。只恐你錯會。情知汝向驢胎馬腹裏作活計。若透得過方知玄沙重重慈悲。粉骨碎身。此恩難報。舉玄沙不見一法為大過患。<span class='note-inline'>(云云)</span>相似我得汝不得。赤心片片。舉外道問佛。說不定法公案。正是這箇樣子。直是絕情塵意想。不拘是非得失。打得脫落洒洒地。然後可以與此相合無悞。</p>
</div>
<div class='div-other'><a id='mulu86' />
<p class='h1'>第八十一則南泉賣身</p><p style="margin-left:1em">舉南泉示眾云。王老師賣身去也。還有人買麼。<span class='note-inline'>(奇怪)</span>一僧出眾云。某甲買。<span class='note-inline'>(釣得一箇)</span>泉云。不作貴不作賤。作麼生買。<span class='note-inline'>(太煞誵訛)</span>僧無語。<span class='note-inline'>(可惜許)</span>臥龍代云。和尚屬某甲。<span class='note-inline'>(收)</span>禾山代云。是何道理。<span class='note-inline'>(不得翻欵)</span>趙州云。明年與和尚作一領布衫。<span class='note-inline'>(此語最毒)</span>雪竇云。雖然作家競買。要且不解輸機。且道南泉還肯麼。<span class='note-inline'>(直饒肯。也是堦下漢)</span>雪竇也擬酬箇價。直令南泉進且無門。退亦無地。<span class='note-inline'>(少賣弄)</span>不作貴不作賤作麼生買。<span class='note-inline'>(看雪竇有什麼伎倆)</span>別處容和尚不得<span class='note-inline'>(將為多少奇特)</span>。</p>
<p>師云。著槽廠去。客作擔板漢。臥龍道。和尚屬某甲。禾山云。世間無比。趙州驟步濶脚。拳踢手搦。難為摸[打-丁+索]機輪轉處。作者猶迷。所以古人道。向上提綱。非情塵所測。雪竇道。別處容和尚不得。輸機。慶藏主猶自貶剝他。</p>
</div>
<div class='div-other'><a id='mulu87' />
<p class='h1'>第八十二則茱萸一橛</p><p style="margin-left:1em">舉茱萸把一橛竹上堂。<span class='note-inline'>(兩箇三箇。成羣作隊作什麼)</span>還有虗空裏釘得橛麼。<span class='note-inline'>(這老漢熱發作什麼)</span>時有靈虗上座出云。虗空是橛。<span class='note-inline'>(<span class='corr'>已</span>是隨語生解了也)</span>萸便打。<span class='note-inline'>(好打)</span>靈云。莫錯打某甲。<span class='note-inline'>(猶自口喃喃)</span>萸便休去。<span class='note-inline'>(可惜許)</span>雪竇云。若要此話大行。直須打了赶出<span class='note-inline'>(堪作什麼。且道意在什麼處)</span>。</p>
<p>師云。舉香嚴上樹話。舉溈山有句無句話。古人踏著上頭關棙子。不慚為人通箇消息。是奇特處。靈云。虗空是橛。雖然為眾竭力。爭奈禍出私門。莫錯打某甲。臨危不變始驚羣。胡釘鉸見趙州。只這縫尚不奈何。是這般底正好打。若明此意。千千萬萬人羅籠不住。</p>
</div>
<div class='div-other'><a id='mulu88' />
<p class='h1'>第八十三則夾山生死</p><p style="margin-left:1em">舉夾山與定山同行語話次。定山云。生死中無佛。則無生死。<span class='note-inline'>(只得一邊)</span>夾山云。生死中有佛。則不迷生死。<span class='note-inline'>(也只得一邊)</span>互相不肯。同上大梅。相見了具說前事。<span class='note-inline'>(這漢自家金剛王寶劒在什麼處)</span>夾山問云。未審那箇親那箇疎。梅云。一親一疎。<span class='note-inline'>(作家宗師)</span>夾山云那箇親。<span class='note-inline'>(猶自不惺惺)</span>梅云。且去明日來。<span class='note-inline'>(兩重三重)</span>夾山來日又問。<span class='note-inline'>(云云)</span>梅云。親者不問。問者不親。<span class='note-inline'>(直得雨淋頭)</span>夾山後住院云。我當時在大梅。失却一隻眼。<span class='note-inline'>(貧兒思舊債)</span>雪竇云。夾山畢竟不知換得一隻眼。<span class='note-inline'>(也須是八面受敵。不妨玲瓏)</span>大梅老漢當時聞舉。若以棒一時打出。<span class='note-inline'>(且道打他作什麼)</span>豈止劃斷兩人葛藤。亦乃為天下宗匠<span class='note-inline'>(<span class='corr'>已</span>在言前。不勞重舉)</span>。</p>
<p>師云。且道大梅打他作麼生。二人同論生死為大事。研窮要到極則處。不見永嘉道。不是山僧逞人我。修行恐落斷常坑。夾山明日又上來問。有多少誵訛。梅云。親者不問。問者不親。似馬前相撲。却推在夾山身上。辨龍虵兮眼何正。擒虎兕兮機不全。</p>
</div>
<div class='div-other'><a id='mulu89' />
<p class='h1'>第八十四則保福羚羊</p><p style="margin-left:1em">舉僧問保福雪峰平生有何言句。得似羚羊掛角時。<span class='note-inline'>(險)</span>福云。我不可作雪峰弟子不得。<span class='note-inline'>(三千里外。望風啟告)</span>雪竇云。一千五百箇布衲。保福較些子<span class='note-inline'>(隨邪逐惡作麼。直下未夢見在)</span>。</p>
<p>師云。明眼漢沒窠臼。不將實法繫綴人家男女。直得似羚羊掛角相似。方為得人。無聲色。無蹤跡。亦摸[打-丁+索]不著。我不可作雪峰弟子不得。有咬猪狗底手脚。明剝剝地。所以雪竇恁麼拈。</p>
</div>
<div class='div-other'><a id='mulu90' />
<p class='h1'>第八十五則巴陵祖意</p><p style="margin-left:1em">舉僧問巴陵。祖意教意是同是別。<span class='note-inline'>(同則總同。別則總別)</span>陵云。鷄寒上樹。鴨寒下水。<span class='note-inline'>(也是說道理)</span>僧問睦州。祖意教意是同是別。<span class='note-inline'>(不同不別)</span>州云。青山自青山。白雲自白雲。<span class='note-inline'>(也是說道理)</span>雪竇云。問既一般。答亦相似。<span class='note-inline'>(爭奈水乳不分)</span>其中有利他自利。瞞人自瞞。<span class='note-inline'>(自利利他即得。瞞人自瞞未得)</span>若點撿分明。管取解空第一<span class='note-inline'>(<span class='corr'>已</span>點撿了也。還有解空底麼)</span>。</p>
<p>師云。舉座主問白馬夾山事。此箇公案。須是具眼底人方解見透。巴陵睦州。宗既不同。為什麼答處皆顯。英靈衲子。試請辨看。</p>
</div>
<div class='div-other'><a id='mulu91' />
<p class='h1'>第八十六則趙州答話</p><p style="margin-left:1em">舉趙州示眾云。今夜答話去也。有解問者出來。<span class='note-inline'>(慣開飯店子。不怕大肚漢)</span>時有僧出。作禮<span class='note-inline'>(也是作家)</span>州云。比來拋塼引玉。引得箇墼子。<span class='note-inline'>(若不得這老漢。爭辨得他真偽)</span>法眼舉問覺鐵觜。先師意作麼生。<span class='note-inline'>(這老漢出世也為人眼在什麼處)</span>覺云。如國家拜將。乃問甚人去得。<span class='note-inline'>(打葛藤去也)</span>時有人出云。某甲去得。<span class='note-inline'>(與這僧同參)</span>云汝去不得。<span class='note-inline'>(趙州再生)</span>法眼云我會也。<span class='note-inline'>(你道真箇會。只是詐明頭)</span>知雪竇。云靈利。漢聞舉便落處。<span class='note-inline'>(兩箇俱詐明頭)</span>雖然如此。放過覺鐵觜。<span class='note-inline'>(若不放過。向他道什麼)</span>大宗師語不虗發。出來必是作家。因什麼拋塼引墼。<span class='note-inline'>(若是雪竇。拋<span class='corr'>塼</span>引得箇什麼)</span>諸禪德。要識趙州麼。<span class='note-inline'>(看雪竇分踈不下)</span>從前汗馬無人見。只要重論蓋代功<span class='note-inline'>(爭奈杓柄在他手裏)</span>。</p>
<p>師云。德山小參不答話。與趙州小參答話。是同是別。又法眼問覺鐵觜。<span class='note-inline'>(云云)</span>又法眼是會來故問。要驗覺鐵觜。舉庭前栢樹子話。有者錯會。無庭前栢樹子話。舉喻是什麼人去得。云某甲去得。云汝去不得。更隔不得。若稍遲鈍即不是。法眼云。我會也。飲氣吞聲。因什麼引得箇墼子。雪竇弄險。末後忒煞老婆心切。從前汗馬無人見。只要重論蓋代功。</p>
</div>
<div class='div-other'><a id='mulu92' />
<p class='h1'>第八十七則躭源辭師</p><p style="margin-left:1em">舉躭源辭國師歸省覲馬祖。於地上作一圓相。展坐具禮拜。<span class='note-inline'>(<span class='corr'>已</span>喫三十棒了也)</span>祖云。子欲作佛去。<span class='note-inline'>(是何心行)</span>源云。某甲不解揑目。<span class='note-inline'>(賓主俱失)</span>祖云。吾不如汝。<span class='note-inline'>(前箭猶輕後箭深)</span>雪竇云。然猛虎不食其子。爭奈來言不豐。<span class='note-inline'>(若不是雪竇。也辨他不出)</span>諸人要識躭源麼。只是箇藏身露影漢<span class='note-inline'>(朝打三千。暮打八百。未為分外)</span>。</p>
<p>師云。這漢禮拜了便休。更畫圓相作什麼。有云建立。且喜勿交涉。吾不如汝。此語最毒。寧可喫劒。某甲不解揑目。是來言不豐。</p>
</div>
<div class='div-other'><a id='mulu93' />
<p class='h1'>第八十八則溈仰田中</p><p style="margin-left:1em">舉溈山問仰山什處來。<span class='note-inline'>(箭鋒洎險不可拄)</span>仰云。田中來。<span class='note-inline'>(有話在)</span>溈云。田中多少人。<span class='note-inline'>(不問爭知)</span>仰插鍬子。叉手而立。<span class='note-inline'>(撞壁磕墻。好劈耳掌)</span>溈云。南山大有人刈茅。<span class='note-inline'>(左轉右轉)</span>仰拈鍬子便行。<span class='note-inline'>(雖然見機而變。<span class='corr'>已</span>與三十棒了也)</span>玄沙云。我當時若見。便與踏倒鍬子。<span class='note-inline'>(<span class='corr'>已</span>是第二頭)</span>鏡清云。不奈船何。打破戽斗。<span class='note-inline'>(果然)</span>僧問明招。古人意在插鍬處。叉手處。<span class='note-inline'>(大有人恁麼卜度)</span>招喚某甲。<span class='note-inline'>(瞌睡漢)</span>僧應喏。<span class='note-inline'>(寐語作麼)</span>招云。還曾夢見仰山麼。<span class='note-inline'>(三生六十劫。也未夢見在)</span>雪竇云。諸方老宿咸謂。插鍬話奇特也。大似隨邪逐惡。若據雪竇見處。仰山被溈山一問。直得無繩自縛。去死十分<span class='note-inline'>(也分踈不下。還有跳得出底麼。也不消踏倒鍬子便行)</span>。</p>
<p>師云。仰山插鍬叉手。溈山當時。好與劈胸一踏。養子之緣。只道得箇南山大有人刈茆。玄沙道。我當時若見。便與踏倒鍬子。鏡清道。不奈船何。打破戽斗。舉德山四家錄。清八路事會。八面受敵。明招云。還曾夢見仰山麼。這箇為之向上轉。若論戰也。箇箇立在轉處。亦不走向兩頭。亦不坐斷兩頭。道得有出身處。又明得出古人意。活鱍鱍地。如虎戴角相似。雪竇一時拈却了也。仰山被溈山。<span class='note-inline'>(云云)</span>還有救得仰山底麼。打云過。</p>
</div>
<div class='div-other'><a id='mulu94' />
<p class='h1'>第八十九則雪峰覆船</p><p style="margin-left:1em">舉雪峰問僧近離什麼處。僧云覆船。<span class='note-inline'>(可惜許)</span>峰云。生死海未渡。為什麼覆船。<span class='note-inline'>(這老漢持聾作瘂作什麼)</span>雪竇代云。久響雪峰待者。老漢擬議。拂袖便打。<span class='note-inline'>(好與三十棒)</span>其僧當時無語。歸舉似覆船。船云。何不道渠無生死。<span class='note-inline'>(打葛藤)</span>僧再至雪峰舉此語。<span class='note-inline'>(傳言送語漢)</span>峰云。此不是你語。<span class='note-inline'>(騐破了也。一場懡㦬)</span>僧云。是覆船恁麼道。<span class='note-inline'>(果然)</span>峰云。我有二十棒寄與覆船。二十棒老僧自喫。不干闍黎事。<span class='note-inline'>(閻羅王不吞鐵丸。諸鬼不怕。從自<span class='corr'>己</span>胷襟流出。不妨奇特)</span>雪竇云。能區能別。能殺能活。若也辨得。天下橫行<span class='note-inline'>(閙市裏有一箇半箇。還辨得麼)</span>。</p>
<p>師云。藥山化主到甘贄行者。<span class='note-inline'>(云云)</span>灌溪到末山。<span class='note-inline'>(云云)</span>古人持聾作瘂驗人。雪竇云。久響雪峰<span class='note-inline'>(云云)</span>。有雙關意。有擒雪峰底鉗鎚。又有出覆船底活路。雪峰作麼生便知是覆船語。我有二十棒。<span class='note-inline'>(云云)</span>二十棒自喫。為人底宗匠。不惜眉毛。能區能別。能殺能活。</p>
</div>
<div class='div-other'><a id='mulu95' />
<p class='h1'>第九十則保福扶犁</p><p style="margin-left:1em">舉保福問長慶。盤山道。光境俱亡。復是何物。<span class='note-inline'>(面前背後)</span>洞山云。光境未亡。復是何物。<span class='note-inline'>(面前背後)</span>據二老宿總未得勦絕。<span class='note-inline'>(二老宿且置。闍黎又作麼生得勦絕)</span>作麼生道得勦絕去。<span class='note-inline'>(畢竟由阿誰)</span>慶良久。<span class='note-inline'>(蒼天蒼天)</span>福云。情知汝向鬼窟裏作活計。<span class='note-inline'>(這些子。天下衲僧若知。便請丹霄獨步)</span>慶云。你作麼生。<span class='note-inline'>(理長即就)</span>福云。兩手扶犁水過膝。<span class='note-inline'>(當時也好與一拶)</span>雪竇云。俱亡未亡總由我。保福因什麼道未得勦絕。酌然能有幾箇。<span class='note-inline'>(拄杖在什麼處)</span>諸人又作麼生道。免得長慶在鬼窟裏。<span class='note-inline'>(用免作什麼)</span>柳絮隨風。自西自東<span class='note-inline'>(泥裏洗土塊。尖上更加尖)</span>。</p>
<p>師云。盤山垂語。<span class='note-inline'>(云云)</span>釋迦老子常光一尋。諸人有多少。福云。情知你向鬼窟裏作活計。這些子不妨難會。兩手扶犁水過膝。長慶當時也好向他道。也是鬼窟裏作活計。若參得出。親見保福。雪竇拈云。酌然能有幾箇。這裏有箇好處。末後著箇理論。柳絮隨風。自西自東。你且道是為諸人拈。且道是明長慶。且道是明保福。且道是明盤山。且道是明洞山。若知得落處。放行也由你。把定也由你。</p>
</div>
<div class='div-other'><a id='mulu96' />
<p class='h1'>第九十一則大梅鼯鼠</p><p style="margin-left:1em">舉大梅聞鼯鼠鳥聲。謂眾云。即此物非他物。<span class='note-inline'>(自領出去)</span>汝善護持。吾當逝矣。<span class='note-inline'>(自帶累猶可。累他作什麼)</span>雪竇云。這漢生前莾鹵。死後顢頇。<span class='note-inline'>(也有些子)</span>即此物非他物是何物。<span class='note-inline'>(打破漆桶。與你相見)</span>還有分付處也無。了有般漢。不解截斷大梅脚跟。只管道貪程太速<span class='note-inline'>(正在萬里崖州)</span>。</p>
<p>師云。大梅初參大寂。問如何是佛。大寂云。即心是佛。師即大悟。唐貞元中。居於天台山。餘姚南七十里。梅子真舊隱。時鹽官會下一僧。入山採拄杖。迷路至庵所。問曰。和尚在此山多少時也。師曰。只見四山青又黃。師忽一日上堂云。來莫可抑。去莫可追。從容間。復聞鼯鼠鳥聲。師云。即此物非他物。汝善護持。吾當逝矣。言訖示滅。智覺禪師延壽讚曰。師初得道。即心即佛。最後示徒。物非他物。窮萬法源。徹千聖骨。真化不移。何方出沒。鼯鼠。乃生死鳥也。什麼處是莾鹵處。是何物。雪竇與你提開。</p>
</div>
<div class='div-other'><a id='mulu97' />
<p class='h1'>第九十二則趙州般若</p><p style="margin-left:1em">舉趙州問大慈。般若以何為體。<span class='note-inline'>(道什麼)</span>慈云。般若以何為體。<span class='note-inline'>(蹉過也不知)</span>州呵呵大笑。<span class='note-inline'>(天下衲僧跳不出)</span>至來日州掃地次。大慈却問般若以何為體。<span class='note-inline'>(穿過了也)</span>州放下掃箒。呵呵大笑。<span class='note-inline'>(天下衲僧跳不出)</span>雪竇云。前來也笑。後來也笑。笑中有刀。<span class='note-inline'>(殺得人。活得人)</span>大慈還識麼。<span class='note-inline'>(莫管大慈。只諸人識麼)</span>直饒識得。未免喪身失命<span class='note-inline'>(闍黎性命在什麼處)</span>。</p>
<p>師云。杭州大慈和尚嗣馬祖。一日趙州問般若以何為體。慈云。般若以何為體。趙州笑大慈不是好心。至來日大慈要拔本。問趙州般若以何為體。州放下掃箒笑。用攙旗奪鼓手脚。用得滑頭。</p>
</div>
<div class='div-other'><a id='mulu98' />
<p class='h1'>第九十三則德山托鉢</p><p style="margin-left:1em">舉德山一日飯遲。自掌鉢至法堂前。雪峰見云。這老漢。鐘未鳴。鼓未響。托鉢向什麼處去。<span class='note-inline'>(只知事逐眼前過。不覺老從頭上來)</span>山便回。<span class='note-inline'>(且道是什麼心行)</span>峰舉似巖頭。<span class='note-inline'>(是箇漢始得)</span>頭云。大小德山。不會末後句。<span class='note-inline'>(一箇太慈悲。一箇太落草)</span>山聞。令侍者喚巖頭至方丈問。你不肯老僧那。<span class='note-inline'>(也是這兩箇老賊始得)</span>巖頭密啟其意。<span class='note-inline'>(你且道當時說什麼)</span>山至來日上堂與尋常不同。<span class='note-inline'>(王三許與李八商量)</span>巖頭到僧堂前撫掌笑云。且喜老漢會末後句。他後天下人不奈何。<span class='note-inline'>(也是火裏人作伴)</span>雖然如是。只得三年。<span class='note-inline'>(靈山授記未到如此)</span>明招代德山云。咄咄。沒處去。沒處去。<span class='note-inline'>(只見錐頭利。不見鑿頭方)</span>雪竇云。曾聞說箇獨眼龍。元來只具一隻眼。<span class='note-inline'>(過在什麼處)</span>殊不知。德山是箇無齒大蟲。若不是巖頭識破。爭得明日與昨日不同。<span class='note-inline'>(雪竇眼更親)</span>諸人要識末後句麼。<span class='note-inline'>(雪竇錯下名言)</span>只許老胡知。不許老胡會<span class='note-inline'>(頭出頭沒。還我金剛王寶劒來)</span>。</p>
<p>師云。張無盡頌。鼓寂鐘停托鉢回。巖頭一拶語如雷。果然只得三年活。莫是遭他授記來。德山無語最毒。舉奯上座來參。問。或若心境一如底人來時如何。<span class='note-inline'>(云云)</span>舉三聖參云。不用展炊巾<span class='note-inline'>(云云)</span>。設有<span class='note-inline'>(云云)</span>。休去舉公案了。巖頭云。大小德山下<span class='note-inline'>(云云)</span>。當時若作雪峰。向他道什麼免得巖頭此語。且道是德山會不會。巖頭密啟其意。此語好參。明招恁麼道。要免巖頭話。又却遭雪竇點撿。雪竇道。明招則具一隻眼也明在。何故。不合平地上起骨堆。什麼處是只具一隻眼處。什麼處是巖頭識破處。有底只管去今日明日處作活計。諸人要會末後句麼。只許老胡知。不許老胡會。也是靈龜曳尾。</p>
</div>
<div class='div-other'><a id='mulu99' />
<p class='h1'>第九十四則雪峰古鏡</p><p style="margin-left:1em">舉雪峰一日見獮猴。乃云。這獮猴各各佩一面古鏡。<span class='note-inline'>(這老漢平地上起骨堆作什麼)</span>三聖便問。歷劫無名。何以彰為古鏡。<span class='note-inline'>(<span class='corr'>已</span>落他綣繢了也)</span>峰云。瑕生也。<span class='note-inline'>(是兩箇草裏漢)</span>聖云。一千五百人善知識。話頭也不識。<span class='note-inline'>(猶較些子)</span>峰云。老僧住持事繁。<span class='note-inline'>(又恁麼去)</span>雪竇云。好與三十棒。<span class='note-inline'>(過在什麼處)</span>這棒放過也好<span class='note-inline'>(元來識進退)</span>免得將錯就錯<span class='note-inline'>(也是將錯就錯了也)</span>。</p>
<p>師云。古鏡濶一丈。<span class='note-inline'>(云云)</span>人人有一面古鏡。聖云。歷劫無名。何以彰為古鏡。入理深談。峰云。瑕生也。雪峰為人在什麼處。看他三聖作家。云一千五百人善知識。話頭也不識。他頂門具眼。用本分作略。大丈夫漢須至恁麼。不入虎穴爭奈虎子。雪竇拈出來要人共知。云好與三十棒。又云。放過也好。且道是什麼道理。</p>
</div>
<div class='div-other'><a id='mulu100' />
<p class='h1'>第九十五則洞山衣鉢</p><p style="margin-left:1em">舉僧問洞山。時時勤拂拭。莫使惹塵埃。為什麼不得他衣鉢。<span class='note-inline'>(鈍滯祖師)</span>山云。直饒道本來無一物。也未合得他衣鉢。<span class='note-inline'>(自救即得)</span>且道什麼人合得。<span class='note-inline'>(他不曾作這般去就)</span>僧下九十六轉語。皆不相契。<span class='note-inline'>(力盡神疲)</span>末後云。設使將來他亦不要。<span class='note-inline'>(且道他具箇什麼眼。)</span>洞山深肯。<span class='note-inline'>(好與三十棒)</span>雪竇云。他既不受。是眼將來底必應是瞎。<span class='note-inline'>(酌然是瞎)</span>還見祖師衣鉢麼。<span class='note-inline'>(用祖師衣鉢作什麼)</span>若於此入門。便乃兩手分付。<span class='note-inline'>(用入門作什麼)</span>非但大庾嶺頭一箇提不起。設使闔國人來且欵欵地將去<span class='note-inline'>(只如闍黎。還見祖師衣鉢麼)</span>。</p>
<p>師云。五祖當時也是將錯就錯。權且分付。等他道本來無一物。好劈脊便打。作麼生合得他衣鉢。雪竇向頭上道。他既不受。是眼將來底必應是瞎。設使將來他亦不要。皆下語。<span class='note-inline'>(云云)</span>善取不如惡取。今時人越道奇特語。展轉不是。<span class='note-inline'>(云云)</span>雪竇云。將來底必應是瞎。山僧道。真箇瞎意作麼生。若向這裏得脫去。相次得他衣鉢也。</p>
</div>
<div class='div-other'><a id='mulu101' />
<p class='h1'>第九十六則投子三星</p><p style="margin-left:1em">舉僧問投子。依俙似半月。髣髴若三星。<span class='note-inline'>(也是鹽鐵判官)</span>乾坤收不得。師於何處明。<span class='note-inline'>(自屎不覺臭)</span>子云道什麼。<span class='note-inline'>(可惜許)</span>僧云。想師只有湛水之波。且無滔天之浪。<span class='note-inline'>(招得他什麼道)</span>子云閑言語。<span class='note-inline'>(洎合放過)</span>雪竇云。投子古佛。不可道不知。<span class='note-inline'>(酌然)</span>若點撿將來。直是天地懸隔。<span class='note-inline'>(只為他不用本分草料)</span>纔問和聲便打<span class='note-inline'>(也是第二頭)</span>。</p>
<p>師云。橫鋪三點。應天上之星辰。偃臥一鈎。表海中之明月。舉僧問龍牙。如何是本來心。牙云道者。老僧二十年也無。舉僧問大覺。龍牙道老僧二十年也無意旨如何。覺云。罷拈三尺劒。休弄一張弓。仁宗皇帝問大覺。有節非干竹。三星遶月宮。一人居日下。弗與眾人同。詔陽云。大哉大哉。投子云。閑言語這語勝如行棒。雪竇云。投子是古佛。須知有行棒底正令。為什麼却道。直是天地懸隔。宗師眼目。要處辨箇緇素。事須得恁麼。</p>
</div>
<div class='div-other'><a id='mulu102' />
<p class='h1'>第九十七則洛浦伏膺</p><p style="margin-left:1em">舉洛浦久為臨濟侍者。到夾山。問。自遠趨風。乞師一接。<span class='note-inline'>(<span class='corr'>已</span>入他烟熖裏了也)</span>山云。目前無闍黎。此間無老僧。<span class='note-inline'>(抓鈎搭[打-丁+索])</span>浦便喝。<span class='note-inline'>(猶較些子)</span>山云。住住。闍黎。且莫草草怱怱。雲月是同。溪山各異。<span class='note-inline'>(閃眼便着)</span>截斷天下人舌頭即不無。爭教無舌人解語。<span class='note-inline'>(那裏得這一落索來)</span>浦無對。<span class='note-inline'>(可惜龍頭蛇尾)</span>山便打。<span class='note-inline'>(打得不濟事)</span>雪竇云。這漢可悲可痛。鈍滯他臨濟。<span class='note-inline'>(也有些子)</span>他既雲月是同。我亦溪山各異。<span class='note-inline'>(爭奈賊過後張弓)</span>說什麼無舌人不解語。坐具劈口便摵。<span class='note-inline'>(雪竇為旁人按劒)</span>夾山若是箇知方漢。必然明窓下安排<span class='note-inline'>(總若便截却舌頭又作麼生)</span>。</p>
<p>師云。洛浦是趙州鑾城人。初參臨濟。濟問近離甚處。云鑾城。濟云。有事相借問得否。云元安不會。濟云。打破大唐國裏。覔箇不會底人難得。興化為侍者。乃云。和尚恁麼勘僧。如將彈弓就地上彈死雀兒。有什麼用處。濟云。你又作麼生。化云。何不道老僧罪過。後浦為侍者。濟勘一座主。有一人於三乘十二分教明得。有一人於三乘十二分教明不得。且道是同是別。主云。明得即同。明不得即別。浦云。這裏是什麼所在。說同說別。濟休去。座主去後。濟回却問。適來是你什麼祗對。浦便喝。濟便打。<span class='note-inline'>(云云)</span>傳□明。初承嗣石樓。住京口舉公案。爭奈無舌人能解語。興化聞云。<span class='corr'>但</span>知作佛。愁什麼眾生。有云。臨濟為他致見洛浦如此。殊不知神方秘訣。父子不傳。自是洛浦承當處莾鹵。雪竇忍俊不禁。為他臨濟雪屈。</p>
</div>
<div class='div-other'><a id='mulu103' />
<p class='h1'>第九十八則香嚴仙陀</p><p style="margin-left:1em">舉僧問香嚴。如何是王索仙陀婆。<span class='note-inline'>(山僧不曾要人點茶)</span>嚴云。過這邊來。<span class='note-inline'>(未解應在)</span>雪竇云。鈍滯殺人。<span class='note-inline'>(也有些子)</span>僧又問趙州。王索仙陀婆時如何。<span class='note-inline'>(應喏)</span>州乃曲躬叉手。<span class='note-inline'>(也是兩重公案)</span>雪竇云。索鹽奉馬<span class='note-inline'>(從古判到如今)</span>。</p>
<p>師云。此語在敲磕轉處些子。如何是王索仙陀婆。且道在賓家處。在主家處。若辨得出。方具參學眼。</p>
</div>
<div class='div-other'><a id='mulu104' />
<p class='h1'>第九十九則風穴離微</p><p style="margin-left:1em">舉僧問風穴。語默涉離微。如何通不犯。<span class='note-inline'>(斬)</span>穴云。長憶江南三月裏。鷓鴣啼處百花鮮。<span class='note-inline'>(隔)</span>曾有僧問雪竇。雪竇對他道。劈腹剜心。又且如何。<span class='note-inline'>(着)</span>復云。因風吹火。別是一家。<span class='note-inline'>(少賣弄)</span>傷鼈恕龜。必應有主<span class='note-inline'>(須還古人始得)</span>。</p>
<p>師云。寶藏論。語默涉離微。路逢達道人。不將語默對。意雖一般。言有巧拙。語默涉離微。穴云。長憶江南三月裏。鷓鴣啼處百花鮮。且道是答他不答他。若道是答他話。有什麼交涉。若道信口答他去。又作麼生得應機去。但於事上覔。莫向句中求。雪竇云。劈腹剜心又且如何。與趯倒茶爐話同。復拈因風吹火。別是一家。風穴答話。他隨後答一轉語。傷鼈恕龜。必應有主。臨濟下有四賓主句。全主到來放行。却答他有全主即放行。</p>
</div>
<div class='div-other'><a id='mulu105' />
<p class='h1'>第百則古德沙水</p><p style="margin-left:1em">舉古云。眼裏著沙不得。耳裏著水不得。<span class='note-inline'>(打淨潔毬子)</span>忽若有箇漢。信得及。把得住。不受人瞞。<span class='note-inline'>(雖然不是本色衲子。放過一着。只恐不恁麼)</span>佛祖言教。是什麼熱椀鳴聲。<span class='note-inline'>(却有箇奇特處)</span>便請高掛鉢囊。拗折拄杖。<span class='note-inline'>(也是做得去始得)</span>管取一員無事道人。<span class='note-inline'>(是則是。猶有這箇在)</span>又云。眼裏著得須彌山。耳裏著得大海水。<span class='note-inline'>(却是箇作家漢)</span>一般受人商量。<span class='note-inline'>(和光順物有什麼難)</span>佛祖言教。如龍得水。似虎靠山。<span class='note-inline'>(謾得你千箇萬箇)</span>却須挑起鉢囊。橫擔拄杖。<span class='note-inline'>(走殺闍黎)</span>亦是一員無事道人。<span class='note-inline'>(脚跟下<span class='corr'>已</span>與三十棒了也)</span>復云。恁麼也不得。不恁麼也不得。<span class='note-inline'>(雪竇方始尋得屋裏路)</span>然後沒交涉。<span class='note-inline'>(自知較一半)</span>三員無事道人中。要選一人為師<span class='note-inline'>(一時赶向無生國裏。闍黎也不要打)</span>。</p>
<p>師云。說禪說道。是什麼熱椀鳴聲。若恁麼說話。無事禪底却有出氣處。畢竟是那箇不堪為師。打疊前後教成一片。方見雪竇拈古。你若隨這三箇不唧[口*留]漢。賺殺一生人去。却作麼生。汝等諸人。各各討一條活路始得。</p>
</div>
<p class='juan'>佛果擊節錄卷下<span class='note-inline'>(終)</span></p>
</div><!-- end of div[@id='body'] -->
</body></html>