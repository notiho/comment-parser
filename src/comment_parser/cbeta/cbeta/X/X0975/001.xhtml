<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隨緣集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 975-A 隨緣集敘</p><p>緣從外來。非本真也。隨惟偶應。非專屬也。夫人之相與俛仰一世。有悲歡離合。貴賤窮通。禍福凶吉。升沉倚伏。率外來也。而人則因外來而亦悲歡離合倚伏升沉矣。復因外來而有言。則如馬遷之史。瀧崗之表。元亮之歸去來。太白之桃李園。孟德之橫槊。漢高之大風。阮狂之哭。成公之嘯。皆偶應也。比猶太虗。雲騰鳥飛。風動塵起。日輪則明。雲霧則暗。戶牖則通。牆宇則壅。分別見緣。頑虗則空。鬱[土*孛]之象則紆昏塵。澄霽斂氛又觀清淨。究之太虗體非群相。亦不妨因外來。而明暗塞空。又不妨因外來。而有聲則以鳥鳴。春以雷鳴。夏以蟲鳴。秋以風雨瀟瀟而鳴乎。其冬亦偶應耳。寧惟人物乎哉。西竺空王。<span class='corr'>已</span>渾全本真。永謝外務矣。其如有世界。生善治惡。入理四種。外緣來感。亦不獲<span class='corr'>已</span>而有相。則現生法報應之身。又不獲<span class='corr'>已</span>而有言。所謂生生不可說。有因緣故。亦可得說。生不生不可說。有因緣故說。不生生不可說。有因緣故說。不生不生不可說。有因緣故亦可得說矣。予猶人耳。寧無外來感觸。亦有偶應之言。門人裒集成帙。以乞名。予曰。我無特操。我無專屬。而言者又非本真也。其名隨緣可矣。因編類為四。而削去十九。雜著存十一。尺牘存百一。詩偈存千一。而源流則具存也。徐孺子曰。周易稱隨時之義。大矣哉。以剛來而下柔動而悅隨。天下隨時而大貞亨。隨緣之義。取諸此乎。予曰不也。予卑卑雌伏。言不出羣。殆庶幾於易之澤中有雷隨以嚮晦宴息耳。</p>
<p style="margin-left:1em"><span class='corr'>己</span>未中元日楞嚴講寺比丘靈耀書於大樹方丈</p>
</div>
<div class='div-other'><a id='mulu2' />
<p class='h1'>隨緣集目次</p><p class="pre">卷第一<br/>　自序<br/>　　雜著<br/>　泗水海花記　佛海和上隱山序<br/>　金剛經部旨序　摘微總序<br/>　摘記五經章意序　藥師經直解敘<br/>　梧桐月記　摘百家敘<br/>　摘佛經第一敘　普門膚說序<br/>　集註節義序　盂蘭盆經折中疏序<br/>　玉菴興建緣起　題玉庵交單<br/>　同戒錄序<span class='note-inline'>(因辰春期)</span>　讀隱秀軒集<br/>　閱鍾子評選史傳詩皈隱秀軒集<br/>　翁永年書法敘　大藏集廣疏<br/>　閱元白全集　血書法華經䟦<br/>　睿公裒文引言<br/>　普薦罹難陣亡橫死軍民榜<br/>　復靈芝耆宿公啟　復寂照諸護法公啟<br/>　復陳曹諸護法公啟<br/>卷第二<br/>　與徑山化城寂照兩常住修刻大藏書<br/>　復吳江象護法請修藏板啟<span class='note-inline'>(附來啟)</span><br/>　修刻大藏經板疏　復淨慧監院公啟<br/>　復淨慧諸護法公啟　復永壽院檀護啟<br/>　天溪和尚傳　餘生字說<br/>　題報恩院交單　智覺寺重興禪堂緣起<br/>　題智覺交單　修井文　蓮華賦<br/>　為玉菴住持愚原闍黎封龕<br/>　題市居漫咏集　齊物　齊物後<br/>　後五百歲有持戒修福者　後五百歲<span class='note-inline'>(二句)</span><br/>　募米供眾疏　閱文苑英華完<br/>　為有玉靜媛落壙安位法語<br/>　法海潮瞻菉禪師化龕法語<br/>　紀六根清淨講章　紀夢<span class='note-inline'>(井敘)</span><br/>　法華玄義期齋榜<br/>卷第三<br/>　　源流<br/>　付不藏闍梨衣拂囑辭　付愚原睿子衣拂囑辭<br/>　付慧昶輪子衣拂囑辭　付文可社森二子合卷<br/>　代付餘生月子源流　代付勝果因子源流<br/>　付伊輪圓子衣拂囑辭<br/>卷第四<br/>　　尺牘<br/>　與等菴法師<span class='note-inline'>(二章)</span>　復徹公<span class='note-inline'>(二章)</span><br/>　與王晉侯　與四弟<br/>　與學人　復學人<span class='note-inline'>(二章)</span><br/>　復可中師　與龍媒護法<br/>　與沈輝東　與戚朗園護法<span class='note-inline'>(二章)</span><br/>　復曹石閭護法<span class='note-inline'>(三章)</span>　與汪天真<span class='note-inline'>(二章)</span><br/>　與門人<span class='note-inline'>(二章)</span>　與學人<br/>　與僧幢　與晉揚茂才<span class='note-inline'>(二章)</span><br/>　復冷關老師　復引岩子<span class='note-inline'>(二章)</span><br/>　復朱茂才　復范黽公<br/>　與神山和尚　與死心禪師<br/>　興蓮居法師　復南屏和尚<br/>　復雪渠張護法　與指開法姪<br/>　復杜吏部　與文可</p>
<p>隨緣集目次<span class='note-inline'>(終)</span></p>
</div>No. 975
<p class='juan'><a id='mulu3' />隨緣集雜著一</p><p class="byline">嘉禾楞嚴講寺靈耀全彰著</p>
<div class='div-other'><a id='mulu4' />
<div class='div-other'><a id='mulu5' />
<p class='h2'>泗水梅花記</p><p>梅之見聞於世者。吳曰玄墓。鄧太尉玄以游以穴之別業也。杭曰孤山。林高士逋以飡以妻之隱居也。皆載於志記。傳於雅俗者久矣。而獨吾鄉泗水之梅。於志記不少概見何哉。無乃去郡遼遠。僻在山村。既不便於游觀。故山史亦失<span class='corr'>采</span>輯。如天台之不列於五嶽。闕載於常典之謂乎。泗水在吳興府治之西南三十里。菁山之北麓焉。傍山百十畝皆植梅。居人以梅為地利。故不加損折。不雜他樹。當春陽煖發。予有時歸鄉。則縱往觀焉。凝神一望。繡色迷天。把茗長趺。錦茵逐地。香魂襲襲。常恐羅浮入夢墜瓣。徐徐想到壽陽額上。掩映參差。杳迷出處。低佪歎咏。絕欲忘歸。且北臨泗㵎。時浮清淺之溪。南負青山。益顯氷霜之秀。而深遠之趣。廣濶之觀。有非一時心目所能領略。筆舌所能殫述。惟曠懷者自得之耳。要之孤山玄墓亦遜揖下風者也。然予重有感焉。當孤山玄墓之梅放。則蘇杭士女。結駟邊騎。絡繹縱橫。紛紛觀賞。藉藉稱傳。雖婦人小子。亦知有二處之梅矣。而吾鄉泗水無聞焉。與伍唯一二山樵。地癖罕有知其臭味。一為歎賞者。予方徘徊諷詠其間。人皆指顧而笑曰。是子癡與。今枝頭未實。何乃妮妮此空花為。予笑而問曰。若輩對此寧不樂乎。對曰。去年猶不樂。予曰。何謂也。曰青梅價賤耳。予乃慼然而嘆曰。均是物也。天何獨厚於彼。而過薄於此乎。既而恍然笑曰。均是物也。天何過薄於彼。而獨厚於此乎。葢二處之梅。雖為人見賞。然玄墓則奇枝秀幹。即為游人攀折者。十八九。餘唯庸枝禿幹而<span class='corr'>已</span>。孤山則腥風雜遝。而香魂䖍劉一空矣。吾泗水之梅。翛然無恙也。得非晦養深者悠長。榮華露者摧傷歟。予聞泗水之陽。宋季為顯者之第也。今則掬為茂草土人。時有從钁頭下。得其遺簪墮珥者。予見泗水之左。國朝為范殿元之它也。陽春聳峙。層閣翬飛。今則町疃鹿畼。狐狸穿屋矣。而泗水之梅。固挺然全盛也。嗚呼豈非晦養者悠長。顯露者摧傷之大章較矣乎。又豈非天之獨厚於此者乎。是予之所以重有感。而且欲記之也。夫玄墓孤山梅。既不堪矣。而世尚藉藉傳聞者。徒以鄧太尉林高士之重也。今泗水去郭既遠。遊觀者難之。未遇幽人歎賞者。其誰是此梅抱獨拔之奇。而世則終無聞見矣。予是用一言。以告夫來之探奇者。使知吾鄉泗水之有梅。葢天所獨厚。而山史不可闕載。以俾梅魂抱不遭之歎。終笑世無曠懷者。若謂比鄧林之不朽於玄墓孤山。則吾豈敢。</p>
</div>
<div class='div-xu'><a id='mulu6' />
<p class='h2'>佛海和上隱山序</p><p>隱山。比丘之常也。惡足言言。夫守道恒一。而利生必溥者耳。蓋僧之無識而在山者。可言山。不可言隱。若見道<span class='corr'>已</span>明。而懼其未固。或用世之才疎。而人緣猶未洽也。則就養於山以需之。乃可名隱。或有隱而未久。遇薄緣而一感。遂出營營焉。汲汲焉。世諦流布。而彌見其不足。疇昔名高一旦隳矣。如世之指終南為仕途捷逕。而致北山之檄者。比比是也。何哉。葢守道不恒。而秉志不一也。若是者雖出。吾知其見必不明。養必不固。用世之才必不充。所化之機必不溥。而於法門亦必無卓卓裨補樹立也。古人云。在山為遠志。出山為小草。譏夫出者。不如不出者之為愈也。斯葢名為隱山。而非真隱山者也。真隱山者。其守恒。其志一。世不苟出。出不徒然。高峯妙石屋珙。而今之佛海和尚。此其選也。予幼而披緇。即聞湖海衲子。藉藉相傳。有秋衲禪師。見道精明。異日化緣必不聊爾。予時敬慕。欲一見之。而良無由緣。越數年。獲交師之令師仁源乃孫福城於武原之資聖。言師<span class='corr'>已</span>得林野老人之法印。隱於吳興之菁山深處者。十餘載矣。予恍然喜曰。菁山吾鄉也。何幸駐高人哉。吾當歸而一禮之矣。既復自憂曰。師見地明白。久為海內推重。必且應化多方去矣。吾雖歸。恐見之不逮也。及歸而訪諸慧嚴古址。則更號為佛海矣。而身固未出也。師賦性嚴正。不苟失言色與人。而不以予之鄙陋。止予宿談。且達旦。油然莫逆予心。及出隱山詩偈見示。予則目眩然而不眴。舌撟然而不下。葢不惟見道精明。抑且綽綽乎具應世全才者也。又十年而今往見之。其養益固。凡四方道俗。及吾鄉之有識者。咸望師出。以灑同雲之潤。俾草木昆蟲皆知佛性。而師固恬然無出意。所謂潛龍在野。確乎不可拔者耶。嗚呼見道精明。久為海內衲子推戴。加以養道之固。充以應世之才。緇白顒顒然望其化道者。幾二十年所矣。而不出。豈以見不明。養不固。才不充。感扣之機不溥而不出哉。葢以精明之見。貞固之養。充裕之才。化機之溥。積之二十年。而猶然不出。然後知其守道恒。秉志一。而隱山之真者也。然貞固足以幹事異日者天龍不容。師獨居有餘。不得<span class='corr'>已</span>而出。必將一鳴驚人。振作聾瞶。方之娑竭羅龍霔雨。溥利生民。如世伊尹武侯。世不苟出。出不徒然。其所樹立必卓卓可觀。而于法門必非小補者也。予故頌之以言。不然。隱山比丘之常耳。惡足言哉。</p>
</div>
<div class='div-xu'><a id='mulu7' />
<p class='h2'>金剛般若波羅蜜經部旨序</p><p>金剛般若義旨深圓。靈徵頗著。故解釋流通者。無慮數百家。雖蘭菊各擅。稽其起盡。轉轉因襲。十同八九。再三討翫。似乎佛語仍煩。脉絡少貫。每臨講授。終不釋然。方閱般若大部。探得旨歸。以臨此經。若合符契。葢以真空慧觀。蕩汰小疑。會八十一科皆摩訶衍。是般若部旨也。輒用隨文點出。義有餘裕。文無剩字。宛然驪珠相抱矣。惟是語氣粗直。略無文藻。文理明白處。即大章不舉。宗旨深隱處。雖一字必詳。正欲雅俗共解。經義易明耳。冠之以科者。務在文言皆有位置血脉。前後貫通。不使貫花仍散漫無歸。佛語滯煩重之累而<span class='corr'>已</span>。敢言斯解之異於先賢哉。</p>
</div>
<div class='div-xu'><a id='mulu8' />
<p class='h2'>摘微總序</p><p>大玉山人。自志學之年。遂與古人心迹語言。酬酢晤對於爽然會心。處則挹其精。鉤深索隱處。則竊其妙。浩澣磅礴處。僅記其細。廣大難思處。姑掇其小。日積月累。紙帙遂繁。群分類聚。得十冊。總目之曰摘微。行住必俱。稽檢是賴。為良師友。與之終老而<span class='corr'>已</span>。夫初中後善。純一無雜。青蓮出水。喻法微妙也。恢弘汲引。陶誘多方。剖判有致。則繡淡精微。法源道統。列聖攸傳。一綫不絕。則道心惟微。道格天人。則極廣大精微之致。幽贊陰陽。則垂潔淨精微之書。微文小節。每見於童蒙曲禮。端本澄源。復存乎夫子微辭。洎乎子史百家。心之妙會。發之于言。言之精微。錄之為文。故四種心識。率以積聚精要者。謂之文心。凡是族也。何莫非古人心迹所存。山人從而摘其精微焉。是摘也。又豈一時一處。所能遽集哉。或晤對于明窓淨几。或披覽於鄴架揚牀。或揖讓於講壇論肆。或招邀於午夜寒燈。或適會於晨熹夕月。或邂逅於雪案螢光。風兩晦冥。喜逢君子。樓高月白。快覩庾公。匡牀宛轉。識陶潛之挽歌切<span class='corr'>己</span>。高山遠矚。憶謝眺之句子驚人。雪滿山中。偶閱士高之傳。月明林下。忽翻百美之圖。紆袈黎而臨堂殿。槃譚佛祖。潔爐茗以引縹緗。頓首聖賢。或傾葢而為知<span class='corr'>己</span>。中心莫逆。或三接而始同臭味。寤寐勿諼。遇詰曲聱牙。而不屑世故者。命楮先生。略為慰藉。值艱深苦刻。而不近人情者。囑中書軍。宛為淹留。驟爾而逆。日賦萬言之彥。殊覺應接不暇。悠爾而伴。三年十字之賓。不妨緩頰寒溫。來寒瘦輕俗之子。遇之謹厚。交粗弱遲速之夫。贈以韋弦。大抵與古聖先王。溫文晉接。而遘爽然會心者。則挹其精微。迎鈎深索隱者。則竊其微妙。比猶擇木者。必取豫章。採寶者必摭如意。若是者幾三十年所。而始摘成吾十冊之微也。</p>
<p>書不云乎。心之精微。口不能言。言之微妙。書不能文。昔人心迹。發於語言文字。<span class='corr'>已</span>失本真矣。茲又從而摘其緒餘。何能微哉。是大不然。法王內證。下地難窺。而五十年中。因言悟入。妙契聖心者。<span class='corr'>已</span>連家記莂矣。大法東漸。從書妙悟。如北齊讀三智一心中得。曹溪聞應無所住而生其心。嗣後代不乏。人傳燈不絕。靡不因語言文字。冥契精微奧妙。世人又何多疑焉。第余之所取。不敢當精微之目逝。將語其下者。曰摘其微小微細之一端而<span class='corr'>已</span>也。童蒙時。習讀經書章句。但記其篇目梗槩。便于一時背誦。所謂遺其大者遠者焉。及弁髦。六藉而甘心內典。以向之句讀。小心而臨於佛法大海。汪洋浩澣。廣大無涯。如太末蟲之緣火燄。渺難湊泊。秋水神之覩海。若罔測端倪。而無可如何也。第於浩博處。記其細節。廣大處掇其微小。意在即微小以稽廣大。就細節以檢浩繁。不外寸紙。而能尋無邊法海。究萬象森羅。是又摘微小補之一端也。</p>
<p>間多暗記默識。秪堪自怡衰老。為良師益友。不可持贈他人也。葢移之他。目罕不眩。然不瞚鄙其無謂。而大笑之矣。且吾儕處世。端在完前生債。讀來世書。後倘有覽斯文。而冥然神會。如暗識金環者。或是山人之後身不可知也。</p>
</div>
<div class='div-xu'><a id='mulu9' />
<p class='h2'>摘記五經章意序</p><p>繹教之餘。繙閱六經。唯毛詩幼時習熟。餘經不能盡讀。且不欲盡讀。間有所會。輒記其大章關節。摘其微辭要意而出之。葢自便於尋討。冀有禆夫教觀云爾。</p>
<p>或謂六經為聖學之宗。學者皆當熟誦全文。方閑宗旨。則不可摘而記。出世雖以教助觀。要須一空文字。方露真心。則不必摘而記。然則此記何以哉。余曰。誠然哉。然更有所以也。竊觀六經之御世。一一皆具正心養性齊家治國之道。皆能究竟學者身心。直躋聖賢之域。非此經。性理未全。更俟他經。方得了義也。以故學人於一經得意。餘第旁通。似亦可<span class='corr'>已</span>。且秦火後。魯壁古文出。六經之興。莫盛於西漢。然當時六經博士。各以一竇。自多學士不能獨擅一經。國朝取士。亦未甞求備六藝。葢以一經之旨易工。而眾妙之門難兼也。我何人斯又能閑熟六藝。以求全儒林之宗旨哉。第古人讀書。有會必書。示有所得。而志不忘也。此予五經章意之所以摘而記。且將有以助明吾之教觀焉。何者。如云無不敬。儼若思。安定辭。無體之禮。無聲之樂。撥亂反正。端本澄源。誅覇意。正人心。建中建極。咸有一德。思無邪。無然畔援。無然歆羨。誕先登于岸。何思也。何慮也。寂然不動。感而遂通天下之故。凡是族也。引而伸之。何非誠三業。排邪立正。杜妄緣以標宗歸極。從深禪以豁露唯心之妙慧乎。葢世教雖淺。會以圓心。即淺而深。法華云。治世語言。皆順正法。淨名云。文門即解脫。故知六藝亦有以助明夫教觀也。疇謂世教之必礙至道乎哉。必謂二教相悖者。梁肅陳瓘馬圩楊傑輩。皆歸向佛乘。游心禪觀矣。何不礙其為匡君輔世之忠臣偉儒耶。必謂二教相悖者。遠公以詩義。授周續之雷次宗矣。有朋法師。開胸中六經堂。以接士大夫矣。何不礙其往生。及為教觀之宗匠□耶。張無盡曰。唯吾學佛。然後知儒。四明謂弟子曰。教觀之暇。當閑習六經。以接士大夫。庶於世無壅礙耳。曾謂六經之反有悖哉。然則六經之摘記有以夫。</p>
<p>或曰。六藝既不悖於至道矣。寧復礙夫習熟哉。何乃沾沾以章節是記不<span class='corr'>己</span>隘乎。葢律文既許比丘日以二時習學世典。所以綏外人而內閑正法。復禁夫著意求工者。故余於六藝不能盡讀。且不欲盡讀。而姑摘記其章意者。庶幾閑衛正法。以有裨夫教觀之微意也。甲辰蜡月乙巳立春日序。</p>
</div>
<div class='div-other'><a id='mulu10' />
<p class='h2'>藥師直解敘</p><p>東漸聖教。每多註疏。如金剛楞嚴。動輒百十。而藥師無解。何哉。古人意謂。秦燔經而經存。漢窮經而經亡。牽於曲士蔓說耳。此經起盡。只一三法。如日月在天。有目皆見。直捷顯了。無事解釋也。余既解矣。而云直者。不曲之謂也。曲引勉證。句貼字訓。而正義反晦不直矣。汎扯成文。播弄講口。而三德全庋不直矣。茲惟隨經直示。體宗用法。為眾生之三因。即果人之三德。俾造修者可依之開解。可憑之起行。如日光明。照見種種色而<span class='corr'>已</span>。不敢曲注蔓解。以粖聖經者。亦解即無解。仰體古人無事解釋之意也。</p>
</div>
<div class='div-other'><a id='mulu11' />
<p class='h2'>梧桐月記</p><p>梧桐月記。記梧桐月也。所以志夫心之攸適。而無諼也。夫梧桐之生幹修挺。而葉婆娑。幽致實繁。陰穠秀美。菶菶蔞蔞。不謝陶弘景。松柏滿山。凉颸映砌。送綠分青。象元亮北窓。悠然羲皇上人矣。逮皎月回顛。微風仳影。參差錯落。委曲玲瓏。肖百千片。碎玉精金。流光逗城。又如走盤照乘。亂擲衣裾。而光怪活潑。令人把捉不定。佳趣聯翩。殆莫可以言語殫述也。逮夫席草就影。不憚屢遷。晤對久如。而身世欲空。習習兩腋。宛在清涼涘也。既而天風聿駛。樹抄驚濤。若碎鴻門之玉斗。撒石季倫。買姬十斛。復肖春潮帶雨。晚雷轟。被襟當之。不覺長笑失聲。如金色頭陀瞰須彌大地。舉發琴音。難遏手舞足蹈。幾不有八萬木叉之在躬也。山林之樂。雖南面不與易。誠以南面憂勤。無多閑適耳。曩予未冠時。妄希僥倖。對一篝而吚吾。染翰大類。鐵牛耕石田。縱桐月滿牕。亦苦境耳。客歲逆旅武林。日深拘忌鷗鹿之性。而強以周旋揖讓進抑退揚之節。是百憂心而百不中度程者也。明月梧桐亦桎梏矣。何樂於我哉。今年度夏擕李之天壽山寺。有雙桐頗修美。凉月裁掛。輙跣足箕踞其下。幽興翩翩。而彌覺其光景橫生。洵可樂也。然幸身有餘閑。心無事事。廼克恣情。以領斯清況耳。是則樂不存桐與月。而存乎心之閑適矣。且以天下之大。兆民之眾。庸詎尠高岡之植。庾樓之明。如茲地乎。顧匪競名途式。趨世諦營營焉。如予向所為者。比比而如予今之心迹。灑然以消受斯樂者。幾何人耶。吾雖喜今之異於昔矣。又愳夫後之不如今也。是固宜志之不可諼也。時紀之七月既望。</p>
</div>
<div class='div-other'><a id='mulu12' />
<p class='h2'>摘百家敘</p><p>無情中忽然而分四時。時之中。率然而有春。春發奇華異卉。紛葩豔麗為萬國瑞。參天繡地。何殊有情中忽然而有四民。民之中掘然而有士。士吐錦心繡口。黼黻文章成一家言。耀古輝今也。異哉。今夫飛潛游走。與吾人同一知覺性靈也。與之言。蠢然無知。發為聲。啾啾嘷叫。彼自云云。於我何與。公冶長介葛盧者。世不多出也。孰能聽之。周君之兄。不辨菽麥。農工賈家。擅廢舉顧。兔園冊子。煩燥無味。競為不入耳之言。詎能膾炙人口哉。士君子天資美粹。力擅三長。動為百世師。言為天下法。立言之際。靈氣來集。子史為之驅馳。經傳為之囊括。直欲衙官屈宋傖父班馬。磅礴今古。網羅百世。成一家言。昭視來茲。其業偉哉。方其境與心會。情與理融。洋洋乎筆之所運。花敷神助。興之所之。河決潮奔。俄而千軍萬馬。雷轟電掣。悠然風恬雨霽。寂無人聲。其廣也。長江大河。東注不盡。其細也。一丘一壑。幽致有餘。多如栲栳傾珠。少亦精金片玉。于以游揚道德。于以旌表忠貞。于以陶寫性情。于以咏吟風月。負扆而立宗廟朝廷。成經國之大事。蓬累而甘衡門泌樂。為不朽之盛業。葢不煩慘淡經營。而自然陸離彪炳。如風行水上。自成文理。落花水面。宛爾文章。陸機文賦。未足以盡文士得意之妙也。由是而下睨飛潛游走。農工賈流。智愚不翅霄壤什伯。殆夙得性靈之獨厚。亶聰明而掘然高出者乎。是又不可忽而輕庋之矣。然士亦疇不能文哉。顧欲成一家言。以昭視來。茲未易易也。方之古聖王。以天下為家。兆民為子。詒厥孫謀。至百十世。始得名曰國家卿大夫功業。足以耀榮盛德。足以裕後子孫。蟬聯亦十餘傳。乃得列于世家。然成周終不可以混夏商。而吳太伯非魯周公也。是為百家焉。士為文章。其類是夫。以忠孝節義為大本。以經傳子史為輔翊。合眾美而成一文。猶纖萬縷而就一錦。有文有賦。有序有詩。雖與後先千萬人同倫同文。而其語氣性靈之所在。同而不雜。和而不紊也。非語語月露人人長慶也。猶之合千花萬卉繡地參天以為春。然桃終不可以混李。李終不可以濫梅。若是者方成一家言也。今之所集。舉能出類拔萃。掘然高出。而各自成家者也。摘百家云。</p>
</div>
<div class='div-other'><a id='mulu13' />
<p class='h2'>摘佛經第一敘</p><p>如是我聞。三界大師。於泥曰場中。金棺掩曜。雙樹潛輝。同聞尊者飲光慶喜。合志同方。結集遺言。四依乘願。翻譯東漸。嗟予小子幸遇佛乘。卷舒鑽仰。彌覺堅深。爰於大部摘記章節。復於小品略識緣由。存以救忘。難公聞見。有婆羅門居士。問曰。中華聖典。班班可考。窮理盡性。靡不具焉。六合之外。存而弗論。子生中國。胡嗜西書。予言不也。爾言窮理盡性。非皇極經世之太極無極與。非夫子之言性與天道與。非子欲無言與。非無思無為遂通天下與。則在當時賢者。猶不能會悟。聖人引而不發之旨。抑況末學膚受者乎。子劉子曰。讀書三十年。百慮而無一獲。惟出世法為可盡心。張無盡曰。惟吾學佛。然後知儒。得毋儒典深微處。非出世法。不能融會悟入者與。爾何知見之多僻也。夫佛教大之則彌綸萬有。範圍法界。細之則精詳善惡。因果分明。而其要則在萬緣淨盡。心識俱空。然後吾人之全體大用。當下現前。現前時。非有非空。不俗不真。從容中道。不涉言思。無思也。無不思也。無為也。無不為也。雖空空絕迹。而義天之星象燦然。湛湛亡言。而教海之波瀾浩瀚。斯之謂窮理盡性。斯之謂太極無極。斯之謂夫子無言。而言性天道。斯之謂無思無為。而感而遂通。是乃佛法廣大精微。復能發明先聖躍如之旨者也。爾何守夏虫醯雞之一竇。而欲外佛教江海之大天地之高哉。婆羅門居士。見予所摘之經。聞予所說之敘。皆大歡喜。作禮而退。</p>
</div>
<div class='div-xu'><a id='mulu14' />
<p class='h2'>普門膚說序</p><p>此經大師著有玄文。法智復詳二記。開深進始。事理圓暢。誠為極廣大精微之典。後生何敢贅辭。惟是式師分解別偈。科巽自然。義如冗瑣。童蒙求我。難遵指授。累因講次。潤以淺言。在祖師固視之。如皮毛碔砆。而弁髦之矣。學人錄存。目為膚說。葢以皮膚雖淺。亦人身之所不棄者也。則是說也。庶幾輕塵細霧。聊佐高深。敢言別見一班。居為新說哉。知我罪我。所不辭也。</p>
</div>
<div class='div-xu'><a id='mulu15' />
<p class='h2'>集註節義序</p><p>玉崗師之註四教儀文也。雖廣集成言。而聯絡照映。如一氣呵成句解字訓。矩度自然。絕不露援引痕迹。畢肖蔡夷峰之鐵板註尚書。真勝國出塵大手筆也。後人科段。瑣碎辯釋。云云祖意。反晦重昏。翳于太虗。三光為之戢曜。其斯之謂歟。不用可也。第玉師隨文註釋之外。另出手眼。所謂與諸家。有同異處。義似未顯。余從而科解之。名之曰節。何居乎。葢惟解盤根錯節。不事細碎科條也。且予從師二十稔。稟受八度。為眾講說。今始七番。或時啟幃咨聞。或於教部領會。書公同志。尚亦爝火增輝二曜而<span class='corr'>已</span>耳。後賢苟為未允。亦不用可也。</p>
</div>
<div class='div-xu'><a id='mulu16' />
<p class='h2'>盂蘭盆經折中疏序</p><p>泥文字者。拘步趨而或失深義。縱靈辯者。墮虗懸而患不隨經。若夫深玄彪炳。而復興修多羅合。訓詁精詳。而適與指外月冥。合二妙以雄長。成一家而獨步。昔之哲人。其猶病諸。予閱盂蘭盆新舊二疏。而歎夫先賢之未得兼長也。舊疏依經判釋。多約阿含事相。矩度井井。而未揭言外義趣。新疏妙辯縱橫。文義富麗。理觀圓極。而似不合現文。且以單法為名。則棄去佛說二字。孝慈為宗。則多贅流通一慈。三寶為體。則勉飾一體之談。而都忘圓三解脫。三復斯文。不忍佛經之尚壅也。輙不自揣。櫽栝疏通。扶舊疏以點明義旨。正新疏而挽歸契經。俾文不失義。辯不違經。庶幾折中仰弘聖化。詎能合二妙。以成一家。實冀兼事理。而從容中道也。夫學邯鄲武。而未得國能。匍匐道上。寧免傍觀之笑。不如拘步趨乎。無所惜之矣。</p>
</div>
<div class='div-other'><a id='mulu17' />
<p class='h2'>玉菴興建緣起</p><p>玉菴在武原。駐車衖後。附郭一里許。明季甲申歲。為邑矜朱。我佩剏搆。以供碧印禪師者五年。繼請遺聞法師住持二年。天溪老人住持三年。運遐法師住持十三年。<span class='corr'>己</span>酉仲春。耀承父兄遺緒。應檀護鈞命。掛瓢其中。器界無常。年深易朽。棟橈屋壞。亦理之宜。耀時默禱慈雲。仰邀神力。願建大殿以供三寶。客堂以接雲來。遂荷本邑檀信省城親友。戮力輸將鳩工有日。權輿乎庚戌相月。落成於本年季冬。計建大殿山門。雲水堂二十餘間。耀因夙修薄祜。適罹歲凶。僶勉圖成檀波。難聚厥功。告圓之日。稱貸者十三。逋負者十三。至癸丑冬。歷四年。所逋貸始完。而佛相莊嚴。亦燦然於茲歲矣。不圖甲寅三月。舊有大悲堂。久雨坍頹。幾至傷人毀像。乙卯春。圓木重建。前後計建。殿宇廂房四十餘間。并塑像置地。總費約二千餘金。半荷檀信樂輸。半竭不肖鉢資。是既眾志成城。豈敢貪天功力。惟是緣時所洽。偶萃眇躬。故凡鳩工庀材之際。一磚一瓦。必躬必親。良以興建大途。自屬檀波。勝善拮據。小勤希分。勞力微功也。且僧傳十科。興福退居。其後大興土木。昔人譏屬有為。矧茲小小經營。何須書齒。<span class='corr'>但</span>架築之需。既承眾力奐輪。而後不可遺忘。故紀姓氏。略昭盛德。再俟後賢大恢幢剎。合鐫垂永也。</p>
</div>
<div class='div-other'><a id='mulu18' />
<p class='h2'>題玉菴交單</p><p>開山舊有交單。茲復更立此冊者。略有三意。檀越剏建以來。業經五六交代。紙數不多。事難具載。一也。余自住院十稔。屢事土木。三殿廊廡。主佛韋天。俱屬更新。依正既非疇昔。交冊不可因仍。二也。我檀而後既六易住持。自成開山一番終始矣。余徼天倖。稍擴舊觀。則忝居重興之小始。如國運再造。中興圖籍。必非舊日提封。三也。今以新編十類。并舊有交單。同付後人者。正欲彰剏業守成之功德。即後賢大恢幢剎。百葉相承。亦必以開山更始之冊。轉相授受。庶勿忘銖積寸累一旅一成之俶始云。</p>
</div>
<div class='div-xu'><a id='mulu19' />
<p class='h2'>同戒錄序<span class='note-inline'>(丙辰春期)</span></p><p>依因此戒。得生諸禪定及滅苦智慧。是三學以戒為首也。比丘戒成。懷羅漢胎。菩薩戒就。入諸佛位。是三乘以戒為體也。大哉戒乎。其為出生死。踐佛果之正本歟。苐傳授戒法。固憑乎十師之清淨慈悲。而感發光。又存乎諸子之精誠懇惻。幸哉。一會感應道交。無作戒體。一眾同霑。今而後各護浮囊。長養聖孕。日就月將。遠躋聖位。庶不忝茲會授受之勤。是所望於諸子也。爾其勗諸。</p>
</div>
<div class='div-other'><a id='mulu20' />
<p class='h2'>讀隱秀軒集</p><p>偶閱鍾伯敬先生隱秀軒集。分類約數十種。皆備其體。而不饒其篇。多者數十首。少者至一二章而止。每閱一類畢。未甞不灑然喜其文之精美。而悵其篇之輙盡。如小兒食少石蜜。適口而更冀其多有也。吾意先生為國朝鉅儒。握文教銓衡。所作必不止於此。或為選集者。刪之太苛與。而非耶。葢先生評左傳。摘遷史精。簡而緽密。殊非後人所能置喙。豈其自作者。後人能去取其間乎。然斯集之限於篇章。抑又何哉。至閱先生興譚子論作文曰。莫若少作。作其所必可傳者。選而後作。勿作而待選。然後釋然大悟。先生之作文。葢選而後作。作其所必可傳者也。尚非作而自選者。矧待後之選者刪耶。然則斯集之果非後人為之去取也。明矣。而篇章之不漫存也。不亦宜乎。甞見近人覆文瓿集。闐咽國門。纔一展卷。便嫌棄其煩冗。如嚼木然彌覺其澹而無味也。何如此集不煩其篇。而特備其體。令讀者泠然躍然精神潛移而心目灑然。如食蜜雖少而甜性無窮耶。一夜珠足以起困貧而致富貴。積千碔玞。雖多亦奚以為。</p>
</div>
<div class='div-other'><a id='mulu21' />
<p class='h2'>閱鍾子評選史傳詩歸隱秀軒集</p><p>知而不言。是謂之天風物。明道文教。於是乎作焉。然文不難於自作。而難於評選古人之作。葢立題命意。理閎大而文陸離。則<span class='corr'>已</span>膾炙人口。適悅人懷。此猶畵龍肖真。長袖善舞。俾觀者心目驚悅。斯不可謂不難矣。此苐畵工美人之常耳。若夫千百年古人之骨髓命脉。蘊於側理。吾能潛神冥會。入而得之。復能搜精括要。出以示人。使陳死之精神躍然。與觀者交接。俾之懼然顧化。比猶點睛於畵龍。而使之破壁驚飛。伽陀一丸。能生死肉骨。而土木形骸。皆飛升仙去。此屠龍技成。而不用其巧。復能馴之。使興雲致雨。以膏澤六合者也。是為難耳。由此觀之。評選古文。葢端也源也。自作詩文。緒也流也。伯敬先生。評摘史傳。精簡雋永。評選詩歸。清空靜遠。凡古人一篇一意。一字一句。有深心所託。蘊而未能發者。必皆搜揭。歎賞點示。後人真能起千載作者之精神。躍然馳驟於豪素間。使觀者心目與之泠然接混然一。而脫然化者也。此點睛手也。起死藥也。屠龍技成。而善用其巧者也。殆觀隱秀軒集。文則精美簡秀。備其體而限其篇。詩則清深古博。而篇帙差饒于文。似乎流清者遡於源潔。源大者始得流長也。雖然源固有流。流必同源。首尾似異。而河潤萬里。道同也。作必能評。評必善作。自他雖存。而啟迪後學。功一也。先生文簡秀。而評摘史傳。則精簡雋永。詩清深。而評選詩歸。則清空靜遠。此又混源流。而一之之深切明著者也。曾何難易異同之分於其間哉。抑其間果有難易流源之辨。與吾將咨先生於白雲之鄉。必曰吾道之天。難易異同亦緒餘也。</p>
</div>
<div class='div-other'><a id='mulu22' />
<p class='h2'>翁永年書法敘</p><p>世之稱書法三昧者。皆於窮愁患難憂喜離合中得之。昌黎謂愁思之聲要妙。而窮苦之言易好。虞卿非窮愁。烏能著書。例之書法。固一道也。翁永年先生。辛卯壬辰間。罹難來杭。吾社諸先輩。愛其詩文書法。競為重恤。社中文會。湖上杯吟。無翁先生。則似興皆落莫。予年十九。棄去操觚。而息心禪觀。則與之隔斷紅塵矣。獨楷書一箑。未忍付諸祖龍耳。今甲寅冬。來遇玉菴。詰姓氏。乃知永年先生也。出箑相證。忽逾二紀。真成隔世再晤。話言疇昔。恍如昨日也。及贈余敘舊。四律。書法八分。遒勁陸離。大非昔日阿蒙。果何術以致之哉。先生曰。吾屢遘窮愁憂喜二途。乍離乍合。予笑曰。此正先生得書法三昧之妙境歟。追憶西泠真社之盛。吾儕後生。而與同盟者三人。王季侯。金晉陽。及不肖也。當其諸先輩執牛耳以登壇。未免操旗皷而靜聽約束。若乃分題屬文。卷必先完。意不後人。直與之竝驅中原。不知鹿死誰手。既而王子鄉捷。金子游泮。皆為富貴風流之人。予則安心雌伏。須臾王子夭紮。金子病廢。予興先生。雖困窮而巋然如魯靈光也。且先生進於書法。不肖脫乎息觀。欲謂憂喜離合之非妙境得乎。夫崔張比玉逸少似金。中人十家不敵片紙。則先生<span class='corr'>已</span>得却窮之技矣。抑何愁乎。不但是也。甞聞先朝談相。徒以工書。受知君相。世廟時嬰。一品寵賚。今先生受聘螺翁西席。操如椽。而交天下士。豈如昔日。友吾社數十。措大而<span class='corr'>已</span>哉。乃為相顧一笑。且曰。令師徐子近狀何若。予曰。今六月修文地下矣。復相與泫然久之。</p>
</div>
<div class='div-other'><a id='mulu23' />
<p class='h2'>大藏進廣疏</p><p>迦文四十九年說法。乃曰。未曾道著一字。少室不立文字。而曰。吾有楞伽四卷印心。抑何相悖也。葢無文字者。為過關人解粘脫縛。立言教者。為未悟人提擕警覺耳。劉虬云。寄言談于象外。而其理絕精粗。洎乎兩極之時。言即無言。無言即言也。然則吾儕兩間嗤嗤。孰非黃<span class='corr'>粱</span>未熟之人。如來喃喃說法。總為開示悟入寶鐸。如毗目仙人。擕手覩史。內紹彈指。皆令童子得見無邊佛境。重重樓閣者也。是則大藏千萬卷之利導生靈。豈誠小補者哉。吾浙張螺浮先生。再來人也。給諫諤諤。既立功于朝廷。周恤殷殷。更施德於梓里。比欲立言千古完三不朽。乃倣太史公歷龍門之險者而游羅浮。恍然悟前身為羅浮山內僧。與蘇端明之五祖戒。王新建之定中僧者孱齊。復慨嶺南遼遠。佛法瞢聞。願捨大藏於羅浮。永開人天之眼目。此又白香山藏經。匡廬之同心也。夫佛教高深。向為出生死之法寶。故施之者為功過量。受之者感德不貲。其於諸處皆然矣。抑況嶺表少見少聞者耶。今而後吾慶全廣生民。因言以進無言之旨。破夢而覩佛境重重。實始張螺浮先生為法界手眼也。嶺南大力生無公。遣弟子頓覺。請經入山。螺浮僧那有在。久要不忘。裝潢全藏。出于一門。惟是經非一卷。路歷數千。舟車挽運。資斧為煩。更乞有力大人出手助和。庶可負之而趨也。或曰。螺浮不愁強弩之末。頓覺何復捨此取彼。予曰。不然。頓覺虞一之為甚。螺浮耻獨為君子。出世勝善。樂與人同。幸毋多讓焉。</p>
</div>
<div class='div-other'><a id='mulu24' />
<p class='h2'>閱元白全集</p><p>庖丁善解。目無全牛。亦由深識全牛之始終。而後可以無間入有餘也。若乃群盲摸象。觸其尾則曰如帚。觸其蹄則曰如臼。尚不能諳其始終巨細。又烏能識其大全而披剖之耶。唯觀古今人之與心亦然。憶孩提時。從鄉塾師。課古文詞。則於連昌宮中。識微之之纖麗。於長恨歌琵琶行中。識樂天之諷感。及觀新舊唐書。唐文類聚。甲寅歲。讀文苑千卷。則見二公之詩文賦表。渢渢乎多也。然猶之摸象者所見。帚焉臼焉而<span class='corr'>已</span>。若乃二公之心迹大全。尚在夢夢。比閱元白長慶全集。則二人者。均有短長。微之以少年中策穆宗時。名滿京洛。宮人皆以才子目之。身為將相。可謂儒學之効矣。惟是薦由幸人。躁於進取。不讓仇士良而致譴。欲立奇節以壓眾心。而招<span class='corr'>刺</span>裴之誣人。固以輕而視之矣。殊不知免貢蚶彈權貴。致君澤民之忠。溢于言表。卓卓乎得大臣任重之體者也。樂天仕宦。四十餘年。隨時黜陟。似忘忻戚。彼自云云。於我何有。形於詩賦。往往而在。所作詩文。信口而吟。隨筆而書。不為艱深刻苦之語。唯闢中和平坦門戶。人則以俗而名之。亦非也。葢其身為大臣。世際承平。正不欲刻意蜩虫以失辭達之體。故意深而言顯。使婦人女子亦能知解。須知其深易。其淺難。其雅易。其俗難。如秋月晚生丹桂實。常娥滿月即成珠等。以典雅之文。作明顯之句。夫郊寒高則寒。孤則寒。今白俗明則俗。和則俗。正其雅可及也。其俗不可及也。至如制誥判詞。何常不精微深奧哉。此吾識二公本來面目處也。而復有短長之說者。非昔人元輕白俗之謂也。葢樂天持齋默坐。言多達生。至於七十之外。賣馬遣妓。時猶有不能忘情之吟。是留連聲。妓妮妮。欲海者微之。逡巡外任。求復輔政。賷志長徂。是戚戚富貴。至死而不能釋然者。夫熱中太煞。達而未達。殆二公之短長也。此吾知其全。而妄肆以無間入有餘之論。庶幾庖丁之解乎。若謂此論壓倒元白。則吾豈敢。</p>
</div>
<div class='div-other'><a id='mulu25' />
<p class='h2'>血書法華經䟦</p><p>為儒佛者。率以委蛇八正。從容中道。無過不及之患。是謂得之。若孝而必至於割股。忠而必至於殺身。不<span class='corr'>已</span>太過。而失其中道乎。然子不如是。則似為孝之力不竭。臣不如是。則似為忠之心不盡。葢充忠孝之類之極也。夫剖心割股。斷脰决腹。傷形毀性。一瞑而萬世不見。然後忠孝之心盡。忠孝之名立。忠孝之行成也。與其不及也。寧過聖人有所取之矣。即為釋子者亦然。惟慈父之言行是式。受持讀誦。書寫解說。<span class='corr'>已</span>為五種法師。可自利利他矣。而必至以骨為筆。<span class='corr'>刺</span>血為墨。書寫經典。似過矣。殆亦忠臣孝子之用心歟。吾於妙因粹生師。而見一班焉。師薙落應院。志在出塵。性重譏嫌。如擎油鉢。忽發僧那。<span class='corr'>刺</span>血以書法華全部。夫好事多難理之固。然或魔緣競起。或內障陡興師<span class='corr'>刺</span>血書經之志。確乎不拔。正歷盤根錯節。而益見其利也。至於舌血盡而<span class='corr'>刺</span>指。指血盡而<span class='corr'>刺</span>臂。臂血盡而命絕。絕而甦則更書。嘻吾至此而不能測其志。不反顧義。不旋踵之勇猛精進矣。然調絃者。不必太急。斵輪者。事貴不疾。名教中自有樂地。八正內道可委蛇。以若所為。不<span class='corr'>已</span>太過乎。師以為不如是。則修行之心不盡。修行之事不成。修行之道不行也。過則過矣。其不愈於僧之窳墮飲食八瞢瞢種耶。與其不及也。寧過昔人深取之葢以過則可幾於中道。而不及則淪入下流矣。自握管至今。天子在宥。十有五年。而刺書成。裝<span class='corr'>潢</span>畢。將畀之。天龍呵護。永為叔世奇寶。予竊問曰。凡字之一點。即用師一點血一點心。凡積幾許點畫心血。而成一字。又積幾許心血。而成一偈一卷。又積幾許心血。而成七卷全經。師能思量較計。以復我乎。師既不可思議<span class='corr'>己</span>之心血。我又烏能心思口議。以頌師功德哉。然一言可以槩諸。迦文以骨為筆。<span class='corr'>刺</span>血為墨。如是書經。此修行之過也。今成正覺。是則師之功德。殆優入聖域者矣。</p>
</div>
<div class='div-other'><a id='mulu26' />
<p class='h2'>睿公裒文引言</p><p>世網如八陣圖。逗入輙不能出。出葢憑夫學道。昔人云。人不得道。生老病死四字關。誰能透過。然則學道乃出生死之大本歟。由是而下睨。語言文字。抑末矣。大梁睿公。年垂知命。銳志修道。今且二十年所矣。雖眾善俱崇。而指歸安養。即精力稍憊。而禮誦不輟。或曰。若形神勿王。盍緩淨課與。則曰。主人公一旦欲捐血肉團。亦可緩耶。雪溪公題憶佛軒云。隨波逐浪去翩翩。彈指聲中七十年。豈不向來知憶佛。欲從老去更加鞭。予又可緩其鞭乎。第酷嗜當代名公詩文道語。龍蛇滿壁儼然。詩畵米家船矣。惟是少不深書。而喜人文墨。人或疑之。吾聞蘇長公性不解飲。而喜觀人飲。見其引滿浮白。則浩浩焉。落落焉。如飲情之在<span class='corr'>己</span>也。陶元亮云。但識琴中趣。何勞絃上聲。睿公之不善文。而喜人文墨。亦是族也。或謂。睿公操一藝。而活於逆旅。雖曰好道。第一鄉之善士而<span class='corr'>已</span>。何能致四方士君子文藻之多哉。是大不然。夫漏室來。鴻儒之談笑。敞廬何妨聚諸賢之珠玉哉。且宇宙有何美業。唯吾心之神智睿於無窮而<span class='corr'>已</span>。其既修道惟勤固。<span class='corr'>已</span>得出世之大宗大本矣。抑況語言文字之緒餘哉。吾知諸君子之寵教。睿公正未艾也。</p>
</div>
<div class='div-other'><a id='mulu27' />
<p class='h2'>普薦罹難陣亡橫死軍民榜</p><p style="margin-left:1em">天造草昧利。建侯而治。藩守不庭。唯肅殺為心。翫兵搆禍。歲無虗日。甲寅以來。傷殘尤甚。弟子沈光華輩。目擊死亡。同申薦拔。設伊蒲之供齋。七日以為期。禮調御之名。足三千之滿數。事方伊始。給語導之。</p>
<p>爾等總號三才。類分九品。魂升魄降。出有入無。前陰<span class='corr'>已</span>滅。後陰未來。淼淼焉一靈何託。視則不見。聽則不聞。冥冥際。厥貌難參。勿言南面之樂。融融順彼。適來而適去。須知北邙之塵。黯黯方且。苦畏而苦饑。河邊骸骨。夢中身曾無彼此。枕上鴛鴦。華表鶴殆有僊。凡宗廟陳尸。但見新鬼大。而故鬼小。空亭兢食。惟知我肉盡。而他肉來。曩時之伎倆如斯。今日之消沉敻異。非時而死。豈屬司命權衡缺具。以終正為造物愚弄。雖天王明聖等觀赤子。於蒼生。而下土蒸黎。適覯刀兵於定劫。甲寅之首。藩鎮不庭。比歲以來。王師薄伐。崕崩砲擊。消四大於微塵。颿破舟沉。葬一靈於魚腹。勢欲斷流城窟漲征魂之水。望成京觀屍僵高戰骨之山。爾既爭雄於紅旗影裏。國威久恃。今固失命於白刃叢中。死怨宜無至於四民編戶尺籍羈身秋糧夏稅奉國。課以維艱。口算丁錢。應軍需而不繼。致有三旬九食。歲富家貧。哀王孫而進食。罕遇其奇。憐范叔之一寒。又無其匹瓶之罄壘之恥。他鄉嗟空。國無人神。為馬尻為輪。於埜見一車載鬼者矣。何況更逢殺戮。忽罹死亡。三重赤暈。民少孑遺。千里黃埃。埜無寸艸。老弱傷於鋒刃。少艾牽入軍營。骨肉生離。四鳥不能各分飛之。痛夫妻死訣三聲。何足喻腸斷之悲。金條脫半殉。死稚滿路。傷心碧香鉤。全埋馬矢。千人流涕。正劫火憑陵玉石。無分於貴賤。傾河竭澤。鰱鯉孰辨於愚賢。試想日出而耕。日入而息。勉供上賦生也。何德今由兵喜而活。兵怒而死。含淚下泉。殺復何辜。井山不下於長平。僊嶺有逾乎軹道。道殤國殣。白蟻未束乎苞茅。妻擄夫亡。青蠅徒能為弔客。致令爾輩悠悠長夜秪炊夢裏之黃<span class='corr'>粱</span>。澹澹斜陽好照河邊之白骨。委諸丘壑。何如零落山丘。哭以天陰。更廼嘯之白日。廣孝阡之怨骨。嶙峋說不盡。含冤酸楚。寒林所之悲風。嗚咽訴難。窮橫死凄凉。本壇遵覺皇。遺範惟勤。心觀眾信。愍爾等久淪。共啟灋筵。意在長引風旛。不使碧燐凝野血。大明灋炬無令青火照陰房。於是宣梵唄。以當歌鐘。<span class='corr'>采</span>伊蒲而充爼豆。亦謀道。亦謀食。豈類世俗來歆。不異空。不異色。與汝佛灋相會。燄口一斛耳。悟則醍醐。不悟即為毒藥。焦面一士哉。識即菩薩。不識即是鬼王。但了觀力。宏深一唾。而劫火滅。惟心廣大。一吹而世界成。再不必倚草木。於風前直捨鐵圍宮殿。又何須歸珮環。於月下空將明器莊嚴。具壽枉死。趨蹡歸安樂之鄉。弱鬼彊魂。瞻仰入無遮之會者。</p>
</div>
<div class='div-other'><a id='mulu28' />
<p class='h2'>復靈芝耆宿公啟</p><p>伏以。先賢月沒劻勷。囑在耆年。後學童蒙引掖用憑。碩德振式微于季葉。咸尊砥柱。示昏邪之道岸。競恃司南。高山仰止。景行行止。恭惟大道。望某尊宿。座下師模。當代領袖。後生德風。所扇英豪。翹首以歸依。慈教攸宣。緇白希光而景慕。乃禪乃教。囊括一心。立德立言。典型萬世。兼之謙慈。成性飲人。以溫樹之和且也。接引為心。尊賢類平原之俠。明揚側陋。獎進群心葢是綰長眉。而津範神州。要非守金襴以滅定鷄足者也。比慨法門下替。手教遙頒。勉某弘經律寺。戮力上流。曩寂法祖。向晦宴息。自分獨善。螺溪得韶國師。推薦明揚。不覺騰光天壤。某愧非其人。實遭其遇。苐某樗散庸材。雖曾稟教師門。難為雕琢。駑駘下乘。奚堪受知尊宿。俾騁康莊。拊臆驚思。恐辜盛意。仰憑老師。覆護多方。永安中外。庶俾不肖支吾小試。稍利人天。則座下之友。聲可副。而相與有成。即諸公之麗澤少裨。而盍簪無忝。謹俟春陽。用趨鈞命。臨書感激。無任悚惶之至。</p>
</div>
<div class='div-other'><a id='mulu29' />
<p class='h2'>復寂照諸護法公啟</p><p>伏以。宰官躬弘護之休願承金囑。居士總儒釋之宗名燦神州。翩翩楊李。藉甚祖燈。燁燁宗劉。彪炳蓮社。葢以動垂名教國步。恃以靈長兼之。誓職金湯。法運由之光大。恭惟大護法諸老先生門下湖山毓秀生。苻申甫之徵。乾象擒光。群切斗山之仰比。則埋輪京輦。豺狼避驄馬之風。總憲方州。士女滿壺漿之謁。兼之游泳佛乘。干城法海。洵乎夙秉。願身總持儒釋者也。邇乃方軌給孤。頫循梵世。以寂照巋存古剎。命不肖小試。鉛刀琅函。載錫玉帛。遙頒啟緘。而珠璣滿握。奚堪華袞之褒拜錫也。筐篚盈門。如飲江河之潤。顧某邨墟。小艸苐屬。長行粥飯。斥澤微鱗。難使觀光滄海。是以欲辭恐深方命之愆。將受更增覆餗之懼。憂惶交并退。遂觸籓所。恃大君子左提右挈。曲為二天之庇。乃俾不肖。某日就月。將得展一割之能。庶古寺于以少裨。即鈞命因之。上副謹俟春王。敬聆玄論。臨書惴慄。無任主臣之復。</p>
</div>
<div class='div-other'><a id='mulu30' />
<p class='h2'>復陳曹諸護法公啟</p><p>伏以。薩埵開普門誓願。隨應度而現身。將相稟靈山囑累。惟弘護以為心。故金吾[(嘹-口)-(日/小)+貝]道平之職。龍光覺道。銀鎗去史公之手。豁悟心宗。是舉緬惟夙誓。閑法運於草昧之秋。一極悲思。翊聖化於建侯之日。奚翅利見當時。抑亦干城末造。恭惟大護法諸老先生麾下。朝廷柱石。法苑金湯。從龍開國。草露布以行。師綰印通侯。定廟謨於指掌。比乃躬長城而坐鎮東。南琴書樂。志秉弘願。以崇尚佛乘。禪慧陶心。茲於海潮寺。襄成論席。爰命不肖。某戾止弘經。片箋天下。玉質金相。尺素空颺。葩紛彩舞。試令入齒。飛雪還疑出袖。迸霞曩梁慧約。朅耒剡上。逢周將軍。延住草堂。某人實天淵。乃事符疇昔。顧某解疎三觀。行昧十乘。僅知飲食。亡何寧解。匡群祖洽。猥承鈞命。良切驚思仰憑大護法。擒光到處。自然華雨深。而敉寧海眾。庶俾不肖某。食粟其間。亦得法輪轉。而上副檀心。寅看綠舞宮腰。侯新條於細柳營前。紅飛錦障。秣良駒於大樹叢中。臨書戰慄。無任恐惶之復。</p>
</div>
<p class='juan'>隨緣集雜著一</p></div>
</div><!-- end of div[@id='body'] -->
</body></html>