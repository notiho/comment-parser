<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經略疏鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu7' />圓覺經略疏之鈔卷第五</p><p class="byline">圭峯蘭若沙門宗密於大鈔略出</p><p>○九通釋名題　疏二初正釋經題言通釋者以題目包含一部之文故云通也文三疏上五下一配屬法義言法義者凡欲解了經論先須明識法義依法解義義即分明以義照法法即顯著今時聽學之人但求文義不尋法體亦不原此義是何法上之義若禪學者但欲認取一法認得即休更不推斥諸佛本末之說菩薩性相之釋故今具與配之故論中欲顯大乘深隱性相道理先開此二論云摩訶衍者總有二種一者法二者義法指一心義開三大正同此也<span class='note-inline'>(論云所言法者謂眾生心此是如來藏心也即圓覺在纏之名)</span>然諸佛菩薩所說大乘一切差別義理皆約本心說之不曾有本心外別說一法故論云依於此心顯示摩訶衍義<span class='note-inline'>(心即眾生心也聖人既依此心顯之我等即依於此心求之不應文字語言中求也)</span>今經題十一字中有兩重法義如文配之疏圓覺是法者正宗之初佛自標本唯立圓覺<span class='note-inline'>(文云無上法王有大陀羅尼門名為圓覺流出一切等)</span>中間處處牒前起後標結指陳一一只言圓覺更不言大方廣也<span class='note-inline'>(文云如來因地修圓覺者又云聞此圓覺云何修行又云種種幻化皆生如來圓覺妙心如此文例有三五十節)</span>疏云大方廣是義者是起信中體相用三大也如下所釋疏下六字下配能詮中法義也於六字中上五字緣是比對諸經歎此經殊勝結為題目故總屬能詮句攝屬於義用意言此圓覺一部經是修多羅藏中了義之經也經之一字正目此一部名句文字故配於法即教法也。</p>
<p>疏經有下二標廣存略言五名者標廣也流通分中文云此經名大方廣圓覺亦名修多羅了義亦名祕密王三昧亦名如來決定境界亦名如來藏自性差別義如下釋疏首題唯二者存略也宗本即圓覺是法體用即大方廣是義故云法義之宏<span class='note-inline'>(宏者大也)</span>綱<span class='note-inline'>(綱者網之所依尚書云若網在綱有條而不紊紊者亂也)</span>詮是修多羅即言也旨及功德是了義即象也了義之言揀勝餘經故皎是至明義鏡者可辨妍媸好惡喻此經能楷定邪正大小權實疏事周下雙結廣略之意。</p>
<p>疏大等下三隨文解釋二一釋所詮五字三初三字二字對二一釋三大二初總標謂大是圓覺體性方是圓覺德相廣是圓覺業用故言三大。</p>
<p>△疏大者下二牒釋三一釋大字疏揀小之大者百法論題云大乘百法明門論彼疏云大以揀小為義乘以運載得名故今云爾疏先於諸法者儒道二教所說人畜草木萬物以天地為先天地又以混沌一氣最為其先故立元始之號又老子云有物混成先天地生意云天地人畜萬物皆從混沌而有今正教所明則天地人畜是別業所感所感能感皆從自<span class='corr'>己</span>妄識之所變起則以妄識為先妄識由迷圓覺真心故有則以圓覺為先故下經云種種幻化皆生圓覺妙心至於虗空亦從識變當知唯有圓覺是最先之義故云先於諸法也若約本末無礙真妄融通則無先無後今就迷真起妄依本起末之義故云先於諸法也是義勢之先後非時候之先後也由是最先故稱大也如人最長以生在先故稱為大不約身量說大小也疏涅槃經云者引經證常義是大義也常者即豎窮初際也即彼經第三名字功德品佛告迦葉是經名為大般涅槃上語亦善<span class='note-inline'>(云云)</span>乃至所言大者名之為常如八大河悉歸大海<span class='note-inline'>(云云)</span>今但取其大字約體不變故名為常以性自有非造成故故生公疏云若尋其趣乃是我始會之非照今有照不在今即是莫先為大既云大矣所以稱常疏橫者此約分量以說大也。</p>
<p>疏涅槃又云者即彼經第五如來性品云佛告迦葉所言大者其性廣博猶如虗空復是別義謂第二十三又云譬如虗空者喻真解脫真解脫者即是涅槃。</p>
<p>△疏方者下二釋方字文顯。</p>
<p>△疏廣者下三釋廣字言本有過塵沙等者即論云從本<span class='corr'>已</span>來性自滿足一切功德所謂自體有大智慧光明義故<span class='note-inline'>(云云)</span>乃至具有過恒沙等妄染之義對此義故心性無動則有過恒沙等諸淨功德相義示現<span class='note-inline'>(一一翻對故染淨皆過恒沙)</span>釋曰今改云塵沙者一則避於國諱二則展數更多謂抹世界為塵一塵為一德用故云多也沙則恒河中所有沙數疏云潛興密應者以凡夫位中此妙用亦非斷無但凡夫日用而不知故云潛密故論云能生一切世間出世間善因果故<span class='note-inline'>(不善違真是所治故非其用也問若爾應離於真答以迷真故不得離真以違真故非用也)</span>既亦生世善則凡非無也故華嚴說菩薩及一切眾生心中念念常有佛成正覺疏無有休息窮盡者通論用無窮盡不揀凡聖但取性上本有此德若就聖位如涅槃經說大般涅槃能建大義芥納須彌乃至結云善男子菩薩摩訶薩住大涅槃則能示現種種無量神通變化是故名曰大般涅槃問華嚴題亦云大方廣與此同異答配屬三大則同釋義隨宗則異華嚴疏釋大云一切相用皆同真性而常徧故持則雙持性相具十玄門軌則一切諸法一一皆能生解故藏和尚於一塵中說百門義述成兩卷廣則能包能徧相即相入重重無盡一一對此同異可知。</p>
<p>疏圓覺者下二釋法體六初標定於中初一句正標次若不下為顯指體則知向來只說圓覺廣大軌持等也疏圓者下二正釋具如前釋序中彌滿清淨等文也疏故論下三引證證覺照無諸分別之義疏釋曰下四顯位顯離念之言不待聖位疏故知下五釋成如文疏下文下六證成其義不異序中所說然此圓覺於諸經中隨宗名別涅槃經但約凡夫身中本有此性悟之修之決定成佛故名佛性法華經約稱讚唯此一法運載眾生至於寶所餘乘不能餘法皆劣故名一乘妙法淨名但約住此性者神變難量非口可議非心可思故名不可思議解脫金剛但約此性顯發能破煩惱故名般若餘類可知皆圓覺門中差別之義良由未決定的顯無明本無眾生本佛故雖神用繁廣勝德無邊不得標題直名圓覺禪門離念無念亦是此中拂迹遮過之意然以心傳心密意指授非今簡牘所論且約形言對此辨矣。</p>
<p>疏或唯下二四字一字對二初總標法義言唯覺是法者且如世虗空亦能圓滿唯有靈覺世無與比故唯此是法故經中或但云覺徧十方界又云依幻說覺亦名為幻若說有覺猶未離幻說無覺者亦復如是又云一切覺故又云皆是覺隨順又云非覺違拒諸能入者有諸能入非覺入故又云證覺般涅槃又云是則名為淨覺隨順又三觀皆云以淨覺心如是等文非一不定言圓唯覺一字不改故知是法況圓字是義下釋昭然疏意言下二舉法釋義初四字舉法餘皆釋義也文中作三重相對釋此四字文三一間隔對謂廣大者一與三對方圓者二與四對故云間隔間隔釋者為取體用為一對義理為一對也理是楷定之宗源宜云方正義是說釋之所以宜云圓滿故便取為對也疏亦可下二相次對謂束四字但為體用一對也疏又上下三總別對言三字別者是體相用三大義也意明<span class='corr'>已</span>下挾法義以彰總別意云覺是能具三大是所具三大備足是為圓矣疏是則下三總歎而結可知。</p>
<p>疏後能下二釋能詮六字三一配屬云總指諸經者即三藏中一修多羅藏也意云此圓覺是修多羅藏中了義之經非於二藏中而歎也引文云眼目者釋成題中了義也眼目是開決顯照分明之義故疏修多下二正釋三初釋三字此義具在前第二藏攝門中解釋竟要更重說即撿敘之。</p>
<p>△疏了義下二釋二字二初直銷文決擇等者順釋非覆等者反釋謂決擇說故非覆相說<span class='note-inline'>(若但說生滅因緣是覆真空實相但說無我是覆真我之相但說一切皆空即名至道是覆靈覺本智之相及性上恒沙德相故非決了反此故名了義也)</span>究竟說故非密意說<span class='note-inline'>(佛說無我本意密顯真我說諸因緣生法密顯恒沙性德說一切皆空密顯真如本覺為恐隨言生著且泯息其念故非究竟也)</span>顯了說故非含隱說<span class='note-inline'>(佛所說權教一一皆含真實究竟之法但未顯言故云隱也今顯圓滿清淨覺性故云顯了也)</span>。</p>
<p>疏然諸下二釋行相二一徵起如文疏清涼下二正釋二一約師釋二一指教就理俱為了義<span class='note-inline'>(佛意及圓器皆稱理故俱了也)</span>順宗者在東宮時敕使蘇明俊至清涼山問和尚諸經了義和尚製述以牋引而答之約十餘紙今撮機要而引用矣疏本為一事者則法華經意為開示悟入故出現於世如懸談教起因緣中說。</p>
<p>▲疏今約下二對機開教有了不了於中二初標定謂淨名等四依中之一也餘三依者謂依義不依語依智不依識依法不依人。</p>
<p>△疏不了下二判教二初約大小判疏大乘下二約權實判皆如懸談權實對辨中廣說<span class='note-inline'>(正在西域兩種三時教中及前性相十別中)</span>一極者會三時歸之一也玄是法鑪是喻智是法海是喻羣象萬流皆含法喻謂玄妙之理鎔融森羅萬象染淨事法而為一味之法如以炎鑪鑄冶千萬金之器像而為一味之金又總攝無量流類差別之智但是一實相智如攝百川萬流為一大海餘皆可見。</p>
<p>疏又大寶下二約教釋據所引經文中初佛且徵起後自牒釋牒釋中了不了相對明之有其四對然每對中不了行相多與大小乘法相宗中相應了義即與法性宗終教及頓教相應今且指出此經符合佛判了義之語證成題目兼對揀不了義教可審詳而說之第一對中言世俗者即小乘一藏唯說俗諦雖云四真諦望於真如還成世俗法相一宗經論亦多說世俗少說勝義即明是不了義也言說勝義者據唯識疏四重二諦總有八諦初一諦唯俗不真最後一諦唯真不俗所謂勝義勝義即是圓覺下文云圓覺流出一切清淨真如涅槃故所流出者亦是安立真如對此還成世俗第二對中說業煩惱者此等亦是相教廣明相教中說真性處百分無一從多而說屬不了義云說煩惱業盡者亦與此經相應此經云永斷無明又云此無明者非實有體又云知是空華即無輪轉亦無身心受彼生死是煩惱業盡之義第三對中云說厭離等者正是二乘宗也法相宗中於斷障證真轉識成智亦是此流類也言生涅無二此經說涅槃及種種幻化皆生覺心即二法同源正是無二義也又云生死涅槃如夢及不厭生死不愛涅槃等皆同此矣第四對中言種種文句差別者即法相宗漏無漏為無為一切定別是也云甚深難見難覺者由差別即無差別故難見也此經云有思惟心測度圓覺如取螢火燒須彌山終不能著即是難見難覺之義故疏結判云皆圓覺相當也是佛自揀故不應疑。</p>
<p>疏經者下三釋經字言如上釋者藏攝中釋也。</p>
<p>疏問修下三通妨二一正通問意可知答云對總歎別者總者指一修多羅藏別即經經各殊今別歎此一部是修多羅藏中了義之經如歎勝人云是人中人或讚佛云天中天等也疏亦如下二舉例可知。</p>
<p>二別明翻譯中疏云覺救者此三藏以悲智為名也覺謂覺悟救謂救迷又覺者覺法救者救世<span class='note-inline'>(起信歸敬偈謂佛云救世者)</span>謂覺悟真法救世羣迷故名覺救疏北印度者天竺國有五印度四方及中此是北也印度罽賓皆未詳唐語白馬寺後漢明帝時梵僧摩騰竺法蘭等將白馬駝經到洛都帝令造寺報白馬恩此則天下寺之祖禰也在舊洛城東去今洛城二十里余亦曾到騰蘭白馬梵經初到元由廣如別卷疏一部者目錄云二十八紙或一卷或兩卷不載年月者目錄云此經近出不委何年且弘道為懷務甄詐妄但真詮不謬豈假具知年月邪<span class='note-inline'>(上皆本文)</span>評曰余謂但云不載年月即得何必加此數言故疏中云不載年月疏龍集者有釋云高宗大帝當其年飛龍以王天下此說恐謬曾見有處說長壽年是則天之代然今亦未委其指的也待更尋檢疏具如別錄者不知是何圖錄悉待尋勘有釋云證義大德是京兆皇甫氏范氏沙門復禮懷素又指度語筆授等何得半在此傳半在彼圖乍可不知不得妄生異說堅志法師疏說譯主年月並與藏海疏同唯云天竺三藏羯濕彌羅為異耳余又於豐德寺雜經中見一本圓覺經年多蟲食多<span class='corr'>已</span>破爛經末後兩三紙纔可識辨後云貞觀二十年歲次丁未七月乙酉朔十五日<span class='corr'>己</span>亥在潭洲寶雲道場譯了翻語沙門羅睺曇揵執筆弟子姜遁恪證義大德智晞法綌慧全寶證道義然未詳虗實或恐前<span class='corr'>已</span>曾譯但緣不得奏聞故滯於南方不<span class='corr'>入</span>北中藏內不然者即是詐謬也。</p>
<p>○十別解文義中疏二一此下下科判二初總科一經然三分之義不異常談疏序中下二牒釋序分二初合明二序然諸經中多具二序謂證信序<span class='note-inline'>(亦云通序諸經通故)</span>發起序<span class='note-inline'>(亦云別序諸經各別故)</span>如淨名寶蓋法華毫光之類今此經文合而不分故云便是也謂佛入下顯具二序行相。</p>
<p>△疏然證下二別明證信言阿難請問者智論第二云佛涅槃時於拘夷那竭國娑羅雙樹林中北首而臥一心欲入涅槃阿難親愛未除未離欲故心沒憂海不能自出爾時長老阿泥樓豆語阿難言汝是守佛法藏人不應如凡人自沒憂海一切有為法是無常相汝莫愁悶又佛首付汝法汝今愁悶失所付事故當問佛佛涅槃後我等依何修道以誰為師惡口車匿云何共住一切經首當安何語如是種種未來之事應當問佛阿難聞是事<span class='corr'>已</span>心悶少醒得念道力以是問佛佛告阿難<span class='note-inline'>(取意撮略說之)</span>我滅度後汝等當依四念處住<span class='note-inline'>(觀身不淨觀受是苦觀心無常觀法無我)</span>以戒為師默擯惡性比丘結集經教最初皆云如是我聞一時佛在某國城山林與若干眾等故云佛令置之若要廣釋即檢大鈔疏亦為斷疑下明佛置立此言之意也意有三焉一斷疑者謂結集時阿難升座欲宣法藏忽然相好如佛眾起三疑一疑佛重起說法二疑他方佛來三疑阿難轉身成佛纔唱如是我聞等言三疑頓斷既云從佛聞即自非佛明矣<span class='note-inline'>(真諦三藏引律云爾此通如是我聞也)</span>二息諍故智論云若不推從佛聞言自製作即諍論起故今廢我從聞聞從佛來故經傳歷代妙軌不輟<span class='note-inline'>(此局我聞)</span>三異邪故外道經初皆立阿憂為吉<span class='note-inline'>(此局如是)</span>。</p>
<p>▲疏然雖下二銷文謂前釋二序義通諸經今云銷文者唯釋當經三分之中今初序分文二初敘意分科言今隨文便等者據六成就合為六段緣初四成就經文太少不成全句不可分為四唱故均融廣略總分為三故云文便也云成就者以六緣不具教則不興必須具六方得教起故云成就。</p>
<p>二正釋經信聞時主中疏四一釋如是二一且兼下連下合釋二初直銷文謂標指此圓覺道理是我親從佛聞。</p>
<p>△疏佛地下二引論釋義三初引論疏釋曰下二略釋疏又纂下三引纂靈記結成<span class='note-inline'>(然集法傳云阿難有三一阿難此云歡喜持聲聞藏二阿難跋陀此云喜賢持獨覺藏三阿難伽羅此云喜海持菩薩藏但是一人隨德名別)</span>。</p>
<p>▲疏離釋下二離釋本文初句牒科餘文二一約信順合釋二字引智論者彼論具云佛法大海信為能入智為能度如是者即是信也若人心中有信清淨是人能入佛法若無信是人不入佛法不信者言是事不如是是不信相故信者言是事如是是信相也疏故肇公者此下肇公但用智論意非是別理是以疏言肇公云也疏信則所下復於肇上加云信為入法之初基智為究竟之玄術信則所言之理順順則師資之道成由信故所說之法皆可順從由順故說聽二途師資建立者此亦後人傍智論肇公後加也言則雖多亦非異理。</p>
<p>△疏又聖下二約法體離釋二字二一通約諸經釋二一自狹之寬三一但約理此一最局但約理釋唯取如故則劉虬注無量義經云爾疏又真下二兼理事若取敵對阿憂應如此釋今當廣之外道謂阿之言無憂之言有萬法雖眾不出有無此則斷常之計今如即真空是即妙有既無俗外之真故空而非斷<span class='note-inline'>(破阿)</span>無真外之俗故有而非常<span class='note-inline'>(破憂)</span>即對破邪宗以彰中道一代時教不出於斯故云如是言敵對阿憂者百論外道立阿憂為吉智論說梵王昔有七十二字以訓於世教化眾生後時眾生轉薄梵王因茲吞噉在口兩角各有一字是其阿憂亦云阿嘔但梵語輕重耳疏又如下三通教義以義中又含於事理故轉寬也理者道理非唯真如故是通也即生公釋法華經云爾遠公亦云說理如理說事如事說因如因說果如果如法之言是當道理故曰如是良以乖法之言名為非故如法之言得稱為是此則能詮之教稱於理事也其言雖多但當理言耳不異生公疏又有下二合於寬狹釋此約所詮理事無二。</p>
<p>△疏若唯下二唯就當經釋謂不異是相似義故名如也方離過非下則反顯於是義故名是也此雖約當經然亦大同有無不二為如如非有無為是矣於中言唯此因果者還源觀云非真流之行無以契真何有飾真之行不從真起故不異圓覺方是離過之因也果例此知應隨教門差別<span class='corr'>已</span>顯如是不同如大鈔說。</p>
<p>二解我聞疏初句牒章餘文三一通大小乘法相釋二一正釋二一釋我四一約假名直指謂淨土所說之經故結集兼於菩薩疏云何下二以妨難徵起意云一切佛教詮於無我阿難是入理聖人那同凡夫而言我聞疏我有下三總列邪正於中凡夫外道等如下所辨三通大小賢聖四唯明菩薩又若約本而言阿難亦通法身我也亦如下說疏今是下四以正揀邪謂法雖無我隨世流布假說故無我法中有真我真我即法身故<span class='note-inline'>(如涅槃經說)</span>疏聞謂下二釋聞然大小乘各有三說或云唯耳根聞或云唯耳識聞或云根識和合方有所聞廣如大鈔所說根識俱取是其正義故今云耳根發識也然具四緣八緣亦如大鈔廣釋。</p>
<p>△疏雖因下二通妨謂有問言既是耳聞何言我聞故為此通明我為總該眼耳等諸根故即佛地論文非邪慢者智論云世間語言有三根本一邪二慢三名字凡夫具三見道學人具於後二聖人唯一謂隨世間但是名字故云非慢心也。</p>
<p>▲疏若無下二約空宗等釋等於三教謂始教頓教實教故云等也雖含三教無相宗義強故偏標也謂若但云我既無我聞亦無聞即空宗意若云能所雙寂無聞不聞無我不我離念而顯即頓教意其從緣空故文含兩勢一釋成上二句無我所以二者連下不壞假名即不聞聞耳為實教意謂事理無礙故聞與不聞無二義故故智論云非耳根能聞亦非耳識非意識是聞聲事從多因緣和合得聞不得言一法能聞聲何以故耳根無覺故不應聞聲識亦無色無對無處故亦不應聞聲聲無覺亦無根故不能知聲釋曰此上皆明離此眾緣不能聞也下云爾時耳根不壞等和合能聞今明和合而聞聞即無聞皆實教意若劉公注法華云陰入非主為我聽受非情曰聞深照緣起悟解法空若斯人也顧命之所因然後傳而無執物我同致釋曰此初亦始教意從深照緣起下即實教意然皆屬無相宗攝又言不聞聞者即涅槃第十九說也。</p>
<p>▲疏若約下三唯約實教釋亦含圓教中意言以我無我等者含兩經意一者淨名云於我無我而不二是無我義二者涅槃云無我法中有真我是故敬禮無上尊正當今意則口順世間心造真境是自在我疏根境非一異者以根與境共為緣起因根說境因境說根互相融即故曰非異兩相歷然故曰非一斯為妙耳何所不聞問阿難是佛得道夜生年滿二十方始出家年至三十如來方命為侍者自二十年前如來所說阿難不聞何以經初皆言我聞答報恩經說佛初命阿難為侍者阿難請如來重說金華經又云阿難得深三昧自通涅槃經亦云阿難多聞士若在不在自然能解了常與無常義法華亦云世尊甚希有令我念過去無量諸佛法如今日所聞若推本而言即阿難是大權菩薩何所不了如不思議境界經說況同文殊結集何滯迹而疑焉。</p>
<p>三辨一時疏初句牒章餘文二一隨相釋三一正釋言師資合會者生公云機教一時謂上言如是言雖當理若不會時亦為虗唱今明物機感聖聖能垂應凡聖道交不失良機故云一時肇公云即法王啟運嘉會之時者意亦可知謂開大運演說真乘即嘉善之會也疏說聽究竟者先應難云一會說有多多字句句字有多多剎那如何言一佛地論云此就剎那相續不斷說聽究竟總言一時此中不定約剎那亦不定約四時十二時亦不約成道<span class='corr'>已</span>後年數時節名為一時但是聽者根熟感佛為說說者慈悲應機為演說聽事訖總言一時由能說者得陀羅尼說一字義一切皆了或能聽者得淨耳意聞一字義一切皆解或說者時少聽者時多或說者時多聽者時少故不定說一念多劫之時節也由於一會聽者之機有利有鈍如來神力或延短念為長劫或促多劫為短念亦不定故但約說聽究竟名為一時更無異義<span class='note-inline'>(上所釋者多約佛地論也)</span>。</p>
<p>△疏時者下二出體時無定體約色心分位以明故云假也疏如涅槃者具云我於一時在迦尼國我於一時在恒河岸我於一時在尸首林等。</p>
<p>△疏又諸下三通妨又字是連前釋一時義之文勢也諸方下正是通妨謂有難云何不別說四時六時十二時定是何時但云一邪故為此釋言諸方者豎謂上下橫謂四方言延促者人間五十年四天王一晝夜等言不定者有二意一即指上延促云不定也二謂四洲晝夜不同故云不定謂北洲夜半南洲日午東洲日沒西洲日出等如來說經被於上界諸方流通若說四時等即諸方不徧故不別說。</p>
<p>▲疏若約下二據實釋然此二法皆從緣無性但是一心故須融泯然心境通於徧計故須泯之理智唯悟悟即不壞能所故但融之融之即自他不異故云凡聖如也本即本覺始即始覺始覺合本無別始本之異名究竟覺故云會也佛說之時心心若此而機感相契亦然故云一也淨名揩疏亦作隨相就實二釋隨相大同於前就實釋云說聽雖別原其本性真體不殊一味如如故名為一即就此一以辨其時故云一時此乃以說聽不二而為一也。</p>
<p>四明說主疏初句牒章餘文三初正釋此文二初約涅槃經翻釋斷德者佛有三德法身斷德<span class='note-inline'>(由斷煩惱方顯出故)</span>報身智德<span class='note-inline'>(轉識成智乃名正覺故)</span>化身恩德<span class='note-inline'>(多劫化生利他行滿方能現化所化緣熟方感佛身故)</span>言法報不分者諸處以遮那為法身以舍那為報身若華嚴宗祖相承古德翻譯即遮那舍那但梵音小異此翻為光明徧照或為廣大生息是理智不分之真身也此經是淨土說故化主是真身是以經云婆伽婆也。</p>
<p>△疏故佛下二引佛地經例證謂彼經亦淨土說故彼論所說化主亦云次顯說佛異餘大師<span class='note-inline'>(異餘經所說佛)</span>故說世尊殊勝功德云薄伽梵釋曰婆伽婆但梵音之小異具足六義<span class='corr'>已</span>在序中釋了最清淨等四句是真身殊勝功德盡虗空者橫也窮未來者竪也。</p>
<p>▲疏若約諸下二會餘經二初標舉翻譯釋中言心體離念等者通釋覺者之義此是起信論文謂由心離念方能覺了性相覺了生相之者是為覺者凡夫雖有心體只緣妄念不得名覺者故彼論又云一切眾生不名為覺以從無始<span class='corr'>已</span>來念念相續未曾離念故疏覺具三義下別釋覺者之義若以常途所釋但云自覺揀異凡夫覺他異二乘覺滿異菩薩更不委明行相今釋云自覺者覺知自心本無生滅<span class='note-inline'>(是以異於二乘及權教菩薩)</span>覺他者覺一切法無不是如覺一切眾生皆同是佛覺滿者覺自他無異理事無礙心境交徹一一徧滿法界如下文云一切障礙即究竟覺等。</p>
<p>△疏若約下二廣顯行相二初約論顯即彼論第一云謂具一切智<span class='note-inline'>(根本)</span>一切種智<span class='note-inline'>(後得)</span>離煩惱障及所知障於一切法<span class='note-inline'>(真諦)</span>一切種相<span class='note-inline'>(俗諦)</span>能自開覺亦能開覺一切有情如睡夢覺如蓮華開故名為佛釋曰十義者能斷二智所斷二障所覺二諦所得二利結二覺相是為十也配文可知若各就當類說者謂以一切智斷煩惱障證真諦名自覺如夢覺也以種智斷所知障達俗諦能覺他如蓮華開也疏若依下二約經顯十佛者離世間品列也成正覺佛者果位妄盡智顯故願佛者願力周法界轉法輪度眾生故業報佛者萬行功圓相好福德具足故住持佛者自受用身安住自受用土盡未來際而不失故涅槃佛者生死永寂故法界佛者若心若境若性若相無非佛故心佛者萬法雖眾不出一心唯心智覺故三昧佛者雖心境皆佛妄想取著即乖正覺唯平等持心方相應故本性佛者將心息妄亦乖本性性本自寂性本自知方名真佛故隨樂佛者如理觀察隨心所見無非是佛故<span class='note-inline'>(初五及十局於果位餘該凡聖於中八揀散心九揀虗妄六七俱攝也)</span>。</p>
<p>▲疏若出下三總出體若心若境若聖若凡攝歸圓覺故總為諸門佛義之體也。</p>
<p>經說處依真疏二說下初句牒章餘文二初通疑難二初總標宗意以釋科文華嚴亦云普賢身相如虗空依真而住非國土。</p>
<p>△疏然諸下二引經論顯淨土說經行相大疏於此先通疑難今但潛通伏難而無難辭大疏難曰外道言教首建阿憂孔老篇章不標處所佛經異此故必以序分為初彰說處則山城有依明說人則主伴無雜六種成就千代楷模邪正區分實由斯矣今云入光明藏三昧正受現諸淨土與諸菩薩同入等者但是真智所造之境非化身形相之依既不言佛在何山城國邑則說經主處文不顯彰幸為釋通冀無所惑答曰夫三身一體四土一性聖言三四者立教有權實對機有隱顯<span class='note-inline'>(劣機隱淨說穢勝機隱穢說淨)</span>若揀邪教定釋宗則唯標變化身土<span class='note-inline'>(說大小乘法相大乘破相及顯性等經)</span>若除細惑彰妙境則直顯受用自他<span class='note-inline'>(圓覺密嚴之類十有餘本)</span>然此了教委窮識智之體備搜性相之源深究無明之根圓彰無漏之界經宗既詮實境教主須明真佛故受用身居受用土為諸大士說圓覺經餘文大同今疏文二初具列十本淨土經以為類例意恐愚者疑此經云此經既無人間說處經從何來憑何傳持故引同例通之謂若以不標人間之處便疑則此下所引之經總應疑也以皆無人間說處故同是淨土說故文云初且總列九經名題今隨所列便指其文深密解脫經序品第一<span class='note-inline'>(總五卷)</span>如是我聞一時婆伽婆住法界殿如來境界處眾寶赫炎一切莊嚴第一之處徧至無量諸世界處放大光明普照之處<span class='note-inline'>(即大光明藏也)</span>又有重譯之本題云解深密經序品第一<span class='note-inline'>(亦五卷)</span>如是我聞一時薄伽梵<span class='note-inline'>(此是同本重譯即知薄伽婆伽義無二也)</span>住最勝光曜七寶莊嚴放大光明普照一切無邊世界無量方所妙飾間列周圓無際其量難測超過三界所行之處法集經<span class='note-inline'>(八卷)</span>如是我聞一時婆伽婆在虗空界法界無差別住處<span class='note-inline'>(不二隨順)</span>普皆嚴潔清淨無垢諸佛如來福智莊嚴<span class='note-inline'>(一切如來光嚴住持)</span>如意所化超於三界有為數行過一切譬喻不可思議乃至與菩薩摩訶薩眾皆悉清淨得無常三昧境界<span class='note-inline'>(與諸菩薩平等法會)</span>稱讚大乘功德經<span class='note-inline'>(一卷)</span>如是我聞一時薄伽梵住法界藏諸佛所行大功德殿大乘密嚴經會品第一<span class='note-inline'>(三卷)</span>如是我聞一時佛住出過欲色無色無想一切法自在無礙神足力通密嚴之國<span class='note-inline'>(神通大光明藏)</span>非諸外道二乘行處與諸隣極修觀行者十億佛土微塵數菩薩摩訶薩俱皆超三界心識意境智意生身轉於所依成就如幻首楞嚴法雲三昧處<span class='note-inline'>(皆入三昧)</span>乃至爾時如來應正等覺從證自智境現法樂住神通辨才現眾色像三昧而起出虹電光妙莊嚴殿與諸菩薩入於無垢月藏殿中升密嚴道場師子之座諸菩薩眾亦皆隨坐<span class='note-inline'>(云云即是於不二境現諸淨土)</span>此密嚴中諸佛菩薩并餘國土來此會者皆如涅槃虗空及非擇滅<span class='note-inline'>(同如如來平等法會)</span>乃至去來今佛一切悉等為一切法身一切諸佛行皆平等<span class='note-inline'>(一切如來光嚴住持)</span>神通之力無所罣礙慧體究竟無相法度無極遊于法界無有二行<span class='note-inline'>(不二隨順)</span>諸菩薩等猶如塵數一切悉是一生補處各各在於異佛世界志願無極奉諸慧行各各入於無所破壞平等法界<span class='note-inline'>(平等法會)</span>乃至眾菩薩身無所動搖<span class='note-inline'>(皆入三昧)</span>大毗盧遮那成佛神變加持經第一如是我聞一時薄伽梵住如來加持廣大金剛法界宮殿信力入印法門經卷第一如是我聞一時婆伽婆住如來住持境界之處去寂滅道場不遠普光法殿福德善根所成之處平等普徧無可嫌處<span class='note-inline'>(云云)</span>金剛堅固所成之處不可壞地安固之處婆伽婆善清淨智慧得成究竟無二之成<span class='note-inline'>(不二隨順)</span>得至諸法無相彼岸<span class='note-inline'>(云云一紙半)</span>皆是智境方等王經虗空藏所問第一<span class='note-inline'>(十卷)</span>如是我聞一時婆伽婆遊於如來行處乃至入無礙智行處二引佛地經顯淨土相<span class='note-inline'>(偏引此一經者後有論釋之)</span>彼經云如是我聞一時薄伽梵住最勝光曜七寶莊嚴放大光明普照一切無邊世界無量方所妙飾間列周圓無際渺然難測超過三界所行之處勝出世間善根所起最極自在淨識為相如來所覩諸大菩薩眾所雲集大鈔中更列四本在淨土說經兼圓覺都十五本今但列十者取其大數又有經在淨居天說或有欲色二界中說故知說處各隨見聞不應局執。</p>
<p>疏彼論下二約佛地論徵釋正破疑情大疏先標云然淨土說經<span class='note-inline'>(如上所列)</span>儀式稍異<span class='note-inline'>(不標人間山城國邑等故廣歎佛法報德故)</span>學識淺者<span class='note-inline'>(只如承上釋云說主處者異邪教者故不同外道經書不標處所等故前<span class='corr'>已</span>標說也)</span>或謗或疑<span class='note-inline'>(麤心者謗細意者疑)</span>故佛地論中具有通釋但曉此論自反三隅<span class='note-inline'>(目十經支)</span>故載其文<span class='note-inline'>(大疏次第錄此一段論文今疏取意略引)</span>以遮<span class='note-inline'>(未有的疑謗者但是預遮)</span>愚<span class='note-inline'>(謗者)</span>惑<span class='note-inline'>(疑者意云但遮愚者惑者不遮智者信者也)</span>聖言定量不假餘辭<span class='note-inline'>(自有大菩薩論釋不假疏家自釋也)</span>文二初且直明正義三初立宗因論中於此文前假為問曰受用變化二佛土中今此淨土何土所攝說此經佛<span class='note-inline'>(說佛地經之佛)</span>為是何身<span class='note-inline'>(論次此自答有其三段一不正義二正義三如實和會今文但取後二也初不正義云)</span>有義此土變化土攝說此經佛是變化身<span class='note-inline'>(恐外難云既爾何故經云住最勝超過三界之處豈是穢土如此邪為遮此難故論次云)</span>佛為地前等令其欣樂修因故蹔化作淨土妙身神力加眾令蹔得見<span class='note-inline'>(意云佛攝神力則皆不見)</span>有義<span class='note-inline'>(此下正當今疏也但文闕少故鈔備之可對疏詳之)</span>此土受用土攝<span class='note-inline'>(佛受用也即是報身)</span>說此經佛是受用身<span class='note-inline'>(立義宗也次說所因云)</span>此淨土量無邊際故<span class='note-inline'>(如本經說也此正是今疏所引也次難破初義云)</span>若蹔加眾令見應如餘經分明顯說<span class='note-inline'>(如法華三變淨土淨名足指按地經文皆云佛神力等故云分明顯說)</span>經不說故<span class='note-inline'>(經不云佛力云何言蹔化作)</span>是受用身土<span class='note-inline'>(結成也此下假為前難在今疏中也難云)</span>。</p>
<p>△疏若爾下二假為前難<span class='note-inline'>(亦全論文緣在疏中故鈔不引意云地前乃至二乘凡夫悉不見淨土報身何得人間有此經本邪)</span>。</p>
<p>△疏論自下三釋成正義<span class='note-inline'>(初二句疏助意標引本文云傳法菩薩為示現一切智者及所居處超過世界如是示現文有五句初句標結集人次句報佛也次句淨土次句超化身穢土後句正結說法言示現者謂顯示也皆由文隱故疏取意標引令五句成兩句又易會矣論次此下更有文云)</span>為生廣大勝解有情<span class='note-inline'>(頓機眾生)</span>及諸菩薩<span class='note-inline'>(漸機成熟者即三賢之末)</span>勝歡喜故<span class='note-inline'>(稱根宜也)</span>結集流布故受用身居受用土為初地上菩薩說<span class='note-inline'>(此上皆疏中略論中具也)</span>令傳法者結集流通<span class='note-inline'>(在疏中也此後二句文易故疏依本結集者是菩薩也義如前釋)</span>。</p>
<p>疏又云下二會通權實<span class='note-inline'>(前宗雖正且義理未盡故此了之矣)</span>論中先假設外難云若爾何故不但說彼所說法邪<span class='note-inline'>(何不且以化身標山城等處然後但就經內讚說真身淨土勝妙等法如無量壽觀經等邪下又反出不標說處之過云)</span>若不說處及能說者<span class='note-inline'>(若不說有形相名字化身如釋迦在祗園等也)</span>不知此法何處<span class='note-inline'>(在何處說)</span>誰說<span class='note-inline'>(是何人說)</span>一切生疑<span class='note-inline'>(由無主處闕六成就故也)</span>故須具說<span class='note-inline'>(結也後窮盡道理和會釋云)</span>如實義者釋迦牟尼佛<span class='note-inline'>(不妨還是釋迦也<span class='corr'>已</span>上疏略却<span class='corr'>已</span>下疏中具有)</span>說此經時地前大眾<span class='note-inline'>(云云乃至)</span>淨土為其說法<span class='note-inline'>(故有雙標淨穢者如等目菩薩所問三昧經云聞如是一時世尊遊於摩竭境界法靜道塲釋曰是不壞境界隨識所見故但云遊不云住也次云初始得佛光煒明耀宣真諦藏演如來慧暢三世要布無罣礙道寶之定佛時以此普智無極確然正受其定恬怕忽無形像亦無中外靜無見聞所居正受乃大曠蕩汪洋無極難遇難聞億世之過時此佛定無量無不炳徹釋曰上皆隨所見淨土相也正同佛地論說地前見穢地上見淨也此下疏文亦不全足但依次第錄論〔今〕相對連合疏文也)</span>雖俱歡喜信受奉行<span class='note-inline'>(各信所見身土所聞之法)</span>解有淺深所行各異<span class='note-inline'>(各隨所見所解而修其行)</span>而傳法者為令眾生聞勝希願勤修彼因當生淨土證佛功德故就勝者所見結集言婆伽梵住最勝等<span class='note-inline'>(出結集菩薩隱化身穢土位號名相但彰真身淨土境界之意也餘諸經教例亦如然由隨機益故但各就本經意趣隱真身淨土顯化身穢土等也故前云對機有隱顯)</span>大疏次此下印定論文所釋及轉問答妨難并總結等<span class='note-inline'>(初印論云)</span>論釋分明不假別議驗前經等類例昭然然前所列之經<span class='note-inline'>(十經兼圓覺)</span>皆詮殊勝之事境深細之理趣至於領受結集瓶注不遺者非登地菩薩則不堪任故淨土宣揚唯大士親受展轉流布則羣類普霑<span class='note-inline'>(此下轉問答通妨難)</span>問華嚴大經宗趣圓博佛土是華藏世界佛身是毗盧遮那尚標穢境之中人天七處<span class='note-inline'>(「初會摩竭國二」及七八「普光殿」三忉利天四夜摩五兜率六他化九祇園並不離欲界故)</span>佛地經等何不然邪答大聖設教權實多門總一切經不出三意謂諸餘經等欲令隨識者趣入故唯舉化身穢土佛地經等欲令隨智者領受故偏舉真身淨土華嚴則識智融通淨穢交徹法界圓攝稱性而談<span class='note-inline'>(不逐機宜屈曲)</span>故即釋迦全是毗盧不壞娑婆而見華藏是以標舉給孤<span class='note-inline'>(九會)</span>摩竭<span class='note-inline'>(初會)</span>同於濁世<span class='note-inline'>(四處在欲天皆是五濁境矣)</span>閻浮<span class='note-inline'>(三處在天竺也)</span>釋相則金地<span class='note-inline'>(經說摩竭云其地堅固金剛所成也)</span>蓮臺<span class='note-inline'>(經云見佛坐蓮華藏師子之座十佛剎微塵數菩薩圍遶一一塵中亦復如是也)</span>一一普周法界<span class='note-inline'>(佛身一一肢節一一毛端佛土一一微塵皆徧法界)</span>三類各有宗趣何執一而難乎<span class='note-inline'>(次下總結云)</span>然佛化儀隱顯殊迹一身異應一音異聞故教海無邊權實叵測且天竺小乘宗人尚有總不信大乘經典況時澆<span class='note-inline'>(佛滅度後百年毱多持律不如佛在六羣乳味不如佛在水味況今向二千年邪)</span>處異<span class='note-inline'>(震旦國與天竺隔遠)</span>詎免疑流今以聖言分明顯示庶袪其惑直入真乘上來總是通疑難竟。</p>
<p>疏文中下二正釋文二初開章<span class='note-inline'>(如疏所科)</span>二正釋經智用中疏二一藏即下釋入於等文三一且釋藏法界藏者寶性論<span class='note-inline'>(此下但無名者即鈔也)</span>佛性論勝鬘經皆有諸藏或四種或五種其文小異其義不殊今就五種言之一如來藏在纏含果法故二自性清淨藏在纏不染故三法身藏果位為功德所依故四出世間上上藏出纏超過二乘菩薩故初二就凡位說次二就聖位說次五法界藏謂通因果外持一切染淨有為故名法界內含一切恒沙性德故名為藏此義寬通今此大光明藏既聖凡同體故當此也故華嚴經歎<span class='corr'>普</span>賢等海會菩薩亦云入法界藏智無差別彼疏判之亦同此也至下如來藏章更當廣釋疏起信心真如者彼論雖於一心說二門然心真如是總相門非別相門然亦該收別盡故論云心真如者即是一法界<span class='note-inline'>(即無二真心為一法界此非筭數之一謂如理虗融平等不二故稱為一依生聖法故云法界此下經云不二隨順亦是一義)</span>大總相法門體所謂心性不生不滅釋曰既是總相法門即塵沙無漏因果德用之本上引二論皆是出大光明藏之體疏諸佛眾生本源者後段經文即說疏法性土者即唯識說四土之一也餘三者謂自他受用及變化土次下淨土章當廣分別疏常寂光土者即天台約智論所說四土之一也餘者凡聖同居土方便有餘土實報無礙土也<span class='corr'>已</span>如懸談第三門中廣釋要具說者即再撿之。</p>
<p>△疏息諸下二釋入字。</p>
<p>△疏然諸下三釋通光言常光者此復有二一如諸教說項佩圓光長一尋二即光明徧照法界疏放光者此即羣機有見不見對機而說有放不放如法華經從眉間白毫相中放光照東方萬八千世界靡不周徧然通與光數皆無量華嚴經不思議品云一切諸佛有無邊際無礙解脫示現無量大神通力又如來現相品云世尊知諸菩薩心之所念即於面門眾齒之間放佛剎微塵數光<span class='note-inline'>(列十名云云)</span>一一復有佛剎微塵數光明以為眷屬如是等文徧於一部若取類收束通即或六<span class='note-inline'>(通大小乘)</span>或十<span class='note-inline'>(唯華嚴一乘)</span>光則身光智光。</p>
<p>▲疏唐梵下二釋定相此云正思等者海東元曉法師造論釋金剛三昧經初釋題目中云三昧此云正思謂在定時於所緣境審正思察故名正思如瑜伽言三摩地者謂於所緣審正觀察心一境性故問定應是靜靜住一境云何乃言審正思察思察之用應是尋伺云何說定為思察邪答若守一境即為定者惛沉住境應即是定若正思察名尋伺者邪慧推求應非尋伺當知思察有其二種若通邪正意言分別名思察者即是尋伺直是分別若唯審正明了緣境名正思察是名定用而非尋伺定通分別及無分別故以審正揀彼尋伺又住一境亦有二種若住一境惛迷暗昧不能審察即是惛沉若住一境不沉不浮審正思察是名為定故以思察別彼惛沉是故當知不以住移揀別定散差別之相何以故捷疾之辯雖速移轉而有定故遲鈍之念雖久住境而是散故金剛三昧名為正思察者無正不正亡思非思但為別於分別邪念又不同於虗空無思所以強號無正思耳三昧之名略釋如是。</p>
<p>經同體中疏二初二明下疏總釋言無漏無明等者無漏則一切稱性清淨也謂出世三乘因果等若人若法此屬聖也無明則一切顛倒染法謂三界六道惑業苦等屬凡也論既云皆同真如性相即知凡聖同體故引論釋也然迷悟染淨等法本末分析有同有異今即同也至下文中廣令遠離虗幻境界及滅影像堅持禁戒住定修慧隨順覺心修習三觀乃至三期道場禮懺等即約異也故論具云復次覺與不覺有二種相云何為二一者同相二者異相同相者<span class='note-inline'>(牒名也染淨二法同以真如為性真如以此二法為相)</span>譬如種種瓦器<span class='note-inline'>(喻染淨法)</span>皆同微塵性相<span class='note-inline'>(器以塵為性塵以器為相)</span>如是無漏<span class='note-inline'>(始本二覺)</span>無明<span class='note-inline'>(本末二不覺也)</span>種種業幻<span class='note-inline'>(此二皆有業用顯現而非實有故云幻此等合種種器也)</span>皆同真如性相<span class='note-inline'>(以動真如門作此生滅門中染淨二法更無別體故云性也真如亦以此二法為相淨相可知其染相者下文云但以無明而熏習故即有染相)</span>是故修多羅中依於此義說一切眾生本來常住入於涅槃<span class='note-inline'>(依此同相門如上本末二不覺本來即真如故說一切眾生自性涅槃不更滅度故淨名經云一切眾生即涅槃相不復更滅)</span>菩提之法<span class='note-inline'>(依此同相門如上始本二覺即真如故諸佛菩提非修等也又前約不覺即如故眾生舊來入涅槃今約覺智即真故諸佛菩提無新得也)</span>非可修相<span class='note-inline'>(望前涅槃非是了因所顯)</span>非可作相<span class='note-inline'>(望前菩提非是生因所作)</span>畢竟無得<span class='note-inline'>(此之二果性淨本有疑云若眾生<span class='corr'>已</span>入涅槃更無新滅者即<span class='corr'>已</span>同諸佛何故不能現報化等色身故下釋云)</span>亦無色相可見<span class='note-inline'>(法性自體本無色相可見如何使現色等邪又疑云若以法性非是色相可見法故不現色者諸佛何故現報化等種種色邪故下釋云)</span>而有見色相者唯是隨染業幻所作非是智色不空之性<span class='note-inline'>(彼見諸佛種種色等者並是隨眾生染幻心中變異顯現屬後異相門非此同相門中本覺智內有此色等不空之性也又亦可本覺不空恒沙德中亦無此色故也問何以得知彼法體中無色相邪下答云)</span>以智相無可見故<span class='note-inline'>(以本覺智非是可見之法故也)</span>異相者<span class='note-inline'>(牒名)</span>如種種瓦器各不同<span class='note-inline'>(喻也下合云)</span>如是無漏無明<span class='note-inline'>(總指)</span>隨染幻差別<span class='note-inline'>(別明無漏法也)</span>性染幻差別故<span class='note-inline'>(是無明法也以彼無明迷平等性是故其性自是差別故下文云但是無明自性差別故也諸無漏法順平等性直論其性則無差別但隨染法差別相故說無漏法有差別耳如下文中對業識等差別染法故說本覺恒沙性德又由對治彼染法差別故成始覺萬德差別也如是染淨皆是真如隨緣顯現似有而無體故通名幻也)</span>疏華嚴亦云心佛等者此是夜摩偈讚品覺林菩薩所說之偈此但標下半也其上半云如心佛亦爾如佛眾生然便接此所引明具<span class='note-inline'>(具真妄識)</span>分<span class='note-inline'>(唯生滅識)</span>唯識也此是晉譯之文若取唐譯即下半云應知佛與心體性皆無盡<span class='note-inline'>(上半同也)</span>今略示之謂次前偈云心<span class='note-inline'>(總相心也)</span>如工畫師<span class='note-inline'>(總相喻也下別明染性云)</span>能畫諸世間五蘊悉從生無法而不造便次此偈彼疏釋云以心例佛也謂如世五蘊從心而造諸佛五蘊亦然如佛五蘊餘一切眾生亦然皆從心造然心是總相悟之名佛成淨緣起迷作眾生成染緣起緣起雖有染淨心體不殊佛果契心同真無盡妄法有極故不言之若依舊譯云心佛與眾生是三無差別<span class='note-inline'>(此疏引晉譯經者要證佛與眾生皆同一心無別也)</span>此則三皆無盡無盡即是無別之相應云心佛與眾生體性皆無盡以妄體本真故亦無盡是以如來不斷性惡亦猶闡提不斷性善又上三各有二義總心二者一染二淨佛二義者一應機隨染二平等違染眾生二者一隨流背佛二機熟感佛各以初義成順流無差各以後義為反流無差則無差之言含盡無盡又二中二義各全體相收此三無差別成一緣起上約橫論若約一人心即總相佛即本覺眾生即不覺不覺乃本覺隨緣而成此二為生滅門二體性無盡即真如門隨緣不失自性故次後一偈云若人知心行普造諸世間是人則見佛了佛真實性<span class='note-inline'>(謂妄取諸法則不知心行若知心行普造世間則無虛妄便了真實也)</span>故月上經云我亦當知十方佛皆共同體覺一法真如體性無有二無量眾生同實際。</p>
<p>二經別釋文二初明聖同中疏言本覺名如等者依藏和尚論疏約理智釋也若廣釋者復有五義一就理顯謂法性名如出障名來二唯就行瑜伽云言無虗妄故名如來涅槃第三十亦同此說<span class='note-inline'>(即樹提長者父之知識讚佛云如來世尊於一切法知見無礙故名為佛發言無二故名如來斷煩惱故名阿羅訶世尊所說終無有二)</span>三理智合說轉法輪論云第一義諦名如正覺名來正覺第一義諦故名如來此與成實大同<span class='note-inline'>(彼論云乘如實道來成正覺以如實道亦通萬行故言大同即非全同也)</span>四離相說般若云如來者無所從來亦無所去故名如來五融攝說謂一如無二如若理<span class='note-inline'>(第一解)</span>若智<span class='note-inline'>(當第二義)</span>若開若合<span class='note-inline'>(合即第三義開即四義各說)</span>無不皆如故名為如如外無法來亦即如如是來者是真如來。</p>
<p>▲二明凡同中疏本覺心地者本覺之心地也如疏序中科云覺之心體心之覺相覺相即本覺也心體即心地也心有生成住持之義故喻地也故禪宗云心地法門然地合法有三一無明住地二佛菩薩住地三平等心地心地是總餘二是染淨之別若會相歸性則三皆平等故前引華嚴云是三無差別疏妄不能染者即勝鬘經說自性清淨心不染而染染而不染等文也疏論云一切等者即前總釋中鈔<span class='corr'>已</span>具引彼論中同相之文以釋此凡聖同義訖若不記得即再檢之疏凡不知同者即但住夢染之境云何住持光明藏中然聖智見他皆同此體故指此體是諸等也如夢者覺者在一堂中半睡半覺睡者夢在諸處覺者見但堂中不妨見堂亦是睡者之堂也法合可知。</p>
<p>經稱體中疏二一凡聖下且銷文言凡聖身心者以第二段中與凡聖同體故此總收二類身心皆寂滅也以圓覺為本際者流出真如菩提涅槃等故種種幻化皆從其中生故隨體圓滿者下云覺性徧滿圓無際故當知六根徧滿法界故慤云首楞歎虗空之小圓覺嗟法性之寬比之常談海形牛跡疏西域語倒者鐘打飯噄酒飲經讀之類也皆先舉所依法體後始明義用故此先舉所隨順不二然後舉能順之心故譯經者先翻出梵語後迴文令順此方如云打鐘喫飯等故應云隨順不二也言不盡者下文頻有此例華嚴等經亦頻有之若總不迴文即一部經一一倒也下同此者皆倣此說疏生死涅槃等者準淨名經不二法門品皆約二法說不二也。</p>
<p>▲疏又依下二別釋義如文可知若更廣之謂於一切法體則有無不二於義則常無常不二於行則苦樂不二於教則世出世不二於諦則真俗不二於道則邪正不二於位則權實不二然大疏次此別釋平等云然凡聖平等復有多義謂眾生及佛悉皆平等且依佛說佛佛平等法身智身無增減故若依眾生生生平等煩惱業苦有支皆等若生佛相望者凡夫現在等佛過去進修得果等佛現在成佛究竟等佛常住此約三世互望若約煩惱佛則本有今無眾生則本無今有菩提則眾生本有今無諸佛則本無今有約迷悟異則說今本涅槃之性非三世攝故知三世有法無有是處若以性淨而說則佛與眾生現今平等不妨迷悟之殊是故三乘亦有差別亦無差別眾生寂滅即是法理身身隨緣即是眾生故寂滅非無之眾生恒不異真而成立隨緣非有之法身恒不異事而顯現是故染淨三世一切諸法無不平等況稱性互收如是解者名為善住平等心地。</p>
<p>經現土中疏三一佛無下釋文言淨土者離染皎潔曰淨凡聖可居曰土瓔珞經云土名賢聖所居之處故一切眾生一切賢聖各有自居果報之土若凡夫住五陰中為正報土山林大地為依報土初地聖人亦有二土一實智二變化餘文可知。</p>
<p>▲疏然土下二釋義大疏於此開為四門一釋義相<span class='note-inline'>(略如今疏二三土等)</span>二出體性<span class='note-inline'>(小乘八微權教唯心實教融攝也)</span>三嚴之方便<span class='note-inline'>(皆由佛應〔結〕之故若就行則唯淨淨有二世出世故出世復二謂二乘菩薩菩薩又二真極未極故)</span>四身土一異<span class='note-inline'>(文二一權二實實中又二法身十種二亦隨身顯五重)</span>大疏有四紙大鈔八紙今且略用初門若要備知須更聽大疏今文有二初列多種言不出其三者依三身故報有自他故為四身四身還依四土言法性土者佛地論云唯以清淨法界而為法身亦以法性而為其土性雖一味隨身土相而分二別唯識亦云謂自性身依法性土雖此身土體無差別而屬佛<span class='note-inline'>(身也)</span>法<span class='note-inline'>(土也)</span>性相異故<span class='note-inline'>(「慈恩釋云」法性屬佛為法性身法性屬法為法性土「性隨相異」故云爾也「此公意云屬佛是相屬法是性」清涼大師據實教宗釋云佛有覺義名為佛土無覺義但持自性故名為法亦如智論云在有情中名佛性在非情中名法性也言性相異者身土約相則有二別約所依性則無差別今以無差別之性隨差別之相故云性隨相異也前引佛地論正同此也論次云)</span>此佛身土俱非色攝雖不可說形量大小然隨事相其量無邊<span class='note-inline'>(「三身三土事既無邊相之與性豈有邊邪」)</span>譬如虗空徧一切處<span class='note-inline'>(既如虛空則徧至色非色處也)</span>亦同華嚴云普賢身相如虗空依真而住非國土也疏二受用土者此受用身土復有二一自受用身還依自受用土成唯識云謂圓鏡智相應淨識由昔所修自利無漏鈍淨佛土因緣成就從初成佛盡未來際相續變為純淨佛土周圓無際眾寶莊嚴自受用身常依而住如淨土量身量亦爾諸根相好一一無邊無限善根所引生故功德智慧既非色法雖不可說形量大小而依所證及所依身亦可說言徧一切處他受用身亦依自土謂平等智大慈悲力由昔所修利他無漏純淨佛土因緣成就隨住十地菩薩所宜<span class='note-inline'>(十地經說十地各有分量大小廣如彼說初地唯見百葉華相見三千大千世界也)</span>變為淨土或小或大或劣或勝前後改轉他受用身依之而住能依身量亦無定限若變化身依變化土謂成事智大慈悲力由昔所修利他無漏淨穢佛土因緣成就<span class='note-inline'>(以化土中有淨有穢非他受用土故言淨穢他受用法樂增故同自受用化土雖復說法神通增故立變化名此如佛地論廣說也)</span>隨未登地有情所宜化為佛土或淨或穢或大或小前後改轉佛變化身依之而住能依身量亦無定限疏若開等者開三為四義如上疏大鈔統唯二者又束四為二也諸經論中皆有於兩種之二先攝上四為淨穢者乃有多義一前三皆淨四中有淨有穢則三類半為淨半類為穢二前三為淨以他受用分斷二障分證真如故得名淨變化土皆穢設有七珍穢眾生住故亦非淨土三後二皆穢仁王經云三賢十聖住果報唯佛一人居淨土而生公說有形皆穢無形為淨則唯法性為淨若爾自受用土豈稱穢邪此以冥同真性不可說其形量大小則同淨攝二攝前四為性相者略有二門一法性為性餘三皆相二自受用土冥同真性亦可名性餘二唯相大疏次此云融而為一有異餘宗者則淨穢性相二土三土四土無不融攝即華嚴等及此經意故云異餘宗也。</p>
<p>△疏然此下二融上多種不一不異也因上開合無定故為此融<span class='note-inline'>(上引大疏云融而為一即一也前列多種即異也今即不一不異)</span>然東安莊公本有三句無有質不成句清涼加此句以成二對謂淨穢域純不可言一理唯一味不可言異冥同性空不可言有隨緣成立不可言無然一為遣異無為遣有然其釋中一亦約理實則一義有其二種一約理一二約事一如自受用十方如來同有淨土不可言無而得稱一故疏形奪下然上略舉四句一向遮過實則即異即同即有即無若互相形奪則一異兩亡有無雙寂若圓融無礙則即一即多即無即有有是無有無是有無多是即一之多一是即多之一有無即事理無礙一多兼事事無礙由此重重故大經華藏剎海一一塵中皆見法界。</p>
<p>△疏前凡下三連合前後如文易解經同體法眾中初總標云菩薩者具云菩提薩埵此翻菩提云覺薩埵云有情此有三釋一約境釋即悲智所緣之境也謂修智求菩提運悲化眾生也二約心釋言有了悟之覺者謂初心有頓悟地前有比觀登地有現觀雖云了悟之覺非依主釋以了悟即是覺故而言之者為揀佛果故下云之情亦然餘緣慮者地前雖悟解而未證故登地出觀散心是情慮故八地<span class='corr'>已</span>上三細未除習氣流注故三約能所釋然上約所求所化皆是所對非<span class='corr'>己</span>當體故云境今約自能所釋謂大菩提是所求自<span class='corr'>己</span>心是能求疏大法等者法華云必說大法又云演大法義下文云未世眾生將發大心求善知識等修大行者二利行故證大道者真如覺性也若約位說者信即十信解即十住發即十迴向大願之心證即見道行即修道趣即八地<span class='corr'>已</span>上無功用自然流入薩婆若海。</p>
<p>經別列中疏夫聖人無名為物立稱者莊子云至人無<span class='corr'>已</span>神人無功聖人無名今約利生無名而強立名耳多依行德者多是不唯之義謂亦有因性如慈氏等亦有因所求神如世親等亦有因父母如聲聞中鶖子等然依行德立名者偏多矣問既依行德而諸菩薩行德皆具何以成別故次云隨宜別標也機宜不同所表各異故云千差等也如觀其音聲皆得解脫名觀世音悲愍眾生名為常慘手中雨華便名華手等又如經偈無厭大悲未曾捨即金剛愛菩薩見行小善便稱美即金剛善哉菩薩無住檀施等虗空即金剛寶菩薩之類是也此十二大士是十萬中標領表十二段法如次各於一門而為請問之主良以初心識昧未解諮求故菩薩慈悲騰疑為請<span class='note-inline'>(此明解而復問之意)</span>。</p>
<p>△疏今各以所詮下顯別釋之義言穿鑿者孔安國注論語云孔子在陳思歸欲去故曰吾黨<span class='note-inline'>(鄉黨)</span>之小子狂者進取於大道妄作穿鑿以成文章不知所以裁製我當歸以裁之耳疏妙首等者然文殊師利梵語訛正云曼殊室利此云妙首等也準華嚴宗此菩薩表三法門謂一名妙首表能信之心故華嚴十信會中十菩薩皆同名首謂覺首等故文殊即妙首也觀察諸法三昧經云普首阿目佉經云濡首無量門微密經云敬首皆有首字者信是萬行萬德之頭首也二名妙吉祥者佛地經云一切世間親近供養咸稱讚故名妙吉祥真諦云以恒寂靜於怨親中平等利益不為損惱名妙吉祥<span class='note-inline'>(上生經疏引也)</span>三聖觀說表能起行願之解次下即釋三名妙德表能證真理之大智諸經多云法王子者如王太子無等雙故今經文略義廣但一處說文殊<span class='corr'>已</span>含三義故故言表信解智及證智等如三聖觀說文殊表能起行願之解故今云妙吉祥吉祥是即解之行三聖觀文次下即釋。</p>
<p>△疏文中說本起下會通此經表法之義也然首楞嚴經說文殊是過去龍種上尊王佛央掘經說是現在北方常喜世界歡喜藏摩尼寶積佛慈恩上生疏引經云未來成佛名為普現大經云常為無量百千萬億那由他諸佛之母放鉢經云是釋迦師大經又云爾時一切處文殊而說偈言況能禮妙慧勸善財答光明於涅槃印無言於不二至德若此故云妙德廣釋如大疏大鈔疏是為三聖者即清涼大師所製華嚴三聖圓融觀中先明二聖三對表法後融而不二便是遮那初三對表法者一普賢即所信如來藏<span class='note-inline'>(理趣般若云一切眾生皆如來藏普賢菩薩自體徧故初會即入如來藏身三昧故也)</span>文殊即能信之心<span class='note-inline'>(佛名經說一切諸佛皆因文殊而發心故善財始見發大心故)</span>二普賢表所起萬行<span class='note-inline'>(上下經文皆云普賢行故)</span>文殊表能起之解<span class='note-inline'>(慈氏云汝先得見諸善知識聞菩薩行入解脫門皆文殊力也)</span>三普賢表所證出纏法界<span class='note-inline'>(經云身相如虗空故善財入其身故善財見之即得智彼羅蜜者依體起用故也)</span>文殊表能證大智<span class='note-inline'>(本所事佛名不動智故常為諸佛母故再見文殊方見普賢者顯其有智方證理故故古德名後文殊為智照無二相也)</span>然此二聖各相融攝謂依體起行行能顯理故三普賢而是一體信若無解信是無明解若無信解是邪見信解真正方了本源成其極智極智返照不異初心故三文殊亦是一體又二聖亦互相融二而不二沒同果海即是毗盧遮那是為三聖故此二菩薩常為一對故前說究真妄以成正解當於文殊今此徵幻法而明正行當於普賢良由此經亦是稱性真身說圓滿覺性故人法儀式懸符華嚴疏慈是其姓者過去遇大慈如來願得此號由此得慈心三昧又由母懷時便有慈心故以慈為氏族疏過患未盡者明須說四相也義意未圓者明須說四病也收機未普者明須說道場加行也此十二中餘不釋者但尋前後經文疏鈔自見各以法門為名各各昭著經總歎者夫大士必崇德廣業虗心外身崇德故進齊佛果廣業故行彌法界虗心故智周萬行而不為外身故功流來際而非<span class='corr'>己</span>今此但歎主伴入定同佛會之德者發揚正宗融攝一切為圓滿覺之由致也諸經歎德皆亦各隨所宜疏自他融攝者華嚴宗也若約諸教即如法華或領大眾或十或五乃至三二一或單<span class='corr'>己</span>者為母等者具云智度菩薩母方便以為父善心誠實男慈悲心為女法喜以為妻等疏得住佛境者不同前之諸佛但云住持不云入定疏法性會者一一皆是法界緣起之眾也釋序分中疏文竟。</p>

<p class='juan'>圓覺經略疏之鈔卷第五</p></div>
</div><!-- end of div[@id='body'] -->
</body></html>