<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>偃溪廣聞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />偃溪和尚語錄卷下</p>
<div class='div-other'><a id='mulu13' />
<p class='h1'>住徑山興　聖萬壽禪寺語錄</p><p class="byline">侍者　道隆　編</p><p>三門。乘流而行。過徑即止。猶是時人升降處。只今脚後脚前。通汝活路。</p>
<p>佛殿。提起坐具云。捻聚放開。放開捻聚。黃面瞿曇。無回避處。</p>
<p>龍王殿。燒香。一縷烟蓋天蓋地。一滴水為雨為霖。誰見龍王宮殿深。</p>
<p>踞方丈。拍禪牀云。者裡是吾父翁券內事。縱橫殺活。妙在不傳。趙州親見老南泉。</p>
<p>拈勑黃。挂域中日月。立方外乾坤。從至尊至貴中得來。向無欲無依中流出。雲行雨施。三草二木。</p>
<p>陞座拈香云。此一瓣香。恭為今上皇帝。祝延　聖壽。萬歲萬歲萬萬歲。恭願　南山比壽。增聖壽以無疆。北海為年。資卜年而更遠。</p>
<p>趺座。<span class='note-inline'>(問答不錄)</span>乃云。是法非思量分別之所能解。山上有鯉魚。水底有蓬塵。拈拄杖。靠右邊云。國一祖師。過者邊著。龍門上客。未舉先知。門外遊人。徒勞斫額<span class='note-inline'>(謝詞不錄)</span>。</p>
<p>復舉。世尊陞座。文殊白槌云。諦觀法王法。法王法如是。世尊便下座。</p>
<p>師云。法王法令。頭正尾正。只如世尊便下座時。如何。路入桃源深更深。</p>
<p>當晚小參。孤峯頂上。百草頭邊。無古無今。無彼無此。三十年<span class='corr'>已</span>前。嶺雲澹泞。三十年<span class='corr'>已</span>後。㵎水逆流。聞者見者。少喜多嗔。南來北來。撞墻撞壁。且誵訛在甚麼處。此去三十年後。切忌舉著　復舉。趙州因僧問。二龍爭珠。誰是得者。州云。老僧只管看。</p>
<p>雪竇云。看即不無。爭即不得。且道扶者僧。扶趙州。</p>
<p>師云。趙州看也看得。雪竇扶也扶得。只是不知此珠來處。</p>
<p>上堂。恁麼也不得。不恁麼也不得。恁麼不恁麼。總不得。衲僧門下。者些子。如南方人。送蠱毒相似。裹以金帛。置之道傍。過者莫敢正眼覰著。覰著即禍事禍事。</p>
<p>上堂。一有多種。二無兩般。花根本艶。虎體元斑。因甚缺齒老胡。九年覰不破。</p>
<p>上堂。言無展事。語不投機。承言者喪。滯句者迷。者裡如萬仞龍門相似。風濤洶湧。風雷變化。只在須臾。若是鱗龍頭角。翻身一擲。騰過太虗。稍若躊躇。燒尾曝腮有分。</p>
<p>中殿降錢。供水陸陞座。僧問。日暖風和三月天。五峯峯頂藹祥烟。椒庭一道恩光普　聖筭延鴻億萬年。請師祝贊。師云。妙高山色青更青。僧云。向上還有事也無。師云。佛手遮不得。僧云。記得佛慈禪師云。內祕菩薩行。外現聖人身。內行外身。是一是二。師云。天下人共知。僧云。萬象森羅影現中。又作麼生。師云。華嶽連天秀。黃河徹底清。僧云。只如中殿。興隆佛法。作大福田。錦上鋪花。一句如何。師云。照天照地。僧云。劫石有消日。皇恩無盡時。禮拜歸眾。</p>
<p>師乃云。摩訶衍法。離四句。絕百非。唱愈高。和愈寡。聞箏起舞。熟處難忘。絕聽雨花。望空啟告。衲僧門下。眼觀東南。意在西北。纔恁麼。便不恁麼。何故。此曲祇應天上有。人間能得幾回聞。</p>
<p>復說偈云。天生有大福德人。與佛同時同現瑞。是知心與佛心同。母儀天下同化育。如春及物春無迹。如月印水月無痕。天人中來道機熟。應身摩耶顯慈力。與天同壽福元元。萬年密贊無為治。山林演此無為法。是亦名為報恩者。</p>
<p>浴佛上堂。一花開天下春。古佛為甚麼不著便。雪竇恁麼。大似蕭何制律。徑山今日無端。鐘聲鼓聲竝奏。法堂前大殿裏。累及諸人不著便。雖然。禍不入慎家之門。</p>
<p>結制小參。大用現前。不存軌則。拈一放一。得失兩忘。前三後三。聖凡俱泯。若是凡情未盡。聖量未忘。未免病翮棲蘆。困鱗止濼。古德道。十五日<span class='corr'>已</span>前。不得離我者裡。若離者裡。有鉤鉤你。十五日<span class='corr'>已</span>後。不得住我者裡。若住者裡。有錐錐你。便令鉤錐永息。猶為敗落清時。鐵網徒自縵空。長城豈當至化。只如不落數量。脫灑一句如何。當門不用栽荊棘。後代兒孫惹著衣。</p>
<p>復舉。睦州上堂。問僧正云。監寺聻。正云不在。州云都監闍梨聻。正云不在。州云上座聻。正云不在。州云三段不同。今當第一。向下文長。付在來日。</p>
<p>師云。無麫䬪飥。人知難作。出在睦州手頭。自然不同。</p>
<p>上堂。結夏<span class='corr'>已</span>過半月。是知無無不是。寒山子作麼生。山前麥熟也未。</p>
<p>上堂。舉睦州因僧問。一言道盡時如何。州云。老僧在你鉢囊裡。僧問雲門。一言道盡時如何。門云。裂破。</p>
<p>師云。忽有人問徑山。一言道盡時如何。只向佗道。退後退後。</p>
<p>上堂。德山入門便棒。臨濟入門便喝。往往作棒喝會者。如稻麻竹葦。雖然。被堅執銳者。望堯舜之治。遠矣。</p>
<p>解夏上堂。九夏賞勞。叢林事例。擊拂子云。徑山退身三步。許與諸人論量。若謂有一法與人。山僧眉鬚墮落。若謂無一法與人。諸人犯突吉羅罪。恁麼則平出也。且緩緩。</p>
<p>佛心禪師忌辰拈香云。老和尚。千鈞上弦。遼天索價。一言道盡。貼地相酬。而今驀路相逢。諱不可得。避亦無由。著拜燒香。將錯就錯。何故。覆水難収。</p>
<p>謝新舊兩班。兼東山和尚上堂。從上大用全提。大機頓發。徑山放過一著。只貴言詮不及處。文彩未彰時。無先無後。不東不西。與麼說法。還契得東山下左邊底也無。客是主人相師。</p>
<p>開鑪上堂。說法不應機。總是非時語。百丈大溈。說無道有。是非時語。趙州道。我喚作火。汝不得喚作火。是非時語。忽有人問徑山。如何是應機底語。片帆<span class='corr'>已</span>過洞庭湖。</p>
<p>水鄉出隊歸上堂。拈拄杖云。拈起則大地全収。放下則千差一舉。賤若黃金。貴如泥土。恁麼會得。撥轉華亭船。載得朱涇月。倘或遲疑。太湖跨三州。</p>
<p>師景定二年。十一月初六日。恭奉聖旨。特賜佛智禪師。師領眾迎接。望闕謝　恩畢。鳴鼓陞座。拈香祝聖罷。據座說偈云。和氣祥光靄九垓。新陽端自日邊回。龍峯高處君恩重。先放花從鐵樹開。</p>
<p>上堂。從上若佛若祖。同共一箇舌頭。若也識得。只解小脫空。林鴆砧。井裡種林檎。是小脫空。山上有鯉魚。水底有蓬塵。是小脫空。如何是大脫空。佗時後日。待儞換却舌頭來。却向儞道。</p>
<p>臘八上堂。大小黃面瞿曇老。了了了時何曾了。因憶明星出現時。夜來霜重知多少。</p>
<p>上堂。舉雪峯因僧禮拜。峯打五棒。僧云。某甲有甚麼過。峯又打五棒。明覺云。雪竇不曾與人葛藤。前五棒日照天臨。後五棒雲騰致雨。儞若辨得。也好與五棒。師云。雪峯據令而行。者僧分踈不下。雪竇不曾與人葛藤。徑山道。得也得也。</p>
<p>除夜小參。一年將盡夜。古往今來。知是幾回。萬里未歸人。倚墻靠壁。有甚麼限。徑山門下。坐立儼然。大家在者裡。第一不問新年頭。第二不問舊年尾。又不似北禪老子。傷鋒犯手。簁鹽費醋。一杯酒上樓。一尺絹擣練。虗張意氣。徒逞奢華。只據見定。以雲門一曲。向今夜吹唱。寒山拍拾得笑。不是黃鐘宮。亦非大石調。何也。大盡三十日。小盡二十九　復舉。德山示眾云。問即有過。不問猶乖。有僧纔出。山便打。僧云。某甲話也未問。因甚打某甲。山云。待汝開口。堪作甚麼。</p>
<p>師云。德山但知草偃風行。不覺通身泥水。者僧只見谿回路轉。不知身在桃源。徑山與麼批判。一任諸方檢責。</p>
<p>上堂。趙州喫茶去。金牛喫飯來。龍門多上客。有人續得末後句。許儞入阿字法門。</p>
<p>佛涅槃上堂。真生無可生。真滅無可滅。與麼說法。到佗黃面老子面前。也大遠在。豈不見道。若有一法。過於涅槃。吾說亦如夢幻。</p>
<p>結夏上堂。落賴家風。今日重舉。草本多同。西天此土。</p>
<p>謝首座秉拂上堂。說摩訶衍法。離四句百非。拶從上險崖。透千重百匝。雷厲風飛。龍馳虎驟。</p>
<p>青苗看經上堂。繞禪牀一匝。揮香案一下。轉藏<span class='corr'>已</span>竟。講經<span class='corr'>已</span>竟。若具看經眼目。方知落處。其或未然。依經解義。三世佛冤。離經一字。還同魔說。</p>
<p>淨慈斷橋和尚。遺書至上堂。分圓照燈。下炎天雪。活弄南山鼈鼻蛇。驗盡英靈。提得藕絲牽玉象。不存途轍。只麼橫身異類行。踏斷石橋成兩截。</p>
<p>解夏小參。即心即佛。獼猴探水月。非心非佛。硠蕩拾花針。不是心。不是佛。當下便捻。萬里崖州。何況謹守蠟人。尚佗薄禮。遵稟聖制。敗落清時。如何道得不傷物義句。良久云。有佛處不得住。無佛處急走過。</p>
<p>復舉。雲門因僧問。樹凋葉落時如何。門云。體露金風。師云。看錮鏴著生鐵。因甚雲門心肝五臟。被者僧一摟摟盡。</p>
<p>上堂。人間八月二十五。洞山此日離查渡。棒頭敲出玉麒麟。江西湖南便與麼。徑山閙裡颺碌甎。誰道今人不如古。</p>
<p>九月旦上堂。舉妙喜云。古者道。了得一。萬事畢。今朝是九月一。作麼生了。遂拈拄杖云。若不喚住拄杖子。便了取好。既不喚作拄杖子。且作麼生了。擲下拄杖。差之毫釐。失之千里。師云。大眾。還知麼。拈拄杖卓云。有買有賣。</p>
<p>開鑪上堂。舉佛眼請益五祖。祖云。我與儞說箇諭子。如人牽牛。從牕櫺中過。頭角四蹄。都過了。只有尾巴過不得。</p>
<p>師云。佛眼大似將一擔矇瞳。換一擔顢頇。就成一偈。谿上烟波遠。壺中日月長。誰知冷灰裏。九轉透缾香。</p>
<p>上堂。內裏打出氣力彊。外邊打入氣力弱。擊拂子云。者裡是甚麼所在。說彊說弱。說內說外。或問。一錘打就時如何。途路之樂。不假一錘時如何。萬里崖州。畢竟如何。放下拂子云。放下便穩。</p>
<p>上堂。舉世尊臨涅槃云。若謂吾滅度。即非吾弟子。若謂吾不滅度。亦非吾弟子。師云。釋迦老。行計匇匇。將當時百千萬億眾。作死馬醫。却至今無出身路。且道。瞿曇還有出身路也無。下座。</p>
<p>結夏上堂。以蠟人為驗。病翼棲蘆。以鐵彈子為驗。困鱗止濼。徑山不然。擊拂子云。一箭雙鵰落。</p>
</div>
<div class='div-other'><a id='mulu14' />
<p class='h1'>普說</p><p class="byline">門人　惟實　妙高　編</p>
<div class='div-other'><a id='mulu15' /><p>五湖衲子。一錫禪人。置身大叢林。為了一大事。當斷自胸中。不可婆婆姆姆。只向禪牀角頭。老骨檛口頭取辦。咬人語句。以當參學。達磨西來。不立文字。直指人心。見性成佛。早是埋沒爾後人。孩撫爾後人。大丈夫漢。有天然氣槩。十二時中。行住坐臥。痛自著鞭。忽若<span class='corr'>己</span>眼豁開。便知達磨西來。為汝證明而<span class='corr'>已</span>。行要儞自行。到要儞自到。透頂透底。如鏡照鏡。無絲毫透漏。一一從胸襟中流出。方能蓋天蓋地。豈不見。雪峯示眾云。南山有條鼈鼻蛇。汝等諸人。切須好看。當恁麼時。盡大地人。命若懸絲。後來真淨道。雪峯無大人相。灼然。是精識精。然則蛇無頭不行。又是一手擡一手搦。長慶如新婦怕阿家相似。便道。堂中大有人。喪身失命。真淨恁麼道。減人威光太煞。雲門攛出拄杖。作怕勢。盡謂自起自倒。大用現前。殊不知。龍頭蛇尾。真淨著語云。為蛇畫足。是則是。只知撿點別人。不知兼身在內。當時玄沙突得一句。用南山作麼。真淨道。見處親切。以此論之。非特未得勦絕。要且和佗玄沙。出窠窟不得。雪竇具大眼目。得大辯才。反覆頌出。如恒山蛇。救首救尾。直是活鱍鱍地。象骨巖高人不到。是甚麼人境界。到者須是弄蛇手。有麼有麼。稜師備師不奈何。爭怪得山僧。喪身失命知多少。一棚俊鶻。韶陽知。切忌落草。重撥草。果然。南北東西無處討。討甚麼兔子。驀然突出拄杖頭。弄死蛇手。有甚麼限。拋向雪峯大張口。自傷<span class='corr'>己</span>命。大張口兮同閃電。<span class='corr'>眨</span>得眼來。甚處去也。剔起眉毛還不見。蹉過也不知。如今藏在乳峯前。収來放去得人憎。來者一一看方便。踏著分明毒無藥。竇復喝云。看脚下。何不早恁麼道。淨慈將古人底。一一花擘了也。如國家兵器。不得<span class='corr'>已</span>而用之。語中有語。謂之死句。語中無語。謂之活句。活句中薦得。要見雪峯諸老則易。要見雪竇真淨則難。只如句意俱到。殺活交馳。莫有為雪峯作主底麼。出來與淨慈相見。其或未然。遇挂牌時過訪。</p>
</div>
<div class='div-other'><a id='mulu16' />
<p class='h2'>靈隱告香普說</p><p>叢林新人入門。例有開室告香二事。諸方臨夏告香一節。不舉行久矣。山僧叨冐此來。<span class='corr'>已</span>及兩月。汩汩人事。日不暇給。向後入室之際。兩班單寮。暨諸宿德。不必訪及。若是晚學。有志慕道者。來自大方。不妨商確。然則道本無言。因言顯道。所以道。道豈多途。鶴有九臯難翥翼。機不離位。馬無千里謾追風。直下如倚天長劒。凜凜神威。阿誰敢擬。雖然。我王庫內。無如是刀。何況百萬眾前。拈花微笑。分付正法眼藏。禍不入慎家之門。由是一人傳一人。遞相誤賺。直指單傳。不立文字。大似潑油救火。黃梅夜半。大庾嶺頭。虐燄愈熾。是甚麼物恁麼來。說似一物則不中。總是夢裏惺惺。離四句。絕百非。今日頭痛。不能為淨說得。<span class='corr'>已</span>是與賊過梯了也。竪拂挂拂。全機出沒。直得耳聾三日。一字入公門。九牛車不出。其餘發大機。顯大用。明修棧道。暗度陳倉。一條白棒。佛來也打。祖來也打。三十年不曾打著一箇。用盡自<span class='corr'>己</span>心。笑破佗人口。一喝分賓主。照用一時行。白日青天。開眼溺牀。後來拋栗棘。擲金圈。用暗號子。大驚小怪。其數河沙。殊不知。一一祭鬼神茶飯。更無些子氣息。從上閑門破戶。<span class='corr'>已</span>是盡情併蕩了也。衲僧家。不挂風雲影像。不涉泥水蹤由。須信目前有條活路。豈不見。德山到溈山。挾袱於堂上。<span class='corr'>刺</span>腦入膠盆。從東過西。從西過東。道甚麼。於是顧視云無無。便出。且莫草草。雪竇云。勘破了也。賊須賊捉。德山到門首。却云。也不得草草。果然不丈夫。遂乃重整威儀。再入相見。再來不直半文錢。溈山坐次。多口阿師。德山提起坐具云。和尚。者野狐精。溈山擬取拂子。令不虗行。德山便喝。拂袖而去。拈得鼻孔失却口。雪竇又云。勘破了也。贓物現前。德山背却法堂。穿草鞋便行。爭奈獅子腰折。溈山晚間。問首座云。適來新到。在甚麼處。平地摝魚鰕。首座云。當時背法堂。著草鞋出去也。莫謗渠好。溈山云。此子<span class='corr'>已</span>後。向孤峯頂上。盤結草菴。呵佛罵祖去在。面皮厚多少。雪竇云。雪上加霜。正是據欵結案。一勘破二勘破。割菜鎌子。雪上加霜曾險墮。重疊關山。飛騎將軍入虜庭。可煞英雄。再得完全能幾箇。不是苦心人不知。急走過。不放過。陣後說兵書。孤峯頂上草裏坐。靈山授記。未到如此。咄。縵天網子。二大老。與麼相見。一挨一拶。一擡一搦。大似傍若無人。雪竇雖則路見不平。也是助桀為虐。靈隱恁麼道。只貴後人撿責。咄。</p>
</div></div>
<div class='div-other'><a id='mulu17' />
<p class='h1'>法語</p>
<div class='div-other'><a id='mulu18' />
<p class='h2'>示元藏主住定林</p><p>百丈<span class='corr'>已</span>前。無住持事。是故。得意之士。深山窮谷。茆茨石室。折脚鐺中煑飯喫。以了平生。不求聞達。不苟利養。只靠本有一著子。如靠一座須彌山。豈特世人。不得而親踈之。世事亦不能軒輊之。踐履既久。霜露果熟。間有不得<span class='corr'>已</span>。為龍天推致。高出人天之表。續佛慧命。所以報佛恩德也。後世淳離朴散。風薄俗惡。名挂官府。如同戶籍之民。而甘甜之。貪冐寵榮。隨世低昂曾不知佛之慧命為何物。若夫師弟子。緣契之妙。扣關擊節。風旋電卷。如臨濟。辭黃檗次。檗呼侍者。取禪板拂子來。而濟即召侍者。取火來。便竪起殺人三角眼。當此之時。豈有師家邪。後來又有磨衲入墨盆。鐵鉢盛猫飯之作。具此體裁。方可以荷擔祖師擔子。豈小緣邪。</p>
<p>新定林大拙。早負英邁之氣。蘊奇傑之才。略不事事。必思出世之學。以了吾事。裂縫掖。毀琴劒。無意功名之會。稅駕于佛祖之域。塵銷覺圓。水落石出。凡所過處。無問道俗。咸高其風。慈水邑大夫之賢剡其名聞于郡。於是。定林之命遂下。邦人唯恐其不來。大拙之願無行意。愈退愈光。愈晦愈明。是以。平生衣糞掃衣。行頭陀行。雖自簪纓中來。無一點子弟氣。所謂大拙者。蓋逃於拙。寓於拙。豈拙於用大邪。古德云。巧尚不可得。而拙自何來。須到巧拙俱忘處。是為真拙。發而用之。橐籥鑪鞴。淬礪鉗錘。便是臨濟到來。也須鍜過。方不負裂縫掖。荷吾宗之素志也。</p>
</div>
<div class='div-other'><a id='mulu19' />
<p class='h2'>示端知客</p><p>學道之士。須夙有靈骨。方有趣向分。其間俊快遲鈍之不同。有時節因緣之所繫。非特後世之患如此。昔雪峯真覺禪師。自鰲山収拾不上之後。便有大地如粒粟之旨。彼三到投子。九上洞山之日。何曾欠缺。玄沙頭陀。由飛猨回避不及之後。走終身不出嶺之譽。二祖不往西天。達磨不來東土之旨。豈自外來。然俊快之資。與夫時節之來。各有所待邪。負丈夫不群氣宇。不作則<span class='corr'>已</span>。作則萬竅怒號。奮牙礪齒。當與從上。交臂佛祖之域。直下如生鐵鑄就。黃金打成。一切處不能羅籠。一切處不能埋沒。俊鷹突日。快鷂梢雲。與其七尺單前。破蒲團上。何如三家村裏。荒草渡頭。一句截流。萬蠒抽緒。須知鰲山店上。飛猨嶺頭。正在半途。</p>
</div>
<div class='div-other'><a id='mulu20' />
<p class='h2'>示保上人歸廬山</p><p>橫看成嶺側成峯。遠近高低各不同。不識廬山真面目。都緣身在此山中。向來買草鞋行脚。撥草瞻風。得住且住。乃上人出此山之時。拄杖生節。回首知歸。要行便行。是上人入此山之時。出一叢林。不離此山。入一叢林。不即此山。如此。則行住坐臥。以至動靜施為。無非此山也。若問廬山真面目。春寒尚峭。宜且善為道路。</p>
</div>
<div class='div-other'><a id='mulu21' />
<p class='h2'>示翁道士</p><p>威音<span class='corr'>已</span>前。空劫那畔。擔荷得行。何處有許多。周由者也。杳冥恍惚。不是老子說底。直指人心。不是達磨傳底。道無心合人。人無心合道。一明一切明。一透一切透。如金翅擘海。直取龍吞。如香象渡河。截流而過。看佗歸宗。因僧來別。宗云。但去束裝。臨行却來。為儞說一上佛法。僧如其言。再上方丈。宗云。時寒途中善為。若道有分付。屈辱者僧。若道無分付。辜負歸宗。翁高士。氣度格量。有衲子超方之作。縱迹龍象蹴踏之地。茲其時矣。東行西行。忽然覰破古人敗缺處。則知萬壽土上加泥。</p>
</div>
<div class='div-other'><a id='mulu22' />
<p class='h2'>示英上人號無盡</p><p>理隨事變。理事無礙。事得理融。事事無礙。此華嚴大人境界也。得之者如懸鑑。舉無遺照。用之者如連環。解之無窮。雪竇將束須彌為筆。蘸滄海為墨。書虗空之紙。乃至經不可說微塵數劫。而為上人。寫此無盡。亦不能盡。豈不見。善財參尋知識。末後至彌勒樓閣前。暫時斂念云。大慈大悲。願樓閣門開。令我得入。尋時彌勒彈指一下。樓閣門開。善財得入。入<span class='corr'>已</span>還閉。遂見百千萬億樓閣。一一樓閣。有一一彌勒。於一一彌勒前。有一一善財。許多說話。果何意邪。英上人。宜自著鞭。求其所以名之之意。異時眼開。有善財寶樓閣前一解。可謂名實相稱。山河大地。為汝發機。草木叢林。為汝發機。以至森羅萬像。無不是為汝發機時節。所謂重重無盡。無盡重重。且道如今是第幾重法界。日勢稍晚。歸堂去。</p>
</div>
<div class='div-other'><a id='mulu23' />
<p class='h2'>示秀上人<span class='note-inline'>(玉谿小師)</span></p><p>嘉定初。太白峰前。十二峯下。甞與玉谿。來往兩山之間。見其佩少室懸記。後十年。且聞玉谿吐瑞。此破砂盆話行時也。又十餘年。見秀上人于鄞江。歷談江西法窟中事。欲觀其師。先觀弟子。正此謂也。開口不在舌頭上。話墮也。大力量人。擡脚不起。未為分外。得人憎。難湊泊。無出者些子。如大火聚。近之則燎却面門。如太阿劒。擬之則喪身失命。秀上人。由湖南北。浙東西。為此事。親行一遭。點著玉谿舊時行處。便有罵父翁之意。心憤憤口悱悱。必欲再禮拜玉溪一回。坐具頭邊眼活。不得道。有此好事。不為人說。切忌墮佗古人覆轍。</p>
</div>
<div class='div-other'><a id='mulu24' />
<p class='h2'>示深藏主</p><p>我宗無語句。亦無一法與人。<span class='corr'>已</span>是平地上。深深掘窖。埋却多少人也。何況思而知之。不思而知。總是二頭三首。若具天然氣槩。終不受者般茶飯。雲門放洞山三頓棒話。難逢快便。不妨商量。若有喫棒分。石橋元不在天台。若無喫棒分。西山走入滕王閣。</p>
<p>深藏主。有逸格超宗眼目。道聚一年餘。能甘澹泊。當此秋清。將意行天台。出門三步。或若石橋成兩截。西山頭倒卓。則知萬壽初無剩語。</p>
</div>
<div class='div-other'><a id='mulu25' />
<p class='h2'>示智上人</p><p>江西自八十四人以還。一時之盛。號稱法窟。良由馬師畏簸箕之譏。趨遠大之域。奔軼絕塵。不可控勒。所謂馬駒踏殺天下人者。是也。英靈間出。項背相望。代豈乏人邪。如所示。即心即佛。非心非佛之旨。平如鏡。險如崖。使能過此兩關。掉臂徑去。亦不辜自法窟中來也。</p>
</div>
<div class='div-other'><a id='mulu26' />
<p class='h2'>示巽上人梅㵎號</p><p>一花開大地春。一漚生波瀾始。苗從地斷。濁自源頭。有能不動一塵。不撥萬象。向冷冰冰處。發揚本地風光。若是浮逼逼地。落二落三。則不堪為種草。</p>
<p>巽上人無從事枝葉。須直截根源。果熟猨重處。知有真實現前。水落石出時。自然光影俱盡。還我核子來。大梅機關太露。瞪目不見底。雪老窠臼猶存。須信少林一枝曹溪一派。不出吾掌握中矣。倘或望林止渴。口裏水漉漉地。謂是誤佗三軍。又爭怪得。</p>
</div>
<div class='div-other'><a id='mulu27' />
<p class='h2'>示鑑藏主</p><p>如來非智。巧智者以如來為宗。祖師非妙。得妙者以祖師為旨。宗旨一定。源委自分。所以。永嘉大師。初到曹谿。振錫遶牀而立。可謂師子咬人。曹谿云。大德自何方而來。生大我慢。直下如金翅擘海。小留一宿。平地陷人。後人謂之定宗旨於曹谿。良有以也。</p>
<p>鑑藏主。吾鄉之英。宗旨定來久矣。懷藏至鑑。鑑在機先。顯發大用。用超格外。以至東家杓柄長。西家杓柄短。無不知之。造詣既深。羽翼既備。未有長住而不行。未有長行而不住。欲識佛性義。當觀時節因緣。建立法幢。播揚宗旨。茲其時也。清厲之瑟。朱絃疏越。一唱三嘆。當有擊節賞音者矣。</p>
</div>
<div class='div-other'><a id='mulu28' />
<p class='h2'>示牧維那</p><p>目前無法。長劒倚天。意在目前。千雷吼地。搆得搆不得。未免喪身失命。此事大包法界。細入隣虗。非見聞覺知所通。非世智辯聰所了。圓悟道。不可說時便有。不說時便無。妙喜道。不可蒲團上打坐時便有。跳下禪牀時便無。者裡翻却二老舌頭。方知面前有條活路。十二時中。折旋俯仰。酬酢事機。入林不動草。入水不動波。雖在城市中。不為聲色之所籠絡。雖在富貴中。不為榮華之所移換。所以道。就內打出則氣力壯。就外打入則氣力弱。正當紛拏轇轕之時。只消輕輕捩轉。便見千變萬化。皆非外物。既到者般田地。若作奇特想。未免坐在解脫深坑。此乃無盡藏三昧門。須是具勇猛身心。立堅固行願。視佛祖如生冤家。聞禪道如風過樹。直得十字縱橫。圓通自在。千差合轍。萬派朝宗。回看從上以來。一機一境。趙州庭栢。祕魔擎杈。無業莫妄想。洞山麻三斤。是甚麼熱椀鳴聲。</p>
<p>牧維那。銳志此事。特求法語。為入道警䇿。先德道。但辨肯心。必不相賺。</p>
</div>
<div class='div-other'><a id='mulu29' />
<p class='h2'>示暉書記</p><p>有魁壘英特之資。負豪邁激烈之志。氣吞萬衲。眼空群象。凡世間文字。諸子百家。無不周知。至於祖師門下一著。或邈其端倪者為何。蓋習氣未除。蹊徑<span class='corr'>已</span>熟故也。香林四十年。方成一片。長慶往來雪峯玄沙。二十年。只看箇驢事未去。馬事到來。趙州道。我在南方。除粥飯二時外。未甞雜用心。古人酷為此事。其矻矻如此。五祖云。參禪須是悟。悟了須是遇人始得。打頭不遇作家。到底翻成骨董。鵝王擇乳。素非鴨類。金翅擘海。直取龍吞。若眼目不精明。源流不甄別。往往錯認驢鞍橋。作阿爺下頷。昔黃龍南。會雲峰悅于西山。禍事禍事。南從泐潭澄。澄乃雲門之後。悅云。雲門如九轉丹砂。點鐵成金。澄公藥汞銀。徒可玩。入鍛則流去。著甚死急。是時黃龍怒甚。蹉過真藥。明日悅謝過。前箭猶自可。又曰。雲門氣宇如王。甘死語下乎澄公有法授人。死語也。後箭射人深。南云。如是則誰可汝意者。著了也。悅云。石霜楚圓。手段出諸方。莫謗石霜好。繼而慈明領福嚴。南在座下。夜聞小參。貶剝諸方。多泐潭密付之旨。遂就入室曰。某甲望道未見。比聞夜參。如迷行獲指南之車。欲求法施。使盡餘疑。理能伏豹。慈明因問。書記學雲門禪。必善其旨。如放洞山三頓棒。應打不應打。通天作用。南云應打。敗也。慈明色莊聲厲曰。才聞棒聲。便是喫棒。則汝從朝至暮。聞鴉鳴鵲噪。鐘魚鼓板之聲。亦應喫棒。龍頭蛇尾。又曰。趙州勘婆話。試指其可勘處。至竟為人為徹。南不知答。老鼠入牛角。慈明詬罵之。殺人見血。南云。正以未解求決。豈慈悲然邪。見機而變。慈明笑曰。是罵邪。放去較危。収來太速。於是南公失聲道。泐潭果死語也。眼花山影轉。遂出偈云。傑出叢林是趙州。老婆勘破有來由。併贓捉敗。箇是本色道流。遇人者如此。師家若無向上巴鼻。何以驗其參學邪。</p>
<p>暉書記。資稟不凡。蘊藉渾厚。相從湖寺。勉歸記司。器識過人遠甚。歲寒之義可掬。祖師門下。鍋兒大小。杓柄短長。固不在言。厚藏深養。更宜持久。雖是鍜了精金。至於百鍊繞指。更須入鑪。異時光明發現。作大佛事。肯多讓古人哉。</p>
</div>
<div class='div-other'><a id='mulu30' />
<p class='h2'>示寶日上人</p><p>寶非寶。日杲杲。上上機。無處討。赤水求來何太狂。荊山覓得苦相惱。不惱不狂排夜光。險惡道中為津梁。余因閱明覺此語。忽寶日禪人來前。笑曰。此正與寶日名字符合。但乞書此。以資警策。南山曰。書則不辭。禪人要須知其所立名。而求其所以名之之實。方知飛猿嶺峻。未嘗負人。禪人脚前脚後。忽為寶光日光一爍。心路絕。伎倆忘。不特無負此嶺。亦無愧古人矣。</p>
</div>
<div class='div-other'><a id='mulu31' />
<p class='h2'>示無波居士李新恩</p><p>釋迦不出世。四十九年說。達磨不西來。少林有妙訣。是以。佛子出興。提持向上一脉子。如塗毒皷。聞之者喪身失命。如猛火聚。近之者燎却面門。祖禰不了。殃及兒孫。德山入門便棒。臨濟入門便喝。正是依草附木。滅胡種族。何況住心觀淨。舉心外照。攝心內澄。凝心入道。總是無風帀帀之波。我此一門。只貴利根上智。領之於一言之下。若恃世智辯聰。縱令通得一大藏教。乃至九經十七史。諸子百家。只贏得口頭滑。於本分事。遠之遠矣。士大夫。有留意於此者。多謂。佛道懸曠。久受勤苦。乃可得成。又謂。千生學威儀。萬劫學細行。如何博地凡夫。便得入手。此皆自推一座須彌山。一障障了。豈不見。黃山谷道人。問道晦堂。因論吾無隱乎爾。山谷於是瞥地。張無垢居士。初見靈隱明善權清。久之不契。及登妙喜之門。因論但知格物。不知物格。頓悟厥旨。看佗機投箭直。有受斤不動之質。方能當運斤成風之手。世出世間得人憎。無出者些子。如水行地中。無往而非水。若謂水專在是。比澄清大海。唯認一浮漚體。目為全潮。若果得此事入手。只消一滴。便可興波作浪。則法性波瀾。學海波瀾。全卷全舒。全起全滅。盡浮幢王剎海。皆具吾一滴中矣。倘或不然。只守澄澄湛湛地。未免死水裡淹殺。有甚用處。所以圓悟道。我者裡禪。如大海相似。儞若將得瓶罌來取。是儞器量。又如此。登山須到頂。入海須到底。須是一回親到龍王宮殿裡。始堪商略。</p>
</div>
<div class='div-other'><a id='mulu32' />
<p class='h2'>示印維那</p><p>昔雲峯悅。誦先德。如何是佛法大意。三問三被打話。知金鑾有善。大愚有芝。憤憤悱悱。未萌一念<span class='corr'>已</span>前。早被大愚一罩罩定。及聞大家相聚。喫莖齏語。如銀山鐵壁。不可端倪。夜造丈室。大愚曰。來何所求。云求佛心法。驗人端的處。下口便知音。雲峯若是箇漢。何處討大愚邪。</p>
<p>前輩。具上根利性。得旨以還。深蓄厚養。不求聞達。霜露果熟。迫不得<span class='corr'>已</span>。為人推出。則驚群動眾。自然蓋天蓋地。終不同褪花杏子摘却。一動一靜。其氣岸過人遠甚。</p>
<p>吾門大法。的非小緣。學者起。問津一意之難。莫如求師之難。師家利生接物。以壽慧命之難。莫如求弟子之難。授受之際。不苟如此。</p>
<p>播南印維那。朅來南方孤峯絕頂。與眾作息。根器重厚。造詣深穩。若不能言者。歲晚以其親庭尊年。決去江湖。志之所在。不可遏。能於汝言與心親。汝行與道合處。見難提之於密多。如水乳合。如珠走盤。以印其心。方知今生父母須親近。從本爺孃在頂門。是也。</p>
</div>
<div class='div-other'><a id='mulu33' />
<p class='h2'>示日本舜上人</p><p>出家乃大丈夫事。須具大丈失氣槩。靠者一著子。直是硬剝剝地。始得。纔方半前落後。則背馳爾。從上具大根器。有大力量。<span class='corr'>已</span>得要領。尚有艱難萬狀。捍勞忍苦。如曹谿大鑑。因聞心無所住。徑造黃梅。夜半一語相投。卷衣而南。至啟蒙山本來面目之機。發印宗風幡心動之旨。殺人刀。活人劒。信知得處性燥。用時爪抹。應菴頌云。大海波濤濶。千江水逆流。龍王宮殿裡。不見一人遊。雖是直截提持。終出曹谿殻中不得。要入者般行戶。貴在脫落情塵。不守古人窠臼。</p>
<p>舜上人由冷泉而登凌霄。十二時中。卓卓地。無虗棄底光陰。果然功用盡。伎倆忘。則知未離本國時。山河大地。草木叢林。又何孤自<span class='corr'>己</span>。既到中國後。日月星辰。明暗色空。又多少誵訛。既然如是。未可打住。直須以浮幢王剎海。無邊香水海。拈向一毫頭上。西天四七。東土二三。一時勘破。始為親到龍王宮殿。不同門外遊人。</p>
</div></div>
<div class='div-other'><a id='mulu34' />
<p class='h1'>偈頌</p>
<div class='div-other'><a id='mulu35' />
<p class='h2'>種竹</p><p>香嚴活葬在南陽。知是所知忘未忘。猛虎不應餐伏肉。聽教風雨細商量。</p>
</div>
<div class='div-other'><a id='mulu36' />
<p class='h2'>送僧歸蜀</p><p>曾經巴峽聽啼猨。萬想千思舉不全。一萬里風吹夢轉。月明人上錦江船。</p>
</div>
<div class='div-other'><a id='mulu37' />
<p class='h2'>送昭書記歸徑山</p><p>錯下凌霄恨不忘。百城烟水漫茫茫。思量六十蒿枝拂。鐵打心肝也斷腸。</p>
</div>
<div class='div-other'><a id='mulu38' />
<p class='h2'>看潮</p><p>怒雷聲撼海門秋。知是幾家人上樓。眼眼盡隨波浪轉。全潮端的屬誰収。</p>
</div>
<div class='div-other'><a id='mulu39' />
<p class='h2'>褙語錄</p><p>路不賷糧笑復歌。三更月下入無何。太平誰整閑戈甲。王庫初無如是刀。</p>
</div>
<div class='div-other'><a id='mulu40' />
<p class='h2'>送愚菴和尚赴資福</p><p>十分消息在竿頭。片甲纖鱗未足収。怪得一番浮子動。西湖明月上金鉤。</p>
</div>
<div class='div-other'><a id='mulu41' />
<p class='h2'>古劒</p><p>干戈罷却復何言。六國風清令不傳。猶有當時太平意。塵埋三尺髑髏前。</p>
</div>
<div class='div-other'><a id='mulu42' />
<p class='h2'>花翁</p><p>傳來五葉到渠儂。略露些兒便不同。自是普通年遠事。莫將一樣看春風。</p>
</div>
<div class='div-other'><a id='mulu43' />
<p class='h2'>送祖上人歸蜀</p><p>只因月下甕吞蛇。贏得南來兩眼花。換手槌胸應有日。知佗死欵屬誰家。</p>
</div>
<div class='div-other'><a id='mulu44' />
<p class='h2'>送布袋像與妙峯和尚<span class='note-inline'>(時在上柏玉几菴)</span></p><p>百千諸佛豎降旗。大法猶懸一縷絲。問訊率陀老慈氏。只是恰是下生時。</p>
</div>
<div class='div-other'><a id='mulu45' />
<p class='h2'>放牛</p><p>嗚咿聲斷笛橫時。滿目春風不自知。脚後脚前者些子。入渠群隊聽渠疑。</p>
</div>
<div class='div-other'><a id='mulu46' />
<p class='h2'>拜大梅常禪師塔</p><p>聲前借路謾經過。望却梅林自倒戈。八十四人屙漉漉。阿師猶更帶誵訛。</p>
</div>
<div class='div-other'><a id='mulu47' />
<p class='h2'>上安晚鄭丞相。為免墳地</p><p>黃檗山中話裴相。獨龍岡上憶舒王。相公留得谿邊寺。千古佳名在鄭鄉。</p>
</div>
<div class='div-other'><a id='mulu48' />
<p class='h2'>送僧歸蜀</p><p>脫得南方驢馬群。相逢無法可呈君。看儂百衲袈裟上。半是吳雲半楚雲。</p>
</div>
<div class='div-other'><a id='mulu49' />
<p class='h2'>贈蜀相士。蓑衣道人</p><p>夢入東南萬里餘。閱人多處定何如。綠蓑又裹春風去。未必黃金換得渠。</p>
</div>
<div class='div-other'><a id='mulu50' />
<p class='h2'>送蘭與樗寮張寺丞</p><p>綠葉叢叢間紫莖。芳心細細為誰傾。不如去入芝蘭室。湊得仙家一段清。</p>
</div>
<div class='div-other'><a id='mulu51' />
<p class='h2'>無夢</p><p>為人徹困有誰知。<span class='corr'>眨</span>得眼來話<span class='corr'>已</span>遲。滿地如今正閙在。聽渠寐語住何時。</p>
</div>
<div class='div-other'><a id='mulu52' />
<p class='h2'>宿天衣偶成</p><p>過鴈曾無影可留。不妨寒水向東流。千峯一夜撐空立。舊事驚翻盡底休。</p>
</div>
<div class='div-other'><a id='mulu53' />
<p class='h2'>覺海諸善友整經</p><p>好風晴日滿谿山。又到桃源盡處還。流水落花攔不住。幾多春色在人間。</p>
</div>
<div class='div-other'><a id='mulu54' />
<p class='h2'>劒關</p><p>吹毛不動定誵訛。徧地茫茫盡倒戈。但見清風生閫外。知恩終少負恩多。</p>
</div>
<div class='div-other'><a id='mulu55' />
<p class='h2'>無聞</p><p>老胡密語<span class='corr'>已</span>乖張。迦葉何曾解覆藏。口耳到君俱喪盡。又還家醜外邊揚。</p>
</div>
<div class='div-other'><a id='mulu56' />
<p class='h2'>虗舟</p><p>一從橈下失關津。寂寞空橫斷岸濵。夜夜蘆花照明月。可憐不見謝家人。</p>
</div>
<div class='div-other'><a id='mulu57' />
<p class='h2'>送林上人歸湖南</p><p>無端活業盡平沉。只為當時錯用心。歸路又從湖畔過。水深不似恨深深。</p>
</div>
<div class='div-other'><a id='mulu58' />
<p class='h2'>送無言和尚赴楓林</p><p>禍兮不入慎家門。除是知恩解報恩。只用五峰曾中底。要人吐了要人吞。</p>
</div>
<div class='div-other'><a id='mulu59' />
<p class='h2'>月巖</p><p>光非照境境非存。恁麼曾來二十年。話到乖崖峭壁處。令人特地憶南泉。</p>
</div>
<div class='div-other'><a id='mulu60' />
<p class='h2'>示頭陀過靈隱</p><p>頭顱如雪困風波。未到靈山未倒戈。百萬人中笑花眼。元來猶有此頭陀。</p>
</div>
<div class='div-other'><a id='mulu61' />
<p class='h2'>贈書華嚴</p><p>南詢曾不涉途程。寫盡山雲海月情。放筆看來親到處。一場特地又愁生。</p>
</div>
<div class='div-other'><a id='mulu62' />
<p class='h2'>上履齋吳丞相</p><p>合從龍首便黃扉。盡謂登庸十載遲。自是袖中霖雨手。肯令勳業頌臯夔。</p>
<p>一新更化改絃初。人語驩聲藹道途。僧自深禪湖上寺。不知身世在唐虞。</p>
</div>
<div class='div-other'><a id='mulu63' />
<p class='h2'>答日本國丞相令公</p><p>人言千里本同風。何似如今一信通。萬浪千波渾不涉。新羅元在海門東。</p>
</div>
<div class='div-other'><a id='mulu64' />
<p class='h2'>壞菴</p><p>壁倒籬㘱第二籌。扶持不起轉風流。只因一句隨他語。未到吾宗掃土休。</p>
</div>
<div class='div-other'><a id='mulu65' />
<p class='h2'>上秋壑賈丞相<span class='note-inline'>(以上流清詔歸)</span></p><p>宇宙全歸掌握中。玄機制勝不言功。人將富范張韓比。何異丹青繪太空。</p>
<p>力挽天河洗甲兵。爭如談笑淨胡塵。山東名竝山西重。歷數從來有幾人。</p>
</div>
<div class='div-other'><a id='mulu66' />
<p class='h2'>趙居士施丹。結萬人緣</p><p>透缾九轉有餘香。閱世情忘有未忘。一萬人緣何日了。明朝煙水又茫茫。</p>
</div>
<div class='div-other'><a id='mulu67' />
<p class='h2'>送一徹二公。再參無際和尚</p><p>兩公未見無際前。謂從本有成話墮。兩公既見無際後。謂是不同成兩箇。明知見與未見時。蒼龍終不澄潭臥。雲巖晚歸玲瓏巖。老兒家有彌天禍。口皮邊禪慣賣弄。動輙引人入荒草。不知兩公竟何意。春風又問東南道。貧思舊債濟北驢。再欲一頓憨作麼。當時失却一隻眼。賊過關門夾山老。後三十年有話在。珍重此行休放過。</p>
</div>
<div class='div-other'><a id='mulu68' />
<p class='h2'>送東山源和尚歸閩</p><p>尋思六十蒿枝拂。如何再得一頓喫。此是臨濟住後時。黃檗棒頭痛的的。尋思昔日曾行脚。未離南方<span class='corr'>已</span>先錯。此是天平住後時。西院清風頓銷鑠。此時人是彼時人。去時路是來時路。老源胸中只自知。却道古人恰相似。二月江湖春水生。拈得烏藤先我行。得大愚力黃檗力。且聽住後真消息。</p>
</div></div>
<div class='div-other'><a id='mulu69' />
<p class='h1'>佛祖讚</p>
<div class='div-other'><a id='mulu70' />
<p class='h2'>釋迦佛</p><p>不即此座。成等正覺。不離此座。成等正覺。入雪山。悟明星。知之者必謂以慈示人。開空花。結空果。不知者將謂實有此作。皇天無親。惟德是輔。此亦名言不及處。借水獻花。不可當面諱却。</p>
</div>
<div class='div-other'><a id='mulu71' />
<p class='h2'>出山相</p><p>逾重城為何事。悟明星自欺謾。試問出山。何似入山。含元殿裏。猶覓長安。</p>
</div>
<div class='div-other'><a id='mulu72' />
<p class='h2'>維摩</p><p>機不可觸。病不可醫。說黃道黑。引蔓牽枝。要見眾生不病時。</p>
</div>
<div class='div-other'><a id='mulu73' />
<p class='h2'>觀音<span class='note-inline'>(聶府博。以母在日所奉像。請贊)</span></p><p>大士真慈念群生。有如慈母憶其子。盡塵毛剎世界海。一一具此一念中。惟此一念不退轉。如子得母亦復然。眼聲耳色互三昧。情與無情同證入。有能不作實證想。當知此相亦非實。忽若子母不相知。大士實相常現前。</p>
</div>
<div class='div-other'><a id='mulu74' />
<p class='h2'>血書心經。為圓相</p><p>色何從眼。聲不到耳。耳色眼聲。血滴滴地。出乎爾。反乎爾。全身不在圈䙡裏。</p>
</div>
<div class='div-other'><a id='mulu75' />
<p class='h2'>師子國相</p><p>十方國土中。應身何彼此。春在花。月在水。要令當處不留情。好看翻身獅子子。</p>
</div>
<div class='div-other'><a id='mulu76' />
<p class='h2'>水石上相</p><p>明月下磐石上。以心中眼。觀身外相。六根互用示慈門。無風平地生波浪。</p>
<p>月印長江。風號萬籟。隨流入流。無在不在。百千三昧一毫頭。貴價精神賤價賣。</p>
</div>
<div class='div-other'><a id='mulu77' />
<p class='h2'>魚籃相</p><p>風吹兩鬢蕭蕭起。全身<span class='corr'>已</span>是拖泥水。何人領取鉤頭意。明明不在魚籃裏。</p>
</div>
<div class='div-other'><a id='mulu78' />
<p class='h2'>布袋像</p><p>牙關咬定。行又行不上。布袋緊靠。放又放不下。知佗裏許。有甚兜率內院底。十字街頭。遼天索價。</p>
</div>
<div class='div-other'><a id='mulu79' />
<p class='h2'>四睡圖</p><p>睡時遞相枕藉。醒後互相熱謾。笑中有刃。用處多姦。看來人斑。寧可虎斑。</p>
</div>
<div class='div-other'><a id='mulu80' />
<p class='h2'>韋䭾天變相</p><p>橫兩腕中杵。現堆雲裏身。權中示權處。依舊是天人。</p>
</div>
<div class='div-other'><a id='mulu81' />
<p class='h2'>達磨</p><p>趂得江頭航折葦。聽教後面風波起。不負梁王所問來。只有此心如此水。</p>
<p>對梁王突出全機。賺神光錯禮三拜。熊耳月照嵩山雲。填溝塞壑無人會。</p>
<p>天寒京洛雪依然。三拜當時有底傳。皇道無私太平日。行人猶說普通年。</p>
</div>
<div class='div-other'><a id='mulu82' />
<p class='h2'>五祖荷鋤</p><p>江上青山未老。<span class='corr'>钁</span>頭邊事猶在。若能慎初護末。未到兩重納敗。</p>
</div>
<div class='div-other'><a id='mulu83' />
<p class='h2'>六祖挾擔</p><p>柴<span class='corr'>已</span>落在誰家。此行不空來去。手中擔子相隨。心知應無所住。</p>
</div>
<div class='div-other'><a id='mulu84' />
<p class='h2'>郁山主</p><p>野水小橋外。諸峯凜寒色。被驢子一交。至今翻不得。</p>
</div>
<div class='div-other'><a id='mulu85' />
<p class='h2'>政黃牛</p><p>人牛兩相忘。又向橋邊去。眼明雙鷺鶿。無非是熟處。</p>
</div>
<div class='div-other'><a id='mulu86' />
<p class='h2'>猪頭和尚</p><p>目前機。背後底。為復神通。為復游戲。直令換盡人眼睛。亦與懸羊賣狗而併案耳。</p>
</div>
<div class='div-other'><a id='mulu87' />
<p class='h2'>蜆子和尚</p><p>酒臺盤上。和聲突出。釣螺江畔。撈摝得底。是則是。以鰕為目。不妨用活底祖師意。</p>
</div>
<div class='div-other'><a id='mulu88' />
<p class='h2'>懶殘和尚</p><p>寒涕無暇収。高風自然足。客來知不知。吾芋恰新熟。</p>
</div>
<div class='div-other'><a id='mulu89' />
<p class='h2'>船子和尚</p><p>一橈復一橈。打著打不著。至今華亭上。猶更風波惡。</p>
</div>
<div class='div-other'><a id='mulu90' />
<p class='h2'>朝陽</p><p>摘不斷。穿不透。寬作程。急著手。要從破後覓渾崙。當陽拈出誰知有。</p>
</div>
<div class='div-other'><a id='mulu91' />
<p class='h2'>對月</p><p>本無文。未曾說。一字字。生鐵橛。欲了了時是了時。何須特地尋明月。</p>
</div>
<div class='div-other'><a id='mulu92' />
<p class='h2'>李源訪圓澤</p><p>相看<span class='corr'>已</span>瞭然。安用頻頻舉。長笛不禁聞。又隨煙棹去。</p>
</div>
<div class='div-other'><a id='mulu93' />
<p class='h2'>熊公見西山</p><p>一見能全機。隱身定無路。遇猶不遇時。病在回頭處。</p>
</div>
<div class='div-other'><a id='mulu94' />
<p class='h2'>大道浴湫圖</p><p>腥風怒濤中。信手拏得起。觸撥老慈明。攛出拄杖子。</p>
</div>
<div class='div-other'><a id='mulu95' />
<p class='h2'>靈照賣笊籬</p><p>手把長長竹摝籬。與爺同樂又同悲。輕如毫末重山嶽。十字街頭賣與誰。</p>
</div>
<div class='div-other'><a id='mulu96' />
<p class='h2'>大慧佛日禪師</p><p>聞薰風南來時。和贓捉獲。向樹倒藤枯處。覆水難収。勘破元禪。楪子飣底青蝦蟆。脫得圓悟。胸次用底活馬騮。橫三尺竹篦。氣索列祖。飜四河雄辯。貫通九流。薄四海內外。罔不中傷。曠百世上下。其誰與儔。區區作是說者。如一塵之微。又何能重輕乎山丘。</p>
</div>
<div class='div-other'><a id='mulu97' />
<p class='h2'>妙峯和尚</p><p>見之目明。氣和如春。猶據妙峯頂時。平等示人。望之心折。面冷如鐵。猶坐蓮峯堂時。大默而說。奔走龍象。鞭斥風霆。不約而繩。不令而行。宜其談笑興起東菴正脉。廓清末流之轍。至於靈機絕唱。不墮常調。莫妙乎庚峯定穴者也。</p>
</div>
<div class='div-other'><a id='mulu98' />
<p class='h2'>大川和尚<span class='note-inline'>(半身)</span></p><p>握拳透爪。有臨濟體裁。輪珠示人。類大顛風格。不欲露全身。慣無贓考賊。十地吞聲。二乘動色。聚一世精神。而用東山暗號。皷大地波瀾。而疏東㵎正脉。宜乎百川倒流。天下暴白。如是模寫。滄溟一滴。傳金襴。倒剎竿。須是迦葉師兄始得。</p>
</div>
<div class='div-other'><a id='mulu99' />
<p class='h2'>古雲法師<span class='note-inline'>(叔凱講師請)</span></p><p>獲旋陀羅尼。機輪轉處風雷疾。入薩婆若海。舌頭不動雲濤翻。肆虗空講。盡實頭禪。以栗棘蓬。裹金剛圈。陶冶有學之學。而披剝萬象。發揮不傳之傳。而朝宗百川。是為北峯真子。無愧竹菴嫡孫。後二千年。是真精進。所謂靈山未散之旨。至今一會儼然。</p>
</div>
<div class='div-other'><a id='mulu100' />
<p class='h2'>牧長老。以其師立菴像。請贊</p><p>不稟釋迦文。踏翻華藏界。由天台南覺城東。提蘇州有常州有。立委羽重關。劄洪塘硬寨。如是三十年。起妙喜正派。若言老子見青山。行人更在青山外。</p>
</div>
<div class='div-other'><a id='mulu101' />
<p class='h2'>謝靈運</p><p>平生幾緉屐。自覺山招我。不知身入畫。只貪山色好。</p>
</div>
<div class='div-other'><a id='mulu102' />
<p class='h2'>陶淵明</p><p>和露鋤豆苗。不覺日又夜。飄然從何來。定在南山下。</p>
</div>
<div class='div-other'><a id='mulu103' />
<p class='h2'>許宣平<span class='note-inline'>(賣薪。挂一壺酒)</span></p><p>全肩擔荷時。落日重回首。世無相逢人。先生不在酒。</p>
</div>
<div class='div-other'><a id='mulu104' />
<p class='h2'>孟東野<span class='note-inline'>(整襟獨立。聽琴)</span></p><p>人知琴無絃。無琴無人知。獨立天地間。知音復是誰。</p>
</div>
<div class='div-other'><a id='mulu105' />
<p class='h2'>人我擔</p><p>先我後人。為誰辛苦。三百六十骨節。透頂透底全露。窮鬼子。妨不下擔將去。</p>
</div>
<div class='div-other'><a id='mulu106' />
<p class='h2'>閬州許居士畫像。請贊</p><p>家在閬城南。閱浮生知其如寄。脚踏長安市。了萬緣齊之一默。雅重甘贄風流。孤峻龐老標格。甘終身於澹泊。見古道之顏色。故其寓意於物。而不留意於物。胸中瞭然。一點謾渠不得。</p>
</div></div>
<div class='div-other'><a id='mulu107' />
<p class='h1'>自讚</p>
<div class='div-other'><a id='mulu108' />
<p class='h2'>行素長老請</p><p>無獅子教兒之訣。無老猫上樹之機。世無所容其拙。人或見謂之慈。知之<span class='corr'>已</span>熟。畫出何為。後三十年颺在壒[土*(天/韭)]堆頭。便令無光怪發現。未免起傍觀按劒之疑。</p>
</div>
<div class='div-other'><a id='mulu109' />
<p class='h2'>端常副寺請</p><p>本分曾無買賣。動輒於人招怪。豈知父子之間。描畫虗空著彩。端常與麼無端。直是克由叵耐。</p>
</div>
<div class='div-other'><a id='mulu110' />
<p class='h2'>資壽牧長老請</p><p>鐵牛去住之機。獅子反擲之訣。毫芒略露。崖崩石裂。無些子柔和。唯一味生滅。電光石火瞥轉玄關。千聖頂頭恣興妖孽。</p>
</div>
<div class='div-other'><a id='mulu111' />
<p class='h2'>禪人請</p><p>冷泉亭放閘。換盡時人眼睛。見山堂看雲。甚處討佗巴鼻。認得完全。是則未是。手中黑竹篦。不能打得儞。胡亂三十年。全無巴鼻。叨居六七剎。無補宗教。翻著梵志韈。疑之者多。倒用司農印。識之者少。出嶺既不能跂步玄沙。入嶺又何敢追蹤雪老。上人擔頭不堪泊蠅。也能帶得老僧去那。逢人展似即不無。若謂起楊岐正宗。疏東㵎正派。且莫謗渠好。</p>
<p>北山雲擁千巖秀。西子湖平萬壑流。水石光中閑送目。無邊剎海一毫収。</p>
</div>
<div class='div-other'><a id='mulu112' />
<p class='h2'>印維那請</p><p>眼看東南。意在西北。毗盧印倒用。輥動古井蓬塵。興化棒不施。撒下青天雨雹。騰身一擲。而抹過萬仞龍門。掉臂徑去。而何有連雲棧閣。祖師心印誰是親傳。麟兮龍兮崢嶸頭角。</p>
</div></div>
<div class='div-other'><a id='mulu113' />
<p class='h1'>小佛事</p>
<div class='div-other'><a id='mulu114' />
<p class='h2'>無準和尚入祖堂</p><p>提密菴破砂盆。用破菴沒巴鼻。清凉山上。白浪翻空。海門國內。紅塵競起。直得錦鏡光寒。龍淵鼎沸。佛鑑禪師。從來不受安排。元本亦無位次。是則是。到處去來。不如者裡。</p>
</div>
<div class='div-other'><a id='mulu115' />
<p class='h2'>艮首座秉炬</p><p>艮為山。離為火。六十五年。卦文方破。艮首座。而今不用東卜西卜。從生至死。擲下火。只是者個。</p>
</div>
<div class='div-other'><a id='mulu116' />
<p class='h2'>則法事起骨</p><p>無中唱出。傾盡陀羅尼門。句後不來。樸碎劫初鈴子。直得灰寒火冷。玉振金聲。唱教門中。則不無闍梨。衲僧門下未會出身路。畢竟如何。西風一陣來。落葉兩三片。</p>
</div>
<div class='div-other'><a id='mulu117' />
<p class='h2'>應上座秉炬<span class='note-inline'>(風雨)</span></p><p>應眼時如千日。猶是目前不了。應耳時若空谷。正是鬼家活計。應上座。瞎却眼。聾却耳。和雨和風那下行。別有神光照天地。</p>
</div>
<div class='div-other'><a id='mulu118' />
<p class='h2'>圓上座秉炬</p><p>以火把。打圓相云。圓陀陀。光爍爍。擬即乖。動即錯。直饒未點先行。也是草繩自縛。何故。猛焰不容蚊蚋泊。</p>
</div>
<div class='div-other'><a id='mulu119' />
<p class='h2'>道上座秉炬</p><p>我喚作火。汝不得喚作火。道上座。道道。擬議不來。髑髏穿過。</p>
</div>
<div class='div-other'><a id='mulu120' />
<p class='h2'>平上座秉炬</p><p>平不留。險非取。脫體兩忘。猶是死句。石火機前眼豁開。便是熏地炙地處。</p>
</div>
<div class='div-other'><a id='mulu121' />
<p class='h2'>元西堂秉炬<span class='note-inline'>(中死號西山)</span></p><p>東行西行。築著磕著。平地一交。虗空撲落。便是鍛了精金。更看末後入火一著。如何是末後著。北海蓬塵生。西山頭倒卓。</p>
</div>
<div class='div-other'><a id='mulu122' />
<p class='h2'>淨藏主秉炬</p><p>真淨明妙。靈通虗徹。了知大藏小藏。如說而行。掃除是病非病。如行而說。淨藏主。能剔脫平生火種。擲下火。徑山為汝點發。</p>
</div>
<div class='div-other'><a id='mulu123' />
<p class='h2'>四明制置黃大卿起棺。過湖亭</p><p>去年來時節。十洲盡是春風。士農工賈皆和融。今年去時節。四海渾是秋色。城市山林皆慘惻。某官。平生心存王室。一代德尊士林。入則朝行。以道致君于堯舜上。出則方面。以仁及物在龔黃前。豈知天上樓成。又見鄮山人去。畢竟此心即佛。從來靈骨<span class='corr'>已</span>仙。大道本無門。去路一身輕似葉。三山元不遠。高名千古重如山。樓頭畵角聲殘。湖上涵虗亭近。移身換步一句。如何剖析。判府侍郎。歸去來兮天連水碧。</p>
</div>
<div class='div-other'><a id='mulu124' />
<p class='h2'>為　皇女周漢國端孝公主撒土</p><p>見身無實是佛見。了心如幻是佛了。了得身心本性空。斯人與佛何殊別。新薨　皇女。周漢國端孝公主。入自受用三昧。元自修行中來。與先佛有大因緣。破微塵出大經卷。以恪謹而行<span class='corr'>己</span>志。以婉愉而奉慈闈。貴長依日月之明。何早誦露電之偈。生榮死哀本無二致。人間天上同具一真。出於機入於機。移身換步歸第四天。生於土歸於土。轉女成男頓超十地。只今全體承當。當陽如何蓋覆。端孝公主。彩幢僊珮且歸去。有意明時却再來。</p>
</div></div>
<div class='div-other'><a id='mulu125' />
<p class='h1'>題䟦</p>
<div class='div-other'><a id='mulu126' />
<p class='h2'>䟦多心經</p><p>心外無法。是大神呪。法外無心。是大明呪。不在內不在外。有能心法兩忘。而見言外之意。所謂是無上呪。是無等等呪者也。</p>
</div>
<div class='div-other'><a id='mulu127' />
<p class='h2'>䟦周居士金剛經解</p><p>鈔解疏。䟽解經。覺如居士。窮諸家疏鈔。掇而拾之。且道。經解甚麼。忽若一語不玄。謗斯經故。</p>
</div>
<div class='div-other'><a id='mulu128' />
<p class='h2'>䟦圓覺證義</p><p>諸經各標時處。唯圓覺一經。不標時處。何耶。淳祐丁未夏。覺如居士書來。求圓覺講義䟦。是時千丈巖主。方與湖海衲子。作安居佛事。未暇也。友上人歸日。試問居士。所集講義。<span class='corr'>已</span>到第幾菩薩。</p>
</div>
<div class='div-other'><a id='mulu129' />
<p class='h2'>題雙帆出浦圖</p><p>江頭水如天。不見人上華亭船。挂帆來何處。又無人喚奯公渡。或作境話會。不作境話會。姑付三十年後。與人點眼。</p>
</div>
<div class='div-other'><a id='mulu130' />
<p class='h2'>䟦宏智禪師墨迹</p><p>宏智暮年真帖。筆力遒勁。語意縝密。不輕來學。宜其起洞上之宗。寂用無礙處。後來與天地萬象。無平出一路。要見古佛。過去久矣。</p>
</div>
<div class='div-other'><a id='mulu131' />
<p class='h2'>䟦意一徐相公。與成上人偈後</p><p>萬物叢中。著得隻眼。如同木人。百草頭邊。驀鼻拽回。可謂善牧。意一言下。大有深意。能於老盧不識書處。善財不動步時。心領意解。平生參學事畢。</p>
</div>
<div class='div-other'><a id='mulu132' />
<p class='h2'>䟦通菴王太尉維摩經頌</p><p>維摩會上。三十二義。墮與不墮。至竟不出一默。通菴居士。不動干戈。摟其窟穴。暴其醜惡。雖然。盡法無民。</p>
</div>
<div class='div-other'><a id='mulu133' />
<p class='h2'>題江山萬里圖</p><p>盡大地是沙門一隻眼。孤逈逈。山不是山。澄湛湛。水不是水。無目前法。有目前意。纔起一念及。路旁堠子。何止白雲千里萬里。</p>
</div>
<div class='div-other'><a id='mulu134' />
<p class='h2'>題佛照與遁菴書後　<span class='note-inline'>(中有三佛議論。又有虎丘隆和尚事)</span></p><p>山前一片閑田地。不三世而禍起蕭牆。遞相割據。為憐松竹引清風。宜也。原其枝分派別。實於看脚下一語。不獨當時誤人。坐在半途。亦負累後代兒孫。多少沒地頭在。所謂滅吾宗者。旨哉。</p>
</div>
<div class='div-other'><a id='mulu135' />
<p class='h2'>題王龜齡墨迹。同嚴首座竹賦　<span class='note-inline'>(龜齡諱十朋。號梅溪)</span></p><p>石橋未到<span class='corr'>已</span>先知。熟處難忘。入境還如入夢時。切忌寐語。僧喚我為嚴首座。不可諱却。前身曾寫石橋碑。贓物現在。噫。一念見道。三世情盡。誦梅谿居士之作。可知前身後身。一夢兩覺。天台月落。鴈山春曉。即此夢覺。無二無別。人或不然。聽竹君說。</p>
</div>
<div class='div-other'><a id='mulu136' />
<p class='h2'>題傳燈三十五祖圖後</p><p>形興未質。名起未名。形名既兆。<span class='corr'>已</span>是描畫虗空了也。何況心心相印。法法相傳。大似重施五彩。然一人唱之。一人和之。禍事禍事。豈止西天此土而<span class='corr'>已</span>。將見窮塵毛剎海。亘千萬億劫。無有一人。能免其負累者。明眼衲僧。若開此卷。向釋迦未出世。達磨未來時。著得隻眼。方知二千年事。盡在今日。</p>
</div>
<div class='div-other'><a id='mulu137' />
<p class='h2'>䟦海佛禪師語錄</p><p>石谿未離雲頂。行脚未到處要須到。既見雲居。開口不得處要須道。執侍半年。如矢在弦上。知而不自發。至龍袖拂開之機。而箭在的中。發而不自知。雖然。早年見松源于北山下。是此話<span class='corr'>已</span>行。若謂開得口後。方有此錄。腦後猶欠石谿一錐在。</p>
</div></div>
<div class='div-other'><a id='mulu138' />
<p class='h1'>遺表</p><p>臣僧<span class='note-inline'>(廣聞)</span>一介草野。出自遠方。幸際明時。復遭　聖世。然五山　勑命。臣領其四。迺者伏蒙　陛下。念臣衰老。錫以徽號。憐臣食眾。蠲免和糴。臣之榮遇。可謂無涯矣。雖歷百千萬億劫。不足以酬　陛下之洪恩。演八萬四千偈。不足以盡微臣之懇切。臣今疾病危惙。命在頃刻。不能多辭以謝。惟願　聖算與　天齊休。為民父母。為佛金湯。是臣禱頌之忱。下情無任瞻　天望　聖。激切屏營之至。</p>
</div>
<div class='div-other'><a id='mulu139' />
<p class='h1'>塔銘</p><p class="byline">中太夫直寶文閣提舉建寧府武夷山冲佑觀林　希逸　撰</p><p>景定四年。六月十四日。徑山佛智禪師廣聞示寂。遺奏聞皇帝悼惜。賜錢助葬。塔在大明山下。以大明名菴。御書其扁。且給田以食守者。嗚呼盛矣。非師能賢。穆陵豈輕[田/廾]哉。師於余為鄉人。初得其名於鄭丞相所為偃溪序。壬戌還朝。始見于京。疎眉秀目。哆口豐頥。道貌粹然。出語有味。益敬之。東磵侍郎湯公。於師尤稔。每相與言其賢。方聞其病。即以書別。余與東磵俱為文以奠之。東磵筆甚奇。</p>
<p>南歸五載。其徒普暉。來溪上乞銘。狀曰。師候官林氏子。世業儒。母陳氏。夢僧伽振錫入其室。娠而生師。貌與像肖。人曰。僧伽再來也。劍負未言。見佛即合爪。稍長。誦書如流。年十五。父母以宿緣。俾從小父智隆於宛陵光孝。十八受戒具。初謁印銕牛。印名具眼。深奇之曰。法棟也。徧參諸老。與少室睦無際派。追隨甚久。卒嗣琰浙。翁見于天童。針芥相投。自知未穩。去再見雙徑。翁知梅將熟矣。迎曰。汝來也。一夕坐簷間。聞三更轉。將入雲堂。曳履而蹶。如夢忽醒。翌朝造室。翁舉趙州洗鉢話。師將啟吻。翁扯止之。平生疑情。篦下氷釋。機鋒自是不可當。藂林曰。有兩浙翁矣。紹定戊子。四明制閫胡公。以小淨慈致之。郡有貴公。謀竁寺後。時安晚當國。師以頌馳白即行。相苦留之。事遂止。無何。移住香山。相功德寺也。相還里。又移城之萬壽。貴卿名士。爭先游從。晚每至忘歸。為師作序。此時也。乙巳雪竇虗席。制閫顏公以師聞。如奏　勑下。此山給　勑。自師始。　上又親灑應夢名山四字。以賜。戊申移育王。辛亥移淨慈。時教家有挾坐禪宗上。師奏數百言。條析明備。上是之。詔仍舊時。璫焰方熾。師以理析。聞者敬服。甲寅移靈隱。丙辰移徑山。昔寺更兩燼而復。始務速成。傾漏相仍。日費苴補。師始至。歲仍儉。輟衣盂以贍來者。厨堂忽敗。撤而新。獨雄於一寺。其有為之功。不苟類此。辛酉　賜號佛智。舊庄二所。指水為田。東餉按籍索租。害此寺二紀。師為奏免。踰年又以和籴病告。　穆陵雅敬師。每請必俞。師雖於世泊然。而所居利興弊革。不可盡書。賢矣哉。連住八山。幾四十年。誘納其徒。證悟者眾。海東夷相叩請書沓至。師之道化遠矣。病中危坐如常時。問疾往來。與語不倦。將終。獨以急明<span class='corr'>己</span>事。為門人誡。侍僧求偈。麾去。益請。書十六字而化。時方炎夏。飛霰紛紛。非積行所感乎。住世七十五年。坐五十八夏。其壽若臘。與佛日同。金書菴名。共一明字。聞者異之。</p>
<p>師襟量素宏。與人和易。所至緇徒雲集敬慕之。沒齒無疾聲遽色。遇事雖劇。處之如如。不逼而成。隨願必應。他人不可學也。或疑。其主法過慈。其弊也弛。余曰。百丈規則嚴。南陽門戶大。臨濟峻峭。雪峰粹夷。教雖不同。其道一也。師以身率。何弛云。余雖交師晚。而知師深。是宜銘。銘曰。</p>

<div class="lg regular"><div class='lg-row'>振錫何人　再來何故　夢覺何分　歸遊何處</div>
<div class='lg-row'>無為有為　一手呈露　全提半提　八會言句</div>
<div class='lg-row'>我翫我珠　無汝喜怒　汝傳汝薪　自我來去</div>
<div class='lg-row'>大明峯前　遺蛻所寓　枯木眾中　法髓誰付</div>
<div class='lg-row'>金字扁題　龍君呵護　百世之藏　與龍共住</div>
</div><p style="margin-left:2em">斯人也。無以愧於斯銘也。</p>
<p style="margin-left:2em">斯銘也。無以愧於斯人也。</p>
<p class="byline">竹谿林希逸書</p><p>徑山暉首座。不遠千里。來求　　偃溪塔銘。予老病不能文。以詩謝之　　　　　　　<span class='note-inline'>(漢)</span>　頓首。</p>

<div class="lg regular"><div class='lg-row'>金剛眼要筆頭點　妙喜當年竟脫空</div>
<div class='lg-row'>千里還山無一字　乃為不負偃溪翁</div>
</div><p style="margin-left:1em">甲子三月晦日</p>
</div>
<p class='juan'>偃溪和尚語錄卷下</p>
<div class='div-w'><a id='mulu140' />
<p class='h1'>No. 1368-C 拾遺</p>
<div class='div-w'><a id='mulu141' />
<p class='h2'>雪牧</p><p>整頓蓑衣禦苦寒。自家水牯自家看。白漫漫處無香草。笛弄梅花過別山。</p>
</div>
<div class='div-w'><a id='mulu142' />
<p class='h2'>針</p><p>惡鉗鎚下現針鋒。正眼開時一線通。百匝千重俱劄透。始知箇是夜深工。</p>
</div>
<div class='div-w'><a id='mulu143' />
<p class='h2'>羲之故居</p><p>亭前不改晉山河。亭下春風屈曲過。我自不知賢者事。細挼花片付流波。</p>
</div>
<div class='div-w'><a id='mulu144' />
<p class='h2'>蒸籠</p><p>重重疊疊有來由。熱汗通身未肯休。直得變生為熟去。方知胡餅是饅頭。</p>
</div>
<div class='div-w'><a id='mulu145' />
<p class='h2'>函櫃</p><p>脫體分明類異常。自然函盖却相當。衲僧骨董多狼藉。収拾都歸一處藏。</p>
</div>
<div class='div-w'><a id='mulu146' />
<p class='h2'>門鈎</p><p>彎彎曲曲箇形骸。曾向紅爐煅煉來。觸著上頭關棙子。千門萬戶一時開。</p>
</div>
<div class='div-w'><a id='mulu147' />
<p class='h2'>化楞嚴會香燭<span class='note-inline'>(二)</span></p><p>椽燭爐香夏九旬。二千年事向誰論。人家十萬春風裡。盡是靈山會上人。</p>
<p>玉磬輕敲紫篆清。金蓮花綻燭熒熒。從教一百二十日。散作滿天星斗明。</p>
<p>終</p>
</div></div>
</div><!-- end of div[@id='body'] -->
</body></html>