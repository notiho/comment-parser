<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說目連五百問經略解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 750-A 佛說目連五百問經略解序</p><p>原夫此經二卷。律宗該攝。文辭昭著。義趣幽深。乃初心入道之樞機。末運修行之關鍵也。第失譯人之名目。有疑非佛之親宣。噫若非<span class='corr'>采</span>菽氏之大權示現。五百請何易咨詢。自弗釋迦文之至聖深慈。半千酬恐難報答。矧乎經中言言盡明學處。句句咸暢毗尼。必也聖賢之所自斷。非常人之所能。奚惑之有哉。當知此正如來異妙方便。助發實相義者。寧不思之乎。倘固疑而不信者。謗法之尤。恐難追逭也。願吾儕深信深入。慎勿憚其名相多端。忽而不學。定宜熟覽斯文。謹潔身心。依而奉行者。庶不失於戒體。抑且嚴護威儀。因戒生定。因定發慧。三學圓明。無上菩提必亦由茲而成就也。然而文雖顯著。恐蒙學初心猶未諳其旨趣。近有幾家疏註。文雖頗足。而亦未盡其詳。故吾不得<span class='corr'>已</span>。而重箋釋之。目為略解。以便後昆。用廣流傳。無遏絕焉。是為序。</p>
<p>崇禎七年仲春中澣菩薩誕日刀果道人性祇謹識</p>
</div>
<div class='div-other'><a id='mulu2' />
<p class='h1'>佛說目連問戒律中五百輕重事經略解目次</p>
<ul class="">
<li>卷上
<ul class="">
<li>自序</li>

<li>五篇事品第一</li>

<li>問佛事品第二</li>

<li>問法事品第三</li>

<li>結界法品第四</li>

<li>問歲坐事品第五</li>

<li>度人事品第六</li>

<li>問受戒事品第七</li>

<li>受施事品第八</li>

<li>疾病事品第九</li>

<li>死亡事品第十</li>
</ul></li>

<li>卷下
<ul class="">
<li>三衣事品第十一</li>

<li>鉢事品第十二</li>

<li>雜事品第十三</li>

<li>三自皈事品第十四</li>

<li>問五戒事品第十五</li>

<li>十戒事品第十六</li>

<li>問沙彌品第十七</li>

<li>歲坐竟懺悔文</li>

<li>此九十日中所犯事通威儀</li>
</ul></li>
</ul><p>佛說目連問戒律中五百輕重事經略解目次<span class='note-inline'>(終)</span></p>
</div>No. 750
<p class='juan'><a id='mulu3' />佛說目連問戒律中五百輕重事經略解卷上</p><p class="byline">失譯人名附東晉錄</p><p class="byline">明姑蘇報國寺弘戒沙門性祇　述</p>
<div class='div-other'><a id='mulu4' /><p style="margin-left:2em;text-indent:-1em"><span class='note-inline'>(△將釋此經。大文分二。初釋題。二釋文。釋題二。初正釋題目)</span>。</p>
<p><span class='note-inline'>(經通五人所說。言佛說者。揀非菩薩天仙化人。是釋迦如來金口親宣。以非他佛。不別立名。故<span class='corr'>但</span>言佛說也。離而釋之。佛者覺照義。覺者破大夜之重昏。照者朗萬法之幽邃。乃至自覺覺他覺行圓滿等。俱如常解不引。說者悅也。佛以八音回辨。觀機應病。稱悅眾心。故云悅。梵語目揵連。此云采菽氏。亦如常解。尊者神通第一。切為物情。逆知末世眾生。雖云學道戒律難持。來時救弊。故興此問。使吾世尊一一發明。令人進修有地。實乃大權示現。行菩薩道也。防非止惡曰戒。調伏身心曰律。又文殊淨律經云。調伏恩愛塵勞曰律。曉了貪欲故云為律。戒相不勝其廣略申五百而統之。言輕重者。在五篇中而為輕重。如四波羅夷為重。十三僧殘為輕。僧殘為重。捨墮為輕。乃至提舍尼為重。眾學為輕。事者事相。即五篇五百等之條相也。其問一有所犯者。遇知律之師。或諫或治。或自知而懺悔。更不再犯。如是修行。調其三業。制伏過非。即名正智。此乃初心入道之階梯。輕重事相。寧可缺乎。不然放曠身心。全無羈勒。事行不諳。撥無因果。而非罪福。莾莾蕩蕩自招殃禍者。過在於斯矣。嗚呼近來一等狂妄。初心出家未幾。經教未通。戒律未明。聽信一等狂騁之師。未得謂得。開口便言。我修大乘頓教。超佛越祖。悟道在心。不在戒相。何用如是繁瑣。反拘乎身耶。如是等非議多言。不能盡述。惜哉。此等之流。蔑裂戒律。輕毀聖言。吾亦不知其是何心行歟。此即執理行廢事行。不達理事無礙者之過也。梵語素怛覽。此云契經。契理合機。故云契經。又經者徑也。即下五篇五百。乃脩行入道之徑路。心欲依此進修。始從博地凡夫。直至薩婆若海。莫不由斯而入故也。餘有五重玄義。乃至人法等釋俱詳。他解不贅○次釋譯人名。譯人失名者。據新疏有多義。或彼時朝廷事多。不暇請奏。或翻經少。行道不久。有事西歸。未及傳名於此上故。乃至後秦羅什翻經。大弘聖教。所譯般若維摩法華等經智度百門等論。故云附東晉者。必也是乎。晉有東西者。始以武皇帝司馬氏受魏禪。建都於洛陽。西晉遭亂。元帝渡江。復建都於江東。即位建康。故曰東晉。錄者。有云唐宣律師內典錄也。俱俟再考)</span>。</p>
<p><span class='note-inline'>(△初釋題竟。二釋文分三。初序分。二正宗分。三流通分。序分二。初通序又二。初立品名)</span>。</p>
</div>
<div class='div-other'><a id='mulu5' />
<p class='h1'>五篇事品第一</p><p style="margin-left:1em"><span class='note-inline'>(五篇者。如下所明。應當學至波羅夷等是也。篇者編次也。章段之義。事即事相。即下五種事跡是也。品者義類相從曰品。亦章段之義。但彼此總別略異也)</span>。</p>
<p style="margin-left:1em"><span class='note-inline'>(△次入文)</span>。</p>
<p>如是我聞。一時佛住王舍城迦蘭陀竹園<span class='note-inline'>(如是指法之辭。如是之法。我從佛聞。自我親聞。非胸臆之談。亦非私淑之說也。師資相契機教相投之時。故云一時。佛說法之主。亦即釋迦牟尼佛。千王所住之處。故云王舍城也。迦蘭陀者。經律皆云山鼠之名也。時毗舍離王入山。於樹下眠。有大毒蛇。欲出害王。樹上有鼠。下來鳴。令王覺。王感其恩。將一村食供之。即號此為迦蘭陀村。村中有一大富長者。王即賜號迦蘭陀。長者先以此園。施諸外道。後見佛。又聞深法。恨不以園得施如來。時地神知其意。為現灾怪。怖諸外道。逐之令出。告長者曰。欲以園施佛。汝宜速去。外道含怒而出。長者歡喜。建立精舍。躬往請佛。於中說法。故〔去〕迦蘭等。此是說法之處也。但缺聽眾。必譯人略之可知。更有六種成就等。亦詳他處。茲不繁解)</span>。</p>
<p><span class='note-inline'>(△通序竟。二別序分四。一當機起欲所問)</span>。</p>
<p>是時目連從坐而起。白佛言。世尊。我今欲有所問。惟願世尊。<span class='note-inline'>(發大慈悲)</span>為我演說<span class='note-inline'>(起坐稟白。師資常軌。演者宣揚流布之辭。此乃尊者為眾生故。而發問也。先白而後請問者。以尊如來。不敢輙問故)</span>。</p>
<p><span class='note-inline'>(△二如來讚善許問)</span>。</p>
<p>佛言善哉。汝所問者。能大利益無量眾生。恣汝所問<span class='note-inline'>(善者能也。因其所問。必有所說。使眾聞知。必獲大利故。此為饒益有情問故。讚其能也)</span>。</p>
<p><span class='note-inline'>(△三正問比丘所犯)</span>目連白佛言。世尊。末世比丘。<span class='note-inline'>(遠指今時受戒比丘。比丘義亦如常解。雖云受戒。信根淺薄。不重佛教。不遵律儀。所以)</span>輕慢佛語。犯眾學戒。<span class='note-inline'>(梵語式叉迦羅尼。此云應當學。梵語突吉羅此云惡作。又云惡說。餘戒罪重易持。此戒微細難持易犯。常須念學。故不列罪名。但言應當學)</span>雜用三寶物。<span class='note-inline'>(且說十方常住招提等物。彼此互用。乃至侵剋等事。總是因果不明。俱名雜用)</span>當墮何處。<span class='note-inline'>(當機舉眾學雜用等二事為問。意含五篇在內有犯。如是等過。各當墮於何等罪報。目連非是不知。但請佛答。令人皈信。而不疑故。特以此請問)</span>。</p>
<p><span class='note-inline'>(△四如來誡聽許說)</span>。</p>
<p>爾時佛告目連。諦聽諦聽。當為汝說<span class='note-inline'>(諦者實也。聽者信也。佛所說法。真實無異。汝當息慮忘緣。諦信而聽。善思念之)</span>。</p>
<p><span class='note-inline'>(△二正宗分分二。初總明五篇以定輕重罪報之果。下別明五百。以應輕重報果之因。初總明五篇分五。先明眾學罪報。承上說字來)</span>。</p>
<p>若比丘無慚無愧。<span class='note-inline'>(若者假若之辭。既稱比丘。當具慚愧。慚愧者。明信因果柔和知足之謂也。經云。慚愧有二。一者慚自不作惡。二者傀不令他作。又云慚者慚天。愧者愧人。有慚愧者。可名為人。若不慚愧。與諸禽獸不相異也。設或有此。無慚愧人罔自尊大。而使)</span>輕慢佛語。犯眾學戒。<span class='note-inline'>(齊整著三衣內衣。乃至人持葢不應為說法。百法之內。隨犯一法。而不懺悔者。當墮地獄之中。受大苦惱。有多少時分○下明罪報時分)</span>如四天王。壽五百歲。墮泥犂中。<span class='note-inline'>(四天王居須彌山腹日月遊行之所。東方持國。南方增長。西方廣目。北方多聞。各有統領等。故名四天王。俱舍論云。人間五十年。此天一晝夜。梵語泥犁耶。此云地獄。總有十八三十六百八等之不一。秦言無有。無有喜樂。無氣味。無歡喜。故云無有。或言卑下。或言墮落。中陰倒懸。諸根皆毀壞故。或言無者更無赦處。此初篇所犯者。墮等活地獄。謂彼罪人。手生鐵爪。相摑肉墮。或獄卒唱。或冷風吹活。兩緣雖異。等一活故)</span>於人間數九百千歲<span class='note-inline'>(其數應該九百萬歲。千者筆悞。何也。人間五十年為此天一日。一萬八千年為此天一年。十八萬年為十年。一百八十萬年為百年。五百年五得五百萬。五八四百萬。理應九百萬歲。可知矣。此處與最後。有地獄經佛齋等經。各有數量。大略相倣。故不繁引。當知犯此最後極輕之過。尚受此等長遠之苦。況後後重重之苦耶。學道者寧不慎之哉)</span>。</p>
<p><span class='note-inline'>(△二明提舍尼罪報)</span>。</p>
<p>犯波羅提提舍尼。<span class='note-inline'>(梵語也。此云向彼悔。從對治境以立名。有四。無病自手受食等。如律所明。此罪應發露。又云悔過法。下明時分)</span>如三十三天壽千歲。墮泥犂中。<span class='note-inline'>(此忉利天也。居須彌頂。此四方各有八。共三十二天圍遶。聽帝釋說十善法。以為其主。故云三十三。論云。人間一百歲。比天一晝夜。犯此戒者。墮黑繩地獄等苦。以熱鐵繩。絣量肢體。後方囋鋸故)</span>於人間數三億六十千歲<span class='note-inline'>(歲數言三億等者。億有多種不同。有十萬為億。百萬為億。千萬為億。若以千萬為億者。億字不悞。六十千者筆悞。十字應改千字。何也。當知依前九百萬歲。四倍加算。的有三千六百萬歲故)</span>。</p>
<p><span class='note-inline'>(△三波逸提罪報)</span>。</p>
<p>犯波夜提。<span class='note-inline'>(亦云波逸提。此云墮。墮於眾合地獄。此有九十法。始於知而妄語。終于如來等量。作衣但略。尼薩耆波逸提俱詳比丘戒本可知○下明時分)</span>如夜摩天。壽二千歲。墮泥犂中。<span class='note-inline'>(梵語須夜摩。此云善時分。又云妙善。又云須燄摩。此云時分。時唱快樂故。或云受五欲境。知時分故。人間二百歲。此天為一日。十□云。墮在燒煑覆障地獄。八熱通為燒煑。八寒黑暗。通為覆障)</span>於人間數二十億千歲<span class='note-inline'>(此中歲數亦當依前第二篇中四倍算。該一萬四千四百萬歲是實。此億應以萬萬為億也。此中二十億者。亦是傳寫有悞可知)</span>。</p>
<p><span class='note-inline'>(△四偷蘭遮罪報)</span>。</p>
<p>犯偷蘭遮。<span class='note-inline'>(梵語也。善見律云。偷蘭名大。遮是華言。謂遮障善道。華梵雙舉也。謂犯此罪者。大障善道。墮于惡趣。善即人天。惡即地獄餓鬼畜生也。體是鄙穢。從不善體。以立名者。由能成四波羅夷十三僧殘兩篇之罪故。又有醜惡二種之分。如犯殺生妄語二種重罪。成即波羅夷。欲作未成即名惡偷蘭。如犯淫盜二種重罪。成即波羅夷。欲作未成名醜偷蘭。十三僧殘中。當例此說。如故〔瀉〕精等。成則僧殘。未成則偷蘭遮。醜惡亦可知○下明時分)</span>如兜率天。壽四千歲。墮泥犂中。<span class='note-inline'>(梵語兜率陀。此云妙足。又云覩史陀。此云知足。於五欲知止足故。十地論名憙足謂後身菩薩於中教化。多修喜足故。論云。人間四百歲。此天為一日。犯此罪者。墮嘷呌地獄。謂獄卒捉〔提〕人擲銕鑊中。嘷咷大呌故)</span>於人間數五十億六十千歲<span class='note-inline'>(此中歲數五十億等者〔常〕依前第三篇四倍算。該五萬七千六百萬歲是實。五億者亦以萬萬為億。<span class='corr'>但</span>六十千筆悞也)</span>。</p>
<p><span class='note-inline'>(△五明僧殘罪報)</span>。</p>
<p>犯僧伽婆尸沙。<span class='note-inline'>(梵語也。善見云。僧伽者為僧。婆者為初。謂僧前與覆藏羯磨也。言尸沙者云殘。謂未後與出罪羯磨也。若犯此罪。僧與作法除。故從境為名也。毗尼母云。僧殘者。如人為他斫。殘有咽喉。故名為殘。理須早救。犯此罪者。急須懺悔者可也。即是初弄陰失精。至終於惡性不受人諫等○下明時分)</span>如不憍樂天。壽八千歲。墮泥犂中。<span class='note-inline'>(墮大嘷呌地獄。如上解。梵語須涅密陀。或尼摩羅。大論云。秦言化自樂。即化樂天。自化五塵。而自娛樂故。今不憍者。憍逸也。以自化樂。無憍逸故。楞嚴名樂變化天。人間八百歲。此天為一日)</span>於人間數二百三十億四十千歲<span class='note-inline'>(此中歲數。云二百三十等者。當依前第四篇中四倍算。該二十三萬零四百萬歲是實。今經二百等者。此以千萬為億也。四十千即四百萬歲可知)</span>。</p>
<p><span class='note-inline'>(△六明波羅夷罪報)</span>。</p>
<p>犯波羅夷。<span class='note-inline'>(即淫殺盜妄四根本也。梵語波羅夷。僧祗義翻極惡。又云棄罪邊罪。犯此罪者。永棄於佛海邊外。不得與清眾同居。如大海下著死屍相似。佛法大海。不著破戒死屍故。極惡有三。一者退沒。由犯此戒。道果無分故。二者不共住。非<span class='corr'>但</span>失道而<span class='corr'>已</span>。不得於說戒羯磨二種僧中共住故。三者墮落。捨此身<span class='corr'>已</span>。墮在阿鼻地獄故。四分云。譬如斷人頭。不可復起。若犯此法。不復更成比丘行故○下明時分)</span>如他化自在天。壽十六千歲。墮泥犂中。<span class='note-inline'>(此墮焰熱地獄。謂獄卒置罪人鐵城中。火燄燋爛。由燒炙眾生。故墮此獄。梵語婆舍䟦提。或云波羅尼密。大論云。秦言他化自在。此天奪他所化。而自娛樂故。別行疏云。是欲界頂天。假他所作。以成<span class='corr'>己</span>樂。即魔王天也。人間一千六百歲。此天一晝夜)</span>於人間數五百二十一億六十千歲<span class='note-inline'>(此中歲數五百等者。當依上第五篇中四倍算。該九十二萬一千六百萬歲是實。此亦當以萬萬為億。五百等者。亦皆筆悞。自當察之。嗚呼痛哉。以是觀之。修行學道受戒之人。不可不慎。一有毀犯。依上所說。受如是苦無窮者也。罪業報應教化地獄經云。信相菩薩白佛言。世尊。今有受罪眾生。為諸獄卒。剉碓斬身。從足斬之。乃至其頂斬之<span class='corr'>已</span>訖。旋風吹活。而復斬之。何罪所致。佛言。以前世〔持〕齋月殺生。不信三寶。不孝父母。屠兒魁膾。斬截眾生。故獲斯罪。其間更有鑊湯爐炭劍樹刀山寒氷剝裂種種諸苦。不可勝言。皆是生前所作殺盜淫妄飲酒。昏迷無智慧心。造諸惡業。受斯罪報。受罪眾生。白世尊言。作何善行。得離斯苦。佛言。當勤孝順父母。敬事師長。皈奉三尊。勤行布施。持戒忍辱精進禪定智慧。慈悲喜捨。怨親平等。同<span class='corr'>己</span>無二。不欺孤老。不輕下賤。護彼如<span class='corr'>己</span>。汝等若能如是修行。則為<span class='corr'>已</span>得報佛之恩。永離眾苦。乃至不墮三塗八難之處。地獄休息。苦痛安寧。是故當知苦樂罪福。本〔罪〕天降。亦非地生。又非人與。唯是自心之所招感也。故應戒謹恐懼。慎毋忽之。一者要明戒相。二要攝持一心。謹潔無犯。猶若氷霜〔如〕名清淨持戒之人也。珍重。更有破戒。有五過失。具如四分略解之。後可知。以上總明五篇。以定輕重罪報之果<span class='corr'>已</span>竟。下別明五百以應輕重報果之因。有十六品。初佛事品。至第十七沙彌品。且初。佛事品)</span>。</p>
</div>
<div class='div-other'><a id='mulu6' />
<p class='h1'>問佛事品第二</p><p style="margin-left:1em"><span class='note-inline'>(佛事者。或塑畫聖像。葢造佛[乃@共]。乃至禮敬供養三寶等。皆名佛事。下言佛物者。皆為此事而有也。佛為最勝之尊。事為最大之事。遵行者功德無邊。違忤者罪報無盡。先問於佛事。後以法僧等事。而次第問之。凡三十七條問答○佛物可移問第一)</span>。</p>
<p>問。<span class='note-inline'>(凡問之一字。即是目連尊者請問世尊之說)</span>佛物先在一處。<span class='note-inline'>(佛物者。即指塑畫佛像。葢造佛堂。乃至本處佛前所供香燈幡葢鐘皷等物也。若)</span>有比丘。齎至餘處作佛事。犯何事。<span class='note-inline'>(必得何罪)</span>。</p>
<p>答。<span class='note-inline'>(凡答之一字。即世尊答目連尊者所問之言)</span>犯棄。<span class='note-inline'>(極重波羅夷罪報。如上初篇所明。此以貪心為利。移此作彼。互有互無。因果有錯。與盜佛物相同。故犯棄罪。所以)</span>一切佛物。都不得移動。<span class='note-inline'>(一切者。統該之說。犯罪亦例上。下開)</span>若有事難。眾僧盡去。<span class='note-inline'>(或有水火刀兵王賊等難。眾僧必不能住者)</span>當白眾。若眾聽。得賷至餘處。<span class='note-inline'>(佛事)</span>無罪<span class='note-inline'>(眾若不聽。則亦犯罪。如上人王之物。尚不敢移。法王之物。理當尊重。故不可也○物易供器問第二)</span>。</p>
<p>問。佛物<span class='note-inline'>(當指塑畫佛像餘剩之物。可以)</span>得買供養具<span class='note-inline'>(供佛)</span>否。</p>
<p>答得<span class='note-inline'>(總是佛之受用。皆令施主得勝福故。若供神道等。即不得○造堂與賃問第三)</span>。</p>
<p>問。佛物造堂。與直可賃否。<span class='note-inline'>(賃者。即今租典之謂也。物亦指塑畫所餘等物。將此造成私堂人。或與直賃之。得所直物。私用可不)</span>。</p>
<p>答。一切佛物得買。不得賃。<span class='note-inline'>(以佛不同世人。有所取物故。此堂當供養佛。如不造堂佛物所餘。當買供具供佛則可。如造堂賃用。因果有差。與盜佛物罪同。斷不可也。人或欲買此堂。應如下文五倍價。所得之值原作佛事。始得無咎○佛物借使問第四)</span>。</p>
<p>問。比丘作佛事。<span class='note-inline'>(或在寺院或檀越家。供養三寶。禮懺誦經等。雖云法事。即是佛事。事完。檀越或以佛奴等而作謝儀。比丘)</span>得佛奴牛驢馬。<span class='note-inline'>(若自若他)</span>得借使不。</p>
<p>答。若知本是佛物不得。<span class='note-inline'>(互用佛物故。如)</span>不知得。<span class='note-inline'>(何以故)</span>以非法得故。<span class='note-inline'>(以全不知是佛物。亦不知檀用有罪故得。知而故違得罪。佛奴者。用佛物買之。佛前使役者是也○僧地作籬問第五)</span>。</p>
<p>問。僧地起塔。用佛物作籬。籬裹可住不。<span class='note-inline'>(僧地僧塔理應僧住。籬既屬佛。僧可住否)</span>。</p>
<p>答。若知<span class='note-inline'>(佛物)</span>而故入犯墮。<span class='note-inline'>(如上眾合罪報)</span>不知不犯。若知故住。<span class='note-inline'>(或有知法者一諫。乃至)</span>過三諫。犯決斷。<span class='note-inline'>(此以殘罪決定。斷然不可改。故名決斷。犯此罪者。墮大嘷呌地獄。亦如上說)</span>過四諫。轉犯重。<span class='note-inline'>(如上炎熱地獄等罪。言諫者。應云大德此雖僧地僧塔。籬屬千佛。用佛物者不善。勿住於此住地得罪。一違佛語。二差因果。斷乎不可。如是一二乃至再三。和顏教誡。而開示之。令其知過。速改懺悔。故云諫。諫之不懺不改。即犯此罪。如為堅勞守護者。縱是佛籬。乃至佛塔。亦無所犯。懺僧殘法。詳明四分略解○故財施僧問第六)</span>。</p>
<p>問。先佛堂壞。<span class='note-inline'>(頹毀曰壞)</span>主人更出。私財作堂。<span class='note-inline'>(後有施主。重用<span class='corr'>己</span>財作佛堂)</span>用故財<span class='note-inline'>(所遺磚瓦木植等)</span>施比丘。比丘可取不。</p>
<p>答言。不得。<span class='note-inline'>(以佛物故不得。計錢犯罪。又不得餘用。畢竟何如。但以佛前隨分用之。不廢前人之功。亦可十分爛壞者。或也無過。僧護經云。昔有比丘。私取破佛剎〔住〕用搆<span class='corr'>己</span>房。後感地獄之中。報為大柱焚之。慎諸○佛籬僧地問第七)</span>。</p>
<p>問。僧地<span class='note-inline'>(僧家種作等地)</span>佛物用作都籬。<span class='note-inline'>(總籬垣障護之)</span>籬裏先有井菓菜可食不。</p>
<p>答。不得。<span class='note-inline'>(井依下文。應作并。既是佛物為籬。即屬于佛。故云不得。下開)</span>若是檀越物作佛事。先要以菓并菜。施僧得食。<span class='note-inline'>(供佛而後供僧。未供佛。僧不宜先食故)</span>不要不得食。<span class='note-inline'>(或買用價何如)</span>若買五倍價。<span class='note-inline'>(一錢五錢買食。斯價原用作佛事。無過)</span>若知<span class='note-inline'>(是佛物)</span>不<span class='note-inline'>(用價)</span>買而<span class='note-inline'>(趣自)</span>食。<span class='note-inline'>(者)</span>計錢多少。犯罪<span class='note-inline'>(重輕。知而故違。貪食悋財。故得罪。律云。值五錢犯棄。五錢者。西域一文。準此方十六箇小錢。一分銀八文。算值一錢銀者犯重。若減五錢。偷蘭遮等。又云。西域之錢。有金錢銀錢之不定。茲不繁引○佛債宜償問第八)</span>。</p>
<p>問。欠負佛物物云何償。<span class='note-inline'>(當加利息否)</span>。</p>
<p>答。直償本物。<span class='note-inline'>(何不加償)</span>以佛不出入故。<span class='note-inline'>(所以)</span>不加償。<span class='note-inline'>(放債起息等名出入)</span>雖爾故入地獄。<span class='note-inline'>(互用佛物。因果難逃故。下文引證)</span>昔佛泥洹後<span class='note-inline'>(必是迦葉涅槃之後也。泥洹即涅槃之異稱。有)</span>一比丘。精進聰明。<span class='note-inline'>(行解俱全)</span>有一婆羅門。見比丘精進聰明<span class='note-inline'>(有德。)</span>持女施比丘。作比丘尼。<span class='note-inline'>(求出世解脫法故)</span>比丘即受。其女姝好。<span class='note-inline'>(因美麗故)</span>比丘後生染意。作不淨行。<span class='note-inline'>(㛱媟之事。棄罪可知)</span>共生活。<span class='note-inline'>(同住營業而<span class='corr'>已</span>)</span>用佛法僧物。各一千萬錢用衣食。而此比丘極聰明。<span class='note-inline'>(因有行解)</span>能說法。使人得四道果。<span class='note-inline'>(既能利人。何不利<span class='corr'>己</span>。所以)</span>自惟罪深重。<span class='note-inline'>(用三寶物等故。罪重)</span>便欲償之。即詣沙佉國乞。大得錢物。還欲償之。道路山中為七步蛇所螫。<span class='note-inline'>(螫者咬而行毒也。此處即是業感所招)</span>比丘知七步當死。<span class='note-inline'>(故云七步蛇)</span>六步裏便向弟子言。何處償物。遣還本國。<span class='note-inline'>(所償之處不一。故言何處囑付)</span>言汝償物<span class='corr'>已</span>還。我住此待汝。弟子償物訖。還報之。即起七步。便死。墮阿鼻地獄中。初入溫暖。未至大熱。<span class='note-inline'>(自知)</span>謂是溫室。<span class='note-inline'>(聰明有省故)</span>便舉大聲經唄呪願。<span class='note-inline'>(唄即梵唄。即此士之讚辭。地)</span>獄中諸罪人鬼聞經唄者。<span class='note-inline'>(開悟而得解脫。故有)</span>數十人得度。<span class='note-inline'>(出地獄)</span>獄卒大嗔。便舉鐵扠打之。即命終生三十三天。<span class='note-inline'>(下結上文而誡云)</span>以此騐之。佛法僧物不可不償。<span class='note-inline'>(因償故)</span>雖復受罪。故得時出矣。<span class='note-inline'>(意含不償。地獄難出。地有三過。一者貪心罷道犯重。二者用三寶物。三者難消信施故爾。然而猶藉經唄呪願之功。而得至此。不得此功。猶亦未能出於惡道也。所以念佛經呪功德無窮。於茲可見○塔塵餘用問第九)</span>。</p>
<p>問。佛塔上掃得土棄之。有罪不。<span class='note-inline'>(塔有多種。佛塔十三層。辟支塔十一層。羅漢塔四層。輪王有塔無層。此佛塔者。十三層也。阿含經中有三意造塔。一表人尊勝。二令他生信。三為報佛恩。故每勤行。打掃毋怠)</span>。</p>
<p>答。得棄。不得餘用<span class='note-inline'>(既言佛塔即是佛物故。當知徹物尚爾。大者可知矣。佛法深細。以至如此。防微杜漸。令人知因果明罪福。故云莫輕小善以為無福。水滴雖微漸盈大器。正在此也○佛物取息問第十)</span>。</p>
<p>問<span class='note-inline'>(若比丘以)</span>佛物出與人。取子息用。犯罪不。<span class='note-inline'>(息者生義。如世俗放債求取利息)</span>。</p>
<p>答。與佛物同體。<span class='note-inline'>(利由佛物而有。故云同體。用則)</span>俱犯重。<span class='note-inline'>(何以故)</span>出入合子。<span class='note-inline'>(子即利也)</span>與佛由故。<span class='note-inline'>(有罪)</span>無福。<span class='note-inline'>(何以無福)</span>以壞法身。而為形故<span class='note-inline'>(佛物即屬法身故。為形者。貪求佛物。而養色身故。嗚呼比丘信施。猶恐難消。況又以佛物起息而用哉。故云俱犯重○給使佛奴問第十一)</span>。</p>
<p>問。<span class='note-inline'>(若)</span>佛圖主<span class='note-inline'>(圖者佛之形像也。執守塔寺者。為佛圖主)</span>遣佛奴小兒給比丘。<span class='note-inline'>(比丘)</span>可使不。</p>
<p>答。不得使。<span class='note-inline'>(何以故)</span>以是佛物故<span class='note-inline'>(此是洒掃伽藍。添香換水。佛前服役之淨人。故云佛奴。所以比丘不得役使。擅用佛物。得罪彌重。圖主亦不可擅自給出。慎之○佛作得食問第十二)</span>。</p>
<p>問。<span class='note-inline'>(若)</span>比丘要與佛作得食佛食不。<span class='note-inline'>(即取佛物用。買衣食得不)</span>。</p>
<p>答。不得。<span class='note-inline'>(何以故)</span>比丘<span class='note-inline'>(是佛之弟子。尚)</span>無客作之理。何況取佛物<span class='note-inline'>(而作)</span>衣食用耶<span class='note-inline'>(若比丘見佛堂傾<span class='corr'>圮</span>。或聖像頹零。<span class='corr'>已</span>有塑畫修葺之能。發心而為之。但取其功。不取其利。謂之佛作客作。乃類土工水匠之流。覓利糊口者。故無此理。違者得罪○白衣佛食問第十三)</span>。</p>
<p>問。<span class='note-inline'>(若有)</span>白衣與佛作得佛物。<span class='note-inline'>(在家傭賃客作以覓衣食者作畢。或佛分上財)</span>用此物作食請僧。僧得食不。</p>
<p>答不得食<span class='note-inline'>(彼既供眾僧宜食。何以不得。雖經白衣之手。還是佛物故。此是白衣養家活計。在彼理當。若在比丘。知法犯法。亦應計錢犯罪。故云不得。非佛作者不論。審之○佛事覓利問第十四)</span>。</p>
<p>問。<span class='note-inline'>(比丘若作)</span>佛事法事。<span class='note-inline'>(或代佛行化。或與俗禮誦等事)</span>得捉金銀錢不。</p>
<p>答不得捉。<span class='note-inline'>(有貪慢心)</span>犯捨墮罪<span class='note-inline'>(佛事法事或以禮謝世之常法。若取錢財。類于裨販。亦同客作。有違佛制。故不得也。教中比丘只應乞食。不畜錢財。或彼為法。必有所施。不可却者。應轉作淨。別作功德可也。捨墮如上初篇罪報所明○施主作福問第十五)</span>。</p>
<p>問。<span class='note-inline'>(若有)</span>人施牛驢馬奴<span class='note-inline'>(與比丘)</span>造佛事。<span class='note-inline'>(刻雕佛相等)</span>法事<span class='note-inline'>(印造經典等。比丘)</span>可<span class='note-inline'>(得)</span>受不。</p>
<p>答。得受使用。<span class='corr'>但</span>不得費。<span class='note-inline'>(經中不得長養猫狸犬等。牛。馬許受者。<span class='corr'>但</span>隨順施主要福之心。一時方便。非常法也。人或可留。出家學道。牛等物類。賣即傷慈畜。恐不能多容。亦可當自知時)</span>弓刀軍器一不得受<span class='note-inline'>(傷殘之器。必非所宜。亦犯所禁。戒之莫受○佛屋私寄問第十六)</span>。</p>
<p>問。<span class='note-inline'>(若有)</span>人施佛屋宅未用。<span class='note-inline'>(未曾供佛比丘)</span>可<span class='note-inline'>(先自)</span>寄住不。</p>
<p>答。不得。<span class='note-inline'>(信施供佛。所以不得)</span>便是佛物<span class='note-inline'>(故占佛所有。亦得重罪。日常洒掃待供佛後。庶可隨便○續明可息問第十七)</span>。</p>
<p>問。<span class='note-inline'>(若有施主)</span>續佛光明。<span class='note-inline'>(即是供佛香燈。燈能照日月所不照處。故曰續明)</span>晝可滅不。</p>
<p>答。不得。若滅犯墮。<span class='note-inline'>(佛有常光。原無明暗。何以得罪。曰)</span>雖云佛無明暗。施者得福。故滅有罪<span class='note-inline'>(施主求福本意。晝夜常然。汝若故滅。違他敬信。減他福故得罪無□。慎之○像前食臥問第十八)</span>。</p>
<p>問。<span class='note-inline'>(若)</span>非佛屋。<span class='note-inline'>(非佛正[乃@共]。或僧室禪房等)</span>佛像在中。<span class='note-inline'>(比丘)</span>可在<span class='note-inline'>(像)</span>前<span class='note-inline'>(飲)</span>食<span class='note-inline'>(寢)</span>臥不。</p>
<p>答。得。<span class='note-inline'>(下例況)</span>若佛在世。猶於<span class='note-inline'>(佛)</span>前<span class='note-inline'>(受)</span>食<span class='note-inline'>(寢)</span>臥。況像<span class='note-inline'>(前)</span>不得。<span class='note-inline'>(然而亦須傍肅。不得輕背。教中所制。立佛前不許坐。坐佛前不許臥故)</span>但臥須障。<span class='note-inline'>(屏帳等類而遮障之。亦不得裸身放逸。謹潔無咎)</span>若有燈光明。不得足光中過住。<span class='note-inline'>(此光屬佛。踐蹋佛光。有過無福故)</span>若自<span class='note-inline'>(另)</span>有<span class='note-inline'>(一)</span>燈得<span class='note-inline'>(古人尚〔下〕敢揣殿影。況佛光乎。動止威儀。常懹敬畏。無令疎曠。失其正智。入佛知見。異妙方便。亦在其中。文淡義豐。於斯可見○闕遊[乃@共]塔問第十九)</span>。</p>
<p>問。<span class='note-inline'>(若比丘)</span>上佛圖佛塔佛墻遠望。犯何等事。<span class='note-inline'>(如世俗人登高遠眺。故云遠望)</span>。</p>
<p>答。不知不犯。若必<span class='note-inline'>(有)</span>急難事上。亦不犯。<span class='note-inline'>(難者或有水火刀兵等事也或)</span>知而<span class='note-inline'>(故)</span>上。犯捨墮。<span class='note-inline'>(塔圖之類。一者是佛物。二者佛像在於層層。褻凟聖賢故得罪俗尚不宜。況比丘乎。古德云。無事莫登三寶地。等閑休向塔中行。若非掃地添香水。縱有輪王福也輕。若遇知法者。一諒隨即懺悔。改過則可)</span>過三諫犯決斷。過四諫故。上犯棄。<span class='note-inline'>(諫語隨事可知。學者當知。慎勿輕視○指前用後問第二十)</span>。</p>
<p>問<span class='note-inline'>(若比丘)</span>指物造佛經。<span class='note-inline'>(或檀那所施等物)</span>更得他物。<span class='note-inline'>(後人所施之物)</span>不用前物。<span class='note-inline'>(但用後物)</span>得爾不。</p>
<p>答。不得。以許<span class='note-inline'>(前物)</span>便是<span class='note-inline'>(不然貪求無厭。因果有差。語言不實。有此三過。故不得也。不論佛物法物前後。所有俱用。為妙福德多故○佛繒私用問第二十一)</span>。</p>
<p>問。<span class='note-inline'>(若比丘)</span>得買佛上繒作衣不。</p>
<p>答。不得<span class='note-inline'>(此是信施。上供佛前幡葢等類。求福而來。比丘貪心無愧私取。即是盜用佛物。令人退心。理應犯重。戒之○形像好惡問第二十二)</span>。</p>
<p>問。<span class='note-inline'>(若比丘)</span>形相佛像犯何事。</p>
<p>答。一切佛像不問好惡。不得形相。其罪甚重。<span class='note-inline'>(似波羅夷逆罪)</span>必不可為<span class='note-inline'>(形相者。形容觀相。長短好醜也。一切者。即金銀銅木等。夫如來相好。慈威變現。難可測量。未成而相則可。<span class='corr'>已</span>成而相者。決不可也。加人父母。好醜妍媸。子得相乎。故得重罪。今之僧俗不知法者。此過甚多。慎諸慎諸○相成更作問第二十三)</span>。</p>
<p>問。人<span class='note-inline'>(若緇若素等人)</span>作佛像鼻不作孔。<span class='note-inline'>(或失之也)</span>後人得作不。</p>
<p>答。不得<span class='note-inline'>(同上形相重逆之罪故云不得何也。<span class='corr'>已</span>成故也。如人父母。根有缺減。子見不忍。亦不能再作故。世多愚見。以此可戒○佛墻倚物問第二十四)</span>。</p>
<p>問。<span class='note-inline'>(前來比丘上佛墻有過。今)</span>佛牆<span class='note-inline'>(上)</span>得持<span class='note-inline'>(拄杖等)</span>物倚不。</p>
<p>答。不得。犯捨墮。<span class='note-inline'>(墻即下文佛圖墻。如今之寺院等處繪圖三寶等像。莊嚴於[乃@共]〔字〕壁〔問〕者是。持物倚之。亦即輕慢聖像。故犯此罪。下文引證)</span>昔有一比丘。入寺禮佛。有婆羅門知相。相<span class='note-inline'>(此)</span>比丘。有天子<span class='note-inline'>(之福)</span>相。便語比丘。<span class='note-inline'>(言)</span>我有一女。嫁與比丘。<span class='note-inline'>(今共罷道還俗)</span>比丘言。須我禮佛還。<span class='note-inline'>(懷此意者就應損福)</span>比丘便持錫杖。倚佛圖墻。入寺禮佛<span class='corr'>已</span>還出。婆羅門便不復與語。比丘問故。與我女不。<span class='note-inline'>(索前所許)</span>婆羅門言不與。<span class='note-inline'>(何不與耶)</span>婆羅門言。向見比丘有貴相。故與。今無復此相。是故不與。所以爾者。消其功德故。<span class='note-inline'>(一者[埶/衣]慢聖賢。二者懷意不端正。應爾也。下警諫總結)</span>以是佛墻及塔壁。不可持物倚。既犯戒。又消其無量功德<span class='note-inline'>(律中細行三千八萬。於此可見。古云。染綠易就。淨德難成。不矜細行。終累大端。初心入道者。當宜自慎○佛物人天問第二十五)</span>。</p>
<p>問。<span class='note-inline'>(若比丘以)</span>佛物得作天人世人畜生像不。</p>
<p>答。佛邊得作<span class='note-inline'>(非佛邊不得。以是佛物故。佛邊天者。梵釋等是。世人給孤獨等。畜生金翅鳥等。受佛所化。常在座下。護法受教。故得作之無過○度不知本問第二十六)</span>。</p>
<p>問<span class='note-inline'>(若)</span>比丘度人。不知本來。<span class='note-inline'>(來歷根源)</span>後度知是佛奴。而不發遣犯何事。<span class='note-inline'>(後度二字應云度後。文順)</span>。</p>
<p>答。知而度犯重。<span class='note-inline'>(佛奴即是佛物故)</span>若先不知。<span class='note-inline'>(則<span class='corr'>已</span>)</span>知便發遣。<span class='note-inline'>(懺悔無過)</span>若不發遣<span class='note-inline'>(亦)</span>犯重<span class='note-inline'>(知而不改其罪猶深故。若欲度人。必當察之。為要慎之○仍上再問第二十七)</span>。</p>
<p>問。其人是大道不。</p>
<p>答。非<span class='note-inline'>(度人比丘因其故違佛制。不懼因果。無慚無智故。非大道也。然而佛奴者。別有用錢買。喚佛前洒掃使役之者。非今名。有行人發心。侍佛執勞運力者比也。今之學者慎毋錯認。而便輕忽。行行之人而自招殃咎。何以故。三世諸佛歷代祖師皆從行門。而入道故。思之○作像取物問第二十八)</span>。</p>
<p>問。<span class='note-inline'>(若)</span>自有私財。<span class='note-inline'>(泛舉發心。造像之人不定僧俗。故云自有)</span>顧比丘作佛像。作者<span class='note-inline'>(能作比丘)</span>得取物不。</p>
<p>答。不得<span class='note-inline'>(此有二過。一因佛所得。即佛物故。二既有此能。彼此共作。功德為妙。若取物。便同客作。失比丘體。故云不得○佛幡佛事問第二十九)</span>。</p>
<p>問。<span class='note-inline'>(若有信施)</span>先上佛幡。<span class='note-inline'>(供佛之幡。比丘)</span>得取用作佛事不。<span class='note-inline'>(幡者轉也。轉惡成善。故名曰幡)</span>。</p>
<p>答。佛事得用。<span class='note-inline'>(或以別作佛前帳幔等用。或小幡執之。引道行香。皆為佛事。不以別用。可得然而)</span>檀越不聽。<span class='note-inline'>(則)</span>不得<span class='note-inline'>(何以故。幡之功德。風吹一動。則有輪王報。此是檀越要福之本。故云不聽不得。聽則可也○通禮三世問第三十)</span>。</p>
<p>問。得通禮過去七佛不。</p>
<p>答。得<span class='note-inline'>(何以)</span>以法身同故<span class='note-inline'>(經中自有過去七佛現在七佛之中。又分過去現在。毗婆尸等是過去。拘留孫等是現在。言得者。以三世諸佛名號雖殊。法身無二故。<span class='corr'>但</span>能志心禮拜。功德無涯。更無過未之別故。七佛名義。四分略解詳明。茲下引○許三作一問第三十一)</span>。</p>
<p>問。若人<span class='note-inline'>(施主)</span>先許佛三會。<span class='note-inline'>(三作佛事。或三處道場。或三月等之三會)</span>然後<span class='note-inline'>(比丘并之)</span>作一會。<span class='note-inline'>(因惜費悋資。將三并一。雖爾不得了其三會心願。亦不成其三番之名目)</span>或三行香三布施得了<span class='note-inline'>(三會之事)</span>不。</p>
<p>答言。不得。<span class='note-inline'>(何也)</span>自違言有罪<span class='note-inline'>(一貪惜。二妄語。應犯捨墮。嗚呼。末世比丘信心淺薄。視佛事為兒戲。寧不有諸自招罪咎。可不慎哉○懺罪越規問第三十二)</span>。</p>
<p>問。<span class='note-inline'>(若)</span>比丘犯決斷。<span class='note-inline'>(十三僧殘中之罪過)</span>得佛地中懺悔不。</p>
<p>答。不得<span class='note-inline'>(佛地者。佛聖像前。非僧作法懺悔之所言不得者。准律中犯僧殘。當強與波利婆沙。乃至摩那垂等。然後二十僧中與之出罪。少一人罪尚不除。況佛地懺悔。無眾失儀。而可得乎。如沙彌菩薩戒人。有遇懺悔者不論○故寺齊畔問第三十三)</span>。</p>
<p>問。<span class='note-inline'>(若有)</span>久遠故寺<span class='note-inline'>(年深湮沒四圍)</span>都無垣<span class='note-inline'>(墻)</span>障。<span class='note-inline'>(隔基址踪跡亦無)</span>不知佛地遠近。<span class='note-inline'>(廣長深淺。一總無據。比丘)</span>若欲<span class='note-inline'>(重)</span>作者。云何得知齊畔。</p>
<p>答。不知。當以意作齊畔。以不知故。增損無罪<span class='note-inline'>(意謂知即當。依原額無過。不知當隨施主財力多寡。亦可無咎○佛物神堂問第三十四)</span>。</p>
<p>問。<span class='note-inline'>(若比丘用)</span>佛物作鬼子母屋。及作<span class='note-inline'>(鬼子母)</span>像。<span class='note-inline'>(作者)</span>有罪不。<span class='note-inline'>(有鬼子母天。其母生子皆鬼。故以名之)</span>。</p>
<p>答。同以佛物施人<span class='note-inline'>(其罪甚重。同上可知。以尊作[(白-日+田)/廾]。與墮落信施相類故。又且比丘不得祀奉神祇。此乃貪利失儀。斷乎不可○佛前禮僧問第三十五)</span>。</p>
<p>問。<span class='note-inline'>(若在)</span>佛<span class='note-inline'>(前)</span>塔前得禮比丘不。<span class='note-inline'>(比丘互相作禮可得耶)</span>。</p>
<p>答。不得。<span class='note-inline'>(有何過咎)</span>犯捨墮<span class='note-inline'>(葢天子殿前。郡邑分庭。臣佐吏民尚不以擑讓。大聖像前烏可得乎。故犯此罪。今之比丘犯此者。不勝其多。宜自謹之。慎毋輕信而自招罪戾也。或彼此對佛作禮。猶可。直受人禮者。斷不可也。更有今之梵剎。供養護法。於[乃@共]前僧眾。反背佛禮者。更為不可。亦犯此罪。古之梵剎。元無護法而立之說。皆在左右。以表慈威。今之所作。有違佛制。不可不知。然而必不能改者。禮時應當方便迴護。庶幾可也○售像何罪問第三十六)</span>。</p>
<p>問。<span class='note-inline'>(若)</span>比丘賣佛像有何罪。</p>
<p>答。同賣父母<span class='note-inline'>(佛言不信。何言可信。今之比丘亦或有之。罪同五逆。安可為乎。古云。是可忍也。孰不可忍也。梵網經中。應當教化取物贖之。今此非但不犢。抑且賣之。逆罪苦報。必不能免。戒之戒之。或云。佛大慈悲。賣亦不妨。邪見闡提。鑒斯可反○斷堀營修問第三十七)</span>。</p>
<p>問。<span class='note-inline'>(若)</span>比丘自手斷樹堀地。作佛塔寺。及造形像。有福不。</p>
<p>答。尚不免地獄。受大罪苦。有何福耶。<span class='note-inline'>(何以故)</span>以故犯<span class='note-inline'>(佛)</span>戒故<span class='note-inline'>(自手者。揀非倩人。律中堀土伐木。俱犯罪。地獄豈得免乎。或有急事。必伐者。三七日前。預當告知。可也。塔像等事。自有工人匠作。比丘攝心禪坐。是為本分。營修綴葺。而言犯戒者。一傷殘物命。經中草繫比丘當以為誡。二類同客作。有妨正道。故有罪而無福也○佛事竟。下法事品)</span>。</p>
</div>
<div class='div-other'><a id='mulu7' />
<p class='h1'>問法事品第三</p><p style="margin-left:1em"><span class='note-inline'>(法事者。如下文中說法誦經書經等事。有十三條問答○說恭聽情問第一)</span>。</p>
<p>問。<span class='note-inline'>(若比丘)</span>高座說法。前人著俗服<span class='note-inline'>(說者齊莊恭謹聽者怠情因循)</span>可與說法不。<span class='note-inline'>(法者軌則之義。令人依義入道。乃至成佛無不由此。理須尊重故問)</span>。</p>
<p>答。聽法說者二俱犯眾多<span class='note-inline'>(即應當學。若知法者。一諫乃至)</span>過三諫不改。犯突吉羅問。<span class='note-inline'>(即成惡作罪也。此問應作罪。抄寫筆悞。衍之亦可)</span>復過三諫犯墮。復過三諫犯決斷。<span class='note-inline'>(以惡性不受人諫故)</span>復過三諫至棄。<span class='note-inline'>(以其非沙門故。或清眾見其非法。一總不諫何如)</span>若使不諫經三說戒轉增<span class='note-inline'>(高座說法。定披法服。聽者俗服。以輕褻故得罪。俗服者。或白衣直裰之類。律中纏頸覆頭反抄衣等。尚不許為他說法。況俗服乎。轉〔僧〕者。夫說戒之法。令人懺雪罪[億-音+(天*天)]。今既不諫不懺。<span class='corr'>已</span>經二箇半月。日久自然〔僧〕其罪業。亦是從輕至重。三箇半月。更三半月。三三無盡故曰轉〔僧〕嗚呼說法聽法俱當於此轉〔僧〕之處留心。倘有此過。幸遇諫而即當懺悔。其罪可滅也。不然自招殃咎。亦不可不慎○師真弟混問第二)</span>。</p>
<p>問。為說法者如法。<span class='note-inline'>(如比丘為人說法。威嚴整肅。依教宣敡。乃至不希所有故)</span>餘聽者不如法。<span class='note-inline'>(縱逸散心。浮靡放曠。<span class='corr'>但</span>益於聞。不修實行故)</span>得<span class='note-inline'>(與)</span>說<span class='note-inline'>(法)</span>不。</p>
<p>答。同上<span class='note-inline'>(如前所明可知。此為輕法慢教者戒○法座佛葢問第三)</span>。</p>
<p>問。<span class='note-inline'>(若比丘)</span>請人說法。先高座上有帳<span class='note-inline'>(幔寶)</span>葢。<span class='note-inline'>(等)</span>是供養佛物。得與下坐<span class='note-inline'>(說法)</span>不。</p>
<p>答。都不知<span class='note-inline'>(是佛物)</span>不犯。知不得<span class='note-inline'>(雖云說法。理須莊嚴。互用佛物。有過不得。縱或不重。必犯二三。既知佛有。各當迴避不然。二俱有過。慎之○僧先佛後問第四)</span>。</p>
<p>問。<span class='note-inline'>(若有)</span>僧坐先寄佛在上。後可於上坐說法不。</p>
<p>答。<span class='note-inline'>(先)</span>佛坐得。先是僧坐不得。<span class='note-inline'>(此言法師上座說法。必當先請佛上。理正以為代佛揚化故。不然。失於尊卑次序。亦失代化之意。故云先僧不得。要知說法必有法堂。纔得如法。如昔佛對佛。猶尚不可。況其他乎○讀說受施問第五)</span>。</p>
<p>問。若人請比丘讀經及說法。<span class='note-inline'>(施主)</span>施物<span class='note-inline'>(比丘)</span>得受不。</p>
<p>答。<span class='note-inline'>(比丘)</span>若有<span class='note-inline'>(一念)</span>希望<span class='note-inline'>(之)</span>心<span class='note-inline'>(不作利人想)</span>受。<span class='note-inline'>(者)</span>犯捨墮。<span class='note-inline'>(有貪慢罪故)</span>若無貪心受。不犯。若無衣鉢受。不犯<span class='note-inline'>(看經講演。弘法利生僧家本分□越施敬理亦當然。若起希望。不同交易便同客作故得罪。縱無衣鉢。無貪可受○法座几塵問第六)</span>。</p>
<p>問。<span class='note-inline'>(若比丘)</span>僧中說法。<span class='note-inline'>(於)</span>高座上。得備几提塵毛尾不。</p>
<p>答。病得備几。提塵毛尾犯墮。非毛得<span class='note-inline'>(几案屬小桌之類乃承足之物也。法華經云。踞師子床。寶几承足。又薩婆多論云。苾芻有時講誦。踞師子座。几案承足。此處言足。有病者得備几〔塵〕毛不得〔塵〕即〔塵〕王尾也。鹿王出在華國鄤縣宜君山。古今以此作拂。而用此乃傷生之物。故得罪。或避蚊〔蚊〕繩等類。<span class='corr'>但</span>用木棕等物。無犯。故云非毛得上座說法。或執青松如意等得○悋法不傳問第七)</span>。</p>
<p>問。<span class='note-inline'>(若比丘)</span>祕經及戒律有事不。</p>
<p>答。犯捨墮<span class='note-inline'>(經律者。成佛之妙道。出世之指南。應當流布。莫大之功。而反秘悋。怠惰不傳。故得此罪。半偈捨身。斷臂求法。盡只為此。故不可悋○俗裳說法問第八)</span>。</p>
<p>問<span class='note-inline'>(若為)</span>師<span class='note-inline'>(者)</span>具著俗服向<span class='note-inline'>(眾中)</span>說法。<span class='note-inline'>(弟子著法服)</span>得<span class='note-inline'>(與作)</span>禮不。</p>
<p>答。<span class='note-inline'>(有病)</span>得。不病<span class='note-inline'>(俗服)</span>不得為<span class='note-inline'>(人)</span>說法。<span class='note-inline'>(上文聽者不如法。亦且得罪。況說者乎。病不拘禮。從權則可。除此不得。同上不如法罪可見○有帽說法問第九)</span>。</p>
<p>問。<span class='note-inline'>(若在家)</span>白衣頭上有帽。<span class='note-inline'>(比丘)</span>得為說法不。</p>
<p>答。除有病必須覆頭。<span class='note-inline'>(得)</span>餘悉不得<span class='note-inline'>(此禮非但而域如是。東土亦然。即如今之世人。尊禮必假衣冠為是。[(白-日+田)/廾]禮則不然。例此可知。西域有此軌式。律中不得與覆頭等人說法。除病應應當學故。今之說法者。但依尊禮為是。不拘可知○口吹經法問第十)</span>。</p>
<p>問。<span class='note-inline'>(若或)</span>經上有塵土草穢。得<span class='note-inline'>(以口)</span>吹去不。</p>
<p>答。不得<span class='note-inline'>(以口穢氣熏經褻慢不恭得罪。當以淨巾拭之。乃至佛像經桑等。俱不得口吹。統記云。點香點紙。俱不得向油燭上點化。油氣所熏亦得罪。此紙錢等皆墮破錢山。其過不小。又法苑云。上香供佛。如不泯口。口氣熏香。作但無福。當來墮於黑糞地獄。佛之誠言。敢不信乎。悲夫。今之僧俗學佛道者。盡不知此罪過之深。草匇忽略。無不皆然。今吾為人心切。故特書此。以誠當宜謹肅幸矣○為利書經問第十一)</span>。</p>
<p>問。<span class='note-inline'>(若)</span>比丘得書經取物不。</p>
<p>答。不得取。犯捨墮<span class='note-inline'>(若自書與人書。流通慧命福德無窮。佛恩可報。若取物者。是貪慢心。故犯此罪。其過非小。戒之慎之○慢法不尊問第十二)</span>。</p>
<p>問。<span class='note-inline'>(若)</span>經上有<span class='note-inline'>(遺落)</span>飯食犯何事。</p>
<p>答。有慢意故。為犯決斷。<span class='note-inline'>(慢凟不尊故)</span>不慢意犯墮<span class='note-inline'>(猶失敬謹故。當知比丘僧等。若書誦經典之時。臨齋之際。必須別席。若無別席。必須先請法寶於尊重淨處。猶當問訊法寶。即是佛之全身。舍利成佛之本。固宜尊敬。如或不然。得罪可知○焚燒戒律問第十三)</span>。</p>
<p>問。<span class='note-inline'>(若比丘有)</span>戒律不用流落<span class='note-inline'>(不全。不堪受持)</span>可燒否。</p>
<p>答不得。不知有罪燒。<span class='note-inline'>(犯)</span>捨墮。若知燒有罪故燒。犯決斷。與方便破僧同。<span class='note-inline'>(與調達破和合僧無異故)</span>亦如燒父母<span class='note-inline'>(戒律乃法身父母故。葢夫流落而燒。俗見之常也。經典既爾。佛像猶然。如無用者。安置塔中供養。若能補□復持。功德之甚。雖他處有開。無如依佛所說為勝○法事竟。下結界品)</span>。</p>
</div>
<div class='div-other'><a id='mulu8' />
<p class='h1'>結界法品第四</p><p style="margin-left:1em"><span class='note-inline'>(結制也。界限也。畔也。凡有冬夏安居坐禪處所。宜應制立界限。以定規繩。謹束身心。勿令放逸。失其九旬德業。又結界以攝衣。令無離宿罪也。律中界有三種。一者大界。二者戒場。三者小界。以佛聽許。疲極僧眾。隨處結界。盡應集。不得受欲。是中舊住比丘應唱大界四方相。若有山樹林池城塹村舍。隨有稱之。餘儀皆準隨機羯磨說。比丘告云。大德僧聽。我舊住比丘為僧。唱方大界相從東南角某處標。至西南角某處標。從此至西北角某處標。乃至還于東西角某處標。此是大界外相一週訖。必有屈曲。或方或圓等。隨事稱之。並須別指分齊尺寸處所。或洒淨水。或以刀畫地。乃至于撒砂結繩等。皆持大悲神呪二十一遍。而用以為制限猶妙由不知制限結既不成。羯磨受戒等事。俱成虗設。故須如上分明唱相。三遍則<span class='corr'>已</span>。乃至羯磨問答等事。盡詳羯磨本中。可知。下且隨文釋義。有二十二條。作二十一問答中。有缺略一問。臨文可見○結界遠近問第一)</span>。</p>
<p>問結界為云何。<span class='note-inline'>(宜遠宜近)</span>。</p>
<p>答。結界法若山澤無人<span class='note-inline'>(妨礙之)</span>處。隨意遠近。<span class='note-inline'>(皆得)</span>若在<span class='note-inline'>(郡)</span>城<span class='note-inline'>(縣)</span>邑聚落。<span class='note-inline'>(之中)</span>不得遠結。亦不得夜結。<span class='note-inline'>(夜結僧眾不知邊畔故)</span>結時要須比丘在四角頭立。不得使外人入。<span class='note-inline'>(何也)</span>外人入。則界不成。<span class='note-inline'>(俗外無戒。亦生譏謗故。未結大界之前)</span>先結界場。僧家白衣奴子盡著界場上。<span class='note-inline'>(白衣等者。或五戒淨人。欲令盡知其事故)</span>然後視度四方。<span class='note-inline'>(而唱前來大界相云云。度如字。隨方屈曲。而為軌度。非測度之謂也。下出其可結之處)</span>結界時除四處。<span class='note-inline'>(當結。何等四處)</span>一者聚落。二者聚落外。俗人田地常作事處。三者若有阿練若獨處山澤。<span class='note-inline'>(聚落則有二種。若聚落界外不可分別者。準僧祇。七樹之量。通計六間六十三步。若無異眾。得成羯磨。若可分別者。準十誦律。盡聚落集之。蘭若亦有二種。若無難者。諸部多云。一俱盧舍。按雜寶藏云。五里是也。相傳以此為定。俱盧舍。有云拘屢舍。四百弓為一拘屢舍。又云皷聲所及之處。有遠近少異可知。若難事蘭若。如善見論云。七槃陀之量。相去五十八步。四人八寸得作羯磨。既得羯磨。亦得說戒。下開前事之方便)</span>恐說戒羯磨時。有種種事難。不得來。<span class='note-inline'>(何也)</span>白眾求別結小界。眾若聽可。<span class='note-inline'>(律云。不同意者未入界。聽在界外一處集結小界。受戒亦得。又言。若布薩日於無村曠野中。不得來者。亦如是。自恣亦爾。然而難聽)</span>彼無五人<span class='note-inline'>(不得結)</span>眾。當遣僧與結別界。<span class='note-inline'>(下結名)</span>此謂阿練若坐處。<span class='note-inline'>(上三結大界竟。下第四受戒場)</span>四者受戒場。先結<span class='note-inline'>(律中聽許。眾中受戒羯磨等事。當結戒場。稱四方相。須在大界前結。故云先結大)</span>界。文均除<span class='note-inline'>(所)</span>結戒場。<span class='note-inline'>(當知界文文字。非文章之文。乃紋路之紋。言其四圍所結界相。際畔為紋。所以大界要以受戒場。周圍均等。而除之。令受戒場住於正中。不可偏倚於一隅。故云均等。下總結)</span>除是結界。以是其事。<span class='note-inline'>(是者不非。不爾皆非也。雖然如此。亦有不定一法)</span>或先結大界。後結戒場。於中受戒。<span class='note-inline'>(反上戒場先結之意。大界中戒場。何所比例)</span>如界公所云。<span class='note-inline'>(云者語辭。譬如府州郡邑公所無異也。當知界公二字。必非指人而說。若說是人。此法是佛所制。豈佛未說法時。先有此人。使如來倣傚而遵之者乎。下又開方便)</span>恐無所獲。<span class='note-inline'>(何也)</span>然云不知。同於取別顯通此路。可有僥倖其人云。<span class='note-inline'>(云亦語辭。此廣上不得來之。所以曰非。<span class='corr'>但</span>難事不得來。山澤獨處之間。人所不能知。不得來者何也。故云恐無等云云。同於下同上別結小界。顯示令知此路而入。使其不及來者。而亦來之。故云僥倖其人。人即是不及來者之人。亦非連下句另有其人。若另有其人。即同上來界公之謬也。當細詳之理長。則就上明不知不來。下明病者難至。故設問云)</span>若有病比丘不能得往。<span class='note-inline'>(不得到此羯磨受戒。又何如曰亦就)</span>僧中求索別一屋中結<span class='note-inline'>(小)</span>界。僧亦應聽。<span class='note-inline'>(未結之時)</span>先解大界。與結別界訖。然後<span class='note-inline'>(復來)</span>結大界。<span class='note-inline'>(何以解。為要出界故。解界結界有羯磨文。可知。下開)</span>一切比丘不持衣。夜中得入中<span class='note-inline'>(此或廣接十方往來者。未必皆持衣。故許入也。下文缺一問辭。上來無界應結界受戒。今往曾結過。原有舊界。又何如故問。若)</span>有一住處有界。<span class='note-inline'>(又祗有)</span>一比丘。<span class='note-inline'>(無眾不及結界)</span>亦可打楗槌廣說戒<span class='note-inline'>(否。下缺答辭。應答得。雖爾)</span>先<span class='note-inline'>(須)</span>向四方僧懺悔。然後說<span class='note-inline'>(戒。懺悔者)</span>亦可三語。<span class='note-inline'>(何為三語)</span>三語者。謂三說<span class='note-inline'>(三說者。三番羯磨。懺悔清淨<span class='corr'>已</span>。許廣說戒也。懺悔之語。應云今僧十五日說戒。我某甲清淨○佛地通結問第二)</span>。</p>
<p>問。結界得通<span class='note-inline'>(大界中)</span>佛地結不。</p>
<p>答。<span class='note-inline'>(得。但)</span>不得於中受戒。<span class='note-inline'>(佛地即佛殿也。受戒自有戒場。大聖尊前不預餘事。又亦即佛物故。或必無處所。先對懺悔。借過遮障。避之可爾)</span>。</p>
<p>若<span class='note-inline'>(沙彌)</span>先不知法。<span class='note-inline'>(不知有此軌則)</span><span class='corr'>已</span>受得戒。<span class='note-inline'>(知亦不得然而)</span>師僧<span class='note-inline'>(三師七證)</span>若知故違。有罪<span class='note-inline'>(亦應犯墮○船行結界問第三)</span>。</p>
<p>問。<span class='note-inline'>(若比丘)</span>行船。<span class='note-inline'>(正遇結界之時)</span>船上得結界不。<span class='note-inline'>(如僧舟行之次。亦恐失其一夏禪坐之功。故問)</span>。</p>
<p>答。得。若有沙彌白衣。<span class='note-inline'>(未入大僧數者)</span>驅著岸上。然後結界。若不驅出。<span class='note-inline'>(或不便上岸)</span>當障隔著一處。然後結界。<span class='note-inline'>(或隔在前後小艙之處而避之。船上界畔。眾中有力者。以水若砂。四面擲所及處。以作齊限。準薩婆多十誦律。縱廣六百步為畔。以此觀之。必是船行泊岸行止之界畔也)</span>結界後。比丘夜不持衣。不得入中<span class='note-inline'>(非大界故。不得入也。噫舟行尚爾。結制用心。非船散誕遨遊者。可不慎乎○僧行界壞問第四)</span>。</p>
<p>問。<span class='note-inline'>(若)</span>大僧<span class='note-inline'>(有事)</span>盡行。唯有沙彌在界。為得壞不。<span class='note-inline'>(界由僧結。必假僧持。僧去必壞耶)</span>。</p>
<p>答。<span class='note-inline'>(不壞。下舉況)</span>但有一清信士。<span class='note-inline'>(在中)</span>界便不壞。況沙彌<span class='note-inline'>(乎。若一總)</span>盡無一宿界壞。若僧盡去不還。亦不須解<span class='note-inline'>(<span class='corr'>已</span>壞故。若去欲還。應後來復結。例上別結小界同○賊害界壞問第五)</span>。</p>
<p>問。<span class='note-inline'>(若有)</span>賊來界裡。殺比丘。界壞不。</p>
<p>答。不壞<span class='note-inline'>(賊殺比丘。於界無涉。況有餘比丘在。故不壞可知○三四結界問第六)</span>。</p>
<p>問。<span class='note-inline'>(若)</span>一人三四人行道。<span class='note-inline'>(安居時至。不遇菴院)</span>或在<span class='note-inline'>(清信)</span>白衣家。得結界不。</p>
<p>答。不得。<span class='note-inline'>(不成眾故)</span>五人以上得結界<span class='note-inline'>(律規如此。可知○通流結界問第七)</span>。</p>
<p>問。<span class='note-inline'>(若欲)</span>結界得通流水池水結不。</p>
<p>答。一切停水盡得。<span class='note-inline'>(一切)</span>分流<span class='note-inline'>(水俱)</span>不得。<span class='note-inline'>(何以故)</span>以不知齊畔故<span class='note-inline'>(停水如池塘之類。有限可結。分流如谿㵎等。急流散漫。難定界限。故不得○界無楗槌問第八)</span>。</p>
<p>問。<span class='note-inline'>(若)</span>結界後不打楗槌。界壞不。<span class='note-inline'>(楗槌即鐘磬類)</span>。</p>
<p>答。不壞<span class='note-inline'>(修行之法。不在楗槌。打楗槌法。不過雲集清眾。乃至利益苦趣眾生。打與不打。乎界不礙。故不壞○官塘通結問第九)</span>。</p>
<p>問。<span class='note-inline'>(若欲)</span>結界。得通王路結界不。<span class='note-inline'>(上因俗人田地處。不得遠結。故作此問)</span>。</p>
<p>答得。<span class='note-inline'>(但)</span>當結界時。<span class='note-inline'>(須)</span>遣人兩頭斷行人。<span class='note-inline'>(俗流不淨。故當斷之)</span>然後結界<span class='note-inline'>(<span class='corr'>但</span>入田路。向井取水路等。皆不得作界相。餘俱盡得作界相。然而佛世比丘最為尊重。王亦不敢違佛規制。非今末世之所行。常自知時。可也○無主結界問第十)</span>。</p>
<p>問。<span class='note-inline'>(若)</span>無主<span class='note-inline'>(人所〔營〕之)</span>地。可得結界不。<span class='note-inline'>(<span class='corr'>但</span>凡比丘所須。皆當乞之。離不與取過。今既無主。無可乞者。故問)</span>。</p>
<p>答。得。<span class='note-inline'>(無主何以得。曰)</span>便如鬱單越法<span class='note-inline'>(北俱盧洲人無我執。一切俱無有主。既無有主。宜結便結。故云得○水坑界壞問第十一)</span>。</p>
<p>問。<span class='note-inline'>(若)</span>先結界。後有大水。或堀坑長十五步。<span class='note-inline'>(失壞託處)</span>或復於中行欲。<span class='note-inline'>(有此三事)</span>此界壞不。</p>
<p>答。盡不壞其人云。<span class='note-inline'>(應云盡不壞其界。爾人字即界字。亦筆悞也。云亦助辭。若亦指人。是佛說法。又指誰耶。亦如上說。下佛自舉況不壞所以)</span>假使堀大坑。深廣一由旬。<span class='note-inline'>(或四十六十八十里。如是深廣)</span>界猶不壞。況小小坑<span class='note-inline'>(壞)</span>耶<span class='note-inline'>(大水天生。堀坑取用。犯戒在人。于界㳅礙。故俱不壞○尼界可宿問第十二)</span>。</p>
<p>問。<span class='note-inline'>(若)</span>比丘<span class='note-inline'>(偶爾有事)</span>得比丘尼界裡宿不。<span class='note-inline'>(二部界別。以遠嫌疑及犯事故。恐比丘偶有因緣。不及還於本界。故作此問)</span>。</p>
<p>答。得。<span class='note-inline'>(律中僧差教授比丘尼。不及日沒即還。違者犯墮。今言得者。以戒雖遮。緣必開故。故云得)</span>亦不得失衣。但不得入其房內爾<span class='note-inline'>(此二句應宜借轉倒看為妙。入房之禮重故。宜自裁之。不入不失。緣開無過。故得○共住無衣問第十三)</span>。</p>
<p>問。<span class='note-inline'>(若)</span>僧結界竟。後來僧共住不持衣。<span class='note-inline'>(有)</span>失衣不。</p>
<p>答。不失。<span class='note-inline'>(何以不失)</span>當結時。<span class='corr'>已</span>通三世僧故<span class='note-inline'>(或云。結大界時。隨結攝衣界故。夫失者。受而不持曰失。三世之中。若前若後。或有本未受持。有何所失。故云不失○不齊結界問。第十四)</span>。</p>
<p>問。<span class='note-inline'>(若)</span>僧不盡集。<span class='note-inline'>(結界盡集。知界齊畔。或有三寶事緣。不能齊集。可)</span>得結界不。</p>
<p>答。若有事<span class='note-inline'>(緣不反到者)</span>囑授<span class='note-inline'>(於餘比丘。云有某事)</span>得。<span class='note-inline'>(若)</span>無事<span class='note-inline'>(不齊)</span>不得<span class='note-inline'>(僧盡集。可得結界故。無事偷安。懈怠無愧。故所不得○結界年限問第十五)</span>。</p>
<p>問。<span class='note-inline'>(若)</span>一結界得幾時。<span class='note-inline'>(或當逐年結耶)</span>。</p>
<p>答。<span class='note-inline'>(僧有常在)</span>不限年數。若施主要增地更結耳<span class='note-inline'>(不要不必更結。有僧不壞。故不限數。若隨增減方便。更結亦得○不解再結問第十六)</span>。</p>
<p>問。<span class='note-inline'>(若)</span>先僧結界。不解而去。<span class='note-inline'>(界相猶存)</span>後來僧得於中<span class='note-inline'>(重唱)</span>結界不。</p>
<p>答。得<span class='note-inline'>(先僧不解。一宿便壞。既無持法人。後僧得結也。此釋前疑。可知○界場多少問第十七)</span>。</p>
<p>問。<span class='note-inline'>(若結大界。僧當盡集。為知界畔故)</span>結界場時。要須集一切僧。為隨意多少。</p>
<p>答。五人以上得。<span class='note-inline'>(何以故)</span>以無大界故。眾不集。<span class='note-inline'>(也)</span>無犯<span class='note-inline'>(五人以上小界可宜。大則不可。得越法咎。以上云盡不集不得故○界場遙結問第十八)</span>。</p>
<p>問。<span class='note-inline'>(若)</span>結界場。<span class='note-inline'>(五人以上亦聽)</span>要須至場上。亦得遙結耶。<span class='note-inline'>(身不親至。<span class='corr'>但</span>遙作想念而結不)</span>。</p>
<p>答。要須至場上。乃得結爾<span class='note-inline'>(不至不得者。何也。身心不恭。故違佛制。不能成就。故不得。也○相叉結界問第十九)</span>。</p>
<p>問。<span class='note-inline'>(若)</span>二眾結界。得互相叉結不。<span class='note-inline'>(如兩手相叉之狀而結不。二眾。或僧尼二眾。或二處菴院比丘。自有二部眾)</span>。</p>
<p>答。不得相叉。得共通結耳<span class='note-inline'>(彼此相叉。混雜難分。猶恐犯諍。故不得。<span class='corr'>但</span>共通結者。雖云二眾。事同一體故○一界二槌問第二十)</span>。</p>
<p>問。<span class='note-inline'>(界法僧集。須打楗槌。若)</span>一界裏得鳴二楗槌不。</p>
<p>答。得。<span class='note-inline'>(或界廣大故)</span><span class='corr'>但</span>不得二處說戒及以羯磨種種僧事。<span class='note-inline'>(僧事不過僧中教誡等。事宜一處。不宜二處。以律云此一住處一說戒故)</span>惟得燒香飲食而<span class='corr'>已</span><span class='note-inline'>(燒香等事。二處三處。總不論○僧尼共界問第二十一)</span>。</p>
<p>問。<span class='note-inline'>(或有檀越欲供二部僧)</span>大僧得與尼。<span class='note-inline'>(二部相隣)</span>通結界不。</p>
<p>答。得<span class='note-inline'>(通結者。要一切僧尼盡集而結。此名四方大界。通亦無過。以順施主心故○上結界竟。下明歲坐事)</span>。</p>
</div>
<div class='div-other'><a id='mulu9' />
<p class='h1'>問歲坐事品第五</p><p style="margin-left:1em"><span class='note-inline'>(歲者。律中七月十六日。是比丘五分法身生來之歲。歲即生。又七月十五日。是五分法身臘除之日也。今言歲坐之歲。正為坐禪臘滿。至七月十六日受歲。得其五分法身之新生。故云歲坐。此經上來發明微細威儀微細因果。與比丘戒。非僧上緣。然而欲生定慧。應須坐禪。故結界<span class='corr'>已</span>。□之於歲坐事。即下文種種事相。宜為宜止。有所不決。必須問明。使無疑慮。故有此品二十九問答○結坐期限問第一)</span>。</p>
<p>問。<span class='note-inline'>(比丘)</span>夏中幾日得結坐。<span class='note-inline'>(應更問。幾日得受歲略也。結制安居坐禪。各結坐。形心攝靜曰安。要期住此曰居。此下四月十六至八月十五四月。皆稱夏中者。以西域一年三際春夏冬也。四月日為一時。此當夏分。故云夏中)</span>。</p>
<p>答。<span class='note-inline'>(安居有三)</span>從四月十六日。<span class='note-inline'>(為前安居)</span>盡五月十五日。<span class='note-inline'>(為後安居)</span>日日可結。<span class='note-inline'>(問一日結坐足<span class='corr'>已</span>。何用多日。多日不定。豈不失于前坐耶)</span>此謂坐初有事難。不得<span class='note-inline'>(一日來)</span>結。或<span class='note-inline'>(延)</span>五三四日乃至一月。盡不失前坐。<span class='note-inline'>(下與前坐人安名)</span>此名三十日結坐一日受歲。<span class='note-inline'>(此因後人來結。不免前人同結。故有三十日之名。受歲一月者。因至七月十五日。九旬<span class='corr'>已</span>滿。受歲即行。故止一日。此乃最初一日來者。曰前人。下明最後一日來者。曰後人)</span>後坐人惟得一日結坐。<span class='note-inline'>(過了五月十五。更不再結故。下明後人受歲法)</span>過七月十五日有事難。日日可受歲。盡八月十五日。<span class='note-inline'>(然而受歲止得七月十五一日。一日可受者。為前坐初事難等。人延遲日子。所以七月十五。九旬未滿。不得即受。遲來一日。待一日。直至最後五月十五來者。當至八月十五。始滿九旬。方許受歲出期。故下立名曰)</span>此名一日結坐三十日受歲<span class='note-inline'>(此為前人受歲。他雖未滿。亦在中間同受。故云三十日等。中間有二十八箇次第。相續結之。作中安居可知。葢夫此之大意。要知一處安居。四方可聚。此是如來深大慈悲。怋其事難之人。不使失其禪坐之功。特此善權方便耳。學者當知。佛恩難報。於斯可見也○遇緣告出問第二)</span>。</p>
<p>問。<span class='note-inline'>(比丘)</span>結坐<span class='note-inline'>(有緣皆開。欲)</span>受七日法。為<span class='note-inline'>(當)</span>坐初受。為<span class='note-inline'>(是)</span>臨行時受。</p>
<p>答。若坐初受者好。坐初不受。<span class='note-inline'>(不曾料理)</span>亦可臨行時受。<span class='note-inline'>(下開)</span>夫受七日法。行不滿七日還。<span class='note-inline'>(或四五六日)</span>後行不復更受。計滿七日。乃復更受。若慮忘<span class='note-inline'>(失者)</span>亦可日受<span class='note-inline'>(此為比丘禪坐之時。或遇種種生善滅惡利益等事。乃至缺衣鉢等。必不得<span class='corr'>已</span>。理須告假。而有常規。少則七日。多則三十九日。故下有三受七日等說。然而律中亦不得專為飲食告出而去。以非法事故。受亦不成。信之律有受法。文云。應具威儀對眾白云。大德。一心念。我比丘某甲今受七日法出界外。為某事故。還來此中安居。三說。若受半月等法。方作白二羯磨。縱止一日事。皆須七日法。恐有小事。頻頻告出。桂安之名。故爾○坐禪受物問第三)</span>。</p>
<p>問。<span class='note-inline'>(比丘)</span>夏坐中不受床坐房舍十二物。得坐不。</p>
<p>答。不須受<span class='note-inline'>(十二物詳明根本毗尼律中。下云。三月補治房舍。似亦應受三衣六物。不可缺故。餘臥具等。夏熱不受亦可。故云不須○不坐得歲問第四)</span>。</p>
<p>問。<span class='note-inline'>(比丘夏中愍物行慈。故應結坐)</span>結坐而不坐。得歲不。</p>
<p>答。若先不知<span class='note-inline'>(有夏)</span>坐<span class='note-inline'>(之)</span>法。受歲得。若知<span class='note-inline'>(坐法)</span>故違不得<span class='note-inline'>(不知者。未曉禪坐工夫。知法者或修止觀。或看話頭。乃至持呪念佛。返照回光。收攝一心。契悟無生。外當調和四大等事。詳明宗教。不可不知。如或不然。雖云結坐。放逸縱情。徒有虗名。總是虗消信施。慎諸○不結不坐問第五)</span>。</p>
<p>問。<span class='note-inline'>(比丘)</span>都不結不坐。受歲得不。</p>
<p>答。若先不知有結<span class='note-inline'>(夏之事。又)</span>。</p>
<p>不知有坐<span class='note-inline'>(禪之)</span>法。<span class='note-inline'>(二俱不知)</span>受臘<span class='note-inline'>(也)</span>得。有結知。便應向僧<span class='note-inline'>(懺)</span>悔。<span class='note-inline'>(先總不知。然後一知有結有坐。即當懺悔無咎)</span>若先知法。故違不得<span class='note-inline'>(受歲知而故違。得越法罪。懺悔者。懺其先不知之過。可也。知而故犯。懺亦猶難。懺而犯。犯而懺。殺子同葬。教有明文。不可不慎。懺悔之說。隨事可知○不結而坐問第六)</span>。</p>
<p>問。<span class='note-inline'>(□□)</span>不結而坐。得歲不。</p>
<p>答。同上事<span class='note-inline'>(同上知不知等。乃坐禪時始到。因結時不在。亦同故違。故曰同上○池流澡浴問第七)</span>。</p>
<p>問。<span class='note-inline'>(比丘)</span>夏坐中得入流水池水浴不。<span class='note-inline'>(比丘半月一浴。熱時不拘。故問)</span>。</p>
<p>答。界內盡得。<span class='note-inline'>(隨其所宜界外不得)</span>若受七日<span class='note-inline'>(法)</span>行過水。亦得<span class='note-inline'>(受法在外。不越於事。故無所犯○決斷不悔問第八)</span>。</p>
<p>問。<span class='note-inline'>(比丘)</span>夏中<span class='note-inline'>(是修道之時。或)</span>犯決斷不悔。<span class='note-inline'>(未向二十僧中出罪)</span>受歲得不。</p>
<p>答。雖有罪得歲。所以爾者。<span class='note-inline'>(何也)</span>故是比丘故<span class='note-inline'>(不至犯棄。不失比丘事故。亦得受歲○不和得歲問第九)</span>。</p>
<p>問。<span class='note-inline'>(比丘)</span>受歲不和合<span class='note-inline'>(應來者不來。應與欲者不與欲等。如是不和)</span>得歲不。</p>
<p>答。要先懺悔。然後受歲。<span class='note-inline'>(眾僧受歲。和合方成。中間有一犯諍。乃至非法非律等。不如法事。必使他懺悔清淨。眾可受歲)</span>若其人不悔。<span class='note-inline'>(有妨於眾。故須)</span>擯出<span class='note-inline'>(始)</span>得受。<span class='note-inline'>(歲)</span>若不擯出。眾當<span class='note-inline'>(對其)</span>三諫。過三諫<span class='note-inline'>(乃至四諫)</span>不受<span class='note-inline'>(語者。是惡性人)</span>犯決斷<span class='note-inline'>(罪若)</span>過四諫。<span class='note-inline'>(以至五諫)</span>犯重。<span class='note-inline'>(既耳畢竟何如)</span>若<span class='note-inline'>(僧中有)</span>力<span class='note-inline'>(量者)</span>能驅逼<span class='note-inline'>(他)</span>出界好。<span class='note-inline'>(受歲)</span>若其<span class='note-inline'>(驅亦)</span>不出。當牢閉著一<span class='note-inline'>(空閑)</span>房中。然後受歲。無苦。<span class='note-inline'>(無罪也。何以定要如此)</span>以其非復比丘故。<span class='note-inline'>(畢竟不出。何如)</span>若惡人多眾所不敵。<span class='note-inline'>(且不受諫。驅又不出。清眾反)</span>當避出界。<span class='note-inline'>(他處受歲)</span>若共受<span class='note-inline'>(歲必)</span>不得歲。<span class='note-inline'>(何也。比丘以和為貴。懺悔為先。若能一懺。無罪不滅。若不懺者。轉至犯重。故不能也。例如十人同修淨土。一人不淨。九人亦不得生故○坐中造福問第十)</span>。</p>
<p>問。<span class='note-inline'>(比丘)</span>夏坐中得為亡師造福不。</p>
<p>答。得。<span class='corr'>但</span>不得手自造事<span class='note-inline'>(比丘或和尚闍梨等師歸逝。當感其携訓之德。須造福而酧報之。然而<span class='corr'>但</span>不得自造。一妨禪坐之功。二亦類于客作故○坐中搖扇問第十一)</span>。</p>
<p>問。<span class='note-inline'>(比丘)</span>夏中得捉扇拂不。</p>
<p>答。一切毛不得。捉竹扇得<span class='note-inline'>(毛扇乃鷄翎鳥羽傷殘等物。俱不得捉。竹扇無傷故得。拂者搖也。以扇搖動。使令有風故。當知此是一物。非另指拂子為拂也。前<span class='corr'>已</span>明故○後坐同起問第十二)</span>。</p>
<p>問。<span class='note-inline'>(夏中)</span>後坐人得七月十五日受歲起去不。</p>
<p>答。不得。<span class='note-inline'>(後人必待九旬<span class='corr'>已</span>滿。始得。因不滿故不得。下開)</span>若<span class='note-inline'>(後坐人)</span>先不知<span class='note-inline'>(滿與不滿)</span><span class='corr'>已</span><span class='note-inline'>(隨前人)</span>受<span class='note-inline'>(者)</span>得歲。若知法<span class='note-inline'>(知其未滿不應)</span>故違不得。<span class='note-inline'>(又開一端)</span>若<span class='corr'>已</span><span class='note-inline'>(有)</span>和合僧。<span class='note-inline'>(議通)</span>就受籌而<span class='corr'>已</span><span class='note-inline'>(亦得下前後例同)</span>若後坐人受歲時。<span class='note-inline'>(和僧受籌得者)</span>前坐人亦爾<span class='note-inline'>(亦有和僧受籌。似乎不必至滿。亦可受歲。然而此等或為有事等。不得<span class='corr'>已</span>而開之。一二只是坐滿方成。功德可知。受籌者。得歲之約。如世間剳付之例也○同臘小大問第十三)</span>。</p>
<p>問。<span class='note-inline'>(若)</span>二人<span class='note-inline'>(小大二比丘)</span>同<span class='note-inline'>(坐夏)</span>臘。小者前坐。<span class='note-inline'>(或四月十五坐)</span>大者後坐。<span class='note-inline'>(或遲幾日乃至五月中坐)</span>前坐者<span class='note-inline'>(雖小)</span><span class='corr'>已</span>受歲。<span class='note-inline'>(日滿即受故)</span>後坐者<span class='note-inline'>(雖大)</span>未受<span class='note-inline'>(歲。因遲幾日。待月滿始受故)</span>於一月<span class='note-inline'>(之)</span>中。何者應大。</p>
<p>答。先大故大。<span class='note-inline'>(大即上大者之大。元指戒大為大。何以故)</span>計本日故<span class='note-inline'>(本日即指最初受戒之本日。不說夏中受歲之本日。要知小大者。言戒之前後。非生年之大小。故雖坐臘受歲。在一月之中。<span class='corr'>已</span>受未受而分前後受戒之本日。還是大者為大。故云先大等也。喻如朝廷序爵鄉黨序齒之謂也。若只論受歲。不論戒臘。似乎單序爵。而不序齒。豈理也哉。何也。戒臘乃僧家尊[(白-日+田)/廾]次序之衡。如在家之生年大小等故○不受出界問第十四)</span>。</p>
<p>問。<span class='note-inline'>(比丘)</span>夏中不受七日法。暫小小出界。故得坐<span class='note-inline'>(歲)</span>不。</p>
<p>答。懺悔得<span class='note-inline'>(欲出受法二利無遺。不受而出。得越法罪。故須懺悔。始得夏坐。要知律規。出必告知于眾。或偶失告。必須懺悔可也。不懺悔。罪益深重。律中可見○三受七日問第十五)</span>。</p>
<p>問。<span class='note-inline'>(比丘)</span>夏中一因緣得三受七日不。</p>
<p>答。言得<span class='note-inline'>(比丘若為三寶看病供養大眾等緣。或路遠事難。日淺則緣不能成。枉勞出入。故佛以慈悲。方便而開之。勿為此言無事閑遊。偷安怠惰。失大功德。甚不可也○不坐寄受問第十六)</span>。</p>
<p>問。<span class='note-inline'>(比丘于)</span>夏中不<span class='note-inline'>(來結)</span>坐。或十人至十五人。欲來<span class='note-inline'>(前坐界中)</span>寄<span class='note-inline'>(託而)</span>住共受歲。<span class='note-inline'>(前坐人)</span>得共住共受歲不。<span class='note-inline'>(不坐者。即十五等人。如此間結坐時。他或自時言。我某大師處受戒坐歲而來。不必此間結坐。<span class='corr'>但</span>要寄在于此受歲。何如)</span>。</p>
<p>答。若及<span class='note-inline'>(五月十六)</span>後坐。<span class='note-inline'>(眾)</span>當<span class='note-inline'>(與他)</span>結<span class='note-inline'>(後坐。令他後受歲得)</span>若不及後坐不得。<span class='note-inline'>(自恃怠惰。與法相違。故下開端)</span>此人若全不知有<span class='note-inline'>(結)</span>坐法。<span class='note-inline'>(而來者)</span>得<span class='note-inline'>(姑)</span>容。<span class='note-inline'>(之共受歲)</span>若知有<span class='note-inline'>(坐法)</span>故違<span class='note-inline'>(強來欲受歲者)</span>不得<span class='note-inline'>(何以故。此乃罔尊自大。我慢居懹。縱容他受。亦不得歲故○有事移坐問第十七)</span>。</p>
<p>問。<span class='note-inline'>(比丘)</span>夏中<span class='note-inline'>(如法安居而)</span>坐。<span class='note-inline'>(或有比丘)</span>若為三寶事。若疾病種種眾難<span class='note-inline'>(之事。如是所撓。不得在此眾中坐)</span>得移<span class='note-inline'>(他處)</span>坐不。</p>
<p>答。得<span class='note-inline'>(移)</span>坐。<span class='note-inline'>(以坐定制。緣事必開。下立法既移。有何法則)</span>當白眾中受三十九日法。<span class='note-inline'>(受)</span>三十九日法<span class='corr'>已</span>。有事便<span class='note-inline'>(得)</span>出界<span class='note-inline'>(去當擇可移之處。到彼處坐守)</span>三十九日法。<span class='note-inline'>(上受法。此坐法。令他如法而坐。應上諸緣。故重此句。不然。此句宜衍。下開端。若坐)</span>三十九日滿得還。<span class='note-inline'>(於本處受歲亦好)</span>一若不得。<span class='note-inline'>(一者萬一之辭。萬一彼處緣事未終。受歲又近。不得還者)</span>亦可<span class='note-inline'>(於)</span>彼處受歲。無犯。<span class='note-inline'>(下明前移坐受法。此處當設。問云。受法還應坐。初臨行耶。答。若坐初受更好)</span>若坐初不受。臨行時亦得受。<span class='note-inline'>(下明後不必受)</span>若<span class='note-inline'>(在所移之處)</span>坐。<span class='corr'>已</span>滿三十九日者。事便出界。<span class='note-inline'>(事者彼處更有事。徑行彼處)</span>不須復受<span class='note-inline'>(三十九日法。既有事)</span>若不還<span class='note-inline'>(本處。在何處受歲)</span>亦得於彼<span class='note-inline'>(所移之)</span>處受歲<span class='note-inline'>(彼處既可坐禪。亦必有眾故亦得。此廣上一若不得等句。此章大意。專為有事難者。開端無別○不結不受問第十八)</span>。</p>
<p>問。<span class='note-inline'>(比丘)</span>不結坐。或不受七日<span class='note-inline'>(法。越矩遊行)</span><span class='corr'>已</span>。受臘得不。<span class='note-inline'>(夏滿為臘。以要為問)</span>。</p>
<p>答。不知法。<span class='corr'>已</span>受得臘。<span class='note-inline'>(知法故違而受)</span>不得夏。<span class='note-inline'>(夏即臘也。七月十五日。是僧臘除也。十六是比丘五分法身生來之歲。以比丘出俗。不以俗年為計。<span class='corr'>但</span>數夏臘故爾。增輝記云。臘者接也。新故交接之謂也。下開端。知而不得。畢竟何如)</span>若以夏僧一諫取好。<span class='note-inline'>(夏僧即先臘知事。僧應當諫云。大德。欲如法自利。當結坐受法。不宜違教若違教者。即慢佛語。慢佛者不善。大德當信佛語。勿不結坐。及不受法也。前後有諫言。皆倣於此。但隨事相而改即得。依其所諫。即當懺悔。聽取結坐。受法者善。若不依聽。亦不取結受等者。應二諫三諫)</span>過三諫<span class='note-inline'>(猶更)</span>不取。犯戾語決斷。<span class='note-inline'>(輕其戒法。失其德業故。若)</span>懺<span class='note-inline'>(悔)</span>還取<span class='note-inline'>(結受)</span>得。當取時白眾。然<span class='note-inline'>(後)</span>可得<span class='note-inline'>(取結受等懺。先對諫者懺悔。白者或諫師領之對大眾懺悔。作白云云。以此觀之。結坐受法之事。必不可缺。依規結受。纔現正受。正得思之○不受何事問第十九)</span>。</p>
<p>問。<span class='note-inline'>(若)</span>比丘<span class='note-inline'>(夏滿)</span>不<span class='note-inline'>(自恣)</span>受歲。犯何事。<span class='note-inline'>(夏滿自恣釋[億-音+(天*天)]。滅罪生福。故當受歲。承前而問)</span>。</p>
<p>答。或一比丘不受歲。眾諫使受。一諫<span class='note-inline'>(乃)</span>至三<span class='note-inline'>(諫)</span>受好。<span class='note-inline'>(好者善也。下出其過)</span>若過三<span class='note-inline'>(諫至四諫)</span>不受。犯決斷。過四<span class='note-inline'>(諫)</span>不受。非沙門。<span class='note-inline'>(即同俗人。何以故)</span>以不肯受<span class='note-inline'>(如來)</span>法故<span class='note-inline'>(應犯棄罪可知。坐禪受歲。兩不可免。既稱比丘。應自勉旃○中後結坐問第二十)</span>。</p>
<p>問。<span class='note-inline'>(比丘)</span>夏坐新受戒人。<span class='note-inline'>(或最後來當日受戒。即此)</span>日中後結坐。得<span class='note-inline'>(受)</span>歲不。<span class='note-inline'>(大似結坐。清晨為正。故有此問)</span>。</p>
<p>答。<span class='note-inline'>(也)</span>得。<span class='note-inline'>(受歲)</span>惟後夜不得<span class='note-inline'>(似乎初夜猶得。後不得者。一則日屬來朝。二則缺于志誠。故云不得。此亦為最後來者。開端無別○忘受可坐問第二十一)</span>。</p>
<p>問。<span class='note-inline'>(比丘)</span>夏中坐忘<span class='note-inline'>(忘其所以)</span>不受七日法。一出行得坐不。</p>
<p>答。憶即<span class='note-inline'>(懺)</span>悔得。<span class='note-inline'>(然而)</span>一坐中不<span class='note-inline'>(得)</span>過二三悔。過二三悔不得歲<span class='note-inline'>(既悔不應再犯。再犯不名為悔。亦同上文。引喻可知。故云不得懺悔羯磨。依所犯事說即得○屋下受歲問第二十二)</span>。</p>
<p>問。<span class='note-inline'>(比丘)</span>受歲時。若天雨。得<span class='note-inline'>(移至)</span>屋不受歲不。</p>
<p>答。得<span class='note-inline'>(依律受歲。應在戒場露地而坐。表夏滿之功。超出界外。故以天雨移亦不妨。此臨時之方便也○結坐有礙問第二十三)</span>。</p>
<p>問。<span class='note-inline'>(或有比丘)</span>既至某方<span class='note-inline'>(安居處所)</span>結坐。<span class='note-inline'>(或)</span>有<span class='note-inline'>(事難阻)</span>礙不達得進。遙結坐不。<span class='note-inline'>(以路途有阻。未及至彼。可在路中遙結。而作前坐不)</span>。</p>
<p>答。不得。正可到彼結後坐。<span class='note-inline'>(或後亦不及到)</span>若道路有僧住處。<span class='note-inline'>(可坐之處)</span>便應就坐住二三日。<span class='note-inline'>(修)</span>治房室。<span class='note-inline'>(治法如下所明)</span>然後<span class='note-inline'>(求僧作白二羯磨)</span>受三十九日去。<span class='note-inline'>(去應作法受法。坐三十九日<span class='corr'>已</span>滿欲去。徑到彼處。充後坐受歲。無僧又何如)</span>若無僧住處。五人以上共結<span class='note-inline'>(□)</span>界坐。<span class='note-inline'>(亦要受過三十九日法)</span>然後坐。<span class='note-inline'>(若欲去受歲)</span>留一二人守界。<span class='note-inline'>(然而欲去)</span>滿三十九日乃得去。<span class='note-inline'>(受歲則可)</span>若後人<span class='note-inline'>(此三字宜衍。若)</span>不滿三十九日去<span class='note-inline'>(充受歲)</span>者。前去人不知。<span class='note-inline'>(不滿有過)</span>不失<span class='note-inline'>(前)</span>坐。<span class='note-inline'>(受歲亦得)</span>後人失<span class='note-inline'>(後人知不滿日有過。故違佛語而去。即失前坐。受歲亦不得。故知必須日滿而去可也。此為欲求不及者。開端無別○檀家結坐問第二十四)</span>。</p>
<p>問。<span class='note-inline'>(比丘)</span>一人至四人。得白衣家。結坐不。</p>
<p>答。不得。五人以上得<span class='note-inline'>(五人乃至多人者。方可羯磨作法。結小界而坐。如眾少不如法。故亦不得○一人結坐問第二十五)</span>。</p>
<p>問。<span class='note-inline'>(比丘)</span>一人靜處得結坐不。</p>
<p>答。<span class='note-inline'>(應云不得。上來四人尚且不得。況一人乎。下開端)</span>先有結界。<span class='note-inline'>(不必更結)</span>二人以上得。一人以不得。<span class='note-inline'>(以字應作亦字。何以故)</span>無人共受坐故。<span class='note-inline'>(以無伴侶故不得也)</span>無界<span class='note-inline'>(一人二人以上)</span>盡不得。<span class='note-inline'>(必須五人可也)</span>若欲<span class='note-inline'>(於靜處結)</span>別坐。當更請僧<span class='note-inline'>(共五人以上而)</span>結界坐。然後得<span class='note-inline'>(觀此受歲坐禪。若不結界。必然不可。學者思之無忽○坐中他施問第二十六)</span>。</p>
<p>問。<span class='note-inline'>(若)</span>比丘夏坐中得受請他施。及受他寄物。或經十日。至三月得爾不。</p>
<p>答。作不貪<span class='note-inline'>(心)</span>受。不限時節<span class='note-inline'>(不拘遠近無過。若有貪心。十日內即應捨。以急施衣止開十日故。詳明律部可知○坐作有為問第二十七)</span>。</p>
<p>問。<span class='note-inline'>(比丘)</span>夏坐中界內<span class='note-inline'>(應作無為等事)</span>作有為事。得應坐不。</p>
<p>答。福<span class='note-inline'>(德)</span>事得指授。餘<span class='note-inline'>(非福德事)</span>不得<span class='note-inline'>(若有三寶等有益者。但得指示令作。猶不宜親自營為。恐失威儀。亦廢禪坐故。餘不得者。犯客作罪。故制○夏坐修葺問第二十八)</span>。</p>
<p>問。受夏坐人。<span class='note-inline'>(即是比丘)</span>云何<span class='note-inline'>(作為)</span>房舍破。當補治為。<span class='note-inline'>(為可不之意也)</span>謂始坐<span class='note-inline'>(時補)</span>坐訖時<span class='note-inline'>(補)</span>耶。<span class='note-inline'>(承上有為而問)</span>。</p>
<p>答。三月中破即治<span class='note-inline'>(不論時分。有主事僧。未安居前。便應作唱云。房舍破。當補治。僧祇律中。有房屋破漏。春末月應當治。若草覆者。還用草補。若瓦覆者。還用瓦補云云○尼來受歲問第二十九)</span>。</p>
<p>問。<span class='note-inline'>(比丘夏滿)</span>受歲<span class='note-inline'>(之)</span>時。尼來界內。求索<span class='note-inline'>(眾中)</span>受歲。<span class='note-inline'>(自恣)</span>應與受不。</p>
<p>答。二尼以上得。<span class='note-inline'>(與受尼八敬中。應請自恣。故得)</span>一<span class='note-inline'>(尼)</span>不得。<span class='note-inline'>(下征釋)</span>所以爾者。<span class='note-inline'>(何也)</span>以尼獨出界。犯重故<span class='note-inline'>(因尼犯重。故不得歲○上歲坐竟。下度人事品)</span>。</p>
</div>
<div class='div-other'><a id='mulu10' />
<p class='h1'>度人事品第六</p><p style="margin-left:1em"><span class='note-inline'>(度者。提携救脫之謂也。末世眾生。居家苦迫。不能出世。欲求出家。度於生死大海。故云度。以上結界安居坐禪。名為自利。既得自利。亦當利他。故繼之于度人事品。有九問答○單<span class='corr'>己</span>度人問第一)</span>。</p>
<p>問。<span class='note-inline'>(比丘)</span>一人得度沙彌<span class='note-inline'>(與其受十戒)</span>不。</p>
<p>答。二人得。<span class='note-inline'>(一人不得。何也。一為和尚。一作闍黎教授故。和尚親傳戒法。闍黎誡軌則。不同佛世。一亦能故。所以眾多更妙。單<span class='corr'>己</span>為師者不可○度人遙請問第二)</span>。</p>
<p>問。<span class='note-inline'>(比丘)</span>度沙彌。得遙請和尚不。<span class='note-inline'>(梵語烏波吒迦。于闐國翻為和尚。此云力生。三乘道力。五分法身。皆因師力而生。即親教師也)</span>。</p>
<p>答。不得<span class='note-inline'>(一度即為本師。自既未能。且律其時故。不得遙請者。或遠處另請他師。而來代之。故不得。何也。他度即他弟子故。或遙空禮請。原受本師之名。以為作證。亦不得。虗得其名。不及面面相承故。此乃濫叨師位。故制○臘缺度人問第二)</span>。</p>
<p>問。<span class='note-inline'>(比丘)</span>未滿五臘度人。犯何事。其弟子為得戒不。</p>
<p>答。若知非法而度。犯捨墮。<span class='note-inline'>(或遇知法者諫。而改悔則可)</span>過三諫不止。犯決斷。<span class='note-inline'>(上答師犯之問。下答弟子等問)</span>若弟子不知<span class='note-inline'>(師)</span>是非法。<span class='note-inline'>(受時懇切。無有餘念。亦可)</span>得戒。若知<span class='note-inline'>(師是非法。而有餘覺餘思。疑惑不切者。即)</span>不得<span class='note-inline'>(戒。十夏滿足。方為和尚。五臘<span class='corr'>已</span>滿。堪稱闍黎。然而有智聽許離師。無智猶須盡壽。無智者縱滿五年十年。尚不得為師度人。況未滿者乎。故云不得。此乃欲速不達故制○無法作師問第四)</span>。</p>
<p>問。比丘<span class='note-inline'>(半月半月)</span>都不誦戒。又不知法。<span class='note-inline'>(不知大小乘經律。又不知)</span>種種僧事。<span class='note-inline'>(僧事羯磨布薩斷事。兩種五德威儀等事)</span>而多度人。<span class='note-inline'>(出家)</span>或作三師。<span class='note-inline'>(和尚闍黎教授與人授戒)</span>有所犯不。</p>
<p>答。此人尚不應食人信施。況復度人<span class='note-inline'>(若比丘不誦戒。飲水食飯。日日犯盜。故云不應等。自<span class='corr'>己</span>昏昏。不能使人昭昭故制。既受具戒。當勤精進。如救頭然。當隨有智比丘之前。學戒始得。慎勿懈怠懶惰而忽諸也○盜度弟子問第五)</span>。</p>
<p>問。若人父母王法不聽。<span class='note-inline'>(不許出家)</span>比丘<span class='note-inline'>(不問主)</span>盜將去度<span class='note-inline'>(不與取者)</span>犯何事。</p>
<p>答。犯重。<span class='note-inline'>(因盜故成棄罪。下例非<span class='corr'>但</span>此也)</span>若官人走奴。投比丘<span class='note-inline'>(出家)</span>為道。比丘若知而安止。未度亦犯重。<span class='note-inline'>(有主物故未度尚爾。何況盜度者乎。末世比丘常有此事。不細不謹。不觀來歷。狂肆妄為。故應犯重。固當戒之○與父作師問第六)</span>。</p>
<p>問若兒前出家。<span class='note-inline'>(作比丘)</span>父母<span class='note-inline'>(後出)</span>家來投其兒。其兒得度不。<span class='note-inline'>(得度出家學道否)</span>。</p>
<p>答。得<span class='note-inline'>(出家學道。以理為宗。只論佛法。不拘世禮。既能度人。一切悉皆得度故。如淨飯禮拜如來。摩耶聽佛說法。故云得也。不然。住我我所。不可○犯戒度人問第七)</span>。</p>
<p>問。<span class='note-inline'>(若有)</span>犯戒比丘。得度人不。</p>
<p>答。若犯重。無復度人之理。<span class='note-inline'>(有犯棄。尚不得稱為比丘。失其戒故。如舟破漏。不能得度。故云無此理也。下開端)</span>若犯決斷。同上未滿五臘者。<span class='note-inline'>(例上可知)</span>若犯餘輕戒。<span class='note-inline'>(波逸提等)</span>要須懺悔。然後得度<span class='note-inline'>(既懺清淨。始得為人師範。少不清淨。猶為不可。況重者乎。故制○請他代<span class='corr'>己</span>問第八)</span>。</p>
<p>問。<span class='note-inline'>(若有)</span>白衣投一比丘<span class='note-inline'>(欲出)</span>家。比丘即受。<span class='note-inline'>(自或不能為他師範)</span>更為請和尚<span class='note-inline'>(與之作受)</span>戒師。<span class='note-inline'>(前來)</span>所投比丘。故是師非<span class='note-inline'>(是師耶)</span>。</p>
<p>答。非師。<span class='note-inline'>(非和尚。不稱本師故。下開)</span>若後從受法者。可為法師。<span class='note-inline'>(或更無法可受)</span>若<span class='note-inline'>(但)</span>依隨者。可為依止師<span class='note-inline'>(畢竟不得稱和尚。不曾得他戒故。混濫稱師者。于此可鑒○度人不教問第九)</span>。</p>
<p>問。<span class='note-inline'>(若)</span>比丘多度弟子。<span class='note-inline'>(出家)</span>或作二師。<span class='note-inline'>(和尚闍黎)</span>都不教戒。犯何事。</p>
<p>答。犯捨墮。<span class='note-inline'>(何以故。因怠惰不教。情眷屬故。下引證)</span>昔迦葉佛時。有比丘度弟子。不教戒。多作非法。<span class='note-inline'>(或毀禁戒等。以無教誡。不能懺悔。下明感報)</span>命終生龍中。<span class='note-inline'>(□□□□)</span>龍法<span class='note-inline'>(受苦法)</span>七日一受對時。火燒其身。肉盡骨在。尋後還復。則復燒。不能堪苦<span class='note-inline'>(下追觀宿因)</span>便自思惟。我宿何罪。致如此苦耶。<span class='note-inline'>(因苦致疑。而責<span class='corr'>己</span>也。龍具五通)</span>便觀宿命。自見<span class='note-inline'>(即知)</span>本作沙門。不持禁戒。師亦不教。<span class='note-inline'>(因知師不教戒)</span>便作毒念。嗔其本師。<span class='note-inline'>(此乃忤逆怨爺娘之類也)</span>念欲傷害。<span class='note-inline'>(其師)</span>會<span class='note-inline'>(會亦應作念。所以念)</span>後<span class='note-inline'>(偶爾)</span>其師與五百人來乘船渡海。龍便出水捉舟。<span class='note-inline'>(舟中)</span>眾人即問。汝是誰。<span class='note-inline'>(龍即)</span>答<span class='note-inline'>(言)</span>我是龍。<span class='note-inline'>(眾又)</span>問<span class='note-inline'>(曰)</span>汝<span class='note-inline'>(既是龍)</span>何以捉船。<span class='note-inline'>(龍又)</span>答<span class='note-inline'>(言。我不須別物)</span>汝若下此比丘。<span class='note-inline'>(我即)</span>放汝使去。<span class='note-inline'>(不則不然。眾又)</span>問。此比丘何豫汝事。都不索餘<span class='note-inline'>(多)</span>人。而獨索此比丘者何。<span class='note-inline'>(耶)</span>龍曰。本是我師。<span class='note-inline'>(是師理應教戒於我)</span>不教戒我。今受苦痛。是故索之。<span class='note-inline'>(此等)</span>眾人事不得止。便欲捉此比丘著水中。比丘曰。我自入水。不須見捉。即便投水喪命。<span class='note-inline'>(此乃為師。失教之報也。下總結上文)</span>以此騐之。度人不可不教戒<span class='note-inline'>(既為人師。勿失於教。欲善學無善教。善即翻成不善。失教之過也。或不善因教而善。此即教化之功也。是故律云。凡是弟子應勤檢察。不然。乃至令其不修善品。非法自居。如無韁之馬。為害非細。所以佛言。汝諸苾芻。寧作屠兒為殺害業。不與出家授近圓<span class='corr'>已</span>。捨而不問。令我正法速時壞滅。是故于弟子處。極須檢察。乃至不順呵教者。驅令出院。慎毋姑容。而彼此有害也。噫近世往往見。有誡之者諄諄。聽之者茫茫。是誰之過歟。此乃專為度而不教。教而不善者為誡。深有意焉。思夫大悲世尊。碎身殞命。不能報其洪恩者在。上度人事品竟。下受戒事品)</span>。</p>
</div>
<div class='div-other'><a id='mulu11' />
<p class='h1'>問受戒事品第七</p><p style="margin-left:1em"><span class='note-inline'>(既度人出世。必須與之受戒。因上度不教誡。而招大過。所以度人後。繼之於受戒品。受戒者。三皈作法。白四羯磨。此受彼授。遞遞相承。令人改惡從善。反邪歸正。回光攝念。了悟自心。直至于無生法忍之謂也。事者。如下犯戒捨戒等事。有十九問答○犯戒不悔問第一)</span>。</p>
<p>問。<span class='note-inline'>(若)</span>沙彌犯十戒。<span class='note-inline'>(一不殺。二不盜。乃至十不捉銀錢等。為之十戒。犯即干犯毀損之意。其中或犯)</span>一二三<span class='note-inline'>(戒)</span>不悔。受大戒得不。</p>
<p>答。若憶而不悔不得。<span class='note-inline'>(身器不淨。不得淨戒故。或)</span>都不憶。若不知法。受得<span class='note-inline'>(戒。如前。以非法得故。下誡其師)</span>大受戒法。師應問沙彌。<span class='note-inline'>(曰)</span>汝不犯戒不。<span class='note-inline'>(沙彌)</span>答。若言犯。即教懺悔。<span class='note-inline'>(始得)</span>若本師不問。壇上師<span class='note-inline'>(闍黎教授等)</span>應問。若<span class='note-inline'>(一總)</span>都不問。師犯捨墮<span class='note-inline'>(慎矣哉。為師範者。必須嚴密細心。審察為上。不然。未見利人。先損於<span class='corr'>己</span>。何益之有哉○受大懺小問第二)</span>。</p>
<p>問。<span class='note-inline'>(若比丘)</span>以受大戒。<span class='note-inline'>(以即<span class='corr'>已</span>也)</span>得悔沙彌時所犯<span class='note-inline'>(之戒)</span>不。</p>
<p>答。得。<span class='note-inline'>(既不覆藏。有益無損故。<span class='corr'>但</span>)</span>懺悔法同沙彌時<span class='note-inline'>(懺)</span>悔法<span class='note-inline'>(或向本師。或一比丘即得。不必同大比丘懺悔法。不懺猶恐大戒不固。又不可大抵同上。先犯而不憶受大戒。復始憶而懺悔者。是恐後憶而不悔。故出之也○衣鉢不全問第三)</span>。</p>
<p>問。<span class='note-inline'>(若)</span>沙彌壇上。欲受大戒。<span class='note-inline'>(應著袈裟。脫履圓頂。可也)</span>或著俗服。<span class='note-inline'>(非袈裟)</span>脚著履屣。<span class='note-inline'>(皮革之屬)</span>或衣鉢不具。假借當時為得戒不。</p>
<p>答。惟俗服師不問不得。<span class='note-inline'>(恐是破內外道。假意受戒故。當知師若問過。令其改過始得)</span>其餘盡得。<span class='note-inline'>(雖爾)</span>師僧犯捨墮<span class='note-inline'>(以慢法故。既犯此過非小。縱得無益。可見畢竟不得明矣。故受戒儀云。此衣此鉢。要須自<span class='corr'>己</span>製辦。若借若無。並名非法。准律明判。並不得戒。一生虛消信施。將來墜墮三途。長劫輪迴。無有解脫。以此觀之。借衣受戒可乎。此為師僧不細密者戒○不捨重受問第四)</span>。</p>
<p>問。若有比丘。不捨戒。作沙彌。或即大道人。<span class='note-inline'>(此人〔無〕不曾犯戒。或好彼此名聞。詐作沙彌。欲求增勝)</span>而更受戒不。</p>
<p>答。不得<span class='note-inline'>(○仍前戒狂問第五)</span>。</p>
<p>問。若<span class='note-inline'>(更受)</span>不得戒。前所受戒。故在不。</p>
<p>答。在<span class='note-inline'>(因前受者在。所以今受者不得。然而即大道人而言在者。文中或字宜衍。只作一人看可通。若作二人看。前者犯戒不捨。而言在者不可。何也。律中比丘若犯重者。必須捨戒而作沙彌。猶尚未許便受大戒。況他不捨而得受乎。故總言不得。經中不說者。恐譯家潤文不足。未可知也。當自詳之○後師是非問第六)</span>。</p>
<p>問。<span class='note-inline'>(若先受戒在)</span>後師。故是師不。</p>
<p>答。非<span class='note-inline'>(因不得戒。不得稱師。此為後受忘前者制○一人為師問第七)</span>。</p>
<p>問。<span class='note-inline'>(若)</span>多人受戒。而并請一人為師。可得十人五人一時受戒不。</p>
<p>答。無此理<span class='note-inline'>(律中受具戒。具須十師具足。一和尚。二阿闍黎。並須如法七師為證。皆請清淨等者。若不滿十人。戒不成就。何以故。如戒儀云。圓成三聚。必假於三師。舉檢七非。全憑於七證。所以必滿十人。始得舉人受戒。十等一時者。僧祗律中。但許三人一同受戒。四亦不得。以非眾為眾。而作羯磨。與理相違。故總云無此理。須異時次第受者可也。或遇僧眾太多。不及次第者。或可權開方便。多人一時而受者亦得。不然。當依僧祇一二人為正○二師受戒問第八)</span>。</p>
<p>問。<span class='note-inline'>(若)</span>沙彌更受大戒。<span class='note-inline'>(具足等戒)</span>請一比丘。為大戒師。而此比丘不知羯磨法及受戒法。更與<span class='note-inline'>(他代)</span>請一人。與<span class='note-inline'>(沙彌)</span>受戒。<span class='note-inline'>(前者後者)</span>以何當為師。</p>
<p>答。<span class='note-inline'>(後請比丘)</span>與受戒者是師。<span class='note-inline'>(前者比丘)</span>無戒法與者非師<span class='note-inline'>(羯磨法者。一白三羯磨策發審問等事也。然欲為師範者。應當深明三觀。精練二持。五德十數。說行兩遂者。可也。不然。<span class='corr'>己</span>事不明。欲為人師者。非也○師不如法問第九)</span>。</p>
<p>問。<span class='note-inline'>(若受戒時)</span>壇上師僧。<span class='note-inline'>(三師七證)</span>或著俗服。<span class='note-inline'>(不搭袈裟)</span>或犯禁戒。<span class='note-inline'>(失比丘體)</span>受戒者得戒不。</p>
<p>答。若受戒人<span class='note-inline'>(為弟子者)</span>知<span class='note-inline'>(上師僧俗服等)</span>是非法。不得<span class='note-inline'>(以生疑動念故。經中有一不清淨者。汝戒律儀。必不能成就故)</span>不知得<span class='note-inline'>(不知是非。師雖有過。弟子認真。信心致切。了無疑念。故得。信為道元功德母。正在于此。師師受與弟子無涉故○不知受戒問第十)</span>。</p>
<p>問。<span class='note-inline'>(若)</span>受戒時。眾僧不和合。或相打<span class='note-inline'>(相)</span>罵。<span class='note-inline'>(受戒之者)</span>為得戒不。<span class='note-inline'>(為必也)</span>。</p>
<p>答。若壇上僧和合。便得。<span class='note-inline'>(壇僧)</span>不和。<span class='note-inline'>(受者)</span>不得<span class='note-inline'>(僧寶貴在六和。身和同住。口和無爭。意和同悅。戒和同修。見和同解。利和同均。如是可名為僧。今既打罵不和。非僧之類也。然而眾不和。與受戒者無涉。只求壇師和合者。可也。此若不和。當俟調適而後受亦得○取時受戒問第十一)</span>。</p>
<p>問。<span class='note-inline'>(若欲)</span>受戒。為有時節不。</p>
<p>答。惟後夜不得。<span class='note-inline'>(以時日難定故。若)</span>初夜中夜<span class='note-inline'>(有燈可得)</span>無燈燭。亦不得。<span class='note-inline'>(彼此不及相覩故)</span>要須相覩形色乃得<span class='note-inline'>(受戒要須師師相授。遞遞相承。覩師形相。如覩聖容。能生信樂。發歡喜心始得。無燈不及至此。故不得。<span class='corr'>但</span>在日中為正。可知○移壇受戒問第十二)</span>。</p>
<p>問。<span class='note-inline'>(若)</span>受戒時。或值天雨。更移<span class='note-inline'>(戒)</span>場屋下受戒。得戒不。<span class='note-inline'>(戒場非屋。亦表露地。求出三界故)</span>。</p>
<p>答。若欲移戒場。<span class='note-inline'>(屋下受戒亦得。然而)</span>當<span class='note-inline'>(□)</span>先解大界。<span class='note-inline'>(屋下)</span>更結戒場。<span class='note-inline'>(而有所依之託)</span>乃得受戒。不爾者。不得<span class='note-inline'>(無所依之戒場。故不得也○不究得戒問第十三)</span>。</p>
<p>問。<span class='note-inline'>(若)</span>受戒時。或有事難。不得究竟。是大比丘不。</p>
<p>答。但三羯磨訖。便是<span class='note-inline'>(大比丘。或三羯未託。未便得戒。可知。事難同上水火等。究竟者。三羯磨後。更說四隨四依開示等法。無別也。所以下文廣明○同前不究問第十四)</span>。</p>
<p>問。<span class='note-inline'>(沙彌)</span>受<span class='note-inline'>(比丘)</span>戒。盡十三事。後諸戒師和尚不續教戒。得戒具不。</p>
<p>答。若師不教誡。至十五日說戒。專心聽受。便得具足<span class='note-inline'>(例上白四羯磨竟。便得具戒故。盡十等者。戒師壇上但示四重十三僧殘事之二篇重戒。後三篇等。不續教者。或亦有事緣故。專心等者。說戒時。必當具說戒相故。薩婆多云。白四羯磨竟。以得具戒。後說四隨四依十三僧殘等者。但為知故說。所以不受三皈。不得五戒。不白四羯磨。不得具戒。受三皈竟。<span class='corr'>已</span>得五戒。後說五戒名者。欲使前人識戒相故。又云。三皈竟。說一不殺戒。而五戒具矣。為能持一。五亦能持故。有以五戒勢分相著故。乃至本意誓受五戒故○衣不具足問第十五)</span>。</p>
<p>問。<span class='note-inline'>(若欲)</span>受戒。三衣不具。有持衣直。或染不染。或裁不裁。<span class='note-inline'>(可)</span>得當衣不。</p>
<p>答。盡不得<span class='note-inline'>(有名無實。失威儀故。下三衣品中自明。受戒必須三衣具足。缺一不可。縱有衣價等。俱未得全衣。故盡不得。如上假借等說。非但不得戒。將來反要。墜墮三途。有何益哉。但欲受戒者。必不可草匇。未得其功。先招其過。寧不慎乎○眾不能齊問第十六)</span>。</p>
<p>問。<span class='note-inline'>(若)</span>受戒時。<span class='note-inline'>(三七)</span>眾僧<span class='note-inline'>(或有事緣)</span>難得限齊。幾僧得受大戒。<span class='note-inline'>(耶)</span>。</p>
<p>答。除三師。<span class='note-inline'>(外)</span>五僧以上得<span class='note-inline'>(若全為正。同前三師七證等說。有六亦可。此但暫時從權。非常法也。有云。七證表破七逆。佛世有七。今無出佛身血。故云五六亦得○詭詐自尊問第十七)</span>。</p>
<p>問。<span class='note-inline'>(若有)</span>沙彌曾詐稱為大道人。受大比丘禮。後得受大戒不。</p>
<p>答。不得<span class='note-inline'>(禮猶履也。進退有度。尊[(白-日+田)/廾]有分。以最尊之首。禮于最下之。足。恭敬之至。故稱為禮。彼既無尊無[(白-日+田)/廾]。虗許不端。未得謂得。犯大妄語。此名偷臘賊住之人。佛〔下〕許度。故云不得○彼處依止問第十八)</span>。</p>
<p>問。<span class='note-inline'>(若有)</span>沙彌辭師<span class='note-inline'>(他)</span>行。<span class='note-inline'>(或有)</span>事難<span class='note-inline'>(阻礙。必欲還而)</span>不得還。輙於彼處。請依止師受<span class='note-inline'>(大)</span>戒。得戒不。</p>
<p>答。得戒<span class='note-inline'>(事難無妨。若師如法堪受便受。彼此無過故得○哄誘沙彌問第十九)</span>。</p>
<p>問。若比丘<span class='note-inline'>(好為人師)</span>誘他沙彌。將至異眾。與受大戒。犯何事。彼<span class='note-inline'>(異)</span>眾知<span class='note-inline'>(他比丘所誘者)</span>應聽<span class='note-inline'>(受戒)</span>不。</p>
<p>答。若其<span class='note-inline'>(沙彌之)</span>師有非法事。<span class='note-inline'>(或犯根本大戒。乃至販賣等不如法事)</span>沙彌及將去者。無罪。<span class='note-inline'>(及者趂也。趂機隨去。有益無損。比丘無罪)</span>若<span class='note-inline'>(其師)</span>無非法<span class='note-inline'>(事)</span>將去者。<span class='note-inline'>(比丘)</span>犯重。<span class='note-inline'>(沙彌得越法罪)</span>壇上<span class='note-inline'>(異眾)</span>師僧<span class='note-inline'>(既知。不應與之受戒。不審所來事端。便與受戒者)</span>犯捨墮。<span class='note-inline'>(以違佛語故。下引證)</span>昔有一長老比丘。唯有一沙彌瞻視。<span class='note-inline'>(更無餘者)</span>有一比丘。輙誘將沙彌去。此老比丘無人看視。不久命終。因此制戒。不得誘他沙彌。<span class='note-inline'>(去)</span>誘他沙彌<span class='note-inline'>(去)</span>犯重。<span class='note-inline'>(上因老而制。下因病而制)</span>若有一比丘。見他沙彌瞻視老病人。<span class='note-inline'>(比丘)</span>教使捨去。沙彌若去。此比丘犯重<span class='note-inline'>(比丘貪心。為<span class='corr'>己</span>損他。壞自好心故。上受戒品竟。下受施事品)</span>。</p>
</div>
<div class='div-other'><a id='mulu12' />
<p class='h1'>受施事品第八</p><p style="margin-left:1em"><span class='note-inline'>(受戒品後。繼之於受施者。受戒比丘。堪為人間福田。或有檀越。所施四事等物。比丘或當受不當受。種種事相不同。亦當問明。故有二十七問答○受施得分問第一)</span>。</p>
<p>問。<span class='note-inline'>(若)</span>比丘受檀越請。四事供養。<span class='note-inline'>(飲食衣服臥具醫藥四事)</span>所受<span class='note-inline'>(之)</span>物。得分施<span class='note-inline'>(於他)</span>人不。</p>
<p>答。得<span class='note-inline'>(損<span class='corr'>己</span>利他。或施飢渴等。功德無窮。正本分事。顯其不貪。理應如是。故云得○長請分外問第二)</span>。</p>
<p>問。<span class='note-inline'>(比丘安居之次)</span>以受四事長<span class='note-inline'>(時之)</span>請。<span class='note-inline'>(或有)</span>小小緣事<span class='note-inline'>(瞻望等緣)</span>出行。得食外食。得服外藥不。<span class='note-inline'>(服即調伏。或用湯藥。調適四大故)</span>。</p>
<p>答。施主聽得<span class='note-inline'>(以普欲令人修福故。若不聽不得。違他心願。生譏嫌故。古云。導師有勅。戒勗比丘。進道嚴身。三常不足。分外貪求。宜應自反○貪心誑受問第三)</span>。</p>
<p>問。<span class='note-inline'>(□)</span>他人<span class='note-inline'>(若)</span>欲施比丘物。先問比丘有無。<span class='note-inline'>(孔恩周急。岐政先㷀。故問有無)</span>比丘實自有。<span class='note-inline'>(不應分外更受)</span>以貪心欺彼。言無。他即施物<span class='note-inline'>(與比丘此比丘)</span>犯何事。</p>
<p>答。貪<span class='note-inline'>(心)</span>取犯捨墮。<span class='note-inline'>(以畜餘長物)</span>妄語犯墮<span class='note-inline'>(以有言無故。一貪。二妄。犯罪兩重。所墮之苦。猶深不淺。固當戒之○上座偏眾問第四)</span>。</p>
<p>問。若眾僧食偏與上座。上座得食不。<span class='note-inline'>(上座者。三十年四十年大戒。稱為上座。二十年十年大戒。<span class='corr'>但</span>稱中座下座。今之前戒。但可〔處〕敬。有上座名。未至實位也)</span>。</p>
<p>答。上座貪心犯捨墮<span class='note-inline'>(出世。大事。去貪瞋癡。以為最急。既稱上座。當自知之。雖或為眾勤勞。理當餘供。無貪無過。貪即得罪。如僧護經中。上座貪心。乃至墮地獄中。受駱駝身。火燒號呌等苦。可不慎哉○詐求好食問第五)</span>。</p>
<p>問。<span class='note-inline'>(若)</span>比丘不病。<span class='note-inline'>(詐)</span>稱有患苦。<span class='note-inline'>(或言風熱等苦妄語也)</span>求索好食。<span class='note-inline'>(乳酪等類貪也)</span>既得食之。犯何事。</p>
<p>答。犯重<span class='note-inline'>(虗妄貪饕。與盜無異。欺誑悲田。故犯重罪○失儀受食問第六)</span>。</p>
<p>問。<span class='note-inline'>(若比丘)</span>不著三衣受食。犯何事。</p>
<p>答。犯捨墮<span class='note-inline'>(□□乞食許着大衣。赴齋七衣。平常受食五衣。又非<span class='corr'>但</span>受食。有持衣者。第三袈裟時不離體。始名真持律行者。不遵佛語。唯圖簡便。故得此罪○請人須唱問第七)</span>。</p>
<p>問。檀越適請二人三人。須眾唱不。</p>
<p>答。須唱<span class='note-inline'>(唱者應執事人資次輪流差請。毋得越次。一切客僧。有利養分。不唱不明。故須唱也○僧尼均得問第八)</span>。</p>
<p>問。<span class='note-inline'>(若)</span>大比丘羯磨分物時。尼來界內。應得分不。</p>
<p>答。應得<span class='note-inline'>(此所分者。乃十方現在僧物。尼亦是僧數故應得。不然。吾我分別。得慳悋報。為住持者。不可不知○前後均分問第九)</span>。</p>
<p>問。<span class='note-inline'>(若)</span>有<span class='note-inline'>(緇素之)</span>人寄物。施一處<span class='note-inline'>(現前)</span>僧。物至後。更有比丘來。分時在座。應得分不。</p>
<p>答。<span class='note-inline'>(若)</span>打楗槌。<span class='note-inline'>(以通十方僧故)</span>應得<span class='note-inline'>(分。不分有過)</span>不打<span class='note-inline'>(楗槌)</span>不得<span class='note-inline'>(何也。此物原施一處。既非十方。不分理當。故云不得○道行受施問第十)</span>。</p>
<p>問。<span class='note-inline'>(若)</span>比丘行道中。婦人施物。得受不。</p>
<p>答。<span class='note-inline'>(或)</span>親里若相識<span class='note-inline'>(者)</span>得取<span class='note-inline'>(無過。如不相識。被人譏謗。不得取。取即得罪。律制不得與非親里婦人乞物故○僧受尼施問第十一)</span>。</p>
<p>問。<span class='note-inline'>(若)</span>比丘行道中。比丘尼施物。得受不。</p>
<p>答。施僧得受。<span class='note-inline'>(僧即眾也。隨眾受無過)</span>非眾不得<span class='note-inline'>(如無眾獨受。亦恐人譏嫌。故云不得。同上律制云云○後用前齊問第十二)</span>。</p>
<p>問。<span class='note-inline'>(若)</span>供僧齋米。<span class='note-inline'>(檀越供養一處僧。前所供)</span>僧<span class='note-inline'>(<span class='corr'>已</span>)</span>去。<span class='note-inline'>(此)</span>齋主得供後<span class='note-inline'>(來僧)</span>人。<span class='note-inline'>(後人)</span>得食不。</p>
<p>答。<span class='note-inline'>(後來僧若)</span>打楗槌得食。<span class='note-inline'>(有為眾之心。無私取故)</span>若不打<span class='note-inline'>(楗槌)</span>食。一飽犯棄<span class='note-inline'>(槌通十方。若前若後。一應得食。不打楗槌。此齋原屬十方。後人獨食。即盜十方僧物。故應犯棄○後分前觀問第十三)</span>。</p>
<p>問。<span class='note-inline'>(若)</span>四月八日嚫物。<span class='note-inline'>(此是生時大會之嚫)</span>七月十五本僧<span class='corr'>已</span>去。<span class='note-inline'>(本僧即大會時受嚫之僧)</span>寺主取與<span class='note-inline'>(大會)</span>後<span class='note-inline'>(來)</span>僧。後<span class='note-inline'>(來)</span>僧分取者。犯何事。</p>
<p>答。打楗槌。現在僧共分無罪。若不打楗槌。<span class='note-inline'>(後僧不得取分)</span>分者犯盜<span class='note-inline'>(大會嚫物。屬十方僧。不打楗槌。私剋十方。故同前犯棄。或不至五錢。應計輕重。可知○後受前嚫問十四)</span>。</p>
<p>問。<span class='note-inline'>(若)</span>白衣有貫嚫物。<span class='note-inline'>(貫即施也。莫作借貸。看文不順。故先欲施與)</span>本道人<span class='note-inline'>(道人<span class='corr'>已</span>)</span>去。<span class='note-inline'>(復施)</span>與後人。後人得受不。</p>
<p>答。應取。<span class='note-inline'>(然而還要)</span>問主人。<span class='note-inline'>(即問此白衣人。或知事等人)</span>本道人。<span class='note-inline'>(必)</span>當來不。<span class='note-inline'>(主人)</span>答言。永不來。<span class='note-inline'>(後人即當)</span>呪願取<span class='note-inline'>(之無罪)</span>若言或來。<span class='note-inline'>(即)</span>不得取。<span class='note-inline'>(如)</span>取犯捨墮。<span class='note-inline'>(因或來或不來故。祇犯捨墮。若)</span>知<span class='note-inline'>(必來而故)</span>取犯棄<span class='note-inline'>(何以犯棄)</span>是<span class='note-inline'>(四方)</span>僧物故犯。<span class='note-inline'>(棄。必此細審者。但恐因果不清。有妨於道。出世之業。不成就故○治生轉施問第十五)</span>。</p>
<p>問。<span class='note-inline'>(苦行)</span>比丘治生得物。<span class='note-inline'>(將此物另)</span>施<span class='note-inline'>(與他)</span>比丘衣食。<span class='note-inline'>(他比丘可)</span>得受不。</p>
<p>答。<span class='note-inline'>(他比丘若)</span>取衣。犯捨墮。<span class='note-inline'>(以貪慢心。受不淨物故。若或)</span>窮厄<span class='note-inline'>(必)</span>無<span class='note-inline'>(有)</span>食處。彼<span class='note-inline'>(治生比丘以所得物)</span>使白衣作<span class='note-inline'>(食。他比丘)</span>可食。<span class='note-inline'>(然而)</span>治生道人若白眾言。此物非我物。是使人物。若爾可食。若<span class='note-inline'>(治生)</span>主不白眾。<span class='note-inline'>(彼比丘)</span>食<span class='note-inline'>(者)</span>犯墮。<span class='note-inline'>(無眾云何)</span>二三人亦可白。<span class='note-inline'>(二三亦可稱眾故又)</span>若<span class='note-inline'>(治生)</span>道人<span class='note-inline'>(以物隨)</span>施<span class='note-inline'>(于)</span>他人。他人言。是我物可食<span class='note-inline'>(物屬他人。非不淨故。必要如此多種屈曲而作法者。要知道人必無治生之理。治生者或資生販賣。貪利營求。其過極重。所以寧作屠兒。不為販賣。詳如律中。此是不淨活命之物。清淨比丘。食之得罪。況其治生者乎。要使此人自生愧耻。不敢再為不淨等事。比丘必應以乞食等事而為正命。故特以此為戒○出物可得問第十六)</span>。</p>
<p>問。<span class='note-inline'>(若)</span>比丘得出物不。</p>
<p>答。不得<span class='note-inline'>(得者)</span>犯捨墮。<span class='note-inline'>(既在受施品中。此出字。據愚意。必非出分之出。若作出。放之出。亦可。文中但失受意。却似他人囊中流出之物。未曾有意施人。若比丘得者。有貪慢心故犯捨墮。如或出分而去者。令他捨箇何物故。上問得不。下答不得。明者詳之○受請多貪問第十七)</span>。</p>
<p>問。<span class='note-inline'>(比丘)</span>長受<span class='note-inline'>(施主)</span>百日請。中間得受他一食二食不。<span class='note-inline'>(一飡兩飡之說)</span>。</p>
<p>答。施主聽得。<span class='note-inline'>(施主)</span>不聽不得<span class='note-inline'>(施主恐其更受他請。減少自<span class='corr'>己</span>之功。所以不聽。違前施者之勝心。故不得○輕賤施物問第十八)</span>。</p>
<p>問。<span class='note-inline'>(若)</span>比丘食<span class='note-inline'>(時)</span>或含一口飲吐之。<span class='note-inline'>(或)</span>取一摶飯棄之。犯事不。</p>
<p>答。犯捨墮<span class='note-inline'>(以食不存五觀故。若有所餘之食。或持呪加持。志心施于淨處。令鬼神受享。或鳥雀等食之。有功無過。若含吐棄之。即是作賤。檀那信施。滴水難消。故得此罪○長食施人問第十九)</span>。</p>
<p>問。<span class='note-inline'>(若比丘)</span>乞食。<span class='note-inline'>(餘)</span>長得與人不。</p>
<p>答。先<span class='note-inline'>(乞時)</span>無貪心。取<span class='note-inline'>(有)</span>長。得施眾生。<span class='note-inline'>(乞食有餘。當作四分。一與同行者。一與窮乞人。一分施鬼畜。一分自食。然而無貪心。偶爾有餘。則可。若貪心多取。則不可)</span>若無眾生。舉著樹頭。<span class='note-inline'>(上)</span>有眾生噉好。若<span class='note-inline'>(更)</span>無。明日還<span class='note-inline'>(得)</span>自<span class='note-inline'>(取)</span>受水<span class='note-inline'>(洗過而)</span>取食。不得棄。以信施重故。<span class='note-inline'>(棄之得罪。比丘不授不得。何得自取)</span>所以還得自取者。以更無主故。如鬱單越取食法<span class='note-inline'>(北洲衣食。隨處自生。人皆隨取而用。都無主執故。然而律中不受宿食者。惜戀命故。恐有病故。此處還取等者。惜信施故。隨機方便。無一定故。可知○得受長請問第二十)</span>。</p>
<p>問。<span class='note-inline'>(若)</span>主人慇懃。<span class='note-inline'>(欲常供僧比丘)</span>得長受<span class='note-inline'>(他)</span>請不。</p>
<p>答。<span class='note-inline'>(有三可受。無則不宜。何等為三)</span>若其<span class='note-inline'>(主人之)</span>處得行道。<span class='note-inline'>(又)</span>無難<span class='note-inline'>(事又。)</span>無短乏。<span class='note-inline'>(有此三益)</span>得往<span class='note-inline'>(受其長請。不者不可。雖得其食。無得道益故○主請人代問第二十一)</span>。</p>
<p>問。<span class='note-inline'>(若)</span>主人請食。<span class='note-inline'>(比丘或有別緣)</span>得遣人代不。</p>
<p>答。主人意無在<span class='note-inline'>(不拘)</span>得。若主人嫌代去。犯捨墮<span class='note-inline'>(決意請此。不請彼故。反令譏嫌退息。故得此罪○比丘鬼食問第二十二)</span>。</p>
<p>問。<span class='note-inline'>(若遇)</span>鬼子母食。<span class='note-inline'>(比丘)</span>可食不。</p>
<p>答。呪願然後可食<span class='note-inline'>(非但此也<span class='corr'>但</span>有香火神祇等食。悉當呪願可食。呪則隨意可持。願者願鬼子神等。速超淨土。施食檀那增其福慧。比或偶遇。必無食處。則可。不然。不可○施生食直問第二十三)</span>。</p>
<p>問。<span class='note-inline'>(若有)</span>主人<span class='note-inline'>(欲供比丘。或無財物。而)</span>施比丘牛馬奴供食直。<span class='note-inline'>(比丘)</span>得取不。</p>
<p>答。取用。<span class='note-inline'>(以愍物故。但可自家使用)</span>不得賣。<span class='note-inline'>(賣則有傷。故不得。若施)</span>弓刀一切兇器仗。皆不得受<span class='note-inline'>(此乃傷殘物命之器。受之有損無益。又有所忌故。不得受。慎之○齋竟餘後問第二十四)</span>。</p>
<p>問。<span class='note-inline'>(若有)</span>人自出物供<span class='note-inline'>(眾僧)</span>齋。齋竟。<span class='note-inline'>(此僧<span class='corr'>已</span>)</span>去餘物。後<span class='note-inline'>(有)</span>僧來。得食不。</p>
<p>答。打楗槌得<span class='note-inline'>(食無過)</span>不打犯盜<span class='note-inline'>(此同上十二齋米中說○共盤受食問第二十五)</span>。</p>
<p>問。<span class='note-inline'>(若二)</span>比丘共<span class='note-inline'>(於一)</span>盤<span class='note-inline'>(食。各有一半。食<span class='corr'>已</span>分盡。過)</span>食他分。犯何事。</p>
<p>答。若問<span class='note-inline'>(共食者。彼)</span>聽<span class='note-inline'>(食者)</span>無罪。不聽<span class='note-inline'>(故意)</span>取食犯墮。<span class='note-inline'>(以非理觸他動念故)</span>若<span class='note-inline'>(一總)</span>不問<span class='note-inline'>(而食者)</span>亦犯墮。所以<span class='note-inline'>(問聽)</span>不犯者。<span class='note-inline'>(何也)</span>以共仰手故受<span class='note-inline'>(必當彼此遜讓。彼或仰手授此。便仰手受無過。仰者。恭敬之意。此為貪食者制也○自好犯罪問第二十六)</span>。</p>
<p>問。<span class='note-inline'>(若)</span>比丘<span class='note-inline'>(欲)</span>乞前人<span class='note-inline'>(物。此人)</span>問好比丘非。<span class='note-inline'>(意謂好者當施。不好無施乞物比丘)</span>若<span class='note-inline'>(云)</span>是<span class='note-inline'>(好比丘。而)</span>得物至。犯何事。</p>
<p>答。實好言好。犯墮。<span class='note-inline'>(好者實自言有戒德等。以貪心自讚。故得此罪)</span>不好言好<span class='note-inline'>(與大妄語罪同)</span>犯棄<span class='note-inline'>(為物犯戒。失比丘行。故得此罪。慎矣哉○施物還取問第二十七)</span>。</p>
<p>問。<span class='note-inline'>(若)</span>比丘一切<span class='note-inline'>(餘)</span>長<span class='note-inline'>(之)</span>物。施人<span class='note-inline'>(<span class='corr'>但</span>濟其一時短乏。施後隨)</span>言。我後<span class='note-inline'>(欲用汝)</span>須還<span class='note-inline'>(我)</span>自<span class='note-inline'>(此而)</span>取。得爾不。</p>
<p>答。得<span class='note-inline'>(雖爾要)</span>與可信者<span class='note-inline'>(好。不可信者。有失約故)</span>然<span class='note-inline'>(□)</span>後更語一人。<span class='note-inline'>(言)</span>我物施某比丘。<span class='note-inline'>(□□□□□□□)</span>若取還語。不得輙取<span class='note-inline'>(比丘語言不實。取則得罪。亦應捨墮也。上受施品竟。下明疾病事品)</span>。</p>
</div>
<div class='div-other'><a id='mulu13' />
<p class='h1'>疾病事品第九</p><p style="margin-left:1em"><span class='note-inline'>(疾患也。病苦也。古云。病從業感。業從妄生。心既無妄病從何得。然而五陰四大而成色身。未免生老病死故有疾病也。事者。即下文自病看病等種種事相。有九種問答○病中離鉢問第一)</span>。</p>
<p>問。<span class='note-inline'>(若)</span>比丘<span class='note-inline'>(或有寒熱等)</span>病得離鉢食不。</p>
<p>答。重病得<span class='note-inline'>(以坐起不能故)</span>小病<span class='note-inline'>(猶能坐食故)</span>不得<span class='note-inline'>(嗚呼〔不〕病。猶尚不得。況無病者乎。准下文。亦犯墮。學者當自慎之○病不持衣問第二)</span>。</p>
<p>問。<span class='note-inline'>(若)</span>比丘疾病。三衣不持。犯何律。<span class='note-inline'>(衣乃沙門之儀表。固不可缺。故問)</span>。</p>
<p>答。大困無所識知。得<span class='note-inline'>(不持無過)</span>有覺知。不得<span class='note-inline'>(惜哉。病但有覺。不得不持。況無病乎。今之強徤比丘。自棄自暴。自倚單修。而忽于衣鉢者。故違佛教。豈不得罪乎。持戒比丘必以此語。刻骨銘心。始得○看病為人問第三)</span>。</p>
<p>問。<span class='note-inline'>(若)</span>看病<span class='note-inline'>(之)</span>人。不語病者。私用錢與他病人。作食湯藥。<span class='note-inline'>(者)</span>犯何事。</p>
<p>答。若用五錢。<span class='note-inline'>(與他)</span>犯棄。<span class='note-inline'>(雖有好心。為人私取。故得此罪。下開端)</span>若後語病者。<span class='note-inline'>(知之。病者)</span>歡喜不犯。若病人<span class='note-inline'>(嗔)</span>恚<span class='note-inline'>(不喜者。應償)</span>不償<span class='note-inline'>(亦)</span>犯棄<span class='note-inline'>(嗔恚心生。便同盜論。故得此罪。當知一切因果罪福。只在一念之間。毫釐有差。天地懸隔。豈得忽乎○長物與餘問第四)</span>。</p>
<p>問。為<span class='note-inline'>(看)</span>病故。主人<span class='note-inline'>(每)</span>日供一百錢。<span class='note-inline'>(日用)</span>五十便足。餘<span class='note-inline'>(長)</span>者得與餘病者。作食不。</p>
<p>答。病者自與。便得<span class='note-inline'>(病者不與。或私取與者。罪應同上。但私用餘長。問辭略異。可知○與病作食問第五)</span>。</p>
<p>問。<span class='note-inline'>(或有)</span>病比丘無人看。<span class='note-inline'>(或有好心)</span>比丘。得與<span class='note-inline'>(病者)</span>作食不。</p>
<p>答。山野無人<span class='note-inline'>(遠曠之)</span>處。日中不得往還<span class='note-inline'>(者。應受七日法)</span>得<span class='note-inline'>(與)</span>作七日。<span class='note-inline'>(前來總制比丘不得自作飲食。今為看病福田最勝。故開之)</span>先淨薪米。受取得作<span class='note-inline'>(薪米不淨。恐傷虫蟻故。又云。在眾中作淨羯磨。而受取作亦得。曇無德部受日法云。時有佛僧塔事。及父母檀越召請。受戒懺悔等緣。并瞻病求藥。問疑請法。如是諸事。不知云何。佛言。不及即日還。聽受七日去。不及七日還。聽受十五日去。不及十五日還。聽受一月。及一月日應還。要須眾僧和合。白二羯磨。方得出界。事訖還來安居。至期滿受歲○用酒下藥問第六)</span>。</p>
<p>問。<span class='note-inline'>(若有)</span>病人須<span class='note-inline'>(用)</span>酒一升二升下藥。可與不。</p>
<p>答。若<span class='note-inline'>(醫)</span>師言。<span class='note-inline'>(用之)</span>必瘥。得和藥服。<span class='note-inline'>(亦)</span>不得空服<span class='note-inline'>(空服破戒故不得。亦應犯墮。酒中過多。有三十六乃至無量。處家者。敗國亡家。為僧者迷真失性。詳明律中。不引○病欲服氣問第七)</span>。</p>
<p>問。<span class='note-inline'>(若)</span>比丘<span class='note-inline'>(有)</span>病。<span class='note-inline'>(只宜服藥。亦)</span>得服氣不。<span class='note-inline'>(或癆怯等服氣。即搬精運氣等類)</span>。</p>
<p>答。不得。同外道故<span class='note-inline'>(外道煉身。不識惟心。病從業感。服氣何為。業散病除。不勞餘力故○病可使呪問第八)</span>。</p>
<p>問。<span class='note-inline'>(若)</span>比丘腫病。<span class='note-inline'>(腫癰腫氣腫等)</span>得使人唾呪不。</p>
<p>答。得<span class='note-inline'>(唾口也。以口持呪。呪水治病。仗其威力。而瘥病故。此是密部所有。隨意所求。如如意珠。非同外道。故得○賣衣求福問第九)</span>。</p>
<p>問。<span class='note-inline'>(若)</span>比丘病困。<span class='note-inline'>(篤)</span>或闕。<span class='note-inline'>(闕者減也。要減)</span>衣鉢。施眾<span class='note-inline'>(作福)</span>或賣<span class='note-inline'>(衣鉢)</span>用作福德。<span class='note-inline'>(不同故離)</span>犯何事。</p>
<p>答。若<span class='note-inline'>(分外)</span>更得弊故<span class='note-inline'>(舊衣)</span>即受<span class='note-inline'>(持)</span>得。<span class='note-inline'>(不犯)</span>無有<span class='note-inline'>(舊衣受持)</span>犯捨墮<span class='note-inline'>(因保病而違佛教故。所以衣鉢乃資身之急。務入道之正緣。如車之兩輪。如鳥之二羽。寧捨身命。勿離衣鉢。於此可見○上疾病事品竟。下死亡事品)</span>。</p>
</div>
<div class='div-other'><a id='mulu14' />
<p class='h1'>死亡事品第十</p><p><span class='note-inline'>(死亡乃終盡之謂也。蓋夫病痊則生。病殞則死。死則未免有所遺之物。必當因果分明。羯磨散眾。眾當與之呪願。令亡者滅罪生福。乃至超昇淨土。故疾病品後。繼之於死亡事品。有十四問答○越規分物問第一)</span>。</p>
<p>問。<span class='note-inline'>(若)</span>亡比丘物。<span class='note-inline'>(是四方僧物。應打楗槌羯磨分。若)</span>都不打楗槌。<span class='note-inline'>(不通於眾)</span>不羯磨。<span class='note-inline'>(不依規作法)</span>而分者。犯何事。</p>
<p>答。界裏一人以上<span class='note-inline'>(乃至二三人)</span>盡得打楗槌羯磨。<span class='note-inline'>(得分無犯。夫楗槌之法。警策後人。令其作無常想。非謂令人而有所得。所以下文不打不羯。一總犯重)</span>若不羯磨。而打楗槌。<span class='note-inline'>(亦不得。或不打楗槌)</span>亦不羯磨。<span class='note-inline'>(而分者)</span>盡犯棄。<span class='note-inline'>(下徵釋上文)</span>所以爾者。<span class='note-inline'>(何也)</span>亡比丘物盡屬四方僧故。<span class='note-inline'>(所以)</span>不得輙分。<span class='note-inline'>(軌者專擅之意。不作法私專於<span class='corr'>己</span>。即是盜僧物故。上明界內。下明界外)</span>若界外五人以上得羯磨分。不打楗槌<span class='note-inline'>(亦得。何以故)</span>以無界故。<span class='note-inline'>(然而亡物廣多。亦應送至有眾界中作法而分。更妙)</span>四人以下<span class='note-inline'>(一總)</span>不得羯磨分。<span class='note-inline'>(以非五人僧故)</span>若分。犯棄。<span class='note-inline'>(既爾。此物畢竟何如)</span>當齎詣<span class='note-inline'>(于若遠若近有法)</span>僧中。<span class='note-inline'>(作法分之可得)</span>若自取齎。去至異眾。<span class='note-inline'>(或外道人情之處。非清淨僧中)</span>初入界不犯。出則犯棄。<span class='note-inline'>(既入異眾。此物即屬異眾。不分而出。似盜異眾之物。故犯棄)</span>如是<span class='note-inline'>(一處)</span>復至餘眾。<span class='note-inline'>(亦入界未犯)</span>一出界。一犯棄。<span class='note-inline'>(皆同盜現前僧物故。所以處處皆然。故云一出等。下例同。若有)</span>弟子持師物去。亦爾<span class='note-inline'>(犯與不犯。皆同上文。打不打等可知○師物供僧問第二)</span>。</p>
<p>問。<span class='note-inline'>(若)</span>比丘亡。<span class='note-inline'>(此之)</span>弟子不持師物與眾。<span class='note-inline'>(打楗槌羯磨分)</span>輙自分處供養<span class='note-inline'>(眾)</span>僧。<span class='note-inline'>(既違規制)</span>僧可<span class='note-inline'>(得)</span>食不。</p>
<p>答。其弟子先知<span class='note-inline'>(有楗槌等)</span>法者。<span class='note-inline'>(弟子)</span>有罪。<span class='note-inline'>(亦應捨墮。不知無罪)</span>僧不打槌。不羯磨而食。<span class='note-inline'>(眾亦)</span>犯捨墮<span class='note-inline'>(奈何。今之為弟子者。若見師亡。便謂。我師之物。是我所有。如父家業。必屬於子。誰敢得之。不達佛法與世法不同。那管犯罪不犯罪縱有地獄。且顧眼下故也。此等非<span class='corr'>但</span>世諦俗僧。學道禪和。不通佛教者。亦或有之。哀哉惜哉。求道者當通教相。明信因果。不然。雖云學道。反入泥犁。無所禱也○師物應得問第三)</span>。</p>
<p>問。若師亡。<span class='note-inline'>(眾)</span>僧羯磨分<span class='note-inline'>(亡師之)</span>物。<span class='note-inline'>(亡者)</span>弟子應得分不。</p>
<p>答。應得。<span class='note-inline'>(何也)</span>即是<span class='note-inline'>(現前)</span>僧故<span class='note-inline'>(嗚呼弟子隨眾。祇分一分者。可見佛法平等以至如此。末世果有如是弟子。即可謂之真修行人。戒定慧品必得增明。無上菩提庶可希冀矣。不然。瞞頇儱侗。因果不明。欲求聖道。秪恐未望見在。信夫○無眾分物問第四)</span>。</p>
<p>問。<span class='note-inline'>(若)</span>師亡。更無餘僧。<span class='note-inline'>(無僧在界)</span>唯有弟子。或五戒十戒。<span class='note-inline'>(未得具戒)</span>得羯磨分此<span class='note-inline'>(亡師)</span>物不。</p>
<p>答。<span class='note-inline'>(雖是五戒十戒名字比丘)</span>即是<span class='note-inline'>(現前)</span>僧故。得分。但<span class='note-inline'>(可)</span>打楗槌羯磨。<span class='note-inline'>(分之即得)</span>不打<span class='note-inline'>(楗槌)</span>不羯磨。<span class='note-inline'>(分)</span>不得<span class='note-inline'>(亦與盜僧物同。故不得也○病物無常問第五)</span>。</p>
<p>問。<span class='note-inline'>(若)</span>病者無常。<span class='note-inline'>(故也。死生不定。故曰無常。前所)</span>供病<span class='note-inline'>(所)</span>餘<span class='note-inline'>(之)</span>物。後人<span class='note-inline'>(或看病者)</span>得與餘病者不。<span class='note-inline'>(僧及非僧與之調理湯藥不)</span>。</p>
<p>答。此是<span class='note-inline'>(四方)</span>僧物。不得輙取。<span class='note-inline'>(與人)</span>直五錢犯棄<span class='note-inline'>(縱減五錢。計直輕重。一總都應打楗槌。羯磨分者。始得無過○因亡哭泣問第六)</span>。</p>
<p>問。<span class='note-inline'>(若有)</span>師徒父母兄弟死。<span class='note-inline'>(比丘因之而)</span>得哭不。<span class='note-inline'>(哭泣皆悲哀之意。大聲曰哭。細聲曰泣)</span>。</p>
<p>答。不得。<span class='note-inline'>(僧不同俗故。此乃世禮之所為。非道人之所事故)</span>一舉聲。犯捨墮。可小小泣涕而<span class='corr'>已</span><span class='note-inline'>(中泣者。雖在出世道中。亦不越世諦之法。同生一會。不忍頓離。如盂蘭盆經中目連悲哀涕泣等。可知。又明教嵩禪師輔教篇中。有父母師僧。臨喪之際。不得用縗經等服。當以僧服。大亦可也。必以心喪三年。修清淨法。以資冥福。春秋追慕。必以營齋誦經。乃至事事法法。皆當異於世俗。此乃謂之大孝也。略取其意。文繁不引○不在分物問第七)</span>。</p>
<p>問。或比丘死時在。羯磨時不在。或死時不在。羯磨時在。<span class='note-inline'>(二種在與不在)</span>各應得分<span class='note-inline'>(物)</span>不。<span class='note-inline'>(承上分物中來)</span>。</p>
<p>答。及羯磨盡得。<span class='note-inline'>(此是現在十方僧物故)</span>死時在。羯磨時不在。不得<span class='note-inline'>(死時雖住屬過去。羯磨不在。屬未來。俱非現在故。不得。然准僧祇律中。有或值死。不值羯磨。乃至若為病人求醫藥。若為塔事僧事。云應與。是名無常物法也。復有不應分物。其中或有經律等。應分處與能讀誦者。不應分賣。分賣得罪。慎之○厚葬不宜問第八)</span>。</p>
<p>問。<span class='note-inline'>(若)</span>比丘死。後人<span class='note-inline'>(弟子輩)</span>與<span class='note-inline'>(他)</span>買棺木<span class='note-inline'>(周尸曰棺)</span>衣服。<span class='note-inline'>(之類)</span>葬埋<span class='note-inline'>(之)</span>與者。犯何事。</p>
<p>答曰。白僧<span class='note-inline'>(但)</span>與泥洹僧<span class='note-inline'>(下著裙)</span>僧祇支。<span class='note-inline'>(此云覆膊掩腋衣。即今褊衫之類。與其之)</span>自覆。自餘<span class='note-inline'>(所多者一切皆)</span>應入僧。<span class='note-inline'>(不得買棺等。買即有過。何以故)</span>師物一切不得埋<span class='note-inline'>(故。埋有何罪)</span>埋過五錢。犯棄。<span class='note-inline'>(即是盜用四方僧物故)</span>若弟子私物得。<span class='note-inline'>(感師之德。隨用多少無過。設使)</span>亡者<span class='note-inline'>(存日)</span>知法<span class='corr'>已</span>。得分處分者無罪<span class='note-inline'>(隨其在日之本心。欲用者用。欲散者散。乃至欲存者存。後人依其遺命。而行者無罪。不然。皆屬四方僧物。故不得也○僧與俗葬問第九)</span>。</p>
<p>問。<span class='note-inline'>(若)</span>父母諸親死。<span class='note-inline'>(無有所葬之物)</span>比丘與辦衣<span class='note-inline'>(衾)</span>棺木埋<span class='note-inline'>(之得)</span>不。</p>
<p>答。不得。<span class='note-inline'>(以俗難消信施故。上明死事。下明在事)</span>若父母亡日。<span class='note-inline'>(亡應作存。或作無亦可。無物之日)</span>若病無人供養。<span class='note-inline'>(比丘)</span>乞食<span class='note-inline'>(應)</span>與<span class='note-inline'>(之)</span>半。<span class='note-inline'>(如黃梅有養母堂故)</span>若<span class='note-inline'>(父母)</span>自能繩線<span class='note-inline'>(料理得來)</span>不得。<span class='note-inline'>(與之)</span>與食犯捨墮。與衣<span class='note-inline'>(亦)</span>犯捨墮。<span class='note-inline'>(比丘所有。俱屬檀那信施。俗不可用。故俱得罪)</span>況復棺木葬埋耶<span class='note-inline'>(其罪更重。可知○病物供僧問第十)</span>。</p>
<p>問。<span class='note-inline'>(若)</span>病者無常。<span class='note-inline'>(故也。所有)</span>衣鉢<span class='note-inline'>(存日)</span>先與看病者。<span class='note-inline'>(去)</span>竟不羯磨。<span class='note-inline'>(亦不打槌)</span>看病者賣為飯僧。<span class='note-inline'>(與他作福。眾可)</span>得食不。</p>
<p>答。眾未得羯磨食。眾犯捨墮。<span class='note-inline'>(眾若羯磨而後食者無犯)</span>若看病者不知<span class='note-inline'>(佛)</span>法<span class='note-inline'>(中)</span><span class='corr'>已</span>作羯磨得食。若未作。<span class='note-inline'>(因不知故)</span>眾當語法<span class='note-inline'>(眾既知事。應教他作羯磨法。然後可食。知法者不教。亦得不教悔過罪也○借物自取問第十一)</span>。</p>
<p>問。<span class='note-inline'>(若)</span>比丘借<span class='note-inline'>(他)</span>人<span class='note-inline'>(之)</span>物。<span class='note-inline'>(暫用而後還)</span>前人<span class='note-inline'>(債上<span class='corr'>已</span>)</span>死。<span class='note-inline'>(或無人來取。借物比丘)</span>得還自取<span class='note-inline'>(用)</span>不。</p>
<p>答。<span class='note-inline'>(公私多少)</span>一切<span class='note-inline'>(所借之物)</span>不得自取。<span class='note-inline'>(他雖不來)</span>取犯突吉羅。<span class='note-inline'>(既不取。應捨於大眾之中)</span>白眾。眾還得取。眾不還。<span class='note-inline'>(眾)</span>犯突吉羅。若眾不與。<span class='note-inline'>(或不應與故)</span>強取。<span class='note-inline'>(取物比丘)</span>犯捨墮<span class='note-inline'>(此是僧物。不應取故。捨者善。不捨者當墮泥犁。貪饕違制。故得此罪也。有云。比丘借物與人等說。文字不順。故不取也○為師起塔問第十二)</span>。</p>
<p>問。<span class='note-inline'>(若)</span>比<span class='note-inline'>(丘得)</span>為亡師起塔<span class='note-inline'>(欲報師長訓誨之恩。可得)</span>不。<span class='note-inline'>(塔者。准十二因緣經。塔有八種。佛塔八重。菩薩七。辟支六。四果五。三果四。二果三。初果二。輪王一。凡僧但蕉葉火珠而<span class='corr'>已</span>。今亡師塔。蕉葉火珠者是。此與上塔。義略異)</span>。</p>
<p>答。自物得用。<span class='note-inline'>(與師起塔)</span>師物作<span class='note-inline'>(者)</span>不得<span class='note-inline'>(以是十方僧物故。作者同上。犯師物埋葬之罪。可知○得禮師塚問第十三)</span>。</p>
<p>問。<span class='note-inline'>(若)</span>比丘得向師塚<span class='note-inline'>(本師和尚之塔)</span>禮不。</p>
<p>答。得<span class='note-inline'>(禮。感師恩德故。下文佛預設難問。以為或者之辭。或有)</span>難曰。生是我師。<span class='note-inline'>(以法益人。當禮可也)</span><span class='corr'>已</span>死尚非比丘。唯枯骨而<span class='corr'>已</span>。何由向禮。<span class='note-inline'>(禮之何益耶。禮者應例)</span>答。<span class='note-inline'>(云)</span>若佛在世應供養恭敬。<span class='note-inline'>(說法利生故)</span>泥洹後亦是枯骨。何以供養耶。<span class='note-inline'>(殊不知)</span>師生以法益人。<span class='note-inline'>(死)</span>後<span class='note-inline'>(感其生前法乳之恩)</span>亦應恭敬禮拜。<span class='note-inline'>(埋之必然)</span>有何過也<span class='note-inline'>(亦如佛恩罔報。理應敬禮。所謂投身不足報洪恩。殞命不能報深澤。佛恩既爾。師恩例然。可知也○後僧分物問第十四)</span>。</p>
<p>問。<span class='note-inline'>(若)</span>分物<span class='note-inline'>(之)</span>時。羯磨<span class='corr'>已</span>訖<span class='note-inline'>(羯後)</span>更有僧來。得分<span class='note-inline'>(眾物與之)</span>不。</p>
<p>答。若羯磨訖。<span class='note-inline'>(雖云現前)</span>不與無咎。<span class='note-inline'>(意含未訖。亦當與之)</span>若及後羯磨。猶故得分<span class='note-inline'>(後或更有遺忘之物。謂之索欲羯磨。故有此說。此乃世尊深慈細密。一得利於均沾。二者功乎無失。彼此因果。纖悉無差。非大聖大智慧者。孰能於此哉○上死亡事品竟。下卷三衣事品)</span>。</p>
</div>
<p class='juan'>五百問經略解卷上</p>
</div><!-- end of div[@id='body'] -->
</body></html>