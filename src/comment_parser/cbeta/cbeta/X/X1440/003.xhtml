<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>為霖道霈禪師還山錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />鼓山為霖禪師還山錄卷三</p><p class="byline">侍者　法雲　錄</p>
<div class='div-other'><a id='mulu10' />
<p class='h1'>佛事</p>
<div class='div-other'><a id='mulu11' />
<p class='h2'>還山禮開山興聖晏國師塔</p><p>八百年前老古錐。通霄一路幾人知。古今無間真消息。但看今朝覿面時。覿面一句作麼生。遂燒香。</p>
</div>
<div class='div-other'><a id='mulu12' />
<p class='h2'>禮先師老和尚塔</p><p>癡兒不解事。處處揚家醜。今日忽歸來。一物無所有。此一瓣香爇塔前。青松白石還依舊。</p>
</div>
<div class='div-other'><a id='mulu13' />
<p class='h2'>達磨初祖忌</p><p>九年面壁。一句安心。以訛傳訛。直至於今。謾言隻履西歸去。徧界腥風起少林。</p>
</div>
<div class='div-other'><a id='mulu14' />
<p class='h2'>壽昌師翁忌</p><p>黃龍峯與屴崱峯鬬額。大好山與山不好廝罵。今日應時及節。不免一齊列下。一杯青茗一爐香。千古萬古作話杷。</p>
</div>
<div class='div-other'><a id='mulu15' />
<p class='h2'>真寂師太忌</p><p>出山<span class='corr'>已</span>有年。處處逢歸忌。今日忽歸來。亦復難迴避。大眾。真寂老人來也。梅華不鬬雪。向日競敷榮。</p>
</div>
<div class='div-other'><a id='mulu16' />
<p class='h2'>先師老和尚忌</p><p>吾師昔日不去去。今朝依舊不來來。坐斷上頭無貴位。寒梅雪裏一枝開。</p>
</div>
<div class='div-other'><a id='mulu17' />
<p class='h2'>掃廩山蘊空老祖塔</p><p>巍巍祖塔千峯上。脚下青青盡好山。今日重來掃寒葉。慈容半掩白雲間。</p>
</div>
<div class='div-other'><a id='mulu18' />
<p class='h2'>掃壽昌無明師翁塔</p><p>多年不掃師翁塔。師翁塔影遍三千。今日瓣香重舉似。黃龍峯頂浪滔天。</p>
</div>
<div class='div-other'><a id='mulu19' />
<p class='h2'>掃雲棲蓮池老師太塔<span class='note-inline'>(二首)</span></p><p>付衣付拂徧天下。舉國禪流盡若狂。不是吾翁開淨業。未知何處問津梁。</p>
<p>乙卯之秋翁正生。乙卯之冬孫正滅。翁孫覿面忽相逢。拈出紅爐一點雪。</p>
</div>
<div class='div-other'><a id='mulu20' />
<p class='h2'>掃瓶窑聞谷老師太塔<span class='note-inline'>(二首)</span></p><p>鼓山寶善與瓶窑。三處參承敢憚遙。大法蒙翁親指示。蚊虻飲海愧難消。</p>
<p>師翁滅度五十載。三度心香爇塔前。若問吾翁端的旨。千峯環拱白雲邊。</p>
</div>
<div class='div-other'><a id='mulu21' />
<p class='h2'>掃古德老法師塔<span class='note-inline'>(二首)</span></p><p>雲棲門下古彌陀。弘闡西方功最多。我憶當年曾預席。至今法語尚哆啝。</p>
<p>今年年是昔年年。一片栴檀爇塔前。莫謂死生成永別。須知師道絕中邊。</p>
</div>
<div class='div-other'><a id='mulu22' />
<p class='h2'>掃新伊老法師塔<span class='note-inline'>(二首)</span></p><p>五十年前曾送難。蒙師剖訣了無疑。台衡性相家傳遠。法雨洋洋宇內知。</p>
<p>今日遙持一瓣香。法華山上禮空王。謾言閩浙隔千里。試看青煙透上方。</p>
</div>
<div class='div-other'><a id='mulu23' />
<p class='h2'>掃靈源老法師塔<span class='note-inline'>(二首)</span></p><p>台相親傳自土橋。幅巾登座自逍遙。晚年始具比丘相。法澤汪洋似海潮。</p>
<p>昭慶堂中親送別。涅槃瑞相世希聞。而今白塔埋青草。千里心香何處焚。</p>
</div>
<div class='div-other'><a id='mulu24' />
<p class='h2'>掃雪松老法師塔<span class='note-inline'>(二首)</span></p><p>當年問道至崇光。半載相依論議揚。頻舉色香中道義。一家教觀<span class='corr'>已</span>圓彰。</p>
<p>龍樹菴中白塔存。法身無恙<span class='corr'>已</span>忘言。瓣香覿面親拈出。月印澄潭豈有痕。</p>
</div>
<div class='div-other'><a id='mulu25' />
<p class='h2'>先師老和尚百一十歲慶忌拈香</p><p>師年百一十。遍界放光明。石鼓雲中吼。泥牛海底鳴。非凡亦非聖。無滅亦無生。無量百千劫。古木鎮常榮。只如今日特申慶讚一句作麼生。良久云。我適曾供養。今復還親覲。</p>
</div></div>
<div class='div-other'><a id='mulu26' />
<p class='h1'>偈</p>
<div class='div-other'><a id='mulu27' />
<p class='h2'>宗門懷古十首<span class='note-inline'>(有引)</span></p>
<div class='div-other'><a id='mulu28' /><p style="margin-left:1em">禪風<span class='corr'>已</span>頹。勢莫可挽。乃作懷古十首。用寄仰止之思。與有志者共之。</p>
</div>
<div class='div-other'><a id='mulu29' />
<p class='h3'>潭州隱山和尚</p><p>此山無路誰能入。洞密忽來開闢之。覿面清風拂白月。茅菴何用更深移。</p>
</div>
<div class='div-other'><a id='mulu30' />
<p class='h3'>亮座主</p><p>喚得虗空解講經。伎心盡處更醒醒。西山一去無消息。萬古峯巒色轉青。</p>
</div>
<div class='div-other'><a id='mulu31' />
<p class='h3'>明州大梅山法常禪師</p><p>曾向西江親得旨。大梅深處善藏身。浮雲反覆心無改。松食荷衣道不貧。</p>
</div>
<div class='div-other'><a id='mulu32' />
<p class='h3'>襄州龐居士</p><p>有男有女不婚嫁。共向諸方論道情。百萬家財付湘水。漉籬從此起家聲。</p>
</div>
<div class='div-other'><a id='mulu33' />
<p class='h3'>船子和尚</p><p>匡徒領眾非吾事。得箇金鱗即便休。一自釣船翻却後。青山綠水共悠悠。</p>
</div>
<div class='div-other'><a id='mulu34' />
<p class='h3'>陳尊宿</p><p>臨濟雲門遭活陷。藏身露影孰能。知閒房古寺編蒲屨。惡辣機鋒閃電遲。</p>
</div>
<div class='div-other'><a id='mulu35' />
<p class='h3'>芙蓉楷禪師</p><p>太陽道至師方盛。舍命傳持豈受名。寧犯逆鱗甘貶謫。曹溪從此又澄清。</p>
</div>
<div class='div-other'><a id='mulu36' />
<p class='h3'>清素尊宿</p><p>執侍慈明十數秋。遵師遺命自埋頭。龍安狹路相逢著。末句傳來滿面羞。</p>
</div>
<div class='div-other'><a id='mulu37' />
<p class='h3'>石頭菴主</p><p>義虎翻身事不輕。綠蘿深處謝閒名。謾言禪逸福不逮。贏得高眠夢幾生。</p>
</div>
<div class='div-other'><a id='mulu38' />
<p class='h3'>高峯和尚</p><p>枕頭落地有何事。直入千峯自掩關。以死為期君不見。高風萬仞絕躋攀。</p>
</div></div>
<div class='div-other'><a id='mulu39' />
<p class='h2'>鼓山即景<span class='note-inline'>(四首)</span></p>
<div class='div-other'><a id='mulu40' />
<p class='h3'>萬松遶寺</p><p>萬松浮翠擁禪林。龍象家山自古今。不用老僧頻指點。風濤日夜為傳心。</p>
</div>
<div class='div-other'><a id='mulu41' />
<p class='h3'>喝水遺蹤</p><p>削壁天開巴峽同。怒雷常吼此山中。誰云水是無情物。一喝回頭萬籟空。</p>
</div>
<div class='div-other'><a id='mulu42' />
<p class='h3'>靜夜鐘聲</p><p>鯨鐘百尺危樓上。寂寂三更月色新。遙杵一聲山嶽震。等閒驚起坐禪人。</p>
</div>
<div class='div-other'><a id='mulu43' />
<p class='h3'>深更佛號</p><p>此身拋在匡床上。夢去橫生執著情。佛號一聲親喚惺。方知這裏<span class='corr'>已</span>天明。</p>
</div></div>
<div class='div-other'><a id='mulu44' />
<p class='h2'>乙丑春日謝簡生廣文偕啟鑰開士入山見訪。同遊喝水巖。烹龍泉。上鳳坡。縱觀諸勝并讀石壁先賢遺蹟。不勝古今之慨</p><p>喜翁訪我鼓山中。此日偕遊興自同。石上古人皆<span class='corr'>已</span><span class='corr'>已</span>。亭邊過客尚匇匇。龍頭活水烹新火。鳳尾蒼苔踏舊蹤。極目縱觀何所有。長江日夜競趨東。</p>
</div>
<div class='div-other'><a id='mulu45' />
<p class='h2'>臧喟亭中翰入山見訪。劇談淨土。作此似之</p><p>葉落驚秋早。逢君話道遲。謾疑佛語妄。須信自心迷。忍界平終險<span class='note-inline'>(娑婆此云堪忍)</span>。樂邦遠可期。劉雷蓮社首<span class='note-inline'>(晉劉遺民．雷次宗入廬山蓮社。遺民先生淨土。遠公終時見遺民侍阿彌陀佛來迎曰。師先我發心。來何遲耶)</span>。千古有芳規。</p>
</div>
<div class='div-other'><a id='mulu46' />
<p class='h2'>壽陳濟之居士</p><p>一別十餘年。此世幾更變。今日忽歸來。喜君重覿面。惟君豪氣王。靈機如掣電。即此徵壽元。時辰能自轉。嗟余衰頹甚。百無一可羨。終日唯閉門。課經一兩卷。聞君六十五。華堂置高宴。賓客如雲從。懽聲動畿甸。匇匇述俚言。為君祝綿衍。一展雪壁中。相看兩不厭。</p>
</div>
<div class='div-other'><a id='mulu47' />
<p class='h2'>壽王海印州守</p><p>林下休官喜見君。年高七十<span class='corr'>已</span>稀聞。心同止水涵虗碧。貌似神仙淨俗氛。桃李花開春正暖。煙霞興逸道方殷。遙思堂上羣英集。共仰南山篆彩雲。</p>
</div>
<div class='div-other'><a id='mulu48' />
<p class='h2'>吳石凝居士入山圓戒適值六袠大壽偈以祝之</p><p>花甲初周日。親登石鼓壇。頓圓三聚竟。豈憚四弘難。事事菩提滿。心心法界寬。壽山高萬仞。喜與眾同觀。</p>
</div>
<div class='div-other'><a id='mulu49' />
<p class='h2'>送素中耆德還真寂<span class='note-inline'>(二首)</span></p><p>親自雲棲法窟來。源深流遠思悠哉。兩山監寺施全力。行業巍巍絕點埃。</p>
<p>此去正當初夏日。歸心無計為君留。危灘百折俱遊遍。始信家山在上頭。</p>
</div>
<div class='div-other'><a id='mulu50' />
<p class='h2'>願施</p><p>有錢無施心。有心無錢施。求者絡繹來。白眼空相視。由昔有慳病。感此不如意。願伏藏隨身。生生恣給濟。</p>
</div>
<div class='div-other'><a id='mulu51' />
<p class='h2'>浴佛偈</p><p>念念護明下生。時時悉達出世。香海灌沐金軀。法界周流不異。我觀大地眾生。與佛平等無二。垢淨一時洗却。當處頓超覺地。</p>
</div>
<div class='div-other'><a id='mulu52' />
<p class='h2'>輓謝廣文簡生居士<span class='note-inline'>(二首)</span></p><p>底事相期<span class='corr'>已</span>念年。切磋往復痛加鞭。一朝葉落歸根去。笑破羲皇未畫前。</p>
<p>一性圓明無起滅。死生來去悉皆真。樂邦慈父親垂手。又見華開劫外春。</p>
</div>
<div class='div-other'><a id='mulu53' />
<p class='h2'>答天河老衲<span class='note-inline'>(二首)</span></p><p>錦鱗簇簇金波上。跳躍無因上直鈎。唯有不貪香餌者。始堪擕手話同游。</p>
<p>老僧八十世尤稀。詩頌盈編慧業微。須信當時賣柴漢。不諳一字却傳衣。</p>
</div>
<div class='div-other'><a id='mulu54' />
<p class='h2'>輓惟深耆德<span class='note-inline'>(二首)</span></p><p>却憶昔年曾問法。滔滔雄辨見當機。聖人有所不知處。正在如今撒手時。</p>
<p>紫雲深處建蘭若。彈指功成願行深。八十歸家何所有。遺風餘韻撼叢林。</p>
</div>
<div class='div-other'><a id='mulu55' />
<p class='h2'>送遠齋禪師遊五臺<span class='note-inline'>(二首)</span></p><p>此去臺山路七千。吉祥步步與同緣。金剛窟內重相見。拂袖歸來氣藹然。</p>
<p>翠微深處久安禪。南北東西不涉緣。一旦六環飛出後。天華飄渺落階前。</p>
</div>
<div class='div-other'><a id='mulu56' />
<p class='h2'>壽郁文靜主華甲初度</p><p>髫年入道事空王。抖搜塵埃染戒香。<span class='corr'>已</span>了三心不可得。方明一性自圓彰。雲邊種竹存虗節。嶺上栽松傲雪霜。六甲循環數莫盡。滔滔歲月等滄浪。</p>
</div>
<div class='div-other'><a id='mulu57' />
<p class='h2'>示毒海闍黎四偈<span class='note-inline'>(有引)</span></p><p style="margin-left:1em">毒海闍黎。少年讀經。不由師訓即能通貫文義。況今日乎。其聞熏種子有自來矣。乙丑春再上鼓山同住兩載。將別去。無可為贈。乃作四偈送之。然語固鄙拙。大約家常荼飯日用所需不可少耳。闍黎勉旃。</p>
<p>宗教凋零日。秉志在堅貞。一片無瑕玉。勿使玷青蠅。靈山標月指。既<span class='corr'>已</span>解傳持。隨識不隨智。蓮華沒汙泥。詮旨雖無異。水乳亦須分。鵝王能擇乳。自不墮鵝羣。蠱毒鄉中水。輕沾即爛腸。若能傾吐盡。噴水百華香。</p>
</div>
<div class='div-other'><a id='mulu58' />
<p class='h2'>高固齋居士遊粵東謁大司馬吳公偈以送之</p><p>送君遊古粵。正值炎夏時。荔熟香盈路。雲開月到池。人生貴志合。道玅在心知。吐握相遲久。行行慰所思。</p>
</div>
<div class='div-other'><a id='mulu59' />
<p class='h2'>藍公漪山人過訪以詩見贈次韻奉答</p><p>夙擅青藍譽。紛傳喬梓名。筆端天籟發。胸次臥龍鳴。夜靜月如洗。秋來氣倍清。何時重聚首。促膝話無生。</p>
</div>
<div class='div-other'><a id='mulu60' />
<p class='h2'>琉球國中山王求偈書此贈之</p><p>巍巍宮闕涌中山。山海高深自作關。玉葉千秋傳益盛。金甌永固治常閒。鳥啼華笑真機發。魚躍鳶飛大道還。遙憶唐虞垂拱世。淳風猶喜在其間。</p>
</div>
<div class='div-other'><a id='mulu61' />
<p class='h2'>輓王海印州守<span class='note-inline'>(二首)</span></p><p>遺文惠我談真壽。手墨淋漓尚未乾。忽報君歸天際去。清風襲我骨毛寒。</p>
<p>壽相元空一性存。金剛不壞玅難言。四山推倒同尸解。剎剎塵塵不二門。</p>
</div>
<div class='div-other'><a id='mulu62' />
<p class='h2'>贈莆田林玉山文學</p><p>秋風方鼓翼。鵬舉竟何之。天爵根忠信。人文起孝慈。萱堂年老老。菽水奉孜孜。長思貴<span class='corr'>己</span>者。得此復奚為。</p>
</div>
<div class='div-other'><a id='mulu63' />
<p class='h2'>為王明侯文學題南湖小影</p><p>西南兩湖皆禹蹟。南湖深遠無人識。一旦重開面目全。與君面目何相即。</p>
</div>
<div class='div-other'><a id='mulu64' />
<p class='h2'>贈日國玄光禪師</p><p>毫相放光來震旦。獨菴獨語徧叢林。荷擔大法施全力。宗說圓明貫古今。</p>
</div>
<div class='div-other'><a id='mulu65' />
<p class='h2'>淨土<span class='note-inline'>(四首)</span></p><p>愛重繫娑婆。愛斷生極樂。心淨佛土淨。此語終不錯。若欲淨自心。須知心本淨。只因隨妄念。如塵翳明鏡。即此清淨心。念彼清淨佛。因真果亦真。不用生疑惑。千經與萬論。共指西方路。今古往生者。不可知其數。</p>
</div>
<div class='div-other'><a id='mulu66' />
<p class='h2'>無垢佛</p><p>自性天真佛。原不涉途程。無垢還同垢。金塵落眼睛。</p>
</div>
<div class='div-other'><a id='mulu67' />
<p class='h2'>離垢佛</p><p>無始未曾悟。塵垢久深埋。離法同磨鏡。靈光漸漸開。</p>
</div>
<div class='div-other'><a id='mulu68' />
<p class='h2'>總偈</p><p>性淨云無垢。修淨得名離。修性無差互。木馬火中嘶。</p>
</div>
<div class='div-other'><a id='mulu69' />
<p class='h2'>贈陳越山居士淨業</p><p>馬鳴龍樹有真傳。禪淨圓明不墮邊。是佛是心原一體。非心非佛本無偏。四季洗珠須換線。專勤淨業勿添緣。西方大道如天濶。驀直歸來路坦然。</p>
</div>
<div class='div-other'><a id='mulu70' />
<p class='h2'>頌女子出定示濟汪禪人</p><p>不出而出。出而不出。大小女子。本無面目。出與不出不干他。石人眼裏不著沙。可憐逐逐風塵者。笑倒靈山老作家。</p>
</div></div>
<div class='div-other'><a id='mulu71' />
<p class='h1'>贊</p>
<div class='div-other'><a id='mulu72' />
<p class='h2'>世尊出山像贊</p><p>雪山六載忍饑凍。贏得閒名滿世間。大驚小怪呼成佛。多少人天被熱瞞。我觀如來真實相。危然默坐蒲團上。身心寂滅等虗空。贊之毀之俱是誑。究竟推尋不可得。不可得中只麼得。雲門當時欲行棒。不知早<span class='corr'>已</span>先著賊。</p>
</div>
<div class='div-other'><a id='mulu73' />
<p class='h2'>阿彌陀佛接引贊<span class='note-inline'>(為龔岸齋居士題)</span></p><p>我佛真身周法界。徧入眾生心想中。行人一念念佛時。無量壽尊全體現。我身佛身無有二。互相攝入盡無餘。同時徧滿法界中。接引羣生歸淨土。佛子應作如是觀。亦應發此廣大願。願觀親從法界流。盡未來際無間斷。</p>
</div>
<div class='div-other'><a id='mulu74' />
<p class='h2'>賓頭盧尊者贊</p><p>親受靈山囑付來。留身應供福田開。時時到此形枯稿。肉眼模糊莫浪猜。</p>
<p>曾聞尊者親見佛。䇿起眉毛會也麼。覿面相呈君不見。風吹別調又蹉跎。</p>
</div>
<div class='div-other'><a id='mulu75' />
<p class='h2'>十八羅漢贊</p><p>兩株松下。一箇老僧。支頤而坐。心地如冰。童子手中經未展。箇中字義<span class='corr'>已</span>分明。<span class='note-inline'>(松下趺坐)</span></p>
<p>手持錫杖。指點阿誰。兩箇侍者。大隨小隨。他家眷屬一羣子。付與空王老古錐。<span class='note-inline'>(二獸相隨)</span></p>
<p>穩坐樹頭。無法可說。捧珠以獻。分明漏洩。驀劄相逢。證龜作鼈。<span class='note-inline'>(說法獻珠)</span></p>
<p>一老一少。非師非弟。喃喃共語。論第一義。手卷貝葉各持來。大似軒轅書契。<span class='note-inline'>(二人偶語)</span></p>
<p>這箇業畜。調來可駕。要騎便騎。要下即下。等閒撞著木人。不免將他一嚇。<span class='note-inline'>(跨獸出山)</span></p>
<p>四箇老古錐。聚頭說甚麼。即心即佛可憐生。非心非佛尤懡㦬。唯有梧桐葉正濃。清風襲襲樹頭過。<span class='note-inline'>(四人聚論)</span></p>
<p>奇形怪獸。何異家犬。跨之西東。即近而遠。弟子持爐引導前。兩箇回頭意欲返。<span class='note-inline'>(騎獸欲返)</span></p>
<p>三人同心。一具度海。業浪翻空。晏然自在。縱橫出沒任優游。何曾打溼這布袋。<span class='note-inline'>(三人度海)</span></p>
<p>神龍出海。雪浪滔天。穩坐其中。出沒自然。五濁惡世浪尤險。幾箇男兒得出纏。<span class='note-inline'>(海中騎龍)</span></p>
<p>威獰之性。久<span class='corr'>已</span>調伏。蹲踞巖前。何異家畜。大空不在小空來。向道目前無一物。<span class='note-inline'>(巖前伏虎)</span></p>
<p>跨著貔貅。一任遨遊。隨流得玅。樂矣忘憂。問渠家在何處。從來不與汝同儔。<span class='note-inline'>(跨獸遨遊)</span></p>
</div>
<div class='div-other'><a id='mulu76' />
<p class='h2'>六祖大鑑禪師贊</p><p>獦獠傳衣。一字不識。宗通說通。中天杲日。二支五派。曹溪浪沸。源遠流長。今古洋溢。夫是之謂第六代祖。八十生來大知識。</p>
</div>
<div class='div-other'><a id='mulu77' />
<p class='h2'>廬山遠公法師贊</p><p>護法菩薩。來居東方。神以誠致。道以德揚。荷負大教。開闢蓮邦。至今池上。白藕華香。</p>
</div>
<div class='div-other'><a id='mulu78' />
<p class='h2'>清凉國師贊</p><p>乘願而來。續佛慧命。入法界海。佩毗盧印。東流聖教。非師莫定。雜華大經。非師孰正。疏之鈔之。字字心鏡。涌真法乳。哺真法胤。巍巍五頂。草木皆香。萬年堅冰。毛骨清凉。</p>
</div>
<div class='div-other'><a id='mulu79' />
<p class='h2'>棗栢李長者贊</p><p>生為帝胄。隱於方山。掀如來藏。破祖師關。即俗而真。即事而理。論法界經。字字歸<span class='corr'>己</span>。天女送供。猛虎䭾經。心境俱寂。游雜華林。一念無生。超賢越聖。當陽拈出。毗盧正印。</p>
</div>
<div class='div-other'><a id='mulu80' />
<p class='h2'>陳越山居士贊</p><p>好道根天性。舉事出剛腸。為人如為<span class='corr'>己</span>。知微亦知彰。五車既讀盡。三藏復參詳。祖父家傳遠。為佛作金湯。</p>
</div>
<div class='div-other'><a id='mulu81' />
<p class='h2'>曾蓮居居士行樂贊</p><p>這漢子。自何來。靈苗智種厚培栽。特入娑婆行一徧。紅塵堆裏不沾埃。無量壽。放光明。願王六八攝羣生。佛號一聲才脫口。寶蓮臺上<span class='corr'>已</span>標名。摩尼珠。<span class='corr'>已</span>入手。晝夜循環無近久。一朝捻破見渠儂。方知這箇是本有。這漢子。自樂天。寬袍博袖任翩翩。神彩煥然誰認得。亭亭出水一青蓮。</p>
</div>
<div class='div-other'><a id='mulu82' />
<p class='h2'>曾公霑居士行樂贊</p><p>五陵公子。各競紛華。滔滔不返。窮欲極奢。惟我曾子。生於貴胄。恬澹怡神。聲色莫囿。娑婆界上。徐步經行。摩尼在手。常放光明。憶念彌陀。是大悲父。處處提擕。勝於慈母。黃金地上。七寶池中。蓮開四色。陣陣香風。一聲佛號。攝無量佛。佛佛現前。原非他物。即心即佛。即佛即心。靈明淨玅。葢古葢今。</p>
</div>
<div class='div-other'><a id='mulu83' />
<p class='h2'>曾公永居士行樂贊</p><p>少年公子事鉛槧。幾入文場恣鏖戰。誓將唾手取功名。筆陣鋒鋩如閃電。乃知瞿曇勝玅門。研窮至理徹根源。不為游絲繫大象。變化擬追北溟鯤。復知徑路在淨業。此是法王真秘訣。萬修萬到信無疑。廣長舌相真實說。又具同體大悲心。西航渡子自標名。普載羣生登覺岸。是謂無生無不生。吾觀世上奇男子。文心美質人難比。那能一念自回機。肯向箇中究實理。曾子夙植慧根深。伯仲同修更邁倫。世出世間無罣礙。塤箎迭奏韻長新。</p>
</div>
<div class='div-other'><a id='mulu84' />
<p class='h2'>普通年蓮社圖贊<span class='note-inline'>(有敘)</span></p><p style="margin-left:1em">茫茫苦海。回頭登岸者寧有幾人。狠狠殺機。垂念含生者實為罕見。普通延平古剎城中諸善男子。每月兩集覺皇寶殿。同修念佛放生法門。放生也。全自<span class='corr'>己</span>一念慈悲之心。出含生刀砧之苦。念佛也。復本源廣大清淨之性。立華開見佛之因。事出一時。功存永劫。真娑婆界中不思議功德也。會中諸善友繪畵蓮社圖一幅。張於寺中以志一時盛事。傳余陋質坐於中方。而諸公各肖其像圍遶座下。俾見者儼然極樂國中諸上善人俱會一處。經聲佛號琅琅然。喚醒夢中之人。魚躍鳶飛飄飄然。裂破漫天之網。植人天勝福。立淨土正因。端基於是矣。贊曰。</p>
<p>三界火宅。熱惱攸長。一聲佛號。當處清凉。蠢茲異類。受屠割苦。一念慈悲。縱之天府。維茲二者。人天勝田。勤修不懈。福慧綿延。究竟同歸。西方極樂。蓮華化生。因果不錯。諸上善人。俱會一處。世世生生。以法相遇。咨爾佛子。廣化同仁。同修同證。斯道利貞。</p>
</div>
<div class='div-other'><a id='mulu85' />
<p class='h2'>體如堅公道影贊</p><p>童真入道。六十餘年。居塵不染。有若青蓮。密修禪淨。心無間然。來往石鼓。逸興翩翩。德望既著。掌教於延。夫是之謂體如如而不動。歷萬變而常堅者也。</p>
</div>
<div class='div-other'><a id='mulu86' />
<p class='h2'>惟靜和尚贊</p><p>這箇漢。實希奇。得先師不傳之秘。息末世躁進之機。十載住山一鎮之以靜。念期弘戒普攝之以慈。言行既寡。尤悔道德。直造玄微。噫。來學滔滔去不返。幾人於此仰真規。</p>
</div>
<div class='div-other'><a id='mulu87' />
<p class='h2'>自贊</p><p>這漢子。沒來由。末法無端強出頭。向孤峯頂上直鈎釣鯉。入大洋海底撥火煑漚。事人之所不事。憂人之所不憂。獨立天壤之內。三十年覔不得一箇同儔。似恁麼。不唧[口*留]。只好貶向那畔。又那畔。安用形。上紙墨觸汙他眸。呵呵。古洞且存這一滴。莫教舉世盡隨流。</p>
</div></div>
</div><!-- end of div[@id='body'] -->
</body></html>