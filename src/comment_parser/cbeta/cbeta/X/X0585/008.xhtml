<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經三大部讀教記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu82' />讀教記卷第八</p><p class="byline">天台沙門　灋照</p>
<div class='div-other'><a id='mulu83' />
<p class='h1'>文句<span class='note-inline'>(一)</span></p>
<div class='div-other'><a id='mulu84' />
<p class='h2'>記釋文句二字</p>
<div class='div-orig'>
<ul class="">
<li>私分為四
<ul class="">
<li>初文謂下釋名</li>

<li>二此亦下述意</li>

<li>三古之下辨異</li>

<li>四今竝下結歸</li>
</ul></li>
</ul></div></div>
<div class='div-other'><a id='mulu85' />
<p class='h2'>六難</p>
<div class='div-orig'><p>玅經<span class='note-inline'>(一)</span>諸佛興出世懸遠值遇難正使出于世說是灋復難無量無數劫聞是灋亦難能聽是法者斯人亦復難。</p>
<p>文句<span class='note-inline'>(一)</span>佛出世難佛說是難傳譯此難自開悟難聞師講難一徧記難。</p>
<p>玅記<span class='note-inline'>(一)</span>題下注六難意者<span class='note-inline'>(云云)</span>。</p>
</div>
<div class='div-commentary'><p style="margin-left:1em">歎灋難逢顯須傳授故章安特注之既帖順經文歎灋希有宜在文句之下既是私意故不大書也經中聞法能聽者蓋聞淺聽深也此用文句之意若記文中合一而用有云聞是滅後聽是佛世非也或問提婆達多品注意云何曰此乃章安開大師本迹一釋為因緣約教本迹三釋注令易見以由大師於未釋題前先評此品次方翻名釋義義含三釋故以注之又問四十二章經二十難中觸事無心難對境不動難何異曰初是逆境次是順境又問生值佛世難與下九難中值諸佛難何異曰上是生值佛世難下是生值佛世<span class='corr'>已</span>得見佛難又問先說二十難後說九難何異曰先是散說後是迭論故不同也。</p>
</div></div>
<div class='div-other'><a id='mulu86' />
<p class='h2'>能開佛慧</p>
<div class='div-orig'><p>文句<span class='note-inline'>(一)</span>留贈後賢共期佛慧。</p>
<p>玅記<span class='note-inline'>(一)</span><span class='note-inline'>(二)</span>佛慧之言須開三教果頭之權實發四味兼帶之大小則人理教行之有歸開示悟入之無異方是今經之佛慧耳問諸經中圓與此何別而必須云開方是佛慧答圓實不異但未開顯初心之人謂圓隔偏須聞開顯諸法實相若<span class='corr'>已</span>入實但論增進權人至此一向須開。</p>
</div>
<div class='div-commentary'><p style="margin-left:1em">竊詳記中問諸經中圓與此何別而必須云開方是佛慧之文此由上文開之一字故以開顯圓簡未開顯圓非謂開圓不開圓也。</p>
</div></div>
<div class='div-other'><a id='mulu87' />
<p class='h2'>記釋委釋等文</p>
<div class='div-orig'>
<ul class="">
<li>私分為六
<ul class="">
<li>初別解下敘總顯</li>

<li>二題下下示別文</li>

<li>三故但下明相顯</li>

<li>四故知下斥古失</li>

<li>五今問下誡弘經</li>

<li>六然徧下結樞要</li>
</ul></li>
</ul></div></div>
<div class='div-other'><a id='mulu88' />
<p class='h2'>三一總別寄行約教</p>
<div class='div-orig'><p>玅樂<span class='note-inline'>(一)</span><span class='note-inline'>(二)</span>別解題名玄七八卷以初名中總三灋故三法始末亘一部故何者一部之中莫過本迹本地總別超過諸說迹中三一功高一期故一中之三永殊前教即三之一不與他同即迹而本壽量方談即本之迹具在今說且如迹中體非因果依之以辨因果因果取體方有勝用如是三法竝由開顯若不先了能開之玅將何以明所開之麤故對迹辨本理須分判所以釋題不可率爾題下別釋理非容易以由釋題大義委悉故至經文但粗分章段題云文句良由於此故但分文句則大理不彰唯談玄旨則迷於起盡若相帶以說則彼此無歸故使消釋凡至大義竝指去文名體宗用三一總別寄行約教故知全迷玄文大旨而欲以文句消經故蔽理觀深微而但以事相釋義言弘斯典者遠矣。</p>
</div>
<div class='div-commentary'><p style="margin-left:1em">或問三一即總別重言者何曰此順前文本迹也又云一部之中莫過本迹本地總別超過諸說迹中三一功高一期至後云故使消釋凡至大義竝指玄文三一總別故知三一結迹總別結本也言寄行約教者蓋寄行次第約所說教能詮名言而判釋之既云名體宗用驗是約行五章也有云寄約行釋名章中明約教五章有云寄約行判教章中明約教五章有云此乃記主出玄文意恐人疑別解中但明約行因何不明約教故云寄行約教乃寄約行明約教五章耳今皆不取。</p>
</div></div>
<div class='div-other'><a id='mulu89' />
<p class='h2'>觀心引證</p>
<div class='div-orig'><p>文句<span class='note-inline'>(一)</span><span class='note-inline'>(三)</span>譬喻品云若人信汝所說既為見我亦見於汝及比丘僧并諸菩薩當知隨有所聞諦心觀察於信心中得見三寶聞說是法寶見我是佛寶見汝等是僧寶。</p>
<p>玅樂<span class='note-inline'>(一)</span><span class='note-inline'>(十一)</span>觀心中先引次當知下結意初文者事論秖是信身子說義當見佛汝所說者必從佛聞能聞之人必是聲聞菩薩故也故聞汝說即是見佛等也次結意者所聞是法於能觀心即名為佛義當見佛心所即是弟子等也即於<span class='corr'>己</span>心識三寶一體其理宛足具如聞說<span class='corr'>已</span>下文是。</p>
<p>記<span class='note-inline'>(一)</span><span class='note-inline'>(十五)</span>又觀心一文除安樂行中修攝其心等餘皆義立<span class='note-inline'>(云云)</span>又觀心文序及流通準望正宗理須義立於正宗中唯安樂行理定須故餘皆義立。</p>
<p>文句<span class='note-inline'>(一)</span><span class='note-inline'>(六)</span>下文云若人信汝所說即得見我亦見於汝及比丘僧并諸菩薩即觀行之明文也。</p>
<p>玅樂<span class='note-inline'>(一)</span><span class='note-inline'>(十九)</span>次下文云去引譬喻品證成觀相。</p>
</div>
<div class='div-commentary'><p style="margin-left:1em">竊詳觀心之文唯出安樂行自餘諸品皆是義立譬喻品文即觀心義故大師斷云即觀行之明文也是知得見三寶功由觀心故引為證。</p>
</div></div>
<div class='div-other'><a id='mulu90' />
<p class='h2'>三寶</p>
<div class='div-orig'><p>文句<span class='note-inline'>(一)</span><span class='note-inline'>(三)</span>隨有所聞諦心觀察於信心中得見三寶<span class='note-inline'>(云云)</span>。</p>
<p>玅記<span class='note-inline'>(一)</span><span class='note-inline'>(十一)</span>所聞是法於能觀心即名為佛義當見佛心所即是弟子等也即於<span class='corr'>己</span>心識三寶一體其理宛足。</p>
</div>
<div class='div-commentary'><p style="margin-left:1em">北峯師云三歸依法祖師先達竝令歸依一體三寶祖師語簡後人不曉纔聞一體直歸自心詞句用心殊不相應辨之分三初辨訛二正釋三料揀初辨訛歸依一體三寶若是但歸自心如何先唱詞云歸依佛兩足尊歸依法離欲尊歸依僧眾中尊後結詞云惟願三寶哀憐攝受慈愍故此則不識文也所言一體三寶者謂雖言三寶其體是一三不別體故云一體三寶如何纔言一體便指自心果如此說應須果佛無一體三寶此不識名也大師云以實相慧覺了諸法非空非有名為佛寶所覺法性之理三諦具足即是法寶如此覺慧與理事和合名為僧寶<span class='note-inline'>(別行玄文)</span>四明云三雖在果而是一體<span class='note-inline'>(拾遺記文)</span>此等之文正是的明一體三寶何不審思況指要顯云三寶是修德之極也二正體歸依三寶者須知有乎四種三寶一住持三寶泥木塑造絹帛彩畫即佛寶紙墨書印文字經卷即法寶剃髮染衣圓頂方袍即僧寶<span class='note-inline'>(然此淨名疏記名為相從)</span>二相從三寶從佛說法從法有僧從是三寶于今不絕皆由歸佛稟法成僧故曰相從此乃小乘教中所明三寶<span class='note-inline'>(光明玄記中卷之文對藏通二教)</span>三別相三寶盧舍那即佛寶所說無量四諦為法寶稟四十一位賢聖為僧寶此之三寶佛是僧果僧是佛因法是因果所修所證三寶體別故名別相即是大乘權教所明三寶<span class='note-inline'>(撮要引光明玄記中卷之文對別教)</span>四一體三寶如來以稱理智覺了諸法名為佛寶所覺諸法即是法寶此智與事理和合名為僧寶然此三寶上極玅覺如來究竟具足故摩訶衍論云等覺<span class='corr'>已</span>上有真實僧又華嚴以統理大眾為僧寶豈非應佛以應機統眾之極故也下至博地凡夫亦復無不具故華嚴經云心佛及眾生是三無差別雖通六即且從真證能垂應說是故祖師多以四十一位賢聖為僧此三寶一體正是大乘圓頓所說<span class='note-inline'>(撮要引別行玄下光明玄記上)</span>今所歸依即是一體三寶雖通因果由菩薩佛<span class='corr'>已</span>悟眾生心尚迷今欲返迷歸悟求加被故故以因心歸佛果體如戒本云惟願三寶哀憐攝受咸講主云三寶雖是一體之名甚深歸須從果<span class='note-inline'>(行法疏下)</span>法智尊者云華嚴三歸以體解大道為佛深入經藏為法統理大眾為僧三雖在果而是一體<span class='note-inline'>(拾遺中二)</span>又如荊溪尊者釋法華懺中三歸依云一一各想二處三寶與頂禮俱運特令運想歸依十方三寶并法華經中三寶故云二處三寶是知歸依一體三寶須將因心扣於果佛但須要知此一體三寶居在何處體是何法懺主云諸佛住處名常寂光徧在剎那及一切法則知大乘一體三寶體徧一切處色心諸法全體即是一體三寶馬鳴所謂等虗空界無所不徧法界一相即是如來常住法身既知從體等虗空界無所不徧則十方三寶全在剎那三世如來不離心念心佛不二互徧重重乃以法界依正三寶為所歸依亦是法界依正三寶為能歸依能所體一待對斯忘終日歸依終日無作如是方名圓頓了義歸依三寶若生佛條然能所有隔則是小乘豈名圓頓當須虔誠運想三寶即在我心志心歸依求成佛果三料揀初問弘法傳授無過懺主四明二祖師多謂一體三寶歸依自心豈四明懺主亦不識語詞不識名義耶答此乃四明懺主得意果具徧一切法若指其要即現前心是三寶體所謂眾生性德即佛真體者也<span class='note-inline'>(光明記三)</span>二問上以三寶一體名一體三寶以破他人云不識名義還亦可通迷悟因果一體名一體三寶否答若得意則生佛本來一體有何不可今但破其不識三寶一體纔言一體便認作心而亦不知因果一體也三問懺主將佛四身為佛寶八萬法藏為法寶三乘為僧寶此出何文為在何教答此義未見所出或恐訛謬既是懺主之文未敢輕議金園集中卷放生喜濟法門四歸依章總相云在修在性因果無殊今論歸依但須從果。</p>
</div></div></div>
<p class='juan'>讀教記卷第八</p>
</div><!-- end of div[@id='body'] -->
</body></html>