<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經三大部讀教記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu122' />讀教記卷第十三</p><p class="byline">天台沙門　法照</p>
<div class='div-other'><a id='mulu123' />
<p class='h1'>文句<span class='note-inline'>(六)</span></p>
<div class='div-other'><a id='mulu124' />
<p class='h2'>齊探</p>
<div class='div-orig'><p>玅經<span class='note-inline'>(二)</span>信解品。</p>
<p>文句<span class='note-inline'>(六)</span><span class='note-inline'>(十四)</span>譬為五一從捨父逃逝下名父子相失譬近領火宅總譬遠領方便略頌二從窮子傭賃下名父子相見譬近領火宅見火遠領方便我以佛眼觀見三從即遣傍人急追將還下名追誘譬近領火宅捨几用車遠領方便寢大施小四從過是<span class='corr'>已</span>後心相體信下委知家業譬此非領上近遠乃追取方等彈訶大品轉教意耳五從復經少時父知子意下名付家業譬近領火宅賜一大車遠領法說正直捨方便又合第四第五共為一領付譬在下更明其意也。</p>
<p>記<span class='note-inline'>(七)</span><span class='note-inline'>(三)</span>近領火宅等者聞譬解<span class='corr'>已</span>必解於法豈有悟後而更迷前是故皆須法譬雙領<span class='note-inline'>(云云)</span>譬文為五始自相失即結緣<span class='corr'>已</span>後終至等賜即聞譬之時若合四五秪成四段。</p>
<p>句<span class='note-inline'>(六)</span><span class='note-inline'>(十四)</span>非結緣<span class='corr'>已</span>界故言久住他國<span class='note-inline'>(云云)</span>初譬如有人領二十子譬二乘人菩薩位行難知且齊<span class='corr'>已</span>領耳記<span class='note-inline'>(七)</span><span class='note-inline'>(四)</span>非結緣<span class='corr'>已</span>界等者本結大緣寂光為土期心所契法界為機退大<span class='corr'>已</span>來機土全失今流五道望本為他方便有餘尚非<span class='corr'>已</span>界況復五道流轉者耶<span class='note-inline'>(云云)</span>初譬如至領耳者第三經初述領不及意在此也十界七善進退等中菩薩最難以兼三故故別語之菩薩尚然佛果永絕。</p>
<p>句<span class='note-inline'>(六)</span><span class='note-inline'>(二十三)</span>將欲誘引下是密遣二人誘引此為二一齊教近領三車捄子遠領波羅柰施權次從又以他日下取意領法身地久照方便非道樹始知用小早鑑眾生致難尊特親狎垢衣故追領往前以成今解問四大弟子何因能知法身久照答推近知遠若始道樹知無大機不應兜率降神正慧託胎乃至現有煩惱納妃生子三十四心後身斷結驗知脫大小相海微玅瓔珞更著麤弊丈六垢衣其<span class='corr'>已</span>久矣。</p>
<p>記<span class='note-inline'>(七)</span><span class='note-inline'>(十四)</span>又以他日下取意領法身地者言中且云在道樹前意則俱指漸頓教前以云致難尊特故知通至頓前問四大弟子等者答中意者既聞譬<span class='corr'>已</span>具領二周入大不虗故自推云若始等也納法既重必有此知約化儀說從容進退故先齊後探耳豈有自獲小來方五十載具覩菩薩難思境界徧聞諸法一切融通非全不知然未測本源省<span class='corr'>己</span>絕分今蒙法譬分染圓常推知如來往日先照故下佛嘆甚為希有故以二味所覩驗先見非真<span class='note-inline'>(云云)</span>。</p>
<p>記<span class='note-inline'>(七)</span><span class='note-inline'>(十二)</span>即遣傍人等者從此方領施頓漸化故知爾前譬頓漸前若大若小。</p>
<p>句<span class='note-inline'>(六)</span><span class='note-inline'>(二十二)</span>初將欲誘引者既息大化不容孤棄欲設方便故言將欲密遣二人者四大弟子齊<span class='corr'>已</span>分領不涉菩薩故言二人<span class='note-inline'>(云云)</span>齊此領法譬中意其文竟從又以他日下第二是取意領靈智先照久設權謀崎嶇隨逐非止樹下始見因緣<span class='corr'>已</span>如上說。</p>
<p>記<span class='note-inline'>(七)</span><span class='note-inline'>(十五)</span>齊此是領法譬至其文竟者此是寢大施小二處竝有前段文竟自此文後法說但有開權譬說唯有等賜竝缺中間二味若論探領法譬二處雖無正文但指法譬能見之眼即法身也故齊教領且領漸初以所稟小名為齊教別有探領故云又以。</p>
<p>句<span class='note-inline'>(六)</span><span class='note-inline'>(二十四)</span>將欲取意領法身之地久知大小之機一三施化重述佛意故標章稱又也他日者二乘自謂方便為<span class='corr'>己</span>非二乘法為他即擬法身也日者時也亦智也依法身之時用智照機故言他日若從此義實智照實為自權智照方便為他齊教領領化身用事為<span class='corr'>己</span>日非化身用事為佗日若就如來自行權實之智皆名為<span class='corr'>己</span>如來化佗權實之照皆名為佗如來自佗權實之照照實為<span class='corr'>己</span>照權為佗此之探領法身之時用化佗之權智照於權機若有若無照用權事若可若否皆是權智所照故言佗日若從此義齊教領領化佗之權事故二乘稱<span class='corr'>己</span>事探領領自佗之權此權非二乘事故稱為佗雖有兩意佗日俱成今依二乘所領又逐佗日之文以探領領法身中照機也。</p>
<p>記<span class='note-inline'>(七)</span><span class='note-inline'>(十六)</span>初文釋佗為二先釋次判先釋者約二乘人以小望大為佗次判者向約二乘雖以大為佗未知此大元用何身故今判之即法身也次釋日者於法身地以用權實實自權佗二乘法中無法身之智故名為佗若從下判若從法身用於權智望二乘人亦名為佗此佗須指佛之權智次合字釋者於中三釋即依大經隨他語等及化佗等三以為法式仍對齊教探領二時文為三初釋三相次若從下判今所屬三今依下用今意結初又二初約化佗即指齊教次約自行及以自佗即指探領言齊教者即法譬二文但至鹿苑依教所有故云齊教所言探者謂過探也探向道樹寂場之前初齊教者既屬初義先約機說是故齊教但領化身即非化身時為他日次從若就去探領者又為二初正明二義次此之下結也初文者雖是法身既以自行對佗故以化佗權實俱佗所以二乘昔亦不測其旨此中自行之語似於自佗以對自辨他俱有權實故雙言之次自他中自之與他各單語權實者準理合雙此中語似自行為對化佗成自佗也所以自行亦指化他為佗自佗亦指化佗為佗故知探中皆指法身時權二乘於彼雖稟小化同體之權二乘不曉於佛二自皆指同體法身時權雖有兩意佗日皆成次結中云若有若無等者結於法身權智所照若有機若無機也言可否者明法身用智逗物稱機為可不稱機為否時至為可待時為否雖有有無可否皆是權智權機得他日名次判中云若從等者判向齊探探領自佗者自是第二自行佗是第三自佗應重云自方顯第三義也竝是對法身為佗故非二乘事也雖有兩意者齊探兩中俱有佗義故云俱成齊中則以法身照機為佗探中二義則以如來自行之中皆權為佗佗即二乘所用雖有二乘所用及非二乘所用兩意不同皆得佗名今依下屬對文意今依二乘所領即齊教探領也又逐佗日者探及齊教二處三佗故二乘領<span class='corr'>已</span>望佛又領如來用他言探領者亦應云齊教但是文略是故二領皆指法身之取機也但從義別二佗不同。</p>
<p>句<span class='note-inline'>(六)</span><span class='note-inline'>(二十八)</span>又前誘引譬中有齊教領始自道樹終訖出宅又有探領始自法身終訖思盡今領亦二始探領慈悲四味調熟終領付財究竟一味遠近始終合論五味何者即遣傍人等即初味也<span class='note-inline'>(云云)</span>四大弟子深得佛意探領一化五味之教始終次第其文出此也。</p>
<p>記<span class='note-inline'>(七八)</span><span class='note-inline'>(十)</span>又前誘引譬至思盡中言誘引者密遣二人也言出宅等者出宅與思盡兩終義同法身與道樹遠近不等今領亦二者今至領等賜中總合前文兩箇始終為一始終故云遠近始終是則齊教為近始探領為遠始二終但共為一望誘引等中終則極於等賜故云始四味終付財既以四味為始驗知探領至寂場前次何者下釋也釋出共為一始終相即五味也。</p>
<p>句<span class='note-inline'>(六)</span><span class='note-inline'>(三十四)</span>初三行頌顧作譬次四行半頌教作譬。</p>
<p>記<span class='note-inline'>(七)</span><span class='note-inline'>(二十三)</span>雇作至教作譬者雇作即上齊教教作即上探領齊教文意自道樹來以取小機義為雇作探領文意法身地時無時不愍何嘗不教豈待顧耶故云教作。</p>
<p>句<span class='note-inline'>(七)</span><span class='note-inline'>(一)</span>師云不應偏爾經稱善說如來真實功德備述其領權領實明文在此<span class='note-inline'>(云云)</span>今言都述其周徧領解始天性結緣中間追誘終於付財自微自著無量無邊諸恩德也<span class='note-inline'>(云云)</span>一雙述善哉二領所不及雙述者一善哉述其兩處領實一善哉述其兩處領權善說如來真實功德者真實是述實功德是述權又華嚴之擬宜領實也三藏之誘引領權也方等之體信般若之領教俱領權實也法華之付財專論實也<span class='note-inline'>(云云)</span>又從如來復有下述其領所不及云何不及謂進退橫竪亦橫亦竪非橫非竪皆不及也<span class='note-inline'>(云云)</span>不及之旨非都頓奪特以初心望後心未窮極地故云不盡耳記<span class='note-inline'>(七)</span><span class='note-inline'>(二十六)</span>師云者即指南嶽三乘雖復自領<span class='corr'>已</span>界既云善說即是具領一代權實今佛委悉述其所領<span class='note-inline'>(云云)</span>始天性等者天性即指大通佛所<span class='note-inline'>(云云)</span>天性猶通結緣從別<span class='note-inline'>(云云)</span>雙述等者兩處謂方便火宅也以信解中雙領兩處今亦雙述二處所領若不爾者徒述何益善說下述其具領如來權實教法止約因緣釋也<span class='note-inline'>(云云)</span>又華嚴云去徧述所領即約教也<span class='note-inline'>(云云)</span>次不及下明佛斥不及意二乘初聞始入初住且自述<span class='corr'>己</span>所入之法佛欲委述所不領者其法尚多二乘若聞亦成徧領具如前說。</p>
<p>句<span class='note-inline'>(七)</span><span class='note-inline'>(十二)</span>汝等迦葉下復宗稱述欲釋疑疑者聞佛無量功德謂四弟子齊教領解何必是實故佛稱述雖未及佛地齊教不虗也。</p>
<p>記<span class='note-inline'>(七)</span><span class='note-inline'>(三十六)</span>次復宗釋疑者雖未之言許為儔類得授記<span class='corr'>已</span>即分真佛自鹿苑復具領權實至醍醐時領業不虗當知前嘆釋迦本欲稱嘆迦葉所領言釋疑者恐此時眾聞佛述其領所不及不曉佛旨而謂迦葉所領不當故述<span class='corr'>己</span>權實以嘆迦葉能知如來隨宜說法雖自領<span class='corr'>己</span>實兼一切問何不釋探疑耶答齊教顯露虗實易辨故佛且結齊教述嘆若爾探最可疑何獨齊教答雖難而易時眾聞說如來二智知佛法身恒思大小秪恐領教未必盡善故佛以二教二智述其齊教無差謬也又齊教領尚自不虗驗知探領亦應非謬。</p>
<p>句<span class='note-inline'>(四)</span><span class='note-inline'>(三十三)</span>知佛在法身之地以常寂佛眼圓照群機若根利濁輕則以盧舍那像說一乘法若根鈍濁重則脫瓔珞以老比丘像驚入火宅方便開三秪是于時鑑機故言我以佛眼觀見也若觀色法應用天眼若分別根機應用法眼云何言以佛眼見耶佛眼圓通舉勝兼劣又四眼入佛眼皆名佛眼。</p>
<p>玅玄<span class='note-inline'>(一)</span><span class='note-inline'>(八)</span>大勢威猛三世益物具如信解品中說。</p>
<p>籤<span class='note-inline'>(一)</span><span class='note-inline'>(二十四)</span>故更引踊出助顯迹文故云大勢威猛等也<span class='note-inline'>(云云)</span>次指信解者即信解中云又以佗日於窻牖中即指法身地鑑機久矣故此一語即兼三世益物之相又信解具領一代五味則知三世五味竝然。</p>
</div>
<div class='div-commentary'><p style="margin-left:1em">夫齊探之文不出二義一則能領乃二乘之人二則所領乃權實之法何者四大弟子既登初住領一實<span class='corr'>已</span>齊教之始復領化身之權事而至鹿苑探領之始復領法身之權過寂場前也既分化身法身方便之別遂成近始遠始齊探之殊故文句云齊教領領化佗之權事探領領自佗之權夫齊領中言齊<span class='corr'>己</span>界齊教者<span class='corr'>己</span>謂自<span class='corr'>己</span>界謂界分教謂教法蓋四大弟子領齊<span class='corr'>己</span>界之教始道樹終出宅也故荊溪云齊教領但領漸初以所稟小名為齊教又言齊教者即法譬二文但至鹿苑齊教所有又云齊教文意自道樹來以取小機名為雇作又云二乘雖領<span class='corr'>己</span>界此四文則齊領之說也探領中言取意領法身地者蓋取自得之意探領佛意始法身終思盡也故荊溪云言中且云在道樹前意則俱指漸頓教前又云故知探領至寂場前又云知佛法身恒思大小此三文則探領之說也夫領付科中先牒前誘引文云齊教始道樹終出宅探領始法身終思盡次正釋領付云今領亦二者謂齊探也對誘引齊探故著亦字故云始探領慈悲四味調熟終領付財究竟一味遠近始終合論五味是知合前誘引兩箇始終為一始終論五味矣細看荊溪釋云出宅等者出宅與思盡兩終義同法身與道樹遠近不等此一節記釋牒前誘引文兩始終也從今領亦二下自釋領付中遠近始終合論五味兩句文耳故云望誘引等中又下文云釋出共為一始終相然則領付何以不言齊而言探曰大師云合論也且何以知其合曰得其探領之意則齊教在其中矣夫領所不及之文雖是齊<span class='corr'>己</span>其如佛述成云善說如來真實功德佛結歎云能知如來隨宜說法兩文皆云如來荊溪云善說下述其具領權實教法又云只恐齊教未必盡善故佛以二教二智述其齊教細看經疏與記斯乃世尊述嘆齊教示徧領意也只看徧之一字便與領所不及文別然齊教中尚能徧領況其探領者乎北峯師敘難有四一問疏明信解五段經文且父子相失并父子相見皆云近領遠領者為齊為探若云探領則疏判二誘科方明齊探云齊之妨亦然應二領外別有領耶二問齊探經文有四一小擬宜二知先心三嘆三車四適所願竝皆在小何故疏釋又字云法身之地久知大小之機一三施化耶三問探領法身為是何處法身四問遠近始終合論五味為四大弟子經合耶為天台疏合耶釋其一曰今依虎溪云齊領亦名齊教領亦名教領齊字謂齊<span class='corr'>己</span>分亦是齊<span class='corr'>己</span>界乃召能稟人也教字謂所稟教語所領法也故知齊該<span class='corr'>己</span>分<span class='corr'>己</span>界不可分為二種矣而所稟教者鹿苑是稟教之始法華是稟教之終若鹿苑以前至大通來雖未稟教得益<span class='corr'>已</span>成能稟根性是故二十子中亦名齊領但領根性非領稟教只可名齊領不可名教領也次探領者探謂過探即過探鹿苑寂場之前法身地中懸鑑今日五時宜大宜小非始道樹三七思惟也慎不可見過探之語便認父子相失相見之文亦在其間應知探領乃說齊領中意耳所以謂之推近知遠也若以義定泛論六義一日之<span class='corr'>己</span>佗二身之法化三時之過現四土之內外五思機說法六始之近遠若局而別定只是領法身名探領領化身名齊領也北峯疑曰文句十三偈只是齊教荷恩始天性結緣記云天性即指大通佛所疏記天性結緣皆名齊教安局鹿苑曰齊教之名須指稟教故記云且領漸初以所稟教名為齊教定局鹿苑也且相失相見四大弟子依法譬而領天性結緣之事亦是齊教者實以後顯前也釋其二曰虎溪云以大小權實揀判不出二義一者二領俱權竝小文云一齊教近領三車捄子遠領波羅柰施權次又以他日下取意領法身地久照方便此齊探俱權小也二者二領通大小權實文云四大弟子深得佛意探領一化五時之教玄文云如是等意皆法身地寂而常照非始道樹逗大逗小佛智鑑機其來久矣此探領通大小又云華嚴擬宜領實也三藏之誘引領權也此齊領通大小權實也應知二領俱權竝小者順密誘科始終俱短義二領通大小權實者順領付科始終俱長義也北峯曰四大弟子陳領解時具知法身久照大小中間退大取小今日寢大施小法華會小歸大悉包并在胸次間豈領小不領大領權不領實耶所以祖師或說但領小或通領大小者皆隨科意不同耳釋其三曰虎溪云探領法身以四土言之既云久鑑大小須指寂光法身明鏡之體北峯疑曰此方未施化前正是中止一城方便土勝應名為法身有何不可曰須知如來三身四土能依之身所依之土體常相即未嘗暫離言法身則時時鑑機言應身則時時利物若論未施化前鑑機即是法身居常寂光所以大師釋我以佛眼觀見作常寂法身鑑機而釋若論未施化前伺機即中止方便是勝應身所以大師釋中止一城作方便土而解釋其四曰四大弟子領解鹿苑二誘則委開齊探兩箇始終至領付科則不復出兩方等兩般若兩法華則合前二誘兩箇始終共為一箇五味始終既齊探遠近兩始終為一始終乃稱此是遠近始終疏記釋云共為一始終相即五味也是知領付科合非疏文自合乃四大弟子經文論合也所以合者四大弟子若不於二誘開兩番領則不顯齊探兩箇五味不於等賜合一番領則不顯兩箇五時只一五時北峯疑曰密誘齊領為該華嚴否若該則違文大師自云始道樹不云寂場又背義既稱二誘安該華嚴追耶若不該亦違文記主云即遣傍人等者從此方領施頓漸化故知爾前譬頓漸前若大若小<span class='note-inline'>(文)</span>漸頓豈非該五時俱化身用事若華嚴非化身釋迦但四時耶亦背義記主既云探領至寂場前安得華嚴非齊領耶曰二誘正言鹿苑從科意而言之若從時節亦該華嚴良以道樹同名場故只是一處從其大小而得二名約小機所見在此樹下得道經三七日詣鹿苑說法約大機所見亦在此樹下得道證寂滅理得名寂場不用經三七便說大法故云大覩始終無改小見三七停留是知齊領始道樹且順科意約時節即是寂場該華嚴也又疑齊領則始終俱近探領則始終俱長何云二終義同又二終但共為一曰齊領是今日五時探領是法身地能鑑法身雖遠所鑑今日五時非遠也精微謂齊領唯鹿苑假名云付財二領與二誘科二領不同付財齊領以今五時俱名為齊與二誘唯鹿苑異探指佗日懸鑑五時與二誘科兼今日華嚴亦屬探異艸菴云齊領領今日事探領領久照今日事雖曰二領皆領五時逸堂曰齊領者即是四大弟子聞法譬開顯領解如來今日道樹鑑機應鹿苑小化探領者亦蒙開顯後探領如來法身地上遠鑑今日鹿苑施小此乃領法身用事也須知齊探既是誘引科中對於鹿苑則不可領大須二領皆小也大師雖云一三施化蓋取能鑑佛意邊說耳領付科中齊探俱通大小於齊領中須曉二義一者所領所說法二者所領所入法所說法則領大小一化權實之教亦謂之齊領者齊今日之義以由對却頓漸之前鑑機今日一化皆名齊領疏云始四味終付財二者所入法則二乘領自<span class='corr'>己</span>徧歷諸味所得亦通大小但領我之所得故云齊<span class='corr'>己</span>界領但不得云齊<span class='corr'>己</span>教也鏡庵曰通局者推原得益因由文則備在二誘具領受化始末義則徧通四科然雖通四探約佗日法身久鑑五時齊約今日應身施化五時。</p>
</div></div>
<div class='div-other'><a id='mulu125' />
<p class='h2'>上下五分結</p>
<div class='div-orig'><p>玅樂<span class='note-inline'>(七)</span><span class='note-inline'>(十七)</span>五上分者謂掉舉慢無明色染無色染五下分者謂身見戒取疑貪瞋五上分中色染無色染一向唯上掉慢等三雖復通下不能牽下故云上分言下分者貪雖通上不是唯上瞋一唯下不通於上餘三徧攝一切見惑雖復通上而能牽下故名為下故俱舍由二不超欲由三復還下縱斷貪等至無所有由身見等還來欲界廣如俱舍。</p>
<p>籤<span class='note-inline'>(五)</span><span class='note-inline'>(十八)</span>俱舍云由二不超欲謂貪瞋由三復還下謂身見戒取疑。</p>
</div>
<div class='div-commentary'><p style="margin-left:1em">鑑堂曰或問思惑牽生見惑障理何故縱斷貪等至無所有由身見等還來欲界將非見惑亦牽生耶曰見惑本是障理由未見理縱能斷思未出有漏故見惑亦牽生也。</p>
</div></div>
<div class='div-other'><a id='mulu126' />
<p class='h2'>無住本</p>
<div class='div-orig'><p>維摩詰經<span class='note-inline'>(中)</span>觀眾生品。</p>
<p>疏<span class='note-inline'>(八)</span><span class='note-inline'>(十八)</span>　垂裕<span class='note-inline'>(九)</span><span class='note-inline'>(二十四)</span>　玅玄<span class='note-inline'>(八)</span><span class='note-inline'>(七)</span>　籤<span class='note-inline'>(八)</span><span class='note-inline'>(一)</span>　類集節玅經<span class='note-inline'>(三)</span>藥艸喻品如來說法一相一味所謂解脫相離相滅相究竟至於一切種智。</p>
<p>句<span class='note-inline'>(七)</span><span class='note-inline'>(九)</span>所謂下雙釋一相一味眾生心性即是性德解脫遠離寂滅三種之相如來一音說此三法即是三味此三相則以為境界緣生中道之行終則得為一切智果故言究竟至於一切種智也<span class='note-inline'>(云云)</span>解脫相者無生死相離相者無涅槃相滅相者無相亦無相唯有實相故名一相一相即無住本立一切法無住無相即無差別也立一切法即有差別差別如卉木無差別如一地地雖無差別而能生桃梅卉木差別等異桃梅卉木雖差而同是一堅相若知地具桃李即識實中有權解無差別即是差別若知桃李堅相即識權中有實解差別即是無差別。</p>
<p>止觀<span class='note-inline'>(八)</span><span class='note-inline'>(二十九)</span>輔行<span class='note-inline'>(八下)</span><span class='note-inline'>(九)</span>今明圓教地體生性一切具足況復牙堅全是地堅能生所生無非法界。</p>
<p>記<span class='note-inline'>(七)</span><span class='note-inline'>(三十三)</span>所謂下雙釋者初雙標理教也次眾生下先釋性對理德之相初總舉解脫下列結此性三德雖有三相秪是一相如來下釋一味由佛說故此性可修性本無名具足諸名故無說而說說即成教依教修習方名修三<span class='note-inline'>(云云)</span>此三相下重指性三以為修境緣生下重舉修相故名為行行即因也終則下舉果地三三智滿故從智為名即是智三行三性三開合多少準望可知<span class='note-inline'>(云云)</span>初釋相中性德即是本有三道解脫相者即於業道是解脫德離相者即於煩惱是般若德寂滅相者即於苦道是法身德無生死等寄修以釋唯有下結故云實相一相下轉釋一相即無住本立一切法理則性德緣了事則修德三因迷則三道流轉悟則果中勝用如是四重竝由迷中實相而立此無住本具如釋籤第七<span class='corr'>已</span>釋故無明實相俱名無住今以無相對於差別專指實相名無住本無住即本名無住本隨緣不變理在於斯起信二門義準可識染淨二類具在十門。</p>
<p>光明玄<span class='note-inline'>(五)</span>初從無住本立一切法<span class='note-inline'>(始三德終三道)</span>若從無明為本立一切法者<span class='note-inline'>(始三道終三德)</span>。</p>
<p>記<span class='note-inline'>(上)</span><span class='note-inline'>(十六)</span>初約施教逆推理顯由事二約立行順修即妄歸真此二生起初從法性無住本立一切教法二從無明無住本立一切行法<span class='note-inline'>(云云)</span>然若具論從無住本立一切法不出四重如玅樂<span class='note-inline'>(云云)</span>今之初番是彼第四果中勝用今之後番是彼第二修德三因問初番生起始從祕藏終至三道合當迷故三道流轉何以却對果中勝用立教法耶答今云祕密藏顯由三寶等豈可迷理而由三寶及諸三法耶故知須作依理起教釋之方允。</p>
<p>指要云第一重既以性德緣了為一切法須以正因為無住本餘之三重既將逆順二修為一切法必以性德三因為無住本。</p>
</div>
<div class='div-commentary'><p style="margin-left:1em">大乘直說真妄體一淨名雖因窮妄以無明為本其實體全法性是故祖師隨文用與或以法性或以無明義皆無在須知無住本法具論須四克論唯二也初重是理餘三是事理彰圓教性具諸法事顯圓教全性起修故指要云應知若事若理皆有此義等然經中性德一相本具三相謂解脫離滅疏記委明故知理中本法性德緣了即經疏性三事中本法修德三因即經疏修三迷則三道流轉即眾生本有三道全三德而是也悟則果中勝用即經疏果智之三也然此三重立法文中顯云重指性三以為修境由佛說故此三可修豈非全性起修性三為本逆順二修皆所立也亦合地具桃李則識實中有權解無差即差<span class='note-inline'>(理中具緣了)</span>若知桃李堅相即識權中有實解差即無差<span class='note-inline'>(事中具正因)</span>經中一相疏指為眾生心性而記文迷中實相蓋本於此然此四句但作修性迷悟而說不必如虎溪始天性結緣中退大流轉今悟大果以求生起也或疑初重立法但舉緣了則有二修二因次重何指三因與逆順二修又有果中勝用者何逸堂曰玅宗云良由眾生性具染惡不可變異其性圓明<span class='note-inline'>(文)</span>所以性中但舉緣了者即性善惡也善緣了即是性具佛界惡緣了即性具九界只由性善性惡融通寂滅其體不二故但舉緣了即具二種也又復性中緣了既未起修三法圓融皆得為本是則修性對論故本中既三立法亦三就性自論立法唯二也又修中善惡既異故逆順恒殊果中勝用既全在因心則知因不離果所以修中具明三句也若起信二門中不變與體空即無住本也隨緣與成事即所立法也其不二門法性無明共造雖通真妄亦與四句會同之染淨二用即事造三千即玅樂下之三句染用三道流轉也淨用果中勝用亦修德三因也且從用說故缺初句應知四句亦通別教但以初句三皆在性而不互融乃至第四從本起用只是相關不相即也淨名中既唯有第二重本法通別無疑矣。</p>
<p style="margin-left:1em">雜編云無住差乎一性立法謬於二修本末相紛源流一混意謂本只一性却以性德三因皆為無住則差失一性矣所立只是緣了却以逆順三皆為法則謬亂二修矣則緣了為修本正因為立法故有本末一混也然記文明將三因三道為所立法必以性三為本何破四明又引玄籤無明法性和合生法者且籤中委釋無住本義竝無真妄和合之說不知所據何文又謂約性雖離對彼須合乃至記云事則修德三因者對本兼舉也以例四佛立義且性三為本修三為末出疏當文何不尋之而背文立義又復三因既是兼舉三道亦是兼舉只有二道為所立法耶又況引例不當豈可以徧圓對論以例圓中理事耶。</p>
</div>
<div class='div-orig'><p>續遺<span class='note-inline'>(上)</span><span class='note-inline'>(十七)</span>都由三德祕密法性無堅住性是故大聖以此法性無住為本。</p>
<p>指要<span class='note-inline'>(上)</span>性雖是一而無定一之性。</p>
</div>
<div class='div-commentary'><p style="margin-left:1em">編云有云無住本者謂性不定住也真如非寂非照而寂而照是性不定住無明體空立一切法亦是性不定住此釋無據蓋不看本疏疏云無明依法性法性即無明無二無別豈得性還依性當知無明無本以此明之無住是無依義也今謂玅樂云此無住本具如釋籤第七<span class='corr'>已</span>釋即無明即法性等文是也當據此文釋無住本豈非無明法性俱無堅住性耶俱無定一之性耶欲成<span class='corr'>己</span>義却改名性不定住縱茲巧說於義何妨疏文云既無有本不得自住依佗而住如何以無依釋無住耶。</p>
</div></div>
<div class='div-other'><a id='mulu127' />
<p class='h2'>性類二種</p>
<div class='div-orig'><p>文句<span class='note-inline'>(七)</span><span class='note-inline'>(十)</span>種者三道是三德種淨名云一切煩惱之儔為如來種此明由煩惱道即有般若也又云五無間皆生解脫相此由不善即有善法解脫也一切眾生即涅槃相不可復滅此即生死為法身也此就相對論種若就類論種一切低頭舉手悉是解脫種一切世智三乘解心即般若種夫有心者皆當作佛即法身種。</p>
<p>玅樂<span class='note-inline'>(七)</span><span class='note-inline'>(三十四)</span>三道是三德種者即性種也有生性故故名為種生時此種純變為修修性一如無復別體言相對者且從當體敵對相翻即事理因果迷悟縛脫等始終理一故名為性波水之義準望可知波是水種豈可不信若就類者類謂類例即修德也眾生無始恒居三道於中誰無一毫種類夫有心者法身種者合彼性三為一法身對修方合約性恒開此三從別一一各異問若爾般若解脫有於種類及以對論法身種類與對論種為同為異答理一義異言理一者秪緣理一是故性修相對離合言義異者對生死邊名為相對理體本淨名為種類又聞能觀智名為了種聞所緣理名為正種即是理淨與事淨為類別行玄記<span class='note-inline'>(上)</span><span class='note-inline'>(十五)</span>問文中緣了竝云種者其義何耶答夫言種者凡有二義一敵對論種如三道是三德種二類例論種如緣了是智斷種性德法身為修得法身種此二皆取能生之義也若以二空為種即類例義若以二執為種即敵對義今文既云觀人法空即緣了種是類非對若就覺智觀於二空為二因種則取修二類於果二若就性德本自二空為二因種則取理淨類於<span class='corr'>已</span>淨故圓論性種有對有類別無對種學者審思圓教反是學者思之。</p>
<p>十義書<span class='note-inline'>(第二義)</span>又執心造諸如來是非染非淨心者此更不可且如止觀引彼經偈本證陰心能造一切此有二意一明陰心本具如來性故<span class='note-inline'>(理造)</span>二明煩惱之儔是如來種<span class='note-inline'>(事造)</span>故云心造如來若敻指真心能造如來正當金錍旁遮偏指清淨真如為佛性也又只知類種全不識敵對種也。</p>
<p>文句<span class='note-inline'>(四)</span><span class='note-inline'>(二十九)</span>中道無性即是佛種。</p>
<p>記<span class='note-inline'>(五)</span><span class='note-inline'>(二十三)</span>立本無性為本性德故知今種即性家之種是故還立無性為本為欲更明性家緣起以種言之種者生義即前十界界如理性俱性竝種具如前釋。</p>
<p>玅玄<span class='note-inline'>(九)</span><span class='note-inline'>(二十)</span>若取性德為初因者彈指散華是緣因種隨聞一句是了因種凡有心者是正因種此乃遠論性德三因種子。</p>
</div>
<div class='div-commentary'><p style="margin-left:1em">北峯師曰眾生三道體性本來全是三德迷故不知枉受輪迴失佛神用今示迷體全是佛性令其改迷發智修行同佛受用然性體雖爾非聞教開解而不知非加修聖行而不證故金錍云汝無始來唯有煩惱業苦而<span class='corr'>已</span>即此全是理性三因由未發心未曾加行故性緣了同名正因而茲性類佛菩提種非圓頓教莫能詮示昔圓自玅偏性尚迷今既開權偏圓俱得是知以圓教解了迷即玅一毫一句稱性互融法界徧含何所不具所謂三千果成咸稱常樂若不圓修何能頓證也須知性以三道為能生三德為所生類以三因為能生三身為所生又復性種生時純變為修與果上三佛同類何者能生之心是修中正因與果上法身同類所發智是了因與果般若同類所修福是緣因與果應身同類修性一如無復別體既從圓詮善惡皆成佛道故於九界而分性類三道惡法即性名性種三因善法即佛名類種用上九界中取所作惡為性所修善為類也性以三道為當體即修惡類以三因為當體即修善竝屬事造三千故云變造三千即修善修惡也煩惱之儔是如來種事造也若玅樂四句中性屬三道流轉類屬修得三因若論所依即理造三千迷中實相亦性德緣了也然約修性乍分若究三道得為佛種正由性全是佛三因竝全性起修豈有兩體之別三千體一事理不二也若爾三千屬所顯修惡屬所破如何以修惡為事造耶曰但除其病不除其法也此乃就迷示性故以三道為性種若文句中直示性德明佛用由性故以中道無性為佛種記云性家之種還立無性為本或疑文句中兩釋初以中道為佛種說教為緣起次以正因為佛種緣了為緣起竝不涉二修者何曰既以中道無性為種故藉師教與緣了而發起此佛種也若爾波水之喻應水為種耶曰中道正因其體全是眾生三道亦得波為水種若如法身類種理淨與事淨為類豈可求其別體亦是水為水種若取修性之義今中道之種能生即修亦是水為波種義無不可或疑玅玄云我不敢輕於汝等汝等皆當作佛即是正因種<span class='note-inline'>(文)</span>且正因本具何須論作曰須知本具迷故不知玅樂云聞所緣理名為正種聞所說智名為了種<span class='note-inline'>(文)</span>又疑玅玄若取性德為種者一句一偈為了因種彈指散華為緣因種夫有心者即正因種<span class='note-inline'>(文)</span>此以修德三因為性德種者何曰乃體性之性也又疑玅樂云敵對相翻指要謂不須斷除及翻轉者何也曰初名轉體不轉次名體俱不轉也又疑經云若人不信毀謗此經則斷一切世間佛種<span class='note-inline'>(文)</span>以性類言之何種耶止庵曰此正明類種如句云今經明小善成佛此取緣因性為種若不信小善成佛則斷一切世間佛種<span class='note-inline'>(六)</span><span class='note-inline'>(十一)</span>記釋云言斷佛種者正當緣了二因此經徧開六道若謗此經義當斷也<span class='note-inline'>(六)</span><span class='note-inline'>(末)</span>或法身有對有類。</p>
<p style="margin-left:1em">私謂記文生時此種純變為修修性一如等文此乃釋性種三道之修非謂類種之修也若就類者下方釋類種。</p>
</div></div></div>
<p class='juan'>讀教記卷第十三</p>
</div><!-- end of div[@id='body'] -->
</body></html>