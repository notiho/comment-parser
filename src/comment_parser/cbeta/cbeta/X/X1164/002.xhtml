<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土十要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />靈峰蕅益大師選定土十要卷第二</p>
<div class='div-other'><a id='mulu17' /><p style="margin-left:2em">述曰。聞夫有行無教必有墮阬落壍之虞。有教無行還同說食數寶之誚。是故教即行也。行即教也。教行無乖至理乃顯。故教行理三皆名為經。三經具足是為佛說。反是則波旬說。非佛說也。今稟斯義。謹奉慈雲懺主遵式所製往生淨土懺願儀及決疑行願二門。繼彌陀要解而列。行者得要之後。更能於此盡心焉。則不思議經王不唯無剩語。亦復非義塗。而微妙要詮不在佛。不在知識。却在當人自<span class='corr'>己</span>矣。隨自<span class='corr'>己</span>教行所詣分契理之淺深。隨契理淺深立果位之差別。而此差別果位。要皆圓證三不退。一生同趣薩婆若海。是故差即無差。位次即非位次。誰謂一行三昧之外別有法身向上事哉。此行最廣大。餘行則局。此行最神速。餘行則殢<span class='note-inline'>(殢。替膩二音。困滯也)</span>。此行最不思議。餘行則可擬。其斯以為三昧寶王也歟。行願儀。世傳為大淨土懺。二門中行法。世傳為小淨土懺。及晨朝十念。繫緣眾福二行。皆修淨業者必不可離。聲者作之於前。明者述之於後。我等如何肎自棄也。</p>
</div>
<div class='div-other'><a id='mulu18' />
<p class='h1'>No. 1164-2 往生淨土懺願儀</p>
<div class='div-other'><a id='mulu19' /><p style="margin-left:3em"><span class='note-inline'>(沙門遵式輒<span class='corr'>采</span>大本無量壽經及稱讚淨土等諸大乘經。集此方法流布諸後。普結淨緣)</span>。</p>
<p style="margin-left:1em">原其諸佛憫物迷盲。設多方便而引取之。唯安養淨業直捷可修。諸大乘經皆啟斯要。比丘四眾及善男女。根缺具者。欲速破無明諸闇。欲求滅五逆十惡犯禁重罪及餘輕過。欲復大小戒律。現前得念佛三昧及具足一切菩薩諸波羅密門。欲臨終離諸怖畏身心安快喜悅如歸。光照室宅異香音樂阿彌陀佛觀音勢至現在其前。送紫金臺授手接引。五道橫截九品長騖。謝去熱惱安息清凉。初離塵勞便至不退。不歷長劫即得無生。欲修少法感妙報。十方佛俱時稱讚現前授記。一念供養無央數佛即還本國與彌陀坐食。觀音議論勢至行步。洞視徹聞身量無際。飛空自在宿命了了。徧見五道如鏡面像。念念證入無盡三昧。如是稱述不可窮盡。應當修習此之勝法。如所說者皆實不虗。十方諸佛出廣長舌稱美此事以示不妄。我等云何敢不信佛。今取淨土眾經立此行法。若欲廣知尋經補益。且為十科說之。</p>
</div>
<div class='div-other'><a id='mulu20' />
<p class='h2'>第一嚴淨道場</p><p style="margin-left:1em">選閑靜堂室去舊土。於淨處取無瓦石新土用填其地。以香和塗極令清淨。上懸新寶蓋。蓋中懸五雜旛。徧室懸諸繒綵旛華<span class='note-inline'>(別無戲具之供)</span>。取好莊嚴。安佛像西坐東向。觀音侍左。勢至侍右。像前列眾好華及蓮華等。若安九往生像最好。無亦無妨。餘嚴事隨力安之<span class='note-inline'>(須如法雅重)</span>。周設薦席。慮地卑溼<span class='note-inline'>(無氍毺之文。以佛頂經遮止故也)</span>。行人須新淨衣。如無浣染身中上者。浴後披著方入道場。從門頰左右出入。鞋履齊整不得雜亂。其所往時須換故衣。浴沐後著淨衣<span class='note-inline'>(沐是浴後洗頭面頸臂)</span>。日日如是。當自傾竭種種供養三寶。若不盡其所有。行法不專必無感降。絕無<span class='corr'>己</span>物方可外求<span class='note-inline'>(或果無<span class='corr'>己</span>物。又果無可求。則乏種種供養亦無過)</span>。十人<span class='corr'>已</span>還。多則不可。宜六齋日建首。</p>
</div>
<div class='div-other'><a id='mulu21' />
<p class='h2'>第二方便法</p><p style="margin-left:1em">入道場身心散亂。須預行方便。當七日營別房。不得與道場同處。無別屋亦許共室。日夜調習案試及誦五悔等文極精熟通。染浣紉縫及中辦事。餘治生雜務即時併息。但念不久生淨土。一心求懺無留難。各自剋期。不惜身命。定取淨業即時成就。不得一念思憶五塵。訶去愛欲。勤息恚癡。行人各有無始惡習。速求捨離不為。正懺障礙。當觀察何習偏重。訶棄調停取令平復。勿使行法唐喪其功。</p>
</div>
<div class='div-other'><a id='mulu22' />
<p class='h2'>第三正修意</p><p style="margin-left:1em">大集七七日。鼓音王大彌陀十日十夜。十六觀小彌陀七日七夜。取此三等為期。決不可減。正修意者。天親論信心修五念門成就者。畢竟得生安樂國見阿彌陀佛。一禮拜門。二讚歎門。三作願門。四觀察門。五迴向門。迴向者。謂禮拜等所集功德善根巧方便迴向。得三種順菩提門。一無染清淨心。不為自心求諸樂故。二安清淨心。以拔一切眾生苦故。三樂清淨心。令一切眾生得大菩提。以攝取眾生生彼國故。全用論文為今正意。但加懺悔滅往生障。為順佛慈速度生故。當一心一意滿七七日。乃至七日晝夜六時禮十方佛及彌陀世尊。若坐若行皆勿散亂。不得如彈指頃念世五欲及接對外人語論戲笑。託事延緩放逸睡眠。當瞬息俯仰繫念不斷為求往生一心精進。問。行法既多。云何一心。答。有理有事。謂道場涉事。皆是無性不生不滅。法界一相如法界緣。名理一心。禮佛時不念餘事<span class='corr'>但</span>專禮佛。誦經行道亦如是。名事一心也。</p>
</div>
<div class='div-other'><a id='mulu23' />
<p class='h2'>第四燒香散華<span class='note-inline'>(亦名三業供養<span class='corr'>已</span>淨三業。入道場拈香訖。當正立作如是思惟)</span></p><p><span class='note-inline'>(我為眾生發菩提心。願求淨土故。總禮三寶。廣修供養。三寶受供。必當念我。隨我請求。證知我願。　先當倡云)</span>。</p>
<p>一切恭敬。</p>

<ul class="">
<li>一心頂禮十方法界常住佛<span class="note-inline">(總禮未須隨方想念。拜下作如是想云。<span class="corr">己</span>身及十方諸佛。實相理體本無能所。故無能禮所禮。想無能所。名法界海。願諸眾生同見同入)</span></li>

<li>一心頂禮十方法界常住法<span class="note-inline">(想同上)</span></li>

<li>一心頂禮十方法界常住僧<span class="note-inline">(想時改諸佛為賢聖)</span></li>
</ul><p style="margin-left:1em"><span class='note-inline'>(禮<span class='corr'>已</span>互跪捧華。首者白)</span>。</p>
<p class="lg-abnormal"><div class='lg-row'>是諸眾等　各各互跪　嚴持香華　如法供養</div>
</p><p><span class='note-inline'>(各散華。和云)</span>供養十方法界三寶<span class='note-inline'>(各執手爐。廣運供養。想云)</span>。</p>

<div class="lg regular"><div class='lg-row'>我此香華徧十方　以為微妙光明臺</div>
<div class='lg-row'>諸天音樂天寶香　諸天餚饍天寶衣</div>
<div class='lg-row'>不可思議妙法塵　一一塵出一切塵</div>
<div class='lg-row'>一一塵出一切法　旋轉無礙互莊嚴</div>
<div class='lg-row'>徧至十方三寶前　十方法界三寶前</div>
<div class='lg-row'>悉有我身修供養　一一皆悉徧法界</div>
<div class='lg-row'>彼彼無雜無障礙　盡未來際作佛事</div>
<div class='lg-row'>普熏法界諸眾生　蒙熏皆發菩提心</div>
<div class='lg-row'>同入無生證佛智</div>
</div><p><span class='note-inline'>(想<span class='corr'>已</span>復發是言)</span>。</p>

<div class="lg regular"><div class='lg-row'>願此香華雲　徧滿十方界　供養一切佛</div>
<div class='lg-row'>尊法諸菩薩　無量聲聞眾　以起光明臺</div>
<div class='lg-row'>過於無邊界　無邊佛土中　受用作佛事</div>
<div class='lg-row'>普熏諸眾生　皆發菩提心</div>
</div><p><span class='note-inline'>(起云)</span>。</p>
<p>供養<span class='corr'>已</span>。一切恭敬。</p>
<p style="margin-left:1em"><span class='note-inline'>(拜如前總禮作想。下讚歎五悔三歸共九拜。皆如前作想)</span>。</p>
</div>
<div class='div-other'><a id='mulu24' />
<p class='h2'>第五請禮法<span class='note-inline'>(如上供養畢。添香互跪執爐。端意勤重徧請三寶入道場。不可輕率延屈至尊。三業併切一心奉請。若不爾者虛請無益。想一一如來隨其方面。領諸眷屬入我道場。如住目前。畟塞虛空。不得剎那起於雜念。初入時迎請。餘時不用。倡云)</span></p>
<ul class="">
<li>一心奉請南無本師釋迦牟尼佛<span class="note-inline">(釋迦是我等師。說諸大乘令我修淨土業。當運心感此恩德)</span></li>
</ul><p style="margin-left:1em"><span class='note-inline'>(下去例為三請。每一請時執爐拜下想云)</span>。</p>

<div class="lg regular"><div class='lg-row'>我三業性如虗空　釋迦如來亦如是</div>
<div class='lg-row'>不起真際為眾生　與眾俱來受供養</div>
</div>
<ul class="">
<li>一心奉請南無過去久遠劫中定光佛．光遠佛．龍音佛等五十三佛<span class="note-inline">(法藏未出世前。次第有此諸佛。五十四是世自在王。偈同前。但改名同下)</span></li>

<li>一心奉請南無過去久滅世自在王佛<span class="note-inline">(即法藏本師依彼佛所發四十八願。請時皆須知之。此上五十四佛出大本無量壽佛經)</span></li>

<li>一心奉請南無十方現在不動佛等盡十方河沙淨土一切諸佛<span class="note-inline">(諸佛出廣長舌稱讚極樂。須請求護念。出稱讚淨土經。應想從彼十方來)</span></li>

<li>一心奉請南無往世七佛未來賢劫千佛三世一切諸佛</li>

<li>一心奉請南無極樂世界阿彌陀佛<span class="note-inline">(是懺願主。應想領無邊眷屬至我道場攝受護念。各各雨淚決定請來正坐道場。餘佛菩薩悉是證明。此最後請者。準普賢懺法)</span></li>

<li>一心奉請南無大乘四十八願無量壽經．稱讚經等。及彼淨土所有經法。十方一切尊經。十二部真淨法寶<span class="note-inline">(想淨土法時。徧想佛菩薩水鳥樂樹皆說妙法。隨我請來顯現道場。如彼淨土無異)</span></li>
</ul><p style="margin-left:1em"><span class='note-inline'>(想云)</span></p>

<div class="lg regular"><div class='lg-row'>法性如空無所見　三處法寶難思議</div>
<div class='lg-row'>我今三業如法請　俱時顯現受供養</div>
</div>
<ul class="">
<li>一心奉請南無文殊師利菩薩．普賢菩薩．無能勝菩薩．不休息菩薩等一切菩薩摩訶薩<span class="note-inline">(偈同請佛。但改諸大菩薩。亦如是請時想文殊普賢等皆在淨土。如願王經說○此中一切二字該十方三世)</span></li>

<li>一心奉請南無極樂世界觀世音菩薩摩訶薩<span class="note-inline">(想菩薩坐蓮華臺侍佛左。威德光明悉皆無量。偈改觀音菩薩)</span></li>

<li>一心奉請南無極樂世界大勢至菩薩摩訶薩<span class="note-inline">(想菩薩華臺侍右。如觀音不異。偈改勢至菩薩)</span></li>

<li>一心奉請南無過去阿僧祇劫法藏比丘菩薩摩訶薩<span class="note-inline">(即彌陀因身。修行四十八大願。攝化眾生。當極念此恩德。偈改法藏比丘)</span></li>

<li>一心奉請南無極樂世界新發道意無生不退一生補處諸大菩薩摩訶薩</li>

<li>一心奉請南無此土舍利弗等一切聲聞緣覺得道賢聖僧<span class="note-inline">(想徧法界請賢聖僧○一切二字亦該十方三世。下禮拜中亦同)</span></li>

<li>一心奉請此土梵釋四王．一切天眾．摩羅天主．龍鬼諸王．閻羅五道．主善罰惡守護正法護伽藍神一切賢聖<span class="note-inline">(例皆三請來此守護。唯除叩拜)</span></li>
</ul><p>上所奉請彌陀世尊。觀世音菩薩。大勢至菩薩。清淨海眾一切賢聖。唯願不捨大慈大悲。他心道眼無礙見聞。身通自在降來道場。安住法座光明徧照。攝取我等哀憐覆護。令得成就菩提願行。釋迦文佛．定光佛等世自在王佛十方三世一切正覺。及文殊師利菩薩．普賢菩薩三乘聖眾。唯願悉來慈悲攝護。諸天魔梵龍鬼等眾護法諸神一切賢聖悉到道場。安慰堅守同成淨行<span class='note-inline'>(三說)</span>。</p>
</div>
<div class='div-other'><a id='mulu25' />
<p class='h2'>第六讚歎法<span class='note-inline'>(當起立恭敬合掌想。正對彌陀及一一佛前說偈讚願云)</span></p>
<div class="lg regular"><div class='lg-row'>色如閻浮金　面如淨滿月　身光智慧明</div>
<div class='lg-row'>所照無邊際　降伏魔冤眾　善化諸人天</div>
<div class='lg-row'>乘彼八正船　能度難度者　聞名得不退</div>
<div class='lg-row'>是故應頂禮</div>
</div><p><span class='note-inline'>(禮起復云)</span>。</p>
<p>以此歎佛功德。修行大乘無上善根。奉福上界。天龍八部大梵天王三十三天閻羅五道六齋八王行病鬼王各及眷屬此土神祇僧伽藍內護正法者。又為國王帝主土境萬民師僧父母善惡知識造寺檀越十方信施。廣及法界眾生。願藉此善根平等熏修功德智慧二種莊嚴。臨命終時俱生樂國。</p>
</div>
<div class='div-other'><a id='mulu26' />
<p class='h2'>第七禮佛法<span class='note-inline'>(次禮佛時須想一切諸佛是我慈父。能令我生諸佛淨土故)</span></p>
<ul class="">
<li>一心敬禮本師釋迦牟尼佛<span class="note-inline">(此下要義悉如禮請中說。想云)</span></li>
</ul>
<div class="lg regular"><div class='lg-row'>能禮所禮性空寂　感應道交難思議</div>
<div class='lg-row'>我此道場如帝珠　釋迦如來影現中</div>
<div class='lg-row'>我身影現如來前　頭面接足歸命禮</div>
</div>
<ul class="">
<li>一心敬禮過去久遠劫中定光佛．光遠佛．龍音佛等五十三佛<span class="note-inline">(當想身如幻化自見。對佛作禮。偈改五十三佛影現中。下去倣此改名)</span></li>

<li>一心敬禮過去久滅世自在王佛</li>

<li>一心敬禮東方不動佛等盡東方河沙淨土一切諸佛</li>

<li>一心敬禮東南方最上廣大雲雷音王佛等盡東南方河沙淨土一切諸佛</li>

<li>一心敬禮南方日月光佛等盡南方河沙淨土一切諸佛</li>

<li>一心敬禮西南方最上日光名稱功德佛等盡西南方河沙淨土一切諸佛</li>

<li>一心敬禮西方放光佛等盡西方河沙淨土一切諸佛</li>

<li>一心敬禮西北方無量功德火王光明佛等盡西北方河沙淨土一切諸佛</li>

<li>一心敬禮北方無量光嚴通達覺慧佛等盡北方河沙淨土一切諸佛</li>

<li>一心敬禮東北方無數百千俱胝廣慧佛等盡東北方河沙淨土一切諸佛</li>

<li>一心敬禮上方梵音佛等盡上方河沙淨土一切諸佛</li>

<li>一心敬禮下方示現一切妙法正理常放火王勝德光明佛等盡下方河沙淨土一切諸佛</li>

<li>一心敬禮往古來今三世諸佛七佛世尊賢劫千佛</li>

<li>一心敬禮極樂世界阿彌陀佛<span class="note-inline">(應三禮。改偈云。為求徃生接足禮)</span></li>

<li>一心敬禮極樂世界佛菩薩等所說經法。乃至水鳥樂樹一切法音清淨法藏<span class="note-inline">(偈云)</span></li>
</ul>
<div class="lg regular"><div class='lg-row'>真空法性如虛空　常住法寶難思議</div>
<div class='lg-row'>我身影現法寶前　一一皆悉歸命禮</div>
</div>
<ul class="">
<li>一心敬禮大乘四十八願無量壽經．稱讚經等十方一切尊經十二部真淨法藏<span class="note-inline">(偈如前)</span></li>

<li>一心敬禮極樂世界觀世音菩薩摩訶薩<span class="note-inline">(偈同禮佛。但改菩薩)</span></li>

<li>一心敬禮極樂世界大勢至菩薩摩訶薩</li>

<li>一心敬禮過去阿僧祗劫法藏比丘菩薩摩訶薩</li>

<li>一心敬禮極樂世界一生補處諸大菩薩摩訶薩</li>

<li>一心敬禮極樂世界無生不退諸大菩薩摩訶薩</li>

<li>一心敬禮極樂世界新發道意菩薩及十方來生淨土一切菩薩摩訶薩</li>

<li>一心敬禮文殊師利菩薩．普賢菩薩．彌勒菩薩．常精進菩薩等盡十方一切諸大菩薩摩訶薩</li>

<li>一心敬禮大智舍利弗．阿難持法者諸大聲聞緣覺一切得道賢聖僧<span class="note-inline">(想偈<span class="corr">已</span>。不起於地運下懺悔)</span></li>
</ul></div>
<div class='div-other'><a id='mulu27' />
<p class='h2'>第八懺願法<span class='note-inline'>(總有五法。今舉初後故明懺願)</span></p>
<div class='div-other'><a id='mulu28' />
<p class='h3'>一明懺悔<span class='note-inline'>(悔有事理應竝運。事則竭三業不惜身命。流血雨淚披露罪根不敢覆諱。理則觀罪實相。能懺所懺皆悉寂滅如餘廣說。知事理<span class='corr'>已</span>。等心普為一切懺悔。想云)</span></p><p style="margin-left:1em"><span class='note-inline'>(我及眾生。無始常為三業六根重罪所障。不見諸佛不知出要。但順生死不知妙理。我今雖知。猶與一切眾生同為一切重罪所障。今對彌陀十方佛前普為眾生歸命懺悔。唯願加護令障消滅。　想<span class='corr'>已</span>云)</span>。</p>
<p>普為法界一切眾生。悉願斷除三障。至誠懺悔。</p>
<p style="margin-left:1em"><span class='note-inline'>(執爐叩下。運逆順十心。始背真逐妄名順十心。今背妄向真名逆十心。有事有理應細思之。從初至撥無因果是順。下是逆。至正陳懺悔時亦須扶此逆順之意。想云)</span>。</p>
<p style="margin-left:1em"><span class='note-inline'>(我與眾生無始來今。由愛見故內計我人。　外加惡友。　不隨喜他一毫之善。　唯徧三業廣造重罪。　事雖不廣惡心徧布。　晝夜相續無有間斷。　覆諱過失不欲人知。　不畏惡道　無慚無愧。　撥無因果。　故於今日深信因果。　生重慚愧　生大怖畏。　發露懺悔　斷相續心。　發菩提心斷惡修善。　勤䇿三業翻昔重過。　隨喜凡聖一毫之善。　念十方佛有大福慧。能救㧞我及諸眾生。從二死海置三德岸。　從無始來不知諸法本性空寂。廣造眾惡。今知空寂。為求菩提為眾生故。廣修諸善徧斷眾惡。唯願十方諸佛彌陀世尊慈悲攝受。聽我懺悔。想<span class='corr'>已</span>云)</span>。</p>
<p>我弟子<span class='note-inline'>(某甲)</span>至心懺悔。十方諸佛真實見知。我及眾生本性清淨。諸佛住處名常寂光。徧在剎那及一切法。而我不了妄計我人。於平等法中而起分別。於清淨心中而生染著。以是顛倒五欲因緣。生死循環經歷三界。坐此相續不念出期。而復於中造極惡業。四重五逆及一闡提。非毀大乘謗破三寶。謗無諸佛斷學般若。用十方僧物。用佛塔物。汙梵行人。習近惡法。於破戒者更相讚護。三乘道人種種毀罵。內覆過失外現威儀。常以五邪招納四事。不淨說法。非律教人。因佛出家反破佛法。違逆師長如法教誨。恣行貪恚無慚恥心。以是因緣諸惡業力。命終當墮阿鼻地獄。猛火熾然受無量苦。千萬億劫無解脫期。今始覺知生大慚愧生大怖畏。　十方世尊阿彌陀佛。久<span class='corr'>已</span>於我生大悲心。無數劫來為度我故。修菩薩道不惜身命。今<span class='corr'>已</span>得佛大悲滿足。真實能為一切救護。今我造惡必墮三塗。願起哀憐受我懺悔。重罪得滅諸惡消除。乃至娑婆生因永盡。諸佛淨土如願往生。當命終時悉無障礙。<span class='note-inline'>(起云)</span>。</p>
<p>懺悔<span class='corr'>已</span>。歸命禮阿彌陀佛及一切三寶。</p>
<p style="margin-left:1em"><span class='note-inline'>(三叩於地。三處作禮。一彌陀世尊。二淨土三寶。三十方三寶。應三說懺悔等文。若時促一說無妨。下四悔準此)</span>。</p>
</div>
<div class='div-other'><a id='mulu29' />
<p class='h3'>二明勸請<span class='note-inline'>(想對十方一切佛前長跪勸請。請有二義。一請說法。二請久住。世意亦在說法。十方諸佛以道眼力。知我勸請。唯願久住轉正法輪。所在生處常能勸請)</span></p><p>我弟子<span class='note-inline'>(某甲)</span>至心勸請。十方所有世間燈。最初成就菩提者。我今一切皆勸請。轉於無上妙法輪。諸佛若欲示涅槃。我悉至誠而勸請。唯願久住剎塵劫。利樂一切諸眾生。</p>
<p>勸請<span class='corr'>已</span>。歸命禮阿彌陀佛及一切三寶。</p>
</div>
<div class='div-other'><a id='mulu30' />
<p class='h3'>三明髓喜<span class='note-inline'>(十方凡聖一毫之善。我亦隨喜。善根福德能令見者生喜。我隨彼喜)</span></p><p>我弟子<span class='note-inline'>(某甲)</span>至心隨喜。十方一切諸眾生。二乘有學及無學。一切如來與菩薩。所有功德皆隨喜。</p>
<p>隨喜<span class='corr'>已</span>。歸命禮阿彌陀佛一切三寶。</p>
</div>
<div class='div-other'><a id='mulu31' />
<p class='h3'>四明迴向<span class='note-inline'>(無始至今一毫之善迴向三有。故今悔之誓求菩提)</span></p><p>我弟子<span class='note-inline'>(某甲)</span>至心迴向。所有禮讚供養福。請佛住世轉法輪。隨喜懺悔諸善根。迴向眾生及佛道。</p>
<p>迴向<span class='corr'>已</span>。歸命禮阿彌陀佛及一切三寶。</p>
</div>
<div class='div-other'><a id='mulu32' />
<p class='h3'>五明發願<span class='note-inline'>(大體須滅罪除障。扶四弘誓。隨喜菩提。求生淨土想。的對彌陀餘佛菩薩證明)</span></p><p>我弟子<span class='note-inline'>(某甲)</span>至心發願。願共修淨行人三業所生一切諸善莊嚴淨願。福智現前。願得　彌陀世尊．觀音．勢至慈悲攝受。為我現身。放淨光明照燭我等。諸根寂靜二障消除。樂修淨行身心潤澤。念念不失淨土善根。及於夢中常見彼國眾妙莊嚴。慰悅我心令生精進。願得臨命終時預知時至。盡除障礙慧念增明。身無病苦心不顛倒。面奉　彌陀及諸眷屬。歡喜快樂。於一剎那即得往生極樂世界。到<span class='corr'>已</span>自見生蓮華中。蒙佛授記。得授記<span class='corr'>已</span>。自在化身微塵佛剎。隨順眾生而為利益。能令佛剎塵數眾生發菩提心。俱時離苦皆共往生　阿彌陀佛極樂世界。如是行願念念現前。盡未來時相續不斷。身語意業常作佛事。<span class='note-inline'>(發願乃往生正行。須具足。三說不同。前四悔隨時廣略)</span>。</p>
<p>發願<span class='corr'>已</span>。歸命禮阿彌陀佛及一切三寶。</p>
</div></div>
<div class='div-other'><a id='mulu33' />
<p class='h2'>第九旋遶誦經法<span class='note-inline'>(各整衣服立定少頃。想三寶賢聖畟塞道場。各坐法座見身。一一遶法座安詳而轉。然後稱念云)</span></p>
<ul class="">
<li>南無佛</li>

<li>南無法</li>

<li>南無僧</li>

<li>南無釋迦牟尼佛</li>

<li>南無世自在王佛</li>

<li>南無阿彌陀佛</li>

<li>南無觀世音菩薩</li>

<li>南無大勢至菩薩</li>

<li>南無文殊師利菩薩</li>

<li>南無普賢菩薩</li>

<li>南無清淨大海眾菩薩摩訶薩</li>
</ul><p style="margin-left:1em"><span class='note-inline'>(如是三稱。誦阿彌陀經或十六觀經。誦畢復三稱。當稱誦時。聲名句文空無所得。猶空鳥跡豈可取著。身語意三如影響燄。雖皆不實感應俱在。自見其身各旋法座。或多或少經畢為期。次云)</span>。</p>

<ul class="">
<li>自歸於佛　當願眾生　體解大道　發無上心</li>

<li>自歸於法　當願眾生　深入經藏　智慧如海</li>

<li>自歸於僧　當願眾生　統理大眾　一切無礙</li>

<li>和南聖眾</li>
</ul><p style="margin-left:1em"><span class='note-inline'>(首者跪云)</span>。</p>

<div class="lg regular"><div class='lg-row'>白眾等聽說　經中如來偈　何不力為善</div>
<div class='lg-row'>念道之自然　宜各勤精進　努力自求之</div>
<div class='lg-row'>必得超絕去　往生安養國　橫截五惡道</div>
<div class='lg-row'>惡趣自然閉　升道無窮極　易往而無人</div>
<div class='lg-row'>何不棄世事　勤行求道德　各得極長生</div>
<div class='lg-row'>壽樂無窮極</div>
</div></div>
<div class='div-other'><a id='mulu34' />
<p class='h2'>第十坐禪法</p><p style="margin-left:1em">當於一處繩牀西向。易觀想故。表正向故。跏趺端坐。項脊相對。不昂不傴。調和氣息。定住其心。然觀門雖多。今從要易想。略示二種。仍逐所宜。未必併用。有於餘觀熟者任便。<span class='corr'>但</span>不離淨土皆應修習。所言二種。一扶普觀意想。即時所修。計功合生極樂世界。便起心生於彼想。於蓮華中結加趺坐。作華合想。作華開想。華開時五百色光來照身想。作眼目開想。見佛菩薩及國土想。即於佛前坐聽妙法及聞一切音聲。皆說所樂聞法。所聞要與十二部經合。作此想大須堅固令心不散。心想明了如眼所見。經久乃起。二直想。阿彌丈六金軀坐華上。專繫眉間白毫。毫長一丈五尺。周圍五寸。八稜中空。右旋宛轉在眉中間。瑩淨明徹不可具說。顯映金顏分齊分明。停心住想堅固勿移。然復應觀所見若成未成。皆想念因緣。無實性相。一如鏡中面像。如水中月影。如夢如幻。雖空而亦可見。二皆心性所現。所有即是心。心不自知心。心不自見心。心有想即癡。無想即泥洹。心有心無皆名有想。盡名為癡。不見法性。三因緣生法。即空假中不一異。非縱橫。不可思議。心想寂靜則能成就念佛三昧。久而乃起。廣如別說。問。念佛三昧久習方成。十日七日如何卒學。答。若過去曾習。及今生預修。至懺時薄修即得。若近懺方學。此必難成。然須依此繫心為坐禪觀境。經云。成不成皆滅無量罪。生諸佛前。又聞白毫名字滅無量罪。何況繫念。勿生疑怖。自謂無分。彼佛有宿願力。令修者皆得成般舟。依三力成就。佛威力。三昧力。<span class='corr'>己</span>功德力。觀經聞無量壽佛及二菩薩名。能滅無量生死。況憶念乎。坐<span class='corr'>已</span>起。隨意佛事。要修觀更坐無妨。若不慣坐。乃行道稱念。亦得夢中見阿彌陀佛。具如經說。</p>
</div><p>往生淨土懺願儀</p>
</div>
<div class='div-other'><a id='mulu35' />
<p class='h1'>No. 1164-2a 自䟦</p><p style="margin-left:1em">此法自撰集於今凡二改治。前本越僧契凝<span class='corr'>已</span>刊廣行。其後序首云。余自濫沾祖教是也。聖位既廣。比見行者拜起易勞。懺悔禪法皆事攻削。今之廣略既允似。可傳行後賢。無惑其二三焉。刊詳刪補。何嫌精措。</p>
<p style="margin-left:1em">時大中祥符八年太歲乙卯三月日後序</p>
</div>
<div class='div-other'><a id='mulu36' />
<p class='h1'>No. 1164-3 往生淨土決疑行願二門</p><p class="byline">宋耆山沙門　遵式　述</p>
<div class='div-other'><a id='mulu37' /><p style="margin-left:1em">維安養實剎。大覺攸贊。三輩高升。夕孕金華。列宿猶慚於海滴。晨遊玉沼。世鐙強喻於河沙。良以十方爰來四生利往。雖騰光而普示。終稽首而偏求。故其竺國皇州自今觀古。彼則鉅賢至聖咸舒藻以為盟<span class='note-inline'>(文殊．普賢．天親．龍樹等或別譯願文或著在經論)</span>。此則覺德鴻儒盡摛毫而作誓<span class='note-inline'>(且從晉世東林淨社劉．雷等十八賢。泊百二十三人同誓。遺民屬詞。其後冠蓋之士．德望之僧．潔志之俗富於編簡)</span>自茲迴向綿續倡和相尋。誠道德之通衢。常樂之直濟也。<span class='corr'>但</span>世多創染割截。未識方隅。忽遇問津。靡慚濫吹。或攘臂排為小教。或大笑斥作權乘。以其言既反經。人惑常典。遂輒述往生淨土決疑行願二門。詞愧不文。理存或當。菽麥視而且辨。涇渭挹而永分。剪伊蘭之臭林。植栴檀之香榦。信行願原始要終。不數千言備舉矣。</p>

<ul class="">
<li>第一決疑門<span class="note-inline">(一疑師。二疑法。三疑自)</span></li>

<li>第二行願門<span class="note-inline">(一禮懺門。二十念門。三繫緣門。四眾福門)</span></li>
</ul></div>
<div class='div-other'><a id='mulu38' />
<p class='h2'>第一決疑門者</p><p style="margin-left:1em">疑為信障。世間小善尚不能成。況菩提大道乎。或曰。智者有十疑論。何須此文。然略由三意。一者上為王臣幾務稍暇難尋廣文。今舉大綱略出行相。易披覽易修行故。二者十疑隨事釋難。唯第二三略附理立。且事無盡疑亦叵窮。今直明一理為諸法源。指源則流可識矣。三者正對說者反經乖理自損損他。故於疑法中簡小取大。明白權實。使來者不惑至道。安和尚往生論六卷．懷感法師羣疑論七卷．道綽禪師安樂集三卷．慈敏三藏淨土慈悲集三卷．源信禪師淨土集二卷。古今諸師製疏解經。宗經造論。隨情釋難。伽陀讚揚。同歸而各見。尋究良難。今以三疑收盡。文出天台止觀。非敢臆說。</p>

<div class='div-other'><a id='mulu39' />
<p class='h3'>一疑師者</p><p style="margin-left:1em">師有二。邪外倒惑化人非所承也。正法之師復有凡聖因果。凡及因位容有未了。猶清辯謂彌勒未是徧知。俟龍華道後問津也。今示西方令迴向者。唯果佛聖師釋迦及十方諸佛出廣長舌說誠實言讚勸往生。更何所惑。</p>
</div>
<div class='div-other'><a id='mulu40' />
<p class='h3'>二疑法者</p><p style="margin-left:1em">佛法有小乘不了義。大乘了義。大乘復有了不了義。今淨土唯大乘了義中了義也。且小乘經部無一字勸生他方淨土。天親論女人及二乘種不生此。即明據也。問。小彌陀經等皆說彼國有聲聞。鼓音王經佛母名殊勝妙顏。亦復有女人。答。佛母恐指初降生時。成正覺<span class='corr'>已</span>。國土隨淨。必無女人。或轉男如龍女。或命終如悉達母。聲聞如觀經疏及十疑論和會。今明大乘復有三種。一。三乘通教。門雖通大類狎二乘。又當教菩薩。雖化他淨佛國土。化畢還同二乘歸於永滅。淨土深理非彼所知。非了義也。二。大乘別教。明獨菩薩法。雖談實理。道後方證。因果不融。淨土則理外修成。萬法乃不由心具。雖塵劫修道廣遊佛剎。指彼淨土因果<span class='corr'>但</span>是體外方便。斯亦未了。三。佛乘圓教。詮旨圓融。因果頓足。經曰。十方諦求。更無餘乘。唯一佛乘。是則大乘中大乘。了義中了義。十方淨薉卷懷同在於剎那。一念色心羅列徧收於法界。竝天真本具。非緣起新成。一念既然。一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。若神珠頓含眾寶。猶帝網交映千光。我心既然。生佛體等。如此方了。迴神億剎實生自<span class='corr'>己</span>心中。孕質九蓮豈逃剎那際內。苟事理攸隔。淨薉相妨。安令五逆凡夫十念便登實土。三乘賢輩迴心即達金池也哉。信此圓談。事無不達。昧斯至理。觸類皆迷。華嚴云。心如工畵師。造種種五陰。一切世間中。無不從心造<span class='note-inline'>(造通二種。一理具。十界依正一念頓足。二變起。全理緣起。知無不為)</span>。如心佛亦爾。如佛眾生然。心佛及眾生。是三無差別<span class='note-inline'>(由三無差。方感應道交。悲願相攝。共變各變因果方成。若但一理無差。不曉諸法互具。未善圓旨)</span>。起信論所言法者。謂眾生心<span class='note-inline'>(直指凡心)</span>。是心即攝一切世間<span class='note-inline'>(六凡法界)</span>出世間法<span class='note-inline'>(四聖法界也。攝義亦二。一理具。二事造。竝攝十界。十界之內。身土淨薉何法不在)</span>。依此示摩訶衍義<span class='note-inline'>(摩訶衍。大乘也。若非此心安堪乘運)</span>十六觀。諸佛是法界身。入一切眾生心想中。乃至是心作佛。是心是佛。般舟三昧。佛是我心。是我心見佛。是我心作佛等。談斯旨者。大乘卷中粲然可舉。至若法華妙部。如來親記往生。華嚴頓談。普賢躳陳迴向。是知彌陀因地。觀此理而大誓普收。釋迦果成。稱此理而廣舌深讚。十方三世莫不咸然。問。妙理圓極。世人盡須觀行始生耶。答。不然。今但直決疑情。令知淨土百寶莊嚴九品因果。竝在眾生介爾心中。理性具足。方明往生事用隨願自然。是則旁羅十方不離當念。往來法界正協唯心。免信常流執此非彼。其九品生相各有行類。上輩三品須解須行。故云汝行大乘解第一義。學者見賢思齊。企金座而高升。當妙觀之是託。若中下六品生因。只精持禁戒行世仁慈。至下下品本是惡逆。十念精誠便生彼國。但知有淨土。盡可迴心也<span class='note-inline'>(世人縱云淨土出大乘。不能如上約教甄簡。寧逃混濫。未足決疑)</span>。</p>
</div>
<div class='div-other'><a id='mulu41' />
<p class='h3'>三疑自者</p><p style="margin-left:1em">博地凡夫世緣纏蓋。云何此身生淨土。入賢聖海同正定聚。釋曰。若了如上法性虗通。及信彌陀本願攝受。但勤功福。寧俟問津。況十念得生。唯除五逆及謗正法。又定心十念。逆謗亦生。正願志求。夫復何惑。</p>
</div></div>
<div class='div-other'><a id='mulu42' />
<p class='h2'>第二正修行願門者</p><p style="margin-left:1em">略開四門。一禮懺。二十念。三繫緣。四眾福。修行整足唯須此四。先禮佛淨除業障身心皎潔。如淨良田。次十念定心成行立願要期植往生正因。如下種子。次繫心愛護長養滋發芽莖。如霪膏雨。次眾福助令繁茂使速成華果。如灌肥膩。具修此四最上最勝。或少暇隨修三二一者皆生彼國。以四門各有行願。皆是正因故也。亦可六齋日修懺。日日中修十念。以十念是淨因。要切必不可廢。後二門任力所能。若不然者。但隨所欲任意行之。</p>

<div class='div-other'><a id='mulu43' />
<p class='h3'>禮懺門者</p><p style="margin-left:1em">日日早晨於常供道場中。冠帶服飾端莊謹肅。佛像前手自燒香。合掌定心作是云。</p>

<ul class="">
<li>一切恭敬。一心頂禮常住三寶<span class="note-inline">(存心徧禮十方三世一切佛法僧寶。拜起兩膝著地。手執香爐燒眾名香。云)</span></li>
</ul>
<div class="lg regular"><div class='lg-row'>願此香煙雲　徧滿十方界　無邊佛土中</div>
<div class='lg-row'>無量香莊嚴　具足菩薩道　成就如來香</div>
</div><p style="margin-left:1em"><span class='note-inline'>(冥心少頃。徧運香雲。供養三寶。普熏眾生。咸生淨土。想<span class='corr'>已</span>置爐。起作一禮。禮<span class='corr'>已</span>合掌曲躳。懇切想面對彌陀及一切佛而讚歎曰)</span>。</p>

<div class="lg regular"><div class='lg-row'>如來妙色身　世間無與等　無比不思議</div>
<div class='lg-row'>是故今頂禮　如來色無盡　智慧亦復然</div>
<div class='lg-row'>一切法常住　是故我歸依　大智大願力</div>
<div class='lg-row'>普度於羣生　令捨熱惱身　生彼清涼國</div>
<div class='lg-row'>我今淨三業　歸依及禮讚　願共諸眾生</div>
<div class='lg-row'>同生安樂剎</div>
</div><p style="margin-left:1em"><span class='note-inline'>(讚願<span class='corr'>已</span>。即便禮佛。一一存心專對云)</span>。</p>

<ul class="">
<li>一心頂禮常寂光淨土阿彌陀如來清淨妙法身徧法界諸佛</li>

<li>一心頂禮實報莊嚴土阿彌陀如來微塵相海身徧法界諸佛</li>

<li>一心頂禮方便聖居土阿彌陀如來解脫相嚴身徧法果諸佛</li>

<li>一心頂禮西方安樂土阿彌陀如來大乘根界身徧法界諸佛</li>

<li>一心頂禮西方安樂土阿彌陀如來十方化往身徧法界諸佛</li>

<li>一心頂禮西方安樂土教行理三經極依正宣揚徧法界尊法<span class="note-inline">(靈峰大師注云。此禮舊本無。今依幽谿師添入。使三寶具足)</span></li>

<li>一心頂禮西方安樂土觀世音菩薩萬億紫金身徧法界菩薩摩訶薩</li>

<li>一心頂禮西方安樂土大勢至菩薩無邊光智身徧法界菩薩摩訶薩</li>

<li>一心頂禮西方安樂土清淨大海眾滿分二嚴身徧法界聖眾</li>
</ul><p style="margin-left:1em"><span class='note-inline'>(禮<span class='corr'>已</span>。即兩膝跪地。執手爐燒香。至誠而倡是言)</span>。</p>
<p>我今普為四恩三有法界眾生悉願斷除三障歸命懺悔。</p>
<p style="margin-left:1em"><span class='note-inline'>(起禮復跪。執手爐云)</span>。</p>
<p>至心懺悔[○@叩]。我弟子<span class='note-inline'>(某甲)</span>及法界眾生。從無始世來無明所覆顛倒迷惑。而由六根三業習不善法。廣造十惡及五無間一切眾罪。無量無邊說不可盡。十方諸佛常在世間。法音不絕妙香充塞法味盈空。放淨光明照觸一切。常住妙理徧滿虗空。我無始來六根內盲三業昏闇。不見不聞不覺不知。以是因緣長流生死經歷惡道。百千萬劫永無出期。經云。毗盧遮那徧一切處。其佛所住名常寂光。是故當知一切諸法無非佛法。而我不了隨無明流。是則於菩提中見不清淨。於解脫中而起纏縛。今始覺悟。今始改悔。奉對[○@叩]諸佛彌陀世尊發露懺悔。當令我與法界眾生三業六根無始所作現作當作自作教他見聞隨喜。若憶不憶。若識不識。若疑不疑。若覆若露。一切重罪畢竟清淨。我懺悔<span class='corr'>已</span>。六根三業淨無瑕累。所修善根悉亦清淨。皆悉迴向莊嚴淨土。普與眾生同生安養。願[○@叩]阿彌陀佛常來護持。令我善根現前增進不失淨因。臨命終時身心正念視聽分明。面奉[○@叩]彌陀與諸聖眾。手執華臺接引於我。一剎那頃生在佛前。具菩薩道廣度眾生同成種智。<span class='note-inline'>(應三說。若時促及事迫。一說亦得。起云)</span>。</p>
<p>懺悔發願<span class='corr'>已</span>。歸命禮阿彌陀佛及一切三寶<span class='note-inline'>(一拜)</span>。</p>
<p style="margin-left:1em"><span class='note-inline'>(次旋遶。法或三帀或七帀乃至多帀。如是稱念隨意隨帀不拘遍數。稱云)</span>。</p>
<p>南無阿彌陀佛　南無觀世音菩薩　南無大勢至菩薩　南無清淨大海眾菩薩摩訶薩。</p>

<ul class="">
<li>自歸於佛　當願眾生　體解大道　發無上心<span class="note-inline">(拜)</span></li>

<li>自歸於法　當願眾生　深入經藏　智慧如海<span class="note-inline">(拜)</span></li>

<li>自歸於僧　當願眾生　統理大眾　一切無礙<span class="note-inline">(拜)</span></li>

<li>和南聖眾</li>
</ul><p style="margin-left:1em"><span class='note-inline'>(次至別座誦彌陀經或觀經。若不誦得經。一心稱名。量時而止。更迴向結撮亦得)</span>。</p>
</div>
<div class='div-other'><a id='mulu44' />
<p class='h3'>十念門者</p><p style="margin-left:1em">每晨服飾<span class='corr'>已</span>。面西正立。合掌連聲稱阿彌陀佛。盡一氣為一念。如是十氣為十念。隨氣長短不限佛數。氣極為度。聲不高低不緩急。調停得中。十氣連屬。令心不散。專精為功。名十念者。是藉氣束心也。作此念<span class='corr'>已</span>。發願迴向云。</p>
<p>我弟子<span class='note-inline'>(某甲)</span>一心歸命極樂世界阿彌陀佛。願以淨光照我。慈誓攝我。我今正念稱如來名。經十念頃。為菩提道。求生淨土。佛昔本誓。若有眾生欲生我國。至心信樂乃至十念。若不生者不取正覺。唯除五逆。誹謗正法。我今自憶。此生<span class='corr'>已</span>來不造逆罪。不謗大乘。願此十念得入如來大誓海中。乘佛慈力。眾罪消滅。淨因增長。若臨欲命終。自知時至。身不病苦。心無貪戀。心不倒散。如入禪定。佛及聖眾。手執金臺來迎接我。如一念頃生極樂國。華開見佛。即聞佛乘頓開佛慧。廣度眾生滿菩提願。</p>
<p style="margin-left:1em"><span class='note-inline'>(作<span class='corr'>已</span>便止不必拜。要盡此生不得一日暫廢。唯將不廢。自要其心得生彼國)</span>。</p>
</div>
<div class='div-other'><a id='mulu45' />
<p class='h3'>繫緣門者</p><p style="margin-left:1em">凡公臨私養歷涉緣務。雖造次常不忘佛及憶淨土。如切事繫心。雖種種作務不妨密憶。前事念佛亦如是。若失念數數攝還。久久成性任運常憶。楞嚴經譬如有人。一專為憶<span class='note-inline'>(譬佛念眾生)</span>。一人專忘<span class='note-inline'>(譬眾生念佛)</span>。如是二人若逢不逢。或見非見。二人相憶二憶念深。如是乃至從生至生。同於形影不相乖異。十方如來憐念眾生。如母憶子。若子逃逝雖憶何為。子若憶母如母憶時。母子歷生不相違遠。若眾生心憶佛念佛。現前當來必定見佛。去佛不遠。不假方便自得心開。如染香人身有香氣。如此繫心任運。常遮一切惡念。設欲作惡。憶佛之故惡不能成。縱隨惡作惡業時。心常下耎。如身有香自然離臭。又復覺心微起惡念。即便憶佛。以佛力故惡念自息。如人遇難。求彼彊援必得免脫。又見他受苦。以念佛心憐愍於彼。願其離苦。若斷刑獄。以念佛故生憫念心。願生淨土誓相救濟。凡歷一切境界若善若惡。由心憶佛。皆心念作願。故普賢願王云。作一切惡皆不成就。若作善業皆悉和合。即此意爾。如是相續念佛在心。能辦一切淨因功德。恐煩披覽不復具說。誠哉此門為益最大。</p>
</div>
<div class='div-other'><a id='mulu46' />
<p class='h3'>眾福門者</p><p style="margin-left:1em">普賢觀。國王大臣欲懺重罪。當行五事。一正心不謗三寶。不障出家。不為梵行人作惡留難<span class='note-inline'>(於持戒四眾勿行汙染)</span>。二孝養父母。奉事師長。三正法治國。不邪枉人民。四六齋日敕境內力所及處令行不殺<span class='note-inline'>(嚴禁漁捕及誡姦鬬。六齋日者。白月初八。四王使者巡世。十四。四王太子巡。十五。四王親巡。黑月廿三．廿九．三十巡世準上。若四王親下。諸天星宿鬼神俱時隨從。遇脩福齋戒者諸天相慶。即注祿添算。護持福業令其成就)</span>。五深信因果。信一實道。知佛不滅。此與十六觀三福大同。但普賢正為王臣。故引用此。亦是三世諸佛淨業正因。若出家四眾應具依觀經三福為行。隨作一福。若心念。若口言。作意迴向。方成淨因。</p>
</div><p style="margin-left:1em">此四法門是念佛三昧往生正因。必須繫日修習。方可自期定生淨土。經云。行此三昧。現得見阿彌陀佛及二菩薩。若聞佛及二菩薩名。除無量劫生死之罪。何況憶念。此是人中芬陀利華。觀音．勢至為其勝友。當坐道場。生諸佛家。此人現世。彼佛遣無數化佛化觀音．勢至及娑婆二十五菩薩晝夜擁護。行住坐臥一切時處不令惡鬼得便。不受一切災難。常為國王大臣一切人民之所宗奉。所得功德一念之間不可算數。如佛之辯不能稱揚。除彼不肖人。孰聞不信受。</p>
</div><p>往生淨土決疑行願二門</p>
</div>
<div class='div-other'><a id='mulu47' />
<p class='h1'>No. 1164-3a 舊䟦</p><p style="margin-left:1em">慈雲大師既集往生淨土懺願儀。復為在家人述決疑行願二門。然出家人亦可修此行願。幽溪大師暮年奉行願為日課。臨終趺坐以指書空。作妙法蓮華經五字而化。法門之妙於斯驗矣。</p>
<p style="margin-left:1em">丁亥仲冬淨土弟子正知謹識</p>
</div>
<p class='juan'>淨土十要卷第二</p>
<div class='div-w'><p style="margin-left:0em;text-indent:1em"><span class='note-inline'>(菩薩戒弟子劉學志捐資合刻往生淨土懺願儀決疑行願二門。願求慧性開明。戒品堅固。嚴淨三界弘範。證入一相總持。普與眾生同生淨土)</span>。</p>
</div>
</div><!-- end of div[@id='body'] -->
</body></html>