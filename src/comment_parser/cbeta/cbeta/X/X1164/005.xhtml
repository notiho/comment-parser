<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土十要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu68' />靈峰蕅益大師選定淨土十要卷第五</p>
<div class='div-other'><a id='mulu69' /><p style="margin-left:2em">述曰。昔雲棲宏祖在日。深慕飛錫法師寶王論及妙叶禪師念佛直指二書。往往博諏未獲遘止。神廟末年古吳萬融老宿某。偶於亂楮中獲一遺編。蓋二書合刻也。磨滅之餘僅存墨影。韓朝集居士正知與靈峰旭老人後先梓而行之。及老人流通淨要時。遂將二書雙珏竝薦。而直指前序略載此緣。且若深惜其未入宏祖之慧照也。今刻十要。奉寶王次十疑之後。其論所云念未來佛即信願二種資糧。故最為得要云。</p>
</div>
<div class='div-other'><a id='mulu70' />
<p class='h1'>No. 1164-7 念佛三昧寶王論<span class='note-inline'>(卷上)</span></p><p class="byline">唐紫閣山草堂寺沙門　飛錫　撰</p>
<div class='div-other'><a id='mulu71' /><p>客有高信至吾禪居前禮致問曰。成道捷徑。法華三昧不輕之行。念佛三昧般舟之宗。僉為無上深妙禪門。願聞其致。對曰。希高扣寂。未有若君之問者也。子將涉無生之龍津。欲圖南以鵬舉。吾不敏。嘗試論之。略開二十門以明斯旨。</p>

<ul class="">
<li>上卷七門<span class="note-inline">(念未來佛)</span>
<ul class="">
<li>念未來佛速成三昧門<span class="note-inline">(一)</span></li>

<li>嬖女羣盜皆不可輕門<span class="note-inline">(二)</span></li>

<li>持戒破戒但生佛想門<span class="note-inline">(三)</span></li>

<li>現處湯獄不妨受記門<span class="note-inline">(四)</span></li>

<li>觀空無我擇善而從門<span class="note-inline">(五)</span></li>

<li>無善可擇無惡可棄門<span class="note-inline">(六)</span></li>

<li>一切眾生肉不可食門<span class="note-inline">(七)</span></li>
</ul></li>

<li>中卷六門<span class="note-inline">(念現在佛)</span>
<ul class="">
<li>念現在佛專注一境門<span class="note-inline">(八)</span></li>

<li>此生他生一念十念門<span class="note-inline">(九)</span></li>

<li>是心是佛是心作佛門<span class="note-inline">(十)</span></li>

<li>高聲念佛面向西方門<span class="note-inline">(十一)</span></li>

<li>夢覺一心以明三昧門<span class="note-inline">(十二)</span></li>

<li>念三身佛破三種障門<span class="note-inline">(十三)</span></li>
</ul></li>

<li>下卷七門<span class="note-inline">(通念三世無不是佛)</span>
<ul class="">
<li>念過去佛因果相同門<span class="note-inline">(十四)</span></li>

<li>無心念佛理事雙修門<span class="note-inline">(十五)</span></li>

<li>了心境界妄想不生門<span class="note-inline">(十六)</span></li>

<li>諸佛解脫心行中求門<span class="note-inline">(十七)</span></li>

<li>三業供養真實表敬門<span class="note-inline">(十八)</span></li>

<li>無相獻華信毀交報門<span class="note-inline">(十九)</span></li>

<li>萬善同歸皆成三昧門<span class="note-inline">(二十)</span></li>
</ul></li>
</ul></div>
<div class='div-other'><a id='mulu72' />
<p class='h2'>念未來佛速成三昧門第一<span class='note-inline'>(速成念阿彌陀佛一行三昧)</span></p><p>心之二也。生於羣妄。羣妄雖虗。惑者猶滯。滯之不釋。聖以之憂。<span class='note-inline'>(今夫)</span>玄韻暢而無說<span class='note-inline'>(皆不可得是以)</span>法身空而具相<span class='note-inline'>(無不是佛)</span>。相之不明說之不圓。<span class='note-inline'>(則具相)</span>一味之旨<span class='note-inline'>(無說)</span>絕言之路詎可知其所歸歟。夫帝網未張千瓔焉覿<span class='note-inline'>(不念過現佛豈知未來佛)</span>。宏綱忽舉萬目齊開<span class='note-inline'>(既念過現佛則知未來無不是佛矣)</span>。浴大海者<span class='corr'>已</span>用於百川。念佛名者必成於<span class='note-inline'>(一相之)</span>三昧。一言以蔽。其在茲焉。亦猶清珠下於濁水。濁水不得不清。佛想投於亂心。亂心不得不佛<span class='note-inline'>(何眾生非佛耶)</span>。而世人念過去釋迦。想現在彌陀。獨未聞念未來諸佛。何耶。蓋不了如來對眾生之麤說諸佛之妙。遂隔生於佛外。淨名有齅薝蔔不齅餘香。花有著身不著身者。此抑揚大乘也。抑小則置鉢茫然。揚大則<span class='note-inline'>(大小)</span>同遊<span class='note-inline'>(於)</span>不二。法華決了聲聞法。是諸經之王。<span class='note-inline'>(則)</span>一切<span class='note-inline'>(香皆)</span>薝蔔<span class='note-inline'>(大小俱)</span>不著之旨明矣。苟非其人。以諸佛為至尊也。眾生為至卑也。高下出焉。羣妄興矣。敬傲立焉。一真隱矣。夫如是必草芥萬有。錙銖天下。慢幢<span class='corr'>已</span>設高倨稜層。目送飛鴻心游青漢。不可屈也。維摩經。一切見敬為供養中最。楞伽經。如來藏自性清淨轉三十二相入一切眾生心中。如大無價寶珠垢衣所纏。又城中最下乞人與難勝如來等無有異。所以圓念三世佛。普觀十方尊。理趣般若云。一切有情皆如來藏。普賢菩薩自體徧故。夫貧女懷王。米在穅[禾*會]。鏡然可觀。豈可罹八慢之責哉。人皆侮未來玉毫。不敢侮過現金色。起罪之源在當來佛上。非<span class='corr'>已</span>今佛上也。眾生苟非。當佛焉在。若知母因子貴米以穅全。有叶法華不輕之心。則念佛三昧不速而成矣。法華念佛元是一門。如芝术之藥。列仙之子。昔各天涯都無仙號。人服其藥羽化雲行。故藥受仙標。人得仙譽。人藥異也。其仙一也。若無聖人誰與道遊。法無佛悟豈令自悟。法非佛不悟。念佛三昧生焉。佛非法不明。法華三昧起矣。一仙兩稱俱得仙名。念佛法華同名佛慧。佛慧既同則不輕般舟無上深妙禪於茲悟矣。</p>
</div>
<div class='div-other'><a id='mulu73' />
<p class='h2'>嬖女羣盜皆不可輕門第二</p><p>問。嬖女羣盜惡之至者。安得敬如佛歟。對。如佛所演。有對待門．決了門。對女子虗偽。說如來至真。佛可尊崇。女可厭離。厭離有二。一訶欲。二放心。菩薩訶色欲經。女色者世間枷鎖。凡夫戀著不能自㧞。世間重患凡夫困之至死不免。世間衰禍凡夫遭之無厄不至。行者既捨。若復顧念。是為從獄得出還復思入。從狂得止而復樂之。從病得瘥復思得病。智者知其愚而顛。蹶死無日矣。凡夫重女。甘為僕使。終身馳驟為之辛苦。雖鐵鑕千刃鋒鏑交至不以為患。行者若能棄之不顧。則破枷脫鎻惡狂厭病。離於衰禍既安且吉。得出牢獄永無患難。女人之相。言如蜜。心如毒。停泉澄波蛟龍居之。金山寶窟師子處之。此害不可近也。室家不和婦人之由。毀宗敗族婦人之酷。實為陰賊滅人慧明。亦如獵圍鮮得出生。譬如高羅。羣鳥落之不能奮飛。又如密網。眾魚投之刳腸爼肌。亦如闇阬。無目投之如蛾赴火奔競求之。是以智者知而遠之不受其賊。惡而薉之不為此物之所惑也。大寶積經。鋒刃刀山毒箭諸苦。女人能集眾多苦事。假以香華為嚴好。愚人於此妄貪求。如海疲鳥迷於彼岸。死必當墮阿鼻地獄。現見眾苦皆來集身。善友乖離天宮永失。寧投鐵獄馳走刀山眠臥炎爐不親女色。如鳥為求食不知避網羅。貪愛於女人被害亦如是。譬如水中魚。游泳網者前。便為他所執。豈非自傷損。女若捕魚人。諂誑猶如網。男子同於魚。被網亦如是。次放心者。大寶積經。若人一心專精自守。貪欲心發即應覺知。方便散除還令寂靜。云何散除。應作是念。此是空。此是不淨。求此欲心生處滅處。從何所來去至何所。是中誰染。誰受染者。誰為染法。如是觀時。不見能染。不見所染。不見染事。以不見故則無有取。以不取故則無有捨。以不捨故則無有愛。不捨不愛名離欲寂靜涅槃。又恣入塵勞生死而亦不患貪恚癡等。是謂放心。<span class='corr'>已</span>上明對待門竟。決了門者。若究竟離諸妄。無染於虗空。則過現佛非未來佛也。夫求無價寶必下於滄溟。<span class='corr'>采</span>智慧寶必求於煩惱。五逆相即解脫相。魔界如即佛界如。若聆佛音而喜。聞魔聲而恚。非覺於諸法者。北轅適越安得與之論道哉。昔列仙鹿蹄呪令國旱。嬖女誘而得之。女者耶輸也。未來成佛。號具足千萬光相如來。阿那律昔為盜首。入寺盜佛額珠。箭挑佛燈令光不滅。阿那律此翻無滅。良在茲焉。當來作佛。號普明如來。未來兩佛猶如皎日。</p>
</div>
<div class='div-other'><a id='mulu74' />
<p class='h2'>持戒破戒但生佛想門第三</p><p>問。梵網經。若人受佛戒。即入諸佛位。而緇服之流佩明月之戒。懸瓔珞之珠。參位三尊。範圍七眾。苟非精持。動行顛沛。斯人也慢之何過焉。捶之何罪焉。對。如來三昧海經。為父王說昔四比丘犯律為恥。將無所怙。忽聞空中曰。汝謂無救。不然也。空王如來雖涅槃。形像尚在。汝可入塔一觀寶像眉間白毫。比丘隨之泣淚言曰。佛像尚爾。況真容乎。舉身投地如大<span class='note-inline'>(如字)</span>山崩。今於四方皆成正覺。東阿閦佛。南寶相佛。西無量壽佛。北微妙聲佛。四破戒比丘。一觀寶像僉為世雄。念佛之人豈得自惑惑他歟。大集經。若諸王臣打罵出家持戒破戒。罪同出百億佛身血。若見被袈裟者。無論持犯但生佛想。佛想者念佛三昧也。斯金口明不輕之深旨。安得不懼哉。經云。寧為心師。不師於心。見慳貪人作施想。見破戒人作持戒想。夫然則不為六蔽境界所纏。成六度彼岸觀門焉。若分別心。自取冥罰。能翻此見。念佛三昧如川之流矣。</p>
</div>
<div class='div-other'><a id='mulu75' />
<p class='h2'>現處湯獄不妨受記門第四</p><p>問。如現處湯獄嬰鬼趣。菩提難發。河清未期。安得同於佛歟。對。<span class='corr'>采</span>良藥者非華堂所出。集法藥者非無為自出。首楞嚴說四種記。一未發心記。二初發心記。三密與授記。四現前授記。今現處鬼獄。佛記當來必發大志。遇真善友。行菩薩行。還成正覺。即是未發心記也。佛說四種記時。迦葉白佛。我等從今當於一切眾生生世尊想。若生輕心則為自傷。佛言。善哉快論。人皆不應稱量眾生。唯有如來乃能量爾。我敕諸聲聞及餘菩薩。於諸眾生應生佛想。華嚴普賢行願品。破百萬障門亦用此想。夫宅寶未開不妨寶在宅內。頞珠鬬沒何妨珠隱頞中。若不念眾生為當來佛。必以六塵為寇賊。則防魔軍<span class='note-inline'>(適)</span>自壞其壁壘。<span class='note-inline'>(自)</span>存敵國。<span class='note-inline'>(使)</span>常起於怨仇。金革所以未寧。鼙鼓於焉尚振。安得高枕於其間哉。能悟色聲為佛。則眾生皆當來佛。必不立心前之境也。或想自身為本尊也。瑜伽真言深妙觀門不謀而會。問。湯獄之子殊未發心。如來法王宥過與記。原夫未悟。從何得醒耶。對。長江之源濫乎一觴。大迷之本存乎二見。若念外立無念。生外立無生。則生死異於涅槃也。萬佛洪音莫能訓矣。若了念而無念生而不生。煩惱即菩提也。一相莊嚴斯能悟矣。亦猶巖上羣蜂<span class='corr'>己</span>房純蜜。井中七寶何廢稱珍。皆本有之非適今也。吾放其心。徧一切所緣之處。皆見如來道從恚等生。於是乎在。如來藏經。我以佛眼觀一切眾生貪欲恚癡。諸煩惱中有如來智．如來眼．如來身。結加趺坐儼然不動。乃至德相備足如我無異。以九喻廣說一切眾生有如來藏。寶性論頌釋萎華中諸佛。糞薉中真金。地中珍寶藏。諸果子中芽。朽故弊壞衣纏裹真金像。貧賤醜陋女懷轉輪聖王。焦黑泥模中有上妙寶像。眾生貪瞋癡妄想煩惱等塵勞諸境中皆有如來藏。下至阿鼻獄皆有如來身。真如清淨法名為如來體。以此文證。湯獄之記頓覺明焉。問。至人用心攀緣永絕。今放心徧緣。教何在焉。對。教說起心徧緣六塵三業。仍發妙願入佛境界。一一緣起不離如來名為悉見。此是圓見非由眼也。涅槃經。聲聞天眼為肉眼。學大乘者肉眼為佛眼。曉了<span class='corr'>己</span>身有佛性故。勝天王經。菩薩摩訶薩以方便力行般若波羅蜜。於一切法心緣自在。緣一切色願得佛色。無所得故。緣眾聲願得如來微妙音聲。緣眾香願得如來清淨戒香。緣諸味願得如來味中第一大丈夫相。緣諸觸願得如來柔輭手掌。緣諸法願得如來寂靜之心。緣身願得佛身。緣口願得佛口。緣意願得如來平等之意。菩薩摩訶薩行般若波羅密。無一心一行空過不向薩婆若者。徧緣諸法而能不著。觀見諸法無不趣向菩提之道。菩薩修習諸行皆因外緣而得成立。又如大地住在水上。若鑿池井即得水用。其不鑿者無由見之。如是聖智境界徧一切法。若有勤修般若方便則便得之。其不修者云何能得。</p>
</div>
<div class='div-other'><a id='mulu76' />
<p class='h2'>觀空無我擇善而從門第五</p><p>問。即凡而聖。為無我也。三教無我理既不殊。其義焉在。對。三教名未始異。理未始同。夫子四絕中無我者。謙光義也。道無我者。長而不宰也。佛無我者。觀五蘊空也。二教都不明五蘊。孰辨其四諦。六度萬行賢聖階級蔑然無聞。修心之士擇善而從可也。蓋不善無益於至真。無記雙亡於善惡。妨亂佛法何莫由斯。故聖人簡之而不取也。念佛三昧。善之最上。萬行元首。故曰三昧王焉。</p>
</div>
<div class='div-other'><a id='mulu77' />
<p class='h2'>無善可擇無惡可棄門第六</p><p>問。若擇善而從。何不擇諸佛之善。棄眾生之惡耶。對。不易來問。自成我答。何者擇善而從。蓋即惡而善。即妄而真也。苟能念未來之佛。叶不輕之行。天地一指。萬物一馬。眾生皆佛。此土常淨。異鶖子之土石沙礫。同梵王之珍寶莊嚴。擇善之至矣。無惡可棄矣。法華明絕待。妙云。眾生見劫盡。大火所燒然。我此土安隱。天人常充滿。園林諸堂閣。種種寶莊嚴。勝天王經。佛所住處實無薉土。眾生薄福而見不淨。夫然則烈三昧之猛燄。不居於纖妄蚊蚋<span class='note-inline'>(謂不復存纖妄之見)</span>。鏗十念之洪鐘。不間於散亂稱佛。明矣<span class='note-inline'>(謂散不異定。此四句約色心二法明眾生皆佛)</span>。念彌陀通三世既爾。念諸佛菩薩亦然。起信論。依方故轉。方實不轉。是則悟一方。羣方自正。念一佛。諸佛現前。此為大乘法門要義也。</p>
</div>
<div class='div-other'><a id='mulu78' />
<p class='h2'>一切眾生肉不可食門第七</p><p>問。肉者人之所食。而念佛之家絕之。何耶。對。尸毗救鴿。上稱方平。王禽異。保命一也。安得故食其肉用資敗軀而不知懼哉。苟悟為未來諸佛。孰肎飛白刃自取其斃歟。楞伽偈。為利殺眾生。以財網諸肉。二俱是惡業。死墮叫喚獄。以斯聖旨。若不施<span class='note-inline'>(如字)</span>此財。網屠自息矣。且龍樹不輕鴿雀。高僧不跨蟲蟻。或問其故。答曰。斯之與吾同在生死。彼或先成正覺。安可妄輕耶。輕尚不可。豈得食其血肉哉。寶性論引如來藏經。眾生者即第一義諦。即如來藏。即法身。即菩提。吾謂犬唯逐塊不知逐人。塊終不息。唯念過現不念未來。慢終不息。若師子逐人其塊自息。聞夫敬慢之道一以貫之。移敬就慢。均父母於平人。逆之甚也。移慢就敬。均平人於父母。孝之大也。故梵網經。六道眾生皆我父母。孝名為戒。良在茲焉。觀六道為當來佛者。父母之談猶近耳。若能等沙彌之救蟻。促壽更延。同流水之濟魚。天華雨[卄/積]。革曠劫眾生之見。念未來善逝之身。糞薉知有真金。重雲信有明月。則食肉昏霧生死煙霾。慧風埽之於三昧長空矣。梵網經。我是<span class='corr'>已</span>成佛。汝是當成佛。常作如是信。戒品<span class='corr'>已</span>具足。豈得不念之哉。問。肉不可食信矣。五辛如何。對。大佛頂經。是五種辛。熟食發淫。生噉增恚。縱能宣說十二部經。十方天仙嫌其臭薉咸皆遠離。諸餓鬼等因彼食次。䑛其脣吻常與鬼住。福德日消長無利益。是人修三摩地。菩薩天仙十方善神不來守護。大力魔王得其方便。修菩提者永斷五辛。是為第一增進修行漸次。斯金口也。不亦誠哉。酒固不待言矣。百喻經。貧人在路得一囊金。錢數未周錢主忽至。盡奪去。其人悔不疾去。懊惱苦極。遇佛法者不勤方便修行。而好多聞。忽爾命終墮三惡道。如彼愚人還為主奪。偈曰。今日營此事。明日營彼事<span class='note-inline'>(此不但是世法。即汎汎營福慧業。無一相三昧妙觀以為錦密之修。皆所謂今日三明日四。如隔日瘧也)</span>。樂著不觀苦。不覺死賊至。悤悤營眾務。凡人無不爾<span class='note-inline'>(汎汎營福慧業。終歸世諦流布無益真修。凡人亦無不爾也)</span>。如彼數錢人。其事亦如是。<span class='corr'>已</span>上七門。是念未來佛以通三世也。</p>
</div><p>寶王論上</p>
</div>
<div class='div-other'><a id='mulu79' />
<p class='h1'>念佛三昧寶王論<span class='note-inline'>(卷中)</span></p>
<div class='div-other'><a id='mulu80' />
<p class='h2'>念現在佛專注一境門第八</p><p>問。專西方。念一佛。以通三世。希霑九品。踐不退地。不亦可乎。對。十住婆沙論并龍樹菩薩造釋華嚴經論。菩薩道有難行行。如陸地行舟。有易行行。如水路乘舟。阿彌陀佛本願之力。若人聞名稱念。自歸彼國。如舟得水又遇便風。一舉千里。釋迦如來父王眷屬六萬釋種皆生極樂。蓋佛與此界眾生緣深也。專注一境。圓通三世。不亦良哉。問。往生彼國。有為虗偽。風多浪鼓。曷若不馳想於外。但攝心於內。協無為之旨乎。對。有為雖偽。捨之則道業不成。無為雖實。取之則慧心不朗。經云。厭離有為功德是為魔業。樂著無為功德亦為魔業。又聖賢攝心謂之內。凡夫馳想謂之外。苟以馳外為亂住內為定。復是內外所馳。非念佛三昧攝心之意也。注維摩經什師云。外國一女。身金色。有長者子達暮多羅以千兩金邀入竹林。文殊變白衣士。寶衣嚴好。女人見之貪心內發。文殊言。欲得衣者當發菩提心。女曰何為菩提心。言汝身是。云何是。曰。菩提性空。汝身亦空。女於迦葉佛所多植善本。廣修智慧。聞說即得無生法忍。將示欲之過。還與長者子入林。自現身死䏺脹爛臭。長者子大怖。往詣佛所。佛為說法。亦得法忍。如自觀身實相。觀佛亦然。是則一切有為即無為矣。一切內外非內外矣。在有未嘗有。居無未嘗無。何患佛有相心有念哉。</p>
</div>
<div class='div-other'><a id='mulu81' />
<p class='h2'>此生他生一念十念門第九</p><p>問。人生石火電光。一念蹉跎悔無所及。修道之人尚不親心。況親於身。況身外歟。常恐出息不還屬於後世。狂風飃蓬茫茫何之。願示一生之計。對淨土之會。功業之大者。二乘澄神虗無耽空怖相。不念眾生故無淨土。而大乘有之。悲華經。阿彌陀佛昔為轉輪王。名無諍念。千子具足。於寶藏佛所發菩提心。取西方極樂淨土。諸經中知名佛．菩薩．聲聞等皆昔之千子也。太子不瞬。觀音也。次摩尼。勢至也。次王眾。文殊也。次能伽奴。即金剛智慧光明菩薩。次無畏。即蓮華尊如來。次菴婆羅。即虗空光明菩薩。次善臂。即師子香菩薩。次泯圖。即普賢也。次密蘇。阿閦佛也。密蘇發心<span class='corr'>已</span>來。行時步步心心數法。常念諸佛今登正覺生妙樂剎焉。吾謂經行廣陌徒步幽林固當如密蘇之見。即鳴珂入仗動珮朝天。肅肅羽儀駸駸車馬。又安得不用心於步步間哉。夫含齒戴髮死生交際。未有無出入息者。世人多以寶玉木槵等為數珠。吾以出入息為念珠焉。稱佛名號隨之於息。有大恃怙。安懼一息不還即屬後世者哉。余行住坐臥常用此珠。縱昏寐含佛而寢。覺即續之。必於夢中得見彼佛。如鑽燧煙飛。火之前相。夢之不<span class='corr'>已</span>三昧成焉。面覩玉毫。親蒙授記。萬無一失也。子宜勉之。又問。一念十念往生淨土。何者為正。對。一念往生。住不退地。此為正也。如佛說謗佛毀經打僧罵尊。五逆四重皆一念惡業成。墮無間獄如箭射。今念佛生淨土亦一念善業成。登極樂土如臂屈前。一念五陰滅後。一念五陰生。如蠟印印泥印壞文成。不須兩念。愛酪沙彌生一念愛心。後生酪中作蟲。大薩婆長者妻坐對明鏡自愛其身。海風破船生故屍中作蟲。斯皆一念也。大無量壽經明一念念佛皆得往生。觀經十念為遘疾尫羸力微心劣。故十稱以助其一念。若心盛不昧。一念生焉。猶植絲髮其茂百圍也。</p>
</div>
<div class='div-other'><a id='mulu82' />
<p class='h2'>是心是佛是心作佛門第十</p><p>問。經明是心是佛。是心作佛。何用遠稱彌陀。存想極樂。自外而求耶。對。子所引經。觀經也。正明念阿彌陀佛。以念佛故。彼佛從想生。故云是心是佛。安得竊取彌陀之觀。反噬彌陀之心。若都不念佛而是心是佛。亦應不想惡而是心是惡。彼既不然。此亦焉可。況極樂國彌陀至尊。十萬億之須彌山王不與眼根為障礙<span class='note-inline'>(者以)</span>恒河沙之光明相好由佛願力而想成<span class='note-inline'>(故也。由佛願力者。謂佛身是佛自願力所成。而想成者謂彼佛自願力所成之身。由我現前心想顯現)</span>。屈臂即得往生。寧計彼方之遠近也。問。魔光佛光。自觀他觀。邪正混雜。願一一示之。對。依想而現曰自曰正。不依想現曰他曰邪。謂本想白毫。白毫不現。未想紺目。紺目現。乖其本心。況諸想歟。又魔火有影耀眼。佛光無影耀眼。楞伽云。照耀如盛火。光明悉徧至。熾燄不壞目。又真光令念佛人身心澄渟。清淨偽光令念佛人躁動恍惚。涅槃經。澄渟清淨即真解脫。又問。至人無思而今用想。豈不謬哉。對。大威德陀羅尼經。超過有結。應發欲心想無欲事。今例之。欲修念佛。應發想心想無想事。方等賢護經。惡欲想女夢見女。善欲想佛夢見佛。二想名同善惡天隔。不可聞想一槩厭之。若果厭之必生無想天。若執無想謗想佛者。永入十方無擇之囹圄。豈有天宮之望乎。況外道天非解脫路。涅槃經。隨聞毒鼓。遠近俱死。此亦如是。隨其撥想。遠近俱墮。經云。或時離地一尺二尺。往返遊行斯之謂矣。夫覆舟載舟。水也。因倒因起。地也。想妄即眾生。想真即諸佛。離想之外更用何焉。般舟云。心起想即癡。無想即涅槃。當知存所想之佛。能想之心。及避想佛以惡取空為無想者。皆癡也。今了佛從想生。無佛無想何癡之有。此觀空三昧。無邪見也。夫至人冥真體寂。虗空其懷。萬法竝照。心未嘗有。是則真智無緣可名無念。俗智有緣想念以生。又想不異空。空不異想。第一義中道也。此顯法身矣。空即是想。俗諦也。恒沙萬德皆依俗諦。此顯報身矣。想即是空。真諦也。破二十五有。得二十五三昧。常空常化。和光利物。此顯化身矣。是則以三觀觀三諦。證三德成三身。乃至十種三法有何不可。而欲擯清淨之想。取無想之想耶。楞伽．密嚴皆曰。寧起有見如須彌。不起空見如芥子。謂信有因果。存想念佛。生極樂淨土。撥無因果謗於念佛。墮阿鼻獄也。吁可畏哉。</p>
</div>
<div class='div-other'><a id='mulu83' />
<p class='h2'>高聲念佛面向西方門第十一</p><p>問。方等經修無上深妙禪定。令繼想白毫兼稱佛號。以祈勝定。然默念泉澄。三昧自至。何必聲喧里巷。響震山林。然後為道哉。對。聲亦無爽。夫辟散之要。要存於聲。聲之不厲。心竊無定。有五義焉。拔茅連茹乘䇿其後。畢命一對長謝百憂。一也。聲光所及萬禍冰消。功德叢林千山松茂。二也。金容熒煌以散彩。寶華淅瀝而雨空。若指諸掌。皆聲致焉。三也。如牽木石重而不前。洪音發號飄然輕舉。四也。與魔軍戰。旗鼓相望。用聲律於戎軒。以定破於強敵。五也。喧靜兩全。止觀雙運。叶夫佛意。不亦可乎。念佛三昧序云。功高易進。念佛為先。夫玄音之扣。塵累每銷。滯情融朗。非天下之至妙。其孰能與於此。華嚴經。寧受無量苦。得聞佛音聲。不受一切樂。而不聞佛名。然則佛聲遠震。開善萌芽。猶春雷之動百草。安得輕誣哉。問。十方淨土皆有如來。面之西向何滯甚耶。對。方等經作如是說。非人師意。豈可謗於方等歟。癡人見觀音十一面。難云。何不安十二面。及隨其語。又難。何不安十一面。將東難西。其謬若此。勝天王經明如來八十種好。中有隨好光明功德。名一切向不背他。是知佛不可背。常面向於一切眾生。行人一向一切向。無彼此之殊。向背之異。智者大師爰自撫塵。終於耳順。臥必合掌。坐必面西。往生之際令讀四十八願九品觀章。光明滿山。天樂遰奏。面西之義不亦弘哉。問。般舟之義在何耶。對。梵語般舟。此云現前。謂思惟不<span class='corr'>已</span>佛現定中。九十日常行者。助般舟之緣。非正釋其義也。問。近代<span class='corr'>已</span>來誰登養國。既無相報。焉知所詣。對。晉廬山遠法師從佛陀跋陀羅三藏授念佛三昧。與弟慧持．高僧慧永。朝賢貴士隱逸清信。宗炳．張野．劉遺民．雷次宗．周續之．闕公則等一百二十三人。鑿山銘誓俱生淨土。闕公則願生而來報。後同誓友人夜在東京白馬寺為公則追忌轉經。於時林殿皆作金色。空中有聲曰。我闕公則也。祈生極樂。今果矣。故來相報。言訖不現。支道林讚曰。大哉闕公。歆虗納靈。神化西域。跡驗東京。徘徊霄虗。流響耀形。豈欽一贊。示以匪冥。虞孝敬贊曰。猗歟公則。先甘法味。知我者希。其道乃貴。金光夜朗。玉顏朝晬。不捨有緣。言告其類。</p>
</div>
<div class='div-other'><a id='mulu84' />
<p class='h2'>夢覺一心以明三昧門第十二</p><p>問。佛說一切法如夢。未知所念之佛。所生淨土。亦如夢否。若非如夢。則佛在心外。若如夢者。夢中得金覺無所獲。誠恐虗念終歸一妄。對。修念佛三昧之人。究竟因念佛而生淨土。如習天眼法。先想珠火等光。想之不<span class='corr'>已</span>。實發天眼。孰曰妄焉。華嚴經。心佛及眾生。是三無差別。心迷如夢。九法界眾生是矣。心悟如覺。諸佛法界是也。迷悟秪在於一心。夢覺曾無於兩轍。經謂。了妄本自真。則見盧舍那。縱夢妄亦何爽哉。</p>
</div>
<div class='div-other'><a id='mulu85' />
<p class='h2'>念三身佛破三種障門第十三</p><p>問。佛有三身。如何憶念。對。佛三身。非一異。法身如月。報身如月光。化身如水中月影。不可言一。萬水之月常差。不可言多。虗空之月常一。如伊字三點。摩醯三目。縱橫竝別皆不可議。經云。或現小身丈六八尺。皆眾生心水中佛也。佛尚無形。豈有二哉。淨國薉土亦自彼耳。又佛身從止觀生。止觀不均。其障必起。念佛之人修止心沈。昏闇障起。障化身佛。須以觀心䇿之。念白毫火。破昏闇障也。修觀心浮。無惡不造。障報身佛。還修於止。止一切惡。念諸佛昔因恒沙功德智慧圓滿酬因曰報。破惡念障也。若二邊障動詭狀殊形。萬相紛綸兩賊強耎。障法身佛。以中道第一義空破之。偈曰。無色無形相。無根無住處。不生不滅故。敬禮無所觀。所觀之理如毗嵐猛風吹散重雲。顯明法身清淨寶月。破偪惱障也。應病與藥不其然歟<span class='note-inline'>(自注。此智者所解。未曾見諸師有此妙釋)</span>。我既化人。人亦化物。物我俱成。三昧彌興。眾生無盡。三昧不絕也。<span class='corr'>已</span>上六門是念現在阿彌陀佛。以通三世之意。廣如安樂集．十疑論．咸法師釋羣疑論．往生傳．稠禪師法寶義論所解。亦如飛錫先撰無上深妙禪門傳集法寶一卷廣明。</p>
</div><p>寶王論中</p>
</div>
<div class='div-other'><a id='mulu86' />
<p class='h1'>念佛三昧寶王論<span class='note-inline'>(卷下)</span></p>
<div class='div-other'><a id='mulu87' />
<p class='h2'>念過去佛因果相同門第十四</p><p>問。所念之佛窮玄極聖。尊號如來。而能念人尚在凡位。安得竊同正覺哉。對。三昧海經。所念之佛。如出胎師子王。喻佛果也。能念佛人。如在胎師子王。喻佛子也。威神相繼佛何異焉。法鼓經。消毒王藥塗鼓。以桴擊之。能令毒箭聲下跳出。平復如故。若聞釋迦牟尼佛名及聞信方廣比丘名。能令身中三毒之箭聲下跳出。釋迦即過去佛。果也。比丘即方廣人。因也。滅罪相同其義一也。法華三昧師資傳五卷中說。隋南嶽思大禪師有弟子大善。時衡陽內史鄭僧杲。素非深信。嘗會出獵。圍鹿數十頭。謂縣令陳正業曰。公常稱大善禪師有慈悲力。其如此鹿何。正業即率左右數人齊稱南無大善禪師一聲。羣鹿飛空而出。與觀音神力復何異哉。若不侮聖人之言。則念佛三昧殄魔息災。猶金之在冶矣。</p>
</div>
<div class='div-other'><a id='mulu88' />
<p class='h2'>無心念佛理事雙修門第十五</p><p>問。專面一方而圓念三世。謹聞幽義矣。然有念則有生滅。安得與勝天王以無所念心而修念佛之旨同焉。對。無念之說。人多泣岐。不細精研猶恐迷徑。今以理事門辯之。理門者謂真無念。即此念而本無。何者。佛從念生。心即是佛。如刀不自割。指不自觸。佛不自佛。心不自心。安得佛外立心。心外立佛。佛既不有。心豈有哉。世人謂念佛有念也。吾則謂念佛無念也。又念即是空焉得有。非念滅空焉得無。念性自空焉得生滅。又無所念心者因無所住也。而修念佛者而生其心也。無所念心者從無住本也。而修念佛者立一切法也。無所念心者念即是空也。而修念佛者空即是念也。此明中道雙寂雙照。照而常寂無所念心矣。寂而常照而修念佛焉。如來寂照三摩地。念佛三昧究竟之位也。故此三昧能生首楞嚴王師子吼定。菩薩念佛三昧經破相偈曰。念佛真金色。安住無著心。觀法何名佛。攝心恒相續。金色非如來。四陰亦如是。離色非如來。想色應當知。此是佛世尊。最勝寂靜處。善能滅一切。外道諸邪見。如龍王降雨。澤及於一切。此經明六度萬行。未有一法不是念佛三昧也。上明即是之理。次明即理之事。大品經。佛為鈍根人說諸法空寂。以其動生執見也。為利根人說諸佛相好。如其蓮不染塵也。須菩提解空第一。得記。號名相如來。苟五塵得其便。方逃遁未暇。安敢盤遊名相之苑歟。既達名相。故獲佛記也。夫佛生於心。般舟無念而<span class='corr'>已</span>。至境出於我法華。不速而自來。無所念心者絕諸亂想也。而修念佛者善想一佛也。文殊般若經。若人學射。久習則巧。後雖無心。箭發皆中。若入一行三昧。隨佛方所。專稱名字。念念相續。即於念中見三世佛。如習射既熟。無心皆中。非無念而何。是以方等曰。矻矻念。勿休息。佛當現也。坐禪三昧經。菩薩坐禪不念一切。唯念一佛。如清冷海中金須彌山。乃至功德法身亦如是念。故知不得以不念為無念。楞伽用楔出楔。今則以念止念。念之熟。不謀而成。不用力也。劒客舞劒。揮之青雲。背鞘承之。未嘗或失。庖丁解牛。投刃皆虗。音合桑林之舞。此念之熟也。起信論。若知雖說無有能說可說。雖念亦無能念可念。名為隨順。若離於念名為得入。得入者無念之位。此位竟於妙覺。蓋了心初生之相也。初相者。念即無念。非菩薩十地所知。今人未階十信。儻不依馬鳴。從說入於無說。從念入於無念。吾恐慕崇臺而輕累土。倒裳索領其可得哉。大佛頂明念佛三昧云。若眾生心憶佛念佛。現前當來必定見佛。去佛不遠。不假方便。自得心開。使眾生心為有念。則去佛甚遠。何謂不假方便耶。</p>
</div>
<div class='div-other'><a id='mulu89' />
<p class='h2'>了心境界妄想不生門第十六</p><p>問。不了心及緣。則有二妄想。今存所念之佛。能念之心。豈非二耶。對。楞伽經。了心及境界。妄想即不生。不生心者即種種遠離能相所相。今念千輪．卐字．紺目．白毫。皆吾自心無佛可得。緣既不有。心豈有哉。能相之念。所相之佛。本自遠離。安得住於二妄想耶。前聖所知轉相傳授。妄想無性於茲悟矣。觀佛實相。觀身亦然。遇境皆真。無心不佛。中道徧於一切。豈存所緣之佛歟。又解云。鼻有墨點。對鏡惡墨。但揩於鏡。其可得耶。好惡<span class='note-inline'>(二皆如字)</span>是非對之前境。不了自心但尤於境。其可得耶。洗分別之鼻墨。則一鏡圓淨矣。萬境咸真矣。執石成寶矣。眾生即佛矣。齊向居士致書慧可禪師曰。影由形起。響逐聲來。弄影勞形。不知形是影本。揚聲止響。不識聲是響根。除煩惱而求涅槃者。喻避形而覓影。離眾生而求佛性者。喻默聲而尋響。故知迷悟一途。愚智非別。無名作名。因其名是非生矣。無理作理。因其理諍論起矣。幻化非真。誰是誰非。虗妄無實。何空何有。將知得無所得。失無所失矣。可禪師答曰。說此真法皆如。實契真幽。理竟不殊。本迷摩尼謂瓦礫。豁然自覺是真珠。無明智慧等無異。當知萬法即皆如。破此二見之徒輩。申辭措意作斯書。觀身與佛無差別。何須更覓彼無餘。此二上士依達摩大師稱法行。用心皆念中道第一義法身佛也。必不離念存於無念。離生立於無生。若離而別立者。斯不了煩惱即涅槃。眾生即諸佛。安得悟彼瓦礫如真珠哉。既離之不可。即念佛真無念也。即往生真無生也。其義煥然。若秋天澄霽明月出雲矣。豈同愚人觀指而不觀月哉。</p>
</div>
<div class='div-other'><a id='mulu90' />
<p class='h2'>諸佛解脫心行中求門第十七</p><p>問。維摩經。諸佛解脫當於一切眾生心行中求。然則何不求於自心乃求於外佛耶。對。一向說非心外有法。非法外有心。極樂世界彌陀世尊即汝自心。不離眾生本切心想中。正是維摩之旨。又眾生心行行於三境。一行善境。念佛三昧善中之善天中之天。二行不善境。謂三毒諸惡。三行無記境。其心不住。善惡不緣。若論理性。理徧前三。語其順理。唯留至善。經云。取我是垢。不取我是淨。謂不了法性體無慳貪。違於法性而不行施。縱施住施不能捨施。非垢如何。若能了知隨順法性行檀波羅密。無慳施相善順於理。非淨如何。不善無記乖於法性。不可與至善聯鑣也。佛告勝天王。菩薩摩訶薩學般若波羅密。行禪波羅密。當觀此心行於何境。若行善境則勤修習。譬如蓮花不停水滴。一不善法不得暫住。是則順理。善心行於善境。熾然念佛。解脫在心行中。如斯解脫。迷之則滯於浩劫。悟之則證如反掌。習禪明鏡允茲在茲。如來考彼羣定。以念佛三昧為禪中王。餘有對待者皆匹夫之定耳。然寶王三昧不住尊相卑相．邪相正相．生死涅槃．煩惱菩提．靜亂。乃至成正覺度眾生坐道場無所得。如是等相皆悉不住。尚遣中道。豈住邊徼哉。諸法無行經偈云。譬如人於夢中。得佛道度眾生。此無道無眾生。佛法性亦復然。坐道場無所得。若不得則不有。明無明同一相。知如是為世尊。眾生性即菩提。菩提性即眾生。菩薩眾亦不二。知如是為世尊。</p>
</div>
<div class='div-other'><a id='mulu91' />
<p class='h2'>三業供養真實表敬門第十八</p><p>問。三昧觀門<span class='corr'>已</span>聞奇倡。三業供養。佛在滅後。獻福何多。對。供養法界海者。萬行之中能淨三業皆供養也。況思真境而非供養哉。理趣曰。觀一切法若常若無常。皆不可得。於諸如來廣設供養。又如來在世。嚴薦表誠。華雲香海徧微塵剎猶恨其少。故焚金色之臂。獻淨明之塔。金身火燄洞照十方。則喜見菩薩是矣。今人但推於自心。或遙指華樹。乖奉獻之儀。何慢之深也。佛雖示滅而實不滅。如丁蘭刻木於堂。溫凊如在。名光青史。人到於今稱之。夫如來在世。金山晃耀嚴相赫然。誰有覩之不發道意。世雄晦迹月隱重山。不奉真儀<span class='corr'>但</span>傳貝葉。對之形像發無上意。能獻一華如是亦難。涅槃云。乃至獻一華。則生不動國。是則一香一華一燈一樂及以飲食。盡心樂得奉薦三世諸佛者。乃淨土妙因成聖元始。安得輕易其事。若聽無稽之言。獻心華。點心燈。焚心香。禮心佛。何異騁猿猴之巧。守梅林之望歟。及令彼衣心衣。飯心飯。則困拒不<span class='corr'>已</span>。何獨以六度萬行排於空見之心哉。指心望空之言。其過若此。不可不慎也。瑜伽觀行亦約事門表相。不一向推心。常嚴薦香。六時無廢也。</p>
</div>
<div class='div-other'><a id='mulu92' />
<p class='h2'>無相獻花信毀交報門第十九</p><p>問。華者事也。理何在焉。信之與毀。交報若何。對。華即理也。昔王子名無所畏。持蓮上寶藏佛。佛言。汝以蓮華印於虗空。今與汝名虗空印。當來成佛。世界名蓮華。佛號蓮華尊。華能印空則華非華。華非華故華即世界。華即佛也。大方廣總持經說比丘淨命住於正見。持華供養。比丘法行住於邪見。坐得四禪。常說空宗般若最勝。謗淨命法師受華供養。坐此一言。六萬世無舌。乃至成佛猶居五濁。彼何人。釋迦是也。佛言。少聞之人。於我法中作二說者。命終墮獄多百千劫。若唯修般若波羅密得菩提者。迦尸迦王行菩薩行。捨所愛身頭目髓腦。此王豈無智慧。六波羅密應具足修。執一非餘是為魔業。安得以惡取空僭易於般若真無相哉。無舌之報自貽伊咎。如來自引昔非。欲眾生不覆車於前轍耳。一華若此。一切土木形像竹帛諸經剃髮僧尼住持三寶戒定慧學。無論福田及非福田。悉可敬之。皆入三業供養法界海中。法華偈。若人於塔廟。寶像及畫像。以華香幡蓋。敬心而供養。乃至一小音。皆<span class='corr'>已</span>成佛道。</p>
</div>
<div class='div-other'><a id='mulu93' />
<p class='h2'>萬善同歸皆成三昧門第二十</p><p>問。施燈長明。生日月宮。華香幡蓋與燈未異。實生天之福也。而皆成佛。何哉。對。帝王行幸萬乘千官。步卒<span class='corr'>已</span>來皆帶御字。若犯天仗死在斯須。鑾輅還宮散卒歸墅。苟稱御字亦死在斯須。步卒同而生死異。蓋緣起殊也。華蓋香燈不遇法華經王命之天仗實亦報在天宮。今逢三昧寶王猶當扈從。乃至獻一華皆<span class='corr'>已</span>成佛道。斯則佛種從緣起。理教然耳。鳥向須彌皆同一色。川朝巨海無復異名。故大寶積經文殊普門會。會天龍八部地獄畜生色聲香等一切法皆三昧者。亦猶毛容巨海芥納須彌。雖毛芥之神乎亦神者。神之爾。則知解目行足。解正即行正。解邪即行邪。魔佛淺深俱憑於解。一行既爾萬行皆然。法華三昧即念佛三昧也。如來名此勝定為三昧寶王。為光明藏。為除罪珠。邪見燈。迷者導。為王子金印。貧夫寶藏。空三昧。聖三昧陀羅尼。真思惟。最勝觀。如意珠。佛性。法性。僧性。無盡藏。勝方便。大慧光明。消惡觀法。三昧等。故知教行理果八萬四千波羅密門。皆念佛三昧之異名也。夫如是則獻一華徧奉三世塵剎。念一佛體通未來世雄。如大地為的。豈有箭發不中者哉。不然則違思益經畏空捨空行空索空之誚耳。客曰。醫去留藥。商行寄金。前賢所藏非其人不可。弟子昧道懵學。輒窺三昧之門。每希一實之倡。如上奧旨。法之寶印。動寂雙照。理事圓融。舉心咸真。觸類而長。一稱南無皆成佛道。散華彈指盡超菩提。經王所在而自尊。目瞖金錍而抉膜。二十義門未嘗聞諸。欣澡雪輕眾生之愆。得優游寶莊嚴之土。何者幸也。願不易此身。獲醍醐之妙記。悟當來諸佛即眾生是焉。遂稽首多寶塔。對蓮華僧。吾與之普觀十方。圓念三世。長跪叉手而說頌曰。</p>

<div class="lg regular"><div class='lg-row'>一心憶念過去佛　亦憶未來諸世尊</div>
<div class='lg-row'>現世一切人中雄　亦學於其所說法</div>
<div class='lg-row'>無有一佛在過去　亦無現世及當來</div>
<div class='lg-row'>唯此清淨微妙禪　彼不可言證能說</div>
</div></div><p>念佛三昧寶王論</p>
</div>
<div class='div-other'><a id='mulu94' />
<p class='h1'>No. 1164-7a 舊䟦</p><p style="margin-left:1em">比丘正知。向見　雲棲大師淨土代言有唐朝寶王論列在。名存書不存。中心甚慕之。生年三十。萬融師得此古本相贈。喜出望外。梓板於姑蘇慧慶寺。丙戌重梓於祖堂幽栖寺。伏願法界有情同生極樂世界。</p>
</div>
<p class='juan'>淨土十要卷第五</p>
<div class='div-w'><p style="margin-left:0em;text-indent:1em"><span class='note-inline'>(沙門知循　性泰各出資壹兩。覺明　傳輝　圓其　性真（為薦師）各出資伍錢。　華志　嚴德　嚴福各出資貳錢。　華岳出資壹錢。共刻此寶王論。伏願　二十妙門永照末法。見者聞者慧悟開明。自他竝圓二利之休。解行俱蒙四悉之益。普與法界等入珍池　（又海崑五錢。澄貳錢陸分　性）)</span>。</p>
</div>
</div><!-- end of div[@id='body'] -->
</body></html>