<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土十要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu136' />靈峰蕅益大師選定淨土十要卷第八</p>
<div class='div-other'><a id='mulu137' /><p style="margin-left:2em">述曰。靈峰老人有懷於淨土要典隨緣會取次流通。癸巳後尚名九要。成時白老人云。西齋詩千古絕倡。請以十要行。庶可稱觀止矣。老人撫掌稱善。甲午成時從金陵入山。老人曰。西齋湯頭而今亦有忌味。為作甲乙[黑*主]矣。成時竊訝。老人笑而示曰。者話最忌涉理。淨土塵塵不思議。說淨土須遮他本不思議。儻涉理稍未圓。一輩愚人遂謂別有。成時聞之瞠乎大駭。因思中峰懷淨土詩非不入妙。然可置之禪宗。不可置諸淨土。淺人愛其提掇。恐有欲立反破之弊。西齋一味闡揚不思議身土。而奇才妙悟字字與不思議之白毫赤珠相當。如蘭亭字少陵詩人不能學。然後知別提掇者皆偏也。愛偏鋒者皆淺也。此話甚難說得。西齋公案話乃大行。乙未老人西逝。丁未余適金陵。見九要板燬散。爰有重刻之舉。謹奉靈峰西齋詩選本編為第八簡。刻老人所製贊於簡端。顏全書為十要。原詩三卷而中下兩卷於七言氣格稍不稱。致使文人有英氣者未免錯過希粟之談。細翫之天。然五言本色也。遂以五言行。識其緣起如右。</p>
</div>
<div class='div-other'><a id='mulu138' />
<p class='h1'>No. 1164-10a 靈峰蕅益大師西齋淨土詩贊</p><p style="margin-left:0em;text-indent:0em;" class="lg-abnormal"><div class='lg-row'>稽首楚石大導師　即是阿彌陀正覺<span class='note-inline'>(末法能如此高提祖印者甚難甚難)</span></div>
<div class='lg-row'>以茲微妙勝伽陀</div>
<div class='lg-row'>令我讀誦當參學<span class='note-inline'>(此為後來讀此詩者指示榜樣。即二有參入妙三觀令四悉冷然)</span></div>
<div class='lg-row'>一讀二讀塵念消</div>
<div class='lg-row'>三讀四讀染情薄　讀至十百千萬遍</div>
<div class='lg-row'>此身<span class='corr'>已</span>向蓮花托　亦願後來讀誦者</div>
<div class='lg-row'>同予畢竟生極樂<span class='note-inline'>(畢竟亦有事理。事則決定趣向。理則不在別處)</span></div>
<div class='lg-row'>還攝無邊念佛人　永破事理分張惡<span class='note-inline'>(此楚石大師賦懷淨土宗旨。亦是靈峰老人選詩本旨)</span></div>
<div class='lg-row'>同居淨故四俱淨</div>
<div class='lg-row'>圓融直捷超方略<span class='note-inline'>(二句和盤托出。却深固幽遠無人能到)</span></div>
</p><p style="margin-left:1em">成時曰。事理分張惡者。謂捨西方功德莊嚴之阿彌陀佛而別計自性彌陀。捨西方功德莊嚴之極樂世界而別取唯心淨土。此則事理乖張成大邪見。自他俱賊隳正法輪。的是惡見惡業。當來必受十方阿鼻大惡報也。同居淨故四俱淨者。謂西方極樂世界超勝十方一切淨土。然其故不在上三淨土而在同居。良以博地凡夫圓證三不退。下品人民與一生補處之上善人俱會一處。正報既爾依報亦然。緣生勝妙五塵與妙中諦稱性五塵非一非異非遠非近。所以橫豎俱超橫豎俱即。最為不可思議。信則當下便是。擬議則乖。乖則賢智不可以為道。是則愚夫愚婦與知與能。故曰圓融直捷超方略也。</p>
</div>
<div class='div-other'><a id='mulu139' />
<p class='h1'>No. 1164-10 西齋淨土詩<span class='note-inline'>(卷一)</span></p><p class="byline">四明沙門梵琦著</p><p class="byline">西有沙門智旭點定</p>
<div class='div-other'><a id='mulu140' />
<p class='h2'>懷淨土詩<span class='note-inline'>(并序○七十七首)</span></p><p style="margin-left:1em">詩云。伐柯伐柯。其則不遠。說者曰。睨而視之猶以為遠。信斯言也。阿彌陀佛三十二相．八十種好。神通光明華池寶座瓊樓玉宇皆我自心發之。心不見心。無相可得。昔天衣懷禪師親見明覺。盡佛祖不傳之妙。常修淨土。垂問學者曰。若捨薉取淨則是取捨之情。若言無淨土又違佛語。當云何修。自答云。生則決定生。去則實不去。余謝事閑居作懷淨土詩。勸同袍之士及同社之人。凡有心者悉令念佛。夫何遠之有。</p>
<p>我佛真身不可量。大人陪從有輝光。食時竝是天肴饍。行處無非聖道場。庭下碧流微吐韻。殿前瑤草細吹香。十方一等莊嚴剎。終說西方出異方<span class='note-inline'>(此世界悉檀中之第一義也)</span>。</p>
<p>萬劫修行相好身。身光知是幾由旬。消磨歲月無窮壽。含裏虗空不老春<span class='note-inline'>(此是主。下是伴)</span>。四色蕅花香氣遠<span class='note-inline'>(諸天所居)</span>。諸天童子性情真。況兼善友皆招我。來作逍遙快樂人。</p>
<p>要觀無量壽慈容。只在而今心想中。坐斷死生來去路。包含地水火風空。頂分肉髻光千道。座壓蓮華錦一叢<span class='note-inline'>(心容如此)</span>。處處登臨寶樓閣。真珠璀璨玉玲瓏<span class='note-inline'>(根心容來)</span>。每為娑婆苦所縈。誰聞淨土不求生。天人皆是大乘器。草木亦稱三寶名。處處園林如繡出。重重樓閣似生成<span class='note-inline'>(所聞淨土如此)</span>。諸賢莫怪歸來晚。見說芙蕖始發榮<span class='note-inline'>(結歸誰不求生)</span>。</p>
<p>却望<span class='note-inline'>(二字貫下六句)</span>金蓮寶界遙。樓臺一一倚雲霄。黃鶯韻美春長在。玉樹枝柔歲不凋。流水有聲隨岸轉。好花無數逐風飄。野人自選歸來日。何待諸賢折簡招<span class='note-inline'>(豪傑之士)</span>。</p>
<p>此邦瀟灑樂無厭。遙羨<span class='note-inline'>(二字貴到底)</span>諸人智養恬。座用真珠為映飾。臺將妙寶作莊嚴。純金細礫鋪渠底。軟玉新梢出樹尖。眉相古今描不盡。晚來天際月纖纖<span class='note-inline'>(上皆智養恬也)</span>。</p>
<p>參差寶搆倚層虗。縱有丹青畫不如<span class='note-inline'>(為甚不如)</span>。林影交飛金孔雀。水光倒浸玉芙蕖。分明池上佛身現。宛轉眉間毫相舒。百億三千大千界。盡令方寸攝無餘<span class='note-inline'>(果然描不成畫不就)</span>。</p>
<p>放下身心佛現前<span class='note-inline'>(提起下七句皆佛現前也)</span>。尋常盈耳法音宣。風柯但奏無生曲。日觀長開不夜天。行趂玉階雲冉冉。坐依珠樹月娟娟。凡夫到此皆成聖。不歷僧祗道果圓。</p>
<p>妙明覺體即如來。暫借蓮花養聖胎。瑞相且分三十二。流光何止百千垓<span class='note-inline'>(垓借作數目字用)</span>。莊嚴寶具相隨到。細軟天衣不假裁<span class='note-inline'>(皆不離覺體)</span>。上品上生生死絕。塵塵剎剎紫金臺。</p>
<p>未歸極樂尚閻浮。漂泊風塵更幾秋<span class='note-inline'>(自痛餘生)</span>。殘夢頻驚蕉葉雨。故鄉只在蕅華洲<span class='note-inline'>(念佛三昧)</span>。屈伸臂頃無多地。高占人羣最上頭<span class='note-inline'>(兩聯皆串)</span>。二大士心憐老病。何妨攜手上層樓。</p>
<p>紙畫木雕泥塑成。現成真佛甚分明<span class='note-inline'>(此圓妙觀智。即地暖波清也)</span>。皈依不是他家事。福德還從自<span class='corr'>己</span>生。萬樹花開因地暖。千江月現為波清。朝參暮禮常如此。在處皆通極樂城。</p>
<p>念佛功深罪自除<span class='note-inline'>(惑業淨)</span>。身歸極樂國中居<span class='note-inline'>(苦果亡)</span>。叢林草木璚瑤接。大地山河錦繡舒<span class='note-inline'>(承極樂國中來映上身字謂苦果亡而法身現)</span>。香界來從移步後<span class='note-inline'>(應第一句)</span>。寶蓮結自放華初<span class='note-inline'>(應第二句)</span>。玉毫炳煥黃金面。天上人間總不如。</p>
<p>天人莫不證神通。一一黃金色相同。散眾妙花為佛事。盡塵沙界起香風。身光觸體成柔軟。樂具流音說苦空<span class='note-inline'>(天人所聞)</span>。却倚雕欄望寶樹。無邊佛國在其中<span class='note-inline'>(天人所見)</span>。經行地上盡奇珍。異草靈苗步步春。國界初無三惡道。莊嚴自有眾天人。長空落日如懸鼓。大聖無時不現身。從曠劫來今始悟<span class='note-inline'>(悟其常徧)</span>。故鄉曾不隔纖塵。</p>
<p>滿目池臺錦繡橫。祥光瑞靄滅還生。了無酒色離煩惱。雖有天魔絕鬬爭。渴飲醴泉多舞鳳。高棲璚樹足流鶯。待吾託質蓮花後。却向琉璃地上行<span class='note-inline'>(觀證前六句滌盡影響之見)</span>。</p>
<p>池上蕅花花上人。佛光來照紫金身。更聞妙法除心垢。盡救迷情出苦輪。舉步徧遊塵點國。利生終滿涅槃因。娑婆界上光陰短。極樂知經幾劫春<span class='note-inline'>(上六事一一盡未來際)</span>。</p>
<p>淨土真為不死鄉。雲霞影裏望殘陽。珠樓玉殿空為體。翠樹金花密作行。款款好風搖菡萏。依依流水帶鴛鴦<span class='note-inline'>(四句皆殘陽中所望)</span>。分明記得無生曲。便請知音和一場<span class='note-inline'>(趙州說的)</span>。</p>
<p>一箇浮泡夢幻身。如何只是縱貪瞋。好尋徑直修行路。休學愚癡放逸人。護戒還合冰雪淨。操心要與聖賢親<span class='note-inline'>(淨土真因)</span>。明明指出西飛日。有識還令達本真。</p>
<p>幾回夢到法王家。來去分明路不差。出水珠幢如日月。排空寶蓋似雲霞。鴛鴦對浴金池水。鸚鵡雙銜玉樹花<span class='note-inline'>(皆夢中景)</span>。睡美不知誰喚醒。一爐香散夕陽斜。</p>
<p>風滿瑤臺水滿池。花開菡萏一枝枝。細聽鳧鴈鴛鴦語。正是身心解脫時<span class='note-inline'>(不是文字阿師)</span>。瓔珞自然成寶玉。袈裟全不假機絲。如來相好瞻無盡。所得明門誓憶持<span class='note-inline'>(花開見佛)</span>。</p>
<p>遙指家鄉落日邊。一條歸路直如弦<span class='note-inline'>(看他徹悟人語)</span>。空中韻奏般般樂。水上花開朵朵蓮。雜樹枝莖成百寶。羣居服食勝諸天<span class='note-inline'>(皆歸家真受用)</span>。吾師有願當垂接。不枉翹勤五十年。</p>
<p>一朵蓮含一聖胎<span class='note-inline'>(託質)</span>。一生功就一花開<span class='note-inline'>(花開)</span>。稱身瓔珞隨心現<span class='note-inline'>(蓮花化生之身)</span>。盈器酥酡逐念來<span class='note-inline'>(化身所受正昧)</span>。金殿有光吞日月。玉樓無地著塵埃<span class='note-inline'>(化身所履道場)</span>。法王為我談真諦。直得虗空笑滿腮<span class='note-inline'>(道場中所聞所證如此。又云何處得者一落索來)</span>。</p>
<p>珠王宮殿玉園林。坐臥經行地是金。舍利時時宣妙響。頻伽歷歷奏仙音。返聞頓悟無生理。常住周圓不動心<span class='note-inline'>(上一根反元。下六根齊脫)</span>。觸目皆清淨土來。從曠劫到如今。</p>
<p>曾於淨土結因緣。二六時中現在前<span class='note-inline'>(六時總)</span>。每到黃昏增善念<span class='note-inline'>(後日分別)</span>。遙隨白日下長天。如來寶手親摩頂。大士金軀擬拍肩。不借胞胎成幻質。吾家自有玉池蓮。蓮臺得坐最高層。我許凡夫願力能。頃刻人心翻作佛。斯須水觀化為冰<span class='note-inline'>(能字注解)</span>。玉抽瑪瑙階前樹。金帀琉璃地上繩<span class='note-inline'>(即作佛化冰也)</span>。無限天花滿衣裓。十方佛國任飛騰。</p>
<p>濁惡眾生也可憐。菩提道果幾時圓。總云國土隨心淨。爭奈形神被業牽。正劒揮來藤落樹。迷雲散盡日流天。虗空畢竟無遮障。淨土滔滔在目前。</p>
<p>一國巍巍一寶王。無朝無暮起祥光<span class='note-inline'>(振起下六句)</span>。尼拘律樹真金果。優鉢羅花軟玉房。見體自明非日月。知春長在不冰霜。又遊佛剎歸來也<span class='note-inline'>(收放一時)</span>。贏得天葩滿袖香。</p>
<p>將參法會禮金仙<span class='note-inline'>(徃生)</span>。漸逐香風出寶蓮<span class='note-inline'>(花開)</span>。紅肉髻光流不盡。紫金身相照無邊<span class='note-inline'>(見佛)</span>。重重樹網垂平地。一一花臺接遠天<span class='note-inline'>(見極樂世界廣長之相)</span>。諸佛界中希有事。了如明鏡現吾前<span class='note-inline'>(見十方世界○此指樹網花臺中所見)</span>。</p>
<p>土淨令人道果圓。娑婆性習一時遷。魚離密網遊滄海。鴈避虗弓入遠天<span class='note-inline'>(喻習不起映結句)</span>。來往輪迴從此息。死生煩惱莫能纏<span class='note-inline'>(遷習功能)</span>。無心即是真清泰。有染如何望寶蓮。</p>
<p>無限風光賦詠難<span class='note-inline'>(口門窄)</span>。樂邦初不厭遊觀<span class='note-inline'>(眼界寬○下兩聯皆不厭遊觀之旨)</span>。十虗捲入秋毫末。一粟藏來天地寬。瑪瑙殿中金釘鈸<span class='note-inline'>(應第四句謂殿中釘鈸藏千界也)</span>。珊瑚樓上玉闌干<span class='note-inline'>(應第三句謂樓上欄干捲十虗也)</span>。妙音<span class='note-inline'>(即頻伽鳥)</span>歷歷聞人耳。何處飛鳴五色鸞。</p>
<p>金銀宮闕彩雲端。念佛人居眼界寬。寶樹交加非一色。靈禽倡和有千般。酥酡自注琉璃椀。甘露長凝翡翠盤。不似雪山多藥味。眾生無福變成酸。</p>
<p>不向娑婆界上行。要來安養國中生<span class='note-inline'>(振起願力二字)</span>。此非念佛工夫到。安得超凡願力成<span class='note-inline'>(以行填願)</span>。香霧入天浮蓋影。暖風吹樹作琴聲。分明識得真如意。肎認摩尼作水晶。</p>
<p>釋迦設教在娑婆。無奈眾生濁惡何<span class='note-inline'>(非異方便不可)</span>。欲向涅槃開秘藏。須從淨土指彌陀<span class='note-inline'>(異中之異)</span>。白雲半掩青山色。紅日初生碧海波。曠大劫來曾未悟。東西誰道沒淆譌<span class='note-inline'>(結歸起句。讀此可悟大師末後一喝。儱侗者應奪魄矣)</span>。</p>
<p>麤境現前猶未識。法身向上幾曾知。可憐轉腦回頭處。錯認拈香擇火時。口耳相傳六箇字。聖凡不隔一條絲<span class='note-inline'>(拈出法身向上事)</span>。堂堂日用天真佛<span class='note-inline'>(出口入耳)</span>。火急回光也是遲<span class='note-inline'>(切忌回頭轉腦)</span>。</p>
<p>念念念時無所念<span class='note-inline'>(念體本來如此)</span>。廓如雲散月流天。此人造罪令除罪。與佛無緣作有緣。仙樂送歸清泰國。好風吹上紫金蓮<span class='note-inline'>(念念念時)</span>。遙聞妙偈琅琅說。不是聲塵到耳邊<span class='note-inline'>(無所念)</span>。</p>
<p>日夜思歸未得歸。天涯客子夢魂飛。覺來何處鴈聲過。望斷故鄉書信稀<span class='note-inline'>(斬盡娑婆根蒂)</span>。幾度開窻看落月。一生倚檻送斜暉。黃金沼內如船蕅。想見花開數十圍。</p>
<p>曾聞白鶴是仙禽。日日飛來送好音。便欲寄書諸善友。定應知我一生心。長思樂土終歸去。肎執蓮臺遠訪臨<span class='note-inline'>(二句所寄書也)</span>。百歲真成彈指頃。娑婆只恐世緣深<span class='note-inline'>(西來意)</span>。</p>
<p>一寸光陰一寸金。勸君念佛早迴心。直饒鳳閣龍樓貴。難免雞皮鶴髮侵<span class='note-inline'>(遲則不堪)</span>。鼎內香煙初未散。空中法駕<span class='corr'>已</span>遙臨<span class='note-inline'>(早則當下)</span>。塵塵剎剎雖清淨。獨有彌陀願力深。咫尺金容白玉毫。單稱名號豈徒勞<span class='note-inline'>(單傳直指)</span>。晨持萬遍烏輪上。夜課千聲兔魄高。歲閱炎凉終不倦。天真父子會相遭。如何說得娑婆苦。苦事紛紛等蝟毛<span class='note-inline'>(昧天真)</span>。故鄉別早話歸遲。何待君言我自知。客路竛竮無一好。人生惆悵不多時。蒼顏歷歷悲明鏡。白髮毿毿愧黑絲<span class='note-inline'>(二句再寫遲字)</span>。載讀南屏安養賦。屋梁落月現丰姿。</p>
<p>娑婆苦海汎慈舟。此岸能超彼岸不<span class='note-inline'>(問親)</span>。直指迷源須念佛<span class='note-inline'>(答確)</span>。橫波徑度免隨流。千生萬劫長安泰。五趣三塗盡罷休。縱使身沾下下品。也勝豪貴王閻浮<span class='note-inline'>(盡偷心免俗氣)</span>。</p>
<p>人生百歲七旬稀。往事回觀盡覺非。每哭同流何處去。閑拋淨土不思歸<span class='note-inline'>(倒串)</span>。香雲瑪瑙階前結。靈鳥珊瑚樹裏飛。從證法身無病惱。況餐禪悅永忘饑。</p>
<p>人間苦樂事縱橫。達者須尋徑路行。福報天宮猶有死<span class='note-inline'>(應第一句)</span>。神棲佛國永無生<span class='note-inline'>(應第二句)</span>。風前鸚鵡琴三疊。水上芙蓉錦一絣<span class='note-inline'>(無生聲色)</span>。作計欲歸歸未遂。他鄉又見物華更。</p>
<p>說著無常事事輕。饑餐渴飲懶經營。一心不退思安養。萬善同修憶永明。淨洗念珠重換線。堅持佛號莫停聲。妄緣盡逐空花落<span class='note-inline'>(根起句來)</span>。閑向風前月下行<span class='note-inline'>(結歸正行)</span>。</p>
<p>馬鳴龍樹是吾師。念佛參禪駕竝馳<span class='note-inline'>(如何說竝馳的道理)</span>。五色雲橫日沒處。一枝花拆眼開時<span class='note-inline'>(看他串對處方知竝馳宗旨)</span>。玉音了了流仙偈。金<span class='corr'>采</span>煌煌發令姿<span class='note-inline'>(收歸上科)</span>。曠劫相逢真父子。欲將何物報恩慈<span class='note-inline'>(半邊漢將謂有多少奇特○此首應與後吾身念佛又修禪參看)</span>。</p>
<p>即心即佛斷千差。名教名禪共一家。果證無邊身相好。光流不可說河沙。餘方妙麗終難竝。本願精深豈易誇<span class='note-inline'>(果然同居第一)</span>。大抵熏修須及早。臨終免被業緣遮<span class='note-inline'>(鳥鳴哀)</span>。</p>
<p>一自飃蓬贍部南。倚樓長歎月纖纖。遙知法會諸天繞。正想華臺百寶嚴<span class='note-inline'>(欣極)</span>。此界猶如魚少水。微生只似燕巢檐<span class='note-inline'>(厭極)</span>。同居善友應懷我<span class='note-inline'>(結歸項聯)</span>。<span class='corr'>已</span>築浮圖欠合尖。少年頃刻老還衰。須信無常日夜催。九十六家邪智慧。百千萬劫受輪迴。不存寶界花池想。爭得刀山劒樹摧<span class='note-inline'>(深為邪智者告)</span>。但自淨心生願樂。此中賢聖許追陪<span class='note-inline'>(邪倒不能壞)</span>。</p>
<p>西行三十二河沙。彼國莊嚴是我家。但用一真為種子。全將七寶作蓮花<span class='note-inline'>(體用串)</span>。娑婆極厭今生苦。懈慢無令後世差<span class='note-inline'>(勤怠串)</span>。寶月頓從心水現。如今光影正交加。勞生能有幾光陰。健只須臾病又侵。常恐浮雲蔽西日。須營淨舍學東林。可憐世上愚癡輩。不及花間智慧禽<span class='note-inline'>(悲愍懶憤)</span>。寶樹亦能談妙法。何妨坐聽罷參尋。</p>
<p>佛自凡夫到果頭。親曾歷劫用功修。淨邦豈是天然得。大道初非物外求<span class='note-inline'>(串對)</span>。先悟色空離欲海。後嚴福慧汎慈舟。今來古往皆如此<span class='note-inline'>(應起句)</span>。度盡眾生願未休<span class='note-inline'>(以佛為師)</span>。</p>
<p>亂世人如蝨在褌。炎炎火宅避無門。早知佛國相期處。別有仙家不死村。身相短長同父子<span class='note-inline'>(非同蠛蝨)</span>。蓮花開合表晨昏<span class='note-inline'>(言無晨昏應第四句)</span>。赤真珠樹黃金屋。每夜飛來入夢魂。</p>
<p>見說西方住處佳。凭高極目興無涯。世情每逐炎涼改。人事多因治亂乖。白骨可憐縈野草<span class='note-inline'>(應第四句)</span>。金臺誰得挂庭槐<span class='note-inline'>(應第三句)</span>。勸君早結宗雷社。坐看雲端寶仗排。琉璃地列紫金幢。蜚翠樓開白玉窻。文字可誇才不稱。肉身未到意先降。能言<span class='note-inline'>(四無礙辯)</span>孔雀知多少。善語<span class='note-inline'>(初善中善後善)</span>頻伽定幾雙。清夢正貪歸路直<span class='note-inline'>(從是西方)</span>。夜闌無奈鼓逢逢<span class='note-inline'>(逢。叶符方切。音房)</span>。</p>
<p>剎海森羅一念包<span class='note-inline'>(振起下七句)</span>。於中不斷聖賢交。傾身送想浮雲外。極目斜陽挂樹梢。瀲灩金波隨岸轉。參差寶葉任風敲。諸天歎我駸駸老。早晚雞棲彩鳳巢<span class='note-inline'>(諸天慰語)</span>。</p>
<p>讚佛言詞貴直陳。攢花簇錦枉尖新<span class='note-inline'>(麗句禪機愧死)</span>。自然潤澤盈身器。無數光明湧舌輪。稱性莊嚴依報土<span class='note-inline'>(上三句指三輪不思議化。下句總承上三輪機局巧異)</span>。隨機勸發信心人<span class='note-inline'>(上皆直讚也。大宗匠拈動教義。直是家常茶飯而<span class='corr'>已</span>)</span>。願求功德池中水。盡滌娑婆界上塵<span class='note-inline'>(以陳情結)</span>。</p>
<p>莫將胎獄比花池。早向池中占一枝。却坐大蓮成佛子<span class='note-inline'>(承第二句。)</span>何煩慈母浴嬰兒<span class='note-inline'>(承第一句)</span>。口餐法喜真餚饍。心得明門妙總持<span class='note-inline'>(串對)</span>。般若臺前回定日。令人長憶鴈門師。</p>
<p>百億劫中生死罪。纔稱名號盡消除<span class='note-inline'>(若不了者請看注脚)</span>。迷時妄想同春夢<span class='note-inline'>(點雪)</span>。我佛真身等太虗<span class='note-inline'>(洪爐○倒串)</span>。宮殿水晶千柱帀。園林雲錦萬花舒<span class='note-inline'>(皆洪爐也)</span>。癡心不是分高下<span class='note-inline'>(向道皆洪爐也)</span>。上上金臺始可居<span class='note-inline'>(九品亦約權實開顯妙極確極)</span>。</p>
<p>八表同遊只等閑。須臾飛去又飛還。玉樓冉冉紅雲裏。珠樹亭亭紫霧間<span class='note-inline'>(元來只在者裏)</span>。不立君王唯有佛。平鋪世界斷無山。天人一樣黃金色。盡未來時但少顏<span class='note-inline'>(豎窮橫徧首尾相映)</span>。</p>
<p>須摩提國讚何窮。不與他方佛境同<span class='note-inline'>(全提○此約十方同居而論詳在下兩聯)</span>。百味酸甜長滿鉢。一身輕健任遊空。初心便獲無生忍<span class='note-inline'>(圓三不退)</span>。具縛能教宿命通<span class='note-inline'>(任運而知。不比小乘作意○此二句。下通凡地。上通聖地。一切教網無此名相。一切佛剎無此階差。的確不與他方佛國同也)</span>。今古往生留傳記。盡塵沙界扇真風<span class='note-inline'>(箇箇全提)</span>。</p>
<p>五濁煎熬道未成。羣賢修習誓非輕<span class='note-inline'>(珍重)</span>。光中每出彌陀影。夢裏親書普慧名<span class='note-inline'>(二句根誓字來。行者深重誓願。入佛菩薩大誓海中。故精通肳合也)</span>。繡佛雖齋防退失<span class='note-inline'>(應道未成)</span>。火車<span class='corr'>已</span>現急求生<span class='note-inline'>(應煎熬)</span>。臨風莫灑楊朱淚。就我西方徑路行<span class='note-inline'>(結歸羣賢修習)</span>。</p>
<p>水若澄清月始臨。金鎔佛影現吾心。春風不易回枯木<span class='note-inline'>(惑障)</span>。磁石應難受曲鍼<span class='note-inline'>(業障)</span>。未得往生<span class='note-inline'>(報障)</span>緣障重。必期成就用功深<span class='note-inline'>(機局巧妙)</span>。譬如九轉丹砂力。一點能令鐵化金。</p>
<p>幽居悄悄栢森森。不遣紅塵染素襟。一佛號收無量佛<span class='note-inline'>(解妙行妙)</span>。後心功在最初心<span class='note-inline'>(因妙果妙)</span>。雲開白月毫光滿。雨過青山髻色深。當念休生差別解。聲聲遠唳盡玄音。</p>
<p>曾聞金鼎煉硃砂。一服飛驚玉帝家。輕風似舉飄柳絮。美顏如日映桃花。況修淨業身心妙<span class='note-inline'>(獅非狐類)</span>。兼得慈尊願力加<span class='note-inline'>(如日照晝)</span>。此是長生無比法。仙經十卷不須誇<span class='note-inline'>(神鸞遺響)</span>。</p>
<p>朝朝暮暮道心中。歲歲年年佛事同。一往進修安樂界<span class='note-inline'>(應第一句)</span>。六時朝禮法王宮<span class='note-inline'>(應第二句)</span>。方袍不厭香煙黑。坐具何妨手汗紅<span class='note-inline'>(承一徃六時四字來。明信願行三數十年家風不改也)</span>。如此出家今有幾。灼然認得主人公<span class='note-inline'>(癡人猶自不肎。又云隨黃蘗脚跟。食大顛口唾。尋常粥飯僧耳)</span>。</p>
<p>池中蓮蕚大如車。據實猶為小小華。聖眾略言千萬億。佛身知是幾恒沙<span class='note-inline'>(隱言大華)</span>。我聞妙德同慈氏。誰道彌陀異釋迦。南北東西清淨土。盡歸方寸玉無瑕。</p>
<p>紅蓮常映白蓮開。只有金蓮不易栽。念念若能離溷濁。生生從此脫胞胎<span class='note-inline'>(積薉不易捨)</span>。且依彼國嚴新果。却徧他方發舊荄<span class='note-inline'>(法界緣起不易信)</span>。事與種蓮無少異。根苗元向淤泥來。</p>
<p>蓮宮只在舍西頭。易往無人著意修。三聖共成悲願海。一身孤倚夕陽樓<span class='note-inline'>(著意)</span>。秋階易落梧桐葉。夜壑難藏舴艋舟<span class='note-inline'>(速速著意)</span>。幸有玉池鳧鴈在。相呼相喚去來休<span class='note-inline'>(結歸三聖)</span>。</p>
<p>千經萬論不虗標。共指西方路一條。念念刮磨心垢淨。時時防護道芽焦。棲蓮靜覺身安穩<span class='note-inline'>(應第三句)</span>。得果轟傳地動搖<span class='note-inline'>(應第四句)</span>。謾費工夫推甲子。娑婆大劫只崇朝。家在西頭白玉京。老來難遣故鄉情。每瞻雲際初三月。先注花間第一名。密密疎疎琪樹影。來來往往水禽聲。紅樓紫殿春長好。縱有丹青畫不成。</p>
<p>近有人從淨土來。池心一朵玉蓮開。正當蕚上標名字。<span class='corr'>已</span>向身前結聖胎。極樂逍遙長不死。閻浮偪迫最堪哀。法王特地垂慈愍。同坐黃金百尺臺。</p>
<p>吾身<span class='note-inline'>(方袍圓頂)</span>念佛又修禪。自喜方袍頂相圓<span class='note-inline'>(下何故單承念佛不承參禪。參)</span>。曾向多生修福果。始依九品結香緣<span class='note-inline'>(絕不似禪和口氣)</span>。名書某甲深花裏。夢在長庚落月邊<span class='note-inline'>(兩聯一順串一倒串)</span>。濁惡凡夫清淨佛。雙珠黑白共絲穿<span class='note-inline'>(且道此是佛耶禪耶。參)</span>。</p>
<p>念極心開見佛時。自然身到碧蓮池<span class='note-inline'>(乞兒見小利者急須飄此)</span>。火輪罪淨千千劫<span class='note-inline'>(閉眼也著)</span>。瓊樹光分萬萬枝<span class='note-inline'>(開眼也著)</span>。善友深談終不厭<span class='note-inline'>(廣長舌)</span>。靈禽妙語實難思<span class='note-inline'>(四六句)</span>。功成果滿須臾事。尚謂奔流閃電遲<span class='note-inline'>(鈍烏逆風飛者急須讀此)</span>。</p>
<p>無邊大士與聲聞。海眾何妨逐品分<span class='note-inline'>(無為差別)</span>。一會聖賢長在定。十方來去總乘雲<span class='note-inline'>(差別無為)</span>。談玄樹上摩尼水。念佛林間共命羣。坐臥經行無罣礙。天花隨處落繽紛。佛袈裟下失人身。重得人身有幾人。萬行不如修白業。一心何苦戀紅塵。法王立誓丘山重。迷子思歸涕淚頻。若解返觀觀自性。明珠百八總家珍<span class='note-inline'>(晝夜一百八)</span>。</p>
<p>西望紅霞白日輪。仰觀寶座紫金身。一方土淨方方淨。十念心真念念真。生極樂城終不退<span class='note-inline'>(驢前馬後漢)</span>。盡虗空界了無塵<span class='note-inline'>(撒沙坌土)</span>。向來苦海浮還沒。何幸今為彼岸人。</p>
<p>娑婆生者極愚癡。眾苦縈纏不解思。在世更無清淨業。臨終那有出離時<span class='note-inline'>(須要思量到此廼可)</span>。百千經裏尋常勸<span class='note-inline'>(血滴滿地。又云而今鼓歇鐘沉久矣)</span>。萬億人中一二知<span class='note-inline'>(上六句乃行者所緣境也。正為此等求生西方)</span>。珍重大仙金色臂。早來攜我入華池<span class='note-inline'>(大事因緣)</span>。</p>
</div>
<div class='div-other'><a id='mulu141' />
<p class='h2'>評點定懷淨土詩䟦</p><p style="margin-left:1em">右靈峰老人選詩七十七首。其圈點皆在平實切要處點睛。其詩家名句文身妙處概不汙一絲墨痕。此大人作略。堪使行者喫緊得力。無復問橋之誤者也。讀誦之士須具擇法眼以觀之。至於成時評語亦在宗旨上討警䇿。無非欲讀者以深信大願而起妙行耳。不無小補。故不敢廢。成時稽首謹識。</p>
</div><p>西齋淨土詩<span class='note-inline'>(卷一)</span></p>
</div>
<div class='div-other'><a id='mulu142' />
<p class='h1'>西齋淨土詩<span class='note-inline'>(卷二)</span></p>
<div class='div-other'><a id='mulu143' />
<p class='h2'>列名淨土詩一百八首</p>
<div class='div-other'><a id='mulu144' /><p style="margin-left:1em">予幼時便修十念。願登淨土。倐忽三紀。未嘗廢忘。閑居西齋。試筆一百八篇。勸人念佛。蓋釋子分內事也。凡僧俗之流於山城船邨所居之地。春夏秋冬之境。自十歲至百二十。惟佛是念。必令心心無少間斷。則淨土可登矣。教中謂隨其心淨則佛土淨。何疑哉。</p>
</div>
<div class='div-other'><a id='mulu145' />
<p class='h3'>僧</p><p>念佛正家風。方袍與佛同。見聞俱是善。根界盡成空。出入玄門裏。游行淨域中。此心無量壽。隨處現神通。</p>
</div>
<div class='div-other'><a id='mulu146' />
<p class='h3'>儒</p><p>亦考性根源。先王典籍存。易初惟一畫。庸後不多言。必向禪門悟。須從慧業論。彌陀真面目。落月掛金盆。</p>
</div>
<div class='div-other'><a id='mulu147' />
<p class='h3'>道</p><p>清淨佛因緣。無中出妙玄。不知誰氏子。何異小乘禪。念佛終成佛。求仙暫得仙。煉金金絕鑛。變海海為田。</p>
</div>
<div class='div-other'><a id='mulu148' />
<p class='h3'>俗</p><p>紅塵俗士家。念佛最堪誇。石上珊瑚樹。泥中菡萏花。萬殊歸一理。三寶破羣邪。火宅拋離去。牛兒不駕車。</p>
</div>
<div class='div-other'><a id='mulu149' />
<p class='h3'>尼</p><p>嚬呻亦是尼。童子禮為師。盡有光明在。何曾頃刻離。雲階行道處。竹几坐禪時。莫遣袈裟下。塵緣犯一絲。</p>
</div>
<div class='div-other'><a id='mulu150' />
<p class='h3'>童</p><p>身心似水清。濁欲壞真情。初教彌陀號。終歸淨土生。褪殘紅結實。銷半黑添明。又有蓬麻喻。何妨晚節成。</p>
</div>
<div class='div-other'><a id='mulu151' />
<p class='h3'>男</p><p>難得是男兒。人中幾箇知。惡因來世苦。佛號用心持。大士皆吾友。如來即我師。智從何處滿。座上剎那時。</p>
</div>
<div class='div-other'><a id='mulu152' />
<p class='h3'>女</p><p>念佛莫因循。當來男子身。障除添福德。心淨斷埃塵。蓮舌生甘露。高臺會眾真。拈珠成正覺。無垢界中人。</p>
</div>
<div class='div-other'><a id='mulu153' />
<p class='h3'>禪</p><p>只是自明心。何煩向外尋。西方真極樂。大士古觀音。慧日三千界。慈光百萬尋。修行須念佛。也要用功深。</p>
</div>
<div class='div-other'><a id='mulu154' />
<p class='h3'>教</p><p>禪心兩不差。赤白總蓮花。佛祖無文字。兒童算海沙。淨邦明似鑑。得道數如麻。散在羣經裏。華嚴與法華。</p>
</div>
<div class='div-other'><a id='mulu155' />
<p class='h3'>律</p><p>標為淨土因。冰雪照天人。即似鳥雙翼。猶如車二輪。本緣從佛起。功德在心真。不復經霜死。蓮花是此人。</p>
</div>
<div class='div-other'><a id='mulu156' />
<p class='h3'>密</p><p>何曾有異途。差別總毗盧。突出金剛杵。化為如意珠。游方皆見佛。縮地不須符。極樂紅蓮沼。娑婆劫海枯。</p>
</div>
<div class='div-other'><a id='mulu157' />
<p class='h3'><span class='note-inline'>(雲宗)</span></p><p>雲宗是道流。耕食自為謀。可學神光悟。宜從善導修。為田忙過了。回首去來休。一片黃金地。經營定有秋。</p>
</div>
<div class='div-other'><a id='mulu158' />
<p class='h3'><span class='note-inline'>(瑜珈)</span></p><p>弟子在行持。何嘗不奉師。古今多不譯。深遠實難思。玉偈重宣處。金鈴獨響時。全身無量壽。大似不曾知。</p>
</div>
<div class='div-other'><a id='mulu159' />
<p class='h3'><span class='note-inline'>(女冠)</span></p><p>長憶呂純陽。深通十二章。女冠勤念佛。仙藥更求方。總勝蓬萊島。惟聞菡萏香。具嚴三十二。容貌佛威光。</p>
</div>
<div class='div-other'><a id='mulu160' />
<p class='h3'><span class='note-inline'>(外宗)</span></p><p>城門闢四方。南北盡朝王。不出心清淨。皆為佛道場。瓶盤金共造。枝葉樹同芳。徧友諸知識。工夫不可量。</p>
</div>
<div class='div-other'><a id='mulu161' />
<p class='h3'>文</p><p>龍舒淨土文。念佛甚精勤。博學通今古。雄談飽見聞。爭容邪語惑。更把定香熏。心佛無多字。傾腸說與君。</p>
</div>
<div class='div-other'><a id='mulu162' />
<p class='h3'>武</p><p>武人勇猛多。念佛離娑婆。直透涅槃路。能除生死魔。淨邦安世界。苦海息風波。築拜當時事。歸來奏凱歌。</p>
</div>
<div class='div-other'><a id='mulu163' />
<p class='h3'>醫</p><p>佛號大醫王。人歸不死鄉。拈來皆妙藥。托出盡奇方。橘內乾坤大。壺中歲月長。病緣無起處。熱惱自清涼。</p>
</div>
<div class='div-other'><a id='mulu164' />
<p class='h3'>卜</p><p>仗佛作蓍龜。須臾不可離。蓮花從口出。日影向西馳。座上安身處。林中聽法時。君平休更卜。世出世間師。</p>
</div>
<div class='div-other'><a id='mulu165' />
<p class='h3'>士</p><p>未可笑兜鍪。無常老病不。臨民須念佛。入海要乘舟。儘有黃金殿。非無白玉樓。覺皇談妙法。沙界一毫收。</p>
</div>
<div class='div-other'><a id='mulu166' />
<p class='h3'>農</p><p>田園徧十方。耕耨莫教荒。得火水中異。栽花石上香。鐵牛號落月。芻狗臥斜陽。念佛功成後。繰絲穀滿場。</p>
</div>
<div class='div-other'><a id='mulu167' />
<p class='h3'>工</p><p>念佛智逾明。方圓物物精。璚林心畵出。淨土願彫成。寶座流光聚。虗空奏樂聲。揮斤師弟子。去堊任非輕。</p>
</div>
<div class='div-other'><a id='mulu168' />
<p class='h3'>商</p><p>商人念佛功。家舍與途中。為利心行善。貪財事埽空。彩雲擎落日。花雨散香風。不被無常罩。金臺禮覺雄。</p>
</div>
<div class='div-other'><a id='mulu169' />
<p class='h3'>琴</p><p>學道似調琴。高低在自心。促時絃又斷。停處韻還沉。萬籟山當戶。俱消月滿林。子期勤念佛。此必是知音。</p>
</div>
<div class='div-other'><a id='mulu170' />
<p class='h3'>棊</p><p>黑白未分時。神仙也不知。著中論勝負。奩畔辨雄雌。有限成虗擲。無窮費苦思。此生超淨土。柯爛到家遲。</p>
</div>
<div class='div-other'><a id='mulu171' />
<p class='h3'>書</p><p>能書遺教經。自勝百蘭亭。<span class='corr'>但</span>倩人書壁。休躭酒滿瓶。陣雲垂大地。池水注滄溟。滿寫彌陀號。娑婆作典型。</p>
</div>
<div class='div-other'><a id='mulu172' />
<p class='h3'>畵</p><p>丹青世所傳。佛像與神仙。著意描山水。留心在聖賢。伯時工畵馬。靈運喜栽蓮。變相能揮筆。華池總現前。</p>
</div>
<div class='div-other'><a id='mulu173' />
<p class='h3'>漁</p><p>絲綸放下休。不岸不中流。大海蓮華國。眾生藕葉舟。夕陽紅似火。新月曲如鉤。念佛皆真境。煙橫古渡頭。</p>
</div>
<div class='div-other'><a id='mulu174' />
<p class='h3'>樵</p><p>撒手向懸崖。藤枯是爛柴。山河歸自<span class='corr'>己</span>。風月付平懷。擔有千鈞重。脚無一線乖。如斯真念佛。不必預安排。</p>
</div>
<div class='div-other'><a id='mulu175' />
<p class='h3'>耕</p><p>帀地古田疇。泥人駕鐵牛。著鞭無早晚。下種度春秋。成熟皆吾分。歸來免外求。但將耕稼比。那有絕糧憂。</p>
</div>
<div class='div-other'><a id='mulu176' />
<p class='h3'>牧</p><p>牛兒養未馴。苗稼易生瞋。且把繩頭掣。從教鼻息勻。夕陽千嶂晚。芳草四郊春。悟此天真佛。柴門月色新。</p>
</div>
<div class='div-other'><a id='mulu177' />
<p class='h3'>吏</p><p>須存念佛心。塵土喪光陰。點出光明藏。翻為福德林。垂簾人寂寂。隱几夜沉沉。總是修行地。楊公不受金。</p>
</div>
<div class='div-other'><a id='mulu178' />
<p class='h3'>卒</p><p>驅馳不少停。念佛暗持經。選佛標黃甲。居塵混白丁。月籠門外鎖。風動閣前鈴。便作蓮池想。神遊似夢醒。</p>
</div>
<div class='div-other'><a id='mulu179' />
<p class='h3'>巫</p><p>念佛有何疑。神衫取次披。淨邦菩薩子。上品丈夫兒。鬼面從翻改。胡言任設施。當陽收酒盞。顯示佛容儀。</p>
</div>
<div class='div-other'><a id='mulu180' />
<p class='h3'>匠</p><p>棺木好回頭。人曾不死休。神奇為臭腐。幻質等浮漚。久視誰偏在。無還佛也愁。阿彌陀寶號。樂國是良謀。</p>
</div>
<div class='div-other'><a id='mulu181' />
<p class='h3'>屠</p><p>心是度生心。宗門理趣深。受身增惡報。趨死作哀吟。放下同成佛。拈來盡化金。千差一句子。誰屋沒觀音。</p>
</div>
<div class='div-other'><a id='mulu182' />
<p class='h3'>酤</p><p>酤人過失多。作緊念彌陀。流入苦空海。變成香水河。紅塵俱埽蕩。黑業頓消磨。管取遊清泰。心空一剎那。</p>
</div>
<div class='div-other'><a id='mulu183' />
<p class='h3'>織</p><p>念如紡織時。經緯豈虗施。大地絣成絹。虗空撚作絲。雲藏無縫襖。花綻不萌枝。掉臂還鄉去。蓮開白玉池。</p>
</div>
<div class='div-other'><a id='mulu184' />
<p class='h3'>染</p><p>何曾離染坊。佛說正琅琅。碧綠隨深淺。綾羅任短長。般般呈彩色。種種放毫光。本性清無滓。金蓮徧界香。</p>
</div>
<div class='div-other'><a id='mulu185' />
<p class='h3'>奴</p><p>人奴業所牽。念佛要精專。翁即彌陀是。身為淨土緣。滿腔流法水。隨念發池蓮。靄靄香雲裏。琅琅玉偈宣。</p>
</div>
<div class='div-other'><a id='mulu186' />
<p class='h3'>婢</p><p>侍婢莫愚癡。光陰有幾時。人身容易老。難得更須知。自怨裙釵賤。人嫌齒髮衰。去來勤念佛。五障一朝離。</p>
</div>
<div class='div-other'><a id='mulu187' />
<p class='h3'>娼</p><p>娼人到處家。戀酒更迷花。念佛除貪妒。回心息怨嗟。水渠清似鏡。蓮沼大如車。脫體為男子。無令一念差。</p>
</div>
<div class='div-other'><a id='mulu188' />
<p class='h3'>囚</p><p>無過殺盜淫。犴獄口呻吟。敲打能稱佛。掀翻莫變心。從教神鬼嘯。自有聖賢臨。結果蓮臺上。彌陀不外尋。</p>
</div>
<div class='div-other'><a id='mulu189' />
<p class='h3'>金</p><p>精金出冶時。妙手用鉗鎚。銖兩曾無損。瓶盤各有宜。祥光何閃爍。美韻實希奇。便作彌陀想。真身不暫離。</p>
</div>
<div class='div-other'><a id='mulu190' />
<p class='h3'>銀</p><p>器皿打銀成。拈來覿面呈。普賢同境界。香象比光明。巧製蓮花樣。終歸極樂城。烏梅揩白雪。淨業在專精。</p>
</div>
<div class='div-other'><a id='mulu191' />
<p class='h3'>珠</p><p>正好念彌陀。名隨一顆過。線來真佛現。穿去積功多。甘露生㗋舌。狂心謝綺羅。低頭如意寶。無奈喜歡何。</p>
</div>
<div class='div-other'><a id='mulu192' />
<p class='h3'>玉</p><p>工夫不偶然。且要用心堅。可誦彌陀號。須資淨土緣。往生游寶界。開眼見金仙。泣血荊山事。光陰枉棄捐。</p>
</div>
<div class='div-other'><a id='mulu193' />
<p class='h3'>雕</p><p>雕欒屬巧人。花草儼如春。君看優填像。誰揮匠石斤。功圓當此日。願滿在今身。八德池邊去。芙蓉不染塵。</p>
</div>
<div class='div-other'><a id='mulu194' />
<p class='h3'>鑄</p><p>揚誇孔鑄顏。範合剎那間。模瀉渾相似。鎔成只等閑。自今專憶念。從此斷輪環。爐鞴翻身去。花高不可攀。</p>
</div>
<div class='div-other'><a id='mulu195' />
<p class='h3'>塑</p><p>摶沙弄土獃。出我掌中來。面目由心作。規模放手開。不停持佛號。無間結蓮胎。起倒皆因地。花中產玉孩。</p>
</div>
<div class='div-other'><a id='mulu196' />
<p class='h3'>粧</p><p>形骸金碧光。雕塑十分粧。自喜工奇妙。能令佛讚揚。山河并日月。赤白與青黃。但得金臺好。功成任選將。</p>
</div>
<div class='div-other'><a id='mulu197' />
<p class='h3'>縫</p><p>念佛更奇哉。金刀巧剪裁。海從鍼孔沸。雲入線蹊來。蓋覆真空體。鋪張雜寶臺。工夫無間斷。花合便花開。</p>
</div>
<div class='div-other'><a id='mulu198' />
<p class='h3'>繡</p><p>鍼線繡衣裳。彌陀念不妨。枝頭棲孔雀。葉底睡鴛鴦。院落青春好。屏風白晝長。身心成一片。佛國任翱翔。</p>
</div>
<div class='div-other'><a id='mulu199' />
<p class='h3'><span class='note-inline'>(梳剃)</span></p><p>梳剃甚風標。名低試手高。良田輸薄藝。秋水見銛刀。讚佛無疑惑。持名勿憚勞。頓除煩惱髮。光裏覩明毫。</p>
</div>
<div class='div-other'><a id='mulu200' />
<p class='h3'><span class='note-inline'>(糶糴)</span></p><p>心平糶糴家。便是好生涯。斗斛荒無減。錢刀熟有加。樂邦歸路直。微利染緣差。坐臥彌陀號。蓮臺本不賒。</p>
</div>
<div class='div-other'><a id='mulu201' />
<p class='h3'><span class='note-inline'>(伶官)</span></p><p>事業太風流。能消萬種愁。王孫歌綺席。公子醉璚樓。忽過青難步。相尋白滿頭。能宣無我法。不必向他求。</p>
</div>
<div class='div-other'><a id='mulu202' />
<p class='h3'><span class='note-inline'>(司庖)</span></p><p>不悞佛僧齋。精勤與願諧。蕈薑微點綴。盤筯巧安排。清淨除葷血。豐饒備海淮。彌陀須猛省。自此陟瑤階。</p>
</div>
<div class='div-other'><a id='mulu203' />
<p class='h3'>山</p><p>念佛最幽深。澄潭鳥囀林。樂邦真境界。終日好身心。競吐枝頭玉。爭垂葉底金。壽光塵剎現。何礙向西尋。</p>
</div>
<div class='div-other'><a id='mulu204' />
<p class='h3'>城</p><p>紅塵沒馬高。念佛匪徒勞。爍破昏衢燭。揮開愛網刀。凡夫登覺地。長者誘兒曹。不得真公據。娑婆枉一遭。</p>
</div>
<div class='div-other'><a id='mulu205' />
<p class='h3'>船</p><p>念佛水為鄰。長街短巷塵。慈容如月滿。聖號把珠輪。蓉浦收帆速。楊堤撥櫂頻。碧琉璃世界。圓證紫金身。</p>
</div>
<div class='div-other'><a id='mulu206' />
<p class='h3'>村</p><p>偏於念佛宜。茅舍竹為籬。簡淡全然別。純誠更不疑。樂邦清淨境。須築久長基。便是金剛座。毗嵐八面吹。</p>
</div>
<div class='div-other'><a id='mulu207' />
<p class='h3'>春</p><p>林梢送落暉。日日勸人歸。禽叫聲流血。客聞淚滴衣。古今留不住。來往疾如飛。換却空腔子。蓮臺願不違。</p>
</div>
<div class='div-other'><a id='mulu208' />
<p class='h3'>夏</p><p>入夏綻新荷。令人感慨多。幽花滿衣袖。好鳥囀庭柯。碧落西沉日。滄江東逝波。皆歸大圓鏡。但莫戀娑婆。</p>
</div>
<div class='div-other'><a id='mulu209' />
<p class='h3'>秋</p><p>天宇展新秋。纖纖月一鉤。主人全體現。國土此心周。峰雨堆青髻。海波拭紺眸。思惟親見得。西去任遨遊。</p>
</div>
<div class='div-other'><a id='mulu210' />
<p class='h3'>冬</p><p>景物報君知。全彰淨土時。千山皆玉樹。萬壑盡瑤池。埽蕩空無翳。分明不待思。天寒應念我。歲晚涕漣洏。</p>
</div>
<div class='div-other'><a id='mulu211' />
<p class='h3'>行</p><p>見佛在吾前。光超日月天。重重眸子淨。疊疊髻螺旋。垂露珠瓔滿。空雲傘蓋圓。鴉鳴松柏裏。心印是伊傳。</p>
</div>
<div class='div-other'><a id='mulu212' />
<p class='h3'>住</p><p>還同珠走盤。佛相若為觀。月滿三千界。風清十二闌。返聞聞不及。離見見尤難。大士應微笑。平人被熱瞞。</p>
</div>
<div class='div-other'><a id='mulu213' />
<p class='h3'>坐</p><p>人心湛不搖。念佛暮連朝。境界閑中現。光陰鬧裏消。象龍皆法侶。鳧鴈各仙標。五十年歸計。紅抽碧玉條。</p>
</div>
<div class='div-other'><a id='mulu214' />
<p class='h3'>臥</p><p>林間夢到家。都是白蓮花。廣讚三乘法。橫分五色霞。寶衣香慘淡。珠樹影交加。恰恰晨鐘動。䦨干河漢斜。</p>
</div>
<div class='div-other'><a id='mulu215' />
<p class='h3'>苦</p><p>無量苦縈纏。須歸極樂天。敝逢珍御服。枵值綺羅筵。華座三時禮。明門一念圓。光輝超日月。甲子記流年。</p>
</div>
<div class='div-other'><a id='mulu216' />
<p class='h3'>樂</p><p>教人放逸增。淨號口常稱。佛土隨心現。蓮臺作念登。猶如空印月。恰似火消冰。<span class='corr'>已</span>住難思地。當來始化昇。</p>
</div>
<div class='div-other'><a id='mulu217' />
<p class='h3'>逆</p><p>逆境勿求離。分明更是誰。全身無量壽。一等不思議。正念空諸妄。狂心任百為。目前荊棘過。紅映碧琉璃。</p>
</div>
<div class='div-other'><a id='mulu218' />
<p class='h3'>順</p><p>順我意低昂。觀時反不祥。佛名休放逸。隨去便乖張。外合虗空體。中流日月光。豈閒修種得。正見作梯航。</p>
</div>
<div class='div-other'><a id='mulu219' />
<p class='h3'>喜</p><p>陣陣喜風吹。相牽未肎離。休教心放逸。便是佛慈悲。蝶舞花供吹。鶯歌柳展眉。無憂妙三昧。安得不熙怡。</p>
</div>
<div class='div-other'><a id='mulu220' />
<p class='h3'>怒</p><p>初因氣不平。逆境界中生。放下渾無事。思惟便有爭。善人同聚會。菩薩共修行。著得貪嗔漢。柔和養性情。</p>
</div>
<div class='div-other'><a id='mulu221' />
<p class='h3'>衰</p><p>不覺淚沾巾。冤家作<span class='corr'>己</span>親。但隨憎愛轉。未出死生輪。淨土離煩惱。長年脫苦辛。北邙山下路。鬼哭正愁人。</p>
</div>
<div class='div-other'><a id='mulu222' />
<p class='h3'>榮</p><p>富貴暫時間。須彌一座山。未聞登鬼錄。有藥駐童顏。佛國容歸。去閻王肎放還。瓊樓多少景。不死任躋攀。</p>
</div>
<div class='div-other'><a id='mulu223' />
<p class='h3'>賢</p><p>諸賢世所欽。念佛到如今。社裏白太傅。山中蘇翰林。無多真世味。未滿是官齡。淨土人何限。遺編仔細尋。</p>
</div>
<div class='div-other'><a id='mulu224' />
<p class='h3'>愚</p><p>須臾不可離。即是佛根基。耳目聰明外。乾坤混沌時。樂邦無別念。聖號勿他持。却笑惺惺漢。彌陀總不知。</p>
</div>
<div class='div-other'><a id='mulu225' />
<p class='h3'>好</p><p>大有好行藏。仁慈語不傷。化成金世界。流出玉毫光。佛授菩授記。風飄菡萏香。坐眠皆淨域。何處覓西方。</p>
</div>
<div class='div-other'><a id='mulu226' />
<p class='h3'>醜</p><p>形醜此心真。華臺寶樹鄰。西施蒙不潔。嫫母體無塵。落日如懸鼓。西方有美人。莊嚴三十二。出世丈夫身。</p>
</div>
<div class='div-other'><a id='mulu227' />
<p class='h3'>貧</p><p>身貧道不貧。念佛勸他人。但用不貪寶。難忘無價珍。國中長劫壽。界內暫時春。勿謂西方遠。猶如臂屈伸。</p>
</div>
<div class='div-other'><a id='mulu228' />
<p class='h3'>富</p><p>雖云念佛難。衣食此身安。自可排金鼎。猶宜像紫檀。速於千里馬。勝似九還丹。淨土收功日。乾坤掌上觀。</p>
</div>
<div class='div-other'><a id='mulu229' />
<p class='h3'>貴</p><p>聞法易心開。皆從念佛來。三千金世界。百萬玉樓臺。具足菩提種。莊嚴解脫胎。信根生定慧。圓滿法王財。</p>
</div>
<div class='div-other'><a id='mulu230' />
<p class='h3'>賤</p><p>從來作罪輕。念佛易專精。印向無心壞。文從有想成。寶華鋪地帀。天樂滿空鳴。脫換何瀟灑。金臺上品生。</p>
</div>
<div class='div-other'><a id='mulu231' />
<p class='h3'>閑</p><p>獨坐面西方。輪珠念不忘。佛令心地淨。舌作藕花香。日到銜山處。金浮滿室光。此時無別想。親見鼓音王。</p>
</div>
<div class='div-other'><a id='mulu232' />
<p class='h3'>忙</p><p>偷閑亦在人。誰滿百年春。畢竟無時了。交煎逐日新。功名惟念佛。道業勿憂貧。鐵樹花開也。如來轉法輪。</p>
</div>
<div class='div-other'><a id='mulu233' />
<p class='h3'>老</p><p>念佛是常規。休尋別路岐。眼開無異見。身去有光儀。淨土全由我。心王更問誰。名標蓮萼上。參聖不須疑。</p>
</div>
<div class='div-other'><a id='mulu234' />
<p class='h3'>少</p><p>莫道尚青春。無常不貸人。花開逢驢雨。索斷值奔輪。綠鬢堪留意。紅顏正健身。後生須念佛。老鈍少精神。</p>
</div>
<div class='div-other'><a id='mulu235' />
<p class='h3'><span class='note-inline'>(致仕)</span></p><p>場中興<span class='corr'>已</span>䦨。致仕挂衣冠。不及歸家好。何愁作佛難。路岐休洒淚。日月任跳丸。一顆珠相似。光明白玉盤。</p>
</div>
<div class='div-other'><a id='mulu236' />
<p class='h3'><span class='note-inline'>(隱淪)</span></p><p>大小貴身安。都盧沒兩般。清泉居亦易。鬧市住何難。得處無多子。狂來有若干。心心心是佛。默坐靜中觀。</p>
</div>
<div class='div-other'><a id='mulu237' />
<p class='h3'><span class='note-inline'>(患難)</span></p><p>患難要扶持。彌陀作本師。毒蛇橫路處。長劒逼身時。念佛休嫌早。回光莫待遲。雖云十萬億。舉意佛先知。</p>
</div>
<div class='div-other'><a id='mulu238' />
<p class='h3'><span class='note-inline'>(疾病)</span></p><p>明明為有身。疾病不饒人。妄想無非妄。真仙未是真。熱來風扇火。拋去骨纏筋。念佛離生死。閻浮化作塵。</p>
</div>
<div class='div-other'><a id='mulu239' />
<p class='h3'><span class='note-inline'>(流移)</span></p><p>何處不堪傷。東西失本鄉。偶存窮性命。難復舊田莊。旦暮歸依佛。身心極樂方。自然超薉濁。金殿玉為堂。</p>
</div>
<div class='div-other'><a id='mulu240' />
<p class='h3'><span class='note-inline'>(危亡)</span></p><p>危亡淚便流。生死幾時休。鐵樹花曾見。金輪位可留。同成虗妄體。正是結交頭。本性彌陀佛。人間總自由。</p>
</div>
<div class='div-other'><a id='mulu241' />
<p class='h3'><span class='note-inline'>(十歲)</span></p><p>雖云身幼小。念佛作資糧。尚恐青梅落。休誇白日長。沮洳成巨浸。培塿至高岡。八歲稱龍女。巍巍坐道場。</p>
</div>
<div class='div-other'><a id='mulu242' />
<p class='h3'><span class='note-inline'>(二十歲)</span></p><p>男兒當弱冠。百歲二分過。念佛非為早。行慈不厭多。氣剛須檢束。欲盜漸消磨。貴賤須降伏。身中煩惱魔。</p>
</div>
<div class='div-other'><a id='mulu243' />
<p class='h3'><span class='note-inline'>(三十歲)</span></p><p>吾師成道歲。念佛效如來。忽覩明星現。方知正眼開。鳥吟花自笑。山畵水如苔。拄地真男子。回光亦俊哉。</p>
</div>
<div class='div-other'><a id='mulu244' />
<p class='h3'><span class='note-inline'>(四十歲)</span></p><p>無聞古所悲。念佛是便宜。明鏡三分老。花枝一片飛。法輪生寶樹。功德溢金池。甲子如流電。寬為淨土期。</p>
</div>
<div class='div-other'><a id='mulu245' />
<p class='h3'><span class='note-inline'>(五十歲)</span></p><p>駸駸作老翁。眼暗耳將聾。念佛修身後。臨行出暗中。展開雙眼碧。飛下一輪紅。皎潔無餘想。金山滿太空。</p>
</div>
<div class='div-other'><a id='mulu246' />
<p class='h3'><span class='note-inline'>(六十歲)</span></p><p>龍鍾半百過。只好念彌陀。易盡風中燭。難回水上波。萏胎頻夢想。瑚樹好枝柯。不作西歸計。霜毛滿鏡何。</p>
</div>
<div class='div-other'><a id='mulu247' />
<p class='h3'><span class='note-inline'>(七十歲)</span></p><p>高年自古稀。念佛待西歸。黑業除離盡。紅輪去似飛。便當遊淨剎。何用製新衣。了了瞻毫相。精誠破鐵圍。</p>
</div>
<div class='div-other'><a id='mulu248' />
<p class='h3'><span class='note-inline'>(八十歲)</span></p><p>康強有幾人。念佛最為親。白髮渾成雪。澄空只見塵。磻溪逢聖主。淨土近能仁。總在光明裏。毫端萬億身。</p>
</div>
<div class='div-other'><a id='mulu249' />
<p class='h3'><span class='note-inline'>(九十歲)</span></p><p>安排理去裝。未審到何方。不老不死國。無邊無量光。五雲垂作帳。七樹列成行。大士諸尊者。同居樂未央。</p>
</div>
<div class='div-other'><a id='mulu250' />
<p class='h3'><span class='note-inline'>(一百歲)</span></p><p>光陰到盡頭。界內片時留。快念彌陀號。同乘般若舟。產時分九品。光處豁雙眸。老死無拘絆。縱橫得自由。</p>
</div>
<div class='div-other'><a id='mulu251' />
<p class='h3'><span class='note-inline'>(百一十歲)</span></p><p>百年逾可敬。念佛作前程。賽剎空無礙。瑤池夢亦清。樹林皆演說。瓔珞有光明。地上黃金屋。人心變化成。</p>
</div>
<div class='div-other'><a id='mulu252' />
<p class='h3'><span class='note-inline'>(百二十歲)</span></p><p>百年逾上壽。修後念彌陀。身住涅槃界。岸非生死河。是心心即佛。問我我如何。徑直西方去。山僧口太多。</p>
</div><p>西齋淨土詩<span class='note-inline'>(卷二)</span></p>
</div></div>
<div class='div-other'><a id='mulu253' />
<p class='h1'>西齋淨土詩<span class='note-inline'>(卷三)</span></p>
<div class='div-other'><a id='mulu254' />
<p class='h2'>十六觀二十二首</p>
<div class='div-other'><a id='mulu255' />
<p class='h3'><span class='note-inline'>(日觀)</span></p><p>觀門名日觀。落日向西懸。了了同金鼓。團團挂碧天。去來心不昧。舒合眼常緣。與佛無差別。彌陀即現前。</p>
</div>
<div class='div-other'><a id='mulu256' />
<p class='h3'><span class='note-inline'>(水觀)</span></p><p>觀門名水觀。冰後作琉璃。照耀珠無數。分明事不疑。萬千樓月朗。八種樂風吹。無我如何說。全心更是誰。</p>
</div>
<div class='div-other'><a id='mulu257' />
<p class='h3'><span class='note-inline'>(地觀)</span></p><p>地觀觀前地。觀來了了知。須臾無不念。造次亦當思。略見莊嚴國。唯除飯食時。無邊生死盡。淨土復何疑。</p>
</div>
<div class='div-other'><a id='mulu258' />
<p class='h3'><span class='note-inline'>(樹觀)</span></p><p>觀門名樹觀。寶樹列成行。盡覆真珠網。交輝七寶光。億童花裏住。千界果中藏。自種栽培得。撐天拄地長。</p>
</div>
<div class='div-other'><a id='mulu259' />
<p class='h3'><span class='note-inline'>(池觀)</span></p><p>觀名池水觀。皆是七珍成。如意珠中出。黃金㵎底明。蓮花微妙響。寶鳥讚揚聲。到此分涓滴。塵勞盡洗清。</p>
</div>
<div class='div-other'><a id='mulu260' />
<p class='h3'><span class='note-inline'>(總觀)</span></p><p>寶樓名總觀。五百億崢嶸。日夜諸天樂。宣揚三寶名。聖皆心本具。方不遠初成。忍界人雖惡。功深定往生。</p>
</div>
<div class='div-other'><a id='mulu261' />
<p class='h3'><span class='note-inline'>(華座觀)</span></p><p>觀名華座觀。七寶地蓮花。華葉乃無數。萬千非強誇。寶珠雖似幻。面像未嘗差。大道離真偽。通人辯正邪。</p>
</div>
<div class='div-other'><a id='mulu262' />
<p class='h3'><span class='note-inline'>(像觀)</span></p><p>觀門名像觀。生不異如來。金色相好具。蓮花心眼開。鴛鳧談妙法。觀勢列華臺。聞與真乘合。休將妄想猜。</p>
</div>
<div class='div-other'><a id='mulu263' />
<p class='h3'><span class='note-inline'>(真身觀)</span></p><p>真身觀彼佛。高廣世難量。海目籠千界。山毫照十方。士多為近侍。形化出圓光。心是慈悲體。彌陀見法王。</p>
</div>
<div class='div-other'><a id='mulu264' />
<p class='h3'><span class='note-inline'>(觀音觀)</span></p><p>項輝觀自在。肉髻紫金身。冠立一化佛。印成千輻輪。眾隨光不夜。華布色長春。久失慈悲父。臨風泣涕頻。</p>
</div>
<div class='div-other'><a id='mulu265' />
<p class='h3'><span class='note-inline'>(勢至觀)</span></p><p>天冠大勢至。五百寶華新。肉髻尤殊妙。金瓶絕比倫。莊嚴行布滿。國界坐搖頻。一佛二菩薩。眾生數等身。</p>
</div>
<div class='div-other'><a id='mulu266' />
<p class='h3'><span class='note-inline'>(普觀)</span></p><p>觀門名普觀。趺坐大華中。照體光如日。開眸聖滿空。鳥林談法妙。言義與經同。彼此誰云隔。精誠一念通。</p>
</div>
<div class='div-other'><a id='mulu267' />
<p class='h3'><span class='note-inline'>(雜觀)</span></p><p>池上先觀佛。端嚴丈六軀。觀音華座近。勢至寶光舒。小相流塵剎。全身滿太虗。十方皆自在。無欠亦無餘。</p>
</div></div>
<div class='div-other'><a id='mulu268' />
<p class='h2'>上品觀</p>
<div class='div-other'><a id='mulu269' />
<p class='h3'><span class='note-inline'>(上品上生)</span></p><p>觀門三品列。輩輩逐根差。具足心無間。兼修行不差。上生安養國。金地法王家。便得無生忍。寧憂作佛賖。</p>
</div>
<div class='div-other'><a id='mulu270' />
<p class='h3'><span class='note-inline'>(上品中生)</span></p><p>中生尤直截。因果信無疑。口誦諸經典。身趣七寶池。聖臨居止處。臺接命終時。見佛親稱讚。何嫌受記遲。</p>
</div>
<div class='div-other'><a id='mulu271' />
<p class='h3'><span class='note-inline'>(上品下生)</span></p><p>下生人易行。中輩不多爭。無上道心發。金蓮花內生。如來諸相好。妙法眾音聲。三劫登初地。不勞彈指成。</p>
</div></div>
<div class='div-other'><a id='mulu272' />
<p class='h2'>中品觀</p>
<div class='div-other'><a id='mulu273' />
<p class='h3'><span class='note-inline'>(中品上生)</span></p><p>觀門三品列。輩輩巧安排。定滿眾生意。兼持八戒齋。逆愆無過患。惡趣出沉埋。即證阿羅漢。遊行白玉階。</p>
</div>
<div class='div-other'><a id='mulu274' />
<p class='h3'><span class='note-inline'>(中品中生)</span></p><p>中生持戒法。具足一朝昏。檢點心無悔。來迎佛有恩。金光登淨域。蓮萼讚慈尊。預果從中證。真心徹本源。</p>
</div>
<div class='div-other'><a id='mulu275' />
<p class='h3'><span class='note-inline'>(中品下生)</span></p><p>下生男與女。孝養具仁慈。知識說淨土。比丘真汝師。寶蓮開合處。健臂屈伸時。觀勢親開導。無生不厭遲。</p>
</div></div>
<div class='div-other'><a id='mulu276' />
<p class='h2'>下品觀</p>
<div class='div-other'><a id='mulu277' />
<p class='h3'><span class='note-inline'>(下品上生)</span></p><p>觀門三品列。輩輩為君評。造惡愚無媿。垂慈友勸生。剎那心地領。十二部經名。口誦彌陀號。西來化佛迎。</p>
</div>
<div class='div-other'><a id='mulu278' />
<p class='h3'><span class='note-inline'>(下品中生)</span></p><p>中生多犯戒。惡業自莊嚴。罪處神魂亂。終時氣勢熸。佛乘天蕩蕩。消獄火炎炎。佛眾來迎汝。華池得例霑。</p>
</div>
<div class='div-other'><a id='mulu279' />
<p class='h3'><span class='note-inline'>(下品下生)</span></p><p>下生須猛省。不善苦無窮。若聽高賢語。當離惡趣中。魂飛心散亂。佛號罪消鎔。蓮爍如初日。西昇極樂宮。</p>
</div></div>
<div class='div-other'><a id='mulu280' />
<p class='h2'>化生讚八首</p>
<div class='div-other'><a id='mulu281' />
<p class='h3'><span class='note-inline'>(白鶴)</span></p><p>白鶴豈凡曹。玄裳格調高。仙人謾騏驥。海野啄腥臊。不隔雲天路。何慙腹背毛。有聞無我法。因此斷塵勞。</p>
</div>
<div class='div-other'><a id='mulu282' />
<p class='h3'><span class='note-inline'>(舍利)</span></p><p>舍利是春鶯。修眉漆點睛。黃金塗作翅。碧玉扣為聲。上下七珍樹。低昂三寶名。返聞聞自性。勞奏女媧笙。</p>
</div>
<div class='div-other'><a id='mulu283' />
<p class='h3'><span class='note-inline'>(孔雀)</span></p><p>孔雀淨無塵。如來一化身。尾開金殿曉。華動玉樓春。都護聲休雜。彌陀語最真。靈禽知妙理。界上枉為人。</p>
</div>
<div class='div-other'><a id='mulu284' />
<p class='h3'><span class='note-inline'>(鸚鵡)</span></p><p>鸚鵡信能言。茶毗舌竟存。自來多慧解。從本共根源。謾照寒潭影。空懷舊國冤。何由如此鳥。樂國任騰騫。</p>
</div>
<div class='div-other'><a id='mulu285' />
<p class='h3'><span class='note-inline'>(頻伽)</span></p><p>六十種音聲。何由刻畫成。嚬呻空外吼。繚繞樹間鳴。盡遣羣雌伏。須教眾鳥驚。心珠聞妙響。廓徹耳輪清。</p>
</div>
<div class='div-other'><a id='mulu286' />
<p class='h3'><span class='note-inline'>(共命)</span></p><p>首殊一體同。共命佛園中。不異人頭面。皆宣法苦空。娑羅朝飲露。菡萏晝吟風。互用根塵處。緣差性自通。</p>
</div>
<div class='div-other'><a id='mulu287' />
<p class='h3'><span class='note-inline'>(水鳥)</span></p><p>鳧鴈彩鴛鴦。同時讚吉祥。綠汀分箇箇。丹浦列行行。樹裏逍遙境。花間富貴鄉。寶池親拭目。如意大珠王。</p>
</div>
<div class='div-other'><a id='mulu288' />
<p class='h3'><span class='note-inline'>(樹林)</span></p><p>淨土繫吾心。重重覆樹林。互成微妙色。同倡涅槃音。地下皆霜劍。人間盡棘鍼。坐思無限樂。樓閣未登臨。</p>
</div></div>
<div class='div-other'><a id='mulu289' />
<p class='h2'>析善導和尚念佛偈八首<span class='note-inline'>(原偈。漸漸鷄皮鶴髮。看看行步龍鍾。假饒金玉滿堂。難免衰殘老病。任你千般快樂。無常終是到來。唯有徑路修行。但念阿彌陀佛)</span></p><p>漸漸鷄皮鶴髮。精神未免枯竭。可憐老眼昏花。恰似浮雲籠月。妄想隨時出生。貪心何日休歇。不如及早念佛。苦海從今超越。</p>
<p>看看行步龍鍾。首腹猶如簸舂。涉遠奈何力倦。登高徒自情濃。出門途路千里。拄杖雲山萬重。不如及早念佛。速瞻寶座慈容。</p>
<p>假饒金玉滿堂。珠翠綺羅豔粧。花下時時歌舞。樽前日日盃觴。尋思無限活計。畢竟難逃死王。不如及早念佛。臨終定往西方。</p>
<p>難免衰殘老病。休誇氣力強盛。朱顏能得幾時。白髮忽然滿鏡。有限光陰盡來。無常殺鬼催併。不如及早念佛。悟取彌陀自性。</p>
<p>任你千般快樂。饒君萬種方略。何由永固此身。謾說長生妙藥。非久形神脫離。爭容傾刻停泊。不如及早念佛。淨土方為安樂。</p>
<p>無常終是到來。三界眾生可哀。如入寶山相似。自甘空手而回。彌陀全體呈露。淨土隨方展開。不如及早念佛。轉身得坐蓮臺。</p>
<p>唯有徑路修行。實從自心發生。不離如今正念。頓除歷劫無明。癡人尚自執著。濁染何由廓清。不如及早念佛。菩提道果圓成。</p>
<p>但念阿彌陀佛。此心念念是佛。佛外更無別心。心外更無別佛。吹開萬里白雲。湧出一轉紅日。寶樹華池現前。語言文字難述。</p>
</div>
<div class='div-other'><a id='mulu290' />
<p class='h2'>懷淨土百韻詩</p><p>欲生安養國。承事鼓音王。合掌須西向。低頭禮彼方。觀門誠易入。儀軌信難量。佛願尤深廣。人心要久長。嬰兒思乳母。遠客望家鄉。鄭重迎新月。殷勤送夕陽。分明蒙接引。造次莫遺忘。飲啄齋稱首。熏修䇿最良。五辛全斬斷。十惡永隄防。勿用求名利。毋勞論否臧。布裘遮幻質。藜糝塞空腸。擺撥多生債。枝梧九漏囊。精神纔嬾慢。喜怒便搶攘。水滴俄盈器。江流始濫觴。積來功行滿。趂取色身強。室置千華座。爐焚百種香。新衣經獻著。美饌待呈甞。莫點殘油炬。宣煎浴像湯。形骸同土木。戒檢若冰霜。想念離諸妄。跏趺在一牀。剎那登淨域。方寸發幽光。骨肉都融化。乾坤極杳茫。太虗函表裏。佛剎據中央。蓮吐葳蕤萼。波翻瀲灩塘。鮮飇須動蕩。綵仗恣搖颺。燦爛黃金殿。參差白玉堂。樓隨四寶合。臺備七珍粧。鏡面鋪階砌。荷心結洞房。珊瑚裁作檻。碼碯製為梁。田地瑠璃展。園林錦繡張。內皆陳綺席。外盡繞銀牆。覆有玲瓏網。平無突兀岡。璚林連處處。琪樹列行行。果大甜如蜜。音清妙似簧。喬柯元自對。茂棄正相當。一一吟鸚鵡。雙雙集鳳凰。瑤池無晝夜。珠水自宮商。渠瑩金沙底。風輕寶岸旁。高低敷菡萏。深淺戲鴛鴦。異形吞羣鳥。奇葩掩眾芳。千枝分赤白。萬朵間青黃。暫挹身根爽。微通鼻觀涼。頻伽前皷舞。共命後飛翔。竟日鶯調舌。冲霄鶴引吭。悟空寧有我。知苦悉無常。大士談玄理。聲聞會寶坊。經宣十二部。偈演百千章。直指菩提徑。俱浮般若航。挽回尋劍客。喚醒失頭狂。九品標麤妙。三乘互抑揚。鍊深終絕鑛。簸淨豈存糠。示現真彌勒。咨參妙吉祥。聖賢雲靉靆。天樂日鏗鏘。俊偉純童子。伊優絕女郎。語言工問答。進退巧趨蹌。火齊恒流燄。摩尼益耀芒。不須懸日月。何處限封疆。食是天餚饍。餐非世稻梁。挂肩如意服。擎鉢自然漿。脫體殊清淨。含暉更焜煌。袈裟籠瑞靄。瓔珞襯仙裳。徧往微塵國。周遊正覺場。慈顏容禮覲。供具任持將。側聽能仁教。還令所得亡。及歸彈指頃。翻笑取塗忙。每受經行樂。誰云坐臥妨。普天除鬭諍。帀地息災殃。南北威靈被。東西德化彰。幾番經劫燒。四海變耕桑。此界無虧損。斯人但壽昌。戶丁休點注。年甲罷推詳。滿耳唯聞法。充饑不假糧。永懷恩入髓。且免毒侵瘡。試說娑婆苦。爭禁涕淚滂。內宗誰復解。邪見轉堪傷。忍被貪嗔縛。甘投利欲阬。君臣森虎豹。父子劇豺狼。儘愛錢堆屋。仍思米溢倉。山中接雉兔。野外牧牛羊。奪命他生報。銜冤累世償。太平逢盜賊。離亂遇刀鎗。好飲躭盃酒。迷情戀市娼。心猿拋罥索。意馬放垂韁。逸志摧中路。英魂赴北邙。干戈消禮樂。揖讓去陶唐。戰伐愁邊鄙。焚煙徹上蒼。連村遭殺戮暴骨滿城隍鬼哭天陰雨人悲國夭殤歲凶多餓死。棺貴少埋藏。瓦礫堆禪剎。荊榛出教庠。征徭兼賦稅。禾黍減豐穰。念佛緣猶阻。尋經事亦荒。素襟龍奮迅。高步鵠騰驤。載顧同羣鴈。毋為獨跳獐。聖胎吾<span class='corr'>已</span>就。法侶爾相望。寶地同瀟灑。金臺共頡頏。翹勤山岌嶪。積德海汪洋。<span class='corr'>曠</span>劫功彌著。纖毫過即禳。三心期遠到。十念整遙裝。必欲超魔界。從今奉覺皇。<span class='note-inline'>(應起句欲字)</span>。</p>
</div>
<div class='div-other'><a id='mulu291' />
<p class='h2'>娑婆苦漁家傲十六首</p><p>聽說娑婆無量苦。能令智者增憂怖。壽命百年如曉露。君須悟。一般生死無窮富。　綠髮紅顏留不住。英雄盡向何方去。回首北邙山下路。斜陽暮。千千萬萬寒鴉度。</p>
<p>聽說娑婆無量苦。風前陡覺雙眉豎。貪欲如狼瞋猛虎。魔軍主。張弓架箭癡男女。　日月往來寒又暑。乾坤開合晴還雨。白骨茫茫銷作土。嗟今古。何人踏著無生路。</p>
<p>聽說娑婆無量苦。千思萬算勞腸肚。地水火風爭勝負。何牢固。到頭盡化微塵去。　一顆心珠離染污。聲前色後常披露。打破髑髏無覓處。除非悟。如來金口親分付。</p>
<p>聽說娑婆無量苦。死王總作輪回主。六賊操刀為伴侶。同居住。何曾頃刻拋離去。　功德天和黑暗女。兩人最是難相聚。有智主人俱不取。依吾語。從今更莫登門戶。</p>
<p>聽說娑婆無量苦。篋中四大蚖蛇聚。重者好沉輕好舉。相凌侮。況兼合宅空無主。　早覺參差梁與柱。風飃雨打難撐拄。畢竟由他傾壞去。教人懼。不如覓箇安身處。</p>
<p>聽說娑婆無量苦。人皆染色貪樽爼。玉鏤笙簫金貼鼓。長歌舞。梨園子弟邯鄲女。　冬衣紫貂春白苧。涼亭暖閣消寒暑。一旦神魂歸地府。應難取。空教淚點多如雨。</p>
<p>聽說娑婆無量苦。為君一一分明舉。風俗淫邪人跋扈。多囹圄。命終未免沉冥府。　檢點惡名看罪簿。因茲惹起閻羅怒。爐炭鑊湯燒又煑。爭容汝。自家作業非人與。</p>
<p>聽說娑婆無量苦。高誇富足慙貧窶。無食無衣無棟宇。懸空釜。舉頭又見紅輪午。　只有磵邊芹可煑。黃昏坐聽饑腸語。多粟多金多子女。同歡聚。看來總是前生注。</p>
<p>聽說娑婆無量苦。家家未免為商賈。出入江山多險阻。非吾土。磨牙噬肉遭人虎。　魂魄欲歸迷去所。煙橫北嶺雲南塢。一望連天皆莾鹵。知何許。荒村颯颯風吹雨。</p>
<p>聽說娑婆無量苦。人當亂世投軍旅。宼至不分男與女。摧腰膂。鳴蟬竟斷螳螂斧。　縱有才能超卒伍。幾人衣錦還鄉土。燕頷虎頭封萬戶。虗相悞。奈何李廣逢奇數。</p>
<p>聽說娑婆無量苦。凶兵解散還屯聚。昨日為齊今日楚。更奴擄。乾坤畢竟歸神武。　趙括才疎空自許。強秦用間欺其主。四十萬軍生入土。悲前古。至今鬼哭長平下。</p>
<p>聽說娑婆無量苦。星分海角船居戶。東望扶桑朝日吐。迷洲渚。砲車雲起青天雨。　卸却雲帆停却櫓。打頭風急鯨魚舞。衮衮潮聲喧萬鼓。愁肝腑。遭逢患難誰依怙。</p>
<p>聽說娑婆無量苦。茶鹽阬冶倉場務。損折課程遭箠楚。賠官府。傾家賣產輸兒女。　口體將何充粒縷。飄蓬未有棲遲所。苛政酷於蛇與虎。爭容訴。勸君莫犯電霆怒。</p>
<p>聽說娑婆無量苦。如今業債前來負。賊劫貨財身被擄。逢狼虎。挑生呪死兼巫蠱。　奴婢辛勤依惡主。黑瘡白癩聾和瞽。醜惡愚癡相與處。誰憐汝。發心歸命慈悲父。</p>
<p>聽說娑婆無量苦。橫遭獄訟拘官府。大杖擊身瘡未愈。重鞭楚。血流滿地青蠅聚。　牒訴紛紛皆妄語。無人敢打登聞鼓。天上羣仙司下土。能輕舉。何時一降幽囚所。</p>
<p>聽說娑婆無量苦。三農望斷梅天雨。車水種苗苗不舉。難禁暑。被風扇作荒茅聚。　久旱掘泉唯見土。海潮又入蒹葭浦。南北東西皆斥鹵。枯禾黍。官糧更要徵民尸。</p>
</div>
<div class='div-other'><a id='mulu292' />
<p class='h2'>西方樂漁家傲十六首</p><p>聽說西方無量樂。三賢十聖同依託。稽首彌陀圓滿覺。長參學。川流赴海塵成嶽。　佛性在躳如玉璞。須憑巧匠勤雕琢。凡聖皆由心所作。難描邈。華堂寶座珠瓔珞。</p>
<p>聽說西方無量樂。莊嚴七寶為樓閣。瑪瑙珊瑚兼琥珀。光堪摘。金繩界道何輝赫。　寶樹靈禽皆化作。滿池鳧鴈鴛鴦鶴。鸚鵡頻伽并孔雀。爭鳴躍。更看朵朵金蓮拆。</p>
<p>聽說西方無量樂。琉璃田地金城郭。翡翠鮮明珠磊落。蓮披蕚。幾多青赤并黃白。　大士聲聞隨所適。天華爛熳霑衣裓。各各化身千百億。神通力。須臾游徧微塵國。</p>
<p>聽說西方無量樂。法王治化消諸惡。天上人間元不隔。相參錯。聖凡平等同圓覺。　長見寶花空際落。朝朝暮暮聞音樂。衣食自然非造作。香臺閣。徧周國界常寬廓。</p>
<p>聽說西方無量樂。凡夫淺智難圖度。隨有願求無不獲。何勞索。珠衣綺饌黃金宅。　地似掌平尤廣博。八功德水非穿鑿。白藕花中胎可托。三生約。如今豈可輕拋却。</p>
<p>聽說西方無量樂。君王便是如來作。不立三光并五嶽。除溝壑。紅霞紫霧長籠絡。　四八儀容金閃爍。鉢中美味隨斟酌。發願往生真上䇿。堪呵責。死生路上飄蓬客。</p>
<p>聽說西方無量樂。風林水鳥聲交作。法句時時相警覺。貪嗔薄。能教有學成無學。　不染六塵離五濁。如蟬脫去無明㲉。肎受涅槃生死縛。空撈摸。語言文字皆糟粕。</p>
<p>聽說西方無量樂。一聞妙道忘知覺。胸次不留元字脚。真標格。光明徧界紅輪赫。　鵬翅展開滄海窄。誰能更問籬邊雀。多少凡毛并聖角。都拈却。塵塵剎剎歸無著。</p>
<p>聽說西方無量樂。長生不假神仙藥。胎就眼開花正拆。心彰灼。永為自在逍遙客。　來度眾生離火宅。命終免被閻王責。露地牛兒如雪白。無鞭索。黃金地上從跳躍。</p>
<p>聽說西方無量樂。娑婆<span class='corr'>已</span>悔從前錯。佛號自呼還自諾。思量著。唯心淨土誰云隔。　一貫由來雙五百。嬰兒謾把空拳嚇。擬議不來遭一摑。諸禪客。凡情聖解曾銷鑠。</p>
<p>聽說西方無量樂。四方上下天垂幕。不比娑婆田地惡。無垠堮。純將一片琉璃作。　能埽愛河波浪涸。盡翻苦樹枝條落。智燄爭容蚊蚋泊。神超卓。徑登廣大毗盧閣。</p>
<p>聽說西方無量樂。且教影與形商略。收拾神情歸澹泊。重磨削。觚圓更復雕為朴。　世事休休還莫莫。誰將天爵并人爵。一念未生誰善惡。俄然覺。紫鱗掣斷黃金索。</p>
<p>聽說西方無量樂。未曾聞見須揚搉。異寶奇珍光間錯。同棲泊。如來大士并緣覺。　諸上善人皆許諾。談空說苦相酬酢。百鷙羣中隨一鶚。翔寥廓。從茲永斷凡夫惡。</p>
<p>聽說西方無量樂。樂邦是我心開拓。根缺女人皆不著。誰強弱。一人一朵金蓮蕚。　行樹七重珠網絡。寶橫風韻金鈴鐸。天上樂音相間作。須誠慤。返聞自性同先覺。</p>
<p>聽說西方無量樂。娑婆自恨身飄泊。注想存心連晦朔。歸皇覺。金臺接引休忘約。　架廈區區同燕雀。成橋渺渺隨烏鵲。早晚無常來逼迫。難推却。西游快展摩霄翮。</p>
<p>聽說西方無量樂。彌陀聖主垂恩澤。洗我禪心清且白。難尋跡。月光倒射寒潭碧。　舊債新冤都解釋。通身變作黃金色。一念須臾圓萬德。真奇特。十方佛授如來職。</p>
</div><p>西齋淨土詩</p>
</div>
<div class='div-other'><a id='mulu293' />
<p class='h1'>No. 1164-10b 題䟦一律</p>
<div class="lg regular"><div class='lg-row'>日日當陽話夕陽　金桴擊鼓響逢逢<span class='note-inline'>(叶房)</span></div>
<div class='lg-row'>覺翁解惑欣重解　則老揚宗幸載揚</div>
<div class='lg-row'>法界千花開佛國　無生一曲演珠玉</div>
<div class='lg-row'>臨行喝死支離客　振古威名壓野狂</div>
</div><p style="margin-left:1em">戊申七月。私淑弟子古歙成時稽首賦。時年五十有一。</p>
</div>
<p class='juan'>淨土十要卷第八</p>
<div class='div-w'><p><span class='note-inline'>(弟子程思訓出資參兩　胡淨睿　吳淨廸　王淨喻　許忠信　程淨初　程傳超　吳令琪　畢真聖　洪真慕　戴士驤各壹兩。共刻西齋淨土詩。伏願各各自身與法界眾生。淨土妙境念念現前。淨土法音時時盈耳。此生福慧增崇。當來往生得記　（又江等光貳錢運壹錢參分　朱昌）)</span>。</p>
</div>
</div><!-- end of div[@id='body'] -->
</body></html>