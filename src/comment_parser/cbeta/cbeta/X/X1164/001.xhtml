<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土十要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1164-A 靈峰蕅益大師選定淨土十要重刻序</p><p class="byline"><span class='note-inline'>(此序西蜀潘存評點)</span></p><p>淨土法門者何。法界緣起也。何謂法界。吾人現前一念之心。不唯非塊然。亦復非倐爾。纔有能起。即屬所緣。非能緣者。不得<span class='corr'>已</span>強名之曰無相。然虗空兔角亦受無相之名。而虗空有表顯相。兔角有斷無相。非真無相。又不得<span class='corr'>已</span>強名此無相曰真。唯其無相而真。故十方三世依正色心自他凡聖等法。皆在我現前一念無相真心中炳然齊現。而皆以自心為體。非別有物心無相而真。從心所現一切諸法莫不無相而真。是故於中隨拈一毫末。一一皆具十方三世依正色心自他凡聖等法而無餘欠。乃至一欬一掉一名一字罔非自心之全體大用。而欬掉名字之外更無一法可得。此所謂法界也。何謂法界緣起。聖凡皆此法界。非麤妙。無減增。不涉生死。不干迷悟。而悟順法界故出生二種涅槃。迷逆法界故妄現二種生死。迷逆生死。法界宛然。無奈眾生從未悟故終不能了。諸佛菩薩愍之。從一真法界起種種因緣。世出世間事類無算。一介螻螘萬聖互援。神力既同慈心亦等。而眾生迷逆妄故受化不齊。於諸佛菩薩平等光中。有有緣無緣及緣中淺深久近之異。緣分差等化辨從違。若或無緣徒勞引領。此所謂法界緣起也。是故建化門中只論繫珠一義。如法華妙典廣談宿因。先聖以四釋闡明<span class='note-inline'>(因緣釋．約教釋．本迹釋．觀心釋)</span>而必以因緣居首。由緣匪一故教網弛張。由教無方故恩德貫徹<span class='note-inline'>(指本迹)</span>。由恩不可窮盡故得消歸自<span class='corr'>己</span>領納家珍<span class='note-inline'>(指觀心)</span>。故知因緣即第一義。從上列祖極重時節因緣。良以無法與人亦無語句。情種熟處假說心傳。儻其不然。契理而不契機。有句盡成非量。空花界裏無自立宗。華嚴大經王於三藏。末後一著歸重願王。夫眾生情愛牽連幻成。世界妄執緣影遂立。前塵觸之則生死浩然。究竟皆歸於業海。然而業繫之內尚且天經地義萬邦作孚。況諸佛菩薩悲智無涯色心俱寂。本真如以起用。稱法性以垂機。觸之則生死銷亡。究竟皆同歸祕藏大事。該乎九界深恩施<span class='note-inline'>(音異)</span>於塵年。無不從此法界流。無不還歸此法界。此與六環業繫為何如而可反恣睽違不從標準。是旨也。精研藏教備考羣宗。由忍土而遐攬十虗。從末流而曠觀三際。則求生淨土一法誠法界第一緣起矣。說者謂阿彌願勝駕越諸方。然諸佛願等子等心等。法性海中那容優劣。而千經萬論極口指歸樂邦。十方廣長同聲勸讚光壽者何哉。緣在故耳。緣何謂在。信也。何謂不在。不信也。信不在處惡業障之。如夜行者滅火而趨險道。如破浪者卷帆而鼓橫橈。事同背馳寧止紆曲。又諸佛四土。上三土容有橫義。至同居土大都有豎無橫。唯極樂同居橫具四土。是故有情以凡夫而例一生補處國土。即緣生而顯稱性五塵佛身。因應化而見法身真常說法。從眾鳥而聞梵音深遠。以要言之。法法圓融塵塵究竟。教海無一名相可筌蹄。法門無一因果可比擬。然此等希有十方罕聞。而唯在極樂者何哉。緣深故耳。緣何謂深。信深也。何謂淺。信淺也。信根淺處恒情域之。如朝廷之有資格高才皓齒而不遷。如麟鳳之於走飛羽道毛羣而一類。何由大方闊步豁破無明。又諸佛度生皆窮累劫。從凡階聖不退為難。今求生極樂但七日竭誠十念傾注。雖陷惡逆悉記往生。纔得往生便圓踞三不退地。且見阿彌即見十方諸佛。生極樂即生一切剎海。乃至阿彌一光極樂一塵。悉能於中頓證十方三世依正色心自他凡聖等法。而不出剎那際三昧。夫諸佛度生如彼難。阿彌度生如此易者何哉。緣久故耳。緣何謂久。信久也。何謂近。信近也。信緣近處時分限之。如捨調弓而引彆弣。如放馴[馬*步]而服野駼。戰勝之功當在異日。如上所論專重有緣。緣深則境界難思。非等覺十地所能測。緣久則神力迅速。非三祇百劫所可倫。要之阿彌非有加於吾心也。吾心一念離絕故聖凡無在。吾心萬法頓融故四土無在。吾心不屬時劫故十世剎那無在。吾心不屬方隅故微塵剎海無在。吾何歉乎哉。特仗增上因緣一顯發之耳。曾有久習神呪者一夜重魘。見獰物持之置巨石下。其人怖急憶誦素所習呪。遂見獰物倒散裂石而醒。設素未習呪或習未純熟。緣種不深。斯時也欲不寱死得乎。然夢中真言復是何物。倒獰裂石誰實使之。皆即我現前一念之心也。自心神呪喚醒自心魘人。淨土法門亦如是。自心之阿彌還度自心之生死。故知因緣之義甚深甚深。抑聞魘之重者不許持光照。照即死。不許抱令起。抱多失心。唯就闇中俾熟識者大呼其名。連聲呼之無不解者。淨土法門亦如是。劫濁盛時眾生魘重。毋以持名雜叅話。毋以麤心習勝觀雜叅話。則濁智騰波定起邪見。所謂照之即死者也。習勝觀則非其境界。定起魔事。所謂抱多失心者也。唯以現前一念無明業識之心。令其專稱阿彌陀佛名號。無間一心未有不親證親到者。法門至此愈卑而愈不勝。仰愈淺而愈不可俯。自呼自應自魘自醒。一心之本元頓彰。法界之體用全揭。無庸鑽仰。秖麼修行。儻未悟透根源。寧可顓蒙合妙。夫顓蒙念佛。至矣極矣無復加矣。但恐法門之戲論難忘。生死之天懷不切。或執牟尼而視同瓦礫。或以指爪而撮摩虗空。或抉瞖而與眼以明。或傳經而苦舌之鳺。如此則揚之與抑總莫暢乎本懷。而信之與疑皆不成乎三昧。間有大智。知進知退知存知亡。而未遘至人未獲圓悟。未窮極致未學要詮。欲升永明之堂。入楚石之室。居五濁之世。闡難信之宗。殊非聊爾。嗚呼至人幽矣。圓悟皇哉。若無要詮誰與窮極。昔　靈峰老人以正法眼選定淨土十要一書。剞劂未全。乙未以後梨棗四散。迄丁未年焚失數種。成時竊念像季久轉。唯此一門契理契機。而淨土諸書唯此諸要盡美盡善。爰加點評稍事節略。又倣慈雲懺儀二門合行之例。會幽谿二要為一要。而自以觀經初門．彌陀行儀二種謬附之。其序首要解尊經也。要之要也。次慈雲重行也。次新附二種亦行經也。三者而後則天台紫閣師子林鄞江西齋幽谿以迄於袁。皆以時也。又天台以論主冠本宗。袁以白衣殿。不盡以時也。訂訖倡募流通。而大心緇白共成焉。修捨沙門成時合掌稽首重為告曰。淨土持名之法有三大要焉。一者。六字弘名念念之間欣厭具足。如出幽獄奔託王家。步步之間欣厭具足。是故萬緣之唾不食。眾苦之忍莫回。高置身於蓮華。便訂盟於芬利。蛆蠅糞壤可煞驚慙。二者。叅禪必不可無淨土。為防退墮寧不寒心。淨土必不可入禪機。意見稍乘二門俱破。若夫餘宗。在昔之時不必改絃。<span class='corr'>但</span>加善巧迴向。在今之世秖可助行。必須淨業專修。冷煖自知何容強諍。三者。一句彌陀非大徹不能全提。而最愚亦無少欠。儻有些子分別便成大法魔殃。只貴一心受持寧羨依稀解悟。乞兒若見小利急須吐棄無餘。棒打石人頭嚗嚗論實事。<span class='corr'>已</span>上三要頗切今時。儻能真實指迷。我願捨身供養。十方三世共聞此言。戊申端陽日相似菩薩近住男成時稽首書于華陽度雲精舍之雲氣樓。</p>
</div>
<div class='div-other'><a id='mulu2' />
<p class='h1'>靈峰蕅益大師選定淨土十要總目</p><p class="byline">古歙後學　成時　評點節略</p>
<ul class="">
<li>卷第一<span class="note-inline">(總序　總目　述　序)</span>
<ul class="">
<li>佛說阿彌陀經要解</li>
</ul></li>

<li>卷第二<span class="note-inline">(述)</span>
<ul class="">
<li>往生淨土懺願儀</li>

<li>往生淨土決疑行願二門</li>
</ul></li>

<li>卷第三<span class="note-inline">(述)</span>
<ul class="">
<li>觀無量壽佛經初心三昧門</li>

<li>受持佛說阿彌陀經行願儀</li>
</ul></li>

<li>卷第四<span class="note-inline">(述　舊序　舊後序)</span>
<ul class="">
<li>淨土十疑論</li>
</ul></li>

<li>卷第五<span class="note-inline">(述)</span>
<ul class="">
<li>念佛三昧寶王論<span class="note-inline">(三卷)</span></li>
</ul></li>

<li>卷第六<span class="note-inline">(述　偈引)</span>
<ul class="">
<li>淨土或問</li>
</ul></li>

<li>卷第七<span class="note-inline">(述　舊序)</span>
<ul class="">
<li>寶王三昧念佛直指<span class="note-inline">(二卷)</span></li>
</ul></li>

<li>卷第八<span class="note-inline">(述　贊)</span>
<ul class="">
<li>西齋淨土詩<span class="note-inline">(三卷)</span></li>
</ul></li>

<li>卷第九<span class="note-inline">(述)</span>
<ul class="">
<li>淨土生無生論</li>

<li>淨土法語</li>
</ul></li>

<li>卷第十<span class="note-inline">(述　舊序　原序)</span>
<ul class="">
<li>西方合論<span class="note-inline">(十卷)</span></li>
</ul></li>
</ul><p>淨土十要總目</p>
</div>
<p class='juan'><a id='mulu3' />靈峰蕅益大師選定淨土十要卷第一</p>
<div class='div-other'><a id='mulu4' /><p style="margin-left:2em">述曰。佛法之妙莫要於淨土。淨土之妙莫要於持名。持名之妙莫要於小本阿彌陀經。小本之妙莫要於靈峰要解。儻未讀要解。或讀未精詳。或精詳未貫徹。便謂於小本無不知無不信無不悟入。可乎。既於本經有未盡。一行三昧如何修行。既未善持名。淨土玄關如何優入。既未階淨信淨願。十方三世佛祖大道如何荷擔。然則要解之有關於十方三世佛祖大道也甚矣。今定十要以要解為上首。厥義有三。一祖佛經以小本為淨土諸經之最要故。二重持名以末法修行總以持名為行本故。三立本經之大宗以今解精徹確正堪為要中之要。故讀十要者請以要解為主。以餘九為伴。能令邪解莫入。能令意見不容。能令心宗圓明。能令美善雙盡。夫然後不愧為真學佛者。夫然後不自誤誤人。夫然後必生淨土。夫然後可學一切佛法。夫然後知十方三世佛祖之大道舉不外乎此矣。</p>
</div>
<div class='div-xu'><a id='mulu5' />
<p class='h1'>No. 1164-1a 佛說阿彌陀經要解重刻序</p><p style="margin-left:1em">淨土深旨濫始於觀經之觀佛。匯澤於小本之持名。二經蓋不思議無上心要也。釋妙觀者。有天台聖祖大宗稱經發明要矣。釋小本者。振古於斯諸美畢備。以言心要似有待焉。歲在丁亥。　靈峰大師述成要解。如燈照色而非光華。以義定名而非擬議。不過道屋裏事而聆者若驚。不外布帛菽粟之譚而未曾有諸凡橫豎四土事理一心罔弗。精義入神。要歸允當。使學者了然知生信發願以起妙行無縟焉矣。爾小本得是疏便覺一行三昧。橫吞萬派而卓立孤標。事出非常而道在伊邇。深固幽遠之藏一旦盡開。吾聞善善之家機理雙契。是故矢必應弦藥必應病。今要解逗末世機。能提深警徹悟之人。俾其法界圓昭。盡杜虗解邪僻之習。又能使中下之輩信而有勇。至於正譌訂誤纖巨不遺。渾然德音方正不割。誠諸祖所密印。諸佛所共加。以為劫外優曇掌中摩勒匪阿也。癸巳歲。大師在歙浦演說釋義。分科間有不同。尤覺聞所未聞信所未信。華陽學人性且錄出。名歙浦本。今重梓十要。遂以此本授鋟。謹序而識之。</p>
<p style="margin-left:1em">時戊申端陽後三日也古歙學人成時和南書</p>
</div>
<div class='div-other'><a id='mulu6' />
<p class='h1'>No. 1164-1 佛說阿彌陀經要解</p><p class="byline">三藏法師　鳩摩羅什　譯</p><p class="byline">西有沙門　智旭　解</p>
<div class='div-other'><a id='mulu7' /><p style="margin-left:1em">原夫諸佛憫念羣迷隨機施化。雖歸元無二而方便多門。然於一切方便中求其至直捷至圓頓者。莫若念佛求生淨土。又於一切念佛法門中求其至簡易至穩當者。莫若信願專持名號。是故淨土三經竝行。古人獨以彌陀經為日課。豈非持名一法普被三根。攝事理無遺。統宗教無外。尤不可思議也哉。註疏代不乏人。世湮所存無幾。雲棲疏鈔廣大精微。幽谿圓中鈔高深洪博。如二曜中天有目皆覩。特以文富義繁邊涯莫測。致初機淺識信願難階。故弗揣庸愚再述要解。不敢與二翁競異。亦不敢與二翁強同也。將釋經文五重玄義。</p>
</div>
<div class='div-other'><a id='mulu8' />
<p class='h2'>第一釋名</p><p style="margin-left:1em">此經以能說所說人為名。佛者。此土能說之教主。即釋迦牟尼。乘大悲願力。生五濁惡世。以先覺覺後覺。無法不知無法不見者也。說者悅所懷也。佛以度生為懷。眾生成佛機熟。為說難信法。令究竟脫。故悅也。阿彌陀。所說彼土之導師。以四十八願接信願念佛眾生生極樂世界。永階不退者也。梵語阿彌陀。此云無量壽。亦云無量光。要之功德智慧神通道力依正莊嚴說法化度一一無量也。一切金口通名為經。對上五字是通別合為題也。教行理三各論通別。廣如台藏所明。</p>
</div>
<div class='div-other'><a id='mulu9' />
<p class='h2'>第二辨體</p><p style="margin-left:1em">大乘經皆以實相為正體。吾人現前一念心性。不在內不在外不在中間。非過去非現在非未來。非青黃赤白長短方圓。非香非味非觸非法。覓之了不可得而不可言其無。具造百界千如而不可言其有。離一切緣慮分別語言文字相。而緣慮分別語言文字非離此別有自性。要之離一切相即一切法。離故無相。即故無不相。不得<span class='corr'>已</span>強名實相。實相之體非寂非照。而復寂而恒照照而恒寂。照而寂強名常寂光土。寂而照強名清淨法身。又照寂強名法身。寂照強名報身。又性德寂照名法身。修德寂照名報身。又修德照寂名受用身。修德寂照名應化身。寂照不二。性修不二。身土不二。無非實相。實相無二亦無不二。是故舉體作依作正作法作報作自作他。乃至能說所說能度所度能信所信能願所願能持所持能生所生能讚所讚。無非實相正印之所印也。</p>
</div>
<div class='div-other'><a id='mulu10' />
<p class='h2'>第三明宗</p><p style="margin-left:1em">宗是修行要徑會體樞機而萬行之綱領也。提綱則眾目張。挈領則襟袖至。故體後應須辨宗。此經以信願持名為修行之宗要。非信不足啟願。非願不足導行。非持名妙行不足滿所願而證所信。經中先陳依正以生信。次勸發願以導行。次示持名以徑登不退。信則信自信他信因信果信事信理。願則厭離娑婆<span class='corr'>欣</span>求極樂。行則執持名號一心不亂。信自者。信我現前一念之心。本非肉團亦非緣影。豎無初後橫絕邊涯。終日隨緣終日不變。十方虗空微塵國土元我一念心中所現物。我雖昏迷倒惑。苟一念迴心。決定得生自心本具極樂。更無疑慮。是名信自。信他者。信釋迦如來決無誑語。彌陀世尊決無虗願。六方諸佛廣長舌決無二言。隨順諸佛真實教誨。決志求生。更無疑惑。是名信他。信因者。深信散亂稱名猶為成佛種子。況一心不亂安得不生淨土。是名信因。信果者。深信淨土諸善聚會皆從念佛三昧得生。如種瓜得瓜種豆得豆。亦如影必隨形響必應聲。決無虗棄。是名信果。信事者。深信只今現前一念不可盡故。依心所現十方世界亦不可盡。實有極樂國在十萬億土外。最極清淨莊嚴。不同莊生寓言。是名信事。信理者。深信十萬億土實不出我今現前介爾一念心外。以吾現前一念心性實無外故。又深信西方依正主伴皆吾現前一念心中所現影。全事即理全妄即真。全修即性全他即自。我心徧故。佛心亦徧。一切眾生心性亦徧。譬一室千燈。光光互徧重重交攝不相妨礙。是名信理。如此信<span class='corr'>已</span>則娑婆即自心所感之薉。而自心薉理應厭離。極樂即自心所感之淨。而自心淨理應欣求。厭薉須捨至究竟方無可捨。欣淨須取至究竟方無可取。故妙宗云。取捨若極與不取捨亦非異轍。設不從事取捨但尚不取不捨。即是執理廢事。既廢於事。理亦不圓。若達全事即理。則取亦即理捨亦即理。一取一捨無非法界。故次信而明願也。言執持名號一心不亂者。名以召德。德不可思議。故名號亦不可思議。名號功德不可思議。故使散稱為佛種。執持登不退也。然諸經示淨土行萬別千差。如觀像觀想禮拜供養五悔六念等。一一行成皆生淨土。唯持名一法收機最廣下手最易。故釋迦慈尊無問自說。特向大智舍利弗拈出。可謂方便中第一方便。了義中無上了義。圓頓中最極圓頓。故云明珠投於濁水。濁水不得不清。佛號投於亂心。亂心不得不佛也。信願持名以為一乘真因。四種淨土以為一乘妙果。舉因則果必隨之。故以信願持名為經正宗。其四種淨土之相。詳在妙宗鈔及梵網玄義。茲不具述。俟後釋依正文中當略示耳。</p>
</div>
<div class='div-other'><a id='mulu11' />
<p class='h2'>第四明力用</p><p style="margin-left:1em">此經以往生不退為力用。往生有四土。各論九品。且略明得生四土之相。若執持名號未斷見思。隨其或散或定。於同居土分三輩九品。若持至事一心不亂。見思任運先落。則生方便有餘淨土。若至理一心不亂。豁破無明一品乃至四十一品。則生實報莊嚴淨土。亦分證常寂光土。若無明斷盡。則是上上實報究竟寂光也。不退有四義。一念不退。破無明。顯佛性。徑生實報。分證寂光。二行不退。見思既落。塵沙亦破。生方便土。進趨極果。三位不退。帶業往生。在同居土。蓮華托質。永離退緣。四畢竟不退。不論至心散心有心無心或解不解。但彌陀名號或六方佛名。此經名字一經於耳。假使千萬劫後畢竟因斯度脫。如聞塗毒鼓遠近皆喪。食少金剛決定不消也。復次秪帶業生同居淨證位不退者。皆與補處俱。亦皆一生必補佛位。夫上善一處是生同居。即<span class='corr'>已</span>橫生上三土。一生補佛是位不退。即<span class='corr'>已</span>圓證三不退。如斯力用乃千經萬論所未曾有。較彼頓悟正因僅為出塵階漸。生生不退始可期於佛階者。不可同日語矣。宗教之士如何勿思。</p>
</div>
<div class='div-other'><a id='mulu12' />
<p class='h2'>第五教相</p><p style="margin-left:1em">此大乘菩薩藏攝。又是無問自說徹底大慈之所加持。能令末法多障有情依斯徑登不退。故當來經法滅盡。特留此經住世百年廣度含識。阿伽陀藥萬病總持。絕待圓融不可思議。華嚴奧藏法華祕髓。一切諸佛之心要。菩薩萬行之司南。皆不出於此矣。欲廣歎述窮劫莫盡。智者自當知之。</p>
</div>
<div class='div-other'><a id='mulu13' /><p style="margin-left:1em">△入文為三。初序分。二正宗分。三流通分。此三名初善中善後善。序如首。五官具存。正宗如身。臟腑無闕。流通如手足。運行不滯。故智者釋法華初一品皆為序。後十一品半皆為流通。又一時迹本二門各分三段。則法師等五品皆為迹門流通。蓋序必提一經之綱。流通則法施不壅。關係非小。後人不達。見經文稍涉義理便判入正宗。致序及流通僅存故套。安所稱初語亦善後語亦善也哉。</p>
<p style="margin-left:1em">初序分二。初通序。二別序。初中二。初標法會時處。二引大眾同聞。今初。</p>

<div class='div-orig'><p>如是我聞。一時佛在舍衛國祇樹給孤獨園。</p>
</div>
<div class='div-commentary'><p style="margin-left:1em">如是標信順。我聞標師承。一時標機感。佛標教主。舍衛等標說經處也。實相妙理古今不變名如。依實相理念佛求生淨土決定無非曰是。實相非我非無我。阿難不壞假名故仍稱我。耳根發耳識親聆圓音。如空印空。名聞。時無實法。以師資道合說聽周足名一時。自覺覺他覺行圓滿人天大師名佛。舍衛此云聞物。中印度大國之名。波斯匿王所都也。匿王太子名祇陀。此云戰勝。匿王大臣名須達多。此云給孤獨。給孤長者布金買太子園供佛及僧。祇陀感歎施餘未布少地。故竝名祇樹給孤獨園也。</p>
</div><p style="margin-left:1em">△二引大眾同聞三。初聲聞眾。二菩薩眾。三天人眾。聲聞居首者。出世相故。常隨從故。佛法賴僧傳故。菩薩居中者。相不定故。不常隨故。表中道義故。天人列後者。世間相故。凡聖品雜故。外護職故。</p>
<p style="margin-left:1em">初聲聞眾又三。初明類標數。二表位歎德。三列上首名。今初。</p>

<div class='div-orig'><p>與大比丘僧千二百五十人俱。</p>
</div>
<div class='div-commentary'><p style="margin-left:1em">大比丘。受具足戒出家人也。比丘。梵語含三義。一乞士。隻鉢資身無所蓄藏專求出要。二破惡。正慧觀察破煩惱惡不墮愛見。三怖魔。發心受戒羯磨成就魔即怖也。僧者具云僧伽。此翻和合眾。同證無為解脫名理和。身同住．口無諍．意同悅．見同解．戒同修．利同均名事和也。千二百五十人者。三葉波師資共千人。身子．目連師資二百人。耶舍子等五十人。皆佛成道先得度脫。感佛深恩常隨從也。</p>
</div><p style="margin-left:1em">△二表位歎德。</p>

<div class='div-orig'><p>皆是大阿羅漢<span class='note-inline'>(之位。其德為)</span>眾所知識。</p>
</div>
<div class='div-commentary'><p style="margin-left:1em">阿羅漢亦含三義。一應供。即乞士果。二殺賊。即破惡果。三無生。即怖魔果。復有慧解脫．俱解脫．無疑解脫三種不同。今是無疑解脫。故名大。又本是法身大士。示作聲聞證此淨土不思議法。故名大也。從佛轉輪廣利人天。故為眾所知識。</p>
</div><p style="margin-left:1em">△三列上首名。</p>

<div class='div-orig'><p>長老舍利弗<span class='note-inline'>(此云身子)</span>．摩訶目犍連<span class='note-inline'>(大<span class='corr'>采</span>菽氏)</span>．摩訶迦葉<span class='note-inline'>(大飲光)</span>．摩訶迦旃延<span class='note-inline'>(大文飾)</span>．摩訶拘絺羅<span class='note-inline'>(大膝)</span>．離婆多<span class='note-inline'>(星宿)</span>．周利槃陀伽<span class='note-inline'>(繼道)</span>．難陀<span class='note-inline'>(喜)</span>．阿難陀<span class='note-inline'>(慶喜)</span>．羅睺羅<span class='note-inline'>(覆障)</span>．憍梵波提<span class='note-inline'>(牛呞)</span>．賓頭盧頗羅墮<span class='note-inline'>(不動利根)</span>．迦留陀夷<span class='note-inline'>(黑光)</span>．摩訶劫賓那<span class='note-inline'>(房宿)</span>．薄拘羅<span class='note-inline'>(善容)</span>．阿㝹樓䭾<span class='note-inline'>(無貧)</span>。如是等諸大弟子。</p>
</div>
<div class='div-commentary'><p style="margin-left:1em">德臘俱尊故名長老。身子尊者。聲聞眾中智慧第一。目連尊者。神通第一。飲光尊者。身有金光。傳佛心印為初祖。頭陀行第一。文飾尊者。婆羅門種。論議第一。大膝尊者。答問第一。星宿尊者。無倒亂第一。繼道尊者。因根鈍。僅持一偈。辯才無盡。義持第一。喜尊者。佛之親弟。儀容第一。慶喜尊者。佛之堂弟。復為侍者。多聞第一。覆障尊者。佛之太子。密行第一。牛呞尊者。宿世惡口感此餘報。受天供養第一。不動尊者。久住世間應末世供。福田第一。黑光尊者。為佛使者。教化第一。房宿尊者。知星宿第一。善容尊者。壽命第一。無貧尊者。亦佛堂弟。天眼第一。此等常隨眾本法身大士。示作聲聞。為影響眾。今聞淨土攝受功德。得第一義悉檀之益。增道損生。自淨佛土。復名當機眾矣。</p>
</div><p style="margin-left:1em">△二菩薩眾。</p>

<div class='div-orig'><p>并諸菩薩摩訶薩。文殊師利<span class='note-inline'>(此云妙德)</span>法王子．阿逸多<span class='note-inline'>(此云無能勝。彌勒菩薩之名)</span>菩薩．乾陀訶提<span class='note-inline'>(此云不休息)</span>菩薩．常精進菩薩。與如是等諸大菩薩。</p>
</div>
<div class='div-commentary'><p style="margin-left:1em">菩薩摩訶薩。此云大道心成就有情。乃悲智雙運自他兼利之稱。佛為法王。文殊紹佛家業名法王子。菩薩眾中智慧第一。非勇猛實智不能證解淨土法門。故居初。彌勒當來成佛。現居等覺。以究竟嚴淨佛國為要務。故次列。不休息者。曠劫修行不暫停故。常精進者。自利利他無疲倦故。此等深位菩薩必皆求生淨土。以不離見佛。不離聞法。不離親近供養眾僧。乃能速疾圓滿菩提故。</p>
</div><p style="margin-left:1em">△三天人眾。</p>

<div class='div-orig'><p>及釋提桓因等無量諸天大眾俱。</p>
</div>
<div class='div-commentary'><p style="margin-left:1em">釋提桓因。此云能為主。即忉利天王。等者。下等四王。上等夜摩．兜率．化樂．他化．色．無色無量諸天也。大眾俱。謂十方天人八部修羅人非人等無不與會。無非淨土法門所攝之機也。通序竟。</p>
</div><p style="margin-left:1em">△二別序。發起序也。淨土妙門不可思議。無人能問。佛自倡依正名字為發起。又佛智鑒機無謬。見此大眾應聞淨土妙門而獲四益。故不俟問便自發起。如梵網下卷自倡立號云。我今盧舍那等。智者判作發起序。例可知也。</p>

<div class='div-orig'><p>爾時。佛告長老舍利弗。從是<span class='note-inline'>(娑婆世界)</span>西方。過十萬億佛土。有世界名曰極樂。其土有佛號阿彌陀。今現在說法。</p>
</div>
<div class='div-commentary'><p style="margin-left:1em">淨土法門三根普攝。絕待圓融不可思議。圓收圓超一切法門。甚深難信。故特告大智慧者。非第一智慧不能直下無疑也。西方者。橫亘直西。標示現處也。十萬億者。千萬曰億。今積億至十萬也。佛土者。三千大千世界通為一佛所化。且以此土言之。一須彌山東西南北各一洲。同一日月所照。一鐵圍山所遶。名一四天下。千四天下名小千世界。千小千名中千世界。千中千名大千世界。過如此佛土十萬億之西是極樂世界也。問。何故極樂在西方。答。此非善問。假使極樂在東。汝又問何故在東。豈非戲論。況自十一萬億佛土視之。又在東矣。何足致疑。有世界名曰極樂。序依報國土之名也。豎約三際以辨時劫。橫約十方以定疆隅。故稱世界。極樂國。梵語須摩提。亦云安養．安樂．清泰等。乃永離眾苦第一安隱之謂。如下廣釋。然佛土有四。各分淨薉。凡聖同居土。五濁重者薉。五濁輕者淨。方便有餘土。析空拙度證入者薉。體空巧度證入者淨。實報無障礙土。次第三觀證入者薉。一心三觀證入者淨。常寂光土。分證者薉。究竟滿證者淨。今云極樂世界。正指同居淨土。亦即橫具上三淨土也<span class='note-inline'>(此論修德不論性德。性德則一切微塵法爾。具足四種淨薉佛土。今約信願行三。彌陀名號不思議故。能令凡夫所感同居極樂最極清淨也。此則十方佛土所無。極樂同居獨擅。方是極樂淨土宗旨。下明義處皆然)</span>。有佛號阿彌陀。序正報教主之名也。翻譯如下廣釋。佛有三身。各論單複。法身單指所證理性。報身單指能證功德智慧。化身單指所現相好色像。法身複者自性清淨法身．離垢妙極法身。報身複者自受用報身．他受用報身。化身複者示生化身．應現化身。又佛界化身．隨類化身。雖辨單複三身。實非一非三而三而一。不縱橫。不竝別。離過絕非。不可思議。今云阿彌陀佛。正指同居土中示生化身。仍復即報即法也。復次世界及佛皆言有者。具四義。的標實境。令欣求故。誠語指示令專一故。簡非乾城陽燄。非權現曲示。非緣影虗妄。非保真偏但破魔邪權小故<span class='note-inline'>(非權。破華嚴合論之譌。非邪。破末世積迷之習。此二料簡尤大有關係)</span>。圓彰性具令深證故。今現在說法者。簡上依正二有。非過去<span class='corr'>已</span>滅。非未來未成。正應發願往生。親覲聽法速成正覺也。復次二有現在。勸信序也。世界名極樂。勸願序也。佛號阿彌陀。勸持名妙行序也。復次<span class='corr'>阿</span>彌陀序佛。說法序法。現在海會序僧。佛法僧同一實<span class='corr'>相</span>序體。從此起信願行序宗。信願行成必得往生見佛聞法序用。唯一佛界為所緣境不雜餘事序教相也。言略意周矣。初序分竟。</p>
</div><p style="margin-left:1em">△二正宗分三。初廣陳彼土依正妙果以啟信。二特勸眾生應求往生以發願。三正示行者執持名號以立行。信願持名一經要旨。信願為慧行。持名為行行。得生與否全由信願之有無。品位高下全由持名之深淺。故慧行為前導。行行為正修。如目足竝運也。初文為二。初依報妙。二正報妙。初又二。初徵釋。二廣釋。初又二。初徵。二釋。今初。</p>

<div class='div-orig'><p>舍利弗。彼土何<span class='corr'>故</span>名為極樂。</p>
</div><p style="margin-left:1em">△二釋二。初約能受用釋。二約所受用釋。今初。</p>

<div class='div-orig'><p>其國眾生無有眾苦但受諸樂。故名極樂。</p>
</div>
<div class='div-commentary'><p style="margin-left:1em">眾生是能受用人。等覺以還皆可名。今且約人民言。以下下例上上也。娑婆苦樂雜。其實苦是苦苦。偪身心故。樂是壞苦。不久住故。非苦非樂是行苦。性遷流故。彼土永離三苦。不同此土對苦之樂。乃名極樂。一往分別同居。五濁輕。無分段八苦。但受不病不老自在遊行天食天衣諸善聚會等樂。方便。體觀巧。無沈空滯寂之苦。但受遊戲神通等樂。實報。心觀圓。無隔別不融之苦。但受無礙不思議樂。寂光。究竟等。無法身滲漏真常流注之苦。但受稱性圓滿究竟樂。然同居眾生以持名善根福德同佛。故圓淨四土圓受諸樂也。復次。極樂最勝不在上三土而在同居。良以上之則十方同居遜其殊特。下又可與此土較量。所以凡夫優入而從容。橫超而度越。佛說苦樂意在於此。</p>
</div><p style="margin-left:1em">△二約所受用釋<span class='note-inline'>(此亦轉釋上無有眾苦但受諸樂之故。下廣釋一科亦然)</span>。</p>

<div class='div-orig'><p>又舍利弗。極樂國土。七重欄楯<span class='note-inline'>(以嚴際畔)</span>。七重羅網<span class='note-inline'>(以嚴空界)</span>。七重行樹<span class='note-inline'>(以嚴露地)</span>。皆是四寶周帀圍繞。是故彼國名為極樂。</p>
</div>
<div class='div-commentary'><p style="margin-left:1em">七重。表七科道品。四寶。表常樂我淨四德。周帀圍繞者。佛菩薩等無量住處也。皆四寶則自功德深。周帀繞則他賢聖徧。此極樂真因緣也。此等莊嚴同居淨土。是增上善業所感。亦圓五品觀所感。以緣生勝妙五塵為體。方便淨土是即空觀智所感。亦相似三觀所感。以妙真諦無漏五塵為體。實報淨土是妙假觀智所感。亦分證三觀所感。以妙俗諦無盡五塵為體。常寂光土是即中觀智所感。亦究竟三觀所感。以妙中諦稱性五塵為體。欲令易解作此分別。實四土莊嚴無非因緣生法。無不即空假中。所以極樂同居淨境。真俗圓融不可限量。下皆倣此。問。寂光唯理性。何得有此莊嚴。答。一一莊嚴全體理性。一一理性具足莊嚴。方是諸佛究竟依果。若寂光不具勝妙五塵。何異偏真法性。</p>
</div><p style="margin-left:1em">△二廣釋二。初別釋所受。二合釋能受所受。初又二。初釋生處。二結示佛力。今初。</p>

<div class='div-orig'><p>又舍利弗。極樂國土有七寶池。八功德水充滿其中。池底純以金沙布地。四邊階道金銀．瑠璃．玻瓈合成。上有樓閣亦以金銀．瑠璃．玻瓈．硨磲．赤珠．瑪瑙而嚴飾之。池中蓮華大如車輪。青色青光。黃色黃光。赤色赤光。白色白光。微妙香潔。</p>
</div>
<div class='div-commentary'><p style="margin-left:1em">上明住處。今明生處。寶池金銀等所成。不同此方土石也。八功德者。一澄清。異此方渾濁。二清冷。異寒熱。三甘美。異醎淡劣味。四輕輭。異沈重。五潤澤。異宿腐褪色。六安和。異急暴。七除饑渴。異生冷。八長養諸根。異損壞諸根及沴戾增病沒溺等也。充滿其中。異枯竭汎濫。底純金沙。異汙泥。階道四寶。異磚石。陛級名階。坦途名道。重屋名樓。岑樓名閣。七寶樓閣。異此方土木丹青也。樓閣是住處及法會處。但得寶池蓮胞開敷。便可登四岸。入法會。見佛聞法也。華輪者。輪王金輪大四十里。且舉最小者言。若據觀經及無量壽會。大小實不可量。由同居淨土身相不等故也。青色名優鉢羅。黃色名拘勿頭。赤色名鉢頭摩。白色名芬陀利。由生身有光故蓮胞亦有光。然極樂蓮華光色無量。此亦略言耳。微妙香潔略歎蓮華四德。質而非形曰微。無礙曰妙。非形則非塵。故潔也。蓮胞如此。生身可知。</p>
</div><p style="margin-left:1em">△二結示佛力。</p>

<div class='div-orig'><p>舍利弗。極樂國土成就如是功德莊嚴。</p>
</div>
<div class='div-commentary'><p style="margin-left:1em">明上住處生處種種莊嚴。皆阿彌陀佛大願大行稱性功德之所成就。故能徧嚴四種淨土。普攝十方三世一切凡聖令往生也。復次。佛以大願作眾生多善根之因。以大行作眾生多福德之緣。令信願持名者念念成就如是功德。而皆是<span class='corr'>已</span>成。非今非當。此則以阿彌種種莊嚴作增上本質。帶起眾生自心種種莊嚴。全佛即生。全他即自。故曰成就如是功德莊嚴。</p>
</div><p style="margin-left:1em">△二合釋能受所受又二。初約五根五塵明受用。次約耳根聲塵明受用。初又二。初正明。二結示。今初。</p>

<div class='div-orig'><p>又舍利弗。彼佛國土。<span class='note-inline'>(空中)</span>常作天樂。<span class='note-inline'>(下是)</span>黃金為地。<span class='note-inline'>(中間)</span>晝夜六時雨天曼陀羅華<span class='note-inline'>(上嚴空界下嚴金地)</span>。其土眾生常以清旦各以衣裓盛眾妙華供養他方十萬億佛。即以食時還到本國飯食經行。</p>
</div>
<div class='div-commentary'><p style="margin-left:1em">樂是聲塵。地是色塵。華是色香二塵。食是味塵。盛華散華經行是觸塵。眾生五根對五塵可知。常作者即六時也。黃金為地者。七寶所嚴地界。體是黃金也。日分初中後名晝三時。夜分初中後名夜三時。故云晝夜六時。然彼土依正各有光明。不假日月。安分晝夜。且順此方假說分際耳。曼陀羅此云適意。又云白華。衣裓是盛華器。眾妙華明非曼陀羅一種。應如妙經四華。表四因位。供養他方佛表真因會趨極果。果德無不徧也。且據娑婆言十萬億佛。意顯生極樂<span class='corr'>已</span>還供釋迦．彌勒皆不難耳。若阿彌神力所加。何遠不到哉。食時即清旦。故云即。以明其神足不可思議。不離彼土常徧十方。不假逾時回還也。此文顯極樂一聲一塵一剎那乃至跨步彈指悉與十方三寶貫徹無礙。又顯在娑婆則濁重惡障。與極樂不隔而隔。生極樂則功德甚深。與娑婆隔而不隔也。飯食經行者。念食食至。不假安排。食畢鉢去。不勞舉拭。但經行金地。華樂娛樂。任運進修而<span class='corr'>已</span>。</p>
</div><p style="margin-left:1em">△二結示。</p>

<div class='div-orig'><p>舍利弗。極樂國土成就如是功德莊嚴。</p>
</div><p style="margin-left:1em">△二約耳根聲塵明受用。以此方耳根最利故。別就法音廣明其實。極樂攝法界機。五塵一一圓妙。出生一切法門也。又二。初別明。二總結。初中二。初化有情聲。二化無情聲。初又二。初鳥音法利。二徵釋略顯。今初。</p>

<div class='div-orig'><p>復次舍利弗。彼國常有種種奇妙雜色之鳥。白鶴．孔雀．鸚鵡．舍利．迦陵頻伽共命之鳥。是諸眾鳥。晝夜六時出和雅音。其音演暢五根．五力．七菩提分．八聖道分如是等法。其土眾生聞是音<span class='corr'>已</span>。皆悉念佛．念法．念僧。</p>
</div>
<div class='div-commentary'><p style="margin-left:1em">種種奇妙雜色。言多且美也。下略出六種。舍利。舊云鶖鷺。琦禪師云是春鶯。或然。迦陵頻伽。此云妙音。未出㲉時音超眾鳥。共命。一身兩頭。識別報同。此二種西域雪山等處有之。皆寄此間愛賞者言其似而<span class='corr'>已</span>。六時出音則知淨土不以鳥棲為夜。良以蓮華托生之身本無昏睡不假夜臥也。五根等者。三十七道品也。所謂四念處。一身念處。二受念處。三心念處。四法念處。四正勤。一<span class='corr'>已</span>生惡法令斷。二未生惡法不令生。三未生善法令生。四<span class='corr'>已</span>生善法令增長。四如意足。一欲如意足。二進如意足。三心如意足。四思惟如意足。五根者。信正道及助道法名信根。行正道及諸助道善法勤求不息名精進根。念正道及諸助道善法更無他念名念根。攝心在正道及諸助道善法中相應不散名定根。為正道及諸助道善法觀於苦等四諦名慧根。五力者。信根增長能破疑惑破諸邪信及破煩惱名信力。精進根增長破種種身心懈怠成辦出世大事名精進力。念根增長破諸邪念成就一切出世正念功德名念力。定根增長能破亂想發諸事理禪定名定力。慧根增長能遮通別諸惑發真無漏名慧力。七菩提分亦名七覺分。智慧觀諸法時善能簡別真偽不謬取諸虗偽法名擇法覺分。精進修諸道法時善能覺了不謬行於無益苦行常勤心在真法中行名精進覺分。若心得法喜善能覺了此喜不依顛倒之法而喜住真法喜名喜覺分。若斷除諸見煩惱之時善能覺了除諸虗偽不損真正善根名除覺分。若捨所見念著境時善能覺了所捨之境虗偽不實永不追憶名捨覺分。若發諸禪定之時善能覺了諸禪虗假不生愛見妄想名定覺分。若修出世道時善能覺了常使定慧均平。或心沈沒當念用擇法精進喜三覺分以察起之。或心浮動當念用除捨定三覺分以攝持之。調和適中名念覺分。八聖道分亦名八正道分。修無漏行觀見四諦分明名正見。以無漏心相應思惟動發覺知籌量為令增長入大涅槃名正思惟。以無漏慧除四邪命攝諸口業住一切正語中名正語。以無漏慧除身一切邪業住清淨正身業中名正業。以無漏慧通除三業中五種邪命住清淨正命中名正命<span class='note-inline'>(五邪命皆為利養。一詐現異相奇特。二自說功德。三占相吉凶為人說法。四高聲現威令人敬畏。五說所得供養以動人心)</span>。以無漏慧相應勤精進修涅槃道名正精進。以無漏慧相應念正道及助道法名正念。以無漏慧相應入定名正定。此等道品依生滅四諦而修即藏教道品。依無生四諦而修即通教道品。依無量四諦而修即別教道品。依無作四諦而修即圓教道品。藏道品名半字法門。淨土濁輕似不必用。為小種先熟者或暫用之。通道品名大乘初門。三乘共稟。同居淨土多說之。別道品名獨菩薩法。同居方便淨土多說之。圓道品名無上佛法。有利根者於四淨土皆得聞也。如是等法者。等前念處．正勤．如意足等。餘四攝．六度．十力．無畏無量法門也。三十七品收法雖盡而機緣不等。作種種開合名義不同。隨所欲聞無不演暢。故令聞者念三寶發菩提心伏滅煩惱也。灼見慈威不可思議故念佛。法喜入心法味充足故念法。同聞共稟一心修證故念僧。能念即是三觀。所念三寶有別相一體及四教意義三諦權實之不同。如上料簡道品應知。</p>
</div><p style="margin-left:1em">△二徵釋略顯。</p>

<div class='div-orig'><p>舍利弗。汝勿謂此鳥實是罪報所生。所以者何。彼佛國土無三惡道。舍利弗。其佛國土尚無惡道之名。何況有實。是諸眾鳥皆是阿彌陀佛欲令法音宣流變化所作。</p>
</div>
<div class='div-commentary'><p style="margin-left:1em">徵釋可知。問。白鶴等非惡道名耶。答。既非罪報。則一一名字皆詮如來究竟功德。所謂究竟。白鶴等無非性德美稱。豈惡名哉。問。化作眾鳥何義。答。有四悉檀因緣。凡情喜此諸鳥。順情而化。令歡喜故。鳥尚說法令聞生善故。不於鳥起下劣想。對治分別心故。鳥即彌陀。令悟法身平等。無不具無不造故。此中顯微風樹網等音及一切依正假實。當體即是阿彌陀佛三身四德。毫無差別也。</p>
</div><p style="margin-left:1em">△二化無情聲。</p>

<div class='div-orig'><p>舍利弗。彼佛國土微風吹動。諸寶行樹及寶羅網出微妙音。譬如百千種樂同時俱作。聞是音者自然皆生念佛．念法．念僧之心。</p>
</div>
<div class='div-commentary'><p style="margin-left:1em">情與無情同宣妙法。四教道品無量法門同時演說隨類各解。能令聞者念三寶也。念三寶是從悉檀獲益。凡夫創聞大踴徧身。是歡喜益與三寶氣分交接。必能發菩提心。是生善益。由此伏滅煩惱。是破惡益。證悟一體三寶是入理益也。初別明竟。</p>
</div><p style="margin-left:1em">△二總結。</p>

<div class='div-orig'><p>舍利弗。其佛國土成就如是功德莊嚴。</p>
</div>
<div class='div-commentary'><p style="margin-left:1em">重重結示。令深信一切莊嚴皆導師願行所成。種智所現。皆吾人淨業所感。唯識所變。佛心生心互為影質。如眾燈明各徧似一。全理成事全事即理。全性起修全修在性。亦可深長思矣。奈何離此淨土別譚唯心淨土。甘墮鼠即鳥空之誚也哉。初依報妙竟。</p>
</div><p style="margin-left:1em">△二正報妙二。初徵釋名號。二別釋主伴。初中二。初徵。二釋。今初。</p>

<div class='div-orig'><p>舍利弗。於汝意云何。彼佛何故號阿彌陀。</p>
</div>
<div class='div-commentary'><p style="margin-left:1em">此經的示持名妙行。故特徵釋名號。欲人深信萬德洪名不可思議。一心執持無復疑貳也。</p>
</div><p style="margin-left:1em">△二釋二。初約光明釋。二約壽命釋。阿彌陀。正翻無量。本不可說。本師以光壽二義收盡一切無量。光則橫徧十方。壽則豎窮三際。橫豎交徹即法界體。舉此體作彌陀身土。亦即舉此體作彌陀名號。是故彌陀名號即眾生本覺理性。持名即始<span class='corr'>覺</span>合本。始本不二。生佛不二。故一念相應一念佛。念念相應念念佛也。今初。</p>

<div class='div-orig'><p>舍利弗。彼佛光明無量。照十方國無所障礙。是故號為阿彌陀。</p>
</div>
<div class='div-commentary'><p style="margin-left:1em">心性寂而常照故為光明。今徹證心性無量之體。故光明無量也。諸佛皆徹性體。皆照十方。皆可名無量光。而因中願力不同。隨因緣立別名。彌陀為法藏比丘。發四十八願。有光明恒照十方之願。今果成如願也。法身光明無分際。報身光明稱真性。此則佛佛道同。應身光明有照一由旬者。十百千由旬者。一世界十百千世界者。唯阿彌普照。故別名無量光。然三身不一不異。為令眾生得四益故作此分別耳。當知無障礙。約人民言。由眾生與佛緣深。故佛光到處一切世間無不圓見也。</p>
</div><p style="margin-left:1em">△二約壽命釋。</p>

<div class='div-orig'><p>又舍利弗。彼佛壽命及其人民。<span class='note-inline'>(壽命皆)</span>無量無邊阿僧祇劫。故名阿彌陀。</p>
</div>
<div class='div-commentary'><p style="margin-left:1em">心性照而常寂故為壽命。今徹證心性無量之體故壽命無量也。法身壽命無始無終。報身壽命有始無終。此亦佛佛道同。皆可名無量壽。應身隨願隨機延促不等。法藏願王有佛及人壽命皆無量之願。今果成如願。別名無量壽也。阿僧祇．無邊無量皆算數名。實有量之無量。然三身不一異。應身亦可即。是無量之無量矣。及者超略之辭。謂等覺以還。其者同體之辭。謂佛壽命即人民壽命。當知光壽名號皆本眾生建立。以生佛平等。能令持名者照與光融。壽同佛寂也。復次。由無量光義。故眾生生極樂即生十方。見阿彌陀佛即見十方諸佛。能自度即普利一切。由無量壽義。故極樂人民即是一生補處。皆定此生成佛不至異生。當知離却現前一念無量光壽之心。何處有阿彌陀佛名號。而離却阿彌陀佛名號。何由徹證現前一念無量光壽之心。願深思之。願深思之。</p>
</div><p style="margin-left:1em">△二別釋主伴二。初別釋。二結示。初又二。初主。二伴。今初。此亦釋別序中今現在說法句。</p>

<div class='div-orig'><p>舍利弗。阿彌陀佛成佛<span class='corr'>已</span>來。於今十劫。</p>
</div>
<div class='div-commentary'><p style="margin-left:1em">此明極樂世界教主成就也。然法身無成不成。不應論劫。報身因圓果滿名成。應身為物示生名成。皆可論劫。又法身因修德顯亦可論成論劫。報身別無新得。應身如月印川。亦無成不成。不應論劫。但諸佛成道各有本迹。本地竝不可測。且約極樂示成之迹而言。即是三身一成一切成。亦是非成非不成而論成也。又佛壽無量。今僅十劫。則現在說法時正未央。普勸三世眾生速求往生。同佛壽命一生成辦也。又下文無數聲聞．菩薩及與補處。皆十劫所成就。正顯十方三世往生不退者多且易也。</p>
</div><p style="margin-left:1em">△二伴。</p>

<div class='div-orig'><p>又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾亦復如是。</p>
</div>
<div class='div-commentary'><p style="margin-left:1em">他方定性二乘不得生彼。若先習小行。臨終迴向菩提發大誓願者。生彼國<span class='corr'>已</span>。佛順機說法。令斷見思。故名羅漢。如別教七住斷見思之類。非實聲聞也。蓋藏．通二教不聞他方佛名。今聞彌陀名號。信願往生。總屬別．圓二教所攝機矣。</p>
</div><p style="margin-left:1em">△二結示。</p>

<div class='div-orig'><p>舍利弗。彼佛國土成就如是功德莊嚴。</p>
</div>
<div class='div-commentary'><p style="margin-left:1em">佛及聲聞．菩薩竝是彌陀因中願行所成。亦是果上一成一切成。是則佛．菩薩．聲聞各各非自非他自他不二。故云成就如是功德莊嚴。能令信願持名者念念亦如是成就也。初廣陳彼土依正妙果以啟信竟。</p>
</div><p style="margin-left:1em">△二特勸眾生應求往生以發願二。初揭示無上因緣。二特勸淨土殊勝。謂帶業往生橫出三界。同居橫具四土。開顯四教法輪。眾生圓淨四土。圓見三身。圓證三不退。人民皆一生成佛。如是等勝異超絕。全在此二科點示。須諦研之。今初。</p>

<div class='div-orig'><p>又舍利弗。極樂國土眾生<span class='note-inline'>(纔)</span>生<span class='note-inline'>(彼土)</span>者。皆是<span class='note-inline'>(三種)</span>阿鞞䟦致。其<span class='note-inline'>(三不退)</span>中多有一生補處。其數甚多。非是算數所能知之。<span class='corr'>但</span>可以無量無邊阿僧祇說。</p>
</div>
<div class='div-commentary'><p style="margin-left:1em">阿鞞䟦致。此云不退。一位不退。入聖流不墮凡地。二行不退。恒度生不墮二乘地。三念不退。心心流入薩婆若海。若約此土藏初果。通見地。別七住。圓初信。名位不退。通菩薩別十行。圓十信。名行不退。別初地。圓初住。名念不退。今淨土五逆十惡。十念成就。帶業往生。居下下品者。皆得三不退。然據教道。若是凡夫則非初果等。若是二乘則非菩薩等。若是異生則非同生性等。又念不退非復異生。行不退非僅見道。位不退非是人民。躐等則成大妄。進步則捨故稱。唯極樂同居一切俱非一切俱是。十方佛土無此名相。無此階位。無此法門。非心性之極致。持名之奇勳。彌陀之大願。何以有此一生補處者。此一生補佛位。如彌勒．觀音等。極樂人民普皆一生成佛。人人必實證補處。故其中多有此等上善。不可數知也。復次。釋迦一代時教。唯華嚴明一生圓滿。而一生圓滿之因。則末後普賢行願品中十大願王導歸安養。且以此勸進華藏海眾。嗟乎凡夫例登補處。奇倡極談不可測度。華嚴所稟却在此經。而天下古今信尠疑多。辭繁義蝕。余唯有剖心瀝血而<span class='corr'>已</span>。</p>
</div><p style="margin-left:1em">△二特勸。</p>

<div class='div-orig'><p>舍利弗。<span class='note-inline'>(如上無上大事因緣)</span>眾生<span class='note-inline'>(幸得)</span>聞者。應當發願。願生彼國。所以者何。得與如是<span class='note-inline'>(不可算數一生補處)</span>諸上善人俱會一處。</p>
</div>
<div class='div-commentary'><p style="margin-left:1em">前羅漢．菩薩但可云善人。唯補處居因位之極。故云上。其數甚多。故云諸也。俱會一處。猶言凡聖同居。尋常由實聖過去有漏業。權聖大慈悲願。故凡夫得與聖人同居。至實聖灰身。權聖機盡。便升沈碩異苦樂懸殊。乃暫同。非究竟同也。又天壤之間見聞者少。幸獲見聞。親近步趨者少。又佛世聖人縱多如珍如瑞。不能徧滿國土如眾星微塵。又居雖同。而所作所辦則迴不同。今同以無漏不思議業感生。俱會一處為師友。如壎如篪。同盡無明。同登妙覺。是則下凡眾生於念不退中超盡四十一因位。若謂是凡夫却不歷異生必補佛職。與觀音．勢至無別。若謂是一生補處。却可名凡夫。不可名等覺菩薩。此皆教網所不能收。剎網所不能例。當知吾人大事因緣。同居一關最難透脫。唯極樂同居超出十方同居之外。了此方能深信彌陀願力。信佛力方能深信名號功德。信持名方能深信吾人心性本不可思議也。具此深信方能發於大願。文中應當二字即指深信。深信發願即無上菩提。合此信願的為淨土指南。由此而執持名號乃為正行。若信願堅固。臨終十念。一念亦決得生。若無信願。縱將名號持至風吹不入雨打不濕。如銀牆鐵壁相似。亦無得生之理。修淨業者不可不知也。大本阿彌陀經亦以發菩提願為要。正與此同。</p>
</div><p style="margin-left:1em">△三正示行者執持名號以立行二。初正示無上因果。二重勸。今初。</p>

<div class='div-orig'><p>舍利弗。不可以少善根福德因緣得生彼國。舍利弗。若有善男子善女人聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸聖眾現在其前。是人終時心不顛倒。即得往生阿彌陀佛極樂國土。</p>
</div>
<div class='div-commentary'><p style="margin-left:1em">菩提正道名善根。即親因。種種助道施戒禪等名福德。即助緣。聲聞．獨覺菩提善根少。人天有漏福業福德少。皆不可生淨土。唯以信願執持名號。則一一聲悉具多善根福德。散心稱名福善亦不可量。況一心不亂哉。故使感應道交。文成印壞。彌陀聖眾不來而來。親垂接引行人心識。不往而往。托質寶蓮也。善男女者。不論在家出家貴賤老少六趣四生。但聞佛名即多劫善根成熟。五逆十惡皆名善也。阿彌陀佛是萬德洪名。以名召德罄無不盡。故即以執持名號為正行。不必更涉觀想參究等行。至簡易至直捷也。聞而信。信而願。乃肎執持。不信不願與不聞等。雖為遠因。不名聞慧。執持則念念憶佛名號。故是思慧。然有事持理持。事持者。信有西方阿彌陀佛。而未達是心作佛是心是佛。<span class='corr'>但</span>以決志願求生。故如子憶母無時暫忘。理持者。信西方阿彌陀佛是我心具是我心造。即以自心所具所造洪名為繫心之境令不暫忘也。一日至七日者。尅期辨事也。利根一日即不亂。鈍根七日方不亂。中根二三四五六日不定。又利根能七日不亂。鈍根僅一日不亂。中根六五四三二日不定。一心亦二種。不論事持理持。持至伏除煩惱乃至見思先盡。皆事一心。不論事持理持。持至心開見本性佛。皆理一心。事一心不為見思所亂。理一心不為二邊所亂。即修慧也。不為見思亂。故感變化身。佛及諸聖眾現前。心不復起娑婆界中三有顛倒。往生同居．方便二種極樂世界。不為二邊亂。故感受用身佛及諸聖眾現前。心不復起生死涅槃二見顛倒。往生實報．寂光二種極樂世界。當知執持名號既簡易直捷。仍至頓至圓。以念念即佛故不勞觀想。不必參究。當下圓明。無餘無欠。上上根不能踰其閫。下下根亦可臻其域。其所感佛。所生土。往往勝進亦不一概。可謂橫該八教。豎徹五時。所以徹底悲心無問自說。且深歎其難信也。問。觀經專明作觀。何謂不勞觀想。答。此義即出觀經。彼經因勝觀非凡夫心力所及。故於第十三別開劣像之觀。而障重者猶不能念彼佛。故於第十六大開稱名之門。今經因末世障重者多。故專主第十六觀。當知人根雖鈍。而丈六八尺之像身。無量壽佛之名字。未嘗不心作心是。故觀劣者不勞勝觀。而稱名者竝不勞觀想也。問。天奇．毒峰諸祖皆主參念佛者是誰。何謂不必參究。答。此義即出天奇諸祖。前祖因念佛人不契釋迦徹底悲心。故傍不甘。直下詰問。一猛提醒。何止長夜復旦。我輩至今日猶不肎死心念佛。苦欲執敲門瓦子向屋裏打親生爺孃。則於諸祖成惡逆。非善順也。進問。此在肎心者則可。未肎者何得相應。曰。噫正唯未肎。所以要儞肎心相應。汝等正信未開。如生牛皮不可屈折。當知有目者固無日下然燈之理。而無目者亦何必於日中苦覓燈炬。大勢至法王子云。不假方便自得心開。此一行三昧中大火聚語也。敢有觸者寧不被燒。問。臨終佛現。寧保非魔。答。修心人不作佛觀而佛忽現。非本所期故名魔事。念佛見佛<span class='corr'>已</span>是相應。況臨終非致魔時。何須疑慮。問。七日不亂。平時耶。臨終耶。答。平時也。問。七日不亂之後。復起惑造業。亦得生耶。答。果得一心不亂之人。無更起惑造業之事。問。大本十念。寶王一念。平時耶。臨終耶。答。十念通二時。晨朝十念屬平時。十念得生與觀經十聲稱名同屬臨終時。一念則但約臨終時。問。十念一念竝得生。何須七日。答。若無平時七日工夫。安有臨終十念一念。縱下下品逆惡之人。竝是夙因成熟。故感臨終遇善友。聞便信願。此事萬中無一。豈可僥倖。淨土或問斥此最詳。今人不可不讀。問。西方去此十萬億土。何得即生。答。十萬億土不出我現前一念心性之外。以心性本無外故。又仗自心之佛力接引。何難即生。如鏡中照數十層山水樓閣。層數宛然。實無遠近。一照俱了。見無先後。從是西方過十萬億佛土。有世界名曰極樂。亦如是。其土有佛號阿彌陀。今現在說法。亦如是。其人臨命終時。阿彌陀佛與諸聖眾現在其前。是人終時心不顛倒。即得往生阿彌陀佛極樂國土。亦如是。當知字字皆海印三昧。大圓鏡智之靈文也。問。持名判行行。則是助行。何名正行。答。依一心說信願行。非先後非定三。蓋無願行不名真信。無行信不名真願。無信願不名真行。今全由信願持名。故信願行三聲聲圓具。所以名多善根福德因緣。觀經稱佛名故。念念中除八十億劫生死之罪。此之謂也。若福善不多。安能除罪如此之大。問。臨終猛切能除多罪。平日至心稱名亦除罪否。答。如日出羣闇消。稱洪名萬罪滅。問。散心稱名亦除罪否。答。名號功德不思議。寧不除罪。但不定往生。以悠悠散善難敵無始積罪故。當知積罪假使有體相者。盡虗空界不能容受。雖百年晝夜彌陀十萬。一一聲滅八十億劫生死。然所滅罪如爪上土。未滅罪如大地土。唯念至一心不亂。則如健人突圍而出。非復三軍能制耳。然稱名便為成佛種子。如金剛終不可壞。佛世一老人求出家。五百聖眾皆謂無善根。佛言。此人無量劫前為虎偪。失聲稱南無佛。今此善根成熟。值我得道。非二乘道眼所知也。由此觀之。法華明過去佛所散亂稱名皆<span class='corr'>已</span>成佛。豈不信哉。伏願緇素智愚於此簡易直捷無上圓頓法門。勿視為難而輒生退諉。勿視為易而漫不䇿勤。勿視為淺而妄致藐輕。勿視為深而弗敢承任。蓋所持之名號真實不可思議。能持之心性亦真實不可思議。持一聲則一聲不可思議。持十百千萬無量無數聲。聲聲皆不可思議也。</p>
</div><p style="margin-left:1em">△二重勸。</p>

<div class='div-orig'><p>舍利弗。我見是利。故說此言。若有眾生聞是說者。應當發願生彼國土。</p>
</div>
<div class='div-commentary'><p style="margin-left:1em">我見者。佛眼所見。究盡明了也。是利者。橫出五濁。圓淨四土。直至不退位盡。是為不可思議功德之利也。復次。是利約命終時心不顛倒而言。蓋薉土自力修行。生死關頭最難得力。無論頑修狂慧懡㦬無功。即悟門深遠操履潛確之人。儻分毫習氣未除。未免隨強偏墜。永明祖師所謂十人九蹉路。陰境若現前。瞥爾隨他去。此誠可寒心者也。初果昧於出胎。菩薩昏於隔陰。者裏豈容強作主宰僥倖瞞盰。唯有信願持名仗他力故。佛慈悲願定不唐捐。彌陀聖眾現前慰導。故得無倒自在往生。佛見眾生臨終倒亂之苦。特為保任此事。所以殷勤再勸發願。以願能導行故也。問。佛既心作心是。何不竟言自佛。而必以他佛為勝。何也。答。此之法門全在了他即自。若諱言他佛。則是他見未忘。若偏重自佛。却成我見顛倒。又悉檀四益。後三益事不孤起。儻不從世界深發慶信。則欣厭二益尚不能生。何況悟入理佛。唯即事持。達理持。所以彌陀聖眾現前即是本性明顯。往生彼土見佛聞法即是成就慧身不由他悟。法門深妙破盡一切戲論。斬盡一切意見。唯馬鳴．龍樹．智者．永明之流徹底擔荷得去。其餘世智辯聰通儒禪客。盡思度量愈推愈遠。又不若愚夫婦老實念佛者為能潛通佛智暗合道妙也。我見是利故說此言。分明以佛眼佛音印定此事。豈可違抗不善順入也哉。二正宗分竟。</p>
</div><p style="margin-left:1em">△三流通分。信願持名一法。圓收圓超一切法門。豎與一切法門渾同。橫與一切法門迥異<span class='note-inline'>(諸經論中亦有橫義。乃隨斷惑淺深即於同居見上三土。是則約證名橫。約斷仍豎也)</span>。既無問自說。誰堪倡募流通。唯佛與佛乃能究盡諸法實相。此經唯佛境界。唯佛佛可與流通耳。文為二。初普勸。二結勸。初中三。初勸信流通。二勸願流通。三勸行流通。初中二。初略引標題。二徵釋經題。初中六。初東方<span class='note-inline'>(至)</span>六上方。唐譯十方。今略攝故。今初。</p>

<div class='div-orig'><p>舍利弗。如我今者讚歎阿彌陀佛不可思議功德之利。東方亦有阿閦鞞佛．須彌相佛．大須彌佛．須彌光佛．妙音佛如是等恒河沙數諸佛。各於其國出廣長舌相。徧覆三千大千世界。說誠實言。汝等眾生當信是稱讚不可思議功德。一切諸佛所護念經。</p>
</div>
<div class='div-commentary'><p style="margin-left:1em">不可思議略有五意。一橫超三界不俟斷惑。二即西方橫具四土非由漸證。三但持名號不假禪觀諸方便。四一七為期不藉多劫多生多年月。五持一佛名即為諸佛護念。不異持一切佛名。此皆導師大願行之所成就。故曰阿彌陀佛不可思議功德之利。又行人信願持名。全攝佛功德成自功德。故亦曰阿彌陀佛不可思議功德之利。下又曰。諸佛不可思議功德。我不可思議功德是。諸佛釋迦皆以阿彌為自也。阿閦鞞。此云無動佛。有無量德應有無量名隨機而立。或取因或取果。或性或相。或行願等。雖舉一隅仍具四悉。隨一一名顯所詮德。劫壽說之不能悉也。東方虗空不可盡。世界亦不可盡。世界不可盡。住世諸佛亦不可盡。略舉恒河沙耳。此等諸佛各出廣長舌勸信此經。而眾生猶不生信。頑冥極矣。常人三世不妄語。舌能至鼻藏頭。果佛三大僧祇劫不妄語。舌薄廣長可覆面。今證大乘淨土妙門。所以徧覆大千。表理誠稱真事實非謬也。標出經題流通之本。什師順此方好略譯。今題巧合持名妙行。奘師譯云。稱讚淨土攝受經。文有詳略。義無增減。</p>
</div><p style="margin-left:1em">△二南方。</p>

<div class='div-orig'><p>舍利弗。南方世界有日月燈佛．名聞光佛．大燄肩佛．須彌燈佛．無量精進佛如是等恒河沙數諸佛。各於其國出廣長舌相。徧覆三千大千世界。說誠實言。汝等眾生當信是稱讚不可思議功德。一切諸佛所護念經。</p>
</div><p style="margin-left:1em">△三西方。</p>

<div class='div-orig'><p>舍利弗。西方世界有無量壽佛．無量相佛．無量幢佛．大光佛．大明佛．寶相佛．淨光佛如是等恒河沙數諸佛。各於其國出廣長舌相。徧覆三千大千世界。說誠實言。汝等眾生當信是稱讚不可思議功德。一切諸佛所護念經。</p>
</div>
<div class='div-commentary'><p style="margin-left:1em">無量壽佛與彌陀同名。十方各方面同名諸佛無量也。然即是導師。亦可為度眾生不妨轉讚釋迦如來所說。</p>
</div><p style="margin-left:1em">△四北方。</p>

<div class='div-orig'><p>舍利弗。北方世界有燄肩佛．最勝音佛．難沮佛．日生佛．網明佛如是等恒河沙數諸佛。各於其國出廣長舌相。徧覆三千大千世界。說誠實言。汝等眾生當信是稱讚不可思議功德。一切諸佛所護念經。</p>
</div><p style="margin-left:1em">△五下方。</p>

<div class='div-orig'><p>舍利弗。下方世界有師子佛．名聞佛．名光佛．達磨佛．法幢佛．持法佛如是等恒河沙數諸佛。各於其國出廣長舌相。徧覆三千<span class='corr'>大</span>千世界。說誠實言。汝等眾生當信是稱讚不可思議功德。一切諸佛所護念經。</p>
</div>
<div class='div-commentary'><p style="margin-left:1em">此界水輪金輪風輪之下復有下界非非想天等。乃至重重無盡也。達磨。此云法。</p>
</div><p style="margin-left:1em">△六上方。</p>

<div class='div-orig'><p>舍利弗。上方世界有梵音佛．宿王佛．香上佛．香光佛．大燄肩佛．雜色寶華嚴身佛．娑羅樹王佛．寶華德佛．見一切義佛．如須彌山佛如是等恒河沙數諸佛。各於其國出廣長舌相。徧覆三千大千世界。說誠實言。汝等眾生當信是稱讚不可思議功德。一切諸佛所護念經。</p>
</div>
<div class='div-commentary'><p style="margin-left:1em">此界非非想天之上。復有上界風輪金輪及三界等重重無盡也。問。諸方必有淨土。何偏讚西方。答此亦非善問。假使讚阿閦佛國。汝又疑偏東方。展轉戲論。問。何不徧緣法界。答。有三義。令初機易標心故。阿彌本願勝故。佛與此土眾生偏有緣故。蓋佛度生。生受化。其間難易淺深總在於緣。緣之所在恩德弘深。種種教啟能令歡喜信入。能令觸動宿種。能令魔障難遮。能令體性開發。諸佛本從法身垂迹固結緣種。若世出世悉不可思議。尊隆於教乘。舉揚於海會。沁入於苦海。慈契於寂光。所以萬德欽承。羣靈拱極。當知佛種從緣起。緣即法界。一念一切念。一生一切生。一香一華一聲一色乃至受懺授記摩頂垂手。十方三世莫不徧融。故此增上緣因名法界緣起。此正所謂徧緣法界者也。淺位人便可決志專求。深位人亦不必捨西方而別求華藏。若謂西方是權華藏是實。西方小華藏大者。全墮眾生徧計執情。以不達權實一體大小無性故也。</p>
</div><p style="margin-left:1em">△二徵釋經題。</p>

<div class='div-orig'><p>舍利弗。於汝意云何<span class='note-inline'>(稱讚功德之名上來<span class='corr'>已</span>詳言矣)</span>。何故名為一切諸佛所護念經<span class='note-inline'>(耶)</span>。舍利弗。若有善男子善女人。聞是經受持者。及聞諸佛名者。是諸善男子善女人皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語及諸佛所說。</p>
</div>
<div class='div-commentary'><p style="margin-left:1em">此經獨詮無上心要諸佛名字。竝詮無上圓滿究竟萬德。故聞者皆為諸佛護念。又聞經受持即執持名號。阿彌名號諸佛所護念故。問。但聞諸佛名而未持經。亦得護念不退耶。答。此義有局有通。占察謂雜亂垢心雖誦我名而不為聞。以不能生決定信解。但獲世間善報。不得廣大深妙利益。若到一行三昧。則成廣大微妙行心。名得相似無生法忍。乃為得聞十方佛名。此亦應爾。故須聞<span class='corr'>已</span>執持至一心不亂方為聞諸佛名。蒙諸佛護念。此局義也。通義者。諸佛慈悲不可思議。名號功德亦不可思議。故一聞佛名。不論有心無心。若信若否。皆成緣種。況佛度生等怨親。無疲倦。苟聞名必護念。何疑焉。然據金剛三論。根熟菩薩為佛護念。位在別地圓住。蓋約自力必入同生性乃可護念。今仗他力故相似位即蒙護念。乃至相似以還亦皆有通護念之義。下至一聞佛名。於同體法性有資發力。亦得遠因。終不退也。阿耨多羅。此云無上。三藐三菩提。此云正等正覺。即大乘果覺也。圓三不退乃一生成佛異名。故勸身子等皆當信受。聞名功德如此。釋迦及十方諸佛同所宣說。可不信乎。初勸信流通竟。</p>
</div><p style="margin-left:1em">△二勸願流通。</p>

<div class='div-orig'><p>舍利弗。若有人<span class='corr'>已</span>發願。今發願。當發願。欲生阿彌陀佛國者。是諸人等皆得不退轉於阿耨多羅三藐三菩提。於彼國土若<span class='corr'>已</span>生。若今生。若當生。是故舍利弗。諸善男子善女人若有信者。應當發願生彼國土。</p>
</div>
<div class='div-commentary'><p style="margin-left:1em"><span class='corr'>已</span>願<span class='corr'>已</span>生。今願今生。當願當生。正顯依信所發之願無虗也。非信不能發願。非願信亦不生。故云若有信者應當發願。又願者信之券。行之樞。尤為要務。舉願則信行在其中。所以殷勤三勸也。復次。願生彼國即欣厭二門。厭離娑婆與依苦集二諦所發二種弘誓相應。欣求極樂與依道滅二諦所發二種弘誓相應。故得不退轉於大菩提道。問。今發願但可云當生。何名今生。答。此亦二義。一約一期名今。現生發願持名。臨終定生淨土。二約剎那名今。一念相應一念生。念念相應念念生。妙因妙果不離一心。如秤兩頭低昂時等。何俟娑婆報盡方育珍池。只今信願持名。蓮蕚光榮金臺影現。便非娑婆界內人矣。極圓極頓。難議難思。唯有大智方能諦信。</p>
</div><p style="margin-left:1em">△三勸行流通二。初諸佛轉讚。二教主結歎。今初。</p>

<div class='div-orig'><p>舍利弗。如我今者稱讚諸佛不可思議功德。彼諸佛等亦稱讚我不可思議功德。而作是言。釋迦牟尼佛能為甚難希有之事。能於娑婆國土五濁惡世。劫濁．見濁．煩惱濁．眾生濁．命濁中。得阿耨多羅三藐三菩提。為諸眾生說是一切世間難信之法。</p>
</div>
<div class='div-commentary'><p style="margin-left:1em">諸佛功德智慧雖皆平等。而施化則有難易。淨土成菩提易。濁世難。為淨土眾生說法易。為濁世眾生難。為濁世眾生說漸法猶易。說頓法難。為濁世眾生說餘頓法猶易。說淨土橫超頓法尤難。為濁世眾生說淨土橫超頓修頓證妙觀<span class='corr'>已</span>自不易。說此無藉劬勞修證。但持名號徑登不退。奇特勝妙超出思議第一方便。更為難中之難。故十方諸佛無不推我釋迦偏為勇猛也。劫濁者。濁法聚會之時。劫濁中非帶業橫出之行必不能度。見濁者。五利使邪見增盛。謂身見．邊見．見取．戒取及諸邪見。昏昧汩沒。故名為濁。見濁中非不假方便之行必不能度。煩惱濁者。五鈍使煩惑增盛。謂貪．瞋．癡．慢．疑煩動惱亂。故名為濁。煩惱濁中非即凡心是佛心之行必不能度。眾生濁者。見煩惱所感麤弊五陰和合假名眾生。色心竝皆陋劣。故名濁。眾生濁中非欣厭之行必不能度。命濁者。因果竝劣。壽命短促。乃至不滿百歲。故名濁。命濁中非不費時劫不勞勤苦之行必不能度。復次。秪此信願莊嚴。一聲阿彌陀佛。轉劫濁為清淨海會。轉見濁為無量光。轉煩惱濁為常寂光。轉眾生濁為蓮花化生。轉命濁為無量壽。故一聲阿彌陀佛即釋迦本師於五濁惡世所得之阿耨多羅三藐三菩提法。今以此果覺全體授與濁惡眾生。乃諸佛所行境界。唯佛與佛能究盡。非九界自力所能信解也。諸眾生別指五濁惡人。一切世間通指四土器世間九界有情世間也。</p>
</div><p style="margin-left:1em">△二教主結歎。前勸信流通是諸佛付囑。此本師付囑。囑語略別從通。但云一切世間。猶前諸佛所云汝等眾生。當知文殊．迦葉等皆在所囑也。</p>

<div class='div-orig'><p>舍利弗。當知我於五濁惡世行此難事。得阿耨多羅三藐三菩提。為一切世間說此難信之法。是為甚難。</p>
</div>
<div class='div-commentary'><p style="margin-left:1em">信願持名一行。不涉施為圓轉五濁。唯信乃入。非思議所行境界。設非本師來入惡世示得菩提。以大智大悲見此行此說此。眾生何由稟此也哉。然吾人處劫濁中。決定為時所囿。為苦所偪。處見濁中決定為邪智所纏。處煩惱濁中決定為貪欲所陷惡業所螫。處眾生濁中決定安於臭薉而不能洞覺。甘於劣弱而不能奮飛。處命濁中決定為無常所吞。石火電光措手不及。若不深知其甚難。將謂更有別法可出五濁烽㶿宅裏。戲論紛然。唯深知其甚難。方肎死盡偷心寶此一行。此本師所以極口說其難甚而深囑。我等當知也。初普勸竟。</p>
</div><p style="margin-left:1em">△二結勸。</p>

<div class='div-orig'><p>佛說此經<span class='corr'>已</span>舍利弗及諸比丘一切世間天人阿修羅等聞佛所說歡喜信受作禮而去。</p>
</div>
<div class='div-commentary'><p style="margin-left:1em">法門不可思議。難信難知無一人能發問者。佛智鑒機。知眾生成佛緣熟。無問自說。令得四益。如時雨化歡喜。從世界悉檀得益。毫無疑惑名信。領納不忘名受。從為人對治得益。投身歸命契入法界緣起。名作禮。從第一義得益。然一一益中互具四益。姑作如此分別耳。上是自行四益。一往不退。報恩流通。名為而去。盡未來際化他四益無盡也。</p>
</div><p style="margin-left:1em">經云。末法億億人修行。罕一得道。唯依念佛得度。嗚呼。今正是其時矣。捨此不思議法門。其何能淑。旭出家時。宗乘自負。藐視教典。妄謂持名曲為中下。後因大病。發意西歸。復研妙宗．圓中二鈔及雲棲疏鈔等書。始知念佛三昧實無上寶王。方肎死心執持名號。萬牛莫挽也。吾友去病久事淨業。欲令此經大旨辭不繁而炳著。請余為述要解。余欲普與法界有情同生極樂。理不可却。舉筆於丁亥九月二十有七。脫藁於十月初五。凡九日告成。所願一句一字咸作資糧。一見一聞同階不退。信疑皆植道種。讚謗等歸解脫。仰唯諸佛菩薩攝受證明。同學友人隨喜加被。</p>
<p style="margin-left:1em">西有道人蕅益智旭閣筆故䟦。時年四十有九。</p>
</div><p>佛說阿彌陀經要解</p>
</div>
<div class='div-other'><a id='mulu14' />
<p class='h1'>No. 1164-1b 原䟦</p><p style="margin-left:1em">經云。三界唯心萬法唯識。古人云。念自性彌陀。生唯心淨土。合觀之。是心作佛是心是佛。心外無佛佛外無心之義明矣。後人不達。捨西方極樂別言唯心淨土。捨萬德慈尊別言自性彌陀。不幾心外有佛佛外有心耶。　靈峰大師深悟心性無外之體。特為此經拈出要解。一展讀時。信願持名人可自操其券。不唯言簡意周。且使希有甚難之宗如聲鼓鐸。盡開經藏。無復匵藏。誠古今所未有也。名曰要解。其斯為無上心要矣乎。</p>
<p style="margin-left:1em">古吳淨業弟子正知去病氏謹識</p>
</div>
<div class='div-other'><a id='mulu15' />
<p class='h1'>No. 1164-1c 歙浦講錄䟦</p><p style="margin-left:1em">此本係性旦癸巳歲在歙浦栖雲院所聽錄者。於時隨允．持循．蒼暉．晟堅．密時諸公之後獲聞法要。覺老人此翻心膽盡吐。蓋祕密之藏會當大啟於今時。非偶然也。因退而紀之。甲午冬老人病中口授數處令改正。此本遂稱允當。及老人西逝。性旦以病拙藪逋。薄福多障。無緣流通闡播。聊識其後。以誌不忘云。庚子夏華陽學人性旦拭涕跋。</p>
</div>
<p class='juan'>淨土十要卷第一</p>
</div><!-- end of div[@id='body'] -->
</body></html>