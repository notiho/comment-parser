<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經如說</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />大佛頂如來密因修證了義諸菩薩萬行首楞嚴經如說第八卷</p>
<div class='div-orig'><p>阿難。如是眾生。一一類中。亦各各具十二顛倒。猶如揑目。亂華發生。顛倒妙圓真淨明心。具足如斯虗妄亂想。</p>
</div>
<div class='div-commentary'><p style="margin-left:1em">此結前起後也。各各具者。每一顛倒中。各具十二顛倒。一則現起。餘則冥伏。究其所以。皆是顛倒妙圓真心而有。都無實事。上約無明熏真如而成染用。為十二類生之因<span class='corr'>已</span>竟。下約真如熏無明而成淨用。為五十五位菩提之因也。</p>
</div>
<div class='div-orig'><p>汝今修證佛三摩提。於是本因元所亂想。立三漸次。方得除滅。如淨器中。除去毒蜜。以諸湯水。并雜灰香。洗滌其器。後貯甘露。云何名為三種漸次。一者修習除其助因。二者真修。刳其正性。三者增進。違其現業。</p>
</div>
<div class='div-commentary'><p style="margin-left:1em">本因。即顛倒因也。就本因亂想。立三漸次者。教其翻染成淨必從染處下手。淨器。所謂幻化空身即法身。指六根也。若不生滅地。豈貯毒蜜。豈可洗滌耶。除去毒蜜者。喻除助因。刳正性也。以湯滌器者。喻違現業也。後貯甘露者。喻得無生忍。安立聖位也。云何下。出漸次之名。謂欲修習耳根圓通。先當立此三種漸次。方得證入也。助因。為增上緣。正性。是生死根本。為因緣。現業。是根緣境緣。除此三種緣。則甘露寂滅法顯矣。修習。真修。增進。皆修也。除助因。刳正性。違現業。皆斷也。所修即聞性。所斷即根塵。流根奔塵。名現業。忘塵盡根。名違。前說戒定慧。為修行三決定義。此三漸次。不出戒定慧意。</p>
</div>
<div class='div-orig'><p>云何助因。阿難。如是世界十二類生。不能自全。依四食住。所謂段食。觸食。思食。識食。是故佛說一切眾生。皆依食住。阿難。一切眾生。食甘故生。食毒故死。是故眾生求三摩提。當斷世間五種辛菜。是五種辛。熟食發婬。生啖增恚。如是世界食辛之人。縱能宣說十二部經。十方天僊。嫌其臭穢。咸皆遠離。諸餓鬼等。因彼食次。䑛其唇吻。常與鬼住。福德日銷。長無利益。是食辛人修三摩地。菩薩天僊。十方善神。不來守護。大力魔王。得其方便。現作佛身。來為說法。非毀禁戒。讚婬怒癡。命終自為魔王眷屬。受魔福盡。墮無間獄。阿難。修菩提者。永斷五辛。是則名為第一增進修行漸次。</p>
</div>
<div class='div-commentary'><p style="margin-left:1em">此釋除助因也。眾生日用最切者飲食。若無飲食。命不自全。故依四食而住也。此四種食。若大槩論。有具不具。人間段食。所飱必有分段。鬼神歆觸而飽。有觸食。禪天思食。識天識食。既無形色。但以識思故。五辛者。葱蒜韭薤興渠也。興渠此方所無。五辛發婬增恚。故須斷也。如是下出過。天仙嫌其臭穢。餓鬼䑛其唇吻。菩薩不來擁護。魔王得其方便。過惡多而福德消。塵滓近而清虗遠。若不斷除。則日就月將。漸為魔眷。初心入道者。必欲先除也。</p>
</div>
<div class='div-orig'><p>云何正性。阿難。如是眾生入三摩地。要先嚴持清淨戒律。永斷婬心。不䬸酒肉。以火淨食。無啖生氣。阿難。是修行人。若不斷婬。及與殺生。出三界者。無有是處。當觀婬欲猶如毒蛇。如見怨賊。先持聲聞四棄八棄。執身不動。後行菩薩清淨律儀。執心不起。禁戒成就。則於世間永無相生相殺之業。偷劫不行。無相負累。亦於世間不還宿債。是清淨人修三摩地。父母肉身不須天眼。自然觀見十方世界。覩佛聞法。親奉聖旨。得大神通。遊十方界。宿命清淨。得無艱險。是則名為第二增進修行漸次。</p>
</div>
<div class='div-commentary'><p style="margin-left:1em">此釋刳正性也。對助而言。故曰正。婬殺與身俱生。與性俱有。實生死之正性。故當刳之也。無啖生氣。謂無情有生氣者。尚不忍傷。況有情有命者耶。防微杜漸之至也。婬欲害法身。損慧命。視如毒蛇怨賊。則不敢近狎矣。執身不動者。七支不犯也。執心不起者。一念不生也。斷婬則不相生。斷殺則不相殺。斷偷則不償宿債。三業既除。名清淨人。修三摩地者。因戒修定也。下文因定發慧。肉眼觀見十方世界。即色陰盡相。覩佛四句。即受陰盡相。宿命二句。謂去塵垢。永離生死險難惡趣。即想陰盡相。</p>
</div>
<div class='div-orig'><p>云何現業。阿難。如是清淨持禁戒人。心無貪婬。於外六塵。不多流逸。因不流逸。旋元自歸。塵既不緣。根無所偶。反流全一。六用不行。十方國土。皎然清淨。譬如琉璃。內懸明月。身心快然。妙圓平等。獲大安隱。一切如來密圓淨妙。皆現其中。是人即獲無生法忍。從是漸修。隨所發行。安立聖位。是則名為第三增進修行漸次。</p>
</div>
<div class='div-commentary'><p style="margin-left:1em">此釋違現業也。如是清淨持禁戒人。牒上因持戒而發定慧者。由欲界九品思惑<span class='corr'>已</span>盡。故心無貪婬。於外六塵。不多流逸。而不許絕無者。根中無始虗習。尚未淨盡。所對之塵猶在。現業猶未違也。因不下。方顯忘塵盡根。始違現業也。既不流逸於外。則不隨前塵所起知見。而復歸元真。外無所入。內無所出。根塵不接。兩不相偶。始得反欲流。而全一精明。至是六根對境。不生分別。如鏡照像。即識陰盡相。此正聞所聞盡。<span class='corr'>已</span>斷思惑。因戒得定也。十方下。復顯忘塵盡根<span class='corr'>已</span>後所證境界。由根不接塵。則世界清淨。故見十方國土。表裏洞徹。猶如琉璃。內懸明月。即前如是浮塵。及器世間。應念化成無上知覺。由塵不交根。則無所繫縛。故身心快然。而身量心量。平等不動。故曰妙圓平等。獲大安隱。前云圓澄覺元妙。此中妙圓二字。正指覺相。在如來為究竟覺。故加密淨二字。皆現其中者。謂此果德。皆現是人之心也。華嚴十忍。第三曰無生法忍。謂不見有少法生。不見有少法滅。離諸情垢。無作無願。安住是道。名之曰忍。是人得不生不滅。果地覺為因地心。從定發慧也。菩薩初入流時。即以如幻三昧。觀察俱空不生之理。所謂理須頓悟。乘悟併消。故當下即獲此忍。諸經說入地方證無生忍。華嚴說等覺後方證。今信前即獲者。此經因地發心。與果地覺。名目相應。故有因地無生法忍。有果地無生法忍。有因地乾慧。有果地乾慧。如新月與望月。全無異體。從是漸修。以此不生不滅。為因地心。然後圓成果地修證。下文住以成德。行以成行。向以成願。地以斷惑證真。皆以此位為基。</p>
</div>
<div class='div-orig'><p>阿難。是善男子。欲愛乾枯。根境不偶。現前殘質。不復續生。執心虗明。純是智慧。慧性明圓。鎣十方界。乾有其慧。名乾慧地。欲習初乾。未與如來法流水接。</p>
</div>
<div class='div-commentary'><p style="margin-left:1em">續生以根境為因。欲愛為緣。乾枯不偶。則因緣雙絕。果報無托。不受後有。無界內繫縛矣。無著曰虗。不昧曰明。欲乾則慧生。依慧住持。故名地。乾義有二。欲盡曰乾。欲愛乾枯也。但乾亦曰乾。未與法流水接也。法流以活潤為義。無取於枯滯。慧性明圓。<span class='corr'>已</span>具金剛之體。但未能如意自在。發真如體相之用。下列聖位。以十信為初因。十住。十行。十向。十地。等妙。相次而躡。行人從信趨入。住佛智地。依智起行。濟行以願。超三賢。入十聖。登等妙。修證之序。</p>
</div>
<div class='div-orig'><p>即以此心。中中流入。圓妙開敷。從真妙圓。重發真妙。妙信常住。一切妄想。滅盡無餘。中道純真。名信心住。</p>
</div>
<div class='div-commentary'><p style="margin-left:1em">即以此心。指不生滅心也。中中。猶前勝義中真勝義性。圓妙。指心體也。上言妙圓平等。但初獲此心而<span class='corr'>已</span>。如來密圓淨妙皆現其中。但佛心映現而<span class='corr'>已</span>。今則自心妙圓之體。如華開敷。雖未齊佛之密淨。然真中發真。重重漸廣矣。乘此心開。益增進之。愈妙愈圓也。開敷重發。漸入活境。與乾有其慧不同矣。深忍不動曰常住。妄想即諸邊見。妄想盡而中道純。此時識陰相盡。名信心住。能安住信心也。真純無妄之謂信。相應之謂信。以中道心。純真無妄。因心與果覺相應。十心信為首。故通名十信位。</p>
</div>
<div class='div-orig'><p>真信明了。一切圓通。陰處界三。不能為礙。如是乃至過去未來。無數劫中。捨身受身。一切習氣。皆現在前。是善男子。皆能憶念。得無遺忘。名念心住。</p>
</div>
<div class='div-commentary'><p style="margin-left:1em">真信。躡前位。明了。指本位。一切圓通。總該下文而言。陰不能覆。處不能局。界不能隔。無始習氣。非唯修斷為難。即能見亦不易。今日現前。則妄無所逃。見妄乃能除妄。無忘即念。故名念住。</p>
</div>
<div class='div-orig'><p>妙圓純真。真精發化。無始習氣。通一精明。唯以精明。進趣真淨。名精進心。</p>
</div>
<div class='div-commentary'><p style="margin-left:1em">妙圓純真。躡初位。真精。躡次位。發化以下。即四卷明相精純。一切變現。不為煩惱也。前位習氣現前。猶未能化。此則真精洞發。化無始習。通一精明。妄即歸真矣。真淨。即妙圓心體。但須至密圓淨妙。方是真淨。以精明而進趣。故名精進。</p>
</div>
<div class='div-orig'><p>心精現前。純以智慧。名慧心住。</p>
</div>
<div class='div-commentary'><p style="margin-left:1em">上位精明。尚屬有心。此方是自然智體。上以精明進趣。此以智慧菩提之體。無復雜妄。是名慧心。前云純是智慧。葢斷惑之慧。如夜向曉。此云純以智慧。葢證真之慧。如曉出日。</p>
</div>
<div class='div-orig'><p>執持智明。周徧寂湛。寂妙常凝。名定心住。</p>
</div>
<div class='div-commentary'><p style="margin-left:1em">散心之慧。有邊際而不徧。有去來而不常。故慧必資於定。前因定生慧。是返流之定。如器澄濁水。此先慧後定。是常光之慧。如燈貯密室。徧寂常寂。皆大定之相。故名定心住。</p>
</div>
<div class='div-orig'><p>定光發明。明性深入。唯進無退。名不退心。</p>
</div>
<div class='div-commentary'><p style="margin-left:1em">定慧雙運。如車兩輪。唯進無退。精進猶是有心。如馬著鞭。不退是無心。如順風使帆。</p>
</div>
<div class='div-orig'><p>心進安然。保持不失。十方如來氣分交接。名護法心。</p>
</div>
<div class='div-commentary'><p style="margin-left:1em">前雖不退。而勤勇無間。尚涉工夫。至此雖精進。而不見有勤勞之相。故曰安然。持心至於安然。則悠優坦蕩。永保無虞矣。所保持不失者何物。即諸佛法身命脈也。由我保持法身命脈而不失。自然與諸佛氣分通同䐇合。故名護法。</p>
</div>
<div class='div-orig'><p>覺明保持。能以妙力。迴佛慈光。向佛安住。猶如雙鏡光明相對。其中妙影重重相入。名迴向心。</p>
</div>
<div class='div-commentary'><p style="margin-left:1em">妙力。即定慧之力。力承保持說。妙力承覺明說。前與如來氣分交接。蒙佛慈光攝受。尚有自他之分。此以<span class='corr'>己</span>之妙力。向自<span class='corr'>己</span>心佛安住。實無二種。心不離佛。佛不離心。如兩鏡相寫。傳耀無盡。故名迴向。</p>
</div>
<div class='div-orig'><p>心光密迴。獲佛常凝無上妙淨。安住無為。得無遺失。名戒心住。</p>
</div>
<div class='div-commentary'><p style="margin-left:1em">以微密觀照。頓獲寂滅清淨心體。故曰心光密迴。常凝。即常住真心。妙淨。即清淨妙淨明心。前位猶相對。此則獲佛心矣。常凝妙淨。總是無為之相。諸佛之戒心也。一念有為遺失。即是破戒。</p>
</div>
<div class='div-orig'><p>住戒自在。能遊十方。所去隨願。名願心住。</p>
</div>
<div class='div-commentary'><p style="margin-left:1em">持戒猶覺著力。住戒則自在矣。隨願。即自在之意。遊生於住。遊有資本。故能如願。所謂能徧十方供養諸佛也。前位冥契。此位親承。○修行之初。必枯絕愛欲。使心性虗明。然後能入妙圓真性。真性明圓。細習乃現。因現遂化。使純智無習。又持之以定。使寂湛發光。深入明性。護持不失。斯則迴佛慈光。獲佛淨戒。而涉塵不染。所去隨願。十信之序。</p>
</div>
<div class='div-orig'><p>阿難。是善男子。以真方便。發此十心。心精發輝。十用涉入。圓成一心。名發心住。</p>
</div>
<div class='div-commentary'><p style="margin-left:1em">妙圓真心。非一非十。約用差別。故有十相。若十相不顯。不名發心。十相不融。亦不名發心。故以三漸次為真方便。開發十心。如十琉璃各懸一燈。炳然齊現。是十信境界。久之精光徧滿。互涉互入。全是一心。了無十相。如以十燄總安一琉璃。十光互融。光相愈大。至此方名發心。</p>
</div>
<div class='div-orig'><p>心中發明。如淨琉璃。內現精金。以前妙心。履以成地。名治地住。</p>
</div>
<div class='div-commentary'><p style="margin-left:1em">三漸次中。即以不生滅為因地心。但真心雖獲。而無明尚存。須層層破除。乃得層層親切。前破異相無明。故如琉璃懸明月。入住以來。破住相無明。故如琉璃現精金。琉璃喻智。精金喻理。初住妙心始發。今則履以成地。一切境界。皆是練治心地。故曰治地。前是理須頓悟。此是事則漸除。</p>
</div>
<div class='div-orig'><p>心地涉知。俱得明了。遊履十方。得無留礙。名修行住。</p>
</div>
<div class='div-commentary'><p style="margin-left:1em">心地。即上妙心成地。涉知。涉境不昧也。俱得明了。正是涉知之義。二信明了。是憶念之明。此位明了。是正知之明。二信不能為礙。如目遠視。此得無留礙。如身入空。四弘六度。任運而行。不為境所礙。前位心境相應。此位心境一如。故名修行住。</p>
</div>
<div class='div-orig'><p>行與佛同。受佛氣分。如中陰身。自求父母。陰信冥通。入如來種。名生貴住。</p>
</div>
<div class='div-commentary'><p style="margin-left:1em">佛者覺也。今既明了無礙。即是隨順覺性。故直與佛同。便受佛氣分。自求父母。喻如意無礙。陰信冥通。指中陰同業會合之時。喻受佛氣分也。入如來種。所謂我以不生不滅。合如來藏也。太子處胎。貴壓羣臣。故曰生貴。前云氣分相接。如近侍獲入王宮。此云受佛氣分。如太子親承遺體。</p>
</div>
<div class='div-orig'><p>既遊道胎。親<span class='corr'>奉</span>覺胤。如胎<span class='corr'>已</span>成。人相不缺。名方便具足住。</p>
</div>
<div class='div-commentary'><p style="margin-left:1em">親奉覺胤。猶言親承正脈。人相。喻方便善巧之用。謂聞見等圓通妙用。具足一切方便善巧。如中陰六根成就。克肖父母也。所修善根。皆為救護一切眾生。饒益一切眾生。故名方便具足。</p>
</div>
<div class='div-orig'><p>容貌如佛。心相亦同。名正心住。</p>
</div>
<div class='div-commentary'><p style="margin-left:1em">心相。佛心不動之相。雖善巧方便。而體恒不動。正心。即定心也。前九信獲佛戒心。至此獲佛定心。</p>
</div>
<div class='div-orig'><p>身心合成。日益增長。名不退住。</p>
</div>
<div class='div-commentary'><p style="margin-left:1em">身心合成。牒上同佛之德。日益增長。謂境智愈廣也。於增長處。見其不退。</p>
</div>
<div class='div-orig'><p>十身靈相。一時具足。名童真住。</p>
</div>
<div class='div-commentary'><p style="margin-left:1em">有進無退。具體而微。故以童稱。十身者。菩提身。願身。化身。力持身。莊嚴身。威勢身。意生身。福身。法身。智身。葢用雖未顯。而體<span class='corr'>已</span>頓足。</p>
</div>
<div class='div-orig'><p>形成出胎。親為佛子。名法王子住。</p>
</div>
<div class='div-commentary'><p style="margin-left:1em">出胎。喻破障起用。自發心至生貴。名入聖胎。自方便具足至童真。名長養聖胎。至此長養功成。故喻出胎。堪紹佛位。曰法王子。</p>
</div>
<div class='div-orig'><p>表以成人。如國大王。以諸國事。分委太子。彼剎利王世子長成。陳列灌頂。名灌頂住。</p>
</div>
<div class='div-commentary'><p style="margin-left:1em">表以成人。堪行佛事也。眾德全備。堪令分化十方。而行佛事。轉輪聖王。取四大海水。置金缾內。灌太子頂。是時受王職位。菩薩受職。亦復如是。諸佛智水灌其頂故。十地名灌頂菩薩。十住亦分得也。發心必治地。治地乃修行。然後生如來家。而具覺相。同佛心。長道體。圓十身。為佛子。任佛事。十住之序。</p>
</div>
<div class='div-orig'><p>阿難。是善男子。成佛子<span class='corr'>已</span>。具足無量如來妙德。十方隨順。名歡喜行。</p>
</div>
<div class='div-commentary'><p style="margin-left:1em">具足妙德。躡前起後。為十行總。十方者。現十界身。利眾生也。眾生根行有異。菩薩隨順以形以說。能化隨順也。菩薩現種種化。眾生隨順一一受化。所化隨順也。能所既皆隨順。機應俱生歡喜施度也。</p>
</div>
<div class='div-orig'><p>善能利益一切眾生。名饒益行。</p>
</div>
<div class='div-commentary'><p style="margin-left:1em">饒是豐饒。無不益故。戒度也。戒有三種。以饒益有情為勝。九信獲佛戒心。至此以佛戒為行矣。</p>
</div>
<div class='div-orig'><p>自覺覺他。得無違拒。名無瞋恨行。</p>
</div>
<div class='div-commentary'><p style="margin-left:1em">自覺覺他。見諸眾生。無一非隨順覺性。故曰得無違拒。非止能忍罵辱也。無瞋恨行忍度也。此中六度。不比甞途。有一人不受法樂。便是慳施。一念不護眾生。便是破戒。一念分別眾生。便是瞋恨。</p>
</div>
<div class='div-orig'><p>種類出生。窮未來際。三世平等。十方通達。名無盡行。</p>
</div>
<div class='div-commentary'><p style="margin-left:1em">隨機隨感。現種類身。窮未來際。益物無量。三世下。釋所以也。以知三世空寂。故得窮未來際。以達十方無礙。故能現種類身。若時若處。現化不絕。故云無盡。進度也。六住獲佛定心。至此以佛定為行矣。</p>
</div>
<div class='div-orig'><p>一切合同。種種法門。得無差誤。名離癡亂行。</p>
</div>
<div class='div-commentary'><p style="margin-left:1em">定心不能持諸法門。是為癡定。於諸法門。未免差誤。仍是亂心。今一念定心。能持種種法。即有種種音聲。一一分明。不爽毫髮。是名癡亂俱離。禪度也。</p>
</div>
<div class='div-orig'><p>則於同中。顯現羣異。一一異相。各各見同。名善現行。</p>
</div>
<div class='div-commentary'><p style="margin-left:1em">同異各現。不名善現。同異互現。乃是善現。真不違俗。故同中顯異。俗不違真。故異復現同。智度也。前位即寂而惺為定。此位即惺而寂為慧。十住獲佛慧心。至此以慧為行矣。</p>
</div>
<div class='div-orig'><p>如是乃至十方虗空。滿足微塵。一一塵中。現十方界。現塵現界。不相留礙。名無著行。</p>
</div>
<div class='div-commentary'><p style="margin-left:1em">此總攝六度也。塵中現剎。名現界。不壞塵相。名現塵。不相留礙者。界入塵而界不小。是小不礙大。塵合界而界不大。是大不礙小。由善現行。擴充圓融故。著即留礙意。無留礙則無著矣。三住得無留礙。是境不礙心。此不相留礙。是境不礙境。</p>
</div>
<div class='div-orig'><p>種種現前。咸是第一波羅蜜多。名尊重行。</p>
</div>
<div class='div-commentary'><p style="margin-left:1em">六度中以般若為第一。以智度融之。則五度皆趣智度。是故咸是般若也。般若極尊重。故名尊重行。</p>
</div>
<div class='div-orig'><p>如是圓融。能成十方諸佛軌則。名善法行。</p>
</div>
<div class='div-commentary'><p style="margin-left:1em">前自成。此成就眾生。前雖利他。總成自<span class='corr'>己</span>行門。此則行住皆成軌則。依希天人師矣。</p>
</div>
<div class='div-orig'><p>一一皆是清淨無漏。一真無為。性本然故。名真實行。</p>
</div>
<div class='div-commentary'><p style="margin-left:1em">前方便。此真實也。無漏與無為不平。前以戒生定慧。為三無漏學。至此始得清淨耳。前是有為法。未能稱性。此是真性本然妙用。相雖萬殊。體唯一真。故曰真寔。從前至此。始露性字。染淨總如來藏。而純淨無染。方是如來藏妙真如性。</p>
</div>
<div class='div-orig'><p>阿難。是善男子。滿足神通。成佛事<span class='corr'>已</span>。純潔精真。遠諸留患。當度眾生。滅諸度相。迴無為心。向涅槃路。名救護一切眾生離眾生相迴向。</p>
</div>
<div class='div-commentary'><p style="margin-left:1em">滿足至留患。牒前此行滿足。當修迴向行。迴向之行。悲願最深。故職在度生。然見有可度。即涉有為。背涅槃路。故須滅諸度相。迴無為心。向涅槃路。無為心。即不生滅心也。三漸次中。即依此為本修因。九信位。始獲安住無為。從無為法界。建立萬行。至此反本還原。仍歸無為界中。無佛可求。無生可度。回視前日所獲無為佛心。依然無二。從此漸向佛乘。○十住位中。雖皆純用中道。未嘗顯言度生。是則趣空之智居多。十行位中。顯言度生。是則出假之悲最勝。此十迴向。顯然悲智等運。真俗互融。圓滿中道。迴者。轉也。向者。趣也。轉自萬行。趣向三處。三處者。眾生。菩提。真如也。眾生菩提。是隨相。真如是離相。此與次位。是迴向眾生。準華嚴經。迴向即是發願。良以有行無願。行必茫然。有願無行。願唯虗設。故行願兼資。方入如來大涅槃海。</p>
</div>
<div class='div-orig'><p>壞其可壞。遠離諸離。名不壞迴向。</p>
</div>
<div class='div-commentary'><p style="margin-left:1em">壞其可壞。即上滅除度相也。遠離諸離。即離眾生相亦遠離也。名不壞者。不壞度生事業也。葢有能度所度。是可壞者。今滅除度相。是壞其可壞。若能壞之心不空。亦復可壞。故須遠離諸離。方名不壞。</p>
</div>
<div class='div-orig'><p>本覺湛然。覺齊佛覺。名等一切佛迴向。</p>
</div>
<div class='div-commentary'><p style="margin-left:1em">此下四位。是迴向佛道。本覺湛然。自<span class='corr'>己</span>本佛顯現也。覺齊佛覺。與一切如來心精。通同䐇合也等一切佛迴向者。我與如來寶覺真心。無二圓滿也。</p>
</div>
<div class='div-orig'><p>精真發明。地如佛地。名至一切處迴向。</p>
</div>
<div class='div-commentary'><p style="margin-left:1em">精真。即本覺體。發明。即發揮妙用。地如佛地。表因地所含無邊境界。同佛果地所現無量剎土。地字。指本覺境地。德用無不周遍。故曰至一切處。</p>
</div>
<div class='div-orig'><p>世界如來。互相涉入。得無罣礙。名無盡功德藏迴向。</p>
</div>
<div class='div-commentary'><p style="margin-left:1em">此於地中觀諸功德也。世界。即至一切處。如來。即等一切佛。前猶分自覺佛覺。自地佛地。此融一不分矣。互涉者。以世界涉如來。則一一毛孔。有無量寶剎。莊嚴微妙。以如來涉世界。則一一微塵。有無量如來轉大法輪。無罣礙者。世界涉如來時。不礙如來。即入世界。如來涉世界時。不礙世界。即入如來。無盡功德藏者。佛各具無量莊嚴。表無量功德。七無著行。現塵現界。單就依報說。此則依正報無礙。○等一切佛。如月出雲。至一切處。如月照空。無盡功德藏。如月中現山河大地等影。</p>
</div>
<div class='div-orig'><p>於同佛地。地中各各生清淨因。依因發揮。取涅槃道。名隨順平等善根迴向。</p>
</div>
<div class='div-commentary'><p style="margin-left:1em">此後從功德藏。起無為之為也。佛地。躡前功德藏。菩薩證此。即同如來果地。地中各各者。以此藏中功德無盡。如六度萬行。皆其本有。生清淨因者。依彼本有。一一隨緣。各起無修之修。如依金造器。器器皆金。豈不純一清淨。依因發揮。取涅槃道者。乘因取果。因果互徹。萬德為萬行因。萬行為涅槃因。行從理起。故名隨順平等。能生妙果。故名善根。</p>
</div>
<div class='div-orig'><p>真根既成。十方眾生。皆我本性。性圓成就。不失眾生。名隨順等觀一切眾生迴向。</p>
</div>
<div class='div-commentary'><p style="margin-left:1em">平等善根。是真如體。故稱真根。前隨順諸佛平等。此隨順眾生平等。有一眾生可度。非平等也。捨一眾生不度。非平等也。約成。則人人本成。約度。則念念不失。方是稱性隨順。此位又迴向眾生。</p>
</div>
<div class='div-orig'><p>即一切法。離一切相。唯即與離。二無所著。名真如相迴向。</p>
</div>
<div class='div-commentary'><p style="margin-left:1em">此下三位。是回向真如。即一切二句。總是一意。即相離相。非滅相離相也。無生可度。無佛可成。不著於即也。度無可度之生。成無可成之佛。不著於離也。前云遠離諸相者。離之極也。此則離亦不著矣。七住云無著者。不著於有為也。此則無為亦不著矣。前回無為心。總是趣向真如。今始明見其相。</p>
</div>
<div class='div-orig'><p>真得所如。十方無礙。名無縛解脫迴向。</p>
</div>
<div class='div-commentary'><p style="margin-left:1em">真得。是親證義。所如。即真如也。若能親證真如。則處處皆如。業報二障。不能係縛。故能遊戲十方。現身無礙。無縛。是解脫因。解脫。是無縛果。</p>
</div>
<div class='div-orig'><p>性德圓成。法界量滅。名法界無量迴向。</p>
</div>
<div class='div-commentary'><p style="margin-left:1em">性即真如性。德即真如之德相也。凡有分限。皆非圓成。菩薩住此位中。洞見一真法界。圓滿成就。不墮諸數。有何限量。是以剎中之塵。塵中之剎。重重稱性。互攝互融。故曰法界無量。</p>
</div>
<div class='div-orig'><p>阿難。是善男子。盡是清淨四十一心。次成四種妙圓加行。</p>
</div>
<div class='div-commentary'><p style="margin-left:1em">四十一心者。乾慧一。信住行向各十。加行者。菩薩聖位難入。須加功行。特標妙圓。別於小乘之四加。第三漸次云。身心快然。妙圓平等。<span class='corr'>已</span>如鑛中出金。只欠一淨。入信以來。曰圓妙開敷。曰進趣真淨。至十行中。方云一一清淨。至迴向中。方云生清淨因。可見四十一位。總無加於前心。只是方便磨鍊。令之現佛境界。如將真金。重重烹鍊。淨相益顯。但有心有佛。能所歷然。尚非極淨之境。故復以妙圓心。成妙圓加行。并前能所之相。廓爾泯絕。方得從差別因。證地上平等因。如金入九還。方可成丹。</p>
</div>
<div class='div-orig'><p>即以佛覺。用為<span class='corr'>己</span>心。若出未出。猶如鑽火。欲然其木。名為煖地。</p>
</div>
<div class='div-commentary'><p style="margin-left:1em">向雖覺齊佛覺。居然二覺也。此以佛覺為<span class='corr'>己</span>心。但覺未全開耳。此時菩提將達。故喻鑽火。無明將破。故喻欲然其木。煖相現前。功不容間。加行之相也。</p>
</div>
<div class='div-orig'><p>又以<span class='corr'>己</span>心。成佛所履。若依非依。如登高山。身入虗空。下有微礙。名為頂地。</p>
</div>
<div class='div-commentary'><p style="margin-left:1em">向雖地如佛地。居然二地也。此以<span class='corr'>己</span>心成佛地。但地未全融耳。身入虗空。喻非依也。下有微礙。喻若依也。頂者。將超未超之謂。</p>
</div>
<div class='div-orig'><p>心佛二同。善得中道。如忍事人。非懷非出。名為忍地。</p>
</div>
<div class='div-commentary'><p style="margin-left:1em">上兩位猶未同也。此則二同矣。前中中流入。猶未得也。此則善得矣。忍取信順義。心佛二同等。即信順也。如僧中辦事。忍則默然。既不懷疑。亦不說出。</p>
</div>
<div class='div-orig'><p>數量銷滅。迷覺中道。二無所目。名世第一地。</p>
</div>
<div class='div-commentary'><p style="margin-left:1em">前云善得中道。雖心佛不分。未忘數量。此則心佛兩融。而數量始銷。迷中道。覺中道。皆是數量。今二無所目。高出世間。故名世第一地○凡有能所。總為生滅邊事。十住十行。能所熾然。無為真如。尚在遙遠。第十行後。回無為心。漸向真如矣。然離眾生相。又見真如相。曰心。曰佛。曰中道。皆是帶相真如。四加行中。初位佛即是心。次位心即是佛。三位即心即佛。四位非心非佛。重重淘汰。方於真如之相。少分破除。方可出生滅門。入真如門。</p>
</div>
<div class='div-orig'><p>阿難。是善男子。於大菩提。善得通達。覺通如來。盡佛境界。名歡喜地。</p>
</div>
<div class='div-commentary'><p style="margin-left:1em">下明十地。地有成實發生二義。蘊積前位。至於成寔。一切佛法。從此發生。唯識此地。以無分別智。證徧行真如。葢一切差別。總是菩提瞪發勞相。此位頓證二空。如清淨眼。觀晴明空。逈無所有。故於大菩提。善得通達。此句是總。覺通如來。是如理智。盡佛境界。是如量智。以初得法喜。故名歡喜。</p>
</div>
<div class='div-orig'><p>異性入同。同性亦滅。名離垢地。</p>
</div>
<div class='div-commentary'><p style="margin-left:1em">前位斷九界異性。入平等佛性。但佛境未忘。亦是清淨心中一點微垢。故同性亦復除滅。方得離垢。葢異性是濁邊垢。同性是淨邊垢。故須雙離。</p>
</div>
<div class='div-orig'><p>淨極明生。名發光地。</p>
</div>
<div class='div-commentary'><p style="margin-left:1em">由離垢故淨。淨極則明生。真如自體相。有大智慧光明義。故名發光。</p>
</div>
<div class='div-orig'><p>明極覺滿。名燄慧地。</p>
</div>
<div class='div-commentary'><p style="margin-left:1em">前云明生。如火始然。此云明極。如大火聚。覺滿者。真如自體相。有遍照法界義。燄慧。慧之至也。</p>
</div>
<div class='div-orig'><p>一切同異。所不能至。名難勝地。</p>
</div>
<div class='div-commentary'><p style="margin-left:1em">二地同異雙離。止約眾生與佛菩薩。三平等性。此總該一切法也。約體如空有。約相如垢淨。約諦如真俗。約道如中邊。約位如權實。約教如世出世間。但是一切同異緣影。悉皆爍絕。逈不相干。所謂生滅既滅也。向後寂滅現前。總從此始。誰能勝之。</p>
</div>
<div class='div-orig'><p>無為真如。性淨明露。名現前地。</p>
</div>
<div class='div-commentary'><p style="margin-left:1em">圓頓人發心即悟真如。然心垢未除。其於真如。尚屬比知。豈即親證。今歷真修。極盡有為功行。則無為真如性顯現。故名現前地。</p>
</div>
<div class='div-orig'><p>盡真如際。名遠行地。</p>
</div>
<div class='div-commentary'><p style="margin-left:1em">上地真如既<span class='corr'>已</span>明露。此則盡其邊際。尋常望之不見其涯。窮之不見其量。今則徧界徧空無不呈露。不但現前<span class='corr'>已</span>也。初地盡佛境界。是通達之盡。此盡真如際。是具足之盡。盡無際之際。豈不遠乎。</p>
</div>
<div class='div-orig'><p>一真如心。名不動地。</p>
</div>
<div class='div-commentary'><p style="margin-left:1em">身口意業皆息。即佛心。菩薩心。涅槃心。尚不現起。況復起世間之心。故曰一真如心。前獲無生法忍。至此親證。所謂徹法源底。故名不動地。</p>
</div>
<div class='div-orig'><p>發真如用。名善慧地。</p>
</div>
<div class='div-commentary'><p style="margin-left:1em">既得真體。斯發真用。凡所照應。無所不真。無所不如。華嚴名此菩薩具四無礙智。演說無量阿僧祇句義。作大法師。廣度羣品。應時合節。故曰善慧。</p>
</div>
<div class='div-orig'><p>阿難。是諸菩薩。從此<span class='corr'>已</span>往。修習畢功。功德圓滿。亦目此地名修習位。慈陰妙雲。覆涅槃海。名法雲地。</p>
</div>
<div class='div-commentary'><p style="margin-left:1em">自初發心以來。皆修習事。善慧<span class='corr'>已</span>超八地。無功用道。悲智並圓。修習功畢。故名修習。以結十地之因。後乃十地之果。無復修習。葢因地有修。果地無修也。慈悲利他。妙智自利。如陰庇潤。如雲充滿。涅槃海。十地將證未證之果德。菩薩悲智圓滿。切隣斯果。稱合涅槃。故云覆。法字。雙含悲智。雲字攝陰。</p>
</div>
<div class='div-orig'><p>如來逆流。如是菩薩。順行而至。覺際入交。名為等覺。阿難。從乾慧心。至等覺<span class='corr'>已</span>。是覺始獲金剛心中。初乾慧地。如是重重單複十二。方盡妙覺。成無上道。</p>
</div>
<div class='div-commentary'><p style="margin-left:1em">如來先證妙覺果海。不捨眾生。倒駕慈航。逆流而出。菩薩方取果海。順流而入。<span class='corr'>已</span>至覺際。故名入交。與佛無間。雖齊等尚未臻妙。慧即本覺之體。前欲習初乾。而獲分覺。今無明全乾。而獲圓覺。前乾慧。如新生之月。此乾慧。如望夜之月。雖淺深不同。要之此慧。只是空竟前慧。乾慧煖頂忍世等妙位各一。為單。信住行向地位各十。為複。複五單七。合之十二。圓頓初心。與如來同一覺道。但約位次。則後勝前。前世第一。是世間無上。此則出世間無上。</p>
</div>
<div class='div-orig'><p>是種種地。皆以金剛觀察如幻十種深喻。奢摩他中。用諸如來。毗婆舍那。清淨修證。漸次深入。</p>
</div>
<div class='div-commentary'><p style="margin-left:1em">上文陳列位次。若不開示下手工夫。如數他寶。身無半文。故此段直指通修法門。見得徹前徹後。只用金剛如幻三昧。觀察深入而<span class='corr'>已</span>。觀察根塵如幻。便入乾慧。觀察乾慧如幻。便入十信。乃至觀察等覺如幻。便入妙覺。十喻者。幻人。陽燄。水月。空華。谷響。乾城。夢影像化也。總是不取法門。至堅至利。一切境界。應手粉碎。故曰金剛。總論之。全是自性大定。故曰奢摩他。細分之。種種地中。種種差別。種種觀察。故曰毗婆舍那。所謂微密觀照。正指此也。行者於自性定中。用此微密觀照。無修而修。無證而證。層層漸入。直抵覺海。故曰清淨修證。漸次深入。</p>
</div>
<div class='div-orig'><p>阿難。如是皆以三增進故。善能成就五十五位真菩提路。作是觀者。名為正觀。若他觀者。名為邪觀。</p>
</div>
<div class='div-commentary'><p style="margin-left:1em">五十五位。始乾慧。終十地也。等妙二覺。即菩提也。圓教外三乘所修。皆屬邪觀。對勝揀劣為邪。非叛道之邪。此經圓教。異於常途。全在以不生滅心。為本修因。及因地發心。與果位覺。名目相應。圓融行布之旨。全似華嚴。而因中名目。遍攝後位。有出於華嚴之外者。以常途相較。果位全同。因位全異。中間安立位次。名同實異。常途先斷見惑。次斷思惑。次斷界外塵沙惑。次進斷無明。方許分證真如。然則無生滅心。至地上始有分。此經直以如幻法門。入流亡所。還復元覺。便得無生滅性。為因地心。故未入信前第三漸次。便得無生忍。如初生月。便含圓月。所謂因地全異也。常途十信。不過具四信心。起五種行而<span class='corr'>已</span>。此則純真十心。與佛相契。常途十住。不過信心成就。入正定聚而<span class='corr'>已</span>。此則明見真心。親住佛家。常途十行。依解起行而<span class='corr'>已</span>。此則稱性之修。即真諦而入俗諦。常途十向。依行發願而<span class='corr'>已</span>。此則全修歸性。由俗諦而入第一義諦。常途加行。由凡入聖。更加功行而<span class='corr'>已</span>。此則以妙圓心。成妙圓行。遣除第一義諦之相。併遣除心佛之相。常途地上然後分斷分證。此從初地以至妙覺。不過泯絕證相。方始圓滿因地初心。如望夜月。豈有外於初月哉。所謂名同實異也。至於前前位中。每攝後後。信位加以住名。則以信攝住也。十信之名。八同常途。獨於六信名以不退。則攝七住及八地也。八信名以迴向。則攝十向也。住位第二名以治地。則攝地上也。四住同於華嚴四地。八九十住。同彼八九十地。所謂因該果海。果徹因原。如初八以後月。遍在初三月中。此經所獨者矣。</p>
</div>
<div class='div-orig'><p>爾時文殊師利法王子。在大眾中。即從座起。頂禮佛足。而白佛言。當何名是經。我及眾生。云何奉持。佛告文殊師利。是經名大佛頂。悉怛多。般怛囉。無上寶印。十方如來。清淨海眼。亦名救護親因。度脫阿難。及此會中性比丘尼。得菩提心。入徧知海。亦名如來密因。修證了義。亦名大方廣。妙蓮華王。十方佛母。陀羅尼呪。亦名灌頂章句。諸菩薩萬行首楞嚴。汝當奉持。</p>
</div>
<div class='div-commentary'><p style="margin-left:1em">初示密因。次開修證。證此極果。正範具矣。故請經名。及奉持法。佛佛相傳。以心印心。曰寶印。清淨海。即心海。眼即智。照心海之智。曰清淨海眼。阿難為親。摩登為因。常徧曰大。執持曰方。包博曰廣。因果同彰。染淨不滯。於法自在。曰蓮華王。出生十方一切諸佛。曰佛母。總一切法。持無量義。曰陀羅尼。誦持則如來智水灌其心頂。曰灌頂章句。</p>
</div>
<div class='div-orig'><p>說是語<span class='corr'>已</span>。即時阿難及諸大眾。得蒙如來開示密印般怛囉義。兼聞此經了義名目。頓悟禪那修進聖位增上妙理。心慮虗凝。斷除三界修心六品微細煩惱。</p>
</div>
<div class='div-commentary'><p style="margin-left:1em">三界九地。地各九品煩惱。今所斷除。乃最後地之前六品微細煩惱。所餘三品。佛地方斷。下談七趣。使修楞嚴者。不戀人仙天趣果。不犯修羅三途因也。經初每曰輪轉。曰諸趣。曰輪迴。日淪溺。乃至十二類生。而不及詳。故復談之。</p>
</div>
<div class='div-orig'><p>即從座起。頂禮佛足。合掌恭敬。而白佛言。大威德世尊。慈音無遮。善開眾生微細沉惑。令我今日身心快然。得大饒益。世尊。若此妙明真淨妙心。本來徧圓。如是乃至大地草木。蠕動含靈。本元真如。即是如來成佛真體。佛體真實。云何復有地獄餓鬼。畜生修羅。人天等道。世尊。此道為復本來自有。為是眾生妄習生起。世尊。如寶蓮香比丘尼。持菩薩戒。私行婬欲。妄言行婬非殺非偷。無有業報。發是語<span class='corr'>已</span>。先於女根生大猛火。後於節節猛火燒然。墮無間獄。瑠璃大王。善星比丘。瑠璃為誅瞿曇族姓。善星妄說一切法空。生身陷入阿鼻地獄。此諸地獄。為有定處。為復自然。彼彼發業。各各私受。唯垂大慈。發開童蒙。令諸一切持戒眾生。聞決定義。歡喜頂戴。謹潔無犯。</p>
</div>
<div class='div-commentary'><p style="margin-left:1em">七趣皆障。地獄尤苦。故復詳問。引婬殺妄三生墜之事起疑。有定處者。同受同見也。自然。隨業私受。不同見也。阿難此問。一則以初卷云一切眾生。業種自然。如惡叉聚。故至此請問其詳。二則以世尊惓惓持戒一事。恐眾生不信此事之切。故詳問七趣因果。使人悚然。此是度眾生處。</p>
</div>
<div class='div-orig'><p>佛告阿難。快哉此問。令諸眾生不入邪見。汝今諦聽。當為汝說。阿難。一切眾生。實本真淨。因彼妄見。有妄習生。因此分開內分外分。阿難。內分即是眾生分內。因諸愛染。發起妄情。情積不休。能生愛水。是故眾生心憶珍羞。口中水出。心憶前人。或憐或恨。目中淚盈。貪求財寶。心發愛涎。舉體光潤。心著行婬。男女二根。自然流液。阿難。諸愛雖別。流結是同。潤濕不升。自然從墜。此名內分。阿難。外分即是眾生分外。因諸渴仰。發明虗想。想積不休。能生勝氣。是故眾生。心持禁戒。舉身輕清。心持呪印。顧盻雄毅。心欲生天。夢想飛舉。心存佛國。聖境冥現。事善知識。自輕身命。阿難。諸想雖別。輕舉是同。飛動不沉。自然超越。此名外分。</p>
</div>
<div class='div-commentary'><p style="margin-left:1em">前問六道為本來有。為妄習招。今答寔本真淨。則非本有。但從妄習所生。分即身分之分。情緣身起。故曰內分。想勝離身。故曰外分。愛恨俱情。情必化水。貪戀本趣。不求出離。俱為內分。聞勝事而渴仰為虗想。想久觀成。能生勝氣。若染想即情矣。情想升墜。以輕清重濁而分。雖勝劣有異。皆為虗妄耳。</p>
</div>
<div class='div-orig'><p>阿難。一切世間生死相續。生從順習。死從變流。臨命終時。未捨煖觸。一生善惡。俱時頓現。死逆生順。二習相交。純想即飛。必生天上。若飛心中。兼福兼慧。及與淨願。自然心開見十方佛。一切淨土。隨願往生。情少想多。輕舉非遠。即為飛僊。大力鬼王。飛行夜叉。地行羅剎。遊於四天。所去無礙。其中若有。善願善心。護持我法。或護禁戒。隨持戒人。或護神呪。隨持呪者。或護禪定。保綏法忍。是等親住如來座下。情想均等。不飛不墜。生於人間。想明斯聰。情幽斯鈍。情多想少。流入橫生。重為毛羣。輕為羽族。七情三想。沉下水輪。生於火際。受氣猛火。身為餓鬼。常被焚燒。水能害<span class='corr'>己</span>。無食無飲。經百千劫。九情一想。下洞火輪。身入風火二交過地。輕生有間。重生無間。二種地獄。純情即沉。入阿鼻獄。若沉心中。有謗大乘。毀佛禁戒。誑妄說法。虗貪信施。濫膺恭敬。五逆十重。更生十方阿鼻地獄。循造惡業。雖則自招。眾同分中。兼有元地。</p>
</div>
<div class='div-commentary'><p style="margin-left:1em">一切眾生愛生惡死。生從存住。則順其習。死從變流。則逆其習。經文互略也。流逸奔塵曰順。命光遷謝曰變。生從順境而習染。則無業不造。死從變境而遷流。則無業可造。將死未死之際。善惡之業。歷歷現前。則變流者來。順習者去。兩相交接。隨業受報矣。想體輕舉。純即飛升。若單修善。必生天上。若兼福慧淨願。必心開見佛而生淨土。可見念佛往生。皆由於想。但兼福慧耳。勝想不純。少滯邪情。故感僊類。輕舉非遠者。竪不越四天。橫不出輪圍。遊者暫到。非久住也。經文通舉。若等降論之。則一情九想為飛僊。二情八想為大力鬼。三情七想為飛行夜叉。四情六想為地行羅剎。住佛座下。即天龍八部之類。雖滯邪情。而有善願。故感善緣。情想均為人類。人有聰鈍者。想雖等於情。而想之明有力。則為聰。情雖等於想。而情之幽有力。則為鈍。六情四想。為情多想。少毛羣地行。故重。羽族空行。故輕。水火風輪。餓鬼所受八寒八熱等報。非天地下金水風輪。受火氣以為身。故常被焚燒。或得水飲。亦化為火。故水能害<span class='corr'>己</span>。交過。猶交勝也。在火輪而又近風輪。經缺八情二想。生有間地獄。有間。即十八獄。無間。即八無間獄。阿鼻。此云大無間。謂受罪。苦具。身量。劫數。壽命。五者皆無遮間。至劫壞乃出。若兼謗大乘等。則此劫雖壞。更入十方阿鼻。無有出期。以謗法者。令無窮人生邪見故。毀佛禁戒。如寶蓮香比丘尼。誑妄說法。如善星比丘。無功而貪人信施謂虗。無德而當人恭敬謂濫。元地者。各隨元由因地也。前問地獄為有定處。為各私受。此答造雖各私。報有定處。葢各作而同受也。</p>
</div>
<div class='div-orig'><p>阿難。此等皆是彼諸眾生。自業所感。造十習因。受六交報。</p>
</div>
<div class='div-commentary'><p style="margin-left:1em">上內外情想<span class='corr'>已</span>結。此下七趣。應是別起。而文若相連。前論情想。自勝向劣。今詳因果。自劣向勝。二劣相接。語勢就便躡之。非仍屬上文也。上論情想感變。略明七趣。下詳根境遘造。精研七趣。交報者。六根交起惡報。如眼造業。餘五為助。受報時亦徧及。</p>
</div>
<div class='div-orig'><p>云何十因。阿難。一者婬習交接。發於相磨。研磨不休。如是故有大猛火光。於中發動。如人以手自相摩觸。煖相現前。二習相然。故有鐵牀銅柱諸事。是故十方一切如來。色目行婬。同名欲火。菩薩見欲。如避火坑。二者貪習交計。發於相吸。吸攬不止。如是故有積寒堅氷。於中凍冽。如人以口吸縮風氣。有冷觸生。二習相陵。故有吒吒波波羅羅。青赤白蓮寒氷等事。是故十方一切如來。色目多求。同名貪水。菩薩見貪。如避瘴海。三者慢習交陵。發於相恃。馳流不息。如是故有騰逸奔波。積波為水。如人口舌自相綿味。因而水發。二習相鼓。故有血河灰河。熱沙毒海。融銅灌吞諸事。是故十方一切如來。色目我慢。名飲癡水。菩薩見慢。如避巨溺。四者瞋習交衝。發於相忤。忤結不息。心熱發火。鑄氣為金。如是故有刀山鐵橛。劍樹劍輪。斧鉞鎗鋸。如人銜冤。殺氣飛動。二習相擊。故有宮割斬斫。剉刺槌擊諸事。是故十方一切如來。色目瞋恚。名利刀劍。菩薩見瞋。如避誅戮。五者詐習交誘。發於相調。引起不住。如是故有繩木絞校。如水浸田。草木生長。二習相延。故有<span class='corr'>杻</span>械枷鎻。鞭杖檛棒諸事。是故十方一切如來。色目奸偽。同名讒賊。菩薩見詐。如畏豺狼。六者誑習交欺。發於相罔。誣罔不止。飛心造姦。如是故有塵土屎尿穢汙不淨。如塵隨風。各無所見。二習相加。故有沒溺騰擲。飛墜漂淪諸事。是故十方一切如來。色目欺誑。同名劫殺。菩薩見誑。如踐蛇虺。七者怨習交嫌。發於䘖恨。如是故有飛石投礰。匣貯車檻。甕盛囊撲。如陰毒人。懷抱畜惡。二習相吞。故有投擲擒捉。擊射拋撮諸事。是故十方一切如來。色目怨家。名違害鬼。菩薩見怨。如飲鴆酒。八者見習交明。如薩迦耶見。戒禁取。邪悟諸業。發於違拒。出生相反。如是故有王使主吏。證執文籍。如行路人。來往相見。二習相交。故有勘問權詐。考訊推鞫。察訪披究照明。善惡童子。手執文簿。辭辯諸事。是故十方一切如來。色目惡見。同名見坑。菩薩見諸虗妄徧執。如臨毒壑。九者枉習交加。發於誣謗。如是故有合山合石。碾磑耕磨。如讒賊人。逼枉良善。二習相排。故有押捺搥按。蹙漉衡度諸事。是故十方一切如來。色目怨謗。同名讒虎。菩薩見枉。如遭霹靂。十者訟習交諠。發於藏覆。如是故有鑒見照燭。如於日中不能藏影。二習相陳。故有惡友。業鏡火珠。披露宿業。對騐諸事。是故十方一切如來。色目覆藏。同名陰賊。菩薩觀覆。如戴高山。履於巨海。</p>
</div>
<div class='div-commentary'><p style="margin-left:1em">先言所感之境。次言所報之事。二習。能所也。交接。相磨。相然。皆能所二境也。下同。婬習。自耗其精。火界熾然。生有消渴內熱等症。死見猛火宜矣。如來為導師。故色目以警之。菩薩為行人。故深怖而避之。色目。形容而名目也。貪習。計較來取。如吸攬然。吸生冷觸。吒波羅忍寒聲。青赤白蓮寒凍色。即八寒地獄。貪水。即貪泉。飲之生貪。瘴海。南方瘴癘之氣。觸之即死。慢習。驕逸。由輕陵恃<span class='corr'>己</span>而發。故感騰逸奔波之境。血河灌吞之報。西國有水。飲之則癡。慢屬癡。是昏濁之氣。瞋習。身心熱惱。心屬火。氣屬金。心火作氣。鑄而為金。故感刀山劍樹之境。殺人而還自殺。不知隨順眾生。即是隨順覺性。瞋火若除。氣金不鑄。無所容其刃矣。詐習。諂言勾引人。若繩縛木禁。索絞校錮。使無所脫。故感繩木絞校之境。必浸潤<span class='corr'>已</span>久。令人心悅。然後引入彀中。如水浸田而草木長。校是枷屬。檛是槌屬。誑習。狂言欺人。其志誣罔。其心飛揚。如風鼓塵。使人無見。故感塵土穢惡之境。沒溺騰墜之報。怨習。包藏恨心。故感飛石投礰等境。相吞。謂銜恨之人。唯欲囓其肉而啖之。不知視怨如親。銜恩而不銜怨。出世之正因也。違害鬼。違理害人之惡鬼。見習。謂惡見。交明。各有<span class='corr'>己</span>見發明。惡見有五。一身見。執身有我。種種計著。二邊見。於一切法。執斷執常。三邪見。邪悟錯解。撥無因果。四見取。非果計果。如以無想為涅槃之類。五戒禁取。非因計因。如持牛狗等戒。為生天因之類。薩迦耶。此云身見。違拒相反者。各執所是也。由違反不肯就正。故感王使證執以正是非。如行路相見者。狹路相逢。無處逃避也。照明者。在業鏡臺前。令其照明。無所隱諱也。能溺法身。名見坑。能致業苦。名毒壑。枉習。無罪而加之罪。不曲而強謂曲。以氣燄逼人也。兩山合來。無逃避處。合石謂石夾之。排。擠挫也。迫蹙其體。瀝漉其血。又窄孔橫度其身。如拔絲之狀。能傷人。名讒虎。可驚怖。名霹靂。訟習。攻發人之覆藏。此覆彼訟曰交諠。陳獻白也陰賊覆藏。發則獲罪。適足以自壓自墜。故如戴山履海。不戒訟而戒覆。意欲拔惹訟之根本。</p>
</div>
<div class='div-orig'><p>云何六報。阿難。一切眾生。六識造業。所招惡報。從六根出。云何惡報從六根出。一者見報招引惡果。此見業交。則臨終時。先見猛火滿十方界。亡者神識飛墜乘煙。入無間獄。發明二相。一者明見。則能徧見種種惡物。生無量畏。二者暗見。寂然不見。生無量恐。如是見火。燒聽。能為鑊湯洋銅。燒息。能為黑煙紫燄。燒味。能為焦丸鐵糜。燒觸。能為熱灰爐炭。燒心。能生星火迸灑。煽鼓空界。二者聞報招引惡果。此聞業交。則臨終時。先見波濤沒溺天地。亡者神識降注乘流。入無間獄。發明二相。一者開聽。聽種種閙。精神愗亂。二者閉聽。寂然無聞。幽魄沉沒。如是聞波。注聞。則能為責為詰。注見。則能為雷為吼。為惡毒氣。注息。則能為雨為霧。灑諸毒蟲。周徧身體。注味。則能為膿為血。種種雜穢。注觸。則能為畜為鬼。為糞為尿。注意。則能為電為雹。摧碎心魄。三者齅報招引惡果。此齅業交。則臨終時。先見毒氣充塞遠近。亡者神識。從地踊出。入無間獄。發明二相。一者通聞。被諸惡氣熏極心擾。二者塞聞。氣掩不通。悶絕於地。如是齅氣。衝息。則能為質為履。衝見。則能為火為炬。衝聽。則能為沒為溺。為洋為沸。衝味。則能為餒為爽。衝觸。則能為綻為爛。為大肉山。有百千眼無量咂食。衝思。則能為灰為瘴。為飛砂礰。擊碎身體。四者味報招引惡果。此味業交。則臨終時。先見鐵網猛燄熾烈。周覆世界。亡者神識。下透掛網。倒懸其頭。入無間獄。發明二相。一者吸氣。結成寒氷。凍裂身肉。二者吐氣。飛為猛火。焦爛骨髓。如是甞味。歷甞則能為承為忍。歷見則能為然金石。歷聽。則能為利兵刃。歷息。則能為大鐵籠。彌覆國土。歷觸。則能為弓為箭。為弩為射。歷思。則能為飛熱鐵。從空雨下。五者觸報招引惡果。此觸業交。則臨終時。先見大山四面來合。無復出路。亡者神識。見大鐵城。火蛇火狗。虎狼師子。牛頭獄卒。馬頭羅剎。手執鎗矟驅入城門。向無間獄。發明二相。一者合觸。合山逼體。骨肉血潰。二者離觸。刀劍觸身。心肝屠裂。如是合觸。歷觸。則能為道為觀。為廳為案。歷見。則能為燒為爇。歷聽。則能為撞為擊。為剚為射。歷息。則能為括為袋。為考為縛。歷甞。則能為耕為鉗。為斬為截。歷思。則能為墜為飛。為煎為炙。六者思報招引惡果。此思業交。則臨終時。先見惡風吹<span class='corr'>壞</span>國土。亡者神識。被吹上空。旋落乘風。墮無間獄。發明二相。一者不覺。迷極則荒。奔走不息。二者不迷。覺知則苦。無量煎燒。痛深難忍。如是邪思。結思。則能為方為所。結見。則能為鑒為證。結聽。則能為大合石。為氷為霜。為土為霧。結息。則能為大火車。火船火檻。結甞。則能為大叫喚。為悔為泣。結觸。則能為大為小。為一日中萬生萬死。為偃為仰。</p>
</div>
<div class='div-commentary'><p style="margin-left:1em">造業招報。根識必俱。今以識為業。而報從根者。業並由心。報多約色用中相背。故諸根各別。性中相知。故受報原通。悟時一根返元。六根解脫。迷時一根造業。六根受報。極悟境中。一根遍滿法界。極苦趣中。一身遍滿地獄。臨終先見。是現生報。亡者神識。是地獄報。六交皆無中陰。直入無間。從極惡論也。眼主心。心屬火。眼為心之外竅。故見火。見業所取。不離明暗。交聽。則水火相擊。故有鑊湯洋銅。交息。息是氣。故成黑煙紫燄。交味。味因食顯。故成焦丸鐵糜。交觸。觸近欲事。故成熱灰爐炭。交心。心屬火。內外二火相然。故成星火迸灑。此由不能反見循元流逸奔色之報。耳主腎。腎屬水。耳為腎之外竅。故見水。聞業所依。不離動靜。交聞。從本根發也。責詰。是聲塵類。交見。則水火相擊。發為雷吼。變為毒氣。交息。則氣挾水。散為雨霧。變為毒蟲。交味。變為膿血之類。交觸。觸有形質。陰陽氣合。而為畜鬼糞尿。交意。亦水火相擊。乘其意識起滅。而為電雹摧碎。此由不能反聞自性流逸奔聲之報。齅屬氣。故臨終先見氣。鼻息吸則下入。呼則上出。故神識從地而上。復從上而墜。齅業所依。不離通塞。質。礙也。履。通也。因中恃虗氣以衝人。今即衝本根。不得自在。恃見火而害人。今氣衝見火。為火炬自燒。恃聽聰而損人。今氣衝聽水。閉為浸溺。通為大洋沸海。以滋味為厭飫。今氣衝味。皆成爛壞。魚敗曰餒。羮敗曰爽。以利刃觸眾生肉。今氣衝觸。為綻裂腐爛。為眾生咂食。巧思傷人。今氣衝思。為灰瘴砂礰。擊碎身體。此由不能反息循元流逸奔香之報。變嘗為味。從所嘗得名。貪味則網捕燒野。故見網燄等相。舌業所依。不離吸吐。吸氣為寒。吐氣為熱。因中舌噉生命。使彼承領忍受。故歷甞發苦。<span class='corr'>己</span>亦承忍。依齅恣貪。籠取羣味。故為大鐵籠。觸味傷物。故感弓箭以自傷。緣味思物。故感飛鐵以充味。雖但曰味。細詳報處。亦多口四所招。此由不能旋味循元流逸奔味之報。合山刀劍。貪著男女身分而感。此相倍多倍惡。以婬習染合。敗化傷倫。起殺起盜。積罪尤廣。觸業所依。不出離合。屠裂。即離相。道。趨獄之路。觀。獄王之闕。廳案。治罪之處。刀插肉中曰剚。括袋。結口不令吐氣。考縛。繫身不容轉動。耕是拔舌而耕。鉗是夾具。截是支解。思則或降或升。或熱惱。故為墜飛煎炙。此由不能反身自修流逸奔觸之報。思屬土而漂蕩。故見惡風吹壞國土。思業所招。不出迷覺。荒奔。迷思也。知苦。覺思也。思必有所。故結思為受罪方所。見能鑑證。故結見為證罪事。合石等。水土交感也。火車等。皆載物之具。氣所化也。叫喚悔泣。痛苦難忍也。大小等。觸業乘亂思而變。此由不能反思自咎流逸奔法之報。</p>
</div>
<div class='div-orig'><p>阿難。是名地獄十因六果。皆是眾生迷妄所造。若諸眾生。惡業同造。入阿鼻獄。受無量苦。經無量劫。六根各造。及彼所作兼境兼根。是人則入八無間獄。身口意三。作殺盜婬。是人則入十八地獄。三業不兼。中間或為一殺一盜。是人則入三十六地獄。見見一根。單犯一業。是人則入一百八地獄。由是眾生別作別造。於世界中。入同分地。妄想發生。非本來有。</p>
</div>
<div class='div-commentary'><p style="margin-left:1em">迷妄所造者。自心惑業妄發。更非外境。萬物不出陰陽五行。世智所知。萬變不出六根。世智所不知。世尊窮源之論。同造者。六根十因。具足而造。各造者。雖具足而先後間歇。有心而不犯。為不兼境。無心而誤犯。為不兼根。故作特犯。兼境兼根。上皆極惡。若止造殺盜婬三惡。而不徧六。不具十。則輕矣。三惡中犯二。則又輕。見見。是能見根。所見境。若一根獨造。單犯二業。則更輕。地獄亦從重而遞減。八無間。即八寒八熱大獄。較阿鼻稍輕。十八獄。從大獄所分。三十六獄。從十八獄所分。一百八獄。從三十六所分。獄勢分。則受苦輕。造者。始於六根。發起惡業。作者。次於六境。成就惡業。惡業不同。即別作別造。所感獄報。入同分地。則有定處。非私受矣。曰同分地。可見境界歷然。曰非本有。可見當體全空。</p>
</div>
<div class='div-orig'><p>復次阿難。是諸眾生。非破律儀。犯菩薩戒。毀佛涅槃。諸餘雜業。歷劫燒然。後還罪畢。受諸鬼形。若於本因。貪物為罪。是人罪畢。遇物成形。名為恠鬼。貪色為罪。是人罪畢。遇風成形。名為魃鬼。貪惑為罪。是人罪畢。遇畜成形。名為魅鬼。貪恨為罪。是人罪畢。遇蟲成形。名蠱毒鬼。貪憶為罪。是人罪畢。遇衰成形。名為厲鬼。貪傲為罪。是人罪畢。遇氣成形。名為餓鬼。貪罔為罪。是人罪畢。遇幽為形。名為魘鬼。貪明為罪。是人罪畢。遇精為形。名魍魎鬼。貪成為罪。是人罪畢。遇明為形。名役使鬼。貪黨為罪。是人罪畢。遇人為形。名傳送鬼。阿難。是人皆以純情墜落。業火燒乾。上出為鬼。此等皆是自妄想業之所招引。若悟菩提。則妙圓明。本無所有。</p>
</div>
<div class='div-commentary'><p style="margin-left:1em">地獄罪畢而入鬼趣也。非。謗也。破。犯也。於一切戒。犯而兼謗。犯菩薩戒。唯犯無謗。毀佛涅槃。謗佛而兼謗法。戒為眾生出苦之具。佛為眾生拔苦之師。法為眾生盡苦之地。謗此三種。即名斷佛種性。罪莫重焉。輕重諸罪。略舉地獄之因。地獄受苦者。眾生業識身。隨識變現。直待業識身盡。方受鬼身。十貪。即十習。於物生貪。餘報在鬼。還托於物。為金銀草木之精恠。貪色傷正和氣。餘習為風魃鬼。能令亢旱。惑即詐習。變幻迷惑。附畜為妖。如倀附虎。鼠成精之類。魅。現形以惑人者。嗔恨餘習。附毒蟲蠱人。冤者。追憶宿恨。伺衰求報。故為疫癘鬼。散瘟行瘧之類。傲慢恃氣。故乘虗氣為餓鬼。又慢必轉吝。吝乃感餓。罔即誣枉。逼壓良善。故為鬼憑幽托暗。魘惑寐者。見習為明。作聰明而無正慧。魍魎。木石變恠。舉一例耳。枉詐成私。謂之貪成。明。呪也。因中以詐術牽制驅使人。故為鬼被人呪術役使。訟者。結黨朋證。謂之貪黨。故報在鬼類。附人發洩。傳送。如巫祝傳迸吉凶之類。純情。舉重該九情八情等。燒乾者。因窮果盡也。悟菩提者。如從夢醒。何法可得。妙則不受業縛。圓則不容他物。明則了無幽暗。諸趣皆空。何況鬼趣。</p>
</div>
<div class='div-orig'><p>復次阿難。鬼業既盡。則情與想二俱成空。方於世間。與元負人怨對相值。身為畜生。酬其宿債。物恠之鬼。物銷報盡。生於世間。多為梟類。風魃之鬼。風銷報盡。生於世間。多為咎徵一切異類。畜魅之鬼。畜死報盡。生於世間。多為狐類。蟲蠱之鬼。蟲滅報盡。生於世間。多為毒類。衰厲之鬼。衰窮報盡。生於世間。多為蛔類。受氣之鬼。氣銷報盡。生於世間。多為食類。綿幽之鬼。幽銷報盡。生於世間。多為服類。和精之鬼。和銷報盡。生於世間。多為應類。明靈之鬼。明滅報盡。生於世間。多為休徵一切諸類。依人之鬼。人亡報盡。生於世間。多為循類。</p>
</div>
<div class='div-commentary'><p style="margin-left:1em">鬼業盡而入畜生趣也。畜生趣。亦有上趣貶墜。及修帶嗔殺者。如龍王迦樓羅王等。此唯從鬼來者。多者。約多分。不盡然也。類攝非一。所著之物毀壞。鬼隨壽終。是為報盡。土梟附塊。似恠鬼之著物。貪習傾奪坑殺。酬斯債耳。咎徵。如商羊舞水。鼯鼠呼人之類。旱魃為災。變畜仍以兆災。魅鬼原於狂惑。轉為妖惑之狐。毒類。蛇蝎之屬。厲鬼入人身為病。轉為蟯蛔。還托身內。慢習驕吝。欠負必多。作鬼受饑。為畜充食。所以償也。綿著也。幽暗也。暗中魘著之鬼。服類。駝驢牛馬之屬。為人服用。酬其逼壓之債。見明作鬼。和諸精靈。為應類之畜。即社燕寒鴻。能應時序者。和者。雜也。呪以持力發靈。力盡無騐。鬼亦報終。轉生休徵之屬。如鳳麟之類。附巫之鬼。所附巫死。鬼亦報終。循類。如猫犬等。依順人者。</p>
</div>
<div class='div-orig'><p>阿難。是等皆以業火乾枯。酬其宿債。傍為畜生。此等亦皆自虗妄業之所招引。若悟菩提。則此妄緣。本無所有。如汝所言寶蓮香等。及琉<span class='corr'>璃</span>王。善星比丘。如是惡業。本自發明。非從天降。亦非地出。亦非人與。自妄所招。還自來受。菩提心中。皆為浮虗妄想凝結。</p>
</div>
<div class='div-commentary'><p style="margin-left:1em">此總結三途也。三途各自虗妄造業發生。非天降地出人與也。妄造妄受。覺性之中。皆如空華。若是從他所授。或有漏網。自作自受。真無逃避處。</p>
</div>
<div class='div-orig'><p>復次阿難。從是畜生酬償先債。若彼酬者。分越所酬。此等眾生還復為人。反徵其剩。如彼有力。兼有福德。則於人中。不捨人身。酬還彼力。若無福者。還為畜生。償彼餘直。阿難當知若用錢物。或役其力。償足自停。如於中間殺彼身命。或食其肉。如是乃至經微塵劫。相食相誅。猶如轉輪。互為高下。無有休息。除奢摩他。及佛出世。不可停寢。</p>
</div>
<div class='div-commentary'><p style="margin-left:1em">畜生固來酬債。若債主過分取酬。此等將復為人。徵索所餘之直。常見善人生子破家。或被劫盜。或被欠負。或橫遭驅役。或枉受挫打。斯皆先業合捨此身。為畜酬剩。由樹福德。人中略償。阿難下。復明負債易償負命難償。奢摩地。正定自力也。佛出世。與之釋冤。仗他力也。唯二方得停償。</p>
</div>
<div class='div-orig'><p>汝今應知彼梟倫者。酬足復形。生人道中。參合頑類。彼咎徵者。酬足復形。生人道中。參合愚類。彼狐倫者。酬足復形。生人道中。參合庸類。彼毒倫者。酬足復形。生人道中。參合狠類。彼蛔倫者。酬足復形。生人道中。參合微類。彼食倫者。酬足復形。生人道中。參合柔類。彼服倫者。酬足復形。生人道中。參合勞類。彼應倫者。酬足復形。生人道中。參合文類。彼休徵者。酬足復形。生人道中。參合明類。彼諸循倫。酬足復形。生人道中。參於達類。阿難。是等皆以宿債畢酬。復形人道。皆無始來。業計顛倒。相生相殺。不遇如來。不聞正法。於塵勞中。法爾輪轉。此輩名為可憐愍者。</p>
</div>
<div class='div-commentary'><p style="margin-left:1em">畜生業盡而復人形也。人道善報。而從畜來。雜廝其中。故曰參合。十類之中。凶多吉少。苦多樂少。業計顛倒。索債與命。徵債相生。索命相殺。非好緣會聚也。不遇如來。聞法解釋。生殺無休。故可憐愍。十類皆宿習報。唯傲因柔報者。昔藐人而今為人藐。乃反對報。文明達。亦雜技聰黠耳。</p>
</div>
<div class='div-orig'><p>阿難。復有從人不依正覺。修三摩地。別修妄念。存想固形。遊於山林人不及處。有十種仙。阿難。彼諸眾生。堅固服餌。而不休息。食道圓成。名地行仙。堅固草木。而不休息。藥道圓成。名飛行仙。堅固金石。而不休息。化道圓成。名遊行仙。堅固動止。而不休息。氣精圓成。名空行仙。堅固津液。而不休息。潤德圓成。名天行仙。堅固精色。而不休息。吸粹圓成。名通行仙。堅固呪禁。而不休息。術法圓成。名道行仙。堅固思念。而不休息。思憶圓成。名照行仙。堅固交遘而不休息。感應圓成。名精行仙。堅固變化而不休息。覺悟圓成。名絕行仙。阿難。是等皆於人中鍊心。不修正覺。別得生理。壽千萬歲。休止深山。或大海島。絕於人境。斯亦輪迴妄想流轉。不修三昧。報盡還來散入諸趣。</p>
</div>
<div class='div-commentary'><p style="margin-left:1em">從人道進修而入仙道也。依正覺。修三摩地者。依不生滅心。為本修因也。存想長生。欲形骸堅固不壞。即妄念也。終歸敗壞。比天為劣。比人為優。山林人不及處。名山洞府。神仙隱跡之鄉。十行字。功行也。服餌。胡麻蓮芡之類。食所常用。故曰食道。康壯壽永。未得輕舉。草木。芝菖松栢之類。藥所常用。故曰藥道。身輕飛步。昇高越壑。金石。鉛汞丹砂之類。化道二種。一能化骨。壽永體堅。二能化物。俾賤作貴。遊戲人間。廣行利益。動止。運氣調生之事。煉精還氣。煉氣還神。煉神還虗也。羽化飛昇。虗空遊行。津液。鼓天池。嚥玉液。能令水升火降。而結內丹。故曰潤德。超空行而至天上。精色。如朝採日精。夜採月華。通行。精神與造化通也。持呪自成仙道。亦兼愈病驅魅。以濟羣生。故曰道行。思念。或存想頂門而出神。或繫心臍輪而煉丹。澄神凝思。久而照應。故曰照行。取坎填離。抽添鉛汞。以結仙胎。所謂交遘也。攝衛精氣。故曰精行。勿惑邪說。通悟化理。能大幻化。妙絕一世。稱絕行仙。煉心。非止服餌等。尤以操行為本。如持戒積德救濟累功。不修正覺者。不達本心真常。萬形自體。乃怖死留生。長生為號。言長。僅以勝短。說生。終以待滅。豈識無生妙體。別得生理者。於正覺外。別得延生妄理。</p>
</div>
<div class='div-orig'><p>阿難。諸世間人。不求常住。未能捨諸妻妾恩愛。於邪婬中。心不流逸。澄鎣生明。命終之後。鄰於日月。如是一類。名四天王天。於<span class='corr'>己</span>妻房。婬愛微薄。於淨居時。不得全味。命終之後。超日月明。居人間頂。如是一類。名忉利天。逢欲暫交。去無思憶。於人間世。動少靜多。命終之後。於虗空中。朗然安住。日月光明。上照不及。是諸人等。自有光明。如是一類。名須燄摩天。一切時靜。有應觸來。未能違戾。命終之後。上升精微。不接下界諸人天境。乃至劫壞。三災不及。如是一類。名兜率陀天。我無欲心。應汝行事。於橫陳時。味如嚼蠟。命終之後。生越化地。如是一類。名樂變化天。無世間心。同世行事。於行事交。了然超越。命終之後。徧能出超化無化境。如是一類。名他化自在天。阿難。如是六天。形雖出動。心迹尚交。自此以還。名為欲界。</p>
</div>
<div class='div-commentary'><p style="margin-left:1em">此下明天趣。不求常住者。不求出世間修本常理。但希世間有盡樂果。妻妾為正婬。外色為邪婬。不但身不犯邪婬。而心亦無一念犯。愛水不流。則湛性澄鎣。故生須彌腰。四天王天。持國。增長。廣目。多聞。各據一面。淨味不全。為有微愛。比前<span class='corr'>已</span>超一倍。故生須彌頂。忉利天。此云三十三。帝釋所統之界。此上二天。名地居天。漸向於靜曰動少靜多。能感空居朗住。較須彌更高一倍。日月光不及上照。唯有身光互相照耀。須燄摩。此云時分。以蓮華開閤為晝夜。常居靜中。則自無欲。或有觸來。未能違情。暫應之耳。生第四天。此天有內院外院。內院是補處菩薩寄居。即外院不得窺其堂奧。況下界諸天。故曰精微。天主彌勒。發弘誓願。得生彼處。以無漏力。三灾不及。二院之外。又有業報天。有漏業所成。三灾可壞。經或先言外天。而後兼內院。譯者省文。兜率陀。此云知足。無心而境至曰橫陳。無心應境同前。無味勝之。生越化地者。自能變化欲境。隨意受用。超越下天之無化。自居化地。無世間心者。心希上界。無世間情欲。但同世間權作夫婦。不但全無滋味。抑且了然超越。超出化無化境。化即第五天。無化即前四天。他化自在者。諸欲樂境。不勞自化。皆由他化而自在受用。此上四天。名空居天。制動而向靜曰出動。地居二天。則形交。男女嫁娶。亦如人間。但風氣一交。欲漏便除。非若人間不淨流溢。燄摩則勾抱。兜率則執手。變化則對笑。他化則相視。共有飲食。睡眠。婬欲。故號欲天。六欲天福。因五戒十善而致。今止約欲微增勝者。欲為輪迴根本。前明淪墜始於此。今明超騰亦始於此。初心未能成就禪定智慧。且速斷根本。則輪迴可出也。</p>
</div>
<p class='juan'>大佛頂如來密因修證了義諸菩薩萬行首楞嚴經如說第八卷</p>
</div><!-- end of div[@id='body'] -->
</body></html>