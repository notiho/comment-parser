<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土隨學</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1187-A 淨土隨學題詞</p><p>每嘆娑婆無量苦。死生輪迴沒定所。纔得人身轉瞬間。又隨惡報沉冥府。何幸世尊悲願深。特駕慈航救沉淪。無問自說持名法。欲使含靈盡出塵。東土闡揚自遠祖。社結廬山修淨土。高士無數悉往生。後裔諸賢踵其武。傷哉正法值陵夷。學侶紛紛喜鬬奇。但念彌陀心顯現。不肯承當反覔誰。敲門瓦子打親娘。可憐背騁趣羊腸。好說唯心無他土。如斯邪見更可傷。幸師力將悲智運。法藥遍施救時病。一字一句總清凉。令速超凡義無剩。神珠且寶不可量。亦猶帝網映千光。根器奚容分高下。隨分領納盡非常。<span class='note-inline'>(神珠即師所集之書。極應時機。以開圓解。淨業學者。當細玩之)</span>嗟我何緣值明師。一言痛快愈盲癡。<span class='note-inline'>(瑩向喜持名。愧無要指。蒙師示以嬰兒墮水急呼母救之喻。頓息馳求。深霑法乳)</span><span class='corr'>但</span>願法寶常住世。人人隨學霑恩施。</p>
<p style="margin-left:0em;text-indent:2em">時大清光緒元年歲次乙亥中秋日涔陽後學照瑩敬然臂香三炷稽首題於法源庵之報恩關前</p>
</div>
<div class='div-other'><a id='mulu2' />
<p class='h1'>淨土隨學目錄</p>
<ul class="">
<li>上卷
<ul class="">
<li>阿彌陀經禮想儀</li>

<li>阿彌陀經頌</li>

<li>臨睡入觀禮誦儀</li>

<li>九品觀章頌</li>

<li>西方徑路偈</li>

<li>發願受持</li>

<li>勸持經念佛</li>

<li>即心念佛頌</li>

<li>念佛述懷</li>

<li>念佛偶成</li>

<li>無上深妙禪</li>

<li>供奉佛名</li>

<li>淨土總讚</li>

<li>佛立華池讚</li>

<li>慕西方樂</li>

<li>厭娑婆苦</li>

<li>取捨然指文</li>

<li>結壇持名</li>

<li>解七懺願偈</li>

<li>題讀佛軒</li>

<li>約誓自勉</li>

<li>誡止人情</li>

<li>七期禁語</li>

<li>日課慎言</li>

<li>普觀念佛</li>

<li>專修要訣</li>

<li>念佛開心頌</li>

<li>極樂甚奇特</li>

<li>淨宗八要</li>

<li>痛策惡習</li>

<li>稱名自慰</li>
</ul></li>

<li>下卷
<ul class="">
<li>蓮宗必讀序</li>

<li>西方徑路序</li>

<li>自警錄後序</li>

<li>淨土神珠序</li>

<li>西歸行儀序</li>

<li>經律異相序</li>

<li>觀經妙宗鈔序</li>

<li>彌陀圓中鈔序</li>

<li>淨土十要序</li>

<li>往生集序</li>

<li>圓覺經序</li>

<li>圓覺彌陀二經合讚</li>

<li><span class="corr">刺</span>血寫阿彌陀經發願</li>

<li><span class="corr">刺</span>血寫<span class="note-inline">(四十八願九品觀章)</span>發願</li>

<li>自慶聞法然身香發願</li>

<li>然臂香供圓通偈發願</li>

<li>然臂香供圓覺經發願</li>

<li>牙痛然臂香懺悔發願</li>

<li>病久發願</li>

<li>戒述發願</li>

<li>慎狂發願</li>

<li>七期發願</li>

<li>呵棄欲蓋</li>

<li>血佛像詩</li>

<li>為友封龕</li>

<li>往生要關</li>

<li>佛恩加被</li>

<li>憶恩流淚</li>

<li>慶領直捷</li>

<li>惜前謬濫</li>

<li>名號本願</li>

<li>持名自得</li>

<li>持名要䇿</li>

<li>持名重口</li>

<li>持名當響</li>

<li>持名伏妄</li>

<li>三業圓修</li>

<li>有佛土頌</li>

<li>自題小照</li>

<li>痛䇿依稀</li>

<li>深恩略讚</li>

<li>佛前號哭</li>

<li><span class="corr">刺</span>血暢懷</li>

<li>老實念佛</li>

<li>念佛慰進</li>

<li>三業同運</li>

<li>繞佛偶成</li>

<li>持名要切</li>

<li>願師生蓮</li>

<li>掩關警䇿</li>

<li>䇿不相應</li>

<li>讚佛聯對</li>
</ul></li>
</ul></div>No. 1187
<p class='juan'><a id='mulu3' />淨土隨學卷上</p><p class="byline">戀西學人　玉峯古崑　自編</p>
<div class='div-other'><a id='mulu4' /><p>夫障重眾生。道業難成。最可哀矣。古崑本發真實心。棄捨雜業。專持佛名。欲求現世脫苦。誰知於持名中。又起種種我見。好揚<span class='corr'>己</span>解。向來不習文字。而今偏喜亂作。豈非顛倒。況古人妙典。堆積如山。今更作之。真是棄摩尼求瓦礫。自喪實德。貽笑諸賢。總因生死不切。故被此魔擾亂。至同治癸酉春。因撰述而得重病。始知障道非淺。恨意馬難止。遂立誓戒之。後因舊願未了。觸事昏迷。猶有破犯。若不懺悔。必成惡障。是故於乙亥年佛降生日。敬然臂香九炷。發露懺悔。重立誓云。無文好作甚堪耻。自恨貪心難制止。立誓今生再不為。再為即是逆佛子。遂將自警錄。及一生醜拙。會集一本。以便自覽。而常警䇿。名淨土隨學者。乃隨信力勉強之所學也。<span class='note-inline'>(信者信佛恩加被。乃能入此法門。所以頓忘鄙陋。種種出醜)</span>惜數年中。為此一事。日夜不安。勞心費力。苦不可說。是故於編稿畢。敬然臂香四十八炷。供養阿彌陀佛。發願云。願我承此隨學善根。早得見佛聞法。早能說法利生。光緒元年。歲次乙亥季夏日。後學古崑書於法源庵之報恩關。時年四十有八。</p>
</div>
<div class='div-other'><a id='mulu5' />
<p class='h1'>佛說阿彌陀經禮想儀</p><p class="byline">後學　古崑遵古　略輯</p><p style="margin-left:1em">經云佛告舍利弗。若有善男子善女人。聞是經受持者。及聞諸佛名者。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。故知此經不可思議。乃諸佛心要。法門綱宗。其辭簡而理明。其文約而事備。字字是行人真歸。字字是行人妙觀。但得聞名便登不退。皆為諸佛護念。何況受持也哉。崑未出家時。首獲此經。迨閱要解。始知深妙。從茲發願受持。志求淨土。夫淨土莊嚴。甚深微妙。非是凡夫心力所及。唯此經依正。稍近凡情。乃彌陀大願。接引下凡之異方便也。故云眾生聞者。應當發願。願生彼國。所以者何。得與如是諸上善人。俱會一處。此勸下凡往生。得與上聖同居。法門勝異。全在於斯。諸佛稱讚。皆為此也。謹遵時公受持行儀。略輯禮想儀軌。以堅信願。經中大意。分十二科。依科唱禮。隨經默想。恭對西方。如在目前。雖依正不能明了。而信願<span class='corr'>已</span>真。如是一心持名。則空有同彰。理事備焉。釋迦及十方諸佛。同聲勸信。可不勉哉。當知此經。的是樂邦家書。彼國莊嚴。無非自家故物。彌陀慈父。待<span class='corr'>己</span>多時。操此求生。而萬牛莫挽矣。同治<span class='corr'>己</span><span class='corr'>巳</span>秋識於旌教寺之天台教觀。</p>
<p style="margin-left:1em"><span class='note-inline'>(行者凡禮想時。先跪佛前。燒香合掌云)</span>。</p>
<p>願此香煙雲。徧滿十方界。供養一切佛。世間難信法。及諸上善人。普熏諸眾生。皆發菩提心<span class='note-inline'>(即起禮佛)</span>。</p>

<ul class="">
<li>一心頂禮。娑婆世界。五濁惡世說難信法本師釋迦牟尼佛<span class="note-inline">(拜下。默想經文一節云。舍利弗如我今者稱讚諸佛不可思議功德下。至是為甚難止)</span>。</li>

<li>一心頂禮。十方世界。出廣長舌勸讚西方恒河沙數諸佛<span class="note-inline">(舍利弗如我今者讚嘆阿彌陀佛不可思議功德之利下。至上方一切諸佛所護念經止)</span>。</li>

<li>一心頂禮。西方極樂世界。光壽無量普攝群生。阿彌陀佛<span class="note-inline">(舍利弗於汝意云何彼佛何故號阿彌陀下。至於今十劫止)</span>。</li>

<li>一心頂禮。西方極樂世界。執持名號臨終導引。阿彌陀佛<span class="note-inline">(舍利弗不可以少善根下。至應當發願生彼國土止)</span>。</li>

<li>一心頂禮西方極樂世界。<span class="corr">己</span>今當願皆令往生。阿彌陀佛<span class="note-inline">(舍利弗若有人<span class="corr">已</span>發願下。至生彼國土止)</span>。</li>

<li>一心頂禮。稱讚不可思議功德一切諸佛所護念經。及十方三世一切尊法<span class="note-inline">(舍利弗於汝意云何何故名為下。至及諸佛所說止)</span>。</li>

<li>一心頂禮。西方極樂世界。觀音勢至諸上善人。及清淨大海眾菩薩摩訶薩<span class="note-inline">(又舍利弗彼佛有無量無邊聲聞弟子下。至俱會一處止)</span>。</li>

<li>一心頂禮。西方極樂世界。靈鳥樹下聞音正念。諸菩薩摩訶薩<span class="note-inline">(復次舍利弗彼國常有種種奇妙雜色之鳥下。至成就如是功德莊嚴止)</span>。</li>

<li>一心頂禮。西方極樂世界。黃金地上盛華供佛。諸菩薩摩訶薩<span class="note-inline">(又舍利弗彼佛國土常作天樂下。至功德莊嚴止)</span>。</li>

<li>一心頂禮。西方極樂世界。蓮華池內寶樓閣中。諸菩薩摩訶薩<span class="note-inline">(又舍利弗極樂國土有七寶池下。至功德莊嚴止)</span>。</li>

<li>一心頂禮。西方極樂世界。無有眾苦但受諸樂。一切菩薩摩訶薩<span class="note-inline">(爾時佛告長老下。至是故彼國名為極樂止)</span>。</li>

<li>一心頂禮。文殊彌勒諸大菩薩。舍利弗等諸大尊者。及十方三世一切聖眾<span class="note-inline">(如是我聞下。至無量諸天大眾俱止)</span>。</li>
</ul><p style="margin-left:1em">禮想<span class='corr'>已</span>跪誦彌陀經一卷往生呪三遍讚云。</p>
<p>阿彌陀佛身金色。相好光明無等倫。白毫宛轉五須彌。紺目澄清四大海。光中化佛無數億。化菩薩眾亦無邊。四十八願度眾生。九品咸令登彼岸。</p>
<p>南無西方極樂世界大慈大悲阿彌陀佛<span class='note-inline'>(稱佛多少隨力而止)</span>南無觀世音菩薩南無大勢至菩薩南無清淨大海眾菩薩<span class='note-inline'>(各十稱)</span>念畢回向發願云。</p>

<div class="lg regular"><div class='lg-row'>弟子稱念阿彌陀　真實功德佛名號</div>
<div class='lg-row'>唯願慈悲垂攝受　證知懺悔及所願</div>
<div class='lg-row'>我昔所造諸惡業　皆由無始貪瞋癡</div>
<div class='lg-row'>從身語意之所生　一切我今皆懺悔</div>
<div class='lg-row'>願我臨欲命終時　盡除一切諸障礙</div>
<div class='lg-row'>面見彼佛阿彌陀　即得往生安樂剎</div>
<div class='lg-row'>我今所修諸善根　一切皆悉盡回向</div>
<div class='lg-row'>普願法界諸眾生　同生西方極樂國</div>
</div>
<ul class="">
<li>自歸依佛當願眾生體解大道發無上心</li>

<li>自歸依法當願眾生深入經藏智慧如海</li>

<li>自歸依僧當願眾生統理大眾一切無礙</li>

<li>和南聖眾</li>
</ul><p style="margin-left:1em">禮想儀者。每日欲修幾時。隨力可耳。<span class='corr'>但</span>早晚二時。決不可少。末後一時。佛數念完。佛前長跪合掌。先誦四十八願。再念觀音勢至清淨海眾。發願回向。或禮拜四十八願更好。當合掌定心。如對佛云。</p>
<p>一心頂禮西方極樂世界大慈大悲大願大力接引導師阿彌陀佛。</p>
<p style="margin-left:1em"><span class='note-inline'>(念畢拜下。想第一願設我得佛國有地獄餓鬼畜生者不取正覺。禮第二拜。想第二願亦如是)</span>禮觀音勢至及大海眾菩薩<span class='note-inline'>(各三拜。照前發願回向。三歸依畢)</span>。</p>
</div>
<div class='div-other'><a id='mulu6' />
<p class='h1'>阿彌陀經頌</p>
<div class='div-other'><a id='mulu7' /><p>從是西方有樂城。彌陀說法正當今。七重樹覆珍珠網。自在逍遙絕苦輪。</p>
<p>七寶池中德水盈。蓮華香潔底純金。四邊階道琉璃合。樓閣層層瑪瑙成。</p>
<p>黃金地上每經行。天樂時時奏法音。適意妙華盛滿裓。他方佛國任飛升。</p>
<p>靈禽樹網出玄音。晝夜常宣三寶名。見色聞聲生正念。菩提道果自然成。</p>
<p>萬德圓融相好身。光明徧照攝羣生。壽同人命不思議。故號名為無量尊。</p>
<p>無數聲聞與上人。常居一處若同倫。凡夫到此皆無退。聞者應當發願生。</p>
<p>依正莊嚴無等倫。雜修福善豈能生。一心不亂持名號。化佛來迎道果成。</p>
<p>濁惡娑婆說此經。十方廣舌勵羣生。應當諦信無疑惑。功德莊嚴念念成。</p>
<p>此經功德妙難思。金口殷勤勸受持。但得聞名佛護念。是人永不退菩提。</p>
<p>欲往彌陀安養城。<span class='corr'>己</span>今當願盡超生。如斯圓頓難思議。只在當人信力深。</p>
<p>五濁眾生業垢深。非持名號道無成。本師行此甚難事。諸佛同舒廣舌輪。</p>
<p>徹底悲心自說經。特垂方便攝三根。文殊身子皆聽受。我等人人當奉行。</p>
<p style="margin-left:1em">阿彌陀經。乃淨土最要之典。有緣遇此。不可輕易。此頌全依經中要旨而述。非敢臆說。讀者宜靜心思察。不可草草。方知釋迦及十方諸佛。為我等苦惱眾生。慈悲救濟。恩德如此。具佛性者。可不信乎。唯願同行之士。極力奉持。仗此功德。早生西方。</p>
</div>
<div class='div-other'><a id='mulu8' />
<p class='h2'>附勸誦經偈</p><p>梁朝有一道珍僧。僧講大經數十春。雖見西船不得去。只因未誦彌陀經。</p>
</div></div>
<div class='div-other'><a id='mulu9' />
<p class='h1'>臨睡入觀禮誦儀</p><p class="byline">後學　古崑遵古　略輯</p><p style="margin-left:1em">觀無量壽經云。佛告阿難及韋提希。諦聽諦聽。善思念之。吾當為汝。分別解說。除苦惱法。汝等憶持。廣為大眾分別解說。說是語時。無量壽佛住立空中。觀世音大勢至。是二大士侍立左右。光明熾盛不可具見。百千閻浮檀金色。不得為比。余因此。確信釋迦如來與阿彌陀佛。在因地中。同發慈悲之願。同開折攝之門。所以本師纔說除苦惱之法。彼佛便垂具莊嚴之身。合韋提希等。欣淨之意。濃而又濃。厭穢之心。切而又切。其實韋提希等。並未作觀。但深厭娑婆世界之苦惱。大欣釋迦本師之悲訓而<span class='corr'>已</span>。智者大師云。欲決定得生西方。須具欣厭二行。誠哉此語。真得韋提夫人往生之妙訣矣。故知障重眾生。欲修佛觀者。只要深信釋迦折伏之言而生其厭。專慕彌陀攝受之德而生其欣。至心向西頂禮。佛必遙知。臨命終時。定來接引。實則現在依經向禮。現<span class='corr'>已</span>感佛近前。眾生障重。自不解耳。感應之道。其理必然。為此依觀經之言。遵時公之式。略輯臨睡八觀禮誦儀。禮者禮彼佛神通如意變現自在之身。誦者誦本師分別解說斷除苦惱之法。修淨業者。必須遵此。始知二佛願力。同化眾生。慈悲如此。九品儀者。乃鄙見謬撰續入。因得下品惡人稱佛之益。是故禮之。以䇿自疑障深功淺恐難往生之退屈心耳。同治庚午冬識於旌教講寺之讀佛軒。</p>
<p style="margin-left:1em"><span class='note-inline'>(行者一日佛事圓畢。當向佛前。修如是法)</span>。</p>

<ul class="">
<li><p>一心頂禮。娑婆世界。分別解說除苦惱法。本師釋迦牟尼佛<span class="note-inline">(拜下想偈云)</span>。</p>
<p><span class="note-inline">(能禮所禮性空寂。感應道交難思議。我此道場如帝珠。釋迦如來影現中。我身影現如來前。為求離苦接足禮)</span>。</p>
</li>

<li><p>一心頂禮。西方極樂世界。在池水上。住寶蓮華。現丈六身。形真金色。圓光映徹。圓光中無量化佛菩薩阿彌陀佛<span class="note-inline">(想偈云)</span>。</p>
<p><span class="note-inline">(能禮所禮性空寂。感應道交難思議。我此道場如帝珠。阿彌陀佛影現中。我身影現彌陀前。為求徃生接足禮)</span>。</p>
</li>

<li>一心頂禮。西方極樂世界。在池水上天冠立佛。觀世音菩薩摩訶薩<span class="note-inline">(想偈改觀音菩薩影現中)</span>。</li>

<li>一心頂禮。西方極樂世界。在池水上肉髻寶瓶。大勢至菩薩摩訶薩<span class="note-inline">(想偈改勢至菩薩影現中)</span>。</li>

<li>一心頂禮。極樂世界上品上生。讀誦修慈三心圓發。諸菩薩摩訶薩<span class="note-inline">(拜下。默想本品經文云云。下例此。或不想經文。但至誠向禮亦可)</span>。</li>

<li>一心頂禮。極樂世界上品中生。解第一義心不驚動。諸菩薩摩訶薩。</li>

<li>一心頂禮。極樂世界上品下生。但發無上清淨道心。諸菩薩摩訶薩。</li>

<li>一心頂禮。極樂世界中品上生。修行諸戒無眾過患。諸菩薩摩訶薩。</li>

<li>一心頂禮。極樂世界中品中生。一日一夜持戒威儀。諸菩薩摩訶薩。</li>

<li>一心頂禮。極樂世界中品下生。孝養父母行世仁慈。諸菩薩摩訶薩。</li>

<li>一心頂禮。極樂世界下品上生。多惡稱佛三聖慰迎。諸菩薩摩訶薩。</li>

<li>一心頂禮。極樂世界下品中生。毀戒聞佛火滅聖臨。諸菩薩摩訶薩。</li>

<li>一心頂禮。極樂世界下品下生。惡逆稱佛十念得超。諸菩薩摩訶薩。</li>
</ul><p>拜想<span class='corr'>已</span>。長跪合掌誦佛說觀無量壽佛經雜想觀九品觀<span class='note-inline'>(須尋西歸行儀及蓮宗必讀)</span>。</p>
<p>誦至當坐道場。生諸佛家。至心竭力。念南無阿彌陀佛<span class='note-inline'>(十口氣)</span>南無觀世音菩薩南無大勢至菩薩南無清淨大海眾菩薩<span class='note-inline'>(各十聲)</span>。發願云。</p>
<p>弟子某甲。現是生死凡夫。罪障深重。輪迴六道。苦不可言。今遇知識。得聞彌陀名號。本願功德。一心稱念求願往生。願佛慈悲不捨。哀憐攝受。弟子某甲。不識佛身。相好光明。願佛示現。令我得見。及見觀音勢至諸菩薩眾。彼世界中。清淨莊嚴。光明妙相等。令我了了得見<span class='note-inline'>(禮佛三拜。歸寮養息)</span>。</p>
</div>
<div class='div-other'><a id='mulu10' />
<p class='h1'>九品觀章頌</p><p>圓發三心誦大乘。修行六念并慈心。以斯功德求生彼。佛聖無邊至此迎<span class='note-inline'>(上品上生)</span>。</p>
<p>大乘不謗因果明。又解經中第一義。三聖親臨千佛隨。同時授手迎歸去<span class='note-inline'>(上品中生)</span>。</p>
<p>但發菩提求極樂。臨終三聖即來迎。五百化佛同時至。皆讚行人發上心<span class='note-inline'>(上品下生)</span>。</p>
<p>修行眾戒無諸過。以此善根願往生。臨死彌陀來讚說。出家定得脫酸辛<span class='note-inline'>(中品上生)</span>。</p>
<p>一日一夜持眾戒。威儀無缺有深勳。故蒙彼佛來稱讚。因順經言得往生<span class='note-inline'>(中品中生)</span>。</p>
<p>能行孝養及仁慈。最後又逢大善師。聞說彌陀宏願力。屈伸臂頃到蓮池<span class='note-inline'>(中品下生)</span>。</p>
<p>愚人無愧造多惡。臨死能稱彼佛名。三聖忽然隨念至。慰言罪滅我來迎<span class='note-inline'>(下品上生)</span>。</p>
<p>毀戒之人將墮獄。忽逢知識讚洪名。聞斯即滅無邊罪。猛火遂消三聖臨<span class='note-inline'>(下品中生)</span>。</p>
<p>五逆十惡罪極深。臨終值遇善知識。教稱十念阿彌陀。即見蓮華來迎接<span class='note-inline'>(下品下生)</span>。</p>
<p style="margin-left:1em">九品頌者。<span class='corr'>但</span>頌其修行之因。生時之緣。下三品。本皆惡人。臨終暫修稱佛洪名之因。應時即值佛來迎接之緣。豈有圓頓。勝過於斯。彌陀願海。攝受惡人。慈悲恩德。乃至如此。故知只怕不念佛。不愁不往生。惡人臨終暫修。尚感佛來。況無惡者。一生念佛。臨終佛豈不救。故智者大師云。火車相現。一念改悔。尚得往生。況戒定熏修。淨行道力。功不唐捐。此九品行相。乃障重眾生入佛知見之大方便門。專淨業者。不可不熟也。古崑幸獲此章之益。始想一生成辦。是故頌畢。敬然臂香九炷。供養九品善人。願我速脫輪迴。早登下品<span class='note-inline'>(因念佛時。心多散亂故)</span>。</p>
</div>
<div class='div-other'><a id='mulu11' />
<p class='h1'>西方徑路決疑䇿進</p>
<div class='div-other'><a id='mulu12' /><p>不肖古崑。愚癡下劣。染心熾盛。於諸法門。莫能希冀。唯持名一行。最極方便。惡逆愚人。悉皆收攝。省庵法師云。彼佛願力獨超卓。不遺五逆并十惡。信願持名苟不虧。他年定向蓮華託。因此發願。專持名號。無奈宿習偏強。心猿難制。謹將彌陀名號。及佛祖要言。述成四十八偈。以為鞭䇿。并深信佛願。決志求生。善導祖師云。唯有徑路修行。但念阿彌陀佛。故以西方徑路決疑䇿進名焉。智者十疑論問。決定求生西方。未知作何行業。以何為種子。得生彼國。答欲決定生西方者。具二種行。定得生彼。一厭離行。二欣願行。遵此謹述欣厭二門。為徑路之先導也。</p>
</div>
<div class='div-other'><a id='mulu13' />
<p class='h2'>讚佛起欣</p>
<div class="lg regular"><div class='lg-row'>娑婆教主　開淨土門　甚難希有　至頓至圓</div>
<div class='lg-row'>十方諸佛　廣舌同宣　殷勤稱讚　勸勵眾生</div>
<div class='lg-row'>極樂導師　光壽無邊　慈悲攝受　九品同登</div>
<div class='lg-row'>千經共指　萬聖同遵　橫超三界　唯此一門</div>
</div></div>
<div class='div-other'><a id='mulu14' />
<p class='h2'>自警生厭</p>
<div class="lg regular"><div class='lg-row'>生死事大　無常迅速　一失人身　萬劫難復</div>
<div class='lg-row'>暫寄人間　常居地獄　苦報無邊　始因三毒</div>
<div class='lg-row'>情愛牽連　自纏自縛　不起厭心　何時可脫</div>
<div class='lg-row'>法門無量　誠難凑泊　一心念佛　定生極樂</div>
</div></div>
<div class='div-other'><a id='mulu15' />
<p class='h2'>徑路䇿進</p><p>一句阿彌陀。徹底悲心說。聞此難信法。當願生彼國。</p>
<p>一句阿彌陀。諸佛所護念。聞名及受持。皆得不退轉。</p>
<p>一句阿彌陀。六方同稱宣。出廣長舌相。勸勵諸眾生。</p>
<p>一句阿彌陀。釋迦叮嚀說。皆當信我語。及聽於諸佛。</p>
<p>一句阿彌陀。光明照十方。普攝念佛人。同登極樂邦。</p>
<p>一句阿彌陀。壽命不思議。及其諸人民。一切皆無異。</p>
<p>一句阿彌陀。具足妙莊嚴。上善同聚會。生者無退緣。</p>
<p>一句阿彌陀。信者當發願。持名便往生。即是多福善。</p>
<p>一句阿彌陀。法藏宏誓攝。十念不往生。我終不作佛。</p>
<p>一句阿彌陀。願力實難量。臨終獄火現。十念往西方。</p>
<p>一句阿彌陀。無量功德力。大石置船上。必定不沉溺。</p>
<p>一句阿彌陀。罪除無量劫。聞名尚離苦。何況憶念切。</p>
<p>一句阿彌陀。末法緣最深。餘行難成就。唯此獨超倫。</p>
<p>一句阿彌陀。諸佛異方便。欲生安養國。應當專心念。</p>
<p>一句阿彌陀。華嚴極讚<span class='corr'>揚</span>。文殊普賢等。咸願生彼方。</p>
<p>一句阿彌陀。千經萬論宣。彼佛與我等。宿有大因緣。</p>
<p>一句阿彌陀。慧遠知幽玄。功高極易進。念佛最為先。</p>
<p>一句阿彌陀。智者垂遺言。惡逆尚往生。淨行不唐捐。</p>
<p>一句阿彌陀。善導詮二門。專修人人去。雜行却難生。</p>
<p>一句阿彌陀。承遠行不休。勸化至萬人。皆同如是修。</p>
<p>一句阿彌陀。法照問文殊。唯此一法門。最應末世機。</p>
<p>一句阿彌陀。少康願無易。以錢誘小兒。普勸皆念佛。</p>
<p>一句阿彌陀。智覺登初地。料簡有淨土。萬修萬人去。</p>
<p>一句阿彌陀。慈雲有至訓。十念最切要。當生決定信。</p>
<p>一句阿彌陀。省常立淨行。諸賢同結社。大開念佛門。</p>
<p>一句阿彌陀。蓮池具正見。臨終垂慈誨。只要老實念。</p>
<p>一句阿彌陀。幽溪闡妙理。我此念佛心。法界圓融體。</p>
<p>一句阿彌陀。蕅益深得意。一生補佛位。尚能帶業去。</p>
<p>一句阿彌陀。堅密應時說。痛言三大要。第一欣厭切。</p>
<p>一句阿彌陀。省庵作詩說。六字出乾坤。不用三祇劫。</p>
<p>一句阿彌陀。徹悟垂遺訓。一稱佛洪名。一分相好現。</p>
<p>一句阿彌陀。祖祖相傳說。佛號投亂心。亂心即成佛。</p>
<p>一句阿彌陀。括盡三藏底。下凡例上聖。此法更無比。</p>
<p>一句阿彌陀。普被諸眾生。咸令登不退。九品隨機分。</p>
<p>一句阿彌陀。感應難思議。散心稱佛名。皆登安養地。</p>
<p>一句阿彌陀。快哉佛助喜。疑惑中悔者。亦生邊界裡。</p>
<p>一句阿彌陀。五道橫超出。十稱尚成就。況念千萬億。</p>
<p>一句阿彌陀。纔稱<span class='corr'>已</span>種蓮。念念不離心。其華時時鮮。</p>
<p>一句阿彌陀。不假方便力。憶念心不亂。華開即見佛。</p>
<p>一句阿彌陀。全憑信願切。念佛多散亂。九品皆收攝。</p>
<p>一句阿彌陀。救護悲心切。十惡五逆人。皆令生彼國。</p>
<p>一句阿彌陀。恩德深無比。令我種善根。直至補佛<span class='corr'>已</span>。</p>
<p>一句阿彌陀。佛界因緣起。跡未離娑婆。神棲蓮華裏。</p>
<p>一句阿彌陀。昇道無窮極。易往而無人。哀哉甚可惜。</p>
<p>一句阿彌陀。無上大醫王。能治一切病。不信實堪傷。</p>
<p>一句阿彌陀。苦海大慈航。人人肯登舟。個個到西方。</p>
<p>一句阿彌陀。神力不可測。八哥稱佛名。皆生極樂國。</p>
<p>一句阿彌陀。萬德慈悲父。願我與眾生。速往安樂土。</p>
</div>
<div class='div-other'><a id='mulu16' />
<p class='h2'>徑路決疑銘</p>
<div class="lg regular"><div class='lg-row'>我佛如來　眾聖中尊　垂異方便　圓攝三根</div>
<div class='lg-row'>但持名號　佛國便登　一音普被　十剎同宣</div>
<div class='lg-row'>文殊普賢　咸願往生　馬鳴龍樹　皆悉欽遵</div>
<div class='lg-row'>千賢萬聖　同入此門　疑惑不信　地獄火坑</div>
<div class='lg-row'>佛功德海　深廣莫測　眾流同赴　一切俱攝</div>
<div class='lg-row'>彌陀名號　成就萬德　普度羣生　同登彼國</div>
<div class='lg-row'>將墮猛火　暫稱頓息　<span class='corr'>已</span>入泥犂　聞名便出</div>
<div class='lg-row'>感應昭彰　莫能盡述　<span class='corr'>但</span>肯迴心　苦海橫截</div>
</div></div></div>
<div class='div-other'><a id='mulu17' />
<p class='h1'>發願受持</p><p>同治八年九月十五日。於天台教觀西軒。然臂香十二炷。供養佛說阿彌陀經。發願每日誦經六卷。稱佛號六萬聲。畢生為限。因此思惟。釋迦本師。憐念我等。於五濁惡世。開往生門。彌陀慈父。憐念我等。發六八大願。莊嚴淨土。六方諸佛。憐念我等。出廣長舌相。同聲勸讚。故知十方如來。憐念眾生。如母憶子。從曠劫來。未曾暫捨。自恨愚癡。捨父逃逝。沉淪多劫。不覺心酸。悲泣流淚。因作偈云。</p>
<p>憶想西方兩淚淋。悲傷多劫負慈尊。莊嚴功德皆成就。無奈娑婆業海深。</p>
<p>樂邦家信本師通。諸佛相援路不壅。慈父倚門常挂念。可憐迷子太朦朧。</p>
<p>西方極樂本吾鄉。多劫漂流<span class='corr'>已</span>盡忘。幸得能仁通信息。始知慈父在家堂。</p>
<p>纔思極樂便心酸。可厭娑婆苦萬端。慈父多時懷念我。從今切莫更遊觀。</p>
</div>
<div class='div-other'><a id='mulu18' />
<p class='h1'>勸持經念佛</p><p>佛說阿彌陀經者。乃釋迦本師及六方諸佛徹底悲心。為我等濁惡眾生。說彼清淨佛土。殷勤勸往。阿彌陀佛。乘大願力。接引娑婆世界念佛眾生。法門勝妙。讚莫能窮。金口誠言。皆當信受。</p>
<p>一卷阿彌陀契經。十方諸佛大悲心。但憑此道超生死。萬德功歸彈指成。</p>
<p>八萬四千妙法門。彌陀一句最為尊。十方盡出廣長舌。同讚西方勸往生。</p>
<p>徹底悲心為甚麼。殷勤只勸念彌陀。娑婆苦海風濤險。白蕅華中快樂多。</p>
<p>壽量光明讚莫窮。無邊世界攝羣蒙。但能一念生歸敬博地高登極樂宮。</p>
<p>天台徹證自心源。親見靈山事儼然。坐不背西常念佛。臨終但舉樂邦緣。</p>
<p>永明宗匠出羣賢。理事融通心鏡懸。萬善同修歸淨土。十人九錯是空禪。</p>
<p>善導遺風千古傳。勸人念佛要精專。當知徑直修行路。一句彌陀最勝緣。</p>
<p>懷玉金臺志願堅。銀臺雖現不從緣。平生實行無他事。朝念彌陀五十千。</p>
<p>彌陀一句法中王。雜念紛紛也不妨。萬里浮雲遮赫日。人間處處有餘光<span class='note-inline'>(要解云。淨土殊勝。謂帶業生同居淨。此全籍彼佛光明願力也)</span>雜念紛飛實可哀。千般計䇿莫能排。那知一句彌陀佛。不斷凡情入聖胎<span class='note-inline'>(天如云。深信佛力。雖具惑染。亦得徃生。故有帶業橫超之說)</span>彼佛因中願行高。嚴成寶土為吾曹。但稱十念超生去。受用何曾減一毫<span class='note-inline'>(法藏願云。欲生我國。乃至十念稱名。若不生者。我不成正覺)</span>法門特出甚奇哉。惡逆凡夫達聖階。獄火現時憑十念。臨終端坐寶蓮臺<span class='note-inline'>(蘧庵云。夫念佛三昧。不擇賢愚貴賤。不論久近善惡。唯取決定信心。臨終惡相。十念徃生。此乃凡愚下類。剎那超越成佛之法。永明所謂奇哉佛力難思。古今未有也)</span>。</p>
</div>
<div class='div-other'><a id='mulu19' />
<p class='h1'>即心念佛頌</p><p>幽溪大師圓中鈔。以極樂依正為妙有。一心持名為真空。微真空而莫能證於極樂之妙有。微妙有而莫能顯於此心之真空。合二義作頌曰。即心念佛。</p>
<p>佛號聲聲空合空。宛然依正在其中。一輪皓月千江現。了了分明絕點踪。</p>
<p>心包剎海量無邊。極樂明明在目前。一句彌陀纔繫念。<span class='corr'>己</span>今身住玉池蓮。</p>
<p>念念彌陀念念心。聲聲喚醒本來人。當知彼佛威神力。攝取羣生誓海深。</p>
<p>一句彌陀一數珠。珠珠相映寶光舒。互含互徧難思議。苦海橫超極樂居。</p>
</div>
<div class='div-other'><a id='mulu20' />
<p class='h1'>念佛述懷</p><p>嘗見禪者。輕念佛法門。為愚夫愚婦勾當。作此。聊由鄙懷。同治己巳書於白沙泉之護國寺。</p>
<p>莫輕念佛是愚蒙。達者還須入此宗。一句彌陀全體現。何消更覔主人翁。</p>
<p>一句彌陀深妙禪。六方諸佛說誠言。離斯更覔西來意。流落他鄉五十年<span class='note-inline'>(五十年喻五道。出法華經)</span>。</p>
<p>口誦彌陀手掐珠。拈花微笑有何殊。等閒覷破無生面。極樂莊嚴總是渠。</p>
<p>向上機關不較多。只消老實念彌陀。庭前栢子西來意。六字洪名是甚麼。</p>
<p>念念彌陀惺寂寂。山河大地非壅塞。無邊剎土現其中。他佛還從心想出。</p>
<p>彌陀念念寂惺惺。彼佛宛然即我心。極樂現時本性現。自他不隔一纖塵。</p>
<p>我念彌陀未幾秋。彌陀念我願無休。不拘罪業誰輕重。只要持名便往遊。</p>
<p>朝朝暮暮念彌陀。念得心酸淚轉多。八苦交煎直痛切。未知何日離娑婆。</p>
<p>淚出痛腸事若何。聲聲哭告老彌陀。漂沉生死經多劫。願我今番越愛河。</p>
<p>心猿意馬最難停。曠劫奔馳直到今。靜念彌陀猶不息。從茲記數要分明。</p>
<p>輪迴生死最堪憂。急急須尋徑路修。法法思來機不契。彌陀名號正相投。</p>
<p>稱佛一聲萬德周。何須離此向他求。但能念念休忘却。教海無邊六字收。</p>
</div>
<div class='div-other'><a id='mulu21' />
<p class='h1'>念佛偶成</p><p>娑婆教主號能仁。普度羣生方便深。說法五時分頓漸。隨機化導出迷津。</p>
<p>末世眾生實可憐。醫王出現恨無緣。幸垂一滴真甘露。入口能令萬病痊。</p>
<p>娑婆苦海苦如輪。苦去苦來苦不停。苦死苦生真實苦。刀山劒樹苦尤深。</p>
<p>極樂逍遙絕比倫。盤桓都是聖賢親。黃金色相無窮壽。寶地經行天樂鳴。</p>
<p>吾心廣大妙難量。極樂莊嚴是故鄉。句句彌陀頻喚母。早來携我入華堂。</p>
<p>彼佛悲心不可量。娑婆苦海泛慈航。常思蕩子登舟去。各各同歸極樂鄉。</p>
<p>稱一洪名哭一聲。朝朝哭向大慈尊。這迴若不歸家去。六道何時得脫身。</p>
<p>稱一洪名行一步。時時行著家鄉路。可憐蕩子不回頭。終日忙忙常背父。</p>
<p>面西端坐想池樓。極樂宛然在屋頭。無奈終朝常間斷。皆由往昔未曾修。</p>
<p>遙瞻極樂想慈容。歷歷分明在眼中。可恨多生不會面。今朝雖見却難通。</p>
<p>西方淨土即唯心。欲識唯心須往生。親見寶林宣妙法。始知物物總家珍。</p>
<p>本性彌陀丈六身。巍巍端坐寶華輪。往生彼國分明見。却是吾家舊主人。</p>
</div>
<div class='div-other'><a id='mulu22' />
<p class='h1'>無上深妙禪</p><p>大集經云。若人但念阿彌陀。是名無上深妙禪。至心想像見佛時。即是不生不滅法。故知禪淨一體。理事無殊。多見世人。妄分是非。執禪謗淨。可不痛惜。聊述愚懷。以自勉耳。</p>
<p>一句阿彌陀。無上深妙禪。即是不生滅。如來親口宣。</p>
<p>一句阿彌陀。微妙最深密。淨名默無言。遠摩云不識。</p>
<p>一句阿彌陀。西來的的意。不必問如何。只消驀直去。</p>
<p>一句阿彌陀。碧潭空界月。了了分明現。畢竟非他物。</p>
<p>一句阿彌陀。虗空皆消歿。徧滿十方界。覔之不可得。</p>
<p>一句阿彌陀。萬法悉皆如。巨海入毛孔。芥子納須彌。</p>
<p>一句阿彌陀。無生真妙訣。本來怡恰是。弄巧反成拙。</p>
<p>一句阿彌陀。十方母憶子。癡兒向外求。苦痛何時止。</p>
<p>一句阿彌陀。最勝摩尼寶。能滿一切願。速成無上道。</p>
<p>一句阿彌陀。諸佛皆稱讚。功德難思議。切莫生輕慢。</p>
</div>
<div class='div-other'><a id='mulu23' />
<p class='h1'>供奉佛名</p><p>阿彌陀佛本願云。十方眾生。聞我名號。願生我國。不果遂者。不取正覺。彌陀經云。不可以少善根福德因緣。得生彼國。聞說阿彌陀佛。執持名號。即得往生。觀經云。惡逆眾生。臨終應墮地獄。教稱十念。南無阿彌陀佛。即變獄火。而成蓮華。又經云。法滅之時。經典全無。但留阿彌陀佛四字名號。救度眾生。其有不信而毀謗者。當墮地獄。具受眾苦。故知彌陀名號。乃末世救急之良藥也。況我古崑。生在末世。業障最重。聞此佛名。不得不尊重。而力行之。是故發至誠心。請蓮根淨友。大書南無阿彌陀佛六字洪名。以便終身供奉。并感李崇西居士。發心塗金裝裱。而共成之。歡喜無量。感激之至。故於張掛之日。敬然臂香九炷。至心發願云。</p>
<p>稽首阿彌陀。歷劫慈悲父。存此萬德名。流徧十方土。我昔何因緣。今朝得逢遇。雖只六字名。却與身無二。以此度眾生。願深莫能喻。現生欲脫苦。離此無是處。是故然臂香。至誠發宏誓。盡此一報身。供奉終不棄。今日纔張掛。跪對厲聲誦。願我命終時。必與今日共。願同書寫人。及與塗金者。今世同往生。永劫不相捨。願諸見聞者。各各生恭敬。各各願受持。各各決定信。願以此功德。速往極樂國。親見阿彌陀。如佛度一切。</p>
</div>
<div class='div-other'><a id='mulu24' />
<p class='h1'>淨土法門總讚</p><p>妙哉眾生心。皆有諸佛性。若無增上緣。隱覆終不現。法王無上尊。為此一大事。廣設多方便。助顯佛性義。小智樂小法。不堪聞大乘。方便說小教。權指寂滅城。雖說三乘法。究竟為佛乘。欲令易成就。特開淨土門。廣演華嚴教。大心皆踴躍。末後十願王。回向生極樂。彼佛大願力。超勝十方國。依正妙莊嚴。功德無倫匹。一音纔舉揚。十方皆稱說。如此妙法門。成佛之秘訣。但能一念信。必定當成佛。念念念佛時。念念<span class='corr'>已</span>成佛。佛德實難量。讚嘆心莫及。盡力說數偈。如毛沾海滴。願我同行人。輾轉相傳說。仗此最勝緣。速往極樂國。</p>
</div>
<div class='div-other'><a id='mulu25' />
<p class='h1'>阿彌陀佛立華池讚</p>
<div class="lg regular"><div class='lg-row'>極樂世界七寶池　池中蓮華無數量</div>
<div class='lg-row'>有大寶華高湧出　阿彌陀佛住華上</div>
<div class='lg-row'>神通變現丈六身　微妙莊嚴金色相</div>
<div class='lg-row'>圓光映徹逾琉<span class='corr'>璃</span>　化佛菩薩悉無量</div>
<div class='lg-row'>白毫瑩淨放光明　攝取眾生歸安養</div>
<div class='lg-row'>觀音侍左勢至右　九品往生咸瞻仰</div>
<div class='lg-row'>彼佛神力不思議　十方諸佛皆讚嘆</div>
<div class='lg-row'>我今憶念佛神通　願命終時登彼岸</div>
</div></div>
<div class='div-other'><a id='mulu26' />
<p class='h1'>慕西方樂</p><p>七寶池邊聽法音。琉璃階道任遊行。仰觀池上蓮華裏。盡是娑婆念佛人。</p>
<p>樓閣層層眾寶成。光明映徹了無塵。法王於此談玄理。諸上善人笑滿盈。</p>
<p>天樂空中晝夜鳴。天華隨處落繽紛。黃金地上經行者。都是盛華供佛人。</p>
<p>寶網重重覆樹林。鳥鳴風動出玄音。眾生到此心安樂。坐臥常稱佛法僧。</p>
</div>
<div class='div-other'><a id='mulu27' />
<p class='h1'>厭娑婆苦</p><p>三界無安若火坑。人人處此被燒焚。縱饒作善生天上。福盡還歸地獄門。</p>
<p>樂事由來是苦緣。愚人貪著甚拳拳。暫時豪貴多招業。死後仍投獄卒前。</p>
<p>色身虗假是深冤。百計安排亦枉然。老病相侵尤可畏。死時䏺脹臭熏天。</p>
<p>情愛牽連切骨讐。令人常被死王勾。不求彼佛生安養。六道輪迴怎出頭。</p>
</div>
<div class='div-other'><a id='mulu28' />
<p class='h1'>取捨然指文</p><p>弟子古崑。從無始來。至於今生。造無邊罪。受無量苦。今得人身。三毒仍熾。將來必定。更墮三途。從苦入苦。無解脫期。今始覺知。可悲可痛。念十方佛。有大福慧。能救拔我。及諸眾生。若機感不專。聖應莫顯。故於今日。至心發願。敬然二指。又然頂香十炷。供養十方世界勸讚西方恒河沙數諸佛。唯願大慈大悲。同垂證明。哀憐攝受。一指供養娑婆世界本師釋迦牟尼佛。願我早捨娑婆之苦。盡未來際。廣度眾生。同捨此苦。一指供養西方極樂世界阿彌陀佛。願我早取西方之樂。盡未來際。廣度眾生。同取此樂。虗空有盡。我願無窮。法界眾生。同圓種智。願現世之中。善根增長。不失淨因。臨命終時。身心正念。視聽分明。面奉阿彌陀佛。觀音勢至諸菩薩眾。手執華臺。接引於我。一剎那頃。生極樂國。華開見佛。即聞佛乘。頓開佛慧。廣度眾生。滿菩提願。</p>
</div>
<div class='div-other'><a id='mulu29' />
<p class='h1'>結壇持名</p><p>彌陀經云。從是西方。過十萬億佛土。有世界名曰極樂。其土有佛號阿彌陀。今現在說法。諸上善人。俱會一處。無有眾苦。但受諸樂。彼佛願力。不可思議。若有聞者。執持名號。臨命終時。皆得往生。況十方如來。示大舌輪。殷勤勸勵。娑婆教主。告誡叮嚀。其辭激切。我雖愚癡。難調難伏。諸佛悲憐。必得成就。是故仰憑佛語。結七七淨壇。六時禮誦。一意持名。每逢七首。敬然臂香十二炷。供養佛說阿彌陀經。及一切三寶。發願云云。依然指文。</p>
</div>
<div class='div-other'><a id='mulu30' />
<p class='h1'>解七懺願偈</p><p>稽首無量光。慈悲願無盡。至心稱佛名。感應隨時現。我今發誠心。仰遵諸佛訓。持名經七七。未曾見感應。皆由宿業重。使我心無定。念佛多散亂。哀哉真大病。賴有佛慈悲。散稱亦成聖。是故不捨離。終身志決定。今重然臂香。供養聖中聖。懺悔無始業。皆令速清淨。仰願蓮池會。佛及諸賢聖。哀憐攝受我。臨終垂顯應。今世得往生。報恩終無盡。眾生皆作佛。我願方畢竟。普願諸善友。西方決定信。凡有見聞者。各各生欣慶。</p>
</div>
<div class='div-other'><a id='mulu31' />
<p class='h1'>題讀佛軒</p><p>余愧薄福多障。身雖出家。心不染道。而生死輪迴。可悲可痛。雖淨土有橫超方便。而古德開示念佛。必要參究明白。一心不亂。始得成就。此亦非易事余雖篤奉斯道。無奈正念佛時。心中偏想別事。種種壓捺。莫能暫停。可不哀哉。賴有彌陀願力。九品齊收。臨終苦逼。心中不能念佛。口稱十聲。亦得往生。法華經云。散心一稱。皆成佛道。十稱一稱。功德尚爾。況復終身受持讀誦。憑此決志。不論解與不解。散與不散。每日讀誦阿彌陀佛六萬聲。以作淨土資糧。如川流赴海。定不虗棄。因題其居。曰讀佛軒。并作偈繫之。</p>
<p>讀誦西方六字經。不參禪理不求心。憑他妄念紛紛亂。且盡平生弄口唇。</p>
<p>我念彌陀甚可傷。口稱心散莫能降。賴聞佛有慈悲願。十念功成達彼方。</p>
<p>痛哉痛哉真痛哉。生死冤家莫挽回。我念彌陀<span class='corr'>已</span>盡力。心猿馳逐不歸來。</p>
<p>幸哉幸哉實幸哉。法藏願門正大開。極惡愚人能念佛。臨終亦送紫金臺。</p>
</div>
<div class='div-other'><a id='mulu32' />
<p class='h1'>約誓自勉</p><p>自從無始起貪瞋。百苦煎熬直至今。幸感佛慈垂攝受。誓求淨土利羣生。</p>
<p>佛法<span class='corr'>已</span>聞又作僧。難遭難遇事非輕。願求早赴蓮池會。廣度眾生報佛恩。</p>
<p>自恨愚癡染惡深。雖求佛法實無成。寶山空手真堪惜。誓念彌陀出苦輪。</p>
<p>日課彌陀六萬聲。從今誓不更因循。但期早促閻浮壽。速得西方下品身。</p>
</div>
<div class='div-other'><a id='mulu33' />
<p class='h1'>誡止人情</p><p>光陰迅速命難存。日日須防入死門。客至休談塵世語。當稱佛號莫停聲。</p>
<p>無常未測幾時臨。當念彌陀待往行。慢褻諸公休見怪。可憐吾輩障緣深。</p>
<p>心猿意馬莫能停。念佛應須立課程。朝定彌陀六萬數。深慚失敬上賢賓。</p>
<p>聽教參禪不奈何。無能秖合念彌陀。往來上士休垂問。憐我如同老太婆。</p>
</div>
<div class='div-other'><a id='mulu34' />
<p class='h1'>七期禁語</p><p>七日為期勿外求。向西稱佛令無休。光陰易過誠堪惜。尊客臨門恕應酬。</p>
<p>欲成三昧早生蓮。先在當人絕外緣。口說是非增散亂。故於七日不開言。</p>
<p>尅期禁語念彌陀。痛䇿身心莫放他。苦海深沉難自度。願憑佛力出娑婆。</p>
<p>罪報因緣實可傷。屢遭兵火受灾殃。誓從今世逃生死。默默專求大願王。</p>
</div>
<div class='div-other'><a id='mulu35' />
<p class='h1'>日課慎言</p><p>厭離生死慕華池。朝誦彌陀限六時。人命無常真可懼。縱然對客勿多辭。</p>
<p>日課彌陀誦未圓。客臨休怪默無言。死生事大難迴避。鈍馬應須著痛鞭。</p>
<p>自慚口過欲停聲。恐負同心念佛人。午後稍談生死事。是非長短莫開唇。</p>
<p>同仁垂顧莫閒言。當說西方淨土緣。慚愧向來無學問。癡心只想玉池蓮。</p>
</div>
<div class='div-other'><a id='mulu36' />
<p class='h1'>普勸念佛頌</p><p>西方有佛號彌陀。接引眾生出愛河。諸佛同宣當諦信。臨終免得見閻羅。</p>
<p>欲念彌陀出火坑。須憑信願力俱深。當知一句纔開口。極樂蓮華<span class='corr'>已</span>發生。</p>
<p>五濁臨時苦日增。人根愈陋垢愈深。餘門學道難成就。淨土橫超易往生。</p>
<p>炎炎火宅避無門。只有西方甚易生。惡逆凡夫能十念。白牛當處露全身。</p>
<p>淨土門開道易成。賢愚不論悉堪憑。但持名號皆成就。上善同居莫比倫。</p>
<p>彌陀願力與光明。攝取無邊念佛人。但得持名心不亂。臨終化佛定來迎。</p>
<p>西方淨土異常倫。為有蓮池九品生。末法修行難得度。唯依此道出沉淪。</p>
<p>莫嫌念佛法門低。一法能收萬種機。上自文殊與徧吉。同心發願盡歸依。</p>
<p>坐禪悟道理圓明。那有西方不欲登。覺老九旬嘗入定。彌陀十萬願求生。</p>
<p>禪機不悟也無妨。只要專心念法王。但得臨終生極樂。頓開佛慧妙難量。</p>
<p>深通經義是靈根。正好依經求往生。一部華嚴該海藏。願王回向見慈尊。</p>
<p>不通經典念彌陀。勝過聰明智慧多。六字洪名真法界。徧收教海沒淆訛。</p>
<p>榮華富貴事遂心。不往西方亦假名。一氣不來空手去。單單獨獨見閻君。</p>
<p>貧窮困苦日奔波。正好回心念佛陀。極樂家鄉原不遠。急須歸去莫蹉跎。</p>
<p>愚人造業必沉淪。念佛定然見佛身。九品尚收諸惡逆。莫愁自<span class='corr'>己</span>不能生。</p>
<p>十惡狂徒皆佛子。應當念佛早還家。天真慈父不求救。難免牛頭一鐵扠。</p>
<p>世事千端仔細詳。那能不去見閻王。只聞佛有異方便。能度眾生出死鄉。</p>
<p>欲出死生老病鄉。須求佛國大慈王。彌陀本是天真父。及早思歸莫暫忘。</p>
<p>餘教修行難進路。莫如念佛易承當。但憑信願為良導。穩坐慈航到樂邦。</p>
<p>樂邦慈父望娑婆。垂手殷勤十劫多。必欲此生超苦海。從今速速念彌陀。</p>
<p>稽首哀陳諸善人。慈悲聽察願同行。雜修功業心多亂。專志持名定往生。</p>
<p>莫輕吾輩是愚人。當信佛言句句真。情愛牽連須早捨。蓮華清淨急求生。</p>
<p>苦哉下劣是吾身。全賴彌陀大願因。再不持名生極樂。輪迴萬劫莫超昇。</p>
<p>善友垂慈再愍聽。更偷兩句作人情。此身不向今生度。更向何生度此身。</p>
</div>
<div class='div-other'><a id='mulu37' />
<p class='h1'>專修要訣</p><p>專念阿彌陀。不必除妄想。只要聲不絕。決定生安養。</p>
<p>專念阿彌陀。不必參是誰。只要心不亂。決定出輪迴。</p>
<p>專念阿彌陀。不必懺宿業。只要仗佛力。決定能消滅。</p>
<p>專念阿彌陀。不必斷煩惱。只要佛聲現。決定當時少。</p>
<p>專念阿彌陀。不必尋方便。只要心常憶。決定成一片。</p>
<p>專念阿彌陀。不必求悟門。只要到西方。決定悟無生。</p>
<p>專念阿彌陀。不必報四恩。只要佛不離。決定利羣生。</p>
<p>專念阿彌陀。不必多疑惑。只要信佛語。決定生彼國。</p>
</div>
<div class='div-other'><a id='mulu38' />
<p class='h1'>念佛開心頌</p>
<div class='div-other'><a id='mulu39' /><p>崑自學淨宗以來。每見念佛之人。或執著悟門。意不開暢。或惡嫌妄想。心生憂愁。因此二種。不能死盡偷心。竭力念佛。想此二種。談何容易。從古高賢。能有幾人相應得去。況當今之世。知識愈少。業障愈多。能開悟門。不起妄想。又能有幾人。而且淨土法門。並不如此。故徹悟禪師云。淨土一門。最初省求悟門。末後不待發慧。不須懺業。不斷煩惱。至極省要。至極徑捷。及其證入。至極廣大。至極究竟。余同治癸酉冬。在天台教觀。七期內。忽憶此事。心大不喜。恐此二種大障。令淨土勝異方便。不能盛行於時。故於解七之日。遂從四十八頌。欲即流通。以結淨緣。未知有同志者。肯允可否。此頌因念佛人。心多煩悶而作。故名之曰。念佛開心。凡念佛者。肯讀此頌。必能開其心懷。速成妙功。臨終時至。決定往生。故經云。憶佛念佛。現前當來。必定見佛。不假方便。自得心開。</p>
<p>頌分六段。</p>
</div>
<div class='div-other'><a id='mulu40' />
<p class='h2'>念佛得妙<span class='note-inline'>(一)</span></p><p>一心念佛妙無窮。不用參求理自通。念到臨終生極樂。等閑大振古家風。</p>
<p>一心念佛妙無窮。金口親傳向上宗。諸佛廣長同作證。愚夫愚婦悉能通。</p>
<p>一心念佛妙無窮。暫到同居四土融。具縛伴中多補處。微風聲裏演真宗。</p>
<p>一心念佛妙無窮。頓破無明不假功。彼佛三身隨念見。塵塵盡現法王宮。</p>
<p>一心念佛妙無窮。徧吉文殊始悟通。博地凡夫能信入。不離當處見慈容。</p>
<p>一心念佛妙無窮。百草頭邊啟笑容。蠢動含靈皆有分。聰明禪客却難通。</p>
<p>一心念佛妙無窮。大地羣生一體同。廣舌決疑原為此。諸賢切莫看輕鬆。</p>
<p>一心念佛妙無窮。憑仗能仁指示功。諸祖唯心人<span class='corr'>已</span>識。吾宗唯佛有誰通。</p>
<p>一心念佛妙無窮。趙老瞞人語未終。念佛果須真潄口。應言何垢在其中。</p>
<p>一心念佛妙無窮。新定因斯得異功。念佛一聲出一佛。大家親見盡歸宗。</p>
<p>一心念佛妙無窮。寶誌輕西為<span class='corr'>己</span>宗。誰識愚人能樂彼。靈光<span class='corr'>已</span>託寶華中。</p>
<p>一心念佛妙無窮。智者深知不面東。最後舉揚無別事。殷勤獨讚藕華宮。</p>
</div>
<div class='div-other'><a id='mulu41' />
<p class='h2'>散持有功<span class='note-inline'>(二)</span></p><p>法華經云。若人散亂心。入於塔廟中。一稱南無佛。皆<span class='corr'>已</span>成佛道。西齋詩云。魄飛心散亂。佛號罪銷鎔。蓮爍如初日。西昇極樂宮。秘藏指南云。深信切願念佛。而念佛時。心多散亂者。即是下品下生。<span class='note-inline'>(華開雖遲。樂勝天宮。永脫輪迴。位居不退)</span>敬遵此旨。而述頌言。</p>
<p>散亂持名大有功。經文明載法華中。散稱一句皆成佛。多誦應知道德充。</p>
<p>散亂持名大有功。橫超帶業最圓融。彌陀願海如斯異。諸佛咨嗟讚不窮。</p>
<p>散亂持名大有功。往生不落疑城中。暫時九品分高下。究竟莊嚴與佛同。</p>
<p>散亂持名大有功。無邊教海盡融通。但憑記數常專念。不必先求妄想空。</p>
<p>散亂持名大有功。多生愛索一時鬆。休將妄想嫌如賊。當識佛聲妙莫窮。</p>
<p>散亂持名大有功。幽途蒙照悉皆通。莫令佛日西山落。那怕迷雲百萬重。</p>
<p>散亂持名大有功。平除妄想若雷轟。假饒還有干邪在。不敢私心起害風。</p>
<p>散亂持名大有功。如當亂世出英雄。不愁盜賊千千萬。只要將軍智力充。</p>
<p>散亂持名大有功。彌陀攝受德無窮。任憑雜念常侵擾。佛號厲稱莫放鬆。</p>
<p>散亂持名大有功。垢心未斷入蓮宮。彌陀常運於身口。定保臨終不落空。</p>
<p>散亂持名大有功。縱然造業不能兇。一朝感佛垂加護。萬億程途彈指通。</p>
<p>散亂持名大有功。何愁地獄莫能空。善知臨死生惶怖。十念亦超極樂宮。</p>
</div>
<div class='div-other'><a id='mulu42' />
<p class='h2'>不求開悟<span class='note-inline'>(三)</span></p><p>蓮宗不必求開悟。唯在當人知淨土。彈指便能見法王。何須別走他鄉路。</p>
<p>蓮宗不必求開悟。倘<span class='corr'>已</span>悟明須急吐。但把彌陀老實持。自然蒙佛親吩咐。</p>
<p>蓮宗不必求開悟。須走故鄉徑直路。口上彌陀放寶光。照開家裏金銀庫。</p>
<p>蓮宗不必求開悟。當信彌陀是舊父。日日思親不暫忘。臨終決定分明覩。</p>
<p>蓮宗不必求開悟。須掐輪珠百八數。只要手中勿暫停。珠珠照徹心王路。</p>
<p>蓮宗不必求開悟。六字洪名須保護。<span class='corr'>但</span>得口中刻刻持。聲聲喚應天真父。</p>
<p>蓮宗不必求開悟。却要時時朝佛坐。暫向彌陀本性明。何勞別想心光露。</p>
<p>蓮宗不必求開悟。應定彌陀多少數。日日能持十萬聲。時時常走歸元路。</p>
</div>
<div class='div-other'><a id='mulu43' />
<p class='h2'>不問如何<span class='note-inline'>(四)</span></p><p>妄想不必問如何。但管持名莫厭他。六八願王垂攝受。無勞斷惑出娑婆。</p>
<p>妄想不必問如何。只要看伊是甚麼。但保佛聲無間斷。千思萬想總憑他。</p>
<p>妄想不必問如何。直把洪名著力呼。譬若路行逢盜賊。須憑喊救始堪過。</p>
<p>妄想不必問如何。當識自身是大魔。日夜思量皆為此。誓持佛號勿隨他。</p>
<p>妄想不必問如何。須立功勳抵死魔。每日持名歸幾萬。無明煩惱任他多。</p>
<p>妄想不必問如何。全在彌陀念得多。雜亂垢心能記佛。當知罪業<span class='corr'>已</span>消磨。</p>
<p>妄想不必問如何。總是前生業障多。久病暫時纔服藥。安能便得離沉疴。</p>
<p>妄想不必問如何。當起悲心念佛陀。莫恨持名多散亂。須憑信願脫娑婆。</p>
</div>
<div class='div-other'><a id='mulu44' />
<p class='h2'>稱讚佛號<span class='note-inline'>(五)</span></p><p>當知佛號福無窮。暫舉一聲眾罪空。非少善根原在此。故令持者往蓮宮。</p>
<p>當知佛號德彌深。竭力十稱即往生。惡逆之人能遇此。定教不落泥犁坑。</p>
<p>當知佛號功無比。作佛因緣從此起。昔有樵夫念一聲。如今久在華池裏。</p>
<p>當知佛號妙難量。一句隨稱萬德彰。諸佛因斯皆護念。眾生不信實堪傷。</p>
</div>
<div class='div-other'><a id='mulu45' />
<p class='h2'>呵棄妄想<span class='note-inline'>(六)</span></p><p>當知妄想最堪呵。常害行人落愛河。今日持名不懇切。只愁仍舊在娑婆。</p>
<p>當知妄想禍根深。刻刻令人失正因。單舉洪名終不伏。須加信願始堪平。</p>
<p>當知妄想本真心。逐境昏迷作禍根。信願持名休放逸。聲聲能攝妄歸真。</p>
<p>當知妄想有奇勳。彈指能摧地獄城。以此求生尤易往。隨他造業永沉淪。</p>
</div>
<div class='div-other'><a id='mulu46' />
<p class='h2'>頌成回向</p>
<div class="lg regular"><div class='lg-row'>我今作此頌　為斷諸人惑　兼備自修行</div>
<div class='lg-row'>以此作警䇿　每見念佛人　心中多不決</div>
<div class='lg-row'>或想除妄心　或思參明白　因此二種心</div>
<div class='lg-row'>生起種種惑　或生別求心　或嫌不得力</div>
<div class='lg-row'>或愁心不明　或憂多罪業　是故念佛時</div>
<div class='lg-row'>心中不能切　不知念佛門　橫超帶惑業</div>
<div class='lg-row'>不須參話頭　自然心明白　我發至誠心</div>
<div class='lg-row'>奉對諸人說　盡採大乘經　皆遵祖師說</div>
<div class='lg-row'>倘有虗妄言　自當墮拔舌　若能合於經</div>
<div class='lg-row'>願佛早垂接　為此然臂香　炷數四十八</div>
<div class='lg-row'>以表真實心　聊酬佛恩德　唯願諸眾生</div>
<div class='lg-row'>讀此生歡悅　漸漸心華開　漸漸妄想滅</div>
<div class='lg-row'>隨力念佛名　心中無疑惑　念到命終時</div>
<div class='lg-row'>決定生彼國　倘有讀誦人　知此有利益</div>
<div class='lg-row'>願發大慈悲　處處代傳說　我今作頌完</div>
<div class='lg-row'>回向此功德　願同諸眾生　早生安樂國</div>
</div></div></div>
<div class='div-other'><a id='mulu47' />
<p class='h1'>極樂甚奇特</p><p>或有難云。法門無量誓願學。何故偏戀西方。不修餘行。答曰。吾欣此門。易修易至。功高奇特。復說偈云。</p>
<p>吾欣極樂甚奇特。不怕眾生具惡逆。但肯回心念佛名。頓消地獄生蓮國。</p>
<p>吾欣極樂甚奇特。生者還能帶惑業。有此法門不肯修。輪迴何日得超越。</p>
<p>吾欣極樂甚奇特。攝受凡愚生彼國。如此功能何處來。皆從法藏願心出。</p>
<p>吾欣極樂甚奇特。六字包含無量德。只要持名信願堅。臨終佛必親垂接。</p>
</div>
<div class='div-other'><a id='mulu48' />
<p class='h1'>淨宗八要</p>
<div class='div-other'><a id='mulu49' /><p>同治癸酉春月。佛涅槃日。余在虞東明因寺。捧讀曉柔法師淨土詩八首。曰欣。曰厭。曰信。曰願。曰行。曰專。曰久。曰警。誠哉此詩。可謂淨土之要關。行人之痛䇿。修淨業者。不可不讀。余因此有感於懷。不覺頓忘鄙陋。拈筆和之。愧無文理。不敢續附於後。故別錄之。名淨宗八要。以為自警云爾。古崑敬然臂香九炷謹識。</p>
</div>
<div class='div-other'><a id='mulu50' />
<p class='h2'>欣</p><p>西方勝境獨超倫。上善同居絕苦辛。風動樹林宣妙響。鳥飛空處現奇身。寶蓮華裏人如佛。功德池中水是珍。欲慕臨終生彼國。須從平素不因循。</p>
</div>
<div class='div-other'><a id='mulu51' />
<p class='h2'>厭</p><p>吾躬下劣孰同倫。昏昧愚癡最苦辛。口裏喜談塵世語。心中偏著女人身。聲名本假貪如寶。財利原空愛若珍。多劫沉迷方起厭。急須念佛莫因循。</p>
</div>
<div class='div-other'><a id='mulu52' />
<p class='h2'>信</p><p>蓮邦清淨絕塵囂。立志求生勿動搖。佛有慈悲容彼入。土無高下任吾超。心言相合終歸去。感應道交不用招。篤信修行全智力。功能成就罪能消。</p>
</div>
<div class='div-other'><a id='mulu53' />
<p class='h2'>願</p><p>立心堅固勿循情。誡止閑非不妄行。淨業功多應努力。塵緣過重必須輕。欲令彼國蓮華大。全在當人道念成。發願往生親見佛。速來救苦出迷城。</p>
</div>
<div class='div-other'><a id='mulu54' />
<p class='h2'>行</p><p>讀誦洪名不用疑。堂堂大路向西馳。光陰有限宜精進。人命無常莫待時。欲識念心是那箇。須知彼佛號阿彌。但憑此行歸安養。定作娑婆說法師。</p>
</div>
<div class='div-other'><a id='mulu55' />
<p class='h2'>專</p><p>修行定課事何饒。日日如斯始可標。雜學餘門原路遠。專持佛號豈途迢。輪珠記數平常念。蓮蕚書名必獲超。但辦一心生極樂。莊嚴功德永無消。</p>
</div>
<div class='div-other'><a id='mulu56' />
<p class='h2'>久</p><p>極樂迢迢甚易超。全憑誦佛志無搖。聲聲相繼莊嚴露。念念勿忘功德饒。終日修行靡間斷。畢生求願豈堪聊。蓮邦從此朝朝近。懈怠情萌路轉遙。</p>
</div>
<div class='div-other'><a id='mulu57' />
<p class='h2'>警</p><p>久迷本性最堪嗟。道業難成苦永遐。宿世造愆真可惜。今生修善不宜差。攀緣必落輪迴所。謗法終歸地獄家。警䇿身心勤念佛。定超彼國淨無瑕。</p>
</div></div>
<div class='div-other'><a id='mulu58' />
<p class='h1'>痛䇿惡習</p><p>貪毒深。道難學。常求名利必無覺。急須看破念彌陀。始可臨終生極樂。</p>
<p>嗔火大。行難成。雖念彌陀被惡侵。須向逆緣常忍耐。西方淨土始超生。</p>
<p>癡垢重。罪難明。不知因果枉修行。非憑善友常提㧞。那可今生出苦輪。</p>
<p>慢山高。法難住。明師雖遇亦徒費。必須自<span class='corr'>己</span>生深慚。方得持名登寶地。</p>
</div>
<div class='div-other'><a id='mulu59' />
<p class='h1'>稱名自慰</p><p>我稱佛。不相同。全賴妄心顯大功。平世安知兵有力。賊臨始見將威風。</p>
<p>空妄想。亂如[糸*系]。不念彌陀那得知。心鏡初磨謂影現。當知佛號妙難思。</p>
<p>稱佛名。用珠算。轉凡成聖功難判。欲求極樂速超生。只要朝朝數不亂。</p>
<p>口稱佛。心必清。如人重魘聞呼聲。因茲不怕心多亂。只怕口中斷佛音。</p>
<p style="margin-left:1em">蓮宗初祖念佛三昧序云。夫玄音之扣。塵累每銷。滯情融朗。非天下之至妙。其孰能與於此。古崑所以每勸持名者。切莫怕妄想。嫌罪垢。而先求一心不亂。只要出音記數。畢命為期。佛一出音。珠一記數。塵累每銷。滯情融朗。功愈勝矣。經云。於念念中。除八十億劫生死之罪。即塵累每銷。又云。散心稱一聲。皆<span class='corr'>已</span>成佛道。即滯情融朗。豈有不令妄想時時而輕。罪垢時時而減。一聲佛一聲相應。聲聲佛聲聲相應。亦此之謂歟。當知出音記數。畢命為期。縱未到一心不亂。信願必然堅固。往生決定可期。不過品位暫低而<span class='corr'>已</span>。故要解云。得生與否。全由信願之有無。品位高下。全由持名之深淺。奉告有緣之士。於持名時。只要令音聲不絕。不必著一心不亂。音聲不絕是因。一心不亂是果。因行若真。果必成就。自然而然。所謂形直則影端。聲和則響順。可惜今時人。佛尚不肯常稱。於句句中。有銷塵融滯之功德亦不知。便先想一心不亂。豈非鳥無翼而欲飛。樹無根而欲茂。所以每每念彌陀。每每沒滋味。念得妄想多。便向別門去。嗚呼哀哉。淨土法門。衰敗至此。可謂極矣。願我同流。出音記數。努力努力。又當知出音是口。記數是身。故妙叶禪師云。能運身口之念。母論其散。但不間斷。自能一心。亦可即名一心。惟行之不休為度。固不必憂散亂矣。如母喪愛子。龍失命珠。不期心一而自一。豈制之令一也。心不可制。實在行人勤怠耳。</p>
</div>
<p class='juan'>淨土隨學卷上</p>
</div><!-- end of div[@id='body'] -->
</body></html>