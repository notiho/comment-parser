<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu248' />高峰龍泉院因師集賢語錄卷之十</p><p class="byline">龍泉院住持小師　如瑛　錄</p>
<div class='div-other'><a id='mulu249' />
<p class='h1'>諸家伏願門</p>
<div class='div-other'><a id='mulu250' />
<p class='h2'>祝聖</p><p>璿源衍慶。寶祚延供。黎民永賀於堯年。率土常瞻於舜日。</p>
<p style="margin-left:4em">又</p>
<p>皇風蕩蕩。帝道巍巍。萬方歌有永之年。四海祝無疆　之壽。</p>
<p style="margin-left:4em">又</p>
<p>大德必得名。大德必得壽。永符地久天長。八千歲為春。八千歲為秋。幾度河清海晏。</p>
<p style="margin-left:4em">又</p>
<p>永馭金輪。常調玉燭。道越三皇之上。功超五帝之前。</p>
<p style="margin-left:4em">又</p>
<p>皇帝天齊壽。擅崇高富貴之權。化國日舒長。享安靖和平之福。</p>
</div>
<div class='div-other'><a id='mulu251' />
<p class='h2'>官員</p><p>維石巖巖長翊南山之壽。泰階兩兩永扶北極之尊。更期千歲之神仙。長作三朝之元老。</p>
<p style="margin-left:4em">又</p>
<p>步玉登金。秉鈞當軸。輔佐太平天子。鎮安率土民生。</p>
<p style="margin-left:4em">又</p>
<p>當軸大臣。親民長吏。為上為德。為下為民。聖眷益隆不替鈞衡之任。璽書頻下佇升樞要之司。</p>
<p style="margin-left:4em">又</p>
<p>台星正照。福地彌深。銓臺魁取於高名。吏部榮除於見闕。上慶双親之喜。遠揚三代之名。</p>
<p style="margin-left:4em">又</p>
<p>官資日顯。祿位時迁。上答紫皇柬注之恩。下慰蒼生具瞻之意。</p>
<p style="margin-left:4em">又</p>
<p>皇恩<span class='corr'>已</span>沐。使版新登。常為父母於斯民。早作棟梁於上國。</p>
<p style="margin-left:4em">又</p>
<p>台星高照。祿位榮迁。仰承聖主之恩。俯慰生民之望。</p>
<p style="margin-left:4em">又</p>
<p>壽延有永。福享無窮。紫綬金魚常慶齊眉而不老。青袍木簡佇觀滿目以成行。</p>
</div>
<div class='div-other'><a id='mulu252' />
<p class='h2'>士人</p><p>文星順照。奎宿光臨。白屋奮身見一舉成名之日。青雲闊步正双親未老之時。</p>
<p style="margin-left:4em">又</p>
<p>文成七步。學富三冬。桂子秋風行見同聯鶚薦。桃花春浪佇看高躍龍門。</p>
<p style="margin-left:4em">又</p>
<p>魁星正照。吉運加臨。胸中富錦綉之文。筆下走龍蛇之字。場屋仗神明之助。姓名標日月之高。</p>
<p style="margin-left:4em">又</p>
<p>文高萬丈。筆掃千軍。榮身早掛於藍袍。衣錦增光於梓里。</p>
<p style="margin-left:4em">又</p>
<p>嶽瀆鍾靈。魁杓孕秀。今年秋試鶚書早薦於侯邦。來歲春官鴈塔高題於帝里。</p>
<p style="margin-left:4em">又</p>
<p>棘闈奏捷。蘭省登名。鵰鶚離風塵振羽翰而奮迅。蛟龍得雲雨露頭角以崢嶸。</p>
</div>
<div class='div-other'><a id='mulu253' />
<p class='h2'>僧</p><p>密傳心印。上續祖燈。俾業障以時消。冀善芽而日長。大作人天耳目。永為佛法棟梁。</p>
<p style="margin-left:4em">又</p>
<p>善根增長。魔障消除。願宗說以皆通。種福慧而双足。作法門之領神。為梵剎之紀綱。</p>
<p style="margin-left:4em">又</p>
<p>色身堅固。道眼圓明。常結十方歡喜緣。永超萬劫輪廻路。</p>
<p style="margin-left:4em">又</p>
<p>慈心海闊。法壽山高。棹般若之舟航。作人天之眼目。</p>
<p style="margin-left:4em">又</p>
<p>袈裟之下常修清淨之因。印德之中永荷慈悲之主。宗風益振。戒月增輝。</p>
</div>
<div class='div-other'><a id='mulu254' />
<p class='h2'>道</p><p>道基堅固。觀宇興隆。心傳微妙以自然。意悟玄真而不昧。</p>
<p style="margin-left:4em">又</p>
<p>性根清靜。道果圓成。永為苦海之堦梯。常作法門之梁棟。</p>
<p style="margin-left:4em">又</p>
<p>玄機頓悟。福德益崇。朝翔鸞鶴而道力清高。夜步斗牛而性天澄徹。</p>
</div>
<div class='div-other'><a id='mulu255' />
<p class='h2'>農人</p><p>夫耕婦饁。春種夏耘。無旱乾水溢之虞。有黍稷稻粱之慶。</p>
<p style="margin-left:4em">又</p>
<p>始勤東作。終望西成。家無八口之憂。戶有千倉之積。</p>
<p style="margin-left:4em">又</p>
<p>東皐耕墾。南畝耘耔。蟊賊潛消。雨暘時若。糓粟桑麻豐阜。牛羊雞犬繁延。</p>
</div>
<div class='div-other'><a id='mulu256' />
<p class='h2'>工藝</p><p>性天巧妙。心匠高明。藝獨擅於無双。學其推於第一。早待天書之詔。得沾聖王之恩。</p>
<p style="margin-left:4em">又</p>
<p>心機造妙。手藝精通。胸中有奇巧規模。掌上能斡旋造化。常獲公卿寵命。行親帝主恩光。</p>
</div>
<div class='div-other'><a id='mulu257' />
<p class='h2'>商賈</p><p>往來郡國。遊寓京華。陸行無盜賊之虞。舟運絕風波之險。多寶如來扶運動。招財童子護行藏。</p>
<p style="margin-left:4em">又</p>
<p>生財有道。妙筭無遺。何煩龍斷之頻登。自見門䦨之成市。</p>
<p style="margin-left:4em">又</p>
<p>經營便利。貿易豐饒。舟運陸行絕巇險風波之厄。珠盈玉積無穿窬宼盜之虞。</p>
</div>
<div class='div-other'><a id='mulu258' />
<p class='h2'>公吏</p><p>公庭清吉。私舍安寧。事官常獲福祥。為吏舉無過失。貴人扶護。家道昌隆。</p>
<p style="margin-left:4em">又</p>
<p>吉星臨照。貴官扶持。奉公而公事和平。事官而官災殄滅。</p>
</div>
<div class='div-other'><a id='mulu259' />
<p class='h2'>醫士</p><p>濟眾功深。活人利愽。砭劍獲十全之效。方書傅三世之良。藥王菩薩護行藏。如意輪王扶運用。</p>
<p style="margin-left:4em">又</p>
<p>醫雲藥聖。術妙道行。収扶危起癈之功。得返死回生之效。全資佛力。大賜陰功。俾人人居安樂之邦。使在在躋康寧之域。</p>
</div>
<div class='div-other'><a id='mulu260' />
<p class='h2'>術士</p><p>藝術通靈。營謀逐意。揲蓍布象知吉㐫悔吝於未兆之前。發筴擲龜推禍福災祥於方來之際。<span class='note-inline'>(□者)</span></p>
<p style="margin-left:4em">又</p>
<p>藝情星命。術動公卿。斷生死以無差。定吉㐫而有準。仰憑佛祐。益使道行。<span class='note-inline'>(星命)</span></p>
</div>
<div class='div-other'><a id='mulu261' />
<p class='h2'>師巫</p><p>師門安靜。法教流行。陰兵擁護而日日安寧。神力扶持而時時康泰。</p>
<p style="margin-left:4em">又</p>
<p>法門興旺。師術通靈。神符篆處而邪<span class='corr'>祟</span>寒心。法籙開時而妖魔屏跡。雖云神力。實藉佛威。</p>
</div>
<div class='div-other'><a id='mulu262' />
<p class='h2'>師尼</p><p>色身堅固。戒行端嚴。長福果於善根。開覺花於心地。觀音埀祐。王母齊年。</p>
</div>
<div class='div-other'><a id='mulu263' />
<p class='h2'>老人</p><p>紅顏長在。白髮無侵。丹臺書難老之年。紫府注長生之字。</p>
<p style="margin-left:4em">又</p>
<p>身如山岳而地鎮長存。壽等椿松而歲寒不改。年德高邵。子孫眾多。賴神物之護持。仗龍天而庇祐。</p>
<p style="margin-left:4em">又</p>
<p>壽山鞏固高而不危。福海宏深測之益遠。龐眉有永為蓬壺難老之仙。鶴髮長新作聖世太平之叟。</p>
</div>
<div class='div-other'><a id='mulu264' />
<p class='h2'>婦人</p><p>姆儀綽著。婦道常遵。臉如二月之桃。眉賽三春之柳。麻姑同筭。王母齊齡。</p>
<p style="margin-left:4em">又</p>
<p>性天清淨。心地和柔。王母蟠桃永錫千秋之壽。觀音楊柳拂除四季之災。</p>
</div>
<div class='div-other'><a id='mulu265' />
<p class='h2'>小兒</p><p>命根鞏固。天性聰明。乳食均調。邪魔永殄。幼作掌珠之瑞。大為國寶之榮。</p>
<p style="margin-left:4em">又</p>
<p>日享安寧。夜無驚怖。幼質易為恩養。天資大賜聰明。宮中二六化婆常蒙密祐。經內十五種鬼永不相侵。</p>
<p style="margin-left:4em">又</p>
<p>幼庚清吉。乳食調和。善財童子護行藏。吉祥如來埀福祐。利宜父母。光顯門庭。</p>
</div>
<div class='div-other'><a id='mulu266' />
<p class='h2'>令家</p><p>家道益肥。門風增盛。謝家堦砌芝蘭永播於馨香。孔氏庭闈詩禮大揚於聲教。</p>
<p style="margin-left:4em">又</p>
<p>門等于公之慶。家傳石氏之榮。田蚕歲歲全収。畜類旬旬進益。公私迪吉。水陸亨通。門䦨馳綽綽之聲。子息播詵詵之譽。</p>
<p style="margin-left:4em">又</p>
<p>雷送五天之福。電驅九橫之灾。千尋壽岳聳乾坤。一派福源綿日月。夫妻分上永無刑剋之虞。子息位中常保團圓之慶。</p>
</div>
<div class='div-other'><a id='mulu267' />
<p class='h2'>祝壽</p><p>壽齊泰岳。福等滄溟。詠南山不鶱之詩。歌泮水難老之頌。</p>
<p style="margin-left:4em">又</p>
<p>壽祺天錫。福德日新。寶籙金書永注長生之字。瀛洲蓬島茂延有永之年。</p>
<p style="margin-left:4em">又</p>
<p>壽數比河沙之數無量無邊。福基等天地之基益堅益固。仰干皇覺。大賜洪休。</p>
</div>
<div class='div-other'><a id='mulu268' />
<p class='h2'>祈福</p><p>時臻晏粲。既格豐穰。門迎簡簡之禧祥。戶納綿綿之戩糓。綽有照裕。罄無不宜。</p>
<p style="margin-left:4em">又</p>
<p>吉祥駢集。疫癘潛消。營謀而萬種依心。運動而千般遂意。</p>
<p style="margin-left:4em">又</p>
<p>千祥雲委。百順川增。壽山齊華岳之高。福海等滄溟之濬。</p>
<p style="margin-left:4em">又</p>
<p>五福一曰壽。千倉萬斯箱。許史繁華假慈風而扇歸甲第。金張富貴隨佛力而化入千門。</p>
</div>
<div class='div-other'><a id='mulu269' />
<p class='h2'>禳災</p><p>福逐雲生。灾隨電掃。出入獲地天之泰。行藏無山水之蒙。火盜雙消。公私兩利。願心既剖。聖意想持。</p>
<p style="margin-left:4em">又</p>
<p>天災地否無及其身。月厭年衰不臨其命。運之㐫者變㐫作吉。星之晦者易晦為明。動則眾聖維持。居則萬靈擁護。寒暄有慶。視履無虞。</p>
<p style="margin-left:4em">又</p>
<p>時清道泰。國阜民安。三光全而寒暑平。五穀熟而人民育。處處有登臺之樂。人人恣鼓腹之遊。賈藏市而物阜財豐。士修文而功成名遂。旅途工肆俾爾熾俾爾昌。男畒女桑有餘粟有餘布。獄囚永息。疫癘俱消。火盜潛藏。里閭寧謐。<span class='note-inline'>(四民總願)</span></p>
</div>
<div class='div-other'><a id='mulu270' />
<p class='h2'>保安</p><p>所沾疾患。用保康寧。百骸無枯瘁之虞。四大獲輕便之樂。服藥如醍醐灌味。飲食如禪悅酥酡。行住坐臥無阻無虞。出入起居常安常樂。</p>
<p style="margin-left:4em">又</p>
<p>慧日照臨。災雲消捲。吉曜光扶於動止。憂星不玷於行藏。更資救苦觀音豁除眾苦。仍賴消災菩薩永掃餘災。</p>
<p style="margin-left:4em">又</p>
<p>沉痾脫體。吉曜臨宮。命運享而氣馬自和。星辰順而身龍益健。佛埀智劒削去病源。聖賜靈丹消除苦惱。命樹聳蒼蒼之色。壽山增兀兀之峯。</p>
<p style="margin-left:4em">又</p>
<p>時災殄散。月厄蠲除。㐫星退而吉星臨。妖氣消而和氣集。藥王菩薩藥調五臟以安寧。辟毒金剛辟去百邪而清淨。</p>
</div>
<div class='div-other'><a id='mulu271' />
<p class='h2'>保胎</p><p>明珠未吐。五葉含芳。恐難月之將臨。仗聖贒而保護。誕生之日如遊歡喜之園。坐草之時似攀無憂之樹。</p>
<p style="margin-left:4em">又</p>
<p>保十月以輕安。護一時而無難。監生聖母內消分免之愆。護產靈童大賜吉祥之福。熊羆恊夢。孤矢張門。早生男子之祥。行繼祖風之裔。</p>
</div>
<div class='div-other'><a id='mulu272' />
<p class='h2'>保蚕</p><p>春蚕大熟。夏蠒倍常。繅就雪絲漢野未饒於成蠒。裁成春服周詩孰詠於無衣。</p>
<p style="margin-left:4em">又</p>
<p>繭若霜明。絲如山積。馬鳴大士能變少以成多。如意輪王為轉無而作有。蔑有一毫虗耗。願令十倍全収。</p>
</div>
<div class='div-other'><a id='mulu273' />
<p class='h2'>保苗</p><p>田疇既播。苗稼方榮。無旱乾水溢之虞。絕稂莠蝗蟲之害。下土感夢魚之兆。上天應覆斗之祥。</p>
<p style="margin-left:4em">又</p>
<p>秧苗競長。荑稗不生。水旱無虞。蝗螟永息。自從東作千郊碧浪色連天。佇見西成萬頃黃雲濃匝地。家有積倉之喜。人興擊壤之歌。</p>
</div>
<div class='div-other'><a id='mulu274' />
<p class='h2'>保畜</p><p>牛羊茁壯。狗彘蕃延。舉無瘴癘之虞。永絕竊偷之患。</p>
<p style="margin-left:4em">又</p>
<p>五母雞二母彘無失其時。三為犬四為羊各遂其性。生生蕃殖。物物阜康。</p>
</div>
<div class='div-other'><a id='mulu275' />
<p class='h2'>保牛</p><p>朝放桃林。日餐草地。涉險無挫傷之患。當耕有壯健之功。常見生延。永無損害。</p>
<p style="margin-left:4em">又</p>
<p>掃除疫癘。俾遂生延。朝遊野以成群。夕還欄而結隊。牲具有來思之詠。時和無問喘之勞。</p>
<p style="margin-left:4em">又</p>
<p>爾牛來思。我牲既具。蕃滋而不疾不[病-丙+蠡]。降飲而或寢或訛。</p>
</div>
<div class='div-other'><a id='mulu276' />
<p class='h2'>禳火災</p><p>熒惑藏輝。祝融遁跡。轉㐫灾為吉慶。變熱惱作清涼。仰仗慈風。潛消虗焰。</p>
</div>
<div class='div-other'><a id='mulu277' />
<p class='h2'>禳水火</p><p>乘茲佛力。發彼慈心。順坎勢以安流。虗離中而息焰。兩溪綠漲安載舟溉物之功。萬室炊煙獲移突徙薪之利。既滅焚漂之苦趣。皆由禳謝之良緣。</p>
</div>
<div class='div-other'><a id='mulu278' />
<p class='h2'>禳盜賊</p><p>狗偷屏跡。鼠竊潛蹤。犬無夜吠之虞。雞止月攘之患。外戶不閉。高枕無憂。</p>
<p style="margin-left:4em">又</p>
<p>戶常不閉。路絕拾遺。無隴上揭竿之耕夫。蔑潢池弄兵之赤子。聲沉夜柝。人樂春臺。</p>
</div>
<div class='div-other'><a id='mulu279' />
<p class='h2'>還願</p><p>還恩滿處如月現澄潭。賽願圓時似聲傳空谷。萬靈鑒格。三寶印明。</p>
<p style="margin-left:4em">又</p>
<p>既蒙陰賜。敢負初盟。敬殫此日之忱。特賽前時之欵。</p>
<p style="margin-left:4em">又</p>
<p>六曹案上。三界簿中。望銷始許之名。乞注終填之字。</p>
</div>
<div class='div-other'><a id='mulu280' />
<p class='h2'>預修</p><p>幸得人身在識脩身之理。叨居塵世當明出世之因。前生若不莊嚴。後報將何營種。預修功果。大布津梁。乘茲有作之良緣。必獲將來之餘慶。</p>
<p style="margin-left:4em">又</p>
<p>寒必索裘豈待既寒之後。渴當掘井必須未渴之前。庸作善於今生。庶降祥於異日。</p>
</div>
<div class='div-other'><a id='mulu281' />
<p class='h2'>總願</p><p>聰明皇帝聖壽天齊。文武臣僚官資日顯。梯航萬國。冠帶百蠻。混庶俗於仁天。躋八荒於壽域。時調玉燭。歲恊金穰。冬無愆陽。夏無伏陰。風不鳴條。雨不破塊。百樂咸生於治國。四民各遂於生涯。修儒業者鴈塔題名。執工藝者金門待詔。出塗藏市富金刀泉布之饒。鑿井耕田有稼穡倉箱之積。蚕桑十倍。利祿兩全。曰壽曰富曰康寧。俾昌俾熾俾耆艾。戶納千祥百福。家無九橫三災。人盡樂於登春。犬不聞於吠夜。烽銷遠塞。草鞠圜扇。羽毛鱗甲咸遂生延。動植飛潛舉臻蕃殖。上窮有頂。下達無邊。凡屬有情。同登彼岸。</p>
</div></div>
<p class='juan'><span class='corr'>高峰</span>龍泉院因師編集賢語錄卷之十</p>
</div><!-- end of div[@id='body'] -->
</body></html>