<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu282' />高峰龍泉院因師集賢語錄卷之十一</p>
<div class='div-other'><a id='mulu283' />
<p class='h1'>總願碎語門</p>
<div class='div-other'><a id='mulu284' />
<p class='h2'>總願全段</p><p>上祝　當今皇帝道踰堯舜之君。在位大臣德邁皐夔之列。霧掃胡塵而干戈盡偃。月沉邊燧而文軌皆同。有民皆樂於春臺。無俗不躋於壽域。次異鄉閭寧。謐家室康安。免逢山水之蒙。常遇地天之泰。鑿井耕田而各安生業。含哺鼓腹而咸樂天真。商歌廛而物阜財豐。士修學而功成名遂。蠶桑春富家家繅白雪之絲。禾稼秋成處處刈黃雲之穗。夜絕覆梁之輩。時聞擊壤之童。牛羊茁壯滿千山。雞犬相聞達四境。獄囚永息。疫癘潛消。圓滿一切願心。成就無邊福利。</p>
</div>
<div class='div-other'><a id='mulu285' />
<p class='h2'>為官者</p><p>居官無恙。理事如神。人思召伯之甘棠。世競郭公之竹馬。早錫千鍾之祿。榮膺一尺之書。享台筭以綿長。履仕途而遷擢。</p>
</div>
<div class='div-other'><a id='mulu286' />
<p class='h2'>修文者</p><p>舒卷韓窻之編簡。富饒鄴架之詩書。禹門三級願先登。郄桂一枝祈早折。茂延百福。永殄千災。</p>
</div>
<div class='div-other'><a id='mulu287' />
<p class='h2'>習武者</p><p>六篇明豹路。三尺撫龍泉。孫吳之事業益精。衛霍之勳名早遂。彎弓馳射功収百步之穿楊。衣錦榮歸堂慶双親之戲綵。</p>
</div>
<div class='div-other'><a id='mulu288' />
<p class='h2'>治家者</p><p>理家有道。妙筭無遺。產業山崇還如王愷。貨財泉溢有若陶朱椿老。桂芳益顯竇家之陰德。蘭森玉立茂揚謝砌之休聲。</p>
</div>
<div class='div-other'><a id='mulu289' />
<p class='h2'>事公者</p><p>為吏事官多享祿。招財遇貴得安身。結案疑而無錯無差。覆官員而允順允聽。常願保全之美。永無過失之虞。家道榮華。公庭清吉。</p>
</div>
<div class='div-other'><a id='mulu290' />
<p class='h2'>務農者</p><p>水耨敢辭頻。火耕當作苦。春帶一犂江上雨。秋収千畒隴頭雲。大田常獲豐登。高廩益充委積。犬無吠夜。吏不登門。</p>
</div>
<div class='div-other'><a id='mulu291' />
<p class='h2'>養蚕者</p><p>帝釋密扶。馬鳴默佑。採空五畒無餘葉。繰就千機有細絲。縑帛豐盈。貨財富衍。</p>
</div>
<div class='div-other'><a id='mulu292' />
<p class='h2'>工匠者</p><p>性天曉了。心匠玲瓏。胸中自有規摹。手內多施巧妙。動止常居吉地。工夫每遇貴人。倍収日至之財。行見天書之詔。</p>
</div>
<div class='div-other'><a id='mulu293' />
<p class='h2'>商賈者</p><p>貿遷如意。出塗収鉅萬之財。斡運隨心。藏市獲倍蓰之利。錢流地上。貨衍日中。世業增崇。家聲赫奕。</p>
</div>
<div class='div-other'><a id='mulu294' />
<p class='h2'>攻醫者</p><p>傳不傳之秘方。治難治之篤疾。活人之功為甚愽。濟世之道願益行。福德藏王常密扶於動履。安樂菩薩更茂介於禎祥。</p>
</div>
<div class='div-other'><a id='mulu295' />
<p class='h2'>尅擇者</p><p>水法深明宗妙。山形洞曉玄機。胷包造化之工。數衍星辰之妙。常遇貴人持掣。頻蒙富室招延。錢財衣食如願如心。富貴榮華從謀從望。</p>
</div>
<div class='div-other'><a id='mulu296' />
<p class='h2'>漁釣者</p><p>數尺絲綸長在手。一簑煙雨任平生。江魚美可求。湘水清堪汲。壽比岡陵之久。福如江海之深。</p>
</div>
<div class='div-other'><a id='mulu297' />
<p class='h2'>開酒肆者</p><p>馬相如之滌器。卓文君之當壚。挑錢之客常來。盜飲之人<span class='corr'>已</span>去。息収萬倍。願應千般。</p>
</div>
<div class='div-other'><a id='mulu298' />
<p class='h2'>開店肆者</p><p>百神擁護。萬聖維持。店舍興隆長似孟甞門下。資財進入常如王愷藏中。官非口舌逐時消。福祿吉祥隨日至。</p>
</div>
<div class='div-other'><a id='mulu299' />
<p class='h2'>為屠戶者</p><p>割肉固殊於方朔。操刀濫學於庖丁。殺生之罪業冰消。潤屋之貨財山積。</p>
</div>
<div class='div-other'><a id='mulu300' />
<p class='h2'>為愽弈者</p><p>妙筭隨心。取財遂意。但要見機喝<span class='corr'>采</span>。終須得手盈錢。從教一擲之時。自獲百萬之利。官非不惹。盜賊無侵。行藏消不測之災。動止納新來之福。</p>
</div>
<div class='div-other'><a id='mulu301' />
<p class='h2'>為蒿工者</p><p>運篙持漿永無波浪之憂。遇險臨灘常有龍神之護。凡來往滄波之上。如安行平陸之中。事事亨通。頭頭利濟。</p>
</div>
<div class='div-other'><a id='mulu302' />
<p class='h2'>為僧行者</p><p>天龍外護。梵行內清。行住坐臥而百福資扶。春夏秋冬而千災殄滅。</p>
</div>
<div class='div-other'><a id='mulu303' />
<p class='h2'>為道士者</p><p>星冠离洞府。霞帔下煙霄。六匣風雷藏寶劒。一壺天地養靈丹。茨福駢臻。椿齡有永。</p>
</div>
<div class='div-other'><a id='mulu304' />
<p class='h2'>為尼姑者</p><p>眉攢柳綠栖身眾妙之門。臉映桃紅勵志自然之教。無為洞達。大道勤行。弘持清淨之規。延續神仙之壽。</p>
</div>
<div class='div-other'><a id='mulu305' />
<p class='h2'>為師巫者</p><p>救四百四病之苦。有百發百中之功。靈符鎻斷鬼門關。巾斗飜開人世界。三元尊聖時時大降吉祥。諸部吏兵日日勤加護衛。</p>
</div>
<div class='div-other'><a id='mulu306' />
<p class='h2'>相士論命者</p><p>術妙高古。藝精動人。論吉㐫則究五星五行之奧旨。觀貴賤則有百發百中之奇功。何須西蜀問君平。不待江南尋郭璞。笑傲壺中之日月。優淤物外之煙霞。</p>
</div>
<div class='div-other'><a id='mulu307' />
<p class='h2'>牙儈者</p><p>持心正直。秤物公平。會四遠之經商。合兩家之交易。居多財貨只憑辯口之懸河。輻湊舟車常見滿門而成市。</p>
</div>
<div class='div-other'><a id='mulu308' />
<p class='h2'>娼妓者</p><p>雲水之生涯日進。煙花之活計風流。朝陪四海豪奢。暮伴五陵年少。綺羅叢裏潛消口舌官非。絃管聲中常獲金珠璧玉。</p>
</div></div>
<p class='juan'>高峰龍泉院因師集賢語錄卷之十一</p>
</div><!-- end of div[@id='body'] -->
</body></html>