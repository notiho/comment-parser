<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1277-A</p><p>西天梵語出於三藏之總持。是以像教之興。譯梵語為唐言。以音聲為佛事。至於天台智者云。所傳最盛行于東土。盖念佛一法開化萬端。如勝鬘之讚釋迦。元公之念彌陀。歎佛功德代佛宣揚。無非利益人天度脫生死之捷鋒也。　高峰因師性天敏悟。經義該通。會稡佛書編而成帙。不私諸<span class='corr'>己</span>務廣真傳。後學得之立可深造闍梨地位。此師之善巧方便厥施斯溥。或者謂高峰叢林之老成也。此書美則美矣。然佛不可以色相見。不可以音聲求。廼今舍無漏之果而用心於有漏之因。佛法恐未盡在是。嗟夫百億化身所化境。隨根隨類接群機。此圓通八萬四千門。門門解脫。顧夫人根器何如耳。匹夫窶人苟能三熏三沐一讚一揚。則念佛纔開口。華池<span class='corr'>已</span>種蓮。葢有十聲名號即生佛剎者。若愚師之言豈欺我哉。愚請引是以為或者辯。</p>
<p style="margin-left:1em">至元丁亥上巳前三日靈寶法師兼行六通遺教法事　沈世昌　謹敘</p>
</div>
<div class='div-other'><a id='mulu2' />
<p class='h1'>高峰龍泉院因師集賢語錄總目</p><p class="byline">六祖院住持小師　如瑛　編錄</p>
<ul class="">
<li>卷之一
<ul class="">
<li>入壇敘時景門
<ul class="">
<li>立春<span class="note-inline">(二段)</span></li>

<li>正月<span class="note-inline">(三段)</span></li>

<li>元旦</li>

<li>上元<span class="note-inline">(二段)</span></li>

<li>二月<span class="note-inline">(二段)</span></li>

<li>寒食</li>

<li>三月<span class="note-inline">(二段)</span></li>

<li>清明</li>

<li>上巳</li>

<li>四月<span class="note-inline">(二段)</span></li>

<li>五月<span class="note-inline">(二段)</span></li>

<li>端午<span class="note-inline">(二段)</span></li>

<li>六月<span class="note-inline">(二段)</span></li>

<li>七月<span class="note-inline">(二段)</span></li>

<li>七夕</li>

<li>中元</li>

<li>八月<span class="note-inline">(二段)</span></li>

<li>中秋<span class="note-inline">(二段)</span></li>

<li>九月<span class="note-inline">(二段)</span></li>

<li>重陽</li>

<li>十月<span class="note-inline">(二段)</span></li>

<li>下元</li>

<li>十一月<span class="note-inline">(二段)</span></li>

<li>冬至</li>

<li>十二月<span class="note-inline">(二段)</span></li>

<li>除夜</li>

<li>閏月<span class="note-inline">(二段)</span></li>

<li>曉景<span class="note-inline">(四段)</span></li>

<li>亭午</li>

<li>日晡</li>

<li>晚景<span class="note-inline">(三段)</span></li>

<li>夜景</li>

<li>中夜</li>

<li>月夜</li>

<li>晴景</li>

<li>陰雨<span class="note-inline">(二段)</span></li>

<li>雨霽</li>

<li>雪景</li>

<li>雪霽</li>

<li>霜天</li>

<li>釋迦生日</li>

<li>彌陀生日</li>

<li>觀音生日</li>

<li>聖帝生日</li>

<li>華光生日</li>
</ul></li>
</ul></li>

<li>卷之二
<ul class="">
<li>入壇佛事門
<ul class="">
<li>加持法事陳情文</li>

<li>淨三業文<span class="note-inline">(五段)</span></li>

<li>塗香灌掌語</li>

<li>祝香文</li>

<li>安慰文<span class="note-inline">(二段)</span></li>

<li>淨水文<span class="note-inline">(三段)</span></li>

<li>去穢文<span class="note-inline">(二段)</span></li>

<li>普變文</li>

<li>讚三寶文</li>

<li>總讚佛文</li>

<li>讚護法文</li>

<li>大輪結界文</li>
</ul></li>
</ul></li>

<li>卷之三
<ul class="">
<li>音聲佛事門
<ul class="">
<li>請佛文<span class="note-inline">(二段)</span></li>

<li>請三寶文<span class="note-inline">(二段)</span></li>

<li>六献總文</li>

<li><span class="note-inline">(香　花　灯　水　茶　果)</span></li>

<li>七献總文</li>

<li><span class="note-inline">(香　花　灯　水　茶　果　食)</span></li>

<li>十二献總文</li>

<li><span class="note-inline">(香　灯　茶　果　齋　水　寶　米　衣　藥)</span></li>
</ul></li>
</ul></li>

<li>卷之四
<ul class="">
<li>歌揚讚佛門
<ul class="">
<li>大三皈依<span class="note-inline">(三寶三段)</span></li>

<li>古陽關<span class="note-inline">(三寶三段)</span></li>

<li>喬鼓社<span class="note-inline">(三寶四段)</span></li>

<li>柳含烟<span class="note-inline">(三寶三段)</span></li>

<li>鶴冲天<span class="note-inline">(釋迦三段)</span></li>

<li>千秋歲<span class="note-inline">(釋迦觀音〔完〕光熾盛凡四段)</span></li>

<li>五福降中天<span class="note-inline">(釋迦五段)</span></li>

<li>臨江仙<span class="note-inline">(觀音地藏二段)</span></li>

<li><span class="corr">南</span>聖朝<span class="note-inline">(彌陀三段)</span></li>

<li>五雷子<span class="note-inline">(薦亡讚三寶)</span></li>

<li>巧笋笆<span class="note-inline">(釋迦觀音二段)</span></li>

<li>賀聖朝<span class="note-inline">(佛涅槃三段)</span></li>

<li>滿庭芳<span class="note-inline">(觀音　地藏三界各一段)</span></li>

<li>水調歌<span class="note-inline">(讚維摩八段)</span></li>

<li>降魔讚<span class="note-inline">(二段)</span></li>

<li>望江南<span class="note-inline">(三寶三段送佛一段)</span></li>

<li>聲<span class="note-inline">(聲)</span>慢<span class="note-inline">(二段)</span></li>
</ul></li>
</ul></li>

<li>卷之五
<ul class="">
<li>陳意伏顧門
<ul class="">
<li>生日語</li>

<li>生七語</li>

<li>受生語</li>

<li>血盆語</li>

<li>送星語</li>

<li>還願語</li>

<li>祈男語</li>

<li>謝男語</li>

<li>保胎語</li>

<li>賽謝語</li>

<li>保病語</li>

<li>祈安語</li>

<li>禳災語</li>

<li>禳火語</li>

<li>禳水語</li>

<li>保苗語</li>

<li>保蚕語</li>

<li>修造語<span class="note-inline">(住宅墳墓)</span></li>

<li>解結語</li>

<li>祈雨語</li>

<li>謝雨語</li>

<li>祈晴語</li>

<li>謝晴語</li>

<li>祈雪語</li>

<li>謝雪謝</li>
</ul></li>

<li>諸般<span class="corr">偈</span>讚門
<ul class="">
<li>浴佛</li>

<li>藥師佛</li>

<li>彌陀佛</li>

<li>熾盛光</li>

<li>觀音佛</li>

<li>地藏佛</li>

<li>目連</li>

<li>泗洲佛</li>

<li>定光佛</li>

<li>六祖</li>

<li>僧伽</li>

<li>伽藍</li>

<li>社王</li>

<li>預修</li>

<li>道姑預修</li>

<li>看華嚴</li>

<li>懺血盆</li>

<li>還燈願</li>

<li>建燈懺塔</li>

<li>眾信懺塔</li>

<li>祈雨</li>

<li>祈晴</li>

<li>散花</li>

<li>解結</li>

<li>懺殺生</li>

<li>起幡</li>

<li>放生</li>
</ul></li>
</ul></li>

<li>卷之六
<ul class="">
<li>薦亡偈讚門
<ul class="">
<li>薦亡通用<span class="note-inline">(三)</span></li>

<li>薦婦人</li>

<li>薦老人</li>

<li>薦公</li>

<li>薦婆</li>

<li>薦父母</li>

<li>薦父<span class="note-inline">(二)</span></li>

<li>薦母<span class="note-inline">(二)</span></li>

<li>母小祥</li>

<li>母大祥</li>

<li>薦夫<span class="note-inline">(二)</span></li>

<li>薦妻<span class="note-inline">(二)</span></li>

<li>妻產死</li>

<li>薦兄</li>

<li>兄新及弟死</li>

<li>薦弟</li>

<li>領舉弟</li>

<li>薦男<span class="note-inline">(三)</span></li>

<li>男幼亡<span class="note-inline">(二)</span></li>

<li>薦女<span class="note-inline">(四)</span></li>

<li>薦姊妹</li>

<li>薦丈人<span class="note-inline">(二)</span></li>

<li>葬丈母<span class="note-inline">(二)</span></li>

<li>薦女婿</li>

<li>遶棺<span class="note-inline">(二)</span></li>

<li>葬父</li>

<li>葬母</li>

<li>停喪新葬</li>

<li>移葬安墳</li>

<li>明友新及第</li>

<li>官員</li>

<li>老人官</li>

<li>武官</li>

<li>老儒</li>

<li>少儒</li>

<li>赴省道士</li>

<li>士人溺死</li>

<li>薦僧<span class="note-inline">(二)</span></li>

<li>薦醫僧</li>

<li>薦法眷</li>

<li>修行人</li>

<li>僧薦恩母</li>

<li>佃薦恩主</li>

<li>師巫</li>

<li>娼妓</li>

<li>娼殺死</li>

<li>縊死</li>

<li>焚死</li>
</ul></li>
</ul></li>

<li>卷之七
<ul class="">
<li>諸般佛事門
<ul class="">
<li>發道文</li>

<li>開明文</li>

<li>祭奠文</li>

<li>讚祭文</li>

<li>召亡文</li>

<li>設浴儀</li>
</ul></li>
</ul></li>

<li>卷之八
<ul class="">
<li>諸般佛事門
<ul class="">
<li>設斛文</li>
</ul></li>
</ul></li>

<li>卷之九
<ul class="">
<li>諸般佛事門
<ul class="">
<li>散花文</li>

<li>散花偈<span class="note-inline">(保安　祈嗣　還願　保胎　乞巧　懺髮　祈蚕　薦亡　追薦　奉道)</span></li>

<li>放生文</li>

<li>遣船文</li>
</ul></li>
</ul></li>

<li>卷之十
<ul class="">
<li>諸家伏願門
<ul class="">
<li>祝聖<span class="note-inline">(五段)</span></li>

<li>官員<span class="note-inline">(八段)</span></li>

<li>士人<span class="note-inline">(六段)</span></li>

<li>僧<span class="note-inline">(五段)</span></li>

<li>道<span class="note-inline">(三段)</span></li>

<li>農人<span class="note-inline">(三段)</span></li>

<li>工藝<span class="note-inline">(二段)</span></li>

<li>商賈<span class="note-inline">(二段)</span></li>

<li>公吏<span class="note-inline">(二段)</span></li>

<li>醫士<span class="note-inline">(二段)</span></li>

<li>術士<span class="note-inline">(二段)</span></li>

<li>師巫<span class="note-inline">(二段)</span></li>

<li>師尼<span class="note-inline">(一段)</span></li>

<li>老人<span class="note-inline">(三段)</span></li>

<li>婦人<span class="note-inline">(二段)</span></li>

<li>小兒<span class="note-inline">(三段)</span></li>

<li>合家<span class="note-inline">(三段)</span></li>

<li>祝壽<span class="note-inline">(三段)</span></li>

<li>祈福<span class="note-inline">(四段)</span></li>

<li>禳災<span class="note-inline">(三段)</span></li>

<li>保安<span class="note-inline">(四段)</span></li>

<li>保胎<span class="note-inline">(二段)</span></li>

<li>保蚕<span class="note-inline">(二段)</span></li>

<li>保苗<span class="note-inline">(二段)</span></li>

<li>保畜<span class="note-inline">(二段)</span></li>

<li>保牛<span class="note-inline">(三段)</span></li>

<li>禳火<span class="note-inline">(一段)</span></li>

<li>禳水<span class="note-inline">(一段)</span></li>

<li>禳盜<span class="note-inline">(二段)</span></li>

<li>還願<span class="note-inline">(三段)</span></li>

<li>預修<span class="note-inline">(二段)</span></li>

<li>總願<span class="note-inline">(一段)</span></li>
</ul></li>
</ul></li>

<li>卷之十一
<ul class="">
<li>總願碎語門
<ul class="">
<li>總願全段</li>

<li>居官</li>

<li>修文</li>

<li>習武</li>

<li>治家</li>

<li>事公</li>

<li>務農</li>

<li>養蚕</li>

<li>工匠</li>

<li>商賈</li>

<li>攻醫</li>

<li>尅擇</li>

<li>漁釣</li>

<li>酒肆</li>

<li>開肆</li>

<li>屠戶</li>

<li>愽弈</li>

<li>篙工</li>

<li>僧行</li>

<li>道士</li>

<li>尼師</li>

<li>師巫</li>

<li>相士</li>

<li>論命</li>

<li>牙僧</li>

<li>娼妓</li>
</ul></li>
</ul></li>

<li>卷之十二
<ul class="">
<li>追薦陳意門<span class="note-inline">(讚靈通用)</span>
<ul class="">
<li>總薦亡<span class="note-inline">(三段)</span></li>

<li>薦祖父母</li>

<li>薦父</li>

<li>父五七<span class="note-inline">(二段)</span></li>

<li>父小祥</li>

<li>薦母</li>

<li>母百日</li>

<li>母小祥</li>

<li>父百日婆六七</li>

<li>女薦母夫薦妻子六七母四七</li>

<li>二孫薦祖母叔母</li>

<li>母并妻首七</li>

<li>薦夫<span class="note-inline">(二段)</span></li>

<li>薦妻<span class="note-inline">(二段)</span></li>

<li>薦兄弟</li>

<li>薦男</li>

<li>長子溺死</li>

<li>薦女</li>

<li>薦伯叔</li>

<li>薦姊妹</li>

<li>薦丈人</li>

<li>薦丈母</li>

<li>薦女壻<span class="note-inline">(二段)</span></li>

<li>薦商死</li>

<li>僧薦本師</li>

<li>薦女</li>
</ul></li>

<li>薦亡伏願門
<ul class="">
<li>薦亡通用<span class="note-inline">(十六段)</span>薦婦人<span class="note-inline">(二段)</span></li>

<li>薦双魂<span class="note-inline">(三段)</span></li>

<li>薦溺死<span class="note-inline">(四段)</span></li>

<li>薦僧</li>
</ul></li>
</ul></li>

<li>卷之十三
<ul class="">
<li>涅槃法語門
<ul class="">
<li>舉哀<span class="note-inline">(三段)</span></li>

<li>起龕<span class="note-inline">(二段)</span></li>

<li>掛真<span class="note-inline">(二段)</span></li>

<li>舉棺<span class="note-inline">(僧　俗人　女人　奴棺)</span></li>

<li>秉炬<span class="note-inline">(春景　夏景　秋景　冬景　僧　道　士人　農　工　商　老　少)</span></li>

<li>下火<span class="note-inline">(雙奴　僧　武官　老人　婦人　小兒　吏人　因醉傍橋溺死　僧溺死　妓溺死　耕生)</span></li>

<li>入壙</li>

<li>入塔<span class="note-inline">(二段又双僧)</span></li>

<li>撒土</li>

<li>散灰<span class="note-inline">(二段)</span></li>

<li>唱衣</li>
</ul></li>
</ul></li>

<li>卷之十四
<ul class="">
<li>抄題雜化門
<ul class="">
<li>化鐘樓䟽</li>

<li>龍泉院前虹橋䟽</li>

<li>化粧藏䟽</li>

<li>彩畫水陸功德</li>

<li>化粧廢寺佛</li>

<li>化粧羅漢聖像</li>

<li>化塑七身功德</li>

<li>化粧佛畫壁䟽</li>

<li>化佛前燈䟽</li>

<li>化長明燈䟽</li>

<li>化設地獄齋</li>

<li>化錢置常住</li>

<li>化齋供䟽</li>

<li>起建華嚴閣</li>

<li>鐘樓化瓦修盖</li>

<li>化米開路䟽</li>

<li>化甃路䟽</li>

<li>化人披剃䟽</li>

<li>化度僧䟽</li>

<li>化度牒䟽</li>

<li>士人化度牒</li>

<li>吏人化度牒</li>

<li>道姑化度牒</li>

<li>化三衣䟽</li>

<li>化百衲衣䟽</li>

<li>化鐘䟽</li>

<li>化磬䟽</li>

<li>化鐃鈸䟽</li>

<li>化鍋䟽</li>

<li>緣化䟽</li>

<li>題彌陀會䟽</li>

<li>題華嚴會疏</li>

<li>題金剛會䟽</li>

<li>題盂蘭盆會䟽</li>
</ul></li>
</ul></li>

<li>卷之十五
<ul class="">
<li>自陳情詞門
<ul class="">
<li>因師自敘</li>

<li>開山營創牓</li>
</ul></li>
</ul></li>
</ul><p>高峰龍泉院因師集賢語錄總目<span class='note-inline'>(終)</span></p>
</div>No. 1277
<p class='juan'><a id='mulu3' />高峰龍泉院因師集賢語錄卷之一</p><p class="byline">六祖院住持小師　如瑛　編</p>
<div class='div-other'><a id='mulu4' /><p style="margin-left:1em">高峰山龍泉院第十一代住持傳法比丘德因。叨為釋子。忝處梵宮。承　國皇之勑命非輕。感宗師之慈恩實重。塵緣盡脫。心印單傳。恪守清規。勤觀黃卷。法教弘深而浩浩。佛門廣大以巍巍。雖云無量無邊。當究有宗有旨。念遺訓既多訛舛。誰加繩紏之功。雖微僧尚乏技能。敢效編修之力。佛事則翦繁撮要。科儀則按舊添新。雖四方異俗所用或殊。然天下同文無施不可。儻垂採覧。猶幸剸裁。</p>
</div>
<div class='div-other'><a id='mulu5' />
<p class='h1'>入壇敘時景門</p>
<div class='div-other'><a id='mulu6' />
<p class='h2'>立春</p><p>時也條風微動木德初回。鑾輿肅候於東郊。嶰管飛灰於緹室。出土牛而占瑞。飾綵燕以迎祥。泰來否極而草木生輝。革故鼎新而山川改觀。陳根槁[榦-木+禾]乘暖氣以發萠。伏介潛鱗遇陽和而啟蟄。堯曆三百六旬而適當肇始。箕疇次九五福而莫不修崇。庸建法筵。茂迎景晚。</p>
<p style="margin-left:4em">又</p>
<p>三陽鼎始。萬象咸亨。金門葭管動浮灰。解谷黍筒回太蔟。東風解凍一天和氣散樓臺。曉霧凝香万里祥光浮草木。禍隨殘臘去。福逐早春來。青圭式謹於東方。縟典宜修於西竺。</p>
</div>
<div class='div-other'><a id='mulu7' />
<p class='h2'>正月</p><p>鳳曆闓端。龍[跳-兆+厘]易次。犧畫協三陽而交泰。麟經正五始以書春。官梅飄粉而臘雪初銷。御柳搖金而東風乍扇。鴻鈞播暖化工密運於機緘。燕谷收寒生意盡回於萠孽。喜逢歲首正門迎百福之時。樂運誠心屬會集萬靈之始。</p>
<p style="margin-left:4em">又</p>
<p>周星既復。端月初臨。趣訾會兩曜之躔。太蔟協三陽之律。東風着物迸沙嫩草綠新抽。曉日載陽夾徑小桃紅尚淺。式涓糓日。䖍瀝菲誠。</p>
<p style="margin-left:4em">又</p>
<p>歲華方改。月吉始和。肇蒼龍著象之辰。適青鳥司開之序。十里樓臺添淑氣。千家廉幙鎻祥煙。恭對新陽。虔修佛事。</p>
</div>
<div class='div-other'><a id='mulu8' />
<p class='h2'>元旦</p><p>序推五始。曆正三元。稱觴舉柏葉之銘。祝壽献椒華之頌。獸樽有酒盈盈之仙醞凝香。雞帖當門寂寂之妖祥退舍。正萬姓服桃之日。乃九重祈糓之朝。</p>
</div>
<div class='div-other'><a id='mulu9' />
<p class='h2'>上元</p><p>燈火燦千門。笙歌喧九陌。仙洞之夭桃簇錦。御溝之新柳搖金。皓月浸嚴城粧點皇都之富貴。香風穿禁陌施呈帝里之繁華。譙樓之玉漏無聲。秦道之金泥尚濕。星橋開鐵鎻。火樹合銀花。展慶賀之微誠。迎駢臻之百福。</p>
<p style="margin-left:4em">又</p>
<p>端月方中。凍冰<span class='corr'>已</span>泮。五鳳雲中扶輦下。六鼇海上駕山來。瑤漢無雲處處之笙歌鼎沸。璇題有月家家之簾幕風和。千門燈火夜嬋娟。十里綺羅春富貴。好因緣好時節。大功德大莊嚴。</p>
</div>
<div class='div-other'><a id='mulu10' />
<p class='h2'>二月</p><p>時也蒼龍正序。玄鳥司分。正豳風舉趾之初。乃周制開冰之日。燕語半和鶯語巧。花香渾雜草香清。陽和明媚而萬象生春。法會修崇而一忱歸佛。</p>
<p style="margin-left:4em">又</p>
<p>桃腮靚曉。柳眼窺春。濛濛細雨濕香塵。淡淡祥煙薰煖谷。日烘山色釀成和氣閙眉峰。風弄花香凝作韶華迷眼界。上苑之春鶯巧囀。畫堂之社燕新歸。</p>
</div>
<div class='div-other'><a id='mulu11' />
<p class='h2'>寒食</p><p>枌榆收宿雨。桑柘起寒煙。花輿爭巧鬪新粧。麥粥相遺存舊制。千家禁火朱盤呈畫鴨之祥。九陌無塵綉檻舉鬪雞之戲。適逢令節。願瀝誠心。</p>
</div>
<div class='div-other'><a id='mulu12' />
<p class='h2'>三月</p><p>日在胃躔。律調姑洗。惠風和暢吹殘幾片之桃粧。膏雨冥濛濕透千重之柳色。燕子樓臺人寂寂。楊花庭院日遲遲。鸂䳵浴晴江。杜䳌啼夜月。</p>
<p style="margin-left:4em">又</p>
<p>榆莢雨晴。桃花浪暖。濃蔭漸迷於四望。韶華<span class='corr'>已</span>過於三分。紅杏妖嬈輕噴無煙之火。綠楊裊娜低垂不繭之[糸*系]。尋巢歸燕得泥忙。翻翅仰蜂粘絮急。</p>
</div>
<div class='div-other'><a id='mulu13' />
<p class='h2'>清明</p><p>桃浪飜紅。萍池漲綠。宮娥傳燭青煙散入於朱門。燧氏鑽榆寒焰新生於紫陌。柳絮顛狂飛水面。桐華點綴發枝頭。適際良辰。少伸丹悃。</p>
</div>
<div class='div-other'><a id='mulu14' />
<p class='h2'>上巳</p><p>春方過二。節紀重三。東堂之曲水紆迴。南浦之惠風和暢。紅杏香中爭蹴踘。綠楊陰裏出秋水。沂千風輕聽童子舞雩之詠。蘭亭竹茂開群賢脩禊之筵。</p>
</div>
<div class='div-other'><a id='mulu15' />
<p class='h2'>四月</p><p>麥秋氣爽。槐夏風清。濃綠池中蒲劒插開三尺水。亂紅徑裏苔錢買住半分春。早蟬斷續咽新聲。乳燕呢喃調巧語。適對清和之月。用伸嚴潔之誠。</p>
<p style="margin-left:4em">又</p>
<p>青皇解篆。赤帝司衡。稚笋成竿搖動一軒之翠葆。圓荷浮葉鑄成滿沼之青錢。舜絃初奏於薰風。班扇乍搖於明月。黃鶯求舊友。紫燕引新雛。</p>
</div>
<div class='div-other'><a id='mulu16' />
<p class='h2'>五月</p><p>楚岸風薰。鑑湖氣爽。梅霖初歇奇雲聳漠外之峰。槐蔭緩移畏日爍空中之火。十里翠荷香馥馥。兩窻綠竹淨娟娟。仲夏適臨。法筵光啟。</p>
<p style="margin-left:4em">又</p>
<p>日躔東井。斗指南方。荷葉隨風搖動團團之綠蓋。榴花映日蹙成簇簇之紅巾。虞庭奏解慍之琴。唐殿詠生凉之句。蜩鳴螽動應時咸遂於物情。燕處蝸居勝事聿崇於佛果。</p>
</div>
<div class='div-other'><a id='mulu17' />
<p class='h2'>端午</p><p>門垂綠艾。雨歇黃梅。楚人祭屈巧纏絲。漢俗祠陳皆潔服。錦標插起龍舟鬪處鼓喧闐。畫舫棹歸象板聲中人笑語。幸對天中之令節。肅迎海眾之慈尊。</p>
<p style="margin-left:4em">又</p>
<p>南窓雨歇。東岸湖平。萬家桃柳正懸門。十里芰荷高蓋水。玉腕結花蛇索子。冰肌襯艾虎衫兒。新月當空一輪寶鏡初開匣。明星映水幾幅珠簾未上鈎。</p>
</div>
<div class='div-other'><a id='mulu18' />
<p class='h2'>六月</p><p>雲峰出岫。火傘張空。紅藕香中水閣池亭無點俗。清泉響處松關竹塢自生凉。魚翻戲鬣動青荷。蟬曳殘聲來翠柳。一歲之光陰將半。六通之典教庸修。</p>
<p style="margin-left:4em">又</p>
<p>林鍾更舊律。柳宿驗新躔。畏日流金正是庚金之初伏。旱雲爍火應知大火之將西。斑斑汙點濕衣襟。赫赫暑威侵枕簟。小灣紅芰遞來旖旎之清香。曲岸綠楊移動扶疎之淡影。對茲時節。宜建道場。</p>
</div>
<div class='div-other'><a id='mulu19' />
<p class='h2'>七月</p><p>斗指西方。日行南陸。積雨霽而班扇漸却。新凉生而韓燈可親。零瀼玉露滴金盤。淡蕩金風生玉宇。渚蓮香散數星之螢火穿簾。堤柳煙收一線之蟬聲入耳。適臨素節。光啟法筵。</p>
<p style="margin-left:4em">又</p>
<p>金神按節。玉宇生凉。韓窓燈火<span class='corr'>已</span>關心。吳國蒪鱸偏動興。梧桐葉底晚風蕭瑟報秋來。楊柳梢頭曉露零瀼催暑去。幸逢素景。宜建良因。</p>
</div>
<div class='div-other'><a id='mulu20' />
<p class='h2'>七夕</p><p>九秋肇序。七夕屆期。郝生曾曬腹中書。阮氏盛鋪庭外錦。月生璇宇彎彎高掛玉鈎纖。露滴金盤密密亂排珠顆細。双星銀漢會。午夜玉繩低。正當天上之佳期。是謂人間之良夜。幸逢令節。宜建良因。</p>
</div>
<div class='div-other'><a id='mulu21' />
<p class='h2'>中元</p><p>孟秋既望。中氣分司。珪月初圓㶑灔寒光元不俗。金風微扇淒清爽氣自生凉。梧葉飄黃。蘆花飛白。適尊者燃燈之日。乃地官赦罪之時。</p>
</div>
<div class='div-other'><a id='mulu22' />
<p class='h2'>八月</p><p>律調南呂。令肅西宮。蘆花蔌蔌滿汀洲。木葉蕭蕭飄院宇。風傳畫角數聲嗚咽斷愁腸。鄰警寒砧萬杵丁當添別恨。竹洗玉娥千點淚。荷翻西子六銖衣。</p>
<p style="margin-left:4em">又</p>
<p>豆雨開晴。蘋風薦爽。澄宇星杓方建酉。良霄土鼓<span class='corr'>已</span>迎寒。水光遠接於天光。蛩韻雜添於砧韻。映窓岩桂芬芳<span class='corr'>已</span>遞天香。醉日芙蓉嬌軟新粧國色。</p>
</div>
<div class='div-other'><a id='mulu23' />
<p class='h2'>中秋</p><p>三秋半度。百刻平分。雲頭之寶月團團。水面之珠星燦燦。露濃梧影淡。風細桂香浮。半草半真天外鴈行排錦字。乍明乍滅江邊漁火燦星躔。</p>
<p style="margin-left:4em">又</p>
<p>金莖有露。玉宇無塵。素魄飛來寶鑑光中無點翳。浮雲收盡瓊樓高處不勝寒。笛聲響振於關山。漏點音傳於城市。袁渚悠揚撑畫舫。庾樓談詠璩胡床。</p>
</div>
<div class='div-other'><a id='mulu24' />
<p class='h2'>九月</p><p>虹影侵堦。月華當戶。正紅女授衣之候。乃農人築圃之時。葉落聲。乾蛩吟韻。響籬下菊花新吐秀。岩前桂子<span class='corr'>已</span>飄香。紅蓼開殘低映片帆歸遠浦。碧梧凋盡亂隨一鴈落平沙。幸對良辰。恭陳佛事。</p>
<p style="margin-left:4em">又</p>
<p>日馭居房。斗杓建戌。點點白蘋飛楚岸。鮮鮮黃菊綻陶籬。唱晚漁歌欵乃一聲歸別浦。驚寒鴈陣翱翔幾點過長空。水連萬頃稻粱豐。霜熟滿林橙橘富。</p>
</div>
<div class='div-other'><a id='mulu25' />
<p class='h2'>重陽</p><p>雲飛南浦。雨晴西山。噪晚蟬聲凄切悲吟於翠幄。驚寒鴈陣翱翔遠映於霞牋。雅歌豳國之授衣。會際龍山之落帽。靖節採金英之菊。長房囊珠寶之茱。豐樂樓邊秋水遠連於銀漢。滕王閣畔寒潭清徹於氷壺。佳節俯臨。良因庸建。</p>
</div>
<div class='div-other'><a id='mulu26' />
<p class='h2'>十月</p><p>霜棃薦實。雪稻炊香。橘綠橙黃占斷一年之好景。菊殘荷盡催回十月之寒威。晚風吹水鴈行斜。夜雨滴堦蛩韵切。當元英之肇始。宜法會之敷陳。</p>
<p style="margin-left:4em">又</p>
<p>秦史書正。玄冥按節。寒煙漠漠井桐零亂滿銀床。暮雨瀟瀟籬菊離披依玉砌。萬里之天低雲黯。一時之風急霜嚴。蛩聲偏接漏聲長。鴈影更隨山影淡。</p>
</div>
<div class='div-other'><a id='mulu27' />
<p class='h2'>下元</p><p>菊謝籬金。冰生池玉。當小春之屆候。適良月之云中。吳江亂葉逐鴉飜。楚岸敗芦藏鴈宿。風簾搖翡翠。霜瓦凍鴛鴦。日暮天低縹緲淡雲籠月彩。夜深水冷嚴凝寒露肅波光。木奴擘破洞庭霜。橙子薦成銀甕雪。下元適屆。上善宜崇。</p>
</div>
<div class='div-other'><a id='mulu28' />
<p class='h2'>十一月</p><p>嚴風透幕。短日經簾。數行賓鴈咽長空。一陣寒魚依密藻。竹籬茅舍芬芳梅蕚暗傳香。雨壑霜林偃蹇松柯猶挺翠。一陽既復。萬善當崇。</p>
<p style="margin-left:4em">又</p>
<p>昴正仲冬。時稱亞歲。寒風栗冽安排鴛瓦之嚴霜。密霰飄零催促兔園之急雪。小閣之獸紅圍煖。幽窓之梅粉飄香。蒼蒼勁竹色依然。鬱鬱孤松青不改。</p>
</div>
<div class='div-other'><a id='mulu29' />
<p class='h2'>冬至</p><p>一陽回煖律。六琯動飛灰。律轉黃鐘魯史紀書雲之節。影添紅線漢庭興慶日之儀。急雪舞回風。凍雲籠愛日。水寒金井。冰滿玉壺。柳容<span class='corr'>已</span>近臘風光。栴粉暗傳春信息。臨茲佳節。用展微誠。</p>
</div>
<div class='div-other'><a id='mulu30' />
<p class='h2'>十二月</p><p>朔風凜凜。愛日溫溫。江梅綻玉而漏泄新春。岸柳含金而商量殘臘。寒鵶打食團團圍沙渚之間。凍雀藏身唧唧宿屋簷之畔。獸炭紅生於煖閣。漁灯光浸於寒江。幸際深冬。宜修妙果。</p>
<p style="margin-left:4em">又</p>
<p>臘容催柳。春信傳梅。四野雲垂低罩漁舟欺酒力。一天雪舞亂飄僧舍濕茶煙。豳詩載詠於鑿冰。呂令特書於建丑。</p>
</div>
<div class='div-other'><a id='mulu31' />
<p class='h2'>除夜</p><p>夜雨餞寒。北風送臘。嚴霜凜凜千家飜作玉樓臺。瑞雪紛紛萬壑變成銀世界。三百六旬告畢。七十二候云終。椒花香泛於金盃。爆竹聲沉於瑤砌。幸際歲除之屆候。虔修佛事以迎祥。</p>
</div>
<div class='div-other'><a id='mulu32' />
<p class='h2'>閏月</p><p>斗指兩辰。月添一閏。餘日取一終之數。積分象六扐之奇。周官<span class='corr'>已</span>詔於居門。堯典特書於成歲。</p>
</div>
<div class='div-other'><a id='mulu33' />
<p class='h2'>曉</p><p>柳眼藏煙。桃腮泣露。鍾殘蕭寺司晨三唱促征程。漏斷譙樓喚起一聲驚客夢。山頂捲雲頻曉雨。案頭宿霧濕晨衣。<span class='note-inline'>(春)</span></p>
<p>雞聲纔唱。蝶夢初回。殘星猶在柳梢頭。濃露<span class='corr'>已</span>沾荷葉上。<span class='note-inline'>(夏)</span></p>
<p>金烏影現。銀漢光生。濛濛白露罩秋江。颯颯清風生曉岸。<span class='note-inline'>(秋)</span></p>
<p>銅壺漏斷。畫鼓聲沉。朦朧曉色映平郊。隱映晨光浮遠岫。板橋霜滑。江路風嚴。幸對寅朝。廣陳佛事。<span class='note-inline'>(冬)</span></p>
</div>
<div class='div-other'><a id='mulu34' />
<p class='h2'>午</p><p>青天正晝。紅日方中。山河萬象盡當陽。鄰里群雞齊報午。庭花散影重重疊疊上瑤臺。堤柳搖光短短長長籠綺陌。</p>
</div>
<div class='div-other'><a id='mulu35' />
<p class='h2'>晡</p><p>槐陰轉午。柳影移西。半窻斜日弄殘紅。九陌輕煙拖淡紫。濈濈羊群歸徑險。紛紛蜂隊報衙喧。</p>
</div>
<div class='div-other'><a id='mulu36' />
<p class='h2'>晚</p><p>烏輪欲墜。兔魄將生。㗸山落日半有半無。映水殘霞乍明乍滅。行客奔程忙似箭。漁翁撥棹急如梭。</p>
<p style="margin-left:4em">又</p>
<p>歸鴉含野色。宿鴈起秋聲。金烏欲墜於西山。玉兔慚生於東海。白雲徑裏牧童吹笛過柴關。急水灘頭漁叟棹船歸柳岸。</p>
</div>
<div class='div-other'><a id='mulu37' />
<p class='h2'>夜</p><p>玉樓更動。銀漢星輝。熒煌之鳳燭搖風。點綴之漁灯映水。螢火照開青草面。蟾光穿破碧雲頭。</p>
</div>
<div class='div-other'><a id='mulu38' />
<p class='h2'>中夜</p><p>時交子至。夜正陽生。月色方中。天明似水。漏箭數傳催午夜。燭花頻灺欲三更。林竹篩金。庭花弄玉。萬里之風清霧捲。一天之斗轉星移。</p>
</div>
<div class='div-other'><a id='mulu39' />
<p class='h2'>月夜</p><p>清風入座。明月登空。花陰覆地玉玲瓏。竹影侵堦金瑣碎。</p>
</div>
<div class='div-other'><a id='mulu40' />
<p class='h2'>晴</p><p>日麗山川。風生阡陌。幾幅綺羅張豔彩。千重錦繡簇新紋。花草飄香。禽魚得趣。</p>
</div>
<div class='div-other'><a id='mulu41' />
<p class='h2'>雨</p><p>雲驅鐵騎。電掣金蛇。震天轟霹靂之雷。倒海瀉霶[雨/沱]之雨。</p>
<p>商羊舞起。石燕飛飜。濃雲密罩九嶷峯。好雨暗添三級浪。</p>
</div>
<div class='div-other'><a id='mulu42' />
<p class='h2'>雨霽</p><p>嶽麓收雲。乾坤霽雨。青山不改數重古木密陰陰。碧浪新添萬頃洪濤來衮衮。</p>
</div>
<div class='div-other'><a id='mulu43' />
<p class='h2'>雪</p><p>凍雲垂幕。密雪飛瓊。宿簷之愁雀無聲。依藻之寒魚不食。梅開難辨。鷺起無蹤。紛紛碎玉滿漁簑。密密亂銀飄鶴氅。</p>
</div>
<div class='div-other'><a id='mulu44' />
<p class='h2'>雪霽</p><p>長空霽雪。淡月籠沙。冷壓鷫鸘衾。寒侵鳷鵲殿。秀色暗添梅富裕。綠梢明報竹平安。水國江城變作三千銀世界。簱亭酒閣化成十二玉樓臺。</p>
</div>
<div class='div-other'><a id='mulu45' />
<p class='h2'>霜</p><p>露結昆明。波寒太液。飛廉怒吼千郊草木盡凋零。青女威稜四野園林俱寂寞。當葉落歸根之候。結花開見佛之緣。</p>
</div>
<div class='div-other'><a id='mulu46' />
<p class='h2'>釋迦生日<span class='note-inline'>(四月初八日)</span></p><p>梅雨潤晨。槐風清午。八莢蓂生於堯砌。五絃琴奏於虞廊。高柳咽新蟬。華堂飛乳燕。適炎帝清和之候。乃如來降誕之時。祥光燦燦靄禪林。瑞靄葱葱籠梵宇。虔攄誠悃。特展賀儀。</p>
</div>
<div class='div-other'><a id='mulu47' />
<p class='h2'>彌陀生日<span class='note-inline'>(十一月十七日)</span></p><p>夏曆更新。首屆一陽之月。堯階献瑞。方收二莢之蓂。人間雪作玉樓臺。嶺外梅薰香世界。適北帝嚴凝之景。當彌陁慶誕之辰。</p>
</div>
<div class='div-other'><a id='mulu48' />
<p class='h2'>觀音生日<span class='note-inline'>(二月十九日)</span></p><p>蓂收四莢。月仲三春。千家簾幕捲香風。萬里溪山浮瑞彩。尋巢紫燕双双對舞於彫梁。求友黃鶯兩兩齊迁於喬木。官柳現真如之色。仙花噴戒定之香。鋪排青帝之韶光。裝點觀音之誕節。</p>
</div>
<div class='div-other'><a id='mulu49' />
<p class='h2'>聖帝生日<span class='note-inline'>(三月二十八日)</span></p><p>堤柳垂絲。難繫三春勝景。庭花簇綺。尚留兩日餘香。東君將促於良辰。聖帝幸逢於誕節。</p>
</div>
<div class='div-other'><a id='mulu50' />
<p class='h2'>華光生日<span class='note-inline'>(九月二十八日)</span></p><p>桂子榮開。適際九秋之老。菊花雖晚。尚餘兩日之香。當婺源孕秀之時。正歙水儲英之日。祥開一木。瑞應五王。幸逢誕節之臨。宜竭誠心之賀。</p>
</div></div>
<p class='juan'>高峰龍泉院因師集賢語錄卷之一</p>
</div><!-- end of div[@id='body'] -->
</body></html>