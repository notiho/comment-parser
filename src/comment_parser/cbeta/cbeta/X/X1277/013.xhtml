<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu343' />高峰龍泉院因師集賢語錄卷之十三</p>
<div class='div-other'><a id='mulu344' />
<p class='h1'>涅槃法語門</p>
<div class='div-other'><a id='mulu345' />
<p class='h2'>舉哀</p><p>去秋一夜風雷作。吼地奔空掀海岳。驚起多年老古錐。平空拗折蒼龍角。迢迢千里訃音歸。哀動叢林皆錯愕。苫錯先師法道正喧天。到我瞎驢邊滅却<span class='note-inline'>(遂長噓一聲哀哀)</span>。</p>
<p style="margin-left:4em">又</p>
<p>三十年行道海上第一人。颯然恁麼去。誰見不酸辛。雖然如是。須知<span class='note-inline'>(某師)</span>未曾生未曾死。未曾去未曾來。正與麼時。如是<span class='note-inline'>(指龕云)</span>我與雪峰同條生不與雪峯同條死。要知末後句。分明普請大眾齊聲舉<span class='note-inline'>(哀哀)</span>。</p>
<p style="margin-left:4em">又<span class='note-inline'>(僧俗通用)</span>。</p>
<p>來遊塵世<span class='corr'>已</span>經年。一點風光本自然。莫恠飜身歸去速。須信壺中別有天。靈魂超淨界。眾等苦留連。雖云來去元無礙。爭奈分明在目前。時節到來休諱忌。蒼天中更哭蒼天<span class='note-inline'>(哀哀)</span>。</p>
</div>
<div class='div-other'><a id='mulu346' />
<p class='h2'>起龕</p><p>五蘊山頭一段空。同行出入不相逢。從茲撥轉通天竅。直下翻身處處通。圓寂<span class='note-inline'>(某師)</span>。死生海裏雖有去來。真淨界中本無起滅。動則起生死之本。靜則沉迷醉之鄉。動靜雙泯即落空亡。動靜雙收瞞預佛性。即今跳出動靜一着作麼商量○出門一着為君通。剔起眉毛不見蹤。珍重諸人齊著力。不妨步步生清風。</p>
<p style="margin-left:4em">又<span class='note-inline'>(為普明長老)</span>。</p>
<p>普明老子賢沙近隣。住院三十四年。俗壽七十一歲。破夏相別。冒暑還鄉。了事衲僧道頭知尾。推出枕子明月當天。提起鉢囊清風滿室。草鞋緊繫直裰斬新。迎赴茶毗以全法式。<span class='note-inline'>(高聲云)</span>普明和尚今正是時。請離方丈。<span class='note-inline'>(撫龕一下云)</span>起。</p>
</div>
<div class='div-other'><a id='mulu347' />
<p class='h2'>掛真</p><p>虗空無像復何名。五彩圖成身外身。一部精神藏在此。未甘全躰示諸人。<span class='note-inline'>(展一半云)</span>若謂這个是某人真。是諸人未具塵外之眼。若謂這个非某人真。是諸人猶迷眼外之靈。是之與非即且致。大眾。要見某人本來面目麼。堂堂無向背。子細好生觀。</p>
<p style="margin-left:4em">又</p>
<p><span class='note-inline'>(拈真示眾云)</span>把住則凡聖難窺。放行則何彼何此。若也把定。大似不通人情。未免放行。與眾相見去也。<span class='note-inline'>(展開云)</span>咦且莫錯認定盤星。大眾。八州管內老和尚。七掌名藍不住相。施法施財利濟人。慈悲道德大虗空。量大虗空。量無定當。撒手迢迢忘背向。雖然正眼不容針。爭奈兒孫要瞻仰。如今掛向祖師堂。留與山門作牓樣<span class='note-inline'>(掛)</span>。</p>
</div>
<div class='div-other'><a id='mulu348' />
<p class='h2'>舉棺</p><p>釋迦如來說大藏法不免涅槃。阿難尊者說出世緣終歸淨土。出家人本無罣碍。得路處一笑便行。不期<span class='note-inline'>(某人)</span>趂得春風便成秋露。月落寒空留不住。水流大海到方休。當初不合等閑來。這裏始是真歸處。今則擡不起拽不動。大眾作麼生向。還委悉麼。<span class='note-inline'>(咄)</span>得人輕借力。便是轉身時。<span class='note-inline'>(起)</span>通用。</p>

<div class='div-other'><a id='mulu349' />
<p class='h3'>俗人</p><p>風飃紅葉滿庭雨。籬畔黃花猶泣露。堪笑重陽人<span class='corr'>已</span>去。泉路茫茫有何據。<span class='note-inline'>(某人)</span>不是臺山淩行婆。亦非湘江靈照女。團欒不說無生話。有物不就他人取。一子從釋脫塵覊。三子傳家<span class='corr'>已</span>婚聚。視富貴若過眼飛灰。脫生死如曉日朝露。驀然仙路便翻身。撒手明明與麼去。直饒千聖出頭來。到此如何留得住。敢問諸人。既是留不住。必竟去何處。還委悉麼。出門跳下白牛車。好看乘雲歸淨土<span class='note-inline'>(起)</span>。</p>
</div>
<div class='div-other'><a id='mulu350' />
<p class='h3'>女人</p><p><span class='note-inline'>(撫棺一下云)</span>哀哀兒女痛肝腸。鑼鼓相摧去路忙。挽不回頭休悵望。出門那得苦悲傷。<span class='note-inline'>(某人)</span>知身是幻如水上浮漚。悟世匪堅似空花亂墜。截斷煩惱根。脫去塵緣業。盡底放下。更不商量。且道出門一句又作麼生會。金雞啄破琉璃殻。玉兔挨開碧海門。</p>
</div>
<div class='div-other'><a id='mulu351' />
<p class='h3'>雙棺</p><p>來時各自來。去時相拉去。來去本同途。誰云無伴侶。雙放復雙收。直下無遮護。同氣又同聲。幾曾分兩處。一了一切了。一步連一步。今為汝二人。一手雙擡舉○朵朵金蓮並吐香。雙雙露柱相對舞。即今携手共同歸。直下便遊真淨土<span class='note-inline'>(起)</span>。</p>
</div></div>
<div class='div-other'><a id='mulu352' />
<p class='h2'>秉炬</p>
<div class='div-other'><a id='mulu353' />
<p class='h3'>春</p><p>春山疊疊綠青葱。春晝舒長暖日濃。若向此中深薦得。頭頭物物顯家風。茲者切念<span class='note-inline'>(某人)</span>忽朝猛省。跳出塵籠撒手便行。了無罣碍。諸仁者。且道臨岐一着作麼商量。其或未明。聊聽短偈○六十餘年夢幻中。一朝撞破太虗空。只今要識西來路。火裏蝍蟟吞大虫。</p>
</div>
<div class='div-other'><a id='mulu354' />
<p class='h3'>夏</p><p>生也不道。死也不道。生死兩頭俱領過。即今撥轉上頭關。諸人且道是甚麼。是甚麼。為說破。木人昨夜問三臺。拍手起來唱哩嘮。亡<span class='note-inline'>(某人)</span>醒則个灰飛煙滅事如何。雲峰奇聳千萬朵。</p>
</div>
<div class='div-other'><a id='mulu355' />
<p class='h3'>秋</p><p>愁雲散盡楚天青。木葉凋零惱殺人。時節到來歸去速。擬將何事作前程。恭為亡<span class='note-inline'>(某人)</span>平生恬靜稟賦寬柔。將期享壽百年。豈謂遽終一疾。忽朝時去拂袖便行。要指路頭須憑指示○閃電機鋒石火光。舉頭鷂子過瀟湘。一言為截輪迴路。金井梧桐葉正黃。</p>
</div>
<div class='div-other'><a id='mulu356' />
<p class='h3'>冬</p><p>一剪<span class='corr'></span>寒梅為報冬。千林萬壑總成空。惟留法性無生滅。不逐人間四季終。<span class='note-inline'>(某人)</span>還會麼。五十餘年空蹉過。今朝忽爾夢魂醒。從此生生只這箇。</p>
</div>
<div class='div-other'><a id='mulu357' />
<p class='h3'>僧</p><p>一朵花開佛出世。一枝花謝佛涅槃。了知生滅皆虗幻。須是當人着眼看。圓寂<span class='note-inline'>(某師)</span>上座。幼修梵行。長屬僧緣。今當風火散離。不免翻身歸去。大眾。且道<span class='note-inline'>(某人)</span>上座向什麼處去○雙林示寂露全身。隻履西歸莫向程。明月白雲消散後。前山依舊插天青。</p>
</div>
<div class='div-other'><a id='mulu358' />
<p class='h3'>道</p><p>生平入道苦身心。大限俄終促去程。雖道未歸僧寶位。到頭成佛等空平。茲為順俗<span class='note-inline'>(某人)</span>幼拋塵俗久處空門。觸目應緣無非佛事。今當告寂。不免迴程。且道這一程向什麼處去。<span class='note-inline'>(咄)</span>昔年盧行證菩提。今日相逢復是誰。要問臨岐超脫句。山高不礙白雲飛。</p>
</div>
<div class='div-other'><a id='mulu359' />
<p class='h3'>士</p><p>平時修讀性天清。終日勤勞心地明。郄桂一枝期望折。禹門三級願昇登。然雖如是。且道歿故<span class='note-inline'>(某人)</span>只今到這箇地頭。還尚有寸進也無。既德行通劫莫蹉過。<span class='note-inline'>(咄)</span>將期北闕功名顯。豈謂南柯夢幻醒。一句了然登上品。彌陀淨界任超昇。</p>
</div>
<div class='div-other'><a id='mulu360' />
<p class='h3'>農</p><p>暑往寒來幾千秋。朝思暮想務田疇。始勤東作頻耕布。終望西成不失収。然雖如是。且道歿故<span class='note-inline'>(某人)</span>只今到這箇地頭。還相委悉得麼。一歷耳根。大千通達。<span class='note-inline'>(咄)</span>可惜多年營活計。何期今日弃閻浮。東土業緣從此別。西方樂國任遨遊。</p>
</div>
<div class='div-other'><a id='mulu361' />
<p class='h3'>工</p><p>平生工巧藝偏奇。多技多能四海知。胸中自有規模術。掌上寧無造化機。且道歿故<span class='note-inline'>(某人)</span>只今到這箇地頭。奇工尚在也無。諸人還相委悉麼。稍若未明。聊伸諦聽。<span class='note-inline'>(咄)</span>本望君王頒詔請。不圖閻帝促歸期。九天宮闕勞修造。好把良工為設施。</p>
</div>
<div class='div-other'><a id='mulu362' />
<p class='h3'>商</p><p>經營行盡幾軍州。興販登程費運謀。竹杖芒鞋豈休歇。金刀泉貨富經求。然雖如是。且道歿故<span class='note-inline'>(某人)</span>只今到這箇地頭。還尚識得也無。其或未能。應當諦聽。<span class='note-inline'>(咄)</span>可怜䟦涉貪圖利。枉勞值死不知休。從今拋却行蹤影。好向西方佛國遊。</p>
</div>
<div class='div-other'><a id='mulu363' />
<p class='h3'>老</p><p>人之有生必有死。此理相傳今與古。推靈享壽既長年。滿眼宗親何必苦。且道<span class='note-inline'>(某人)</span>向甚麼處去。若<span class='corr'>已</span>於斯薦得。何須頭上安頭。其或未然。不妨諦聽。<span class='note-inline'>(咄)</span>死生生死悉歸空。汝既天年享壽終。劫火洞然何處去。日輪晚景倍增紅。</p>
</div>
<div class='div-other'><a id='mulu364' />
<p class='h3'>少</p><p>二十餘年夢裏身。少年不復享長齡。忽朝猛省便歸去。還識前回个主人。這主人相識麼。不是這个并那个。直須截斷兩頭機。熱則取凉寒向火。</p>
</div></div>
<div class='div-other'><a id='mulu365' />
<p class='h2'>下火</p>
<div class='div-other'><a id='mulu366' />
<p class='h3'>雙僧</p><p>雙明復雙暗。彼此都是作家。同死不同生。各人自有三昧。秀公龍藏未徹倐爾坐忘。文老法制將終貪程太速。莫謂先行不到。畢竟同途。休言末後太過。涅槃一路。大眾。且道二老此日臨岐作何祖餞。只用一枝紅燄。從教兩處分飛。</p>
</div>
<div class='div-other'><a id='mulu367' />
<p class='h3'>武官</p><p>來時空裏泛孤舟。去也步行騎水牛。兩段不同如會得。不風流處也風流。<span class='note-inline'>(某官)</span>雖在戎門生長。常懷佛行慈悲。勸世每誦古人歌。平日不瞞諸聖眼。聞惡則攢眉皺面。見善則信受奉行。錢聚數百千。壽年八十歲。對客琅琅語話。無病只麼便行。想君別處誰留。直到蓮花海界。雨初歇草茸茸。翻身觸破太虗空。三脚蝦蟇飛過海。火裏唧嘹吞大虫。等閑踏斷輪迴路。透過牢關千萬重。</p>
</div>
<div class='div-other'><a id='mulu368' />
<p class='h3'>老人</p><p>終日茫茫死即休。誰知虗幻等浮漚。會須箇裏超生死。生死恒真得自由。生死既真。輪迴路絕。無天堂可昇。無地獄可入。無菩提可求。無煩惱可滅。無聖凡堦塹。無男女親踈。孤逈逈。峭危危。不許老胡會。只許老胡知。明歷歷。活鱍鱍。趙州石橋成掠彴。<span class='note-inline'>(某人)</span>且莫錯。休擬議。只這是。火裏唧嘹吞大虫。一超直入如來地。</p>
</div>
<div class='div-other'><a id='mulu369' />
<p class='h3'>婦人</p><p>生也死也非取非捨。來也去也塵埃野馬。聚也散也千變萬化。推倒無影殿。撲碎琉璃瓦。撞見玉麒麟。乘時便騎跨。<span class='note-inline'>(某氏)</span>何處去。莫似狂風飄柳絮。神仙十二玉樓臺。雖好不是安身處。回頭就<span class='corr'>已</span>覔歸程。萬里神光照天地。天地空。火裏蝍蟟吞大虫。</p>
</div>
<div class='div-other'><a id='mulu370' />
<p class='h3'>小兒</p><p>神童子。神童子。來何遲。去何速。烈焰空中喚不回。金盆又在誰家浴。</p>
</div>
<div class='div-other'><a id='mulu371' />
<p class='h3'>吏人</p><p>平生說條念貫。死後一場公案。今日木匣送來。且教老僧判斷。<span class='corr'>已</span>覺發未覺發。<span class='corr'>已</span>結正未結正。我佛慈悲。咸赦除之。</p>
</div>
<div class='div-other'><a id='mulu372' />
<p class='h3'>因醉渡橋溺死</p><p>平生波波刧刧。只貪瓮頭春雪。夜深獨步危橋。不覺橋㘱脚滑。本意隨波逐流。且作灰飛煙滅。<span class='note-inline'>(咄)</span>夜來酒醒歸何處。楊柳岸曉風殘月。</p>
</div>
<div class='div-other'><a id='mulu373' />
<p class='h3'>僧溺死</p><p>百尺竿頭進步未是作家。千尋浪裏翻身方為遊戲。吸盡西江一口水。莫謂同徒踏翻船。不覔蹤由殊非知<span class='corr'>己</span>。不顧一身沉沒。任教滿腹彭朜。須知落水見長人。不作臨河渴死漢。大眾。且道<span class='note-inline'>(某人)</span>到這田地。作什麼商量。曠刧<span class='corr'>已</span>前消息斷。是渠水火不相干。</p>
</div>
<div class='div-other'><a id='mulu374' />
<p class='h3'>妓溺死</p><p>歿故<span class='note-inline'>(某氏)</span>生迎仙客。死浪淘沙。鳳樓不見虞美人。鴛幃休戀風流子。西江月畔<span class='corr'>已</span>罷傾盃。南浦橋中投入新水。尸停灘側煙波罩芳草渡頭。火起江城雲霧瑣小重山畔。大眾。且道去則去。後面一句如何分付。<span class='note-inline'>(咄)</span>菩薩蠻衣常掛躰。祝英臺上舞梁州。相逢<span class='corr'>已</span>覺如夢今。直上千層寶閣遊。</p>
</div>
<div class='div-other'><a id='mulu375' />
<p class='h3'>耕牛</p><p>業畜業畜。來何遲去何速。非是我無田與汝耕。為汝今生還債足。牛犢子。你有福。不是山僧主張。汝好一場凌辱。割皮者割皮。割肉者割肉。掛在門前半生半熟。吾今與汝設一堂齋。設一堂浴。眾僧諷誦。老僧丁囑。去到閻王殿前。換了本來面目。</p>
</div></div>
<div class='div-other'><a id='mulu376' />
<p class='h2'>入壙</p><p>古者道踏着故關田地穩。更無南北與東西。這一片田地。高而無上廣不可極。凋而無下深不可測。四至界畔元屬當人。唯有中間一竅不曾動着。今動着。直得泥牛哮吼木馬嘶鳴。霧鎻長松風生大地。正當恁麼時。且當向什麼處安墳。巍巍坐斷西山脚。千古悠悠對落暉。</p>
</div>
<div class='div-other'><a id='mulu377' />
<p class='h2'>入塔</p><p>普光塔下八字打開。明月堂前十分彰露。倒拈背觸之機。全提殺活之句。驪龍頷下斡明珠。大虫舌上書千字。何期一疾弗瘳。可謂貪程太遽。東山法道頹危。楊岐重擔誰負。雪峯與你同條生。又且不與你同條死。更有末後句。大眾還知否。去歲移書報余。三月歸來相聚。而今果爾歸真。且道以何為據。<span class='note-inline'>(提骨示眾云)</span>黃金靈骨鎮長新。一段風光邁千古。</p>
<p style="margin-left:4em">又</p>
<p>一念纔生恁麼來。無明山上起雲雷。而今撒手復歸去。片月依前照古臺。即日奉為<span class='note-inline'>(某人)</span>宿安道業久立空門。奉佛精䖍處心平正。時節既至風火難留。法身無礙大虗空。骨石要歸無縫塔。大眾。且道無縫塔一路向甚處進步。<span class='note-inline'>(良久云)</span>流水下山非有意。白雲歸洞本無心。</p>

<div class='div-other'><a id='mulu378' />
<p class='h3'>二僧</p><p>大眾。還識此二僧麼。龍華會上俱透牢關。般若光中共一鼻孔。來時雖未同來。去時今返同去。人人禪學麒麟。箇箇叢林獅子。偶然把手同行。莫道渠無伴侶。西天寶蓋重重。淨土金蓮步步。縱教同號同名。那更分爾分汝。常與諸上善人。不免俱會一處。路頭向什麼處入。一點水墨傾。成龍分兩處。</p>
</div></div>
<div class='div-other'><a id='mulu379' />
<p class='h2'>撒土</p><p>人假地水火風。不免生老病死。生時因土而生。死後復歸於土。還知否。結而為山為岳。散而為州為府。在天則為五行之中。在地則為萬物之主。中央<span class='corr'>戊</span>己猶稱尊。何物不歸一點子。即今撒向此佳城。萬代兒孫由蔭注。貴者從茲貴。富者從茲富。奇山秀水盡來朝。吉曜善神常擁護。要知靈魄擬何歸。不涉一程歸淨土。</p>
</div>
<div class='div-other'><a id='mulu380' />
<p class='h2'>散灰</p><p>這把骨頭非常作恠。六十老龍鍾。剃頭作新戒。父禮子為師。子受父禮拜。世俗有高低。佛法無罣礙。一箇鐵硬人。打硬世無賽。杜門絕交遊。佛來也不<span class='corr'>采</span>。如是三十年。自買常自賣。到得新年頭。撒手長空外。來時聖不知。去時人不會。不會與不知。自有通人愛。<span class='note-inline'>([(厂@((既-旡)-日+口))*頁]大眾云)</span>且道愛箇什麼。<span class='note-inline'>(良久)</span>喝<span class='note-inline'>(云)</span>。跳入長江浪拍天。拶破虗空百雜碎<span class='note-inline'>(控)</span>。</p>
<p style="margin-left:4em">又</p>
<p>若人透得上頭關。始覺山河大地寬。不落人間分別界。何拘綠水與青山。茲為<span class='note-inline'>(某人)</span>忽朝猛省撒手便行。幻身<span class='corr'>已</span>付於丙丁。靈骨將歸於壬癸。直得禪河浪徹一點元無。法海波澄千差無別。滌去六根煩惱。洗除萬劫塵勞。從今穩棹渡人舟。直下便超無垢地。此事且置。且道其人轉身向什麼處去○江長不見水窮處。山遠直疑天盡頭。</p>
</div>
<div class='div-other'><a id='mulu381' />
<p class='h2'>唱衣</p><p>輪王髻中珠。不直半分錢。迦葉糞掃裏。價直百千萬。者个是某人禪師平生受用不盡底。且道不作貴不作賤有人酬價麼。若無人酬。放一線道<span class='note-inline'>(一唱五百)</span>。</p>
</div></div>
<p class='juan'>高峯龍泉院因師集賢語錄卷之十三</p>
</div><!-- end of div[@id='body'] -->
</body></html>