<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu232' />高峰龍泉院因師集賢語錄卷之八</p><p class="head1">諸般佛事門</p>

<div class='div-other'><a id='mulu233' />
<p class='h2'>設斛文</p><p>竊聞圓蓋纔成便分萬象。萬輿始立乃育群生。未離三界之中。必在六塵之表。擾擾似鑽石火。壯壯如汲井輪。捨本逐末而煩惱影隨。背覺合塵而菩提路隔。貪名貪利如逐兔者不見太山。為是為非似捕蟬者豈知黃雀。正因既喪。邪法遂生。三毒杳不能除。六識由是而亂。沉淪苦海汩沒愛河。忙忙業性而靡所不為。[六/衣][六/衣]塵勞而何中擺脫。是故我佛為世尊師。設頓漸之二權。救沉迷之七趣。化四生而為道。道顯名彰。統三界以為心。心空境滅。大張法網開有為福慧之門。直相圓常入無相涅槃之域。演二諦三乘之法。濟度群生。開八百四千之門。特携品彚。況乃浮生碌碌陰界茫茫。狐魂滯魄而絕祀頗多。依草附木而傷亡不少。在世上不修善果。處生前惟造惡因。致使沉淪無由解脫。是夜<span class='note-inline'>(入意陳詞)</span>發慈悲想。生憐憫心。特營香積之羞。嚴潔道場之地。濟給狐羸之古。少資適化之方。豈不周知實緣多幸。今則法音大震梵唄高揚。請召孤魂俯臨法會。<span class='note-inline'>(入洒淨善變)</span>盖聞地中有獄名為地獄。地獄不同有其多種。八寒八熱一十八重。萬死萬生三十六所。無非飢吞熱鐵渴飲鎔銅。受苦無時。罪終長劫。且如一十八獄主。都緣一念差舛。長年只聞苦辛。永劫不逢快樂。獄具千般俱有。善言一句全無。劒樹而夾道森森。火城而四圍烈烈。苦苦莫說。事事休聞。未論爐炭難堪。且是劫數長遠。鳥門難闢幽路不通。若非我佛真言。曷得獄門摧折。今請三藏振動金鈴。為汝加持破地獄陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>諸佛垂慈降甘露　威神速疾妙真言</div>
<div class='lg-row'>能令無間柰落伽　破壞如塵悉空隙</div>
</div><p class="dharani" style="margin-left:1em">南無阿瑟吒扇啼喃三藐三歿陀俱胝喃怛姪[口*陀]唵枳曩枳曩嚩婆細地唎地唎吽吽</p>
<p>上來加持破地法陀羅尼<span class='corr'>已</span>竟。諒冀獄門關鎻而摧折。鑊湯爐炭以消停。獄卒垂慈。王官放赦。向下輙憑大眾同運潮音舉揚聖號。　<span class='note-inline'>(唱)</span>大聖引魂地藏菩薩。</p>
<p style="margin-left:1em"><span class='note-inline'>(唱)</span>修齋齋主合道場人稽首和南。一心奉請盡虗空境遍法界中三千大千無邊億界鬼神等眾。訶利帝母。焦面鬼王。婆羅門仙。河沙餓鬼。三途八難受苦眾生。水府山林人間陰界。非命惡死無主孤魂。願乘佛力同降道場。是夜今時。領沾供養。</p>
<p>竊聞混沌初分之後。陰陽首闢以來。有君有臣有父有子。偃武修文之士灯窻失意以何為。安邦定國之人身死王事而何忍。或在九流之數。或居三教之門。道有窮通性分愚智。為商為賈執農執工。圍碁愽弈之徒。妓樂戲場之黨。歌喉宛轉舞袖翩翻。粧翠眉紅臉之容。臥綠野黃沙之地。或貨君平之術。或垂呂望之鈎。爐下生涯巫師套數。或學診醫而不顯。閑消日月以亡身。或傳伎術以未精。枉涉川途而捨識。或作梁上君子。習為道畔奸[一/凶/几]。奪他財貨以招殃。冒觸玉條而誅命。自刑自縊投火投崖。因產難以傾殂。歷㒹危而墮落。蠱毒虫蛇之害。冤憎呪咀之牽。貧病亡軀飢荒致死。或在船車不濟。或因橋道崩摧。父娘財本而違弃成閑。妻子親朋而拋離暗苦。尺牘難書於驥尾。寸懷誰達於鴻毛。霧露鎻千山。煙雲籠萬水。或向乱時征戰無辜遇害以傷形。或遭洪水漂流不覺淵波而殞命。亡失忠勤之節。即成阿黨之徒。遊手于他罕遇知音之者。離家蕩業少逢背顧之人。深村㸑熟雖香希聞嗜味。大地笙歌宴罷莫獲沾濡。驀然大限到來。寂爾長泉遽往。紅蓼叢間鷗鳥宿未稱鄰居。綠楊樹下露珠懸空增淚滴雨。夜人聞號哭。晴天誰識蹤。由存生謾有於交朋。歿世渾無於故舊。屍橫源野骨葬蓬蒿。生前但逐於歡情。歿後竟招於苦惱。他鄉異土水遠山遙。名姓尚乃不知。節朔豈蒙祭祀。千古山頭明月徒掩映於孤魂。四時木上清風但激<span class='corr'>揚</span>於怨氣。是夜暫離冥寞。來赴壇場。受諸佛之教言。饗壇心之供饌。脫離邪徑。超化淨方。人天境上得以優游。般若門中好生究竟。復有一切地獄道眾。曩因造罪業力所牽。入彼鐵城抱乎銅柱。灰河慘淡冰塹嚴凝。閻王縱不偏頗。獄卒寧無糙暴。驅登劒樹抱向火坑。力困炎爐魂消沸鼎。曩因自造今遣誰當。到來千群萬群。出去大劫小劫。被遭塗炭受盡艱辛。生平既有親知。死後杳無音耗。泉路空增悵望。人間永絕追思。是夜托佛慈光走臨法會。復有一切餓鬼道眾。此等受報更可傷嗟。面骨槎牙筯骸斷續。遇水則心中火起。逢餐則舌上煙生。長居穢污之間。永在幽冥之下。比之鬼趣此最卑微。只因迷昧一心。所以業通三世。上中下之九品各以不同。業輕重之兩途報之不一。伏願暫離恒河之界。走臨蘊藻之筵。疲羸沐香水之中姿容陡變。法食享珍羞之味飢渴永拋。是夜托佛威光走臨法會。復有一切畜生道眾。傍生異類殃債所招。蹄穿尚遣耕雲。脊爛猶驅負重。蟲生鱗甲。火熨瘡痍。當宰戮而頭角分張。被剝滅而羽毛零落。諒以多生累劫故作悞為。口不戢於四愆。意每含於三毒。墮茲業網為彼畜生。上及飛禽下兼走獸。天際翩翩萬種。雲中碌碌千群。遊淵潭尚畏網羅。在山林却憂彈射。寧論巨質不揀微形。願登無礙之門回光返照。走赴今宵之會返本還源。但係三途六道五姓孤魂。不昧真心咸臨法會。上來唐言讚請。次當密語加持。今請三藏振動金鈴。加持普召集。有陀羅尼曰。</p>

<div class="lg regular"><div class='lg-row'>薜茘五姓孤魂眾　長居冥道受飢羸</div>
<div class='lg-row'>遭承佛勑賜齋饈　暫出苦輪生歡喜</div>
</div><p class="dharani" style="margin-left:1em">南無[口*步]咘哩迦哆哩怛哆孽哆耶</p>
<p class="dharani" style="margin-left:1em">唵薩囉婆薛茘哆誐囉舍耶薩婆訶</p>
<p>上來振動金鈴。呼召汝等鬼眾。然且汝等從地獄中出。業道中來。乍聞鏍鈸之聲。必起驚惶之念。今請三藏振動金鈴。為汝加持離怖畏。有陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>久處泥犂多苦趣　乍聞法樂恐驚惶</div>
<div class='lg-row'>瑜珈秘密力難思　便獲安寧臨法會</div>
</div><p class="dharani" style="margin-left:1em">唵卓計吒吒囉卓計噌賀隸嚤訶噌賀隷阿囉遮耶多囉薩婆訶</p>
<p>佛念眾生猶若赤子。既蘊慈悲之念。寧無覆護之心。今請三藏振動金鈴。為汝加持諸佛慈護陀羅尼曰。</p>
<p style="margin-left:1em"><span class='note-inline'>(伽陀)</span></p>

<div class="lg regular"><div class='lg-row'>塵剎如來悲大願　長垂方便護眾生</div>
<div class='lg-row'>宣談秘密妙真言　能使聞者沾利樂</div>
</div><p class="dharani" style="margin-left:1em">唵沒哆沒地哩嚩囉洛叉[羊*含]</p>
<p>法報依止名曰淨邦。人天所登號寶樓閣。彩幡搖曳檀屑氤氳。欲登寶閣瓊樓。須仗毗盧妙旨。今請三藏振動金鈴。為汝加持神幡引路陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>寶樓聖閣甚高廣　幡彩輕搖灯燭光</div>
<div class='lg-row'>毗盧纔演眾聖聞　上方行路所依止</div>
</div><p class="dharani" style="margin-left:1em">唵哞呢噠哩母曩曳怛哆孽哆耶阿囉曷帝三藐三沒駄俱胝喃怛姪他唵劒銘劒銘薩嚩婆嚩鉢囉劒銘寧薩婆訶</p>
<p>上來數本真言。一一加持<span class='corr'>已</span>竟。呼召汝等鬼眾。且夫汝等長居鬼趣。各有業報。是夜今時承佛毫光降臨道場。受沾供養。由慮汝等久繫三途。身田不淨。今宵<span class='corr'>已</span>置香湯沐浴。令汝清淨身田。今欲迎於汝等入于香浴。眾等䖍誠香花奉請。　<span class='note-inline'>(諷)</span>化衣真言。</p>
<p class="lg-abnormal"><div class='lg-row'>南無佛陀耶　南無達磨耶　南無僧伽耶<span class='note-inline'>(三遍)</span></div>
</p><p>南無佛陀耶。願汝等始從今夜乃至無上菩提。誓願將此身心與佛常為弟子。願不墮地獄道。</p>
<p style="margin-left:1em">地獄道中君不見。見了還須起憫傷。牛頭法卒守形骸。執戟持叉常忿怒。馳向刀山攀劒樹。一日千回萬死生。如斯苦苦百千般。惟有佛陀耶能救度。</p>
<p>南無達磨耶。願汝等始從今夜乃至無上菩提。誓願將此身心與法常為弟子。願不墮餓鬼道。</p>
<p style="margin-left:1em">餓鬼道中君不見。見了還須起憫傷。頭如華岳腹如山。頸細如針不容水。業風吹向河邊立。欲飲之時化作膿。如斯苦苦百千般。惟有達磨耶能救度。</p>
<p>南無僧伽耶。願汝等始從今夜乃至無上菩提。誓願將此身心與僧常為弟子。願不墮畜生道。</p>
<p style="margin-left:1em">畜生道中君<span class='corr'>已</span>見。見了還須起憫傷。負鞍含鐵被人騎。戴角披毛償宿債。蹄穿頷破登長路。有口何曾解語言。如斯苦苦百千般。惟有僧伽耶能救度。<span class='note-inline'>(唱)</span>歸依佛法僧三寶。</p>
<p>切以三界升沉。四生流浪。或處燄摩羅界。或居捺落伽中。永受波吒。長縈苦楚。甘漿不覩。異服寧逢。蓋緣不善之因。遂招十惡之報。今欲迎於汝等。入於道場受沾供養。然且汝等乍離地獄遍體腥臊。女則少衣少裳。男則無冠無帶。既乖莊束。難近聖賢。不可將捺落伽之穢身。便徑入曼拏羅之淨會。今夜齋主發廣大心。就此處置男女浴堂兩所。香湯兩盆。於都供內抽出<span class='corr'>男</span>女衣裳各一統。先向浴堂前燒化訖。使陀羅尼力變少成多。想此水為歡喜之池。池中有五方教主在空中放大光明。灌注汝等。身不淨者沐此香湯。形裸露者著以妙服。然後裝束齊整。隨從我等入於道場。受沾供養。今請三藏為汝加持法澡浴堂陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>孤魂鬼類<span class='corr'>薜</span>荔眾　盖由多劫恣愚迷</div>
<div class='lg-row'>因成垢染在身田　穢污形驅須懺洗</div>
<div class='lg-row'>今來既奉如來勑　為汝加持令滌除</div>
<div class='lg-row'>速成法水灌身田　便赴人天平等會</div>
</div><p class="dharani" style="margin-left:1em">唵佐哩[寧*頁]佐伊薩婆訶</p>
<p>上來為汝等加持法澡浴真言<span class='corr'>已</span>竟。今當為汝加持淨身。有陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>曠劫無明相惹絆　阿鼻無間久經過</div>
<div class='lg-row'>致令身業未清凉　仗此真言皆蕩滌</div>
</div><p class="dharani" style="margin-left:1em">唵秫殿都秫䭾那耶薩婆訶</p>
<p>上來為汝加持淨身真言<span class='corr'>已</span>竟。今當為汝加持淨三業。有陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>汝等自從無量劫　常持三業不善心</div>
<div class='lg-row'>瑜伽秘密妙真言　身口意業悉清淨</div>
</div><p class="dharani" style="margin-left:1em">唵薩嚩婆嚩秫都秫都薩嚩達磨薩嚩婆嚩秫都[羊*含]</p>
<p>上來為汝加持法澡浴淨身淨三業陀羅尼<span class='corr'>已</span>竟。且夫汝等從無始曠大劫來。或有冤家債主未曾解捨。今時偶相逢遇。便生嗔恨之心。今請三藏振動金鈴。為汝加持解百生冤結。有陀羅尼曰。　<span class='note-inline'>(伽陀)</span></p>

<div class="lg regular"><div class='lg-row'>身三口四相連結　積成債主與冤家</div>
<div class='lg-row'>恐於法會偶相逢　怨氣如山嗔似海</div>
<div class='lg-row'>我佛曾演微妙法　能解冤結與仇讎</div>
<div class='lg-row'>瑜伽秘密力難思　願捨仇讎生歡喜</div>
</div><p class="dharani" style="margin-left:1em">唵訥賀訥賀薩婆訥瑟吒鉢囉訥瑟吒喃薩婆訶</p>
<p>上來為汝等加持法澡浴淨身淨三業解百生冤結陀羅尼<span class='corr'>已</span>竟。且夫汝等擺塵勞於澡浴堂中。獲解脫於人天會上。然後三業清淨。六根淳和。入于道場受沾供養。齋主設拜。攀迎大眾。香花奉請。<span class='note-inline'>(和)</span>香花請<span class='note-inline'>(迎入斛食所)</span>。</p>
<p>上勞諸神特垂臨降。請男排左畔。女列右行。各宜息念息心。於此享財享食。勿以強凌弱。勿以貴凌賤。擁遏孤幼令不得食。上乖諸佛平等之心。下違齋主䖍誠之意。遞相扶持更相愛念。如父如母如憶子想。同沾依養咸聽法音。今當依教為汝誦持破地獄開咽喉施燋面鬼王食陀羅尼。伏乞諸佛慈悲。令得加持成就。　<span class='note-inline'>(伽陀)</span></p>

<div class="lg regular"><div class='lg-row'>前因為造慳貪業　感果生於鬼趣中</div>
<div class='lg-row'>咽喉閉塞受飢羸　永劫不逢漿水字</div>
<div class='lg-row'>清泉變作鎔銅汁　甘果翻成熱鐵丸</div>
<div class='lg-row'>我今為汝誦真言　獲得清凉甘露味</div>
</div><p class="dharani" style="margin-left:1em">唵步布帝哩迦哆哩怛䭾孽哆野<span class='note-inline'>(結印七遍)</span></p>
<p>上來誦持密語加持破地獄開咽喉<span class='corr'>已</span>竟。次當為汝誦持施香水乳海陀羅尼。庶幾汝等咽喉寬大。無不沾濡。展轉十方普皆飽滿。伏乞諸佛慈悲。令得加持成就。　<span class='note-inline'>(伽陀)</span></p>

<div class="lg regular"><div class='lg-row'>面然鬼類經多劫　針咽嶽腹苦難堪</div>
<div class='lg-row'>願承法水沃心田　飢渴業緣咸滌盡</div>
</div><p class="dharani" style="margin-left:1em">南無囌嚕婆曳怛他孽哆耶怛姪他唵蘇嚕蘇嚕跋囉蘇嚕䟦囉蘇嚕薩訶</p>
<p>上來結此印加持此陀羅尼。變此飯食皆成法喜禪悅之食。又能令一切鬼神所得飯食盡皆入於口腹。猶如比丘入第三禪形神敷悅。皆令一切神等隨願往生四方妙樂國土。又能令齋主所施之心滿足。果報遂圓。橫害不生。福祿延遠。從此向下更有一字王心水輪灌施甘露乳海陀羅尼。能令一切諸神所得飯食猶如甘露。猶如醍醐。令諸神等食比食<span class='corr'>已</span>。身中所有罪障業障報障無不消滅。所有善因果因福因無不增長。次當結印加持。伏乞諸佛慈悲。令得加持成就<span class='note-inline'>(印在左手掌中憩甘露)</span>。　<span class='note-inline'>(伽陀)</span></p>

<div class="lg regular"><div class='lg-row'>一字王心水輪觀　觀成就處力難思</div>
<div class='lg-row'>甘露乳海涌流時　盡是醍醐充法食</div>
</div><p class="dharani" style="margin-left:1em">南無三滿哆勃陀喃嚩吽<span class='note-inline'>(真言畢動法器就座)</span><span class='note-inline'>(伽陀)</span></p>

<div class="lg regular"><div class='lg-row'>加持無礙諸法食　普施河沙眾鬼神</div>
<div class='lg-row'>願智飽滿息貪心　盡脫幽冥生善道</div>
</div><p style="margin-left:1em">汝等鬼神眾。我今施汝供。此食遍十方。一切鬼神共。</p>
<p>今則諸神受食。雖濟飢腸。識性沉迷。罪業窂固。我佛教中有消罪障真言。謹為誦持。神當諦聽。即說真言曰。　<span class='note-inline'>(伽陀)</span></p>

<div class="lg regular"><div class='lg-row'>汝等自從無量劫　造諸罪業積如山</div>
<div class='lg-row'>願乘我佛妙真言　一切罪根咸蕩滌</div>
</div><p class="dharani" style="margin-left:1em">南無三滿陀沒陀喃唵鉢囉摩訶[寧*頁]娑訶</p>
<p>上來諷誦總持句。願諸罪障若氷消。正念現前。真心豁達。向下恭為諸神稱揚三寶名號不可思議。一歷耳根河沙罪滅。伏乞諸神志心諦聽志心聽受。</p>
<p class="lg-abnormal"><div class='lg-row'>南無佛陀耶　南無達摩耶　南無僧伽耶</div>
</p><p>上來稱揚三寶名號<span class='corr'>已</span>竟。所謂梵語佛陀耶者是其佛。達摩耶者是其法。僧伽耶者是其僧。一切神道舉皆得聞。向下欲為諸神傳授三歸依五戒。令證真如。今且為懺悔身三口四。然後則為受戒。今且依我口念起三遍。聞道弟子<span class='note-inline'>(某甲)</span>等合道場人。<span class='note-inline'>(各各稱名)</span>我等自從無始以來。至於今生。今生以來至於今日。未識佛時。未識法時。未識僧時。或有身二口四。妄言綺語兩舌惡言。破齋犯戒。毀罵尊卑。不敬三寶。起貪嗔癡。如是十惡五逆一切罪障不可數知。今夜今時幸對清淨道場志心懺悔。所有煩惱所有報障皆悉消滅。得離三途苦趣。生人天中受諸快樂。先得道者誓相度脫。願諸佛子無退轉心<span class='note-inline'>(三遍)</span>。</p>
<p>上來是第一遍懺悔。更有第二第三遍。伏請諸神眾等眾。各各合掌志心諦聽志心聽受。</p>
<p>上來是第二遍。更有第三遍。伏請諸神亦當聽受。</p>
<p>今則三遍為諸神等懺悔身心各得清淨。向下恭為諸佛傳授三歸依戒。但隨沙門<span class='note-inline'>(某)</span>口疊起三遍。聞道弟子<span class='note-inline'>(某甲)</span>等合道場人。<span class='note-inline'>(各各稱名)</span>弟子某甲等合道場人。</p>

<div class="lg regular"><div class='lg-row'>歸依佛　歸依法　歸依僧</div>
<div class='lg-row'>歸依佛無上尊　歸依法離欲尊　歸依僧眾中尊</div>
<div class='lg-row'>歸依佛竟　歸依法竟　歸依僧竟</div>
</div><p>如來至真等正覺。是我導師。從今<span class='corr'>已</span>往禮<span class='note-inline'>(佛法僧)</span>為師。更不歸依邪魔外道。唯願如來護念攝受。慈愍故<span class='note-inline'>(三寶各□遍)</span>。</p>
<p style="margin-left:1em"><span class='note-inline'>(唱)</span>歸依佛法僧三寶。</p>
<p>上來三歸依戒<span class='corr'>已</span>為稱揚。是為諸神翻邪網。歸正真。冀果證三祇。願位登十地。向下更有東方滿月世界行十二上願藥師琉璃光佛。因地之時發宏誓願。若有一切眾生於未來世得聞吾之名號。得聞吾之宏願。能令彼等眾生出煩惱海到菩提岸。三十二相八十種好如我無異。今夜諸神既至道場。同僧眾。隨願宣揚。伏請在會諸神各各合掌志心諦聽志心聽受。</p>
<p style="margin-left:1em">請僧眾拋願至十二願止。</p>
<p>上來<span class='corr'>已</span>為一切諸神稱揚十二上願<span class='corr'>已</span>竟。伏願沾斯勝善。納此殊勛。超生於滿月國中。成佛於琉璃會內。更有七寶如來名號不可思議。難可得聞。此七寶如來因地之時。各發宏願。且如寶勝如來發宏願道。若有眾生臨命終時得聞我名。皆生天上。是故流水長者稱念。十千枯魚超騰忉利。為十千天子。乃至蒙佛受記各證菩提。何況我今為汝眾流說七寶聖號。所獲功德無量無邊。今當向下恭為稱揚。汝等宜須志心聽受。</p>

<div class="lg regular"><div class='lg-row'>南無多寶如來　南無寶勝如來　妙色身如來</div>
<div class='lg-row'>廣愽身如來　離怖畏如來　甘露王如來</div>
<div class='lg-row'>阿彌陀如來</div>
</div><p>此是七寶如來聖號稱揚<span class='corr'>已</span>竟。向下更有十二因緣法亦為宣說。汝當諦聽。十二因緣法者。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。此是十二因緣法也。汝既得聞。宜須究竟。</p>
<p>夫食以資身。法食養神。今則饌列馨香位分高下。況以加持之力變少成多。為無礙法食。恣意飽滿。生懽喜心。善根和同。莫相紛撓。悉願慈悲普沾供養。然後各各發菩提心。離諸苦趣。至成佛果永不退轉。先得道者誓相度脫。原夫福有優劣。位有高低。為力不同得名各異。並願承諸法食。宜潤身田發歡喜心。獲飽滿相。莫相欺誑。莫相嬈惱。聞法忻娛得食安泰。處平等行。發菩提心。生祝受之情。獲佛僧之利。遞相敬仰各遂情緣。普願隨己威德普遍福生。危者與安。病者與瘥。無救護者令作救護。無歸依者與作歸依。努力精修。早還出離。　<span class='note-inline'>(次白燒錢)</span></p>
<p>夫聚散非常。往來無定。緣成即會。事畢則離。飄風無竟日之期。驟雨勿終朝之降。今之夜攀迎神道來赴法筵。受檀信之香饈。聽如來之密語。所冀諸神等心生精進。意絕狐疑。出煩惱之愛河。到菩提之彼岸。頓明真諦。了悟上乘。返度含生。齊歸覺道。今則留連時久。淹滯竟多。請遊正塗。各還所止。拜跪諸神。伏惟珍重。</p>
<p>即說攀送陀羅尼曰。</p>
<p class="dharani">一唵嚤惹囉穆羯吉又穆。</p>
<p><span class='note-inline'>(唱)</span>香花送。</p>
</div>
<p class='juan'>高峯龍泉院因師集賢語錄卷之八</p></div>
</div><!-- end of div[@id='body'] -->
</body></html>