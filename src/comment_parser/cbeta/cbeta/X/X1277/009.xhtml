<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu234' />高峰龍泉院因師集賢語錄卷之九</p><p class="head1">諸般佛事門</p>

<div class='div-other'><a id='mulu235' />
<p class='h2'>散花文</p><p>切以風恬籟悄。斗轉星移。乃聖賢降鑒之時。正凡庶投誠之際。道場冰潔。法侶雲臻。宜散天花恭陳佛寶。是花也。善根種植。心地㘽培。發生不假於陽春。開謝無關於造化。擷群蕚於金盤之內冷艶無塵。剪輕綃於玉指之端清香遍界。巧踰地產。妙奪天工。帝釋散處而葉葉真如。達磨傳來而枝枝般若。詩客巧思吟不就。畫工移筆寫難成。只今信手拈來。便好當場散献。供養佛法僧三寶。普資天地水萬靈。我等虔誠傳花說偈。　偈曰</p>

<div class="lg regular"><div class='lg-row'>春來百卉號為王　雨後東籬分外香</div>
<div class='lg-row'>冷淡水邊藏臘色　娑婆月裏占秋光</div>
<div class='lg-row'>武陵曾發千株艶　太華今開十丈芳</div>
<div class='lg-row'>一種靈苗非北苑　都來此地助敷揚</div>
</div></div>
<div class='div-other'><a id='mulu236' />
<div class='div-other'><a id='mulu237' />
<p class='h3'>保安</p>
<div class="lg regular"><div class='lg-row'>佳人機巧奪天工　剪出奇花有異同</div>
<div class='lg-row'>今對聖前勤捧獻　更祈福壽永無窮</div>
</div></div>
<div class='div-other'><a id='mulu238' />
<p class='h3'>祈嗣</p>
<div class="lg regular"><div class='lg-row'>佳人妙手奪天機　裁剪芳英分外奇</div>
<div class='lg-row'>捧向佛前陳至懇　願求吉夢應熊羆</div>
</div></div>
<div class='div-other'><a id='mulu239' />
<p class='h3'>還願</p>
<div class="lg regular"><div class='lg-row'>還思恩滿願心圓　剪緣裁紅献法筵</div>
<div class='lg-row'>惟願慈悲垂攝受　從今福慶永綿綿</div>
</div></div>
<div class='div-other'><a id='mulu240' />
<p class='h3'>保胎</p>
<div class="lg regular"><div class='lg-row'>此花渾不假㘽培　無雨無風自在開</div>
<div class='lg-row'>捧献金仙求福利　願祈胎甲永無災</div>
</div></div>
<div class='div-other'><a id='mulu241' />
<p class='h3'>乞巧</p>
<div class="lg regular"><div class='lg-row'>是花非假亦非真　掌上擎來別是春</div>
<div class='lg-row'>奉献法王何所願　心工妙巧付當人</div>
</div></div>
<div class='div-other'><a id='mulu242' />
<p class='h3'>懺髮</p>
<div class="lg regular"><div class='lg-row'>年來絲髮未如心　切慮生前值業因</div>
<div class='lg-row'>細剪奇花求懺雪　雲鬟靄靄鎮長春</div>
</div></div>
<div class='div-other'><a id='mulu243' />
<p class='h3'>祈蠶</p>
<div class="lg regular"><div class='lg-row'>農桑天下最為先　蠶養將祈十倍全</div>
<div class='lg-row'>須仗献花諸佛力　吉祥如意是絲綿</div>
</div></div>
<div class='div-other'><a id='mulu244' />
<p class='h3'>薦亡</p>
<div class="lg regular"><div class='lg-row'>非桃非李自然鮮　清淨還同火裏蓮</div>
<div class='lg-row'>此夜此時親献佛　願祈滯魂早生天</div>
</div><p class="head3">薦亡</p>

<div class="lg regular"><div class='lg-row'>此花不與眾花同　心地㘽培造化工</div>
<div class='lg-row'>散向人天資逝魄　早生九品紫蓮中</div>
</div></div>
<div class='div-other'><a id='mulu245' />
<p class='h3'>奉道</p>
<div class="lg regular"><div class='lg-row'>持花昔日献燃燈　無上菩提果自圓</div>
<div class='lg-row'>是夜筵前親献佛　願求早悟性中天</div>
</div></div></div>
<div class='div-other'><a id='mulu246' />
<p class='h2'>放生文</p><p>一大因緣切忌無風起浪。三乘教法何妨接物利生。開諸佛方便之門。廣三界慈悲之路。或現心燈開暗昧。或垂法雨潤焦枯。能令大地變黃金。解使眾生成正覺。切念黑<span class='corr'>䗫</span>蚯蚓頂佩圓光。蟻子蚊蟲胸題卍字。鳥雀鳩鴪不虧七號之名。龜鼈蛇蜻盡有六通之分。十千天子本是魚身。五千聖僧曾為鹿眾。蜂蟻有君臣之義。虎豹共父子之仁。螺螄猶解護經。鴝鵒尚知念佛。所以經云。一切眾生皆有佛性。且說畜生在世。皆曾曩劫為人。心地昏蒙。意根愚魯。不信戒定慧。常輕佛法僧。沉埋四大六根。造作十惡五逆。恃富貴則輕欺良善。逞豪強則壓伏卑微。貪花則謾逞風流。嗜酒則恣行侮慢。見物爭為自物。殺生願祝長生。或負命欠財。或妄言綺語。出罵詈則毒如刀劒。行嫉妬則害似豺狼。罔聖欺賢附上剝下。只見眼前快活。爭知身後沉淪。一朝頑福俄終。前日業緣隨至。長劫纔離地獄。這回失却人身。或被羽毛。或披鱗甲。或化生於月林煙隴。或管攝於水府龍庭。以肉供人。用命還債。活遭剉斬生上刀砧。受此灾迍。深可憐愍。是日即有某人伏為某事。念汝物類將詣死場。不惜家財為贖汝命放令歸去。便好改往修來。仍為贊揚。一任超生脫死。化湯火作清凉之境。移烹炮為安樂之邦。捨四生以悟無生。離六道以歸大道。又慮汝等人身既失性地難明。乍聞三寶洪名。恐致一心驚怖。我佛如來有離怖畏陀羅尼。為汝稱誦。汝等靈類志心諦聽志心聽受。</p>
<p class="dharani" style="margin-left:1em">南無啅計吒　吒囉啅計盧　訶哩摩訶盧　訶哩阿囉多　囉遮囉娑訶<span class='note-inline'>(三遍)</span></p>
<p>上來離怖畏真言稱說<span class='corr'>已</span>竟。想汝離諸怖畏。得正定心。今為請佛作大證明。汝等志心同生歸向。</p>
<p style="margin-left:1em"><span class='note-inline'>(唱)</span>弟子<span class='note-inline'>(某甲)</span>等合道場人稽首和南。</p>
<div><img src='../images/X65p0036_01.gif' alt='X65p0036_01.gif' /></div>
<p>上來為汝等恭請諸佛菩薩作大證明<span class='corr'>已</span>竟。更為汝諸靈類等懺悔多生罪垢累劫冤愆。夫懺悔者為人父母。為人眼目。為人導師。<span class='corr'>已</span>作罪業不敢覆藏。未作罪業悔不復作。諸靈類等六道門深三塗路遠。幸逢聖會。喜遇善緣。纔聞對佛宣揚。便好傾心聽受。絕諸戲論。斷汝邪思。各願歸依早求出離。此宵蹉過。後日難逢。可以歸命投誠志心聽受。</p>
<p style="margin-left:1em"><span class='note-inline'>(唱)</span>諸靈類等。合道場人自從無始<span class='corr'>已</span>來至于今生。今生<span class='corr'>已</span>來至于今夜。身業不善行殺盜婬。口業不善兩舌妄言。意業不善貪嗔邪見。飲酒食肉惱亂眾生。不信佛經不孝父母。不發慈悲不行方便。自作教他見聞隨喜。如是等罪無量無邊。今夜今時對佛法僧前發露懺悔。願罪消滅<span class='note-inline'>(三遍)</span>。</p>
<p>上來為汝等懺悔<span class='corr'>已</span>竟。更為汝等稱說決定破惡業陀羅尼。可以志心諦聽志心聽受。</p>
<p class="dharani" style="margin-left:1em">唵　嚩日囉　羯麼　尾成駄野　薩囉嚩　拏[寧*頁]沒駄　薩底曳曩　三麼曳　吽<span class='note-inline'>(三遍)</span></p>
<p>上來為諸靈類等稱說決定破惡業陀羅尼<span class='corr'>已</span>竟。切慮汝等尚有冤家。結業牢固未得解脫致招此報。准我佛如來有解冤結陀羅尼。今為汝稱說。汝等志心諦聽志心聽受。</p>
<p class="dharani" style="margin-left:1em">唵　三多囉　佉多囉　娑婆訶</p>
<p>上來為汝諸靈類等稱說解冤結陀羅尼<span class='corr'>已</span>竟。更有淨三業陀羅尼。今為汝等稱說。可以合掌志心諦聽志心聽受。</p>
<p class="dharani" style="margin-left:1em">薩囉嚩　婆嚩秫覩　薩囉嚩　達摩　薩囉嚩婆嚩秫覩　唅</p>
<p>此是第一遍稱說。更有第二遍。可以合掌志心諦聽志心聽受<span class='note-inline'>(真言同前)</span>。</p>
<p>此是第二遍稱說。若到第三遍聲絕之時。正是汝等背覺合塵。可以志心諦聽志心聽受<span class='note-inline'>(真言同前)</span>。此是第三遍稱說。汝等聞此呪聲。便覺業除心淨。見本來之面目。悟向上之宗乘。今更為汝等發四弘誓願。一切菩薩因此明心。十方如來因此成佛。可以志心諦聽志心聽受。</p>

<div class="lg regular"><div class='lg-row'><span class='note-inline'>(唱)</span>煩惱無邊誓願斷　眾生無邊誓願度</div>
<div class='lg-row'>法門無邊誓願學　佛道無邊誓願成</div>
</div><p>上來為汝諸靈類等發四弘誓願<span class='corr'>已</span>竟。准金光明經中云。流水長者子為十千魚說十二因緣法。然後稱寶勝如來名號。其十千魚同日命終生于天宮。為十千天子。其利不少。今亦為汝稱說。可以志心諦聽志心聽受。</p>
<p style="margin-left:1em">無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。</p>
<p>此是十二因緣法。今更為汝稱說七寶如來名號。可以志心諦聽志心聽受。</p>

<div class="lg regular"><div class='lg-row'><span class='note-inline'>(唱)</span>南無多寶如來　南無寶勝如來</div>
<div class='lg-row'>南無妙色身如來　南無廣愽身如來</div>
<div class='lg-row'>南無離怖畏如來　南無甘露王如來</div>
<div class='lg-row'>南無阿彌陀如來<span class='note-inline'>(<span class='corr'>已</span>上各三遍)</span></div>
</div><p>上來為汝諸靈類等稱說十二因緣法并七寶如來名號。更有三寶之名難可得見。難可得聞。一歷耳根塵沙罪滅。可以志心諦聽志心聽受。</p>
<p style="margin-left:0em;text-indent:0em;" class="lg-abnormal"><div class='lg-row'><span class='note-inline'>(唱)</span>南無佛陀耶　南無達磨耶　南無僧伽耶<span class='note-inline'>(各三遍)</span></div>
</p><p>上來為汝諸靈類等再三稱說佛陀耶是其佛。一入於耳不墮地獄道。達磨耶是其法。一入於耳不墮餓鬼道。僧伽耶是其僧。一入於耳不墮畜生道。</p>

<div class="lg regular"><div class='lg-row'><span class='note-inline'>(唱)</span>歸依佛無上尊　歸依法離欲尊</div>
<div class='lg-row'>歸依僧眾中尊<span class='note-inline'>(<span class='corr'>已</span>上各三遍)</span></div>
</div><p>從今<span class='corr'>已</span>往稱佛為師。稱法為師。稱僧為師。更莫歸依邪魔外道。唯願如來攝受護念。慈愍故<span class='note-inline'>(三稱)</span>。</p>
<p class="lg-abnormal"><div class='lg-row'><span class='note-inline'>(唱)</span>歸依佛竟　歸依法竟　歸依僧竟<span class='note-inline'>(各三遍)</span></div>
</p><p>上來為汝諸靈類等稱說三寶名號。便是三歸依戒。更有三昧耶戒。其戒者是過去諸佛<span class='corr'>已</span>說。未來諸佛當說。現在諸佛今說。功德無量不可思議。一歷耳根河沙罪滅。可以志心諦聽志心聽受。</p>
<p class="dharani" style="margin-left:1em">唵　三昧耶　薩怛梵<span class='note-inline'>(三遍)</span></p>
<p>上來為汝靈類等請佛證明。懺悔罪根。發四弘願。受三歸依戒。其戒具足。各願出輪色身。頓悟法身。業果飜成佛果。三途永脫。六道遠離。了明向上家風。證悟無生法忍。合道場眾俱獲正因。遍法界心同登正覺。</p>

<div class="lg regular"><div class='lg-row'>處世界如虗空　如蓮花不著水</div>
<div class='lg-row'>心清淨超於彼　稽首禮無上尊</div>
</div><div><img src='../images/X65p0037_01.gif' alt='X65p0037_01.gif' /></div>
</div>
<div class='div-other'><a id='mulu247' />
<p class='h2'>遣舡文<span class='note-inline'>(津送瘟部神)</span></p><p>仰啟都天聖者瘟部靈通莫不多權。鬼眾盛集。瘟兵受紫微金闕之符。奉太上玉皇之敕。巡遊世界檢察人間。除滅惡心顯<span class='corr'>揚</span>善事。布威風而瘟風慓慓喜怒片時。扇殺氣而毒氣雄雄昇沉須刻。神通有感。變化無窮。現千種之儀刑。作百般之氣候。逢善男子而合掌擎拳賜祥賜福。遇惡心人而起嗔生怒降禍降災。伏願王乘玉輦神跨珠琮。展紅旗而後擁瘟兵。持白刃而前排猛。將収瘟氣而變瑞氣。攝瘟風而作祥風。依遵我佛遺言。悉赴良宵法會。信士虔誠献上一巡神酒。人間花果表世上之慇懃。法食銀錢展凡情之珍重。献上二巡神酒。凡夫漏滴可量神仙。肉眼愚蒙難期飽滿。献上三巡神酒。一心禱叩。三禮云終。于日即有<span class='note-inline'>(某甲)</span>修崇勝會。敷設法筵。特備花船專伸酌送。其舡者良工製造。巧匠嚴裝。鳳舸龍舟。虎頭豹尾。內載千年粮料。外敷萬頃波濤。任意遨遊於四海。從心通達於五湖。留恩賜福而改禍為祥。庇祐埀休而變㐫作吉。收瘟攝毒盡上龍舟。動鼓開旗各歸元道。</p>
<p style="margin-left:1em"><span class='note-inline'>(唱)</span>大聖歡喜藏菩薩。</p>

<div class="lg regular"><div class='lg-row'><span class='note-inline'>(偈)</span>五方遊邏鬼王僚　百怪精靈為禍妖</div>
<div class='lg-row'>香篆導迎賢孽眾　花舡津送耗神橈</div>
<div class='lg-row'>紅旗閃閃隨江浪　畫鼓喧喧趂海潮</div>
<div class='lg-row'>聖者収瘟齊攝毒　兒郎撥棹盡逍遙</div>
</div></div></div>
<p class='juan'>高峰龍泉院因師集賢語錄卷之九</p>
</div><!-- end of div[@id='body'] -->
</body></html>