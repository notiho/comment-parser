<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu309' />高峰龍泉院因師集賢語錄卷之十二</p>
<div class='div-other'><a id='mulu310' />
<p class='h1'>追薦陳意門<span class='note-inline'>(讚靈通用)</span></p>
<div class='div-other'><a id='mulu311' />
<p class='h2'>總薦亡</p><p>百年光景全在剎那。四大幻身豈能長久。自离塵世香魂杳杳未知方。既返泉關逝魄茫茫何所往。音容莫睹。骨肉徒傷。欲伸薦披之功。須假慈悲之力。</p>
<p style="margin-left:4em">又</p>
<p>夫子聖人猶見兩楹夢奠。達磨大士尚聞隻履西歸。法身未免有去來。幻質豈能無生死。冥途既往。逝魄何歸。須憑薦拔之功。直指超昇之路。<span class='note-inline'>(已下任敘所作佛事)</span></p>
<p style="margin-left:4em">又</p>
<p>百年夢幻嗟塵世之循環。諸佛慈悲揭真乘而濟度。伏念亡<span class='note-inline'>(某人)</span>奉身儉約致業勤勞。接物待人本謙和而罔間。事尊撫幻盡孝義以無虧。方期壽岳之崇。俄嘆驚波之逝。上遺華髮缺溫清於萱堂。下棄諸孤極攀號於苫室。欲嚴昭薦。庸假薰修。<span class='note-inline'>(同前)</span></p>
<p style="margin-left:4em">又</p>
<p>地水火風真箇夢中說夢。生老病死誰知身外有身。欲求彼岸超生。須向箇中著力。恭惟<span class='note-inline'>(某人)</span>之靈。天資長厚。地胄光華。其起家也則有貫朽粟腐之名。其處鄉也則有親仁善隣之美。福在其身則壽考康寧之是享。慶流于後則德行道義之俱全。膺鶚薦而五舉不虗。指龍門而一躍在即。方謂椿齡益固。豈期薤露遽晞。百千萬事總成空。八十二年渾是夢。三釜之養弗及。九泉之恨徒增。莫駐双輪。俯臨首七。</p>
</div>
<div class='div-other'><a id='mulu312' />
<p class='h2'>薦祖父母</p><p>先祖是皇素積門閭之德。孝孫有慶敢忘骨肉之恩。適際忌辰。仰皈皇覺。伏念<span class='note-inline'>(某人)</span>理家勤儉教子詩書。兄弟無間言。朋友責善道。自得田園之樂。共推里閈之仁。生前既有興家剏業之功。歿後當懷謹終追遠之念。<span class='note-inline'>(追遠忌辰)</span></p>
</div>
<div class='div-other'><a id='mulu313' />
<p class='h2'>薦父</p><p>陟岵興嗟爰起勞思之志。蓼莪託詠難伸哀告之誠。雖殫孝子之心。莫報昊天之德。伏念父<span class='note-inline'>(某)</span>生成德重教養恩深。本期盡養於百年。豈謂俄終於一疾。</p>
</div>
<div class='div-other'><a id='mulu314' />
<p class='h2'>父五七</p><p>劬勞有賴足知生我之恩。酬報未由遽起何怙之歎。唯佛子能伸子道。假聖慈少薦父慈。望埀赦罪之恩。直指往生之路。痛念<span class='note-inline'>(某人)</span>向居塵世纔登六十二年。今返泉臺倐經三十五日。</p>
<p style="margin-left:4em">又</p>
<p>青春向晚痛嚴君歸壽之辰。朱夏俄臨當孝子酬恩之日。欲薦靈魂度脫。須憑我佛慈悲。敬念<span class='note-inline'>(某人)</span>居人世七十八年。拋幻塵三十五日。欲報生成之德。用憑薦悼之功。</p>
</div>
<div class='div-other'><a id='mulu315' />
<p class='h2'>父小祥</p><p>無父何怙每懷陟岵之悲。有佛可依甞發濟人之願。重念<span class='note-inline'>(某人)</span>存心平等處<span class='corr'>己</span>溫良。既為十善之人。宜享百年之壽。豈期一疾遽返九泉。靈魂渺渺以何歸。去路茫茫而不返。欲指小祥雲路。須憑大覺風規。</p>
</div>
<div class='div-other'><a id='mulu316' />
<p class='h2'>薦母</p><p>泣血三年痛念子羔之志。不飲七日重傷曾參之心。動王脩輟杜之誠。起隱之感隣之歎。雖古今之事或異。而子母之情不殊。痛念<span class='note-inline'>(某人)</span>處閻浮世現女人身。內克盡於姆儀。外允諧於族屬。恩深鞠育。德備劬勞。本期椿筭綿綿不忘戲綵。豈謂萱堂寂寂遽起傷心。</p>
</div>
<div class='div-other'><a id='mulu317' />
<p class='h2'>母百日</p><p>萱堂月冷空餘刻木遺蹤。蘭砌雲愁遽起感鄰別恨。痛念十旬弗返。庸資九品追修。伏念<span class='note-inline'>(母氏)</span>善心有素懿行無虧。檢躬溫淑而茂著閨儀。應物周旋而曲全婦道。一男終老。二女得賢。孺封方羨於榮觀。親眷俄聞於永別。曩日之斷機莫睹。今朝之戲綵無由。不憑淨土以超生。曷使亡魂之度脫。</p>
</div>
<div class='div-other'><a id='mulu318' />
<p class='h2'>母小祥</p><p>母以劬勞生我遽興不見之思。佛能方便救人敬啟少酬之意。伏念<span class='note-inline'>(某人)</span>懿行雍容善心純熟。傳嗣幸生四子。享齡宜盡百年。豈謂五旬之餘。遽有千秋之別。倐忽痛周星之隔。悲傷泣淚雨之零。無階酬鞠育之恩。有佛示往生之路。</p>
</div>
<div class='div-other'><a id='mulu319' />
<p class='h2'>公百日婆六七</p><p>痛念先公歷十旬而弗返。翻思祖妣俄六七以偕臨。欲薦双魂。宜修九品。首答變成主。兼資平等王。望開方便之門。各指超昇之路。</p>
</div>
<div class='div-other'><a id='mulu320' />
<p class='h2'>女薦母夫薦妻</p><p>女薦其母徒勞刻木之悲。夫拔其妻空憶鼓盆之恨。欲使双魂俱度脫。須桑三寶為加持。孝女<span class='note-inline'>(某)</span>痛念亡妣<span class='note-inline'>(某氏)</span>。夫<span class='note-inline'>(某)</span>伏為亡室<span class='note-inline'>(某氏)</span>。一則義重於生身。一則恩深於結髮。本是有家親之喜。豈期同生死之塗。</p>
</div>
<div class='div-other'><a id='mulu321' />
<p class='h2'>薦子六七母四七</p><p>曰母曰子相繼歸終。誦佛誦經用憑救拔。爰傾眾志敬薦双魂。闡智者之科儀。禮觀音之寶懺。普答三千大千之聖眾。兼酬四七六七之冥王。</p>
</div>
<div class='div-other'><a id='mulu322' />
<p class='h2'>三孫薦祖母叔母</p><p>祖母叔母相先後以歸終。長孫次孫同哀號而薦拔。<span class='note-inline'>(某)</span>等敬念祖母<span class='note-inline'>(某氏)</span>叔母<span class='note-inline'>(某氏)</span>。向值一陰之月。方踰兩日之期。豈知二位懿魂。共返九泉幽壤。</p>
</div>
<div class='div-other'><a id='mulu323' />
<p class='h2'>薦母并妻室首七</p><p>雲慘萱堂莫遂承顏之志。風悲蘭室遽傷結髮之情。然老少雖曰殊塗。而生滅同歸一路。敬念亡妣<span class='note-inline'>(某氏)</span>享世壽七十五載。亡室<span class='note-inline'>(某氏)</span>受天數三十二春。未離兩日之間。同有千秋之別。大千不返。首七俱臨。追修二位之懿魂。須仗三乘之聖教。</p>
</div>
<div class='div-other'><a id='mulu324' />
<p class='h2'>薦夫</p><p>共伯之妻人欽自誓之志。萃周之婦世聞善哭之聲。魂飛湘浦之煙波。夢斷楚臺之雲雨。伏念亡夫齊家雍穆處己溫良。將期成君子偕老之歡。豈意發天民無告之歎。雖仰天而何補。徒望石以興悲。欲酬結髮之恩。庸仗燃燈之果。</p>
<p style="margin-left:4em">又</p>
<p>交歡二姓。本期奉箕箒之勤。俄別千秋。難使效蘋蘩之託。切念亡夫<span class='note-inline'>(某人)</span>。公平處己忠厚待人。內睦宗親外諧鄉黨。滿謂百年之偕老。豈期中道以分飛。</p>
</div>
<div class='div-other'><a id='mulu325' />
<p class='h2'>薦妻</p><p>蘭臺人寂徒興舞鏡之悲。鳳閣香鎖爰有鼓盆之歎。伏念亡室<span class='note-inline'>(某人)</span>。夙勤婦道素秘閨儀。本期偕老百年。豈謂遽終一疾。齊眉莫及。結髮徒傷。雲歸仙嶋暮煙寒。花落泉臺春晝永。欲超懿魄。須仗妙緣。梵曲高揚韻續斷絃之奏。爐煙消散香和愁霧之飛。</p>
<p style="margin-left:4em">又</p>
<p>百年偕老將期結髮之親。四大俄空遽起鼓盆之歎。切念<span class='note-inline'>(亡室)</span>素全婦道曲盡閨儀。孝義兩全。宗親俱睦。</p>
</div>
<div class='div-other'><a id='mulu326' />
<p class='h2'>兄弟</p><p>原上鶺鴒務篤急難之義。雲間鴻鴈忽垂次敘之傷。敬念某<span class='note-inline'>(亡兄亡弟)</span>道共人倫序連天屬。將諧同氣俄有歸真。竹林遊地起傷悲。棠棣陰中空感嘆。</p>
</div>
<div class='div-other'><a id='mulu327' />
<p class='h2'>薦男</p><p>蘭凋玉砌沉沉之愁霧迷空。鳳入丹霄寂寂之悲風匝地。伏念亡男<span class='note-inline'>(某人)</span>。克家令子。幹蠱良材。本期興忠孝之門。全望繼箕裘之業。豈知一疾。永訣千秋。</p>
</div>
<div class='div-other'><a id='mulu328' />
<p class='h2'>長子溺死</p><p>情傷主器豈期失楫於中流。佛願度人庸指乘槎之仙路。伏念亡子力學龍門而未透。親看蛟水以俄經。一夜更闌才效渡湘之年少。千秋恨別飜成捉月之謫仙。鳴灘響處助哀聲。急浪濺時添暗淚。</p>
</div>
<div class='div-other'><a id='mulu329' />
<p class='h2'>薦女</p><p>謝庭蘭殞到底俱空。楚峽雲收未知何在。伏念亡女善心純熟懿行雍容。豈期一疾之來。遽有百年之別。輙憑佛果。少贊仙遊。</p>
</div>
<div class='div-other'><a id='mulu330' />
<p class='h2'>伯叔</p><p>哀心有感痛傷天屬之親。誠意無依庸仗佛乘之力。伏念<span class='note-inline'>(亡伯亡叔)</span>善鍾累世慶出一門。為先公胄子之賢<span class='note-inline'>(伯稱胄子叔稱季子)</span>。乃我父連枝之愛。將謂享長年之筭。豈期終百歲之天。</p>
</div>
<div class='div-other'><a id='mulu331' />
<p class='h2'>姊妹</p><p>天倫共稟莫非同歲連枝。世事歸空難免出生入死。伏念<span class='note-inline'>(亡姊亡妹)</span>所育雖同於父母。于歸各配於室家。棣華將謂於聯芳。鴈序遽傷於痛別。</p>
</div>
<div class='div-other'><a id='mulu332' />
<p class='h2'>丈人</p><p>雲愁慘慘空傷太岳之頹。雨泣漣漣濫發東床之歎。雖曰冰清而玉潤。難逃死去以生來。伏念丈人某。德稟寬洪。恩均內外。私喜一門之幸。得伸半子之親。豈期四大之空。遽有千秋之別。</p>
</div>
<div class='div-other'><a id='mulu333' />
<p class='h2'>丈母</p><p>雲愁半夜痛傷岳母之俄傾。雨泣新秋忍對門䦨之發歎。千秋遽別。半子何依。欲懿魄之超昇。仗善因而薦拔。敬念丈母某人。生男克孝譽<span class='corr'>已</span>振於北堂。育女有家愛特崇於東坦。將謂享百年之壽。豈期為一疾之終。曉山黯黯散愁雲。夜壑茫茫奔逝水。</p>
</div>
<div class='div-other'><a id='mulu334' />
<p class='h2'>女婿</p><p>愁結門䦨遽爾東床之逝。淚零衣袖痛傷半子之亡。不資物外之善緣。莫薦門中之貴客。伏念亡婿<span class='note-inline'>(某人)</span>。賢鍾盛世。族出名家。內諧父母之歡。外擅里閭之譽。滿謂篤親之義。常修致敬之儀。豈期天不福謙。遽使身先歸土。</p>
<p style="margin-left:4em">又</p>
<p>門䦨有託望諧中雀之緣。風火無憑遽失化龍之望。欲伸薦拔。庸仗慈悲。</p>
</div>
<div class='div-other'><a id='mulu335' />
<p class='h2'>薦商死</p><p>往而不返。仲尼傷逝水之嗟。去而不歸。莊叟起失家之嘆。死生惟命之極。行止非人所能伏。念某人孤矢銘心盖有四方之志。駒騮命駕能馳千里之念。每運舟車阜通貨賄。遠取征商之利。將求潤屋之資。豈期善願未圓。那覺天年不永。征魂杳杳九泉冥路去何長。逝魄茫茫萬里思親歸不得。䖍修淨土。資薦去程。</p>
</div>
<div class='div-other'><a id='mulu336' />
<p class='h2'>僧薦本師<span class='note-inline'>(開華嚴經)</span></p><p>釋迦文佛何妨示寂雙林。達磨大師不免西歸葱嶺。雖法身本無生滅。然乳恩敢後酬償。欲增般若之妙光。必假華嚴之大教。恭惟圓寂本師大德。堂堂儀表寂然彌勒下生來。了了禪機儼若玄沙不出嶺。龍山尊宿。䱠水宗師。戒行共霜月爭明。梵音與風雷齊震。忽朝猛省。拂袖便行。衣傳<span class='corr'>已</span>付嶺頭人。背痛翻為塵外侶。今當三十有五日曷報師資。用開一百二十函少陪雲路。</p>
</div></div>
<div class='div-other'><a id='mulu337' />
<p class='h1'>薦亡伏願門</p>
<div class='div-other'><a id='mulu338' />
<p class='h2'>通用</p><p>塵勞蠲淨廓爾而雲散天清。業障頓除豁然而冰消雪釋。識心達本。息意忘緣。於去來中悟無去來。於生滅中悟無生滅。絕離幻妄。正趍真空。破三毒而證三藐三菩提。収六賊而修六度六神用。了知生滅法。方明無我人。不出菩薩林。常居華藏海。</p>
<p style="margin-left:4em">又</p>
<p>數行仙樂迎歸紫府之間。三色祥雲引出塵寰之外。拋離五障。逈脫六塵。當生慈氏之宮。早入龍華之會。</p>
<p style="margin-left:4em">又</p>
<p>黃金殿內常瞻紫磨之身。紅藕花心時聽苦空之偈。</p>
<p style="margin-left:4em">又</p>
<p>四生海上卸愚癡帆。三覺岸頭斷沉迷綱。出娑婆之世界。生兜率之天宮。時時面奉玉毫。日日耳聞妙法。曉了即心即佛。頓明非想非空。得般若波羅蜜多。成無上正遍知覺。</p>
<p style="margin-left:4em">又</p>
<p>無邊煩惱海徹底乾枯。無量智慧花廓然開發。</p>
<p style="margin-left:4em">又</p>
<p>上冐七重之網。下乘千葉之蓮。飄飄生覩史之天。濟濟步摩尼之殿。面瞻金相。耳聽法音。</p>
<p style="margin-left:4em">又</p>
<p>瑤池萬仞。金風動而蓮上生花。寶閣千層。珠簾卷而雲中見佛。</p>
<p style="margin-left:4em">又</p>
<p>寶坊寶盖乘寶馬以優游。香國香城躡香雲而快樂。</p>
<p style="margin-left:4em">又</p>
<p>寶網玲瓏之下。天花縹緲之中。禮十號慈尊。悟一乘妙理。</p>
<p style="margin-left:4em">又</p>
<p>須菩提彈指之處認取千聖之門。大迦葉破顏之時頓悟一真之理。</p>
<p style="margin-left:4em">又</p>
<p>普光堂上回凡心而作佛心。菩提殿中轉肉眼而為慧眼。步步紅蓮開足下。翩翩青盖起空中。拋三漏之塵勞。生十嚴之淨地。入寶冠裏。坐師子床。一聞大悟之因緣。便證無為之至理。</p>
<p style="margin-left:4em">又</p>
<p>真明明之。法眼登須彌頂而爍破四天。悟了了之。真心向微塵裏而坐觀三界。</p>
<p style="margin-left:4em">又</p>
<p>真心自在。法性逍遙。不入三乘。便登正覺。悟無所悟之法。證無所證之門。生生披如來忍辱之衣。世世處諸佛慈悲之寶。</p>
<p style="margin-left:4em">又</p>
<p>障雲散而菩提月現。業海枯而功德山高。不入邪宗。常生正念。</p>
<p style="margin-left:4em">又</p>
<p>七寶池中盡滌業障報障煩惱障。九蓮臺上常聞妙音梵音海潮音。</p>
<p style="margin-left:4em">又</p>
<p>摧煩惱之山。裂愛慾之網。心疑頓釋若解百疊之花巾。罪垢潛消如散八風之沙聚。</p>
</div>
<div class='div-other'><a id='mulu339' />
<p class='h2'>婦人</p><p>十惡五逆悉冰消。三毒七情俱雪懺。五漏化為無漏。六根變作善根。仗一乘薦悼之功。指九品往生之路。好隨玉女迎埽蓬嶋仙山。長伴姮娥直返蟾宮月殿。東海觀音親授記。南方龍女願同參。速出迷途。早登覺苑。</p>
<p style="margin-left:4em">又</p>
<p>業菓凋零。罪花殞謝。便登海岸禮觀音菩薩之容。長向雪山侍摩耶夫人之側。</p>
</div>
<div class='div-other'><a id='mulu340' />
<p class='h2'>雙魂</p><p>毗盧華藏不妨步步相隨。淨土蓮臺如信人人有分。寧拘曰老曰少。從教同号同名。鸞車對對返璇穹。鳳輦雙雙歸寶洞。合簪並進共乘般若之舟。携手同行齊到波羅彼岸。</p>
<p style="margin-left:4em">又</p>
<p>俱乘有作之因。各指往生之路。紅蓮臺上不妨步步相隨。碧玉堦前管取頭頭尋着。九品齊登上品。三乘共證上乘。翻身接引上天堂。携手逍遙歸佛國。</p>
<p style="margin-left:4em">又</p>
<p>厖眉慈母早隨佛母返天宮。鴛帳嬌娥好共妲娥歸月殿。兩片綵雲輕襯足。一雙寶網為嚴身。生前既結於家親。歿後齊登於佛國。</p>
</div>
<div class='div-other'><a id='mulu341' />
<p class='h2'>溺死</p><p>不憑聖澤。難脫迷津。霈為終七之恩波。洗去大千之罪垢。鵬海化為福海。龍宮變作天宮。雲漢逍遙免萬劫沉淪之苦。星橋快樂無三途出沒之憂。願假慈舟。早登彼岸。</p>
<p style="margin-left:4em">又</p>
<p>愛河浪闊期彼岸以高登。苦海波深假慈舟而普渡。</p>
<p style="margin-left:4em">又</p>
<p>不滯中流即登彼岸。禮水藏慈悲之相。聞海潮微妙之音。</p>
<p style="margin-left:4em">又</p>
<p>滌除玄覧。涵泳聖涯。指佛波羅門。离世浮沉海。騎李白鯨鯤之背。訪張騫牛斗之星。兩腋清風笑傲三山之蓬嶋。一溪流水優游千古之桃源。度達有阿羅聖僧。引接得水藏菩薩。</p>
</div>
<div class='div-other'><a id='mulu342' />
<p class='h2'>薦僧</p><p>身期成於正道步步躡於遙天。心冀了於妄源去去乘於翠輦。入四禪地。具一性空。趺猊座高廣之間。覩龍樹芳菲之相。一明圓覺。頓悟真常。</p>
</div></div>
<p class='juan'>高峰龍泉院因師集賢語錄卷之十二</p>
</div><!-- end of div[@id='body'] -->
</body></html>