<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu99' />高峰龍泉院因師集賢語錄卷之四</p><p class="byline">六祖院住持小師　如瑛　編</p>
<div class='div-other'><a id='mulu100' />
<p class='h1'>歌揚讚佛門</p>
<div class='div-other'><a id='mulu101' />
<p class='h2'>三歸依</p><p>歸依佛。補處慈氏如來。居內院蓮華臺。人間願早下生來。便作龍華三會。謠謌佩歌舞獻花。五雲仙隊雲仙隊。表應玉皇嘉瑞。瞻好相。證三昧。妙幢影裏奉慈尊。耳聽簫韶謌唄。出三界。兜率陀天。面禮千拜。</p>
<p>歸依法。玉軸靈文寶偈。唐三請名不易。旃壇香水奉金書。鎮在龍王宮裏。色空異聞者凡夫。便登十地登十地。花藏海中遊戲。金盤滿香風吹。却來此處散天花。供養當今皇帝。當今帝。帝子王孫。千秋萬歲。</p>
<p>歸依僧。圓覺聲聞賢聖。居南嶽與天台。祝融方廣絕塵埃。入定觀空不昧。駐幽涯虎伏龍降。高道奇哉道奇哉。廣布六通自在。常應供十方界。尋聲赴感剎那時。此土他邦無礙。堪依賴。接引群生。盡超佛界。</p>
</div>
<div class='div-other'><a id='mulu102' />
<p class='h2'>古陽關</p><p>稽首歸依佛。初降誕摩耶藍園裏。十九逾城去向雪嶺修持。蘆芽穿膝朝夕噉一麻并一麥。修苦行。六年滿。證大覺菩提。我佛慈悲放毫光。照三途離苦迷。釋梵諸天歸向。三界瞻依。龍華會裏普為眾生親受記。談妙法。不思議。有請降無違。</p>
<p>稽首歸依法。菩薩問因緣百萬遍。佛演真詮廣大金口親宣。龍宮海藏。願常轉法輪度有緣。真秘密。無窮盡。超彼岸舟船。信受精專去千災。降吉祥福壽延。是夕香花羅列。法樂連天。慈悲方便品類投誠作福田。今頂禮。不違誓。有請降臨筵。</p>
<p>稽首歸依僧。住世在方廣與天台。南岳祝融峯頂逈絕塵埃。親蒙佛囑。應此土他方天上回。或伏虎。居岩畔。或振錫浮盃。閑臥白雲堆。被靈禽呌聲驚起來。闌散嵓前入定。覺樹花開。珊瑚樹下更把青松月裏栽。真瀟洒。無餘事。有請降臨來。</p>
</div>
<div class='div-other'><a id='mulu103' />
<p class='h2'>喬鼓社</p><p>歸依佛。釋迦是真慈父。化現身形離補處。駕白象乘雲去。向皇宮托蔭摩耶。九龍吐水金盆浴。正得丈六真金相。被波旬來請去。</p>
<p>歸依法。法華是經中髓。更說華嚴寶積經。大般若波羅蜜。金剛座上生彌勒。瑜珈孔雀真秘密。龍宮藏內諸經卷。卷卷是佛思議。</p>
<p>歸依僧。僧是累劫脩緣至。奉勑皇恩身不易。掛三事如來衣。向人間應供作福田。手持錫杖降龍虎。林間樹下安禪座。紅塵事不顧。</p>
<p>三歸依了讚祝願。當今帝萬歲千秋常如此。願福壽山河齊。太子重臣巍巍。民安國泰謌歡喜。諸邦小國無爭戰。八方盡來朝帝。</p>
</div>
<div class='div-other'><a id='mulu104' />
<p class='h2'>柳含煙</p><p>佛寶嘆無窮。功成無量劫中。巍巍丈六紫金容。覺道雪山峰。眉際玉毫光燦爛。照開六道昏蒙。龍華三會願相逢。演說法真宗。</p>
<p>法寶實難量。如來金口宣揚。龍宮海藏散天香。覺者誦琅琅。玉軸霞絛金寫字。似排秋鴈成行。只因三藏請來唐。千古為敷揚。</p>
<p>僧寶不思議。身披三事雲衣。浮盃振錫剎那時。赴感應隨機。堪作人間功德主。堅持戒行無違。我今稽首願遙知。振錫杖提携。</p>
</div>
<div class='div-other'><a id='mulu105' />
<p class='h2'>鶴冲天</p><p>稽首仁聖。巍巍相奇絕。十月母腹中安然歇。恰值初夏至朱明節天花烈。無憂林樹下。聖母攀枝。太子降生時節。</p>
<p>悲心弘大。䖍叩無為悅。三乘秘密言廣宣說。龍華三會指人天路皆滋徹。清凉除惱熱。如月澄輝。丈六金容皎潔。</p>
<p>威嚴不動。毫光遍布烈。□曜大千界救生滅。我今稱讚禮本師面如滿月。牟尼闡洪慈。發願歸依。望接羣生超脫<span class='note-inline'>(讚釋迦)</span>。</p>
</div>
<div class='div-other'><a id='mulu106' />
<p class='h2'>千秋歲</p><p>志心信禮釋迦牟尼佛。為三界師四生父。玉毫眉際現。金口談妙語。潤羣生如朽木沾甘露。八十隨形化。三十二相。具現慈悲相救諸苦。我今稽首禮。惟願垂加護。當來世捨閻浮生淨土。<span class='note-inline'>(讚釋迦)</span></p>
<p>志心信禮觀世音菩薩。現慈悲相聖皎潔。眉灣如翠柳。面圓如滿月。隨物現化羣生十方剎。瞻禮災殃散。聞名罪消滅。現香花會如星列。法樂連天降。絲竹聲和悅。願散誠垂攝受鑒情切。<span class='note-inline'>(讚觀音)</span></p>
<p>志心信禮南岩定光佛。現白衣相當金闕。仁宗親頂禮。天下災消滅。御書降賜紫號。經年月盤古碑銘在。波利禪師說。自道場興五百劫。香花雲靉靆。檀信修巖穴。常供養圓應師大菩薩<span class='note-inline'>(讚定光)</span>。</p>
<p>志心信禮熾盛光如來。自在天中出現。大威德神通變。紅蓮臺上紫金容。爍爍火輪火焰遊天漢。十二宮中遊行皆遍。遊皆偏。惡曜妖星漸散。為家國除災難。金木水火土星臨。但向金容發願飜為善。須知慈悲救度方便<span class='note-inline'>(讚熾盛光佛)</span>。</p>
</div>
<div class='div-other'><a id='mulu107' />
<p class='h2'>五福降中天</p><p>我等志心歸命禮。釋迦牟尼初現化身。摩耶感夢殊異。月滿藍園誕質。動足蓮隨步移。梵釋諸天覩斯祥瑞嘆希奇。</p>
<p>迤邐長成文武備。三端六藝向四門遊。見生老病死苦。相催傷嗟便回。靜居空中報知。夜半逾城漸登雪嶺去修持。</p>
<p>遣匿回文奏父王。不須愁悲他日道成。却回朝現皇帝。六載辛懃行滿。時受牧女乳糜。沐浴泥蓮金剛寶座證菩提。</p>
<p>天魔眷屬妬人師。惡心便起。號令妖兵鬼將。各逞雄威。鏘刀劒戟近。世尊紅蓮襯體。覩此神通應時回向却歸依。</p>
<p>冤魔退<span class='corr'>已</span>聚鹿苑。三轉四諦自後宣揚。妙教廣度羣迷。我今讚祝祚。聖君永固帝基。願諸有情同登正悟無生理<span class='note-inline'>(讚釋迦)</span>。</p>
</div>
<div class='div-other'><a id='mulu108' />
<p class='h2'>臨江仙</p><p>三大劫修觀自在。時光果證菩提。補陀山上座巍巍。手持甘露水。身掛六銖衣。救度眾生無盡意。毫光普照群迷。端嚴由解起慈悲。十方常供養。四海盡歸依。<span class='note-inline'>(讚觀音)</span></p>
<p>地藏能仁弘誓廣。慈悲不倦隨機。手擕金錫振阿鼻。普天皆晃曜。遍地盡聲持。救度眾生盡盡。毫光照燭幽岐。三途八難息昏迷。有情超彼岸。無處不歸依。<span class='note-inline'>(讚地藏)</span></p>
</div>
<div class='div-other'><a id='mulu109' />
<p class='h2'>南聖朝</p><p>阿彌陀佛真堪羨。相好端嚴輝煥。毫光照輝大千。中現聲聞羅漢。目連舍利皆稱讚。有四弘誓願。提携含識悟無生。證菩提果滿。</p>
<p>西方淨土凌空現。締網珠樓玉殿。琉璃池內瑞蓮生。引祥雲片片。佛慈廣大垂方便。誘群情十善。蓮臺九品證真常。度眾生無倦。</p>
<p>今宵孝士營香饌。竭意精嚴蓬舘命。僧焚誦閱真詮。雪冤諐蠲免。三途八難皆消殄悟真如。彼岸靈魂憑此薦修緣。超率陀內院。<span class='note-inline'>(讚彌陀)</span></p>
</div>
<div class='div-other'><a id='mulu110' />
<p class='h2'>五雷子</p><p>南無佛陀耶。三界大慈父。苦海作舟航。飄流六趣。千百億化身。救我眾生苦。慈悲生。接引亡靈往生淨土。南無達磨耶。龍宮黃卷軸。般若波羅蜜。經留四句。十二部真詮。言言是佛語。五天書。接引亡靈往生淨土。南無僧伽耶。六通傳今古。金錫手中携。降龍伏虎。身掛紫檀衣。托鉢隨緣去。為化主。接引亡靈往生淨土。<span class='note-inline'>(薦亡讚三寶)</span></p>
</div>
<div class='div-other'><a id='mulu111' />
<p class='h2'>巧箏笆</p><p>釋迦佛。初因地緣起托質摩耶。無憂樹枝九龍吐香水。金盆浴洗沐浴太子降皇宮。父王知<span class='corr'>已</span>。蓮華襯足。毫光罩體。嬪妃歡喜捧擁太子歸宮內。時光速相催荏苒。蹉跎一十九歲。因出四門遊。略觀浮世。西門逢死。北門僧托鉢持錫。聲聲教化隨緣布施。休痴休痴。莫戀奢華并富貴。早回頭思惟。太子聞言心中歡喜。迁時過逾城。雪山修持。朝餐麻麥日充飢。天王獻麋。鵲巢灌頂。蘆芽穿膝。苦持苦持。六年證得波羅蜜。巍巍相黃金體難比。雙林說法龍華會裏多寶寶如來。普賢慈氏辟支羅漢總歸依。目連舍利。我佛說法無涯邊際。經義經義。法華七卷經中髓。梁武懺消灾罪。人王孔雀上王彌勒持念保安康。名求福利國王由尚報天恩。請僧回施。<span class='note-inline'>(讚釋迦)</span></p>
<p style="margin-left:4em">又</p>
<p>贊菩薩初因地緣起托質妙莊嚴王國裏。天龍生歡喜。公主降世皆由願力。大慈悲化身親至。青蓮瑩目紅桃映體。端嚴無比。不招駙馬為佳婿。心心願求出離出離。直往香山不戀榮貴。端坐自修行。皇宮拋棄回光證得波羅蜜。法身圓備尋聲救苦。以身布施希奇希奇。千手千眼神通力。阿僧祗曾修持修持。由昔觀音出現于世。此時教我修三摩提地。聞思從耳悟真宗。如來受記。金剛三昧普度一切。弘誓弘誓莊嚴聖相三十二。披素服垂珠翠姝麗。補陀山上琉璃苑裡。甘露現金瓶。灌洒楊枝。圓通常序楞嚴會。普施無畏。得度說法人天歸依。滅罪滅罪大悲神呪不思議。普門品陀羅尼妙義。接引眾生同證菩提。隨願盡圓成。我今頂禮一心專注告觀音。咸增福惠。<span class='note-inline'>(讚觀音)</span></p>
</div>
<div class='div-other'><a id='mulu112' />
<p class='h2'>賀聖朝</p><p>如來救度眾生苦。是四生慈父。含靈皆得離群迷。現化身千處。波旬外道生嗔怒。起惡心嫉妬。逼令請佛入涅槃。向雙林滅度。</p>
<p>當時波利登雲路。往天宮報母。母言纔始夢中驚。憂眾生無主。爾時摩耶聞斯語。淚雙垂如雨。領諸從眾駕祥雲。至雙林親覩。</p>
<p>遶棺三匝悲啼苦。言悉達我子。汝今捨我入涅槃。請師留四句。如來槨內談真語。免憂悲息苦。萬般世物盡無常。惟法身永固。<span class='note-inline'>(讚佛涅槃)</span></p>
</div>
<div class='div-other'><a id='mulu113' />
<p class='h2'>滿庭芳</p><p>稽首歸依補陀山上大聖名号觀音。常扶八難應群情。毫相分輝。百億楊枝洒苦海為霖。塵沙界勞生敬仰。一念免漂沈。巍巍蓮座上。華縵纓珞體瑩如銀。項佩珠絲網百寶嚴身。處處尋聲救苦。頭頭露接物。垂形真慈父。爐烟繚繞。遙望鑒誠心。<span class='note-inline'>(讚觀音)</span></p>
<p style="margin-left:4em">又</p>
<p>我等虔誠一心歸命禮讚地藏能仁。悲心廣大遍乾坤。處處歸投。拔苦三途八難望垂恩。今宵夜群生瞻仰。竭意甚精勤。慈尊弘誓重。願放毫光照燭幽冥。化獄主赦囚罪苦休停。眾生冤愆解脫。從茲後不復哀鳴。仗佛力。有情含識俱獲盡超昇。<span class='note-inline'>(讚地藏)</span></p>
<p style="margin-left:4em">又</p>
<p>三寶堪依。群生歸向。道場中布無遮。一聲鍾韻遍河沙。供主䖍誠拜請。排淨供羅列幡花。焚香請天曹地水三界降雲車。人間宮廟眾龍神盡降。海岸天涯听如來秘密解脫曼拏。普救沈魂滯魄。离地獄往仙家。今之夜功圜果滿。稽首佛陀耶。<span class='note-inline'>(讚三界)</span></p>
</div>
<div class='div-other'><a id='mulu114' />
<p class='h2'>水調歌</p><p>嘆三界之師釋迦牟尼佛。乃喚阿難波利舍利弗迦葉犍連摩睺阿那律彌勒菩薩蔭光童子須菩提。</p>
<p>敕汝等當知。速生毗耶城裏。今為維摩染<span class='corr'>患</span>。為吾詢取平安起止還如是。爾時諸天菩薩欲去又遲疑。</p>
<p>皆稽首含悲白佛言。因地今為維摩居士智惠廣愽無比。說法如流水。我今此上人者難詣去酧對。</p>
<p>佛言知汝意。昔日曾遭值。乃喚文殊師利集諸天仙徒眾速往維摩所。爾時諸佛菩薩聲聞願參隨。</p>
<p>文殊騎師子。現全威。香風散。殊異天花紛紛。長空法雨霏霏。直至維摩方丈。殷勤稽首瞻禮。願承佛慈旨來問居士染<span class='corr'>患</span>因緣從何至。</p>
<p>居士<span class='corr'>患</span>身獨倚。謝子來申意。今為眾生染<span class='corr'>患</span>。我今慜諸愚痴。以此慈悲故。如人家有子<span class='corr'>患</span>。父母亦如是。</p>
<p>諸菩薩不思議對答如流水。居士重携五偈演說法苦空門。門門談不異。視身如露如電如影化群迷。</p>
<p>四眾等及修羅乾達婆王咸懽喜。讚歎能仁方便善會解。我由痴解說真如理。我今稽首瞻禮盡歸依。<span class='note-inline'>(讚維摩)</span></p>
</div>
<div class='div-other'><a id='mulu115' />
<p class='h2'>降魔讚</p><p>稽首牟尼大聖。下兜率。應三千。乘龍駕象夢透明天。藍園去。無憂樹。右脇降。綵雲連。九龍吐溫泉沐浴。奇異新鮮堪羨。步步紅蓮襯足。奏王知悅龍顏。長成因向四門遊翫。親覩見。老病死。悟浮生不長堅。復遇一福田。遂欲出離凡緣。朝天父王。忽爾聞言。更添絲竹聲喧。淨居空裏報語茫然。休貪戀五慾境。早修行學安禪。夜半跨朱騘踰城。雪嶺心堅六年。頂巢膝裏蘆芽。合掌不動安然。三十二相八十種好。金仙化千百億。正菩提演真詮。誓言度一切有情無量無邊。</p>
<p>時有魔軍大怒。領妖兵戰金仙。持鎗振劒繚繞。飛烟狂顛。使千斤弩。告神將。敕親宣。號令具鋼鈎劒戟闊刃駢闐爭先。又放風砲亂打。喝殺聲振三千。吹沙走石呌噉連天。魔軍用千般。猛逞威獰嚇慈顏。雷電向虗空。晦瞑天地驚。然中天慈悲喜捨安然。萬德莊嚴無邊。凡舉鎗劒化作紅蓮。魔軍見如此神。却回心悔前愆。誓願信如來弟子。永向祗園佛前。一時稽首歸崇。受持戒行精專。世間愚痴望結良緣。普勸志心歸依世尊佛真正詮。上祝聖明君睿齡億萬斯年。</p>
</div>
<div class='div-other'><a id='mulu116' />
<p class='h2'>望江南</p><p>歸依佛。三界最為尊。累劫修行登正覺。常興法雨洒乾坤。無處不沾恩。千萬歲妙相度人倫。惟願慈悲垂保護。民安國泰布堯雲。佛日永長存。</p>
<p>歸依法。王軸慣金文。貝葉開時光燦爛。琅函諷處起祥雲。釋梵眾龍神金口說。卷軸實難量。鎮在龍宮為世寶。福田皆度有緣人。長劫化迷津。</p>
<p>歸依僧。真相貌稜層。身掛紫袍心似鏡。隨緣赴感應群情。如月照潭澄。常應供苦海救沈淪。我等志心投面禮。願逢彌勒下天庭。聞法悟無生。</p>
<p>香花送諸佛坐寶蓮。仙樂空中來接引。鐃鈸鐘鼓響連天。隊仗擁金仙。菩薩聲聞眾。羅漢辟支僧。梵語唐言諸部讚。能與世<span class='corr'>間</span>結良緣。佛法永流傳。<span class='note-inline'>(送□)</span></p>
<p>道場眾合掌送金仙。惟願含靈沾利樂。今宵會上結良緣。世上悟真詮。道場諸聖眾。般若波羅蜜。摩訶般若波羅蜜。甚深般若波羅蜜。福利永無極。<span class='note-inline'>(送佛)</span></p>
</div>
<div class='div-other'><a id='mulu117' />
<p class='h2'>聲聲慢</p><p>通宵法會。蒙聖眾下降。凡情香花燈塗供養。甚有微輕。看看更殘月暗。漸金烏隱隱東生。陳讚禮。望我佛慈悲願鑒丹誠。三藏加持秘呪奏樂音漸送幽深。供主䖍誠。顒望賜福留恩。檀那增添福壽。願三途永息。迷心悟智理。龍華三會願覩金身。<span class='note-inline'>(送佛)</span></p>
</div></div>
<p class='juan'>高峯龍泉院因師集賢語錄卷之四</p>
</div><!-- end of div[@id='body'] -->
</body></html>