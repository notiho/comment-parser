<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu224' />高峯龍泉院因師集賢語錄卷之七</p>
<div class='div-other'><a id='mulu225' />
<p class='h1'>諸般佛事門</p>
<div class='div-other'><a id='mulu226' />
<p class='h2'>發道文<span class='note-inline'>(此係遇人新喪就士。人所召引亡魂徃生佛地及安慰靈座用)</span></p><p style="margin-left:1em"><span class='note-inline'>(唱和)</span>極樂世界<span class='note-inline'>(眾和)</span>彌陀佛<span class='note-inline'>(四聲)</span>觀音菩薩<span class='note-inline'>(眾和)</span>摩訶薩<span class='note-inline'>(四聲)</span>勢至菩薩<span class='note-inline'>(眾和)</span>摩訶薩<span class='note-inline'>(四聲)</span>海眾菩薩<span class='note-inline'>(眾和)</span>摩訶薩<span class='note-inline'>(四聲)</span>。</p>
<p>切以色身如夢。浮世非堅。其生也石火電光。其死也波澄水淨。于日即有新故<span class='note-inline'>(某甲)</span>世緣<span class='corr'>已</span>盡。命謝还空。猶慮敷排棺槨結束衣冠。未蒙清淨有諸穢污。今憑法水灌洒行裝。悉令清淨俱獲嚴潔。　<span class='note-inline'>(淨水)</span>貪言依教持誦。　<span class='note-inline'>(伽陀)</span></p>

<div class="lg regular"><div class='lg-row'>佛有閼伽水　灌洒諸塵勞　垢穢盡蠲除</div>
<div class='lg-row'>悉令俱潔淨</div>
</div><p class="dharani" style="margin-left:1em"><span class='note-inline'>(淨水真言曰)</span>唵㧞折羅舍尾吽吽<span class='note-inline'>(三遍)</span></p>
<p>恭聞人生有限。逐光景以蹉跎。世事無根。任浮葉而迅速。假使神丹九轉印緩千鍾。縱獨戰獨興至烏江而自刎。任七擒七縱嘆孤境以空存。徐寅賦言不死何皈。武帝詩云長生不見。誅龍好手斬獸嘍囉。不知一性圓明。徒逞六根貪欲功名。盖世無非大夢一場。富貴驚人難免無常二字。雷興電滅月落花殘。溪山磨盡幾英雄。風火散時無老少。于日即有新故<span class='note-inline'>(某甲)</span>傾辭人世奄化泉鄉。恐在冥途慮生沈滯。今為稱楊聖號。指出迷津。韻擊洪鐘。振開幽壤。仰憑法眾。恭阿彌陀接引新魂超昇樂國。<span class='note-inline'>(於此動法音讚唱)</span></p>
<div><img src='../images/X65p0027_01.gif' alt='X65p0027_01.gif' /></div>
<p style="margin-left:1em">惟願接引新故<span class='note-inline'>(某甲)</span>泉下去魂。上嚴天界。</p>
<p>切以運慈缶於苦海莫若大雄。秉惠燭於昏衢無非調御。昔時大蠎離苦由郗氏聞諸佛供名。曩日枯魚上天因流水稱寶勝名號。此七大如來是四生慈父。廣弘誓願救拔死生。一稱其名萬罪俱滅。有是利益故乃宣揚。伏冀尊靈志心諦听。</p>
<div><img src='../images/X65p0027_02.gif' alt='X65p0027_02.gif' /></div>
<p style="margin-left:1em">惟願接引新故<span class='note-inline'>(某甲)</span>泉下去魂。上嚴天界。</p>
<p>百年光景全在剎那。四大幻身豈能長久。任是堆金似塔。命終而難買長生。假饒積玉如山。限盡而安能延壽。豈不見南鄰公子綠鬢改而白髮生。北里豪家昨日歌而今日哭。人命似風前之燭。浮生如火裏之氷。夫子為六國之師由歸泉路。世尊是三界之主尚奄双林。堪嗟古聖今賢。難免出生入死。于日即有新故某甲。壽齡大限幻化歸空。繐幃伸薦拔之誠。緇侶盡虔恭之禱。念無生偈。擊無常鍾。願沐殊勳。超昇樂國。</p>
<p class="lg-abnormal"><div class='lg-row'><span class='note-inline'>(諷)</span>諸行無常　是生滅法　生滅滅<span class='corr'>已</span>　寂滅為樂</div>
<div class='lg-row'>如來證涅槃　永斷於生死　亡者志心聽</div>
<div class='lg-row'>當得無量樂<span class='note-inline'>(各和三遍)</span></div>
</p><p style="margin-left:1em">惟願接引新故某甲。泉下去魂。上嚴生界。<span class='note-inline'>(於此煞鍾再擊三下)</span></p>
<p style="margin-left:1em"><span class='note-inline'>(唱云)</span>第一鐘聲上通三十三天。第二鐘聲下達一十八地。第三鐘聲接引新故某甲上嚴生界<span class='note-inline'>(咄)</span>。</p>

<div class="lg regular"><div class='lg-row'>亡者<span class='corr'>已</span>拘棺槨　魂誠歸空作略</div>
<div class='lg-row'>聞今法樂鳴聲　直往西方極樂</div>
</div><p style="margin-left:1em"><span class='note-inline'>(諷彌陀呪)</span>亡魂承呪<span class='note-inline'>(和)</span>生天界。</p>
</div>
<div class='div-other'><a id='mulu227' />
<p class='h2'>開明文</p><p style="margin-left:1em"><span class='note-inline'>(唱)</span>一切恭敬信禮<span class='note-inline'>(和)</span>常住三寶<span class='note-inline'>(任舉佛號)</span>。</p>
<p>紫金嚴相。白玉舒毫。頂旋千螺。身分百億。謹熱明香恭伸敬白。十方盡虗空界三世過現未來一切無窮佛寶法寶僧寶。萬靈有感天官地官水官。四直功曹三界奏事。冥司五道大神。追押二魂使者。黃衣業道神君。奈何渡江使者。家先宗祖住宅神祇。惟願降赴法筵。鑒斯丹懇。即據大元國某[火*月]某縣鄉居里號住止陽道孝某甲。伏為亡某甲享年幾歲。於今月幾日傾辭世壽奄化泉鄉。命僧於家鳴鐘發道。猶慮人物往來踐踏宅舍。擊鼓動鍾諸般哭泣。冐犯家神恐生驚怖。今依教典奉法行持。摒起一宅神祇四圍禁將。伏請諸神懸空而立。喪車過後回鎮方隅。秘密妙言依教持誦。　<span class='note-inline'>(伽陀)</span></p>
<p style="margin-left:1em">佛有阿伽水。神識願遙知。一滴略纔沾。百凶無所忌。</p>
<p class="dharani" style="margin-left:1em"><span class='note-inline'>(淨水去穢真言曰)</span>唵佛咶啒律摩訶鉢囉恨那碍吻汁吻微咭微摩那栖鳴[琛-王+口][口*暮]啒律吽吽[口*半][口*半][口*半]娑訶</p>
<p>上來持誦威跡密言阿伽香水。摒起住宅家神<span class='corr'>已</span>竟。輙備銀錢先伸奉上冥司五道大神。追押二魂使者。黃衣業道神君。奈何渡江使者。伏惟歆納。然後待吾鳴鼓之時。伏願諸神眾接引新故某人。超昇樂國。為念摩訶般若波羅蜜<span class='note-inline'>(動鈸至柩前舉)</span>西方極樂<span class='note-inline'>(眾和)</span>彌陀佛。</p>
<p style="margin-left:1em"><span class='note-inline'>(呪)</span>彌陀淨土呪三遍。<span class='note-inline'>(舉)</span>亡魂承呪<span class='note-inline'>(眾和)</span>生天界。</p>
<p>切以一真湛寂本無去以無來。萬象浮華是有生而有滅。故我仲尼大聖猶夢奠於兩楹。達磨宗師尚飛歸於隻履。凡曰古今之賢聖。莫逃生死之輪迴。是日即有亡某人。乍入冥途。希聞佛法。今為靈魂稱揚三寶。頓爽六塵。伏請志心諦聽。志心聽受。<span class='note-inline'>(就舉)</span></p>

<div class="lg regular"><div class='lg-row'>南無佛陀耶　南無達摩耶　南無僧伽耶</div>
<div class='lg-row'>歸依佛無上尊　歸依法離慾尊　歸依僧眾中尊</div>
<div class='lg-row'>歸依佛竟　歸依法竟　歸依僧竟<span class='note-inline'>(各和一遍)</span></div>
</div><p>歸依佛者不墮地獄。歸依法者不墮餓鬼。歸依僧者不墮畜生。從今<span class='corr'>已</span>往稱佛為師。稱法為師。稱僧為師。更莫歸依邪魔外道。惟願三寶慈悲攝受。吾今更為持誦七大如來資薦香魂。願超淨界。伏請亡靈志心諦聽。志心聽受。<span class='note-inline'>(於此舉)</span>七寶如來名號<span class='note-inline'>(各和一遍)</span>。</p>
<p><span class='note-inline'>(伽陀)</span></p>
<p style="margin-left:1em">不覺真如性。隨緣染汙塵。造罪廣無邊。志心求懺悔。</p>
<p class="dharani" style="margin-left:1em"><span class='note-inline'>(真言曰)</span>唵三昧耶薩哆[口*梵]<span class='note-inline'>(舉)</span>超佛界菩薩<span class='note-inline'>(眾和)</span>摩訶薩</p>
<p>切聞昔佛住世利樂四十九年。教法流通滅度二千萬載。不生者西方而無去。不滅者東土以無來。滅<span class='corr'>已</span>可聖可凡。生而不增不減。于日即有亡某人。世緣既滿。宿果<span class='corr'>已</span>周。娑羅開覺樹之花。法樂奏無生之曲。莫不孝門東苦眷屬悲傷。然諸佛却有微宗。使眾生總無失本。大眾。法若永盡無生。思而不足了然。常興不滅。懼死何歸。當念無常。聽吾舉偈。亡者志心。應當諦聽<span class='note-inline'>(於此誦涅槃偈)</span>。</p>
<p>切以西方有佛號曰彌陀。樹林水鳥演法音珂。喝開耳聞身振娑婆。金容蓮掌垂慈悲。示度亡靈出愛河。現前清眾異口一音。同聲讚和十佛名號。資助去魂超昇淨界。亡者志心應當諦聽<span class='note-inline'>(於此舉十念彌陀名號)</span>。</p>
<p>上來稱揚十念功德<span class='corr'>已</span>竟。敬薦亡某人。泉下初終冥路去魂。願超淨界。伏願華臺幡蓋空裏來迎。玉輦金幢昇騰接引。頂禮奉辭<span class='note-inline'>(眾和)</span>和南聖眾。</p>
<p>切以冥魂杳杳初無再見之期。泉路茫茫寧有重歸之日。重念此生之泉別。用憑薄奠以哀辭。仰冀一靈俯歆三醉。伏請孝眷虔誠開壺酌酒<span class='note-inline'>(舉柳含烟調)</span>。</p>
<p style="margin-left:2em;text-indent:-1em">一奠酒初斟。哀哉苦痛人心。從今一別想難尋。不覺淚流襟。</p>
<p style="margin-left:2em;text-indent:-1em">二奠酒加分。亡魂執盞當巡。六親眷屬淚紛紛。從此別千春。</p>
<p style="margin-left:2em;text-indent:-1em">二奠滿金杯。親姻哽咽悲哀。憑僧略為薦泉臺。願早往生來<span class='note-inline'>(至此動鈸擊鍾三下。隨聲舉唱彌陀聖號。終云惟願接引亡靈上嚴生界。未司發道)</span>。</p>
</div>
<div class='div-other'><a id='mulu228' />
<p class='h2'>祭奠文<span class='note-inline'>(發端隨意　舉佛)</span></p><p>盖聞大圓遍智速證總持之門。唐藏流輝弘敷秘密之跡。實有難思之德。能無上道之功虔寶印之律儀叩金仁之剋薦。庶憑微妙之力。容霑歆享之筵。恭對靈幃宣揚聖教。伏冀尊魂如在靜听真言。法食飽食永充飢渴。甘露王飾饌施食陀羅尼謹當持誦。孝眷上香設拜。</p>
<p class="dharani" style="margin-left:1em">南無薩哩嚩怛多阿誐佐婆嚧枳帝唵麼囉麼囉三麼囉三麼曳吽<span class='note-inline'>(三遍)</span></p>
<p class="dharani" style="margin-left:1em">南無蘇魯婆曳怛䭾惹哆耶怛枳他唵蘇魯嚩囉蘇魯嚩囉蘇魯娑婆訶<span class='note-inline'>(三遍)</span></p>
<p>真言演處愁雲慘慘於長空。聖號宣時憂霧紛紛於永日。斯辰即有孝眷某。伏為新故某人。魂歸岱岳。魄奄泉扄。孝女悲而九族傷嗟。孤子哀而六親哽咽。是以特嚴祭奠。敬獻靈筵。贈別尊魂。用資去識。孝眷慇懃跪獻。緇徒特為讚揚。　<span class='note-inline'>(唱)</span>大聖甘露王菩薩。</p>

<div class="lg regular"><div class='lg-row'>南柯一夢不能回　孝眷微誠特寓哀</div>
<div class='lg-row'>香爇沈檀薰寶炷　酒傾醹醁捧金盃</div>
<div class='lg-row'>苦聲苦恨哀纏臆　悲憶悲思淚滿顋</div>
<div class='lg-row'>惟願英魂垂饗納　特憑妙偈薦泉臺</div>
</div><p>切以幽明隔遠生死分離。生前既屬親姻每勞眷顧。死後若無奠禮難表初終。庸竭丹誠。輙修素饌。一曲法音陳一奠。三乘雅韻薦三魂。特酬有德之情。用答無違之義。伏願尊靈不昧歆享誠心。侍孝停悲虔恭酌献<span class='note-inline'>(搗練子調)</span>。</p>
<p style="margin-left:1em">一奠酒。執瓶斟。亡魂不昧鑒來歆。請起盞初巡。</p>
<p style="margin-left:1em">二奠酒。實馨香。靈前祭饌列成行。魂識願歆甞。</p>
<p style="margin-left:1em">三奠酒。滿十分。靈魂不昧鑒如存。承此禮慈尊。</p>
<p style="margin-left:1em">聊伸三奠　特表一誠　輙有祭文　對靈宣讀。</p>
<p>上來祭狀宣<span class='corr'>揚</span><span class='corr'>已</span>竟。伏望尊魂歆承享鑒。然祈孝眷某。敬詣喪門侍服解夢折災而禍隨時散。返迴家舍卸衣迎祥集福而祿逐日榮。眷屬平安。門庭光顯。仰祈靈座普賜護持。勞鎮孝堂伏惟珍重。<span class='note-inline'>(舉)</span>超佛界菩薩摩訶薩。</p>
</div>
<div class='div-other'><a id='mulu229' />
<p class='h2'>讚祭文<span class='note-inline'>(發端舉彌陀佛)</span></p><p>盖聞如來行化。毫光遍布於乾坤。菩薩修因。弘誓普周於沙界。既有昇騰威德。寧無超度幽魂。冥途杳杳以難資。泉路茫茫而何託。死門深切無祭何以送其終。親眷至情非奠何以表其禮。營<span class='corr'>辦</span>六和餚饍。精修三德盤筵。惟憑梵唄。是假密言。變常食為玉饌珍饈。化冥財作銀鉄金鋌。祭尊靈獲飽充之樂。潤幽魂足豐富之榮。誦甘露王施食陀羅尼。灑閼伽乳灌炷飩[飢-几+它]味。能令魂識歆飡皆成甘露。致使幽徒沾享盡是醍醐。宣揚真呪敷遍盤筵。亡者志心應當諦听。　諷<span class='note-inline'>(真言同前)</span>。</p>
</div>
<div class='div-other'><a id='mulu230' />
<p class='h2'>祭奠文</p><p><span class='corr'>切</span>以金言宣演詠祭饌以<span class='corr'>豐</span>濃。寶鈸喧轟助靈魂而歆享。既獲飽充之德。未聞超度之功。慮性天而黯淡。恐心地以昏曚。無憑指引難假精通。幸諸佛有慈悲之路。許群情來雪釋之功。集七六如來。是四生慈父。一稱其名。萬劫離苦。昔日流水長者謂十千遊魚宣持聖號。是時後歸命終為十千天子獲壽無疆。故知利益乃可稱揚。亡者志心應當諦听。　<span class='note-inline'>(舉)</span>七寶如來聖號。</p>

<div class="lg regular"><div class='lg-row'>立質居塵地　冤誓值梵天　潔意盡披宣</div>
<div class='lg-row'>志心求懺悔</div>
</div><p class="dharani" style="margin-left:1em">下乎乎唵三牟尼野娑訶<span class='note-inline'>(三遍)</span></p>

<div class="lg regular"><div class='lg-row'>願滅冤[狂-王+(替-日+心)]諸業障　願生精進悟覺場</div>
<div class='lg-row'>願圓種智妙難量　願獲如如證真常</div>
</div><p class="dharani" style="margin-left:1em">下乎乎唵逸帝律尼娑訶<span class='note-inline'>(三遍)</span></p>
<p>真詮奧典聞誦而福長災消。秘密妙言聽演而冤超罪滅。伏願靈魂承茲祭奠。常生飽滿之情。永絕飢虗之相。迢迢自在越三天。歷歷逍遙超十地。三魂不昧。七魄儼然。勞駕雲程。伏惟珍重。<span class='note-inline'>(舉)</span>生天界菩薩<span class='note-inline'>(和)</span>摩訶薩。</p>
</div>
<div class='div-other'><a id='mulu231' />
<p class='h2'>召亡文<span class='note-inline'>(附設俗儀)</span></p><p>切以冥途杳杳泉路茫茫。悲風動處冷颼颼。陰氣逼人寒凜凜。自從亡魂拋棄宛若夢中。生前萬種營謀。死後一無隨侍。七魄不知何往。三魂未卜生方。不憑我佛慈悲。難使靈魂度脫。今則尤慮幽魂沉滯未獲降臨。惟仗金鈴振開幽壤。今準教文有破地獄真言。即當持誦。</p>
<p class="dharani" style="margin-left:1em">唵佉囉佉囉帝野娑婆訶</p>
<p>上來持誦開地獄真言<span class='corr'>已</span>竟。惟願呪力促起行程。望冥官而略展慈悲。仗使者以曲垂方便。受今虔請。接引亡魂來降道場。領霑功德<span class='note-inline'>(舉伽陀後念普召請真言三遍)</span>。</p>

<div class="lg regular"><div class='lg-row'>以此振鈴申召請　亡魂不昧悉遙聞</div>
<div class='lg-row'>願承三寶力加持　是夜今時來降赴</div>
</div><p style="margin-left:3em"><span class='note-inline'>(念普召請真言)</span>。</p>
<p>是夜銀河浪徹<span class='corr'>玉</span>漏聲催。空中之星斗交輝。門外之輪蹄暫息。適陰界往來之際。乃人聞薦悼之時。爐煙焚慘淡之香。梵語舉慈悲之韵。欲召一靈降赴。須憑三請慇懃。伏冀眾慈。齊聲攀請。</p>
<p style="margin-left:1em;text-indent:-1em">一心奉請冥司引魂使者。當界土地正神。惟願輙勞神眾憐愍凡情。引請亡某人香魂。伏願靈魂不昧。淨魄如存。承佛力以來臨。假神旛而引至。一真瑩淨。五福澄清。來降道場。<span class='note-inline'>(和)</span>受茲薦悼。</p>
<p style="margin-left:1em;text-indent:-1em">一心再請引魂使者。土地正神。惟願神功有感。聖德無遺。引請亡某人尊魂。伏願魂如在日。魄似生時。憑法力之弘深。仗佛慈而接引。三途永息。六趣齊超。來降道場。<span class='note-inline'>(和)</span>受茲薦悼。</p>
<p>一心三請冥司引魂使者。當界土地正神。惟願神光叶讚。聖跡通靈。引請亡某人親魂。伏願憑茲法水洗蕩身心。滌萬慮以俄空。使一塵而不染。三魂自在。七魄如生。來降道場。<span class='note-inline'>(和)</span>受茲薦悼。香花請。香花請。</p>
<p>上來仰感神威不違啟請。引領亡某人。英魂不昧<span class='corr'>已</span>獲降臨。伏請嚴整容儀。趍赴筵中。參禮三寶。瞻仰萬靈。然後就座安然。歆誠薦悼。運動鈸音真言前引<span class='note-inline'>(如置亡俗則去此一畏。如不置亡俗只就此引進參佛)</span>。</p>
<p>上來憑諸佛力攝召亡魂。既荷降臨。請入香浴。某浴也惠香熏就。性火烹來。浸淫於七寶瑤池。成就以八功德水。蕩去千生垢穢。滌除萬劫昬蒙。不隨六道輪迴。獨露一真清淨。雖法躰本來無垢。然聖人猶且洗心。昔因淨梵國王曾浴釋迦太子。若有一塵不淨。難親三寶慈尊。惟憑呪力加持。令汝身心俱潔。我佛教中有沐浴真言。謹當持誦。</p>
<p class="dharani" style="margin-left:1em">南無三滿哆沒駄喃唵毗鉢枳哩薩訶<span class='note-inline'>(三遍)</span></p>
<p>到波羅岸必假慈舟。出生死河須憑慧力。由慮亡魂久拋人世。長處幽途。忙忙比對王庭。汩汩滯拘陰府。是致衣衫繿縷。儀禮乖疎。裸露身形腥膻臭穢。今宵追崇功德。誠心倘不精嚴迓命。合會聖賢慮恐穢身觸犯。特備冥衣一統財帛等物。恭就此間焚化献上尊魂。伏惟領納。輕輕梳掠欵欵裝嚴。整頓衣裳結束冠帶。然後親近佛法。領受良因。我佛教中有化衣帛真言。謹當持誦。</p>
<p class="dharani" style="margin-left:1em">南無三滿哆沒駄喃盤遮那毗盧枳帝娑訶<span class='note-inline'>(三遍)</span></p>
<p>沐浴既畢。裝束云周。靈魂當倚神旛。侍孝䖍恭跪拜。大眾誠心而前引。尊魂竭意而後隨。歸赴道場。親承薦拔。高揚法樂。運動潮音。恭謹一心。歸依三寶。</p>
<p>適來憑諸佛力。仗秘密言。於門首攝召亡某人。真魂正魄親降來臨。常聞三寶諸佛洪名聖號。即是一切眾生良友福田。若能歸向者即滅無量罪。又長無量福。然雖如是。瞻仰慈尊。放下塵勞。聽吾諷誦。亡者志心諦聽。志心聽受<span class='note-inline'>(支聲念至參佛具言上)</span>。</p>
<p style="margin-left:1em;text-indent:-1em">一禮一拜無量佛。從佛禮處禮真如。普禮真如遍法界。<span class='note-inline'>(眾和)</span>河沙罪障悉消除。世世常行菩薩道。</p>
<p style="margin-left:1em;text-indent:-1em">二禮二拜微妙法。從法禮處禮琅函。普禮琅函遍法界。<span class='note-inline'>(眾和)</span>河沙罪障悉消除。世世常行菩薩道。</p>
<p style="margin-left:1em;text-indent:-1em">三禮三拜羅漢僧。從僧禮處禮聲聞。普禮聲聞遍法界。<span class='note-inline'>(眾和)</span>河沙罪障悉消除。世世常行菩薩道。</p>
<p>今之夜亡過某人。參禮三寶竟。罪障一切消。惟願將此身心。利有情求解脫。<span class='note-inline'>(和)</span></p>
<p class="dharani">南無佛陀達摩妙僧伽曩謨率駄帝。</p>
<p>敬白亡過某人。參禮三寶<span class='corr'>已</span>竟。伏請隨吾揖讓。遶旋一匝瞻禮萬靈。然後歸靈就座聽法聞經。從茲改往修來。更勿迷頭認影。堅持戒定慧。斷息貪嗔癡。捨凡身而證法身。超人道而歸佛道。侍孝慇懃。隨吾引進<span class='note-inline'>(揖亡從右進參左聖。復從左進參右聖。然後歸靈所)</span>。</p>
<p class="lg-abnormal"><div class='lg-row'>尊魂既降　淨魄歸靈　教有真言　用伸安慰</div>
</p><p style="margin-left:2em"><span class='note-inline'>(念安慰真言三遍)</span>。</p>
<p class="lg-abnormal"><div class='lg-row'>安然定坐　領受薦修　聽佛梵音　頓超淨界</div>
</p></div>
<p class='juan'><span class='corr'>高峰龍泉院因師集賢語錄卷之七</span></p></div>
</div><!-- end of div[@id='body'] -->
</body></html>