<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu118' />高峯龍泉院因師集賢語錄卷之五</p>
<div class='div-other'><a id='mulu119' />
<p class='h1'>陳意伏願門</p>
<div class='div-other'><a id='mulu120' />
<p class='h2'>生日</p><p>生居聖世。忝處人倫。荷星辰臨照之恩。謝父母生成之德。幸逢是旦。適際始生。難酬仰答之私。用假投誠之志。伏願皇穹與善。上帝益謙。壽山疊疊以彌高。福海源源而益遠。丹臺列聖望書有永之年。紫府真仙永注無疆之福。</p>
</div>
<div class='div-other'><a id='mulu121' />
<p class='h2'>生七</p><p>言念知身是幻。覺世匪堅。倘為身後以修因。何不生前而努力。式崇佛果。預布津梁。伏願炳若功勳。且作現前延壽籙。大哉輪誥。永為後世護身符。觀音菩薩為作證明。地藏能仁不妨印可。</p>
</div>
<div class='div-other'><a id='mulu122' />
<p class='h2'>受生</p><p>種果得果遂成現在之身。知恩報恩爰說受生之<span class='corr'></span>教。向日既云借借。今時當為填還。仰祈乃聖乃神。俯察真心真意。津梁既布。業障潛消。福海壽山更冀他年之深固。春風和氣常如此日之雍容。</p>
</div>
<div class='div-other'><a id='mulu123' />
<p class='h2'>血盆</p><p>母號鞠我。既全撫育之恩。子之愛親。當報劬勞之德。爰崇上善。仰答生身。伏願母親。千生福長十惡罪消。血盆化作蓮盆。業海飜成法海。今生今世移災星為福星。他日他時從人道歸佛道。地藏能仁祈作證。目連教主望垂慈。</p>
</div>
<div class='div-other'><a id='mulu124' />
<p class='h2'>送星</p><p>生居下土。命屬上穹。恐惡運以加臨。慮灾星而不正。爰殫愚悃。仰扣天聰。望消無妄之災。大賜有餘之慶。㐫運化為吉運。災星轉作福星。丹臺書不老之年。紫府注添粮之字。羅睺月孛永無陵犯之虞。驛馬攀鞍常被照臨之德。五行輻湊。四柱盤安。全仗高真大垂密佑。</p>
</div>
<div class='div-other'><a id='mulu125' />
<p class='h2'>還願</p><p>嚮干神造。務求覆護之恩。今閱歲時。果荷携持之力。既仰蒙於陰賜。寧敢負於初心。謹殫此日之誠。特賽前時之願。六曹案上望消結許之名。三界簿中乞注酧還之字。大賜始終之福。<span class='corr'>已</span>成圓滿之功。</p>
</div>
<div class='div-other'><a id='mulu126' />
<p class='h2'>祈男</p><p>嵩岳降神遂生賢相。尼丘請禱果產聖人。天聽雖高。人情可格。念某蓬蒿賤類草木微生。久諧琴瑟之音。未兆熊羆之夢。爰殫愚悃。上瀆聖聰。望生智惠之男。早遂吉祥之願。</p>
</div>
<div class='div-other'><a id='mulu127' />
<p class='h2'>謝男</p><p>向干聖聽。願符墮燕之懷。果遂愚衷。默契夢熊之兆。繩繩宜子。袞袞生侯。知家道之必興。使祖風之不墜。實資陰助。敢後謝誠。</p>
</div>
<div class='div-other'><a id='mulu128' />
<p class='h2'>保胎</p><p>伏念某氏身懷胎甲。德荷乾坤。恐當生產之時。或有艱難之慮。須憑聖力。大賜陰功。保十月以輕安。護一時而無難。監生聖母內消分免之愆。護產靈童大賜吉祥之福。熊羆恊夢。弧矢張門。早生男子之祥。行繼祖風之裔。</p>
</div>
<div class='div-other'><a id='mulu129' />
<p class='h2'>賽謝</p><p>富貴自天。匪人力之能致。福祥有地。惟善果之可求。頃慈親孕秀之時。為幼子懷躭之日。無門可仗。有佛堪依。托聖力以護持。荷靈體而保芘。子母喜諧於分免。妻兒獲遂於安全。誕生果慶吉祥。抱送實憑釋氏。有願須當滿願。知恩豈至忘恩。</p>
</div>
<div class='div-other'><a id='mulu130' />
<p class='h2'>保病</p><p>切念某人累歲多迍經時抱疢。恐惡星而照運。致灾厄以纏外。無門伸禳度之方。有聖作歸投之主。伏願灾星退度。消除見在之灾。福曜來臨。大賜當來之福。天醫使者護正氣以長存。安樂藏王蕩邪風而永息。五神安靜。百脉調和。身田等松柏之堅。壽筭比崗陵之固。</p>
</div>
<div class='div-other'><a id='mulu131' />
<p class='h2'>祈安</p><p>邇來年庚不正。運命多災。致疾病以相纏。服藥餌而不瘥。欲伸禳度須仗慈悲。伏願精意調和。眾真孚祐。消釋未萌之咎。赦除<span class='corr'>已</span>往之非。吉星照而命運光輝。惡曜消而身宮安泰。五行順適無交加衝戰之虞。六脉均調去急嗇沈浮之苦。龍神擁護。天意扶持。</p>
</div>
<div class='div-other'><a id='mulu132' />
<p class='h2'>禳灾</p><p>伏念生逢盛世性本下愚。荷乾坤覆載之恩。戴日月照臨之德。切慮災生不測。人貴預禳。共<span class='corr'>斂</span>家貲虔修佛事。伏願善因禳度。灾星化作福星。聖力護持。妖氣變為瑞氣。處處總成安樂國。家家咸作太平人。陰陽以和。風雨以時。災害不生。禍亂不作。四民樂業。八口無飢。倉稟實而府庫充。盜賊衰而獄訟息。各符心願。俱沐聖休。</p>
</div>
<div class='div-other'><a id='mulu133' />
<p class='h2'>禳火</p><p>上天雖遠本自心通。厚福無疆悉由人致。切慮星流熒惑災及坊民。輿情謝過以無門。我佛投誠而有禱。仰祈天脊俯念凡情。轉禍釁以為祥。變凶災而成吉。星躔順度。分野無虞。融神<span class='corr'>斂</span>迹於本鄉。火德迴光於仙闕。四民帖靜。萬戶安康。風雨調和。田園豐稔。全資至德大慰群情。</p>
</div>
<div class='div-other'><a id='mulu134' />
<p class='h2'>禳水</p><p>積雨過常伏陰為沴。失於潤下逮此橫流。大田之稼其空。比屋之農胥歎。亟憑梵典用殄天灾。仰祈護世之慈。俯濟薦瘥之困。散白毫於頂上。盡逐頑陰。吞巨浸於毛端。坐成沃野。能仁普鑒。大庇云依。</p>
</div>
<div class='div-other'><a id='mulu135' />
<p class='h2'>保苗</p><p>不稂不莠雖資地利之宜。實方實苞尤賴天時之美。念農務既興於南畝。而歲功莫計於西成。用瀝丹誠仰投皇覺。伏願金穰協應。玉燭均調。冬無愆陽。夏無伏陰。風不鳴條。雨不破塊。蝗蟲頓息。稂莠不生。上天應覆斗之祥。下土感夢魚之兆。眾姓喜積倉之慶。四方恣鼓腹之遊。全賴聖休。默符心願。</p>
</div>
<div class='div-other'><a id='mulu136' />
<p class='h2'>保蚕</p><p>生居女質。忝處閨門。欲全婦道無虧。莫匪蚕桑最急。雖資人力實假佛緣。伏願如意輪王能轉無而作有。馬鳴大士為變少以成多。繭若霜明。絲如山積。蔑有一毫虗耗。願令十倍全収。</p>
</div>
<div class='div-other'><a id='mulu137' />
<p class='h2'>修造</p><p><span class='note-inline'>(住宅云樂業安居。墳墓云掘地安墳)</span>必假經營之力。興工動土寧無觸犯之虞。特仗慈悲少伸安慰。伏願五龍就位。八將還方。四殺退藏。藉賢聖斡旋之力。百凶永釋。資乾坤運轉之功。戶殄千灾。門迎百福。</p>
</div>
<div class='div-other'><a id='mulu138' />
<p class='h2'>解結</p><p>夙緣夙業寧無<span class='corr'>已</span>往之[億-音+(天*天)]冤。今世今生必有故為之罪垢。幸諸佛廣慈悲之路。許眾生陳懺悔之心。爰憑解結洪休。願滌無邊黑業。一結一解十惡五逆悉消除。一贊一楊六趣三塗俱解脫。惡果化為善果。罪根翻作福根。用集良因。克符善願。</p>
</div>
<div class='div-other'><a id='mulu139' />
<p class='h2'>祈雨</p><p>田苗將秀霖雨不滋。倘有失於高天。則無望於卒出。仰瞻聖造。望鑒愚誠。願憑一辨之香。早賜連宵之澤。庶少蘇於民望。俾均載於天休。</p>
</div>
<div class='div-other'><a id='mulu140' />
<p class='h2'>謝雨</p><p>天晴既久。恐稼穡之焦枯。聖力可求。歲雨霖而滂沱。大地既甦於春作。普天仰荷於秋成。特展微誠。少伸謝悃。更望作成之賜。即登稔之年。</p>
</div>
<div class='div-other'><a id='mulu141' />
<p class='h2'>祈晴</p><p>積陰作沴。潤茲常雨之愆。新穀未登。懼失有秋之望。用傾誠悃。仰扣聖聰。伏願放白毫光如一念頃。破頑陰於四極。瑩麗日於九宵。永賴庇存。益堅回向。</p>
</div>
<div class='div-other'><a id='mulu142' />
<p class='h2'>謝晴</p><p>近以霖潦為灾盛陰積[口*每]。涓敷[款-士+止]素詣叩慈仁。果膺六度之虗。尋弭三農之患。既垂法蔭。爰舉梵儀。彌慶歸依。庶申謝答。</p>
</div>
<div class='div-other'><a id='mulu143' />
<p class='h2'>祈雪</p><p>佛果如圓法力平等。雖無求而不獲。須有感而後通。敢竭精衷上干慈照。此者冬陰不固。時雪既愆。幾成焦旱之灾。切慮疾疫之變。伏願不違本誓力度有情。三白飛天類鵝毛之宛轉。六花匝地若鶴影以徘徊。壓萬里之妖氣。作三農之瑞慶。</p>
</div>
<div class='div-other'><a id='mulu144' />
<p class='h2'>謝雪</p><p>向者六出不飛。一年繫望。感陰功之憫物。變朔氣以迎寒。四野飛花。千山擘絮。大地從茲蒙厚澤。敷天自此賀昇平。實荷佛慈。庸殫謝禮。</p>
</div></div>
<div class='div-other'><a id='mulu145' />
<p class='h1'>諸般偈讚門</p>
<div class='div-other'><a id='mulu146' />
<p class='h2'>佛</p><p>清和天氣屬朱明。正是如來降誕辰。萬聖傾心瞻寶相。九龍吐水浴金身。王宮不顧瓊花好。雪嶺勤修道果成。有願更祈從此願。攀迎諸聖賜光臨。</p>
</div>
<div class='div-other'><a id='mulu147' />
<p class='h2'>藥師</p><p>藥師教主願門開。濟度群生萬劫灾。菡萏馨香薰宇宙。琉璃光裏瀉樓臺。一音妙教通三界。七級銀釭耀九垓。今夜信心酬願後。祥光瑞氣擁門來。</p>
</div>
<div class='div-other'><a id='mulu148' />
<p class='h2'>彌陀</p><p>彌陀教法振西方。救度群生妙莫量。九品蓮臺垂接引。七重寶樹列芬芳。巍巍金相端嚴好。皎皎銀毫燦爛光。檀信若能勤讚念。頓超淨土悟真常。</p>
</div>
<div class='div-other'><a id='mulu149' />
<p class='h2'>熾盛</p><p>娑羅王佛現威通。會集諸天十二宮。足躡金輪光赫奕。身披寶服瑞玲瓏。吉祥成就無窮外。灾難消除不測中。欲識金晨蒙福處。門庭佳氣藹葱葱。</p>
</div>
<div class='div-other'><a id='mulu150' />
<p class='h2'>圓通</p><p>圓通聖主大慈尊。誓願弘深不可論。紅菡萏花開月面。碧琉璃水瀉羅紋。霏霏法雨<span class='corr'>祛</span>邪霧。浩浩慈風滅障雲。惟願慈悲增福德。吉祥如意壽千春。</p>
</div>
<div class='div-other'><a id='mulu151' />
<p class='h2'>地藏</p><p>幽冥菩薩妙難論。應現真容處處分。六道三塗聞妙法。四生十類沐慈恩。寶珠照徹天堂路。金錫敲開地獄門。是夜亡魂蒙接引。蓮華臺上禮慈尊。</p>
</div>
<div class='div-other'><a id='mulu152' />
<p class='h2'>目連</p><p>目連尊者運神通。擲鉢騰空瞬息中。金錫振時開地獄。額珠照處徹虗空。欲令慈母生天界。屢啟誠心問佛功。崇建蘭盆燃惠炬。流傳萬世永無窮。</p>
</div>
<div class='div-other'><a id='mulu153' />
<p class='h2'>泗洲</p><p>泗洲菩薩號僧伽。歸命消灾長善芽。瀟洒祇園興雨露。巍峩寶塔插雲霞。教開六度驅瘟疫。德濟群生別正邪。願別蓮宮臨法會。介茲景福等河沙。</p>
</div>
<div class='div-other'><a id='mulu154' />
<p class='h2'>定光</p><p>定光祖佛駐汀洲。果滿真機累劫修。杖擊盤山泉湧注。偈投古岸水分流。求男求女隨心現。祈雨祈晴逐意酬。願別南岩臨法會。從今信善沐殊休。</p>
</div>
<div class='div-other'><a id='mulu155' />
<p class='h2'>六祖</p><p>祖師玄妙悟真空。智惠通靈般若功。明鏡非臺光顯化。菩提無樹果圓容。衣傳西國明師旨。法闡南宗領御封。萬古曹溪流不盡。灯灯續焰永無窮。</p>
</div>
<div class='div-other'><a id='mulu156' />
<p class='h2'>僧伽</p><p>雲州勝境冠群方。靈濟僧伽建道場。蛇岳威靈常擁護。屼山靈顯越昭彰。十方歸命消灾障。四海欽崇降吉祥。伏冀慈悲臨法會。殷勤虔爇一爐香。</p>
</div>
<div class='div-other'><a id='mulu157' />
<p class='h2'>伽藍</p><p>伽藍本是給孤尊。發願修行鎮法門。上祐能仁歸正道。下安釋子滅邪根。興崇寶剎千年盛。擁護精藍萬古存。此夜讚<span class='corr'>揚</span>資聖力。法徒早早沐皇恩。</p>
</div>
<div class='div-other'><a id='mulu158' />
<p class='h2'>社王</p><p>靈壇古跡鎮山河。梓里祈求感應多。聖德昂藏垂福祚。威風顯跡殄妖魔。資陪景貺歸三寶。報答恩休仗六和。從此鄉閭常怗泰。人人壽岳聳巍峩。</p>
</div>
<div class='div-other'><a id='mulu159' />
<p class='h2'>預修</p><p>雞皮鶴髮不相饒。忙把明香對佛燒。惠燭熒煌侵夜月。寶幡搖曳逐寒飈。福田山下明真路。苦海波心架法橋。好是百年歸去日。翛翛平步上丹霄。</p>
</div>
<div class='div-other'><a id='mulu160' />
<p class='h2'>道姑預修</p><p>一身孤立歲寒中。禮塔持經事莫窮。功德林中重進步。菩提路上好収功。七層銀燭資陰帝。四部琅函答聖聦。要識預修圓滿處。一輪明月皎長空。</p>
</div>
<div class='div-other'><a id='mulu161' />
<p class='h2'>看華嚴</p><p>回心向善誦華嚴。見性分明自不凡。經閱三乘歸寶藏。僧邀八戒向精藍。仰瞻佛國三千界。數演靈文十二函。要識妙因圓滿處。一輪明月映寒潭。</p>
</div>
<div class='div-other'><a id='mulu162' />
<p class='h2'>懺血盆</p><p>翻思慈母產生年。萬種難辛不易言。十月懷擔難報德。三年<span class='corr'>齋</span>素誓酬恩。血盆化作紅蓮沼。地獄翻成淨土門。富貴榮華從此得。良由行孝感乾坤。</p>
</div>
<div class='div-other'><a id='mulu163' />
<p class='h2'>還燈願</p><p>昔年跪許禱金仙。今夜酬恩建法筵。七級琉璃燃惠炬。一爐薝蔔裊祥烟。銀灯燦處消灾障。金磬敲時雪罪愆。好是功圓心滿處。合家眷屬福綿綿。</p>
</div>
<div class='div-other'><a id='mulu164' />
<p class='h2'>建燈懺塔</p><p>慶門信善竭誠心。禮畢浮圖滿願成。舍利光中含萬像。真如影裏現千身。如來公案崇殊福。熾盛星[火*((尤-尢+氏)/日)]建妙因。表懺周圓諸佛護。榮花富貴保千春。</p>
</div>
<div class='div-other'><a id='mulu165' />
<p class='h2'>眾信懺塔</p><p>眾心歸向各精䖍。洒掃街衢集善緣。香爇愽山楊玉偈。塔瞻阿育禮金仙。人人電掃千灾滅。戶戶雲臻五福全。從此民安并國泰。君王聖壽萬斯年。</p>
</div>
<div class='div-other'><a id='mulu166' />
<p class='h2'>祈雨</p><p>傷嗟龜兆折田疇。火日燒空水絕流。旱魃為災何大酷。商羊罷舞實堪憂。人心懇切難伸訢。我佛慈悲應禱求。願霈甘霖蘇萬物。勃興苗稼富秋収。</p>
</div>
<div class='div-other'><a id='mulu167' />
<p class='h2'>祈晴</p><p>金爐玉穟氣氤氳。信士祈晴發意勤。佛號吟時千聖集。法音震處九天聞。清風吹散千山霧。紅日燒開萬里雲。但願聖功垂感應。更無淫雨下雰雰。</p>
</div>
<div class='div-other'><a id='mulu168' />
<p class='h2'>散花</p><p>此花元不費㘽培。多謝佳人巧剪裁。錦綉千般呈雅態。綺羅五色絕纖埃。發生不假陽和力。點綴寧憂風雨摧。捧献佛前申善頌。願祈福祿日俱來。</p>
</div>
<div class='div-other'><a id='mulu169' />
<p class='h2'>解結</p><p>梵音清徹海潮音。旋遶銀灯午夜深。七七願拋功<span class='corr'>已</span>滿。三三結解罪消沉。聲聲同入真如道。念念常無退轉心。保佑信人從此去。滔滔福海漲千尋。</p>
</div>
<div class='div-other'><a id='mulu170' />
<p class='h2'>懺殺生</p><p>浮生碌碌在樊籠。結作冤讎數莫窮。祈禱鬼神求福力。邀迎賓客逞家風。羽毛剉斫刀砧上。鱗介烹炮鼎鑊中。眾信燃灯伸懺悔。一時超脫步天宮。</p>
</div>
<div class='div-other'><a id='mulu171' />
<p class='h2'>起幡</p><p>神旛五綵竪長空。招信幽明冀感通。百尺竿頭騰彩鳳。九霄雲裏現飛龍。招搖六道歸真際。接引三途入正宗。戌亥二時伸召請。聖賢願降法筵中。</p>
</div>
<div class='div-other'><a id='mulu172' />
<p class='h2'>放生</p><p>羽鱗淨戒<span class='corr'>已</span>周圓。法樂聲中破業昏。禽向碧空成鳳去。魚遊深澤化龍奔。翎毛齊刷歸丹穴。頭角輕搖透禹門。從此佛功資化育。他時福報信人恩。</p>
</div></div>
<p class='juan'>高峰龍泉院因師集賢語錄卷之五</p>
</div><!-- end of div[@id='body'] -->
</body></html>