<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰龍泉院因師集賢語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu173' />高峰龍泉院因師集賢語錄卷之六</p>
<div class='div-other'><a id='mulu174' />
<p class='h1'>薦亡偈讚門</p>
<div class='div-other'><a id='mulu175' />
<p class='h2'>薦亡通用</p>
<div class="lg regular"><div class='lg-row'>人生薤露固難延　去若孤舟逐逝川</div>
<div class='lg-row'>百歲光陰今<span class='corr'>已</span>矣　九泉冥路太茫然</div>
<div class='lg-row'>筵堆玉饌天厨供　香爇金爐海岸煙</div>
<div class='lg-row'>好聽良因功德力　迢迢直造率陀天</div>
</div><p style="margin-left:4em">又</p>

<div class="lg regular"><div class='lg-row'>積功累德性溫溫　庭玉森然列子孫</div>
<div class='lg-row'>未滿百年身色夢　<span class='corr'>已</span>歸一路涅槃門</div>
<div class='lg-row'>燈燃七級資冥福　經演三題悼去魂</div>
<div class='lg-row'>彈指直趍無垢界　超凡入聖契真源</div>
</div><p style="margin-left:4em">又</p>

<div class="lg regular"><div class='lg-row'>青天明月尚虧圓　人世那能有十全</div>
<div class='lg-row'>本謂百年膺五福　何期一旦返重泉</div>
<div class='lg-row'>滿堂兒女肝腸斷　合族親姻涕淚漣</div>
<div class='lg-row'>仰冀尊魂承佛力　白毫光裏禮金仙</div>
</div></div>
<div class='div-other'><a id='mulu176' />
<p class='h2'>婦人</p>
<div class="lg regular"><div class='lg-row'>夫人淑德絕纖瑕　歸配于門積善家</div>
<div class='lg-row'>列砌芝蘭森後裔　滿堂金玉足生涯</div>
<div class='lg-row'>本期壽等龜齡永　豈謂魂隨蝶夢賖</div>
<div class='lg-row'>拜佛燃灯資托化　從今世世會龍華</div>
</div></div>
<div class='div-other'><a id='mulu177' />
<p class='h2'>老人</p>
<div class="lg regular"><div class='lg-row'>康寧富壽獨兼全　堪作人間不老仙</div>
<div class='lg-row'>子舍騰芳咸起敬　孫枝競秀總推賢</div>
<div class='lg-row'><span class='corr'>已</span>看一鴞摩雲表　未覩双龍化眼前</div>
<div class='lg-row'>憑仗佛慈伸薦㧞　英魂騰踏率陀天</div>
</div></div>
<div class='div-other'><a id='mulu178' />
<p class='h2'>薦公</p>
<div class="lg regular"><div class='lg-row'>興家[并*反]業事堪悲　西沒東升似落暉</div>
<div class='lg-row'>逝魄雲程今有路　孝孫雨淚痛沾衣</div>
<div class='lg-row'>雖言高壽元無憾　爭奈卑懷遽失依</div>
<div class='lg-row'>我佛慈悲求引接　好隨隻履共西歸</div>
</div></div>
<div class='div-other'><a id='mulu179' />
<p class='h2'>薦婆</p>
<div class="lg regular"><div class='lg-row'>夫人懿德配于門　勤儉宜家眾所尊</div>
<div class='lg-row'>舉目雖云無一子　承顏幸喜有諸孫</div>
<div class='lg-row'>本期壽等靈椿固　豈意身隨逝水奔</div>
<div class='lg-row'>今夜孝孫崇妙果　願隨我佛步天閽</div>
</div></div>
<div class='div-other'><a id='mulu180' />
<p class='h2'>父母</p>
<div class="lg regular"><div class='lg-row'>藥師灌頂妙難論　仰仗慈悲薦二魂</div>
<div class='lg-row'>法雨洒除冤業障　惠燈照破生死門</div>
<div class='lg-row'>當年<span class='corr'>已</span>荷劬勞德　是夜難酬怙恃恩</div>
<div class='lg-row'>伏願双親乘妙善　蓮臺上品禮慈尊</div>
</div></div>
<div class='div-other'><a id='mulu181' />
<p class='h2'>薦父</p>
<div class="lg regular"><div class='lg-row'>先君一夢熟黃粱　霧慘雲愁去路茫</div>
<div class='lg-row'>對景<span class='corr'>已</span>枯双淚眼　臨風空結九回腸</div>
<div class='lg-row'>文章千古留清世　魂魄今宵返故鄉</div>
<div class='lg-row'>陟岵興嗟崇妙果　願隨我佛往西方</div>
</div><p style="margin-left:4em">又</p>

<div class="lg regular"><div class='lg-row'>愁雲黯黯淚盈腮　追憶先君幾七來</div>
<div class='lg-row'>陟岵興嗟人不見　蓼義託詠事堪哀</div>
<div class='lg-row'>清華堂上知何往　縞素帷中喚不回</div>
<div class='lg-row'>唯仗今宵功德力　慈悲接引步蓮臺</div>
</div></div>
<div class='div-other'><a id='mulu182' />
<p class='h2'>薦母</p>
<div class="lg regular"><div class='lg-row'>斷機昔日卜芳鄰　一別音容不可尋</div>
<div class='lg-row'>忍見稻粱収畎畝　愁聞楓葉落平林</div>
<div class='lg-row'>望雲幾度思親面　泣笋無因表孝心</div>
<div class='lg-row'>特設伊蒲伸薦果　大千佛國震雷音</div>
</div><p style="margin-left:4em">又</p>

<div class="lg regular"><div class='lg-row'>三年泣血淚霑紅　鞠育還如一夢中</div>
<div class='lg-row'>輟社當年懷舊恨　感鄰今日有遺風</div>
<div class='lg-row'>本期椿筭綿綿遠　豈謂萱堂寂寂空</div>
<div class='lg-row'>願假目連行孝力　慈親從此往天宮</div>
</div></div>
<div class='div-other'><a id='mulu183' />
<p class='h2'>母小祥</p>
<div class="lg regular"><div class='lg-row'>積功累行播三從　順色承顏孝道終</div>
<div class='lg-row'>萱草一從凋晚景　桃花重見笑春風</div>
<div class='lg-row'>白雲望斷關山隔　青鳥歸無信息通</div>
<div class='lg-row'>拜佛修因酬罔極　騰身高躡九蓮宮</div>
</div></div>
<div class='div-other'><a id='mulu184' />
<p class='h2'>母大祥</p>
<div class="lg regular"><div class='lg-row'>先親一夢返蓬萊　逝魄滔滔去不回</div>
<div class='lg-row'>先逐白雲歸洞府　却隨青鳥過瑤臺</div>
<div class='lg-row'>一從諼草凋零別　三見梅英漏泄開</div>
<div class='lg-row'>哀子崇因伸孝道　早隨彌勒下生來</div>
</div></div>
<div class='div-other'><a id='mulu185' />
<p class='h2'>薦夫</p>
<div class="lg regular"><div class='lg-row'>千行血淚欲崩城　不見當年結髮人</div>
<div class='lg-row'>座上難聞新笑語　筆端空寫舊精神</div>
<div class='lg-row'>鸞飛鏡裏嗟孤影　鳳立釵頭恨隻身</div>
<div class='lg-row'>拜佛薰修功莫大　回頭業鏡絕纖塵</div>
</div><p style="margin-left:4em">又</p>

<div class="lg regular"><div class='lg-row'>本期偕老百年中　豈謂夫天遽壽終</div>
<div class='lg-row'>昔日齊眉人不在　今朝結髮事成空</div>
<div class='lg-row'>欲超苦海深沉趣　須藉慈舟度脫功</div>
<div class='lg-row'>望石興悲何以報　惠燈七級燦蓮紅</div>
</div></div>
<div class='div-other'><a id='mulu186' />
<p class='h2'>薦妻</p>
<div class="lg regular"><div class='lg-row'>夫妻本望百年双　豈意恩情不久長</div>
<div class='lg-row'>綉閣蕭條人不見　粧臺冷落鏡無光</div>
<div class='lg-row'>斷絃情慘終難續　結髮恩深寔可傷</div>
<div class='lg-row'>好聽良因歸內院　六銖衣帶拂天香</div>
</div><p style="margin-left:4em">又</p>

<div class="lg regular"><div class='lg-row'>雲歸仙島景荒凉　絃斷令人亦斷腸</div>
<div class='lg-row'>舊事鼓盆人謾笑　新愁結髮事堪傷</div>
<div class='lg-row'>清晨露冷鸞臺鏡　午夜風銷鳳閣香</div>
<div class='lg-row'>願借佛乘方便力　扶持懿魄上天堂</div>
</div></div>
<div class='div-other'><a id='mulu187' />
<p class='h2'>妻產死</p>
<div class="lg regular"><div class='lg-row'>平生淑德正傳芳　一旦俄聞殞畫堂</div>
<div class='lg-row'>花為果殘真可恨　蚌因珠碎實堪傷</div>
<div class='lg-row'>月沉香閤人何在　霧慘冥關路更長</div>
<div class='lg-row'>魂魄想歸巫峽去　早回兜率禮醫王</div>
</div></div>
<div class='div-other'><a id='mulu188' />
<p class='h2'>薦兄</p>
<div class="lg regular"><div class='lg-row'>連枝同氣荷恩光　一旦俄驚手足傷</div>
<div class='lg-row'>原上鶺鴒難濟急　雲間鴻鴈不成行</div>
<div class='lg-row'>竹林遊處空愁淚　棠棣陰中欲斷膓</div>
<div class='lg-row'>唯願亡兄乘佛力　蓮臺九品往西方</div>
</div></div>
<div class='div-other'><a id='mulu189' />
<p class='h2'>兄新及第死</p>
<div class="lg regular"><div class='lg-row'>棘闥高折桂枝芳　黃甲榮登譽遠揚</div>
<div class='lg-row'>莅政未甞三鼎祿　辭親俄返九泉鄉</div>
<div class='lg-row'>鶺鴒原上悲無侶　鴻鴈雲中痛斷行</div>
<div class='lg-row'>良夜設齋酬厚德　台魂願入普光堂</div>
</div></div>
<div class='div-other'><a id='mulu190' />
<p class='h2'>薦弟</p>
<div class="lg regular"><div class='lg-row'>來時拖後去爭先　去與來時反倒顛</div>
<div class='lg-row'>鴻鴈失群悲夜月　鶺鴒無伴泣朝煙</div>
<div class='lg-row'>欲資逝魄超升去　須仗慈悲秘密宣</div>
<div class='lg-row'>好奉彌陀歸極樂　早生上品步紅蓮</div>
</div></div>
<div class='div-other'><a id='mulu191' />
<p class='h2'>弟曾領舉</p>
<div class="lg regular"><div class='lg-row'>文場得雋冠羣英　況是才華發妙齡</div>
<div class='lg-row'>棠棣本期齊秀韡　庭荊誰料半凋零</div>
<div class='lg-row'>失羣嘹喨同鴻鴈　分翼飛鳴類鶺鴒</div>
<div class='lg-row'>手足舊恩何以報　特崇佛果薦英靈</div>
</div></div>
<div class='div-other'><a id='mulu192' />
<p class='h2'>薦男</p>
<div class="lg regular"><div class='lg-row'>尋常咳唾總成珠　秀挺英姿畫不如</div>
<div class='lg-row'>白玉樓成催去速　黃粱夢斷頓成虗</div>
<div class='lg-row'>双親徒洒盈眸淚　萬卷空留滿按書</div>
<div class='lg-row'>便好直歸兜率去　不須回首戀蓬壺</div>
</div><p style="margin-left:4em">又</p>

<div class="lg regular"><div class='lg-row'>鳳雛怱旦返丹霄　杳杳雲愁去路遙</div>
<div class='lg-row'>堂上明珠知暗失　堦前玉樹覺香銷</div>
<div class='lg-row'>箕裘事業誰承續　忠孝門庭景寂寥</div>
<div class='lg-row'>好藉現前諸佛果　輪迴三界望高超</div>
</div></div>
<div class='div-other'><a id='mulu193' />
<p class='h2'>薦子<span class='note-inline'>(琴碁書畫)</span></p>
<div class="lg regular"><div class='lg-row'>君家傑出寧馨兒　年少蜚聲四海馳</div>
<div class='lg-row'>一局爛柯誰敢敵　千鈞徤筆眾咸推</div>
<div class='lg-row'>丹青入妙欺摩詰　山水知音遇子期</div>
<div class='lg-row'>可惜哲人萎太速　臨風無不淚双垂</div>
</div></div>
<div class='div-other'><a id='mulu194' />
<p class='h2'>子幼亡</p>
<div class="lg regular"><div class='lg-row'>妙齡耿耿氣如虹　豈謂天年遽爾終</div>
<div class='lg-row'>流水生涯駒過隙　浮雲世事電飛空</div>
<div class='lg-row'>生來既稟香囊戒　死去宜歸寶月宮</div>
<div class='lg-row'>若悟法身無罣碍　好乘雲馭步圓通</div>
</div><p style="margin-left:4em">又</p>

<div class="lg regular"><div class='lg-row'>膝前不見寧馨兒　頓遣双親雨淚垂</div>
<div class='lg-row'>蘭葉辭柯今<span class='corr'>已</span>矣　鳳雛離穴復何之</div>
<div class='lg-row'>深嗟誰續箕裘業　不覺虗增眷屬悲</div>
<div class='lg-row'>惟仗佛乘資薦力　珠還合浦耀軒墀</div>
</div></div>
<div class='div-other'><a id='mulu195' />
<p class='h2'>薦女</p>
<div class="lg regular"><div class='lg-row'>芝蘭德行玉精神　窈窕冰姿逈絕倫</div>
<div class='lg-row'>機織巧同天上女　剪裁工勝世間人</div>
<div class='lg-row'>鏡臺空鎻秋蟾彩　斗帳閑生野馬塵</div>
<div class='lg-row'>惆悵花顏留不住　願乘佛力悟良因</div>
</div><p style="margin-left:4em">又</p>

<div class="lg regular"><div class='lg-row'>芝蘭香殞不成叢　撫育前恩總一空</div>
<div class='lg-row'>玉女見歸蓬島界　月娥今返廣寒宮</div>
<div class='lg-row'>眉間柳[木*退]三春綠　臉上蓮凋九夏紅</div>
<div class='lg-row'>佛力指歸何處去　香雲捧足九霄中</div>
</div><p style="margin-left:4em">又</p>

<div class="lg regular"><div class='lg-row'>双親滿眼淚汪汪　為失深閨窈窕娘</div>
<div class='lg-row'>鳳去秦樓添舊恨　花殘閬苑起新傷</div>
<div class='lg-row'><span class='corr'>已</span>馳香斾歸仙島　徒想嬌顏返慶堂</div>
<div class='lg-row'>但願懿魂乘妙果　參隨佛母證真常</div>
</div><p style="margin-left:4em">又</p>

<div class="lg regular"><div class='lg-row'>天然淑質逈殊常　一旦俄聞殞畫堂</div>
<div class='lg-row'>天上鵲橋無復渡　人間花燭未同房</div>
<div class='lg-row'>雲迷巫峽歸魂杳　月冷泉關去路茫</div>
<div class='lg-row'>願與觀音為伴侶　補陀山上任翱翔</div>
</div></div>
<div class='div-other'><a id='mulu196' />
<p class='h2'>姉妹</p>
<div class="lg regular"><div class='lg-row'>同枝天屬幾經時　俄返泉關失所依</div>
<div class='lg-row'>憶昔萱堂同受教　豈期鴈序各分飛</div>
<div class='lg-row'>悲風永日推香閤　淚雨殘宵滴翠幃</div>
<div class='lg-row'>先<span class='note-inline'>(姉妹)</span>懿靈何託化　月娥仙子引同歸</div>
</div></div>
<div class='div-other'><a id='mulu197' />
<p class='h2'>丈人</p>
<div class="lg regular"><div class='lg-row'>婦翁一枕夢南槐　對景追思哭更哀</div>
<div class='lg-row'>轉眼俄驚梁木壞　傷心惟嘆泰山頺</div>
<div class='lg-row'>痛嗟淚雨流無極　悲慘愁眉鎻不開</div>
<div class='lg-row'>半子恩深何以報　英魂願得見如來</div>
</div><p style="margin-left:4em">又</p>

<div class="lg regular"><div class='lg-row'>冰清姿皃儼堪追　娥返泉臺不復迴</div>
<div class='lg-row'>方喜東床聊以中　豈期泰岳遽然摧</div>
<div class='lg-row'>外家遺恨雲埋迹　半子傷恩淚拂腮</div>
<div class='lg-row'>今夜好乘追薦力　便隨彌勒下生來</div>
</div></div>
<div class='div-other'><a id='mulu198' />
<p class='h2'>丈母</p>
<div class="lg regular"><div class='lg-row'>外姑一旦殞高堂　霧慘風悲動白楊</div>
<div class='lg-row'>無奈真魂歸北府　空留遺愛在東床</div>
<div class='lg-row'>傷心謾有千行淚　報德須憑一瓣香</div>
<div class='lg-row'>更聽三題真般若　好乘妙果往西方</div>
</div><p style="margin-left:4em">又</p>

<div class="lg regular"><div class='lg-row'>生來死去本無憑　杳隔冥關幾萬程</div>
<div class='lg-row'>不謂外親今去世　痛教半子倍傷情</div>
<div class='lg-row'>北堂忍見愁雲黯　東坦空聞淚雨盈</div>
<div class='lg-row'>願假陰功資薦枝　早隨王母上蓬瀛</div>
</div></div>
<div class='div-other'><a id='mulu199' />
<p class='h2'>薦女壻</p>
<div class="lg regular"><div class='lg-row'>輪迴生死最堪悲　凶耗纔聞淚染衣</div>
<div class='lg-row'>昔日乘龍人不見　今朝坦腹迹何歸</div>
<div class='lg-row'>不聞半子重來面　忍見東床寂掩扉</div>
<div class='lg-row'>菩薩引生兜率界　好瞻金相皃巍巍</div>
</div></div>
<div class='div-other'><a id='mulu200' />
<p class='h2'>遶棺</p>
<div class="lg regular"><div class='lg-row'>人生有似夢魂中　四大全拋總是空</div>
<div class='lg-row'>六片木頭圍繞匝　三千世界悉包容</div>
<div class='lg-row'>利名韁鎻從今脫　罪業樊籠永不逢</div>
<div class='lg-row'>良夜遶茲伸十念　頓超有漏步西宮</div>
</div></div>
<div class='div-other'><a id='mulu201' />
<p class='h2'>葬父</p>
<div class="lg regular"><div class='lg-row'>汪汪淚眼幾曾乾　每恨先君去不還</div>
<div class='lg-row'>數載暫停馴虎舍　來朝<span class='corr'>已</span>返臥龍山</div>
<div class='lg-row'>佳城葱鬱人皆羨　華表巍峨鶴自閑</div>
<div class='lg-row'>行看焚黃林闕下　滿堂孫子列朝班</div>
</div></div>
<div class='div-other'><a id='mulu202' />
<p class='h2'>葬母</p>
<div class="lg regular"><div class='lg-row'>纔聞唱起挽歌聲　孝子思親淚雨傾</div>
<div class='lg-row'>丹旐翩翩迎素轝　青松鬱鬱鎻佳城</div>
<div class='lg-row'>魂離慶館行雲慘　魄往瑤宮伴月明</div>
<div class='lg-row'>珍重真靈乘佛果　率陀天上指歸程</div>
</div></div>
<div class='div-other'><a id='mulu203' />
<p class='h2'>停喪新葬</p>
<div class="lg regular"><div class='lg-row'>死生一別見應難　追想音容淚不乾</div>
<div class='lg-row'>目斷碧山雲黯黯　風飄黃葉露漫漫</div>
<div class='lg-row'>靈輀在昔停雖久　丹旐於今卜<span class='corr'>已</span>安</div>
<div class='lg-row'>更藉佛光垂接引　回頭身在紫雲端</div>
</div></div>
<div class='div-other'><a id='mulu204' />
<p class='h2'>移葬安墳</p>
<div class="lg regular"><div class='lg-row'>昔年卜地得回龍　今日移來向此中</div>
<div class='lg-row'>朝水回環臨曲㵎　案山重疊聳寒空</div>
<div class='lg-row'>慶源衮衮傳千代　贈誥駸駸下九重</div>
<div class='lg-row'>恭建蓮灯安墓禁　子孫享福永無窮</div>
</div></div>
<div class='div-other'><a id='mulu205' />
<p class='h2'>薦朋友新第</p>
<div class="lg regular"><div class='lg-row'>精神洒落玉壺冰　藉藉聲猷藹帝京</div>
<div class='lg-row'>豈謂玉樓催作記　頓教金榜謾留名</div>
<div class='lg-row'>藍袍虗拜天恩重　蘭友徒增雨淚傾</div>
<div class='lg-row'>緬想舊遊情契厚　特修妙果助雲程</div>
</div></div>
<div class='div-other'><a id='mulu206' />
<p class='h2'>薦官員</p>
<div class="lg regular"><div class='lg-row'>府君槩義更雍容　不願當時祿萬鍾</div>
<div class='lg-row'>倜倘每存高士節　逍遙真得古人風</div>
<div class='lg-row'>一朝世數推行盡　滿腹文章總是空</div>
<div class='lg-row'>惠炬建崇伸薦悼　棲身高造九蓮宮</div>
</div></div>
<div class='div-other'><a id='mulu207' />
<p class='h2'>老人官</p>
<div class="lg regular"><div class='lg-row'>春秋八十德彌高　晚歲蒙恩掛綠袍</div>
<div class='lg-row'>富貴在天非易得　死生由命固難逃</div>
<div class='lg-row'>孤男泣血垂珠淚　寡室崇因拜玉毫</div>
<div class='lg-row'>彈指直歸安養國　不須回首戀仙桃</div>
</div></div>
<div class='div-other'><a id='mulu208' />
<p class='h2'>武官</p>
<div class="lg regular"><div class='lg-row'>榮葉富貴罕如公　浩氣飄飄萬丈虹</div>
<div class='lg-row'>坐指干戈寧里閈　恩加爵祿壯英雄</div>
<div class='lg-row'>本期更享龜齡永　豈為俄隨蝶夢終</div>
<div class='lg-row'>逝魄既歸無垢地　聖朝誰為掃戀成逝</div>
</div></div>
<div class='div-other'><a id='mulu209' />
<p class='h2'>老儒</p>
<div class="lg regular"><div class='lg-row'>胸襟富有五車書　表表雄才一巨儒</div>
<div class='lg-row'>至大至剛存氣節　有恩有惠及鄉閭</div>
<div class='lg-row'>回頭忽作莊周夢　篤志徒勤董遇餘</div>
<div class='lg-row'>尚望尊魂今就釋　心空及第步雲衢</div>
</div></div>
<div class='div-other'><a id='mulu210' />
<p class='h2'>少儒</p>
<div class="lg regular"><div class='lg-row'>青春飽學眾難儔　一旦功名萬事休</div>
<div class='lg-row'>几案書存人不見　眷姻腸斷淚空流</div>
<div class='lg-row'>早歸佛國三千界　休戀仙家十二樓</div>
<div class='lg-row'>色即是空空是色　分明大海一浮漚</div>
</div></div>
<div class='div-other'><a id='mulu211' />
<p class='h2'>赴省道亡</p>
<div class="lg regular"><div class='lg-row'>玉鞭遙指帝京遊　春牓將期占狀頭</div>
<div class='lg-row'>那料出門身<span class='corr'>已</span>化　剛令折桂事還休</div>
<div class='lg-row'>江邊不是歸蓬島　天上應須記玉樓</div>
<div class='lg-row'>惆悵武陵<span class='note-inline'>(館名)</span>源下水　至今千載為君流</div>
</div></div>
<div class='div-other'><a id='mulu212' />
<p class='h2'>士人溺死</p>
<div class="lg regular"><div class='lg-row'>才華卓犖冠群賢　擬作龍門第一仙</div>
<div class='lg-row'>折桂浪隨波底月　乘槎悞泛水中天</div>
<div class='lg-row'>還源當造菩提岸　極溺須憑般若船</div>
<div class='lg-row'>蕩漾香魂何處去　金沙池畔步紅蓮</div>
</div></div>
<div class='div-other'><a id='mulu213' />
<p class='h2'>薦僧</p>
<div class="lg regular"><div class='lg-row'>慈悲妙德實彰彰　念佛持經不暫忘</div>
<div class='lg-row'>剗地拋离人世界　依前歸去佛家鄉</div>
<div class='lg-row'>禪心皎潔明如月　戒行精嚴淨若霜</div>
<div class='lg-row'>欲識至真何處去　桂輪空裏露清光</div>
</div><p style="margin-left:4em">又</p>

<div class="lg regular"><div class='lg-row'>涅槃去去萬緣休　高掛中瓶<span class='corr'>已</span>徹頭</div>
<div class='lg-row'>隻履歸時棺謾閑　一花謝後景難留</div>
<div class='lg-row'>法門梁棟誰能剏　苦海舟航不復遊</div>
<div class='lg-row'>三寶位中留不住　前江千古水東流</div>
</div></div>
<div class='div-other'><a id='mulu214' />
<p class='h2'>醫僧</p>
<div class="lg regular"><div class='lg-row'>平生恭儉孰能同　百衲三衣破又縫</div>
<div class='lg-row'>常把靈丹醫眾疾　每將貝葉究真宗</div>
<div class='lg-row'>身形有類千年鶴　節操還同萬丈松</div>
<div class='lg-row'>一旦支離圓寂後　空留晨夕坐禪蹤</div>
</div></div>
<div class='div-other'><a id='mulu215' />
<p class='h2'>法眷</p>
<div class="lg regular"><div class='lg-row'>拜師學道幸連枝　一旦俄聞隻履歸</div>
<div class='lg-row'>法眷堂中空慘切　鴈行雲裏嘆分飛</div>
<div class='lg-row'>冀超十地清凉境　頓悟三乘解脫機</div>
<div class='lg-row'>回此片緣申報德　更祈相會永同衣</div>
</div></div>
<div class='div-other'><a id='mulu216' />
<p class='h2'>修行人</p>
<div class="lg regular"><div class='lg-row'>八功德水影涵空　九品蓮開淨土宮</div>
<div class='lg-row'>勢至布橋迎佛子　觀音垂手接仙童</div>
<div class='lg-row'>靈禽韻韻空三諦　寶樂喧喧贊六通</div>
<div class='lg-row'>未審英魂承薦悼　一靈生在那花中</div>
</div></div>
<div class='div-other'><a id='mulu217' />
<p class='h2'>僧薦恩母</p>
<div class="lg regular"><div class='lg-row'>登堂不見太夫人　頓使千行淚滿襟</div>
<div class='lg-row'>來似片雲生晚谷　去同孤月落寒岑</div>
<div class='lg-row'>回頭證果三千滿　撚指時當五七臨</div>
<div class='lg-row'>釋子蒙恩何以報　灯燃七級表誠心</div>
</div></div>
<div class='div-other'><a id='mulu218' />
<p class='h2'>佃薦恩主</p>
<div class="lg regular"><div class='lg-row'>一朝恩主奄然終　感泣傷嗟動我農</div>
<div class='lg-row'>納粟不聞新咳唾　省田徒憶舊行蹤</div>
<div class='lg-row'>蘭庭有淚悲風冷　蕙帳生塵慘霧濃</div>
<div class='lg-row'>久荷帡幪何以報　願乘佛力步天宮</div>
</div></div>
<div class='div-other'><a id='mulu219' />
<p class='h2'>薦師巫</p>
<div class="lg regular"><div class='lg-row'>廬山學法到人間　救度群生不暫閑</div>
<div class='lg-row'>巾斗打飜神世界　靈符鎮斷鬼門關</div>
<div class='lg-row'>身藏自謂終難老　尸解因何去不還</div>
<div class='lg-row'>鳴角一聲天外去　想君依舊到廬山</div>
</div></div>
<div class='div-other'><a id='mulu220' />
<p class='h2'>薦娼妓</p>
<div class="lg regular"><div class='lg-row'>年當二八艶陽春　一笑千金價莫論</div>
<div class='lg-row'>絃管堂中消白日　綺羅帳裏度黃昏</div>
<div class='lg-row'>生前解有千人愛　死後寧無一點恩</div>
<div class='lg-row'>惟有多情天上月　清宵長為照孤墳</div>
</div></div>
<div class='div-other'><a id='mulu221' />
<p class='h2'>娼殺死</p>
<div class="lg regular"><div class='lg-row'>如蓮出水正芬芳　一旦嬌姿遽殞亡</div>
<div class='lg-row'>身臥黃沙空渺渺　魂隨白刃去茫茫</div>
<div class='lg-row'>生前情識双垂淚　熟底親知寸斷腸</div>
<div class='lg-row'>五濁漏身乘薦悼　白毫光裏禮醫王</div>
</div></div>
<div class='div-other'><a id='mulu222' />
<p class='h2'>縊死</p>
<div class="lg regular"><div class='lg-row'>生平東注太英雄　視死還同一夢中</div>
<div class='lg-row'>步步那能踏實地　頭頭直欲撞虗空</div>
<div class='lg-row'>化身直入虗無境　撒手還歸快樂宮</div>
<div class='lg-row'>惟願佛慈垂接引　綵雲捧足禮金容</div>
</div></div>
<div class='div-other'><a id='mulu223' />
<p class='h2'>焚死</p>
<div class="lg regular"><div class='lg-row'>夜深方鎻六窻猴　人在莊周夢裏遊</div>
<div class='lg-row'>恍惚此身歸大幻　倉皇無計下層樓</div>
<div class='lg-row'>風回火轉三更後　煙滅灰飛萬事休</div>
<div class='lg-row'>子母不須頻抱恨　火光三昧任遨遊</div>
</div></div></div>
<p class='juan'>高峰龍泉院因師集賢語錄卷之六</p>
</div><!-- end of div[@id='body'] -->
</body></html>