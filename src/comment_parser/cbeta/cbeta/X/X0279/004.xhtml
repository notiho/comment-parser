<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經通議</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu9' />大佛頂如來密因修證了義諸菩薩萬行首楞嚴經通議卷第四</p><p class="byline">唐天竺沙門般<span class='corr'>剌</span>密帝譯</p><p class="byline">烏萇國沙門彌迦釋伽譯語</p><p class="byline">菩薩戒弟子清河房融筆受</p><p class="byline">明南嶽沙門憨山釋德清述</p>
<div class='div-commentary'><p style="margin-left:1em">[○@●]二開不空如來藏以示假觀之體分三。</p>
<p style="margin-left:1em">[□@◇]初當機疑請。</p>
</div>
<div class='div-orig'><p>爾時富樓那彌多羅尼子在大眾中即從座起。偏袒右肩右膝著地。合掌恭敬而白佛言。大威德世尊。善為眾生敷演如來第一義諦。世尊常推說法人中我為第一。今聞如來微妙法音。猶如聾人逾百步外聆於蚊蚋。本所不見何況得聞。佛雖宣明令我除惑。今猶未詳斯義究竟無疑惑地。世尊。如阿難輩雖前開悟習漏未除。我等會中登無漏者雖盡諸漏。今聞如來所說法音尚紆疑悔。</p>
</div>
<div class='div-commentary'><p style="margin-left:1em">議曰。將顯不空藏性。滿慈示疑以請。深窮生起之由故有忽生之問。此先敘疑也。阿難以多聞無功故發啟斯教。從前開示業<span class='corr'>已</span>了悟法身自信成佛無疑矣。而滿慈素推說法第一。既合聞開示尚未至無疑之地。足見此法非口耳所能入也。</p>
<p style="margin-left:1em">[□@◇]二正述疑情分二。</p>
<p style="margin-left:1em">[○@◇]初疑真不容妄。</p>
</div>
<div class='div-orig'><p>世尊。若復世間一切根塵陰處界等皆如來藏清淨本然。云何忽生山河大地諸有為相。次第遷流終而復始。</p>
</div>
<div class='div-commentary'><p style="margin-left:1em">[○@◇]二疑四大相陵。</p>
</div>
<div class='div-orig'><p>又如來說地水火風本性圓融周徧法界湛然常住世尊。若地性徧云何容水。水性周徧火則不生。復云何明水火二性俱徧虗空不相陵滅。世尊。地性障礙。空性虗通。云何二俱周徧法界。而我不知是義攸往。惟願如來宣流大慈。開我迷雲及諸大眾。作是語<span class='corr'>已</span>五體投地。欽渴如來無上慈誨。</p>
</div>
<div class='div-commentary'><p style="margin-left:1em">議曰。此呈疑致問也。滿慈因前佛說根塵識界既皆如來藏性清淨本然云何忽生山河大地諸有為相耶。是不知世界眾生生起之由也。又聞七大徧周而地水火風齊徧法界。且水火相陵地空相奪。云何一一周徧耶。是不悟性真圓融之理也。此問徹底窮源。非如來一切種智何以能究本始之因哉。</p>
<p style="margin-left:1em">[□@◇]三世尊窾啟分五。</p>
<p style="margin-left:1em">[○@◇]初許說誡聽。</p>
</div>
<div class='div-orig'><p>爾時世尊告富樓那及諸會中漏盡無學諸阿羅漢。如來今日普為此會宣勝義中真勝義性。今汝會中定性聲聞及諸一切未得二空迴向上乘阿羅漢等。皆獲一乘寂滅場地真阿練若正修行處。汝今諦聽當為汝說。富樓那等欽佛法音默然承聽。</p>
</div>
<div class='div-commentary'><p style="margin-left:1em">議曰。此許說也。勝義中真勝義性。成識論勝義有四。一世間勝義謂蘊處界等。二道理勝義謂四諦法。三證得勝義謂二空真如。四勝義勝義謂一真法界。此後正窮法界緣起。故說勝義中真勝義性也。阿練若此云寂滅處。華嚴說菩提場為阿蘭若處。是所謂一乘寂滅場也。以法界性為本修因故是正修行處。下顯不空空不空二種如來藏性。帶顯圓融法界。故佛許說意有所歸也。</p>
<p style="margin-left:1em">[○@◇]二示妄依真起分五。</p>
<p style="margin-left:1em">[△@△]初立一心為迷悟之本。</p>
</div>
<div class='div-orig'><p>佛言。富樓那。如汝所言清淨本然云何忽生山河大地。汝常不聞如來宣說性覺妙明本覺明妙。富樓那言。唯然世尊。我常聞佛宣說斯義。</p>
</div>
<div class='div-commentary'><p style="margin-left:1em">[△@△]二雙詰二門為生起之因。</p>
</div>
<div class='div-orig'><p>佛言。汝稱覺明。為復性明稱名為覺。<span class='note-inline'>(詰心真如門)</span>為覺不明稱為明覺<span class='note-inline'>(詰心生滅門)</span>。</p>
</div>
<div class='div-commentary'><p style="margin-left:1em">議曰。此兩詰妄源以示生起之由也。滿慈問如來藏既清淨本然則了無諸相矣。云何於清淨界中忽生此物耶。忽生謂無故而起也。此推車拄壁之問最難措口。若在宗門只消一棒一喝便徹疑情。今教海窮源不得不遡推其始。故世尊婆心乃窾啟之。將明妄依真起。故先立一真法界之源以為迷悟之本。特拈常談性覺妙明本覺明妙二語雙啟二門以詰滿慈。謂汝稱曰覺曰明。為是覺性本明不假明而明之稱為覺耶。此詰真如門。為是覺性不明要將明以明之稱為明覺耶。此詰生滅門。此世尊立定雙關要引滿慈所明一語以為造妄之端耳。佛性有三謂正因緣因了因。天然妙性本自圓成不借功勛故名正因。要假知識師緣開發所謂佛種從緣起故名緣因。修而後悟故名了因。此中性覺妙明正因佛性也。本覺明妙了因佛性也。以借始覺之功而顯本有。蓋屬修而後成者也。此二佛性總會一心故雙舉以立宗本。</p>
<p style="margin-left:1em">[△@△]三認妄失真。</p>
</div>
<div class='div-orig'><p>富樓那言。若此不明名為覺者則無所明。</p>
</div>
<div class='div-commentary'><p style="margin-left:1em">議曰。佛意要引滿慈所明一語以啟迷妄之端。而滿慈果認生滅之覺。謂若不假明以明此覺者則但有其明而無所明之覺矣。意要必有所明方為明覺也。</p>
<p style="margin-left:1em">[△@△]四生滅門中依無明不覺生三細。</p>
</div>
<div class='div-orig'><p>佛言。若無所明則無明覺。有所非覺。無所非明。無明又非覺湛明性<span class='note-inline'>(先縱奪遣妨)</span>性覺必明<span class='note-inline'>(覺義)</span>妄為明覺<span class='note-inline'>(不覺義)</span>覺非所明<span class='note-inline'>(業相)</span>因明立所<span class='note-inline'>(現相)</span>所既妄立生汝妄能<span class='note-inline'>(轉相)</span>。</p>
</div>
<div class='div-commentary'><p style="margin-left:1em">議曰。此示生妄之始也。若無所明則無明覺此縱辭也。意牒無所明一語。謂若果無所明則無明覺之妄矣。豈不幸哉。下奪之曰。爭奈有所則非真覺。無所乃非妄明。若絕無本明又非覺湛明性之真體矣。性覺必明者謂性覺必定妙明不須更以明明之。此是本然佛性。當論覺義也。妄為明覺者謂纔動所明之一念則將本然覺性妙明失之矣。當論不覺義也。覺非所明若有所明則屬無明。此當論三細之業相也。以因此妄明之無明迷覆絕待之真心遂形對待之所相。此一所字則虗空世界眾生之相<span class='corr'>已</span>兆於此。故曰因明立所。當現相也。然所相既<span class='corr'>已</span>妄立則對待是形。故將本然寂照妙明之智光轉為能見之妄見。故曰所既妄立生汝妄能。當轉相也。三細之相明見於此。</p>
<p style="margin-left:1em">[△@△]五境界為緣長六麤分三。</p>
<p style="margin-left:1em">[□@○]初總顯六麤。</p>
</div>
<div class='div-orig'><p>無同異中熾然成異。<span class='note-inline'>(明全真起妄)</span>異彼所異因異立同。同異發明因此復立無同無異。<span class='note-inline'>(上總出妄相下正明六麤)</span>如是擾亂相待生勞。<span class='note-inline'>(智相)</span>勞久發塵<span class='note-inline'>(相續相)</span>自相渾濁。<span class='note-inline'>(執取計名字相)</span>由是引起塵勞煩惱。<span class='note-inline'>(起業繫苦相下總結妄相)</span>起為世界。靜成虗空。虗空為同。世界為異。彼無同異真有為法。</p>
</div>
<div class='div-commentary'><p style="margin-left:1em">議曰。此原倒妄之由以顯六麤相也。無同異中熾然成異者。謂一真法界常住真心本無同異之相。以一念妄動則真如隨緣而有生滅遂為不覺成阿賴耶識。由此即有微細三相而六麤<span class='corr'>已</span>兆。則世界眾生種種差別之相炳然現於藏識之中。是則本無同異而今有之。法爾齊現故曰熾然。異彼所異下四句從一所字以揀迷中之同異將顯六麤之相也。所異即熾然成異。謂無明為能異世界等為所異。今就異中揀有一法不同所異之世界乃虗空也。所謂迷妄有虗空。因世界種種差別之異而立虗空為同以恆一故。以虗空靜而世界動動靜發明則又立一法為無同無異乃眾生也。以眾生有色相不同虗空。有知覺不同世界。此則迷中從三細現相而有虗空世界眾生之異相。所謂依空立世界。知覺乃眾生。此一念圓具故。下文佛自釋之也。如是擾亂下明六麤相也。謂一真法界妙圓心中湛然常寂。今既迷妄而有世界眾生。於虗空中動靜相待擾亂生勞。勞則妄生分別當麤中智相也。勞久則發塵。勞久當相續相也。自相渾濁所謂自心取自心。當執取計名字相也。由是引起塵勞煩惱業起而苦必隨之當業繫苦相也。蓋因動念一所字故於本然清淨界中。妄有山河大地有為遷流之相由是而生起也。起為世界下釋上迷中同異之所以。謂上所言同異者。以起而動者為世界。一而靜者為虗空。則彼無同異恐濫於真乃指之曰真有為法是眾生也。此上總明由一迷妄遂有三細六麤以成世界眾生業果之相。下示輪迴不斷之義。故別說三種相續之所因四大互生之所以也。</p>
<p style="margin-left:1em">[□@○]二別示相續分三。</p>
<p style="margin-left:1em">[?︽]發世界相續。</p>
</div>
<div class='div-orig'><p>覺明空昧相待成搖故有風輪執持世界。因空生搖堅明立礙。彼金寶者明覺立堅故有金輪保持國土。堅覺寶成搖明風出。風金相摩故有火光為變化性。寶明生潤火光上蒸故有水輪含十方界。火騰水降交發立堅。溼為巨海乾為洲潬。以是義故。彼大海中火光常起。彼洲潬中江河常注。水勢劣火結為高山。是故山石擊則成燄融則成水。土勢劣水抽為草木。是故林藪遇燒成土因絞成水交妄發生遞相為種。以是因緣世界相續。</p>
</div>
<div class='div-commentary'><p style="margin-left:1em">議曰。此明世界相續之因也。初言因明立所以所字當現相指世界眾生等。今言世界乃唯識所變之相分。始因迷妄有虗空依空立世界。故推覺明之無明以對頑然之虗空而為世界生起之本。以空晦暗中結暗為色。此正結色之始也。以世界乃四大種正儒家所推先天之五行。謂由無明而成四大之世界。則天地以之而位。由四大而為五行。以生成故萬物以之而育。然世界即吾人所居之天地非別有一世界也。說者但於經中約文字以作解。從來未有發明於目前者。故因經文乃設問以明之。不但決二氏之疑。而吾徒亦知唯識之旨矣。幸無厭其煩。</p>
<p style="margin-left:1em">問云何而有風輪執持世界耶。</p>
<p style="margin-left:1em">答經云覺明空昧等。謂由迷一真法界妙明真心而為覺明之無明。遂變靈明寂滅之真空而為無知暗昧之頑空。能所相待明暗相傾既久而成妄想。此想鼓動心體積虗成氣充滿空中遂有風相。如虗室生風又如鼓扇生風也。積想不休而風力愈大。故曰一切世界風力所持。又一切世間境界皆依無明妄心而得住持。故有風輪執持世界。此風大種也。<span class='note-inline'>(老氏指覺明之無明為道體。故曰杳杳冥冥其中有精。又以空體為虛無大道。指此風相為沖氣。故專氣致柔。又曰天地之間其猶槖籥乎。此老氏之道源也。儒氏以識神為天命之性。指空大為太極。指此風大為混元一氣。由一氣以生成萬物。是皆不知唯識所變也。故太極圖黑白相參。然白即覺性。黑即無明。正不生滅與生滅和合成阿賴耶識為生萬法之始以此識有三分。而虛空世界乃相分耳)</span>。</p>
<p style="margin-left:1em">問云何世界而以金寶為體耶。</p>
<p style="margin-left:1em">答經云因空生搖等。謂由頑空體中而生搖動妄想之風。返吹藏識體中無知之明覺。一動一靜生滅不停相摩相盪摩盪。既久而明體愈堅遂結為色。即成相分無知之外色。故曰結暗為色。彼金寶者乃明覺所成之堅。故寶有光明以得堅覺之性也。由是故有金輪保持國土。此性色為地大種。指體而言故曰金寶。以須彌<span class='corr'>已</span>下地底為金剛際<span class='note-inline'>(此儒家所言一陰一陽之謂道。以為生天地之本也。此中空靜也。暗幽也。故為陰。搖動也。覺明也。故為陽。故曰動靜有常剛柔斷矣。此由動靜以成金輪為地大種。即天地初成之始也以動為乾體。靜為坤體。故形而上者為天。形而下者為地。所謂乾坤成列而易位乎其中矣。斯則陰陽未形而動靜剛柔<span class='corr'>已</span>具所謂先天之易也)</span>。</p>
<p style="margin-left:1em">問云何而有火光為變化性耶。</p>
<p style="margin-left:1em">答經云堅覺寶成等。謂由前堅覺之寶既成搖明之風既出。二者相對。一剛一柔相摩相盪。故有火光為變化性。此火大種也<span class='note-inline'>(此易所言剛柔相摩而成變化。以形而上者在天成象。為日。乃太陽之火精也。形而下者在地成形。為火乃變化性。謂變生為熟。化有為無。且後天五行巽為風為木。故鑽木取火。以得先天之性也。此四象中日也)</span>。</p>
<p style="margin-left:1em">問云何而有水輪含十方界耶。</p>
<p style="margin-left:1em">答經云寶明生潤等。此句文倒。應云火光上蒸寶明生潤。謂由火光上燄而蒸堅覺之寶。寶被火蒸故生潤而水出。故有水輪含十方界也。此句經義極難理會。且寶為地體何以火蒸而為空中雨露之水耶。以金寶為地體須彌山亦名金剛山。大論云。須彌山四寶所成。山頂帝釋所居三十二天。是則上界宜乎金剛為地體也。況須彌山形如細腰鼓。是則上界地而覆於下者亦相若。日月行於山腰照臨一四天下。足知仰視蒼蒼而碧色者皆上界寶地之體也。而為下方眾生業火所蒸而生潤。即空中雨露霜雪之類皆寶所生之水也。是則眾生常居寶界之中。而寶中有水豈非水輪含十方界耶<span class='note-inline'>(此即易所謂形而上者在天成象。<span class='corr'>為</span>月。太陰之精。為星辰形而下者為江河湖海流注之狀。此四象具矣)</span>此前因覺明空昧相待而有風金二大。因風金相摩而有火大因火蒸寶潤而有水大。是則因四大而成天地陰陽日月星辰之四象。此正易經所說太極生兩儀。兩儀生四象。以為八卦之體。故曰。天尊地卑乾坤定矣。卑高以陳貴賤位矣。動靜有常剛柔斷矣。在天成象在地成形變化見矣。此上且說天地生成之相。後方說萬物本末之由。以此而推世界從覺明唯識所變皎然不爽。予昔遇一梵宿謂予楞嚴經談五行之妙極精。故刻意而推之。吾徒不可不知也。</p>
<p style="margin-left:1em">問云何而有江河湖海洲潬乾溼流注之狀耶。</p>
<p style="margin-left:1em">答經云火騰水降等。前言乾坤<span class='corr'>已</span>成陰陽既分而天地位矣。由四大種而為後天之五行以生成萬物。此火金生水水火生土也。謂由火光上蒸寶明生潤。故火光上炎水勢下降。交合於半空之中。水火既濟陰陽和而生子。故水火俱堅實而成形。其本源溼性流為四大海水。其本源火性遂結成土。大者為洲。小者為潬。故有四大部洲諸小洲等。以是義故水含父之性故海中火光常起。土得母之性故洲潬中江河常注也。以水火乃稱性之水火。故在天成象有日月星辰。在地成形。有江河湖海四大部洲之狀。故云變化見矣。此交發立堅以水火相敵乃水火既濟謂相生也。下水勢劣火故有山石草木乃相剋以成物也。</p>
<p style="margin-left:1em">問云何而有山川高下不平耶。</p>
<p style="margin-left:1em">答經云水勢劣火等。以前水火既濟而勢相敵故為洲為海。今水火未濟水勢劣火勢不相敵而火上炎遂結為高山巨石。以其受父之性故山石擊則成燄。得母之性故融則成水。即今石中有火山頂有水石根多潤類可見矣。此猶屬先天性火但性不相敵故成有形之山石耳。</p>
<p style="margin-left:1em">問云何而有草木之類耶。</p>
<p style="margin-left:1em">答經云土勢劣水等。此五行水土生木也。以其受父之氣分故林藪遇燒成土也。以其受母之氣分故草木遇絞成水也。由覺明空昧二妄而為四大之種。遂成天地日月四大部洲江河湖海山川草木。而一氣流行。陰陽錯綜。五行相生。八卦流變。至六十四。故易卦始於乾坤而終於既濟未濟也。故曰交妄發生遞相為種。以是因緣世界相續也。昔大慧禪師云。楞嚴世界相續說五行極詳。舉此示眾。但未細分別耳。</p>
<p style="margin-left:1em">[?︽]二明眾生相續。</p>
</div>
<div class='div-orig'><p>復次富樓那。明妄非他覺明為咎。所妄既立明理不踰。以是因緣聽不出聲。見不超色。色香味觸六妄成就。由是分開見覺聞知。同業相纏。合離成化。見明色發。明見想成。異見成憎。同想成愛。流愛為種。納想為胎。交遘發生吸引同業。故有因緣生羯羅藍遏蒲曇等。胎卵溼化隨其所應。卵唯想生。胎因情有。溼以合感。化以離應。情想合離更相變易。所有受業逐其飛沈。以是因緣眾生相續。</p>
</div>
<div class='div-commentary'><p style="margin-left:1em">議曰。此明眾生相續之因也。明妄非他乃至合離成化等者。蓋言四生受形之因而身為苦本也。清淨界中本無眾生。但因無始一念妄動而有無明遂為眾生之本。故曰明妄非他覺明為咎。覺明指無明也。因此無明遂形四大之所相。吸攬四大以為身。故使真明之理不能踰越於色身。復取外色所造之六塵而為受用之境。以是因緣故聽不出聲見不超色因色香味觸六種妄塵既就則根塵和合而發六識。圓湛之體由是分為見聞覺知。根境識三和合造業為因。而四生之苦果隨具。故同業相纏而有胎卵之形。合離成應而有溼化之類。此四生眾生始因一念無明而有也。見明色發以至遏蒲曇等者此言投胎之狀也。六道升沈不一。此就人道而言。謂眾生既造妄業死後得中陰身所謂遊魂也。鬼無色身而有五通。眼見最遠。以愛染習氣必尋所愛之境。極其見而求之。雖數千里外而可愛之境遂現。故曰見明色發。既見其境而識神必趨其所。以明見可愛而想形之。故曰明見想成。當其男女交遘之際而識神守之。若本是男則愛母而憎父。若本是女則愛父而憎母。故曰異見成憎同想成愛。乘其交遘而渴隨隨之。吸愛涎而流入母胎。而為受形之種子。故曰流愛為種。想攬父母一點精血納想於中遂執為我。故曰納想為胎。此入胎受形之始蓋從交遘發生也。若其男女之辯又因憎愛吸引同業而有別也。由愛業為因。愛境為緣。而胎中一七日而為羯羅藍。<span class='note-inline'>(此云凝滑)</span>遏蒲曇。<span class='note-inline'>(此云皰二七之狀)</span>蔽尸。<span class='note-inline'>(此云軟肉三七之狀)</span>健南。<span class='note-inline'>(此云堅肉四七之狀)</span>鉢羅奢。<span class='note-inline'>(此云形位謂六根方具五七之狀也)</span>上言投胎之所以也。至若胎卵溼化四生之不一者特隨其所造之業而應之。所謂當業流轉也。卵唯想生。胎因情有。溼以合感。化以離應。想輕舉而情重濁。由想而愛隨之故卵為首。附合溼氣而生曰溼生。轉脫易形曰化生。由情想合離故更相變易。隨因感果所有受業逐其飛沈耳。以是因緣眾生相續也。</p>
<p style="margin-left:1em">[?︽]三明業果相續。</p>
</div>
<div class='div-orig'><p>富樓那。想愛同結愛不能離。則諸世間父母子孫相生不斷。是等則以欲貪為本。貪愛同滋貪不能止。則諸世間卵化溼胎隨力強弱遞相吞食。是等則以殺貪為本。以人食羊。羊死為人。人死為羊。如是乃至十生之類死死生生互來相噉。惡業俱生窮未來際。是等則以盜貪為本。汝負我命。我還汝債。以是因緣經百千劫常在生死。汝愛我心。我憐汝色。以是因緣經百千劫常在纏縛。唯殺盜婬三為根本。以是因緣業果相續。</p>
</div>
<div class='div-commentary'><p style="margin-left:1em">議曰。此明業果相續之因也。想愛同結愛不能離。父母子孫相生不斷。此言眾生所以不能出生死而受輪迴之苦果者欲貪為本也。貪愛同滋貪不能止。謂貪眾生身分血肉取以為食滋養<span class='corr'>己</span>身故曰同滋。以強陵弱取而食之。故曰殺貪為本也。以人食羊等為盜貪者。以本不與而取之。強殺其命而食其肉。故為盜也。汝負我命殺貪也。我還汝債盜貪也。汝愛我心我憐汝色欲貪也。故此歷劫牽纏三業為本。以是因緣業果相續也。</p>
<p style="margin-left:1em">[□@○]三結顯妄相。</p>
</div>
<div class='div-orig'><p>富樓那。如是三種顛倒相續。皆是覺明明了知性因了發相。從妄見生。山河大地諸有為相次第遷流。因此虗妄終而復始。</p>
</div>
<div class='div-commentary'><p style="margin-left:1em">議曰。此結三種妄元也。謂三種顛倒之相本來不有。但因無始一念妄動而有無明。故曰覺明。由此無明而生妄見。故曰明了知性。因無明而發所相是從無明而生山河大地諸有為相也。是知初言因明立所。只一所字而三種之相<span class='corr'>已</span>具其中矣。以妄見不泯則輪迴不息。故終而復始也。</p>
<p style="margin-left:1em">上約迷以示妄依真起竟。</p>
<p style="margin-left:1em">[○@◇]三示本無生滅分二。</p>
<p style="margin-left:1em">[△@△]初執妄疑真。</p>
</div>
<div class='div-orig'><p>富樓那言。若此妙覺本妙覺明與如來心不增不減。無狀忽生山河大地諸有為相。如來今得妙空明覺。山河大地有為習漏何當復生。</p>
</div>
<div class='div-commentary'><p style="margin-left:1em">議曰。滿慈<span class='corr'>已</span>蒙開示從悟至迷因依妙覺明心迷妄而生山河大地。遂疑如來<span class='corr'>已</span>證妙空明覺而山河大地何當復生耶。要顯覺不生迷本無生滅之義故興此問。</p>
<p style="margin-left:1em">[△@△]地球本無生滅。</p>
</div>
<div class='div-orig'><p>佛告富樓那。譬如迷人於一聚落惑南為北。此迷為復因迷而有因悟而出。富樓那言。如是迷人亦不因迷又不因悟。何以故迷本無根云何因迷。悟非生迷云何因悟。佛言。彼之迷人正在迷時。倐有悟人指示令悟。富樓那於意云何。此人縱迷。於此聚落更生迷不。不也世尊。富樓那。十方如來亦復如是。此迷無本。性畢竟空。昔本無迷似有迷覺。覺迷迷滅覺不生迷。亦如翳人見空中華。翳病若除華於空滅。忽有愚人於彼空華所滅空地待華更生。汝觀是人為愚為慧。富樓那言。空元無華。妄見生滅。見華滅空<span class='corr'>已</span>是顛倒。敕令更出斯實狂癡。云何更名如是狂人為愚為慧。佛言。如汝所解。云何問言諸佛如來妙覺明空何當更出山河大地。又如金鑛雜於精金。其金一純更不成雜。如木成灰不重為木。諸佛如來菩提涅槃。亦復如是。</p>
</div>
<div class='div-commentary'><p style="margin-left:1em">議曰。滿慈此問要顯迷悟同源本無生滅。故如來連以四喻答之。迷方一喻使知昔本不迷今亦無悟。空華一喻使知真元無妄悟不生迷。金喻覺性不變。灰喻果德無生。</p>
<p style="margin-left:1em">上答云何忽生。下答四大相陵。</p>
<p style="margin-left:1em">[○@◇]四顯理事無礙。</p>
</div>
<div class='div-orig'><p>富樓那。又汝問言地水火風本性圓融周徧法界疑水火性不相陵滅。又徵虗空及諸大地俱徧法界不合相容。富樓那。譬如虗空體非羣相而不拒彼諸相發揮。所以者何。富樓那。彼太虗空日照則明。雲屯則暗。風搖則動。霽澄則清。氣凝則濁。土積成霾。水澄成映。於意云何。如是殊方諸有為相為因彼生為復空有。若彼所生。富樓那。且日照時既是日明。十方世界同為日色。云何空中更見圓日。若是空明空應自照。云何中宵雲霧之時不生光耀。當知是明非日非空不異空日。觀相元妄無可指陳。猶邀空華結為空果。云何詰其相陵滅義。觀性元真唯妙覺明。妙覺明心先非水火云何復問不相容者。真妙覺明亦復如是。汝以空明則有空現。地水火風各各發明則各各現。若俱發明則有俱現。云何俱現。富樓那。如一水中現於日影。兩人同觀水中之日東西各行則各有日隨二人去。一東一西先無準的。不應難言此日是一云何各行。各日既雙云何現一。宛轉虗妄無可憑據。</p>
</div>
<div class='div-commentary'><p style="margin-left:1em">議曰。此下喻顯事理無礙以示不空藏性也。滿慈疑水火性不相陵滅。又疑虗空大地本不相容。如來舉虗空之喻以顯事理無礙。故曰譬如虗空體非羣相而不拒彼諸相發揮。以喻妙覺性空體絕諸妄而不妨隨業發現也。且空中明暗等相本非虗空而不異虗空是知妙覺明心發現諸相本非妙明而不異妙明。此則不空之義顯矣。觀相元妄。觀性元真。唯一妙心。元非水火。云何復問不相容者。蓋真妙覺心具有廣大業用故循業發現。而地水火風各各發明則各各現。若俱發明則一時俱現。然俱現者如水中日影隨人東西各行不可作一異會也。知此四大各徧之疑泮然冰釋矣。</p>
<p style="margin-left:1em">上喻顯理事無礙。</p>
<p style="margin-left:1em">[○@◇]五顯迷悟同源以結事理無礙。</p>
</div>
<div class='div-orig'><p>富樓那。汝以色空相傾相奪於如來藏。而如來藏隨為色空周徧法界。是故於中風動空澄日明雲暗。眾生迷悶背覺合塵故發塵勞有世間相。我以妙明不滅不生合如來藏。而如來藏唯妙覺明圓照法界。是故於中一為無量。無量為一。小中現大。大中現小。不動道場徧十方界。身含十方無盡虗空。於一毛端現寶王剎。坐微塵裏轉大法輪。滅塵合覺故發真如妙覺明性。</p>
</div>
<div class='div-commentary'><p style="margin-left:1em">議曰。此結顯事理無礙帶顯事事無礙也。謂如來藏性本圓周徧。若以色空傾奪則隨色空周徧法界。且事徧即理徧也。但眾生迷悶不悟背覺合塵故發塵勞有世間相。以顯事理無礙也。我以妙明不生不滅合如來藏。而如來藏唯妙覺明圓照法界。故能一多相含。小大攝入。毛端現剎。塵裏轉輪。良以滅塵合覺故發真如妙覺明性。此帶顯事事無礙也。</p>
<p style="margin-left:1em">上示不空藏性竟。</p>
<p style="margin-left:1em">[○@●]三開空不空如來藏示中道觀體分。</p>
<p style="margin-left:1em">[□@◇]初約遮照以顯圓分四。</p>
<p style="margin-left:1em">[○@◇]約雙遮以顯圓。</p>
</div>
<div class='div-orig'><p>而如來藏本妙圓心。非心非空。非地非水非風非火。非眼非耳鼻舌身意。非色非聲香味觸法。非眼識界如是乃至非意識界。非明無明明無明盡如是乃至非老非死非老死盡。非苦非集非滅非道。非智非得。非檀那非尸羅非毗棃耶非羼提非禪那非般剌若。非波羅蜜多。如是乃至非怛闥阿竭<span class='note-inline'>(此云如來)</span>非阿羅訶<span class='note-inline'>(此云應供)</span>三耶三菩。<span class='note-inline'>(此云正徧知)</span>非大涅槃。非常非樂非我非淨。</p>
</div>
<div class='div-commentary'><p style="margin-left:1em">[○@◇]二約雙照以顯圓。</p>
</div>
<div class='div-orig'><p>以是俱非世出世故。即如來藏元明心妙。即心即空。即地即水即風即火。即眼即耳鼻舌身意。即色即聲香味觸法。即眼識界如是乃至即意識界。即明無明明無明盡如是乃至即老即死即老死盡。即苦即集即滅即道。即智即得。即檀那即尸羅即毗棃耶即羼提即禪那即般剌若。即波羅蜜多。如是乃至即怛闥阿竭即阿羅訶三耶三苦。即大涅槃。即常即樂即我即淨。</p>
</div>
<div class='div-commentary'><p style="margin-left:1em">[○@◇]三約同時以顯妙。</p>
</div>
<div class='div-orig'><p>以是俱即世出世故。即如來藏妙明心元。離即離非是即非即。</p>
</div>
<div class='div-commentary'><p style="margin-left:1em">[○@◇]四結示離言。</p>
</div>
<div class='div-orig'><p>如何世間三有眾生及出世間聲聞緣覺以所知心測度如來無上菩提。用世語言入佛知見。譬如琴瑟箜篌琵琶雖有妙音。若無妙指終不能發。汝與眾生亦復如是。寶覺真心各各圓滿。如我按指海印發光。汝暫舉心塵勞先起。由不勤求無上覺道。愛念小乘得少為足。</p>
</div>
<div class='div-commentary'><p style="margin-left:1em">議曰。此約遮照以顯圓也。而如來藏清淨本然纖塵不立離一切法十法界相了不可得。此約雙遮以顯圓也。以是俱非世出世故。而如來藏即一切法。世出世間一法不捨。此約雙照以顯圓也。若言非言即猶是遮照未極一心。必離即離非是即非即遮照同時心言路絕方顯一心之妙耳。此則圓融果海妙絕言思。安可以所知妄心而能測度用世語言而入之哉。是須圓悟圓修方契一心之妙耳。故譬琴瑟雖具妙音若無妙指終不能發。妙指喻觀行也。然汝與眾生寶覺真心各各圓滿與我無異。如我按指則海印發光。汝暫舉心則塵勞先起者。何也。良由愛念小乘不肯勤求得少為足耳上開空不空如來藏為中道觀體竟。</p>
<p style="margin-left:1em">從初卷至此通開三種藏性為三觀體。</p>
<p style="margin-left:1em">[□@◇]二示一心以顯頓悟頓得。</p>
</div>
<div class='div-orig'><p>富樓那言。我與如來寶覺圓明真妙淨心無二圓滿。而我昔遭無始妄想久在輪迴今得聖乘猶未究竟。世尊諸妄一切圓滅獨妙真常。敢問如來一切眾生何因有妄。自蔽妙明受此淪溺。佛告富樓那。汝雖除疑餘惑未盡。吾以世間現前諸事今復問汝。汝豈不聞室羅城中演若達多忽於晨朝以鏡照面。愛鏡中頭眉目可見。瞋責<span class='corr'>己</span>頭不見面目。以為魑魅無狀狂走。於意云何。此人何因無故狂走。富樓那言。是人心狂更無他故。佛言。妙覺明圓本圓明妙。既稱為妄云何有因。若有所因云何名妄。自諸妄想展轉相因。從迷積迷以歷塵劫。雖佛發明猶不能返。如是迷因因迷自有。識迷無因妄無所依。尚無有生欲何為滅。得菩提者如寤時人說夢中事。心縱精明。欲何因緣取夢中物。況復無因本無所有。如彼城中演若達多。豈有因緣自怖頭走。忽然狂歇頭非外得。縱未歇狂亦何遺失。富樓那。妄性如是因何為在。汝但不隨分別世間業果眾生三種相續。三緣斷故三因不生。則汝心中演若達多狂性自歇。歇即菩提勝淨明心本周法界。不從人得。何藉劬勞肯綮修證。譬如有人於自衣中繫如意珠。不自覺知。窮露他方。乞食馳走。雖實貧窮。珠不曾失。忽有智者指示其珠。所願從心。致大饒富。方悟神珠非從外得。</p>
</div>
<div class='div-commentary'><p style="margin-left:1em">議曰。前<span class='corr'>已</span>開示三種藏性雖為三觀之體。然且猶屬修證不無漸次。故滿慈復問何因有妄。要明妄元無因。以顯頓悟頓得。方見天然妙性本自圓成。不借功勛非從外得耳。滿慈何因有妄一問最為徹底窮源。學人日用但將此句時時參究。莫謂教中無祖師意也。世尊難以措口聊借演若迷頭之事發明。以示妄元無因。亦見頭非外得。以妙覺明心本來無妄。既稱為妄云何有因。有因則不名妄。但自諸妄想相因從迷積迷耳。如是迷因乃因迷自有若知迷無因則妄無所依。尚無有生云何有滅。如寤時人說夢中事耳。妄性如此因何為在。汝但不隨分別三種相續。三緣斷故則三因不生矣。三緣即殺盜婬。三因乃發業潤生二種無明為三緣之因。謂若了三緣本空而根本無明當下不生。則妙覺明心本來不迷。一旦頓得。正若演若狂心若歇頭非外得也。又何藉劬勞修證乎。故如貧子衣珠元不曾失非從外得也。頓悟之旨於茲見矣上直指一心以顯頓得竟。</p>
<p style="margin-left:1em">[□@◇]三示真妄雙絕以顯妙分二。</p>
<p style="margin-left:1em">[○@◇]初當機執迷猶疑因緣自然。</p>
</div>
<div class='div-orig'><p>即時阿難在大眾中頂禮佛足起立白佛。世尊現說殺盜婬業。三緣斷故三因不生。心中達多狂性自歇。歇即菩提不從人得。斯則因緣皎然明白。云何如來頓棄因緣。我從因緣心得開悟。世尊。此義何獨我等年少有學聲聞。其此會中大目犍連及舍利弗須菩提等。從老梵志聞佛因緣。發心開悟得成無漏。今說菩提不從因緣。則王舍城拘舍棃等所說自然成第一義。惟垂大悲開發迷悶。</p>
</div>
<div class='div-commentary'><p style="margin-left:1em">議曰。阿難聞說妙心頓得不假修行。猶躡因緣之疑以啟自然之問也。向以佛性借因緣而顯。今則本有不修自得。是說佛性自然。則彼外道神我自然成第一義矣。此約佛性不假功勛為自然。非前妄見分別之自然也。</p>
<p style="margin-left:1em">[○@◇]二世尊曲借旁通即事以顯真心絕待分六。</p>
<p style="margin-left:1em">[△@△]初總顯迷悟俱非。</p>
</div>
<div class='div-orig'><p>佛告阿難。即如城中演若達多狂性因緣若得滅除。則不狂性自然而出。因緣自然理窮於是。</p>
</div>
<div class='div-commentary'><p style="margin-left:1em">[△@△]二顯真妄雙絕分二。</p>
<p style="margin-left:1em">[□@○]初例真絕分二。</p>
<p style="margin-left:1em">[?︽]初絕自然。</p>
</div>
<div class='div-orig'><p>阿難。演若達多頭本自然。本自其然無然非自。何因緣故怖頭狂走。</p>
</div>
<div class='div-commentary'><p style="margin-left:1em">[?︽]次絕因緣。</p>
</div>
<div class='div-orig'><p>若自然頭因緣故狂。何不自然因緣故失。本頭不失狂怖妄出。曾無變易何藉因緣。</p>
</div>
<div class='div-commentary'><p style="margin-left:1em">[□@○]二例妄絕分二。</p>
<p style="margin-left:1em">[?︽]初絕自然。</p>
</div>
<div class='div-orig'><p>本狂自然本有狂怖未狂之際狂何所潛。</p>
</div>
<div class='div-commentary'><p style="margin-left:1em">[?︽]次絕因緣。</p>
</div>
<div class='div-orig'><p>不狂自然。頭本無妄何為狂走。</p>
</div>
<div class='div-commentary'><p style="margin-left:1em">[△@△]三結妙絕言思。</p>
</div>
<div class='div-orig'><p>若悟本頭識知狂走。因緣自然俱為戲論。</p>
</div>
<div class='div-commentary'><p style="margin-left:1em">[△@△]四遣妄緣。</p>
</div>
<div class='div-orig'><p>是故我言三緣斷故即菩提心。菩提心生生滅心滅。此但生滅。</p>
</div>
<div class='div-commentary'><p style="margin-left:1em">[△@△]五觀智雙泯。</p>
</div>
<div class='div-orig'><p>滅生俱盡。無功用道若有自然。如是則明自然心生生滅心滅。此亦生滅無生滅者名為自然。猶如世間諸相雜和成一體者名和合性。非和合者稱本然性。本然非然。和合非合。合然俱離。</p>
</div>
<div class='div-commentary'><p style="margin-left:1em">[△@△]三泯同果海。</p>
</div>
<div class='div-orig'><p>離合俱非。此句方名無戲<span class='corr'>論法</span>。</p>
</div>
<div class='div-commentary'><p style="margin-left:1em">[□@◇]四結責勸修以發行。</p>
</div>
<div class='div-orig'><p>菩提涅槃尚在遙遠。非汝歷劫辛勤修證。雖復憶持十方如來十二部經清淨妙理如恆河沙祇益戲論。汝雖談說因緣自然決定明了。人間稱汝多聞第一。以此積劫多聞熏習不能免離摩登伽難。何須待我佛頂神呪摩登伽心婬火頓歇得阿那含。於我法中成精進林。愛河乾枯令汝解脫。是故阿難。汝雖歷劫憶持如來祕密妙嚴。不如一日修無漏業遠離世間憎愛二苦。如摩登伽宿為婬女。由神呪力銷其愛欲。法中今名性比丘尼。與羅睺母耶輸陀羅同悟宿因。知歷世因貪愛為苦。一念熏修無漏善故或得出纏。或蒙授記。如何自欺尚留觀聽。</p>
</div>
<div class='div-commentary'><p style="margin-left:1em">議曰。此即事例顯真心絕待也。阿難向執因緣自然之見特常情耳。安可以入絕待真心哉。故世尊以演若迷頭之事責之曰。即演若迷頭之事。若狂性因緣滅時則有自然頭之見。但觀未狂<span class='corr'>已</span>前何有因緣自然哉。故曰理窮於是。下示本無因緣自然。故雙辯其相。謂汝以離諸因緣便為自然者。且如演若頭本自然則畢竟自然。又何因緣故怖頭狂走則非自然矣。此絕自然也。若自然頭以因緣故狂。何以不自然頭假因緣而失耶。雖狂而頭本不失乃狂怖妄出耳。縱狂而頭無變改。何藉因緣耶。此絕因緣也。上辯頭不因自然因緣而有得失。足知真性不屬因緣自然也。下辯狂。謂不但頭不屬因緣自然。即狂亦無因緣自然。若狂是自然於未狂之先狂何所潛耶。此狂非自然也。若狂不自然而頭本無妄何為狂走。此狂亦非因緣也。足知妄亦不屬因緣自然矣。總而言之凡因緣自然之說皆妄計名言習氣。但未一悟本頭耳。若悟本頭識知狂走則因緣自然俱為戲論矣。以此而觀。則知天然妙性不屬因緣自然明矣。故下合顯果海妙絕言思。是故我言三緣斷故即菩提心者。此但妄緣斷而覺性生但是生滅邊事。若此滅生俱盡至於無功用道。此雖觀智而對待未亡。若有自然則名自然心生生滅心滅。此猶屬生滅邊收。又指無生滅者名為自然。豈非妄見耶。智雖泯而理未忘。宗門到此但名法身邊事。未是法身向上事。猶如世間調和成味而指非和合者稱本然性耳。此非絕待真心也。必若本然非本然。和合非和合。和合本然。一切俱離。離合俱非至此則觀智俱泯。心境兩忘。聖凡情盡。迷悟雙祛不墮法身。泯同果海。迥出言思。此句方名無戲論法也。前阿難陳悟謂不歷僧祗獲法身矣。至此又以因緣自然為疑。正是多聞名言習氣未忘。豈可以戲論名言取菩提涅槃哉。故如來大慈結責勸修曰。菩提涅槃尚在遙遠非汝歷劫勤修無以取證。縱汝憶持十二部經祇益戲論耳。且汝多聞乃積劫熏習。何以不免摩登伽難。只須待我神呪令汝解脫耶。是故汝雖歷劫憶持不如一日修無漏業。且摩登婬女也。耶輸婦人也。祇一念熏修無漏善故。或得出纏。或蒙授記。而汝丈夫何不勇猛熏修而返留滯於見聞觀聽之迹耶。</p>
<p style="margin-left:1em">上開三種藏性以為三觀之體。末後切勸修持。故下請行。</p>
<p style="margin-left:1em">△二詳陳眾行以示三觀之相分二。</p>
<p style="margin-left:1em">[○@●]初特請行門。</p>
</div>
<div class='div-orig'><p>阿難及諸大眾聞佛示誨。疑惑銷除心悟實相。身意輕安得未曾有。重復悲淚頂禮佛足。長跪合掌而白佛言。無上大悲清淨寶王善開我心。能以如是種種因緣方便提獎。引諸沈冥出於苦海。世尊。我今雖承如是法音。知如來藏妙覺明心。徧十方界含育如來十方國土清淨寶嚴妙覺王剎。如來復責多聞無功不逮修習。我今猶如旅泊之人忽蒙天王賜與華屋。雖獲大宅要因門入。惟願如來不捨大悲。示我在會諸蒙暗者捐捨小乘。畢獲如來無餘涅槃本發心路。令有學者從何攝伏疇昔攀緣。得陀羅尼。入佛知見。作是語<span class='corr'>已</span>。五體投地。在會一心。佇佛慈旨。</p>
</div>
<div class='div-commentary'><p style="margin-left:1em">議曰。此當機請行也。古德判為修道分。愚判此為示觀相。以阿難初請三觀。前但約所顯理以為觀體。今阿難發心修行。遠取菩提。非觀行不能入。以觀妄相為行。故向下十方如來同聲說偈正示觀相。而二十五聖圓通乃示各人隨宜觀相之方便耳。阿難蒙佛開示<span class='corr'>已</span>悟法身真體。自信妙覺明心本圓周徧。含育十方諸佛剎土矣。如來現今結責謂菩提涅槃尚在遙遠。非歷劫修行而不能證。殊非多聞可得。此則譬如天王賜與華屋要因門入。故此請行。以三觀乃入法界之門。今剋約本經旨趣故為示觀相。</p>
<p style="margin-left:1em">[○@●]二世尊委示行相分二。</p>
<p style="margin-left:1em">[□@◇]初示自利妙圓理行分四。</p>
<p style="margin-left:1em">[○@◇]初通示迷悟之根分四。</p>
<p style="margin-left:1em">[△@△]初總示發覺初心。</p>
</div>
<div class='div-orig'><p>爾時世尊哀愍會中緣覺聲聞於菩提心未自在者。及為當來佛滅度後末法眾生發菩提心開無上乘妙修行路。宣示阿難及諸大眾。汝等決定發菩提心。於佛如來妙三摩提不生疲倦。應當先明發覺初心二決定義。</p>
</div>
<div class='div-commentary'><p style="margin-left:1em">[△@△]二別示二決定義分二。</p>
<p style="margin-left:1em">[□@○]初以不生滅心為本修因分三。</p>
<p style="margin-left:1em">[?︽]初示能觀之心。</p>
</div>
<div class='div-orig'><p>云何初心二義決定。阿難。第一義者。汝等若欲捐捨聲聞修菩薩乘入佛知見。應當審觀因地發心與果地覺為同為異。阿難。若於因地以生滅心為本修因。而求佛乘不生不滅無有是處。以是義故。汝當照明諸器世間可作之法皆從變滅。阿難。汝觀世間可作之法誰為不壞。然終不聞爛壞虗空。何以故。空非可作。由是始終無壞滅故。</p>
</div>
<div class='div-commentary'><p style="margin-left:1em">[?︽]二示所觀之境分三。</p>
<p style="margin-left:1em">◎初示生滅源。</p>
</div>
<div class='div-orig'><p>則汝身中堅相為地。潤溼為水。煖觸為火。動搖為風。由此四纏。分汝湛圓妙覺明心。為視為聽為覺為察。從始入終五疊渾濁。</p>
</div>
<div class='div-commentary'><p style="margin-left:1em">◎二喻生滅相。</p>
</div>
<div class='div-orig'><p>云何為濁。阿難。譬如清水清潔本然。即彼塵土灰沙之倫本質留礙。二體法爾性不相循。有世間人取彼土塵投於淨水。土失留礙水亡清潔。容貌汩然名之為濁。汝濁五重亦復如是。</p>
</div>
<div class='div-commentary'><p style="margin-left:1em">議曰。此下正示生滅之元。先立二決定義為發覺初心也。將示不生滅心為本修因。先示五濁生滅之相。意在即生滅以證無生。即五蘊以證法身也。眾生所以迷倒者。良由迷一心而為業識。依見相而為色心。依色心而成五蘊。由是妄分根塵識界。唯以五蘊為生死之本也。今將返妄歸真。若離此五蘊身心更無可修之地。故以觀五蘊為入道之門。若因地倒還因地起也。前徵心辯見以破者破此五蘊身心是妄耳。會歸藏性必從五蘊為首也。眾生相續則以五蘊為苦本也。故今修行必觀五蘊妄相以發軔也。即末後開示陰魔蓋由觀五蘊不得其妙故墮魔屬也。結會總示五蘊邊際使知歸宿也。此佛出世說法之本意專為打破眾生五蘊身心耳。獨於此經周備。故使觀者必先得其要。則若理若觀皆有所歸矣。世尊許說之初乃曰於佛如來妙三摩提不生疲倦者以最初許曰有三摩提名大佛頂首楞嚴王。今先誡令於此大定勿生疲倦耳。以此證之則前顯理為觀體今說行門為觀相無疑矣。二決定義謂決定而不可易者。一審因地發心。二審煩惱根本。意謂若生滅入照則當下真常。若煩惱知根則迎刃而解矣。修行之要莫切於此。故令審觀因地發心與果地覺為同為異。意使以果地覺為本因心。殆非生滅心可契不生滅。果也。故令照明世間諸生滅法皆可壞相。獨虗空不壞者以無作故。此則的指無作妙行為根本也。且不生滅者即圓湛妙明清淨真心也。祇因最初一念妄動而為無明。遂形所相而成四大之妄色。因起妄見摶取四大而為身。因此四纏即將圓明妙心分為見聞覺知而成五蘊之眾生。譬如清冷之水投之以灰沙塵土渾濁不分。此五蘊穢濁之因從此而有也。</p>
<p style="margin-left:1em">◎三別明生滅。</p>
</div>
<div class='div-orig'><p>阿難。汝見虗空徧十方界空見不分。有空無體。有見無覺。相織妄成。是第一重名為劫濁。汝身現摶四大為體。見聞覺知壅令留礙。水火風土旋令覺知。相織妄成。是第二重名為見濁。又汝心中憶識誦習。性發知見。容現六塵。離塵無相。離覺無性。相織妄成。是第三重名煩惱濁。又汝朝夕生滅不停。知見每故留於世間。業運每常遷於國土。相織妄成。是第四重名眾生濁。汝等見聞元無異性。眾塵隔越無狀異生。性中相知用中相背。同異失準相織妄成。是第五重名為命濁。</p>
</div>
<div class='div-commentary'><p style="margin-left:1em">議曰。上總顯五濁生滅之元。下別示五濁生滅之相。然五濁依五蘊而立者。意謂清淨界中本無眾生。何有劫見煩惱眾生命濁等事。只因迷本元明結為色心而為五蘊之眾生即渾濁真心故有五種之妄相也。見空相織為劫濁者此約色蘊以明劫濁也。劫者梵語劫波此云時分。長時之稱也。且此明依色蘊應云四大相纏。今以空見而言者以迷妄最初有虗空而為色體。乃妄見先所攬者。故因頑空以渾濁真心而成妄見。此見吸取空相久結為色而成色心。由此葢覆真心故約空以明色蘊也。此中相織約義而言但取綿密相纏不分。蓋約生滅不停有織成義。非若世之經緯為織也。空見不分者。謂迷。妙空而為頑空則空本徧也。迷妙明而為妄見則見亦徧也。二妄混合而為一故云不分。且空本是真如之實體。見本是圓明之妙覺。今既迷而混為一。正似投灰土於清水。則兩失之矣。故但有空而無真體。但有見而無真覺。由此二妄生滅相纏乃有色心故為色蘊之始也。名劫濁者。以清淨界中本無有時。今由色心初集之時便為長時之本。故依色蘊名為劫濁。汝身現摶四大等為見濁者指受蘊為見濁也。此見乃五識執受之妄見也。指四大六根而為見濁者蓋妄認四大為自身相為妄見也。意謂汝之色身本非有也。乃現摶取四大以為體。遂將圓明妙心壅令留礙。分為見聞覺知隔越而不通。且彼四大本無知覺。今壅識心於內。旋無知而令有知。遂執受為我。以無知投於知見之內知覺融貫於無知之中。自相渾濁生滅不停。妄見執此為受用根。以於清淨心中妄見有此執受之色根。故依受蘊名為見濁。又汝心中意識誦習等名煩惱濁者此依想蘊而立也。想乃六識之妄想。煩惱性空此妄想本非有也。由汝心中尋常誦習慣熟之往事習氣內鼓忽然起念欲有所知所見之境。引起宿習故曰性發知見。隨其妄想而所念之塵境即分明形容於妄想心中。此所謂妄認六塵緣影為自心相故曰容現六塵。然此妄想緣塵而有。離塵則無實體。離覺則了無自性。以此妄想生滅不停。擾亂於清淨心中。故依想蘊名煩惱濁。又汝心中朝夕不停等名眾生濁者此依行蘊而立也。謂此眾生本非有也。由汝妄想生滅不停。知見每欲留於世間故念念造業。而善惡業力念念流變於十二類生。以去留生滅為眾生本。渾濁真心。故依行蘊名眾生濁。汝等見聞元無異性等名命濁者此依識蘊而立也。然此命根本非有也。由汝元一妙圓真心本無同異之相。良由四大壅分識性而為見聞覺知。則眾塵隔越故無狀異生。性中本為一體故相知。用中六根割據故相背。故同無一定之同。異無各各之異。兩失其準。此識連持色心而為命根。同異渾濁相織妄成。故依此識蘊名為命濁。原此五濁於妙圓心中本無所有。但由五蘊生滅渾濁真心故為濁耳。是皆迷妄之源也。故此下約返妄歸真以示觀行。</p>
<p style="margin-left:1em">[?︽]三示觀行之因分三。</p>
<p style="margin-left:1em">◎初明因真果正。</p>
</div>
<div class='div-orig'><p>阿難。汝今欲令見聞覺知遠契如來常樂我淨。應當先擇死生根本。依不生滅圓湛性成。以湛旋其虗妄滅生伏還元覺。得元明覺無生滅性為因地心。然後圓成果地修證。</p>
</div>
<div class='div-commentary'><p style="margin-left:1em">◎二喻斷惑淺深分二。</p>
<p style="margin-left:1em">[□@(?(○/(○*○)))]初喻漸斷。</p>
</div>
<div class='div-orig'><p>如澄濁水貯於淨器。靜深不動沙土自沈。清水現前名為初伏客塵煩惱。</p>
</div>
<div class='div-commentary'><p style="margin-left:1em">[□@(?(○/(○*○)))]二喻頓斷。</p>
</div>
<div class='div-orig'><p>去泥純水名為永斷根本無明。</p>
</div>
<div class='div-commentary'><p style="margin-left:1em">◎三結真窮惑盡。</p>
</div>
<div class='div-orig'><p>明相精純。一切變現不為煩惱。皆合涅槃清淨妙德。</p>
</div>
<div class='div-commentary'><p style="margin-left:1em">議曰。此略示觀行之相也。意謂欲令渾濁之覺遠契涅槃清淨之妙德。應先擇死生之根本。擇猶摘也。專依不生滅性以旋生滅。旋猶漩也。如水之漩澓也。謂念念漩妄以歸真也。伏還元覺得元明覺為因地心。如此方能圓成果地修證。故如澄濁水清水現前名為初伏客塵煩惱此漸斷也。去泥純水名為永斷根本無明此頓斷也。當等覺後心將入妙矣。真窮惑盡則合涅槃清淨妙德矣。斯由不生滅心觀行之功也。</p>
<p style="margin-left:1em">[□@○]二審煩惱根本意擇圓根分六。</p>
<p style="margin-left:1em">[?︽]初敕令詳審。</p>
</div>
<div class='div-orig'><p>第二義者。汝等必欲發菩提心。於菩薩乘生大勇猛決定棄捐諸有為相。應當審詳煩惱根本。此無始來發業潤生誰作誰受。阿難。汝修菩提。若不審觀煩惱根本。則不能知虗妄根塵何處顛倒。處尚不知云何降伏取如來位。</p>
</div>
<div class='div-commentary'><p style="margin-left:1em">[?︽]二正指結根。</p>
</div>
<div class='div-orig'><p>阿難。汝觀世間解結之人不見所結云何知解。不聞虗空被汝隳裂。何以故。空無形相無結解故。則汝現前眼耳鼻舌及與身心六為賊媒自劫家寶。由此無始眾生世界生纏縛故於器世間不能超越。</p>
</div>
<div class='div-commentary'><p style="margin-left:1em">議曰。此審煩惱根本也。發業是根本無明。潤生是愛取二惑。生死實由此二而有。通名煩惱。然此二種依根而辯者。謂此二法元無實體。但依六識妄想為用。故於六根門頭緣塵取境純是無明用事以資愛取。故念念愛取處處貪著。生死結於根塵之中。故令審知虗妄根塵何處顛倒。以根塵相交結處即顛倒處。乃生死結根之所在也。若欲解結當就結根而解之。故審六根優劣。意取圓根虗而易解。所以用其選擇耳。將選圓根先示六根之優劣欲令知所選耳。</p>
<p style="margin-left:1em">[?︽]三顯根因妄織。</p>
</div>
<div class='div-orig'><p>阿難。云何名為眾生世界。世為遷流。界為方位。汝今當知東西南北東南西南東北西北上下為界。過去未來現在為世。方位有十。流數有三。一切眾生織妄相成。身中貿遷世界相涉。而此界性設雖十方。定位可明世間祇目東西南北。上下無位。中無定方。四數必明與世相涉三四四三宛轉十二。流變三疊一十百千總括始終六根之中各各功德有千二百。</p>
</div>
<div class='div-commentary'><p style="margin-left:1em">[?︽]四顯力用不齊分六。</p>
<p style="margin-left:1em">◎初眼根。</p>
</div>
<div class='div-orig'><p>阿難。汝復於中克定優劣。如眼觀見後暗前明。前方全明。後方全暗。左右旁觀三分之二。統論所作功德不全。三分言功。一分無德。當知眼唯八百功德。</p>
</div>
<div class='div-commentary'><p style="margin-left:1em">◎二耳根。</p>
</div>
<div class='div-orig'><p>如耳周聽十方無遺。動若邇遙。靜無邊際。當空耳根圓滿一千二百功德。</p>
</div>
<div class='div-commentary'><p style="margin-left:1em">◎二鼻根。</p>
</div>
<div class='div-orig'><p>如鼻齅聞通出入息。有出有入而闕中交。驗於鼻根三分闕一。當知鼻唯八百功德。</p>
</div>
<div class='div-commentary'><p style="margin-left:1em">◎四舌根。</p>
</div>
<div class='div-orig'><p>如舌宣揚盡諸世間出世間智。言有方分理無窮盡。當知舌根圓滿一千二百功德。</p>
</div>
<div class='div-commentary'><p style="margin-left:1em">◎五身根。</p>
</div>
<div class='div-orig'><p>如身覺觸識於違順。合時能覺。離中不知。離一合雙驗於身根三分闕一。當知身唯八百功德。</p>
</div>
<div class='div-commentary'><p style="margin-left:1em">◎六意根。</p>
</div>
<div class='div-orig'><p>如意默容十方三世一切世間出世間法。唯聖與凡無不包容盡其涯際。當知意根圓滿一千二百功德。</p>
</div>
<div class='div-commentary'><p style="margin-left:1em">[?︽]五誡選圓根。</p>
</div>
<div class='div-orig'><p>阿難。汝今欲逆生死欲流。返窮流根至不生滅。當驗此等六受用根誰合誰離。誰深誰淺。誰為圓通。誰不圓滿。若能於此悟圓通根。逆彼無始織妄業流得循圓通。與不圓根日劫相倍。我今備顯六湛圓明本所功德數量如是。隨汝詳擇其可入者。吾當發明令汝增進。</p>
</div>
<div class='div-commentary'><p style="margin-left:1em">[?︽]六使一門深入。</p>
</div>
<div class='div-orig'><p>十方如來於十八界一一修行皆得圓滿無上菩提。於其中間亦無優劣。但汝下劣。未能於中圓自在慧。故我宣揚。令汝但於一門深入。入一無妄。彼六知根一時清淨。</p>
</div>
<div class='div-commentary'><p style="margin-left:1em">議曰。此示六根優劣也。上云由此眾生世界生纏縛故於器世間不能超越。故知眾生世界但就正報之身而言。所云世界者世約妄念遷流界約一身而有左右前後故為界也。以一念纔興居然遷流便有三世。方雖有十祇言四方。此三世四方只就一身而觀。故曰身中貿遷。以界與世互相交涉所謂織妄相成也。三四四三宛轉十二者。謂一念法爾具該三世全徧於一身。不出於左右前後之四方。則每方各有三世此三四以成十二也。其四方全被一念之所融貫則每世皆有四方此四三以成十二也。以此相織故曰宛轉。初則一念為一疊但有十二耳。妄念重變前念<span class='corr'>已</span>滅後念續生最極微細。以初起一念無本。即此一念<span class='corr'>已</span>包三世流於四方故成十二。此一疊也。第二疊者即於東方三世每世各有一根本共成三十。則四方合一百二十故曰百。第二疊也。第三疊者就百二十上各各有十則成千二百。此三疊也。此以世涉方其界例此可知。最初一念不立本者以從無住本立一切法故。然生滅妄念微細流注。謂一念中有九十剎那。一剎那中有九百生滅。其實剎那剎那窮劫不盡。今但以三疊而言者。謂約生滅一念法爾遷流具該三世。雖窮劫亦只言三世耳。故就生滅根身以明六根之業用。各各本該一千二百之功能。但約徧不徧處圓不圓根定其力用優劣耳。若眼根見前不能見後約功能不到處則三分闕一只具八百。耳則圓聞十方故全具千二。鼻則約出入息闕於中交亦只八百。舌則宣揚妙理圓滿千二。身以離合離則不知亦只八百。意則默容十方三世無不周徧故千二百。此全約功能以論也。六根優劣<span class='corr'>已</span>示於此。眾生顛倒於生死之中而不能超越者。但依六根緣塵取境無明發業愛取潤生起惑造業結成生死之根故長劫沉淪。今若逆生死流返妄歸真。只就此六根門頭返窮流根至不生滅地耳。不必捨此別求也。以此六根本是妙明真心中所現之物。故根根塵塵皆可還源。今但就圓根取其易入功用易成。故須選擇令於一門深入。果能入一無妄則六知根一時清淨矣。</p>
<p style="margin-left:1em">[△@△]三略示妄盡還源分二。</p>
<p style="margin-left:1em">[□@○]初當機疑請。</p>
</div>
<div class='div-orig'><p>阿難白佛言。世尊。云何逆流深入一門。能令六根一時清淨。</p>
</div>
<div class='div-commentary'><p style="margin-left:1em">[□@○]二世尊的示分十。</p>
<p style="margin-left:1em">[?︽]初總明機淺法深。</p>
</div>
<div class='div-orig'><p>佛告阿難。汝今<span class='corr'>已</span>得須陀洹果。<span class='corr'>已</span>滅三界眾生世間見所斷惑。然猶未知根中積生無始虗習。彼習要因修所斷得。何況此中生住異滅分齊頭數。</p>
</div>
<div class='div-commentary'><p style="margin-left:1em">[?︽]二令觀六一虗妄。</p>
</div>
<div class='div-orig'><p>今汝且觀現前六根為一為六。阿難。若言一者。耳何<span class='corr'>不</span>見。目何不聞。頭奚不履。足奚無語。若此六根決定成六。如我今會與汝宣揚微妙法門。汝之六根誰來領受。阿難言。我用耳聞。佛言。汝耳自聞何闕身口。口來問義身起欽承。是故應知非一終六。非六終一。終不汝根元一元六。</p>
</div>
<div class='div-commentary'><p style="margin-left:1em">[?︽]三的示真妄兩忘。</p>
</div>
<div class='div-orig'><p>阿難。當知是根非一非六。由無始來顛倒淪替故於圓湛一六義生。</p>
</div>
<div class='div-commentary'><p style="margin-left:1em">[?︽]四責迷執一。</p>
</div>
<div class='div-orig'><p>汝須陀洹雖得六銷猶未亡一。</p>
</div>
<div class='div-commentary'><p style="margin-left:1em">[?︽]五喻出形名。</p>
</div>
<div class='div-orig'><p>如太虗空參合羣器。由器形異名之異空。除器觀空說空為一。彼太虗空云何為汝成同不同。何況更名是一非一。則汝了知六受用根亦復如是。</p>
</div>
<div class='div-commentary'><p style="margin-left:1em">[?︽]六別示妄源分二。</p>
<p style="margin-left:1em">◎初別顯妄源分六。</p>
<p style="margin-left:1em">[□@(?(○/(○*○)))]初眼根。</p>
</div>
<div class='div-orig'><p>由明暗等二種相形。於妙圓中黏湛發見。見精映色結色成根。根元目為清淨四大。因名眼體如蒲萄朵。浮根四塵流逸奔色。</p>
</div>
<div class='div-commentary'><p style="margin-left:1em">[□@(?(○/(○*○)))]二耳根。</p>
</div>
<div class='div-orig'><p>由動靜等二種相擊。於妙圓中黏湛發聽。聽精映聲卷聲成根。根元目為清淨四大。因名耳體如新卷葉。浮根四塵流逸奔聲。</p>
</div>
<div class='div-commentary'><p style="margin-left:1em">[□@(?(○/(○*○)))]三鼻根。</p>
</div>
<div class='div-orig'><p>由通塞等二種相發。於妙圓中黏湛發齅。齅精映香納香成根。根元目為清淨四大。因名鼻體如雙垂爪。浮根四塵流逸奔香。</p>
</div>
<div class='div-commentary'><p style="margin-left:1em">[□@(?(○/(○*○)))]四舌根。</p>
</div>
<div class='div-orig'><p>由恬變等二種相參。於妙圓中黏湛發嘗。嘗精映味絞味成根。根元目為清淨四大。因名舌體如初偃月。浮根四塵流逸奔味。</p>
</div>
<div class='div-commentary'><p style="margin-left:1em">[□@(?(○/(○*○)))]五身根。</p>
</div>
<div class='div-orig'><p>由離合等二種相摩。於妙圓中黏湛發覺。覺精映觸摶觸成根。根元目為清淨四大。因名身體如腰鼓顙。浮根四塵流逸奔觸。</p>
</div>
<div class='div-commentary'><p style="margin-left:1em">[□@(?(○/(○*○)))]六意根。</p>
</div>
<div class='div-orig'><p>由生滅等二種相續。於妙圓中黏湛發知。知精映法攬法成根。根元目為清淨四大。因名意思如幽室見。浮根四塵流逸奔法。</p>
</div>
<div class='div-commentary'><p style="margin-left:1em">◎二總結虗妄。</p>
</div>
<div class='div-orig'><p>阿難。如是六根。由彼覺明有明明覺。失彼精了黏妄發光。是以汝今離暗離明無有見體。離動離靜元無聽質無通無塞齅性不生。非變非恬嘗無所出。不離不合覺觸本無。無滅無生了知安寄。</p>
</div>
<div class='div-commentary'><p style="margin-left:1em">[?︽]七指歸觀心。</p>
</div>
<div class='div-orig'><p>汝但不循動靜合離恬變通塞生滅明暗。如是十二諸有為相。隨拔一根脫黏內伏。</p>
</div>
<div class='div-commentary'><p style="margin-left:1em">[?︽]八智起惑忘。</p>
</div>
<div class='div-orig'><p>伏歸元真發本明耀。耀性發明。諸餘五黏應拔圓脫。不由前塵所起知見。</p>
</div>
<div class='div-commentary'><p style="margin-left:1em">[?︽]九略顯大用。</p>
</div>
<div class='div-orig'><p>明不循根寄根明發。由是六根互相為用。阿難。汝豈不知今此會中阿那律陀無目而見。䟦難陀龍無耳而聽。殑伽神女非鼻聞香。驕梵鉢提異舌知味。舜若多神無身覺觸。如來光中映令暫現。既為風質其體元無。諸滅盡定得寂聲聞如此會中摩訶迦葉久滅意根圓明了知不因心念。</p>
</div>
<div class='div-commentary'><p style="margin-left:1em">[?︽]十顯妄盡還源。</p>
</div>
<div class='div-orig'><p>阿難。今汝諸根若圓拔<span class='corr'>已</span>。內瑩發光。如是浮塵及器世間諸變化相如湯消冰。應念化成無上知覺。阿難。如彼世人聚見。於眼。若令急合暗相現前。六根黯然頭足相類。彼人以手循體外繞。彼雖不見。頭足一辯知覺是同。緣見因明暗成無見。不明自發則諸暗相永不能昏。根塵既銷。云何覺明不成圓妙。</p>
</div>
<div class='div-commentary'><p style="margin-left:1em">議曰。此略示妄盡還源也。阿難聞入一無妄六根一時清淨之說未悟。故興此問以啟本無一六之談。因示六妄本源以明所歸之地耳。故世尊先審此根為一為六者意顯此本元非一六義也。但由無始顛倒於圓湛體中一六義生。故譬虗空參合羣器遂名為異。除器觀空又說空為一。且虗空豈因器以成同異。同尚強名云何更說是一非一耶。了知此義則六受用根如此而<span class='corr'>已</span>。不可作一六解也。問六根本是妙湛圓明之真心。何以成此六根之妄想耶。答由明暗等下正示初成六根之妄相以示六妄之源也。由明暗等者意顯六根本非有也。但由迷妙圓之真心妄成阿賴耶識謂之識精。以因明立所遂有四大之妄塵。由明暗相形以擊湛明之真體。因此黏湛而發妄見。見精映色久而取著。故結色成根。而根初成之時乃四大之淨色以籠識精。及麤而為浮塵根於外故識精從此流逸而奔於色等塵。此眼根之所以成也。由動靜二塵以發耳根。由通塞二塵以發鼻根。由恬變二塵以發舌根。用離合二塵以發身根。由生滅二塵以發意根。皆例如眼根。此六根之所以成也。意根屬心無形。而根元亦名清淨四大者。謂初由妄見吸取父母之精血而識栖託於中。及五根既就而初結肉團居中名肉團心。故此屬四大名浮塵根。而有一竅識精從此以奔法塵乃無明殻最初所結清淨四大名勝義根以裹藏識。意根處此杳冥之中故如幽室見。聖人之心有七竅言其虗而明耳。<span class='corr'>已</span>上通示六根生起之妄源。故總結之曰如是六根由彼覺明妄有明明之覺故失彼真精黏妄而發其精光耳。皆以緣塵而有離塵則無體矣。故曰無滅無生了知安寄。初以不知是妄故認無明為主宰愛取為受用故依之而造業也。下示觀心。故曰汝今若欲返妄歸真。但不循六塵隨拔一根脫黏內伏伏歸元真。則本有真心光明一旦發耀。若從一根耀性發明則五黏隨脫不隨前塵所起知見盡是真光獨露耳。由此真明則不循六根之妄但寄根以明疑。由是六根開通互相為用。此所以令汝速證安樂妙常亦汝六根更非他物也。下引不循六根之人豈不信哉。阿難下正示還源。謂今汝諸根若圓拔<span class='corr'>已</span>則內瑩發光。如是浮塵根身及器世間如湯消冰應念化成無上知覺矣。如水成冰冰還成水豈假於外哉。且妄知妄見皆借前塵。今不由前塵不因明而自然開發本有之真見則諸暗相永不能昏矣。所以障蔽妙明者根塵之過也。若根塵既消云何覺明之無明不成圓明之妙覺哉。是知真妄還源總不出六根之外也。</p>
<p style="margin-left:1em">上略顯妄盡還源。</p>
<p style="margin-left:1em">[△@△]四密示最初方便分二。</p>
<p style="margin-left:1em">[□@○]初當機重疑斷滅分二。</p>
<p style="margin-left:1em">[?︽]初以真疑妄。</p>
</div>
<div class='div-orig'><p>阿難白佛言。世尊。如佛說言因地覺心欲求常住。要與果位名目相應。世尊。如果位中菩提涅槃真如佛性菴摩羅識空如來藏大圓鏡智。是七種名稱謂雖別。清淨圓滿體性堅凝。如金剛王常住不壞。若此見聽離於明暗動靜通塞畢竟無體。猶如念心離於前塵本無所有。云何將此畢竟斷滅以為修因。欲獲如來七常住果。</p>
</div>
<div class='div-commentary'><p style="margin-left:1em">[?︽]二以妄疑真。</p>
</div>
<div class='div-orig'><p>世尊。若離明暗見畢竟空。如無前塵念自性滅。進退循環微細推求本無我心及我心所。將誰立因求無上覺。如來先說湛精圓常。違越誠言終成戲論。云何如來真實語者。惟垂大慈開我蒙悋。</p>
</div>
<div class='div-commentary'><p style="margin-left:1em">議曰。此將示聞性真常以密揀耳根為最初方便故當機先設斷滅之疑也。阿難聞說六根離塵無體遂疑為斷滅。故問佛果七種皆是常住。若果念心離於前塵本無所有則斷滅矣。云何將此畢竟斷滅以為修因欲獲如來七常住果耶。故進退循環求而不知。遂起如來自語相違之疑。</p>
<p style="margin-left:1em">[□@○]二巧示真常分五。</p>
<p style="margin-left:1em">[?︽]初責許除疑。</p>
</div>
<div class='div-orig'><p>佛告阿難。汝學多聞未盡諸漏。心中徒知顛倒所因。真倒現前實未能識。恐汝誠心猶未信伏。吾今試將塵俗諸事當除汝疑。</p>
</div>
<div class='div-commentary'><p style="margin-left:1em">[?︽]二擊鐘以驗。</p>
</div>
<div class='div-orig'><p>即時如來敕羅睺羅擊鐘一聲。問阿難言汝今聞不。阿難大眾俱言我聞。鐘歇無聲。佛又問言汝今聞不。阿難大眾俱言不聞。時羅睺羅又擊一聲。佛又問言汝今聞不。阿難大眾又言俱聞。佛問阿難。汝云何聞云何不聞。阿難大眾俱白佛言。鐘聲若擊則我得聞擊久聲銷音響雙絕則名無聞。如來又敕羅睺擊鐘。問阿難言爾今聲不。阿難大眾俱言有聲。少選聲銷。佛又問言爾今聲不。阿難大眾答言無聲。有頃羅睺更來撞鐘。佛又問言爾今聲不。阿難大眾俱言有聲。佛問阿難。汝云何聲云何無聲。阿難大眾俱白佛言。鐘聲若擊則名有聲。擊久聲銷音響雙絕則名無聲。</p>
</div>
<div class='div-commentary'><p style="margin-left:1em">[?︽]三正顯真常分五。</p>
<p style="margin-left:1em">◎初揀定。</p>
</div>
<div class='div-orig'><p>佛語阿難及諸大眾。汝今云何自語矯亂。大眾阿難俱時問佛。我今云何名為矯亂。佛言。我問汝聞汝則言聞。又問汝聲汝則言聲。唯聞與聲報答無定。如是云何不名矯亂。阿難。聲銷無響汝說無聞。若實無聞。聞性<span class='corr'>已</span>滅同於枯木。鐘聲更擊汝云何知。知有知無自是聲塵或無或有。豈彼聞性為汝有無。聞實云無誰知無者。</p>
</div>
<div class='div-commentary'><p style="margin-left:1em">◎二正示。</p>
</div>
<div class='div-orig'><p>是故阿難。聲於聞中自有生滅。非為汝聞聲生聲滅令汝聞性為有為無。</p>
</div>
<div class='div-commentary'><p style="margin-left:1em">◎三責迷。</p>
</div>
<div class='div-orig'><p>汝尚顛倒惑聲為聞。何怪昏迷以常為斷。終不應言離諸動靜閉塞開通說聞無性。</p>
</div>
<div class='div-commentary'><p style="margin-left:1em">◎四喻顯。</p>
</div>
<div class='div-orig'><p>如重睡人眠熟牀枕。其家有人於彼睡時擣練舂米。其人夢中聞舂擣聲別作他物。或為擊鼓。或為撞鐘。即於夢時自怪其鐘為木石響。於時忽寤遄知杵音。自告家人我正夢時惑此舂音將為鼓響。阿難。是人夢中豈憶靜搖開閉通塞。其形雖寐聞性不昏。</p>
</div>
<div class='div-commentary'><p style="margin-left:1em">◎五顯結。</p>
</div>
<div class='div-orig'><p>縱汝形銷命光遷謝。此性云何為汝銷滅。</p>
</div>
<div class='div-commentary'><p style="margin-left:1em">[?︽]四總結顛倒。</p>
</div>
<div class='div-orig'><p>以諸眾生從無始來循諸色聲逐念流轉。曾不開悟性淨妙常。不循所常逐諸生滅。由是生生雜染流轉。</p>
</div>
<div class='div-commentary'><p style="margin-left:1em">[?︽]五指歸觀心分三。</p>
<p style="margin-left:1em">◎初滅塵同覺。</p>
</div>
<div class='div-orig'><p>若棄生滅守於真常。</p>
</div>
<div class='div-commentary'><p style="margin-left:1em">◎二智起惑亡。</p>
</div>
<div class='div-orig'><p>常光現前。根塵識心應時銷落。</p>
</div>
<div class='div-commentary'><p style="margin-left:1em">◎三塵消覺淨。</p>
</div>
<div class='div-orig'><p>想相為塵。識情為垢。二俱遠離。則汝法眼應時清明云何不成無上知覺。</p>
</div>
<div class='div-commentary'><p style="margin-left:1em">議曰。此下世尊巧示真常也。阿難因疑此心離塵無體將為斷滅。世尊試將俗事以驗令其除疑。故令羅睺擊鐘以驗。初擊鐘時問曰聞否意在驗聞性也。如來又敕羅睺擊鐘乃問聲否是約聲塵以驗也。先<span class='corr'>已</span>報言無聞矣。次又擊時再問而報有聲。若聞性果無則隨時<span class='corr'>已</span>滅不應又聞此聲矣。故責之曰報答無定。以知有知無自是聲塵或有或無耳。豈彼聞性為汝有無哉。若實無聞誰知無者。以此足徵聞恒真常也。乃正示之曰聲於聞中自有生滅。非汝聞性為有為無。乃責之曰。汝尚惑聲為聞。何怪以常為斷。故不應言離彼動靜前塵便說聞無性也。故說睡夢之人形寐而聞性不昏。以此足知縱汝形消命光遷謝此性云何為汝消滅耶。此結顯真常之義也。下示顛倒。以諸眾生循諸色聲逐念流轉。不循所常逐諸生滅。故生生雜染流轉。下指歸觀心。若棄生滅守於真常。一旦常光現前。則根塵識心應時消落矣。想相識情二俱遠離。則根塵頓消而汝法眼應時清明。云何不成無上知覺耶。此<span class='corr'>已</span>巧示真常。意顯耳根可為最初方便。次下指結根元將明下手功夫耳。</p>
<p style="margin-left:1em">上總示迷悟之根竟。</p>
</div>
<p class='juan'>大佛頂如來密因修證了義諸菩薩萬行首楞嚴經通議卷第四</p></div></div>
</div><!-- end of div[@id='body'] -->
</body></html>