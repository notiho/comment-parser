<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經通議</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu14' />大佛頂如來密因修證了義諸菩薩萬行首楞嚴經通議卷第九</p><p class="byline">唐天竺沙門般<span class='corr'>剌</span>密帝譯</p><p class="byline">烏萇國沙門彌伽釋迦譯語</p><p class="byline">菩薩戒弟子清河房融筆受</p><p class="byline">明南嶽沙門憨山釋德清述</p>
<div class='div-commentary'><p style="margin-left:1em">[△@○]二色界四禪天分二。</p>
<p style="margin-left:1em">[?╳]初列示當界因果之相分四。</p>
<p style="margin-left:1em">[?(●/(○*○))]初禪三天分二。</p>
<p style="margin-left:1em">[??卍]初列示其相分三。</p>
<p style="margin-left:1em">○初梵眾天。</p>
</div>
<div class='div-orig'><p>阿難。世間一切所修心人不假禪那無有智慧。但能執身不行婬欲。若行若坐想念俱無。愛染不生無留欲界。是人應念身為梵侶。如是一類名梵眾天。</p>
</div>
<div class='div-commentary'><p style="margin-left:1em">議曰。此下色界四禪十八梵天也。梵者淨也。以此諸天不知真修無漏。但修欣厭禪。謂厭下苦麤障。欣上淨妙離。名欣厭定。以為正因。此經專依斷婬而為次第。未得真修故云不假禪那無有智慧。但能執身不行婬欲而<span class='corr'>已</span>。若婬心不動於一切時想念俱無。愛染不生謂不起愛心。<span class='corr'>已</span>伏欲界惑故無留欲界。身為梵侶名梵眾天。此梵民也。</p>
<p style="margin-left:1em">○二梵輔天。</p>
</div>
<div class='div-orig'><p>欲習既除離欲心現。於諸律儀愛樂隨順。是人應時能行梵德。如是一類名梵輔天。</p>
</div>
<div class='div-commentary'><p style="margin-left:1em">議曰。此初禪第二天也。愛染<span class='corr'>已</span>斷故云欲習既除。初禪定心顯現故云離欲心現。此結上行也。於定共戒愛樂隨順防護不失淨戒成就。能輔梵主名梵輔天。此梵臣也。此上二天修禪尚有尋伺。</p>
<p style="margin-left:1em">○三大梵天。</p>
</div>
<div class='div-orig'><p>身心妙圓威儀不缺。清淨禁戒加以明悟。是人應時能統梵眾為大梵王。如是一類名大梵天。</p>
</div>
<div class='div-commentary'><p style="margin-left:1em">議曰。此初禪第三天也禪觀轉勝受生微妙故云妙圓。戒德<span class='corr'>已</span>成故云威儀不缺。結上行也。定能發慧故云加以明悟。此則慧解超勝。故能統眾而為梵王。俱舍云。威德光明獨一而住。無尋無伺。定力所感。劫成先來。外道不知遂執為常。謂能生人為世間主。</p>
<p style="margin-left:1em">[??卍]三結示當天得名。</p>
</div>
<div class='div-orig'><p>阿難。此三勝流一切苦惱所不能逼。雖非正修真三摩地。清淨心中諸漏不動名為初禪。</p>
</div>
<div class='div-commentary'><p style="margin-left:1em">議曰。此結德立初禪名也。<span class='corr'>已</span>離欲界八苦故云苦不能逼。以欣厭伏惑故云非真三昧。<span class='corr'>已</span>離欲染故心清淨。<span class='corr'>已</span>離欲散麤動故云諸漏不動。初禪論名離生喜樂地。初禪有五支謂覺觀喜樂一心。以初心入禪名覺。細心分別禪味名觀。忻慶心生名喜。忻悅心生名樂。心與定一名一心。<span class='corr'>已</span>離欲界雜惡心得輕安。此初禪行相也。</p>
<p style="margin-left:1em">[?(●/(○*○))]二二禪三天分二。</p>
<p style="margin-left:1em">[??卍]初列示其相分三。</p>
<p style="margin-left:1em">○初少光天。</p>
</div>
<div class='div-orig'><p>阿難。其次梵天統攝梵人圓滿梵行。澄心不動寂湛生光。如是一類名少光天。</p>
</div>
<div class='div-commentary'><p style="margin-left:1em">議曰。此二禪初天也。此天主梵故云統攝。具戒定慧故云圓滿梵行。結上行也。此天定心增明故云澄心不動。定光發越故云寂湛生光。此天<span class='corr'>已</span>離覺觀無有語言。但以定心發光以光勝劣分位次。喜相初生慧光初發故名少光。</p>
<p style="margin-left:1em">○二無量光天。</p>
</div>
<div class='div-orig'><p>光光相然照耀無盡。映十方界徧成瑠璃。如是一類名無量光天。</p>
</div>
<div class='div-commentary'><p style="margin-left:1em">議曰。此二禪第二天也。從前少光心光漸勝故云光光相然。以境隨光淨徧成瑠璃。光隨定徧名無量光。</p>
<p style="margin-left:1em">○三光音天。</p>
</div>
<div class='div-orig'><p>吸持圓光<span class='corr'>成</span>就教體。發化清淨應用無盡。如是一類名光音天。</p>
</div>
<div class='div-commentary'><p style="margin-left:1em">議曰。此二禪第三天也。此天<span class='corr'>已</span>離語言光能說法故云吸持圓光以為教體。但見光明心即了悟宣流淨行故云發化清淨。隨機開演故云應用無盡。以二禪無前五識。但用光明而為表詮。以光為音名光音天。</p>
<p style="margin-left:1em">[??卍]二結示當天得名。</p>
</div>
<div class='div-orig'><p>阿難。此三勝流一切憂懸所不能逼。雖非正修真三摩地。清淨心中麤漏<span class='corr'>已</span>伏名為二禪。</p>
</div>
<div class='div-commentary'><p style="margin-left:1em">議曰。此結德二禪天名也。<span class='corr'>已</span>超欲界故云勝流。極喜調適名定生喜樂地。故一切憂懸所不能逼。雖非真修離欲心中欲染麤漏至此<span class='corr'>已</span>伏名為二禪。此天有四支。謂內淨喜樂一心。以心無覺觀之渾濁故云內淨。忻心自慶名喜。恬然靜慮名樂。澄心不動名一心。</p>
<p style="margin-left:1em">[?(●/(○*○))]三三禪三天分二。</p>
<p style="margin-left:1em">[??卍]初列示其相分三。</p>
<p style="margin-left:1em">○初少淨天。</p>
</div>
<div class='div-orig'><p>阿難。如是天人圓光成音披音露妙。發成精行通寂滅樂。如是一類名少淨天。</p>
</div>
<div class='div-commentary'><p style="margin-left:1em">議曰。此三禪初天也。圓光成音乃前天行相也。以光為教體表詮妙理。今披光音顯發微妙故云露妙。以所顯理發為妙行故云發成精行。滅前喜相而生妙樂故云通寂滅樂。初入此定故名為通。始得此樂故名少淨。</p>
<p style="margin-left:1em">○二無量淨天。</p>
</div>
<div class='div-orig'><p>淨空現前引發無際。身心輕安成寂滅樂。如是一類名無量淨天。</p>
</div>
<div class='div-commentary'><p style="margin-left:1em">議曰。此三禪第二天也。離諸喜動不著樂相故云淨空現前。樂隨定徧故云引發無際。徹意地樂故云成寂滅樂。名無量淨天。</p>
<p style="margin-left:1em">○三徧淨天。</p>
</div>
<div class='div-orig'><p>世界身心一切圓淨。淨德成就。勝託現前歸寂滅樂。如是一類名徧淨天。</p>
</div>
<div class='div-commentary'><p style="margin-left:1em">議曰。此三禪第三天也。前雖徹意地樂止在身心未名為徧。今則徧於依正世界身心無處不徧故云一切圓淨。殊勝妙樂以成淨德故云淨德成就。即此妙樂是所託處<span class='corr'>已</span>證此樂故云歸寂滅樂。名徧淨天。</p>
<p style="margin-left:1em">[??卍]二結示當天得名。</p>
</div>
<div class='div-orig'><p>阿難。此三勝流具大隨順。身心安隱得無量樂。雖非正得真三摩地。安隱心中歡喜畢具名為三禪。</p>
</div>
<div class='div-commentary'><p style="margin-left:1em">議曰。此結德三禪名也。<span class='corr'>已</span>離憂喜隨順勝定故云具大隨順。得無量樂隨順自在。樂極於此純一無雜故名畢具。故此三禪名離喜妙樂地。此有五支。謂捨念慧樂一心。捨二禪之喜名捨。愛念三禪名念。善巧解慧名慧。愛樂安快名樂。愛樂心息名一心。</p>
<p style="margin-left:1em">[?(●/(○*○))]四四禪九天分二。</p>
<p style="margin-left:1em">[??卍]初列示當界因果之相分二。</p>
<p style="margin-left:1em">○初當界凡夫四天分二。</p>
<p style="margin-left:1em">[?(○/(○*○))]初列相分二。</p>
<p style="margin-left:1em">卐初凡夫天分三。</p>
<p style="margin-left:1em">[?(◇*◇)]初福生天。</p>
</div>
<div class='div-orig'><p>阿難。復次天人不逼身心苦因<span class='corr'>已</span>盡。樂非常住久必壞生。苦樂二心俱時頓捨。麤重相滅淨福性生。如是一類名福生天。</p>
</div>
<div class='div-commentary'><p style="margin-left:1em">議曰。此四禪共有九天今初天也。然此地本唯三天。於廣果中別開無想名外道天。其五不還天乃三果聖流所居又是一類。故有九天而分三種。其福生等三乃凡夫所感實報天也。復次下五句別前生後也。俱舍論說第四禪離八災患者謂尋伺苦樂憂喜及出入息為八患也。又不為三災所動故云不動地。今云不逼即離前位苦也。苦因下釋不逼之所以。謂尋伺憂喜等是苦之因。今既離之故無逼迫。樂非常住者別明樂支。前第三禪雖得徹意地樂。樂必有壞故非常住。壞即成苦故云苦生。苦樂下正明此天苦樂俱捨。以一一地皆云厭下苦麤障。欣上妙淨離。厭下苦樂故云麤重相滅。欣上妙定故云淨福性生。以離下染故云淨福。</p>
<p style="margin-left:1em">[?(◇*◇)]二福愛天。</p>
</div>
<div class='div-orig'><p>捨心圓融。勝解清淨。福無遮中得妙隨順窮未來際。如是一類名福愛天。</p>
</div>
<div class='div-commentary'><p style="margin-left:1em">議曰。此四禪第二天也。以捨諸苦樂等法唯一捨心與定心圓融。於捨心中決定忍可。不為異緣引轉。故云勝解清淨。由勝解力於圓融定中愛樂隨順得無留礙受用無窮。故云得妙隨順窮未來際。問此有漏禪壽命有限何得窮未來際耶。答此約得定壽報長遠動經劫數言窮未來。非真無盡未來也。</p>
<p style="margin-left:1em">[?(◇*◇)]三廣果天。</p>
</div>
<div class='div-orig'><p>阿難。從是天中有二岐路。若於先心無量淨光福德圓明修證而住。如是一類名廣果天。</p>
</div>
<div class='div-commentary'><p style="margin-left:1em">議曰。此四禪第三天也。於福愛天中分二岐路。一直往道即至廣果。二迂曲道即至無想。此標也。若於下釋相。若從發心以來不帶異計。直修根本四禪。離前地染。故云無量淨光。備歷四位。至此福愛更增勝定。故云福德圓明。廣德所感名廣果天。</p>
<p style="margin-left:1em">卐次無想外道一天。</p>
</div>
<div class='div-orig'><p>若於先心雙厭苦樂。精研捨心相續不斷。圓窮捨道身心俱滅。心慮灰凝經五百劫。是人既以生滅為因不能發明不生滅性。初半劫滅後半劫生。如是一類名無想天。</p>
</div>
<div class='div-commentary'><p style="margin-left:1em">議曰。此四禪第四無想天也。從福愛分出乃外道天。以修四禪帶有異計故感報此天。由前欣厭不<span class='corr'>已</span>故云精研捨心相續不斷。至福愛天徧窮捨道故云圓窮。捨心既亡身心亦泯故云俱滅。計此無想為涅槃也。心慮下無想報也。無想天壽五百大劫。想心不行故云灰凝。是人下判成虗妄也。謂此天人初由不了不生滅心。唯以欣厭勞累。是以生滅為因也。但見六識暫爾不行如冰夾魚。不知微細生滅妄謂涅槃。故云不能發明無生滅性。初半劫下釋彼報行相。準俱舍引婆沙論釋彼生死位中多劫有想。初生此天經於半劫始入無想異熟名初半劫滅。至無常時從異熟出最後半劫復有心生後始方死名後半劫生。中間一向無想名無想天。</p>
<p style="margin-left:1em">[?(○/(○*○))]次結名。</p>
</div>
<div class='div-orig'><p>阿難。此四勝流一切世間諸苦樂境所不能動。雖非無為真不動地。有所得心功用純熟名為四禪。</p>
</div>
<div class='div-commentary'><p style="margin-left:1em">議曰。此結德四禪四天名也。此天離八災患勝前地故名不動地。以有劫數壽盡還捨故云非真不動。俱舍云。然彼器非常。情俱生滅。凡夫修定味著受生名有所得。以定慧均等能捨苦樂名功用純熟。前三乃實報凡夫。此名外道天。</p>
<p style="margin-left:1em">○次凡聖同居五天分三。</p>
<p style="margin-left:1em">[?(○/(○*○))]初總標因果總相。</p>
</div>
<div class='div-orig'><p>阿難。此中復有五不還天。於下界中九品習氣俱時滅盡。苦樂雙亡下無卜居。故於捨心眾同分中安立居處。</p>
</div>
<div class='div-commentary'><p style="margin-left:1em">議曰。此標五不還天也。此五天乃三果聖人所居。不同凡外。故別列之。亦名五淨居。亦名五不還天。言下界等者二乘斷三界九地思惑九九八十一品成阿羅漢。今那含乃三果人<span class='corr'>已</span>斷三禪<span class='corr'>已</span>下四地各九品惑。種現俱無名為滅盡。離欲界繫故亡苦。離下三禪故亡樂。<span class='corr'>已</span>不續生故下無卜居。此地名捨念清淨。故捨心同分中安立居處。</p>
<p style="margin-left:1em">[?(○/(○*○))]二列示因果別相分五。</p>
<p style="margin-left:1em">卐初無煩天。</p>
</div>
<div class='div-orig'><p>阿難苦樂兩滅鬬心不交。如是一類名無煩天。</p>
</div>
<div class='div-commentary'><p style="margin-left:1em">卐二無熱天。</p>
</div>
<div class='div-orig'><p>機括獨行研交無地。如是一類名無熱天。</p>
</div>
<div class='div-commentary'><p style="margin-left:1em">議曰。此不還五天中初二名也。前雖苦樂兩亡而欣厭尚存待心未泯。今<span class='corr'>已</span>滅對待故云鬪心不交。以有對待覺識煩動。無對待則無煩矣。微煩曰熱。唯一捨心故云獨行。對境亦泯故云研交無地。定障既寂心得清涼故云無熱。</p>
<p style="margin-left:1em">卐三善見天。</p>
</div>
<div class='div-orig'><p>十方世界妙見圓澄。更無塵象一切沈垢。如是一類名善見天。</p>
</div>
<div class='div-commentary'><p style="margin-left:1em">卐四善現天。</p>
</div>
<div class='div-orig'><p>精見現前陶鑄無礙。如是一類名善現天。</p>
</div>
<div class='div-commentary'><p style="margin-left:1em">議曰。此五不還天中三四天也。定慧圓明故云妙見圓澄。定慧障亡更無塵象沈垢。捨心圓明。故名善見。定慧功成故云精見現前。陶鎔習氣不為留礙故云陶鑄無礙。名善現天。</p>
<p style="margin-left:1em">卐五色究竟天。</p>
</div>
<div class='div-orig'><p>究竟羣幾窮色性性入無邊際。如是一類名色究竟天。</p>
</div>
<div class='div-commentary'><p style="margin-left:1em">議曰。此五不還天中第五天也。窮究至極故云究竟。眾色極微故云羣幾。色性性色之體也。色以空為體。窮至色邊際即入虗空故云入無邊際。以究盡色際名色究竟天。</p>
<p style="margin-left:1em">[?(○/(○*○))]三結歎勝能。</p>
</div>
<div class='div-orig'><p>阿難。此不還天。彼諸四禪四位天王獨有欽聞不能知見。如今世間曠野深山聖道場地皆阿羅漢所住持故。世間麤人所不能見。</p>
</div>
<div class='div-commentary'><p style="margin-left:1em">[??卍]次總結當界得名。</p>
</div>
<div class='div-orig'><p>阿難。是十八天。獨行無交。未盡形累。自此<span class='corr'>已</span>還名為色界。</p>
</div>
<div class='div-commentary'><p style="margin-left:1em">議曰。此結四禪天名也。梵語那含此云不還。以是聖人所居。無漏定力殊勝。故四禪天王有漏凡夫所不能見。此十八天超越欲染一味定心故云獨行無交。尚有色礙故云未盡形累。</p>
<p style="margin-left:1em">[△@○]三無色界四天分二。</p>
<p style="margin-left:1em">[?╳]初總示當界聖凡因果之相分二。</p>
<p style="margin-left:1em">[?(●/(○*○))]初列示分二。</p>
<p style="margin-left:1em">[??卍]初寄顯界外因。</p>
</div>
<div class='div-orig'><p>復次阿難。從是有頂色邊際中其間復有二種岐路。若於捨心發明智慧。慧光圓通便出塵界。成阿羅漢入菩薩乘。如是一類名為迴心大阿羅漢。</p>
</div>
<div class='div-commentary'><p style="margin-left:1em">議曰。此標無色界從色界頂色究竟中分二岐路也。一迴心羅漢即出界外。二不迴心者即入空處。以四禪通修捨定。若於捨心發無漏智頓斷上地三十六品俱生煩惱便證無學。仍又迴心向大乘道即不入空處名大阿羅漢。蓋依色頂而修此定者也。</p>
<p style="margin-left:1em">[??卍]二正示界內因果分四。</p>
<p style="margin-left:1em">○初空處。</p>
</div>
<div class='div-orig'><p>若在捨心捨厭成就。覺身為礙銷礙入空。如是一類名為空處。</p>
</div>
<div class='div-commentary'><p style="margin-left:1em">議曰。此標無色初天也。此四天人無業果色有定果色依正皆然。此乃定性聲聞與無想外道而來雜處。皆無色蘊故名無色界。皆依徧空修道。初厭色依空。二厭空依識。三色空識等都滅而依識性。四依識性以滅研窮而不得真滅。是皆未出輪迴不成聖道者也。前依捨心捨<span class='corr'>已</span>成就。但有色礙故消礙入空。此厭色依空故名空處。</p>
<p style="margin-left:1em">○二識處。</p>
</div>
<div class='div-orig'><p>諸礙既銷無礙無滅。其中唯留阿賴耶識全於末那半分微細。如是一類名為識處。</p>
</div>
<div class='div-commentary'><p style="margin-left:1em">議曰。此四空第二天乃厭空依識者也。諸礙既銷躡前空處也。無礙下名破空入識也。銷礙入無則不依色。無礙之無亦滅故不依空。唯觀於識故唯留賴耶。以末那為意根依內外門轉緣色空識三。今六識<span class='corr'>已</span>滅故不緣色空。內緣八識見分為我故半分微細捨空依識名為識處。</p>
<p style="margin-left:1em">○三無所有處。</p>
</div>
<div class='div-orig'><p>空色既亡識心都滅。十方寂然迥無攸往。如是一類名無所有處。</p>
</div>
<div class='div-commentary'><p style="margin-left:1em">議曰。此四空第三天也。前天雖亡空色而存識心尚為所有。今識心亦滅但依識性故十方寂然迥無所有。名無所有處。以識性幽緜。行人至此以為極則。非真究竟。實生死本也。</p>
<p style="margin-left:1em">○四非非想處。</p>
</div>
<div class='div-orig'><p>識性不動以滅窮研。於無盡中發宣盡性。如存不存。若盡非盡。如是一類名為非想非非想處。</p>
</div>
<div class='div-commentary'><p style="margin-left:1em">議曰。此四空第四天也。前未見識性尚有研窮。今識性不動故滅研窮。依湛不搖處以為究竟。故云於無盡中發宣盡性。識性現前故如存。見相<span class='corr'>已</span>泯故不存。前七<span class='corr'>已</span>消故若盡。無明未破故非盡。以不存若盡故非想。以如存非盡故非非想也。</p>
<p style="margin-left:1em">[?(●/(○*○))]次結屬分四。</p>
<p style="margin-left:1em">[??卍]初結屬界外聖人。</p>
</div>
<div class='div-orig'><p>此等窮空不盡空理。從不還天聖道窮者如是一類名不迴心鈍阿羅漢。</p>
</div>
<div class='div-commentary'><p style="margin-left:1em">[??卍]二結屬界內外道。</p>
</div>
<div class='div-orig'><p>若從無想諸外道天窮空不歸。迷漏無聞便入輪轉。</p>
</div>
<div class='div-commentary'><p style="margin-left:1em">議曰。此總結名四空非真修也。此等天人雖欲窮空但依欣厭未盡真空之理妄有取捨故非真修。以此四天行人皆從色界五不還天并無想天而來。若從不還不能頓斷上惑未出三界。仍依無漏智斷消礙入空而生此天者名不迴心鈍根那含。通稱羅漢也。若無想外道與廣果天人能窮空者則來生此天。若窮空不能銷礙是迷於有漏無所見聞於彼不來便入輪轉矣。不歸不來也。舊引經論釋無想外道業盡必墮是不來義也。</p>
<p style="margin-left:1em">[??卍]三結屬實報凡夫。</p>
</div>
<div class='div-orig'><p>阿難。是諸天上各各天人則是凡夫業果酬答。答盡入輪。</p>
</div>
<div class='div-commentary'><p style="margin-left:1em">[??卍]四結屬寄位菩薩。</p>
</div>
<div class='div-orig'><p>彼之天王即是菩薩遊三摩提。漸次增進迴向聖倫所修行路。</p>
</div>
<div class='div-commentary'><p style="margin-left:1em">議曰。此結顯聖凡之別也。其諸天天人皆凡夫業果酬答。報盡必墜。若諸天之王皆菩薩寄位遊戲。出入諸禪三昧。增進聖位。以入菩提路也。</p>
<p style="margin-left:1em">[?╳]二別結當界得名。</p>
</div>
<div class='div-orig'><p>阿難。是四空天身心滅盡。定性現前無業果色。從此逮終名無色。</p>
</div>
<div class='div-commentary'><p style="margin-left:1em">議曰。此結無色界也。此四空處色蘊既消妄想<span class='corr'>已</span>滅故云身心滅盡。有定果色名定性現前。無業果色名無色界。</p>
<p style="margin-left:1em">[□@(?(○/(○*○)))]次總結三界之因。</p>
</div>
<div class='div-orig'><p>此皆不了妙覺明心。積妄發生妄有三界。中間妄隨七趣沈溺。補特伽羅各從其類。</p>
</div>
<div class='div-commentary'><p style="margin-left:1em">議曰。此略結三界虗妄也。謂欲界<span class='corr'>已</span>上由昔人中修因感果。但不了妙覺明心。雖欲修因其實積妄發生妄有三界之相。未得真修。報盡入輪。故妄隨七趣沈溺。永在生死。故云補特伽羅各從其類。梵語補特伽羅此云數取趣。</p>
<p style="margin-left:1em">上明天趣竟。</p>
<p style="margin-left:1em">◎七示阿脩羅道因果之相分二。</p>
<p style="margin-left:1em">[□@(?(○/(○*○)))]初標名。</p>
</div>
<div class='div-orig'><p>復次阿難。是三界中復有四種阿修羅類。</p>
</div>
<div class='div-commentary'><p style="margin-left:1em">[□@(?(○/(○*○)))]次辯相分四。</p>
<p style="margin-left:1em">[△@○]初卵生鬼趣攝。</p>
</div>
<div class='div-orig'><p>若於鬼道以護法力乘通入空。此阿脩羅從卵而生鬼趣所攝。</p>
</div>
<div class='div-commentary'><p style="margin-left:1em">[△@○]二胎生人趣攝。</p>
</div>
<div class='div-orig'><p>若於天中降德貶墜。其所卜居鄰於日月。此阿脩羅從胎而出人趣所攝。</p>
</div>
<div class='div-commentary'><p style="margin-left:1em">[△@○]三化生天趣攝。</p>
</div>
<div class='div-orig'><p>有脩羅王執持世界。力洞無畏。能與梵王及天帝釋四天爭權。此阿脩羅因變化有天趣所攝。</p>
</div>
<div class='div-commentary'><p style="margin-left:1em">[△@○]四溼生畜趣攝。</p>
</div>
<div class='div-orig'><p>阿難。別有一分下劣脩羅。生大海心沈水穴口。旦遊虗空。暮歸水宿。此阿脩羅因溼氣有畜生趣攝。</p>
</div>
<div class='div-commentary'><p style="margin-left:1em">議曰。此阿脩羅道也。舊說非天。謂有天名而無天德。瞋習然也。判屬天趣。今經屬於四生非獨天也。此言鬼趣所攝云從卵生未詳所以。其與天爭權。華嚴云與帝釋戰。今云與梵王等。且上界無瞋。梵天無欲。何爭之有。此亦未詳。其畜生趣攝者業報類也。</p>
<p style="margin-left:1em">[?︽]次總結虗妄。</p>
</div>
<div class='div-orig'><p>阿難。如是地獄餓鬼畜生人及神仙天洎脩羅。精研七趣皆是昏沈諸有為相。妄想受生。妄想隨業。於妙圓明無作本心皆如空華元無所著。但一虗妄更無根緒。</p>
</div>
<div class='div-commentary'><p style="margin-left:1em">議曰。此總結七趣之狀以答問義也。七趣皆從無明發業所感故云昏沈諸有為相。生因業果皆由妄想。於妙明中本無所有。如空中華更無根緒。</p>
<p style="margin-left:1em">[○@◇]二結示迷悟因依分二。</p>
<p style="margin-left:1em">[△@△]初迷時妄有。</p>
</div>
<div class='div-orig'><p>阿難。此等眾生不識本心。受此輪迴經無量劫不得真淨皆由隨順殺盜婬故。反此三種又則出生無殺盜婬。有名鬼倫。無名天趣。有無相傾起輪迴性。</p>
</div>
<div class='div-commentary'><p style="margin-left:1em">[△@△]二悟後元空。</p>
</div>
<div class='div-orig'><p>若得妙發三摩提者則妙常寂。有無二無。無二亦滅。尚無不殺不偷不婬云何更隨殺盜婬事。</p>
</div>
<div class='div-commentary'><p style="margin-left:1em">議曰。此結三界轉變之相。不識本心等妄想受生也。隨順殺盜婬等妄想隨業也。業因苦果有無相傾起輪迴性。所謂迷時三界有也。若得妙發三摩提等返妄歸真也。以不識故沈生死。若妙發三昧妙悟一心頓證三德祕藏。妙常寂順次配般若法身解脫三德一心之圓證也。有無二無則非生死。無二亦滅則非涅槃。此則妄因亦絕妄業頓空。非此不足以絕輪迴也。</p>
<p style="margin-left:1em">[○@◇]三結答問意。</p>
</div>
<div class='div-orig'><p>阿難。不斷三業各各有私。因各各私。眾私同分非無定處。自妄發生。生妄無因無可尋究。</p>
</div>
<div class='div-commentary'><p style="margin-left:1em">議曰。此結答問意也。由前問云。為有定處。為復自然。彼彼發業各各私受。故此結云。以不斷殺盜婬三業隨人別造故云各各有私。別業同受故非無定處。妄元無因故無可尋究。</p>
<p style="margin-left:1em">[○@◇]四誡勗真修。</p>
</div>
<div class='div-orig'><p>汝勗修行欲得菩提要除三惑。不盡三惑縱得神通皆是世間有為功用。習氣不滅落於魔道。雖欲除妄倍加虗偽。如來說為可哀憐者。汝妄自造非菩提咎。</p>
</div>
<div class='div-commentary'><p style="margin-left:1em">[○@◇]五結指正說。</p>
</div>
<div class='div-orig'><p>作是說者名為正說。若他說者即魔王說。</p>
</div>
<div class='div-commentary'><p style="margin-left:1em">議曰。此結勸修也。前云三緣斷故三因不生。則汝心中狂性自歇。歇即菩提。故云要除三惑等。言要必斷乃為真修也。由前問云。此道為復本來自有。為是眾生妄習生起。故此結云汝妄自造非菩提咎。</p>
<p style="margin-left:1em">上精研七趣曲示迷中差別之相竟。</p>
<p style="margin-left:1em">△二詳辯陰魔曲示悟中差別之相分。</p>
<p style="margin-left:1em">[○@●]初示五陰魔事分十二。</p>
<p style="margin-left:1em">[□@◇]初世尊無問自說。</p>
</div>
<div class='div-orig'><p>即時如來將罷法座。於師子牀攬七寶几。迴紫金山再來凭倚。普告大眾及阿難言。</p>
</div>
<div class='div-commentary'><p style="margin-left:1em">議曰。此敘致下詳辯陰魔以示悟中差別之相也。由初云諸修行人不能得成無上菩提乃至別成聲聞緣覺及成外道諸天魔王及魔眷屬。皆由不知二種根本錯亂修習。故一往開示真修行法。即以楞嚴大定通為五十五位真菩提路。乃顯正悟。而定中邪習邪悟猶未發明。故判前七趣以明妄想是一而有七趣升沈之狀者特顯迷中差別之相也。今此定中而有五十重陰魔者正顯悟中差別之相也。前說定用直示真修而三乘人未經邪悟故非所知。此是如來備歷境界。且微細魔事非一切智不能明了。亦無能問者。故無問自說。<span class='corr'>已</span>前開示迷悟因果<span class='corr'>已</span>圓。故將罷法座。有此未盡之意。故再凭寶几普告大眾。此最上深慈為最後教誨也。</p>
<p style="margin-left:1em">[□@◇]二略示魔事因緣。</p>
</div>
<div class='div-orig'><p>汝等有學緣覺聲聞。今日迴心趣大菩提無上妙覺我今<span class='corr'>已</span>說真修行法。汝猶未識修奢摩他毗婆舍那微細魔事。魔境現前汝不能識。洗心非正落於邪見。或汝陰魔。或復天魔。或著鬼神。或遭魑魅。心中不明認賊為子。又復於中得少為足。如第四禪無聞比丘妄言證聖。天報<span class='corr'>已</span>畢衰相現前。謗阿羅漢身遭後有。墮阿鼻獄。汝應諦聽。吾今為汝子細分別。阿難起立。并其會中同有學者。歡喜頂禮伏聽慈誨。</p>
</div>
<div class='div-commentary'><p style="margin-left:1em">議曰。此略示魔事因緣也。諸三乘人迴心趣菩提者如前<span class='corr'>已</span>說真修行法矣。但禪定中微細魔事汝猶未識。故須詳辯以防邪悟也。若不說破恐魔境現前心中不明錯認為真。如無聞比丘妄證謗法自取地獄。故不得不為子細分別耳。</p>
<p style="margin-left:1em">[□@◇]三示迷悟之本。</p>
</div>
<div class='div-orig'><p>佛告阿難及諸大眾。汝等當知有漏世界十二類生。本覺妙明覺圓心體。與十方佛無二無別。由汝妄想迷理為咎。癡愛發生。生發徧迷故有空性。化迷不息有世界生。則此十方微塵國土非無漏者皆是迷頑妄想安立。當知虗空生汝心內猶如片雲點太清裏。況諸世界在虗空耶。汝等一人發真歸元。此十方空皆悉銷殞。云何空中所有國土而不振裂。</p>
</div>
<div class='div-commentary'><p style="margin-left:1em">議曰。將明動魔之由先示一真為迷悟之本也。一真法界心佛眾生三無差別。迷悟轉變不出此心。虗空世界依之而立。心本妙明良由一念無明妄想迷真背理故癡愛發生。此言無明通為四惑之本也。生相既發則全體皆迷故云徧迷。空性依無明所變所謂迷妄有虗空也。妄迷轉變而不<span class='corr'>已</span>故云化迷不息有世界生。所謂結暗為色依空立世界。是則十方國土皆依妄想安立也。真心至大。故虗空生於妙心如片雲點於太清眇乎小矣況空中之世界豈不至微哉。故今行人發真歸元無明一破則虗空消殞而空中國土無不振裂。魔以暗昧為體世界為所依。今國土振裂而魔宮必隳。此實動魔之由也。</p>
<p style="margin-left:1em">[□@◇]四示動魔之由。</p>
</div>
<div class='div-orig'><p>汝輩修禪飾三摩地。十方菩薩及諸無漏大阿羅漢心精通㳷當處湛然。一切魔王及與鬼神諸凡夫天見其宮殿無故崩裂。大地振坼。水陸飛騰無不驚慴。凡夫昏暗不覺遷訛。彼等咸得五種神通唯除漏盡。戀此塵勞。如何令汝摧裂其處。是故鬼神及諸天魔。魍魎妖精於三昧時僉來惱汝。</p>
</div>
<div class='div-commentary'><p style="margin-left:1em">議曰。此言動魔致擾也。上云發真歸元則虗空消殞。今修禪定乃歸元之行也。菩薩羅漢與能修人心精通㳷。謂妄想既破心境一如。無生體露故當處湛然。虗空消殞。而魔宮自振。此實動魔之由也。魔具五通有大神力。魔以害善得名戀此欲境豈肯甘心令汝破壞其處。是故於三昧中皆來惱汝理必然也。</p>
<p style="margin-left:1em">[□@◇]五示悟則勝邪。</p>
</div>
<div class='div-orig'><p>然彼諸魔雖有大怒彼塵勞內。汝妙覺中。如風吹光如刀斷水了不相觸。汝如沸湯彼如堅冰煖氣漸鄰不日銷殞。徒恃神力但為其客。成就破亂由汝心中五陰主人。主人若迷客得其便。當處禪那覺悟無惑則彼魔事無奈汝何。陰銷入明。則彼羣邪咸受幽氣。明能破暗近自銷殞。如何敢留擾亂禪定。</p>
</div>
<div class='div-commentary'><p style="margin-left:1em">[□@◇]六示迷則邪勝。</p>
</div>
<div class='div-orig'><p>若不明悟被陰所迷。則汝阿難必為魔子成就魔人。如摩登伽殊為眇劣。彼唯呪汝破佛律儀。八萬行中祇毀一戒。心清淨故尚未淪溺。此乃隳汝寶覺全身。如宰臣家忽逢籍沒。宛轉零落無可哀救。</p>
</div>
<div class='div-commentary'><p style="margin-left:1em">議曰。此言邪不勝正也。魔依幽暗。定心虗明。故如吹光割水。明暗二相了不相及故了不相觸。明能破暗如湯消冰。是從外來故如客。邪不勝正故不能破壞。以汝心迷故彼得其便。但以禪那智照則魔自不容。定力愈堅則魔不能擾。以悟則勝邪。若汝陰自迷故成就魔事。以迷則邪勝。且如摩登絕為眇劣。彼假呪力猶但毀一戒。況魔有大神力斷滅法身慧命破法王家。固宜深防無令得便也。</p>
<p style="margin-left:1em">[□@◇]七正陳魔事分五。</p>
<p style="margin-left:1em">[○@◇]初色陰分三。</p>
<p style="margin-left:1em">[△@△]初當陰未破。</p>
</div>
<div class='div-orig'><p>阿難當知。汝坐道場銷落諸念。其念若盡則諸離念一切精明。動靜不移。憶忘如一。當住此處入三摩提。如明目人處大幽暗。精性妙淨心未發光。此則名為色陰區宇。若目明朗十方洞開無復幽黯名色陰盡。是人則能超越劫濁。觀其所由堅固妄想以為其本。</p>
</div>
<div class='div-commentary'><p style="margin-left:1em">議曰。此示五陰迷悟之相以辯魔境也。魔以幽暗為性。陰以覆蔽為義。由迷一真而成色心五陰葢覆真心。是通以覺場而變為魔窟也。是故眾生世界為魔所依。今若返妄歸真必消此五陰身心以復一真之覺體。是由一心迷悟故魔佛於是乎辯。今以觀照研窮五陰將破未破之間而陰境隨心轉變。以有積劫習氣化為種種境界所謂化迷不息也。以唯心所現故悟則無咎。以清淨心中纖塵不立。一念纔著便墮魔類矣。汝坐道場消落諸念等者乃初入禪觀照得力時也。當住此處入三摩地是直心正念為定本也。即於定中如明目人處暗正是色陰覆蔽之相。區局也。宇覆蔽也。若色陰盡則十方洞開無復幽暗矣。前劫濁依色陰而有。劫者時也。空為時初為色之體。色陰一破則三際頓空故能越劫濁。空晦暗中結暗為色。故堅固妄想以為色本。</p>
<p style="margin-left:1em">[△@△]二示定境差別向下十段。</p>
</div>
<div class='div-orig'><p>阿難。當在此中精研妙明四大不織。少選之間身能出礙。此名精明流溢前境。斯但功用暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰將破而有十重境界也。即前離念精明之中以觀精研妙明心體。所有妄想融涉四大故交織不散。今研心離色妄想不行故四大不織。少選謂少時也。當此不織則四大各離。故身不拘心即能出礙。但是精明流溢前境。色陰實未破也功用暫得如是耳。不作聖心則為功用善境。若作聖解即受魔氣耳。</p>
</div>
<div class='div-orig'><p>阿難。復以此心精研妙明其身內徹。是人忽然於其身內拾出蟯蛔。身相宛然亦無傷毀。此名精明流溢形體。斯但精行暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第二境界也。復以前觀照精研心體心光內徹四大虗融洞然不礙。故於身中拾出蟯蛔。而身相不毀。色陰雖未及破而色質<span class='corr'>已</span>虗。此特精明流溢形體。暫時功用非聖證也。</p>
</div>
<div class='div-orig'><p>又以此心內外精研。其時魂魄意志精神除執受身餘皆涉入互為賓主。忽於空中聞說法聲。或聞十方同敷密義。此名精魄遞相離合成就善種。暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第三境界也。阿賴耶識所執受四大之身。而在五臟各有所主。隨得其名。在肝曰魂。在肺曰魄。在脾曰意。在腎曰志。在心曰精神。今以觀照研窮四大虗融五臟亦化魂魄無依。故離身涉入互為賓主也。由夙聞熏種子。因定激發遂託神魂現說法聲也。此乃精魂遞相離合。非聖證也。</p>
</div>
<div class='div-orig'><p>又以此心澄露皎徹內光發明。十方徧作閻浮檀色。一切種類化為如來。於時忽見毗廬遮邪踞天光臺千佛圍繞。百億國土及與蓮華俱時出現。此名心魂靈悟所染。心光研明照諸世界。暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第四境界也。以前觀心研窮身心皎徹色陰既融心光發明故現境界。十方下所現之相。以多生聞熏聖教名言習氣被定激發。故見世界金色化佛說法蓮華等相。以所染善種習氣故云靈悟。以定力心光研窮明了照諸世界暫得如是。非聖證也。</p>
</div>
<div class='div-orig'><p>又以此心精研妙明觀察不停。抑按降伏制止超越。於時忽然十方虗空成七寶色或百寶色。同時徧滿不相留礙。青黃赤白各各純現。此名抑按功力踰分。暫得如是非為聖證不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第五境界也。又以前定心精研妙明心體觀察不停。則忽然虗空成七寶色。五色純現者是謂寶覺明心。無明未盡被定激發故現斯相。此名功力逾分暫得如是。非聖證也。</p>
</div>
<div class='div-orig'><p>又以此心研究澄徹精光不亂。忽於夜半在暗室內見種種物不殊白晝。而暗室物亦不除滅。此名心細密澄其見所視洞幽。暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第六境界也。以前定心研究澄徹精心發光。從定中發故不動亂。於夜暗室見種種物。此非心光洞照。但是心細密澄其見故視能洞幽。非聖證也。</p>
</div>
<div class='div-orig'><p>又以此心圓入虗融四體忽然同於草木。火燒刀斫曾無所覺。又則火光不能燒爇。縱割其肉猶如削木。此名塵併排四大性一向入純。暫得如是非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第七境界也。前以定心虗融四大。今以觀心圓入虗融。又離於執受。故忽同草木無知。火燒刀割。皆無所覺。此名排四大性純入虗融。暫得如是非聖證也。</p>
</div>
<div class='div-orig'><p>又以此心成就清淨。淨心功極。忽見大地十方山河皆成佛國。具足七寶光明徧滿。又見恒沙諸佛如來徧滿空界樓殿華麗。下見地獄上觀天宮得無障礙。此名欣厭凝想日深想久化成。非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第八境界也。以前定心研窮欣厭習氣內融故成就清淨。內心既淨。外器虗明成七寶色。諸佛徧滿。地獄天宮一時俱見得無障礙。此名欣厭凝想日深隨想化成。非聖證也。</p>
</div>
<div class='div-orig'><p>又以此心研究深遠。忽於中夜遙見遠方市井街巷親族眷屬或聞其語。此名迫心逼極飛出故多隔見。非為聖證。不作聖心名善境界。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第九境界也。以前定心研窮深遠。以真心本徧向為色礙故不遠見。今以定力精研。陰雖未破。而心能遙遠見聞。親戚眷屬皆隨習現。此名迫心逼極飛出故多隔見。非聖證也。</p>
</div>
<div class='div-orig'><p>又以此心研究精極。見善知識形體變移。少選無端種種遷改。此名邪心含受魑魅。或遭天魔入其心腹無端說法通達妙義。非為聖證。不作聖心魔事銷歇。若作聖解即受羣邪。</p>
</div>
<div class='div-commentary'><p style="margin-left:1em">議曰。此色陰第十境界也。以前定心研究精極。由昔經邪師聞熏邪種。定研習變。故見善知識形體變幻。此由邪心含受邪魅。或天魔入心無端說法非聖證也。以定力愈深故魔事益盛。故後四陰漸次深入理固然也。</p>
<p style="margin-left:1em">[△@△]三誡勗深防。</p>
</div>
<div class='div-orig'><p>阿難。如是十種禪那現境。皆是色陰用心交互故現斯事。眾生頑迷不自忖量。逢此因緣迷不自識謂言登聖。大妄語成墮無間獄。汝等當依如來滅後於末法中宣示斯義。無令天魔得其方便。保持覆護成無上道。</p>
</div>
<div class='div-commentary'><p style="margin-left:1em">議曰。此結色陰將破十種禪那境界之相也。故總指云皆是色陰用心交互。若一念頓破根本無明五陰齊消則無此事。今次第研窮習氣激發故云用心交互。若迷而不識便言證聖墮大妄語。今令宣示覺知魔事庶可保護成無上道也。</p>
<p style="margin-left:1em">[○@◇]二受陰分三。</p>
<p style="margin-left:1em">[△@△]初當陰未破。</p>
</div>
<div class='div-orig'><p>阿難。彼善男子修三摩提。奢摩他中色陰盡者。見諸佛心如明鏡中顯現其像。若有所得而未能用。猶如魘人手足宛然見聞不惑。心觸客邪而不能動。此則名為受陰區宇。</p>
</div>
<div class='div-commentary'><p style="margin-left:1em">議曰。此示受陰未破之相也。色陰盡者四大<span class='corr'>已</span>消無復留疑。觀心增明故諸佛心現於觀照之中如鏡現像。然佛心無相而見現像者乃觀心所變緣影非真心也。此有所得而未能用者蓋有含受之執故如魘人。是名受陰區宇也。</p>
</div>
<div class='div-orig'><p>若魘咎歇其心離身返觀其面。去住自由無復留礙名受陰盡。是人則能超越見濁。觀其所由虗明妄想以為其本。</p>
</div>
<div class='div-commentary'><p style="margin-left:1em">議曰。此預示受陰盡相也。受盡則無執受故心能離身。身在心中故返觀<span class='corr'>己</span>面。四大<span class='corr'>已</span>消無可執受故無復留礙。見濁依受陰而有。以見有根身可受領納執取故為見濁。今受陰盡故能超之。以含受虗明之相故名虗明妄想。</p>
<p style="margin-left:1em">[△@△]二示定境差別向下十段。</p>
</div>
<div class='div-orig'><p>阿難。彼善男子當在此中得大光耀其心發明。內抑過分忽於其處發無窮悲。如是乃至觀見蚊蝱猶如赤子。心生憐愍不覺流淚。此名功用抑摧過越。悟則無咎。非為聖證。覺了不迷久自銷歇。若作聖解則有悲魔入其心腑。見人則悲啼泣無限。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第一境界也。以前觀心研消色陰故其心發明。以見色消而用心太急內抑過分故發無窮悲。此乃宿有悲種。今被觀力激發。故見蚊蚋猶如赤子。此乃功用抑摧太過。非聖證也。不悟其非則有悲魔入心失正受矣。</p>
</div>
<div class='div-orig'><p>阿難。又彼定中諸善男子。見色陰銷受陰明白。勝相現前感激過分忽於其中生無限勇。其心猛利志齊諸佛。謂三僧祗一念能越。此名功用陵率過越。悟則無咎。非為聖證。覺了不迷久自銷歇。若作聖解則有狂魔入其心腑。見人則誇我慢無比。其心乃至上不見佛下不見人。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第二境界也。定中見色陰消則受陰明白。見此勝相遂感激心生。若感激過分則於定中生大勇猛志齊諸佛。自謂三祗一念能超。此名功用陵率過越。陵謂陵蔑。率謂自強。非聖證也。不悟其非則狂魔入心生大我慢。</p>
</div>
<div class='div-orig'><p>又彼定中諸善男子。見色陰銷受陰明白。前無新證。歸失故居。智力衰微入中隳地迥無所見。心中忽然生大枯渴。於一切時沈憶不散。將此以為勤精進相。此名修心無慧自失。悟則無咎。非為聖證。若作聖解則有憶魔入其心腑。旦夕撮心懸在一處。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第三境界也。受陰未盡故無新證。色陰<span class='corr'>已</span>盡故歸失故居。當進退兩難之間智力衰微中道隳頹。心無所措故生大枯渴。則以沈憶為精進相。此名無慧自失。非聖證也。不悟其非則憶魔入心心如懸撮失正受矣。</p>
</div>
<div class='div-orig'><p>又彼定中諸善男子。見色陰銷受陰明白。慧力過定失於猛利。以諸勝性懷於心中。自心<span class='corr'>己</span>疑是盧舍那得少為足。此名用心忘失恒審溺於知見。悟則無咎。非為聖證。若作聖解則有下劣易知足魔入其心腑。見人自言我得無上第一義諦。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第四境界也。慧力過定失於猛利也。以發勝性自心疑<span class='corr'>己</span>是盧舍那。妄以為足更不前進。此名用心定少慧多故失恒審溺於知見。非聖證也。不悟其非則有下劣易知足魔入其心腑。自言<span class='corr'>已</span>得第一義諦。故參禪須要定慧均等乃善用其心。</p>
</div>
<div class='div-orig'><p>又彼定中諸善男子。見色陰銷受陰明白。新證未獲。故心<span class='corr'>已</span>亡。歷覽二際自生艱險於心忽然生無盡憂。如坐鐵牀如飲毒藥。心不欲活。常求於人令害其命早取解脫。此名修行失於方便。悟則無咎。非為聖證。若作聖解則有一分常憂愁魔入其心腑。手執刀劍自割其肉欣其捨壽。或常憂愁。走入山林不耐見人。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第五境界也。當色消受明二際之間<span class='corr'>已</span>失前心未獲新證。如履懸巖自生艱險。憂愁種子被定激發忽生憂惱欲早解脫。此名修行失於方便。非聖證也。不悟其非則有常憂愁魔入其心腑失正受矣。</p>
</div>
<div class='div-orig'><p>又彼定中諸善男子。見色陰銷受陰明白。處清淨中心安隱後忽然自有無限喜生。心中歡悅不能自止。此名輕安無慧自禁。悟則無咎。非為聖證。若作聖解則有一分好喜樂魔入其心腑。見人則笑。於衢路傍自歌自舞。自謂<span class='corr'>已</span>得無礙解脫。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第六境界也。定力研窮色消受明。故身心安隱忽生歡喜自不能止。此名輕安無慧自持。非聖證也。不悟其非則喜樂魔入其心腑。此慧少定多不均之過也。</p>
</div>
<div class='div-orig'><p>又彼定中諸善男子。見色陰銷受陰明白。自謂<span class='corr'>已</span>足忽有無端大我慢起。如是乃至慢與過慢及慢過慢或增上慢或卑劣慢一時俱發。心中尚輕十方如來何況下位聲聞緣覺。此名見勝無慧自救。悟則無咎。非為聖證。若作聖解則有一分大我慢魔入其心腑。不禮塔廟。摧毀經像。謂檀越言此是金銅或是土木。經是樹葉或是㲲華。肉身真常不自恭敬却崇土木實為顛倒。其深信者從其毀碎埋棄地中。疑誤眾生入無間獄。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第七境界也。色消受明定力研窮激發慢習故起諸慢。謂恃<span class='corr'>己</span>陵他高舉為性通稱我慢。其慢有七。稱量自他比校同德但稱為慢。謂<span class='corr'>己</span>獨勝名過慢。於勝爭勝名慢過慢。未得謂得名增上慢。雖知卑劣返顧自矜名卑劣慢。斥毀經像名邪慢。總由慢習而發也。故輕佛如來。此名見勝無慧自救。非聖證也。不悟其非則有大我慢魔入其心腑失正受矣。</p>
</div>
<div class='div-orig'><p>又彼定中諸善男子。見色陰銷受陰明白。於精明中圓悟精理。得大隨順。其心忽生無量輕安。<span class='corr'>己</span>言成聖得大自在。此名因慧獲諸輕清。悟則無咎。非為聖證。若作聖解則有一分好輕清魔入其心腑。自謂滿足更不求進。此等多作無聞比丘。疑誤眾生墮阿鼻獄。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第八境界也。以定研窮受陰虗薄定心精明。於此定中圓悟精理。理隨觀顯受不能障故云得大隨順。身心調暢故忽生輕安。將謂成聖得大自在。此名因慧獲諸輕清。非聖證也。不悟其非則有好輕清魔入其心腑。自謂滿足更不求進。無聞比丘謂無多聞慧不達禪支妄生止足者也。</p>
</div>
<div class='div-orig'><p>又彼定中諸善男子。見色陰銷受陰明白。於明悟中得虗明性其中忽然歸向永滅。撥無因果一向入空。空心現前乃至心生長斷滅解。悟則無咎非為聖證。若作聖解則有空魔入其心腑。乃謗持戒名為小乘。菩薩悟空有何持犯。其人常於信心檀越飲酒噉肉廣行婬穢。因魔力故攝其前人不生疑謗。鬼心久入或食屎尿與酒肉等一種俱空。破佛律儀誤入人罪。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第九境界也。因前定力空慧現前。受陰將盡。得大明悟。忽起空見故歸向永滅。撥無因果。遂生長斷滅見。非聖證也。不悟其非則有空魔入其心腑。遂謗持戒破佛律儀。以由定力內激邪見外引空魔失於正受。</p>
</div>
<div class='div-orig'><p>又彼定中諸善男子。見色陰銷受陰明白。味其虗明深入心骨。其心忽有無限愛生。愛極發狂便為貪欲。此名定境安順入心。無慧自持誤入諸欲。悟則無咎。非為聖證。若作聖解則有欲魔入其心腑。一向說欲為菩提道。化諸白衣平等行欲。其行婬者名持法子。神鬼力故於末世中攝其凡愚其數至百。如是乃至一百二百或五六百多滿千萬。魔心生厭離其身體。威德既無陷於王難。疑誤眾生入無間獄。失於正受當從淪墜。</p>
</div>
<div class='div-commentary'><p style="margin-left:1em">議曰。此受陰第十境界也。受陰將盡內外虗明。以此虗明將為勝境。貪著生愛深入心骨。愛極發狂便為貪欲者以定力激發貪習種子因而發狂。此名定境安順入心。以無慧照破遂誤入諸欲。非聖證也。不悟其非則有欲魔入心。欲鬼所攝廣行婬欲。及魔厭遭難必從淪墜。</p>
<p style="margin-left:1em">[△@△]三誡勗深防。</p>
</div>
<div class='div-orig'><p>阿難。如是十種禪那現境。皆是受陰用心交互故現斯事。眾生頑迷不自忖量。逢此因緣迷不自識謂言登聖。大妄語成墮無間獄。汝等亦當將如來語於我滅後傳示末法。徧令眾生開悟斯義。無令天魔得其方便。保持覆護成無上道。</p>
</div>
<div class='div-commentary'><p style="margin-left:1em">議曰。此誡勗深防也。以定力精嚴無明未盡習隨定現故變現斯事。理智未分故云用心交互。迷而不識則墮大妄語。誡令將如來語宣示末法諸修禪者早悟其相。勿令天魔得其便也。</p>
<p style="margin-left:1em">[○@◇]三想陰分三。</p>
<p style="margin-left:1em">[△@△]初當陰未破。</p>
</div>
<div class='div-orig'><p>阿難。彼善男子修三摩提受陰盡者雖未漏盡。心離其形如鳥出籠。<span class='corr'>已</span>能成就從是凡身上歷菩薩六十聖位得意生身隨往無礙。譬如有人熟寐寱言。是人雖則無別所知其言<span class='corr'>已</span>成音韻倫次。令不寐者咸悟其語。此則名為想陰區宇。</p>
</div>
<div class='div-commentary'><p style="margin-left:1em">議曰。此言受盡想現之相也。色受二陰既破。則心無留礙。故如鳥出籠。從是凡身上歷菩薩六十聖位者。如乾慧地欲愛乾枯根境不偶則能從是安立聖位。雖後三陰未破而色受<span class='corr'>已</span>盡離欲界繫無明雖在聖位可歷也。言六十者連三漸次至妙覺也。得意生身如羅漢山壁由之直度。如意速疾故云無礙。非地上三種意生身也。以想陰未破故如人熟寐寱語。以悟明圓理但未實證故如言<span class='corr'>已</span>成音。今參禪少有開悟未得大徹。故但知解禪。聞者雖悟。而<span class='corr'>己</span>實未了。以落憶想窠臼。乃想陰未破。正此類也。</p>
</div>
<div class='div-orig'><p>若動念盡浮想銷除。於覺明心如去塵垢。一倫生死首尾圓照名想陰盡。是人則能超煩惱濁。觀其所由融通妄想以為其本。</p>
</div>
<div class='div-commentary'><p style="margin-left:1em">議曰。此預示想陰盡相也。想相為塵識情為垢故想消如去塵垢。想消行現故一倫生死首尾圓照。以煩惱濁依想陰而有由妄想濁亂。故想陰消則超煩惱濁。以想能融通心生形取故云融通妄想。</p>
<p style="margin-left:1em">[△@○]二示定境差別向下十段。</p>
</div>
<div class='div-orig'><p>阿難。彼善男子受陰虗妙不遭邪慮圓定發明。三摩地中心愛圓明。銳其精思貪求善巧。爾時天魔候得其便飛精附人口說經法。其人不覺是其魔著自言謂得無上涅槃。來彼求巧善男子處敷座說法。其形斯須或作比丘令彼人見。或為帝釋或為婦女或比丘尼。或寢暗室身有光明。是人愚迷惑為菩薩。信其教化搖蕩其心破佛律儀潛行貪欲。口中好言災祥變異。或言如來某處出世。或言劫火或說刀兵恐怖於人。令其家資無故耗散。此名怪鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第一境界也。受陰<span class='corr'>已</span>盡故不遭邪慮。謂<span class='corr'>已</span>離前十種境界。故定力圓明激發貪習。心愛圓明故云求巧。乃精銳其思貪求善巧。內心既著故外魔得便而飛精先附他人來求巧人前說法現種種相。求巧之人信為菩薩。口中好言者乃所說之事也。此怪鬼本於貪習。因而附人去則留難。覺則無咎。</p>
</div>
<div class='div-orig'><p>阿難。又善男子受陰虗妙不遭邪慮圓定發明。三摩地中心愛遊蕩。飛其精思貪求經歷。爾時天魔候得其便飛精附人口說經法。其人亦不覺知魔著亦言自得無上涅槃。來彼求遊善男子處敷座說法。自形無變。其聽法者忽自見身坐寶蓮華。全體化成紫金光聚。一眾聽人各各如是得未曾有。是人愚迷惑為菩薩。婬逸其心破佛律儀潛行貪欲。口中好言諸佛應世。某處某人當是某佛化身來此。某人即是某菩薩等來化人間。其人見故心生傾渴。邪見密興種智消滅。此名魃鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第二境界也。定力研窮激發婬習。以婬心浩蕩動亂身心故貪求經歷好行遊蕩。故魃鬼本於婬習因而附人成就破壞也。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛緜㳷。澄其精思貪求契合。爾時天魔候得其便飛精附人口說經法。其人實不覺知魔著亦言自得無上涅槃。來彼求合善男子處敷座說法。其形及彼聽法之人外無遷變。令其聽者未聞法前心自開悟。念念移易。或得宿命。或有他心。或見地獄。或知人間好惡諸事。或口說偈。或自誦經。各各歡娛得未曾有。是人愚迷<span class='corr'>惑</span>為菩薩。緜愛其心破佛律儀潛行貪欲。口中好言佛有大小。某佛先佛某佛後佛其中亦有真佛假佛男佛女佛。菩薩亦然。其人見故洗滌本心易入邪悟。此名魅鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷<span class='corr'>惑</span>不知墮無間獄。</p>
</div>
<div class='div-commentary'><p style="margin-left:1em">議曰。此想陰第三境界也。定力研窮激發詐習故心愛緜㳷貪求契合。以詐偽欺人而欲求合。故魅鬼本於詐習。今年老成魔破壞定心。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛根本窮覽物化性之終始。精爽其心貪求辨析。爾時天魔候得其便飛精附人口說經法。其人先不覺知魔著亦言自得無上涅槃。來彼求元善男子處敷座說法。身有威神摧伏求者。令其座下雖未聞法自然心伏。是諸人等將佛涅槃菩提法身即是現前我肉身上。父父子子遞代相生即是法身常住不絕。都指現在即為佛國。無別淨居及金色相。其人信受亡失先心身命歸依得未曾有。是等愚迷惑為菩薩。推究其心破佛律儀潛行貪欲。口中好言眼耳鼻舌皆為淨土。男女二根即是菩提涅槃真處。彼無知者信是穢言。此名蠱毒魘勝惡鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第四境界也。定力研窮想陰漸消行陰將現。故定中愛窮根本物化始終貪求辨析。蠱毒惡鬼本乎怨習。以怨本深求。今附人壞定。蓋有因也。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛懸應。周流精研貪求冥感。爾時天魔候得其便飛精附人口說經法。其人元不覺知魔著亦言自得無上涅槃。來彼求應善男子處敷座說法。能令聽眾暫見其身如百千歲。心生愛染不能捨離。身為奴僕四事供養不覺疲勞。各各令其座下人心知是先師本善知識。別生法愛黏如膠漆得未曾有。是人愚迷惑為菩薩。親近其心破佛律儀潛行貪欲。口中好言我於前世於某生中先度某人。當時是我妻妾兄弟今來相度。與汝相隨歸某世界供養某佛。或言別有大光明天佛於中住。一切如來所休居地。彼無知者信是虗誑遺失本心。此名厲鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第五境界也。以圓定發明遂生懸應之心。故貪求冥感引魔入心。厲鬼本於瞋習。雖與定境不類。附必有由。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛深入。剋<span class='corr'>己</span>辛勤樂處陰寂貪求靜謐。爾時天魔候得其便飛精附人口說經法。其人本不覺知魔著亦言自得無上涅槃。來彼求陰善男子處敷座說法。令其聽人各知本業。或於其處語一人言汝今未死<span class='corr'>已</span>作畜生。敕使一人於後蹋尾頓令其人起不能得。於是一眾傾心欽伏。有人起心<span class='corr'>已</span>知其肇。佛律儀外重加精苦。誹謗比丘罵詈徒眾。訐露人事不避譏嫌。口中好言未然禍福。及至其時毫髮無失。此大力鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第六境界也。以定力漸深故心愛深入。想陰煩動今想漸消故樂處陰寂貪求靜謐。謐深靜也。內興邪念則外魔潛興故乘便附人。言大力鬼即餓鬼也。本於慢習。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛知見。勤苦研尋貪求宿命。爾時天魔候得其便飛精附人口說經法。其人殊不覺知魔著亦言自得無上涅槃。來彼求知善男子處敷座說法。是人無端於說法處得大寶珠。其魔或時化為畜生口銜其珠及雜珍寶簡冊符牘諸寄異物。先授彼人後著其體。或誘聽人藏於地下有明月珠照耀其處。是諸聽者得未曾有。多食藥草不餐嘉饌。或時日餐一麻一麥。其形肥充魔力持故。誹謗比丘罵詈徒眾不避譏嫌。口中好言他方寶藏。十方聖賢潛匿之處。隨其後者往往見有奇異之人。此名山林土地城隍川嶽鬼神年老成魔。或有宣婬破佛戒律與承事者潛行五欲。或有精進純食草木。無定行事惱亂是人。厭足心生去彼人體。弟子與師多陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第七境界也。以定中忽起一念好知見心貪求宿命故魔得其便。是皆妄有希求忘失正行故招魔擾。所謂忘失菩提心而修諸善根是謂魔業皆此類也。山林等神本於誑習。遇幽成形名為魘鬼。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛神通種種變化。研究化元貪取神力。爾時天魔候得其便飛精附人口說經法。其人誠不覺知魔著亦言自得無上涅槃。來彼求通善男子處敷座說法。是人或復手執火光。手撮其光分於所聽四眾頭上。是諸聽人頂上火光皆長數尺。亦無熱性曾不焚燒。或水上行如履平地。或於空中安坐不動。或入瓶內。或處囊中。越牖透垣曾無障礙。唯於刀兵不得自在。自言是佛。身著白衣受比丘禮。誹謗禪律。罵詈徒眾。訐露人事不避譏嫌。口中常說神通自在。或復令人傍見佛土。鬼力惑人非有真實。讚歎行婬不毀麤行。將諸猥媟以為傳法。此名天地大力山精海精風精河精土精一切草木積劫精魅。或復龍魅。或壽終仙再活為魅。或仙期終計年應死其形不化他怪所附。年老成魔惱亂是人。厭足心生去彼人體。弟子與師多陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第八境界也。以定中忽起愛神通心貪取神力。故魔乘便附人以成破壞。因愛神通故現神通之事。山精等本於見習。乃遇精成形名魍魎鬼。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛入滅。研究化生貪求深空。爾時天魔候得其便飛精附人口說經法。其人終不覺知魔著亦言自得無上涅槃。來彼求空善男子處敷座說法。於大眾內其形忽空眾無所見。還從虗空突然而出。存沒自在。或現其身洞如瑠璃。或垂手足作栴檀氣。或大小便如厚石蜜。誹毀戒律輕賤出家。口中常說無因無果。一死永滅無復後身及諸凡聖。雖得空寂潛行貪欲受其欲者亦得空心。撥無因果。此名日月薄蝕精氣金玉芝草麟鳳龜鶴經千萬年不死為靈出生國土。年老成魔惱亂是人。厭足心生去彼人體。弟子與師多陷王難。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第九境界也。以想陰漸破行陰將現故定中心愛入滅。以行陰為生基。故研究化性以貪求深空。故魔現空事以破壞之。休徵本於枉習貪明。今麟鳳瑞徵為靈習使然也。</p>
</div>
<div class='div-orig'><p>又善男子受陰虗妙不遭邪慮圓定發明。三摩地中心愛長壽。辛苦研幾貪求永歲。棄分段生頓希變易細想常住。爾時天魔候得其便飛精附人口說經法。其人竟不覺知魔著亦言自得無上涅槃。來彼求生善男子處敷座說法。好言他方往還無滯。或經萬里瞬息再來。皆於彼方取得其物。或於一處在一宅中數步之間。令其從東詣至西壁是人急行累年不到。因此心信疑佛現前。口中常說十方眾生皆是吾子。我生諸佛。我出世界。我是元佛。出世自然不因修得。此名住世自在天魔使其眷屬如遮文茶及四天王毗舍童子未發心者。利其虗明食彼精氣。或不因師其修行人親自觀見彌執金剛與汝長命。現美女身盛行貪欲。未逾年歲肝腦枯竭。口兼獨言聽若妖魅。前人未詳多陷王難。未及遇刑先<span class='corr'>已</span>乾死。惱亂彼人以至殂殞。汝當先覺不入輪迴。迷惑不知墮無間獄。</p>
</div>
<div class='div-commentary'><p style="margin-left:1em">議曰。此想陰第十境界也。定中忽起愛長壽心故貪求永歲。<span class='corr'>已</span>離欲界分段而頓希變易此妄想也。細相常住以生滅細心為常住也。故魔得其便以破壞之。毗舍童子即毗舍遮食精氣鬼。遮文亦其類也。聽若妖魅。若彼也。前人所著之人也。</p>
<p style="margin-left:1em">[△@△]三誡勗深防。</p>
</div>
<div class='div-orig'><p>阿難當知。是十種魔於末世時在我法中出家修道。或附人體。或自現形。皆言<span class='corr'>已</span>成正徧知覺。讚歎婬欲破佛律儀。先惡魔師與魔弟子婬婬相傳。如是邪精魅其心腑。近則九生多踰百世令真修行總為魔眷。命終之後必為魔民。失正徧知墮無間獄。</p>
</div>
<div class='div-commentary'><p style="margin-left:1em">議曰。此結想陰十種魔事也。昔佛住世諸魔壞法佛神力故皆不能壞。魔作誓言。我於如來滅後依教出家破壞佛法。佛即墮淚曰。無奈汝何。譬如獅子身中蟲自食獅子身中肉。是知末世壞法比丘皆魔屬也九生九百年。正法一千年。此將盡時也。一世三十年。百世三千年。末法之初。正魔強法弱之時也。</p>
</div>
<div class='div-orig'><p>汝今未須先取寂滅。縱得無學。留願入彼末法之中起大慈悲。救度正心深信眾生。令不著魔得正知見。我今度汝<span class='corr'>已</span>出生死。汝遵佛語名報佛恩。</p>
</div>
<div class='div-commentary'><p style="margin-left:1em">議曰。此勸留願弘宣以救末法也。佛恩難報。假使頂戴塵劫身為牀座皆不能報。若不弘法畢竟無有可報恩者。故宣佛語名報佛恩。</p>
</div>
<div class='div-orig'><p>阿難。如是十種禪那現境。皆是想陰用心交互故現斯事。眾生頑迷不自忖量。逢此因緣迷不自識謂言登聖。大妄語成墮無間獄。汝等必須將如來語於我滅後傳示末法。徧令眾生開悟斯義。無令天魔得其方便。保持覆護成無上道。</p>
</div>
<div class='div-commentary'><p style="margin-left:1em">議曰。此結魔由叮嚀誡勗也。以遵奉佛言則不墮魔網。固宜弘宣以護行人也。</p>
</div>
<p class='juan'>大佛頂如來密因修證了義諸菩薩萬行首楞嚴經通議卷第九</p></div></div>
</div><!-- end of div[@id='body'] -->
</body></html>