<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經通議</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu11' />大佛頂如來密因修證了義諸菩薩萬行首楞嚴經通議卷第六</p><p class="byline">唐天竺沙門般<span class='corr'>剌</span>密帝譯</p><p class="byline">烏萇國沙門彌伽釋迦譯語</p><p class="byline">菩薩戒弟子清河房融筆受</p><p class="byline">明南嶽沙門憨山釋德清述</p>
<div class='div-commentary'><p style="margin-left:1em">◎二觀音耳根圓證分三。</p>
<p style="margin-left:1em">[□@(?(○/(○*○)))]初述觀行所由。</p>
</div>
<div class='div-orig'><p>爾時觀世音菩薩即從座起。頂禮佛足而白佛言。世尊。憶念我昔無數恆河沙劫。於時有佛出現於世名觀世音。我於彼佛發菩提心。彼佛教我從聞思修入三摩地。</p>
</div>
<div class='div-commentary'><p style="margin-left:1em">[□@(?(○/(○*○)))]二述根獲圓通分三。</p>
<p style="margin-left:1em">[△@○]初此根初解先證人空分二。</p>
<p style="margin-left:1em">[?╳]初亡前塵。</p>
</div>
<div class='div-orig'><p>初於聞中入流亡所。所入既寂動靜二相了然不生。</p>
</div>
<div class='div-commentary'><p style="margin-left:1em">[?╳]二盡內根。</p>
</div>
<div class='div-orig'><p>如是漸增聞所聞盡。</p>
</div>
<div class='div-commentary'><p style="margin-left:1em">[△@○]二空性圓明以證法空分二。</p>
<p style="margin-left:1em">[?╳]初遣觀智。</p>
</div>
<div class='div-orig'><p>盡聞不住覺所覺空。</p>
</div>
<div class='div-commentary'><p style="margin-left:1em">[?╳]次遣重空。</p>
</div>
<div class='div-orig'><p>空覺極圓空所空滅。</p>
</div>
<div class='div-commentary'><p style="margin-left:1em">[△@○]三俱空不生頓證一心。</p>
</div>
<div class='div-orig'><p>生滅既滅寂滅現前。</p>
</div>
<div class='div-commentary'><p style="margin-left:1em">[□@(?(○/(○*○)))]三述入流成正覺分二。</p>
<p style="margin-left:1em">[△@○]初總顯頓超十地。</p>
</div>
<div class='div-orig'><p>忽然超越世出世間。十方圓明獲二殊勝。一者上合十方諸佛本妙覺心。與佛如來同一慈力。二者下合十方一切六道眾生與諸眾生同一悲仰。</p>
</div>
<div class='div-commentary'><p style="margin-left:1em">議曰。此觀音耳根圓證也。於音言觀則<span class='corr'>已</span>不用耳聞矣。所師之佛名觀音者顯法有所本也。從聞思修者謂從聞中思而修之也初於聞中入流亡所等者即前云此根初解先得人空也。六根順流奔境故隨情造業。今於耳根思修則不緣外境矣。入流者返流也。謂逆彼業流返觀聞性。則不由前塵所起知見。而聞性現前。塵境遂空。故曰亡所。且未觀聞性之前。以境有動靜。則聽不出聲矣。今觀聞性寂然。則境無動靜之相。故曰了然不生。是亡前塵也。如是漸增等者。由境寂滅。復增觀行。以所聞聲塵既無動靜則此聞根亦泯。故曰聞所聞盡。此盡內根也。盡聞不住等者此空性圓明成法解脫也。謂根塵雙泯為盡聞處。而亦不住盡聞之覺。更增觀行。根塵既泯而此觀智亦亡。故覺所之覺亦空。此空觀智也。空覺極圓等者。謂空觀智之空至於極圓之處則空所空之空亦任運而滅。故曰空所空滅。此泯諦理遣重空也。生滅既滅等者明俱空不生也。如此重重遮遣至於無遣。故曰生滅既滅寂滅現前。此妙行<span class='corr'>已</span>圓。而三諦一心平等顯現。故能忽然超越也。一念頓證故曰忽然。十界依正皆寂滅一心所現影像故曰超越。圓滿十方洞然無礙故曰圓明。即前云明相精純一切變現不為煩惱皆合涅槃清淨妙德。故上合諸佛本妙覺心。圓照自心眾生無不願度。故曰同一慈力。下與六道一切眾生共一法身。以眾生心中之悲仰即諸佛拔苦之覺地。故曰同一悲仰。此二最勝一時獲得是所謂圓通超餘者也。</p>
<p style="margin-left:1em">[△@○]二別顯妙用無方分五。</p>
<p style="margin-left:1em">[□@○]初證同體慈能三十二應。</p>
</div>
<div class='div-orig'><p>世尊。由我供養觀音如來。蒙彼如來授我如幻聞熏聞修金剛三昧。與佛如來同慈力故。令我身成三十二應入諸國土。</p>
</div>
<div class='div-commentary'><p style="margin-left:1em">議曰。此觀音所證由無緣慈上等佛心。故能三十二應以顯妙用無方也。楞伽說有三種意生身。謂三昧樂意生身此當八地。覺法自性性意生身此自九地至等覺。種類俱生無行作意生身此由等覺入妙覺位聖種類身一時俱現。觀音以如幻聞熏聞修金剛三昧力故一念頓證妙覺。而三十二應正當種類俱生無行作意生身。所謂普門示現也。</p>
</div>
<div class='div-orig'><p>世尊。若諸菩薩入三摩地進修無漏勝解現圓。我現佛身而為說法令其解脫。</p>
</div>
<div class='div-commentary'><p style="margin-left:1em">議曰。十地菩薩坐寶華王座垂成正覺。亦須別佛說教聞熏。令斷最後生相無明。故觀音現佛身而說法也。勝解現圓此指最極根本無分別智將圓滿時。此正等覺位觀行所證之智也。以離因位故曰解脫。</p>
</div>
<div class='div-orig'><p>若諸有學寂靜妙明勝妙現圓。我於彼前現獨覺身而為說法令其解脫。</p>
</div>
<div class='div-commentary'><p style="margin-left:1em">議曰。此現獨覺身說法也。獨覺出無佛世觀緣悟道。亦名麟喻。言其獨也。中乘各有資加二行名為有學。此後斷惑便證無學。約自乘理智將證未證故曰寂靜妙明。菩薩現同類身而為說法令其證入故曰解脫。</p>
</div>
<div class='div-orig'><p>若諸有學斷十二緣緣斷勝性勝妙現圓。我於彼前現緣覺身而為說法令其解脫。</p>
</div>
<div class='div-commentary'><p style="margin-left:1em">議曰。梵語辟支迦羅此云獨覺亦云緣覺。獨但自悟即前所現。緣覺依教觀十二因緣作流轉還滅二種觀門。未發真前名為有學。用七十七智推因審因理智將圓故曰勝妙現圓。菩薩現同類身而為說法令其解脫也。</p>
</div>
<div class='div-orig'><p>若諸有學得四諦空修道入滅勝性現圓。我於彼前現聲聞身而為說法令其解脫。</p>
</div>
<div class='div-commentary'><p style="margin-left:1em">議曰。此現聲聞乘人也。四果前三名有學。第四阿羅漢果名為無學。將證生空故曰勝性現圓。菩薩現身說法令其速證。</p>
<p style="margin-left:1em">上現三乘身也。</p>
</div>
<div class='div-orig'><p>若諸眾生欲心明悟不犯欲塵欲身清淨。我於彼前現梵王身而為說法令其解脫。</p>
</div>
<div class='div-commentary'><p style="margin-left:1em">議曰。此現修梵天行也。厭欲界是苦是麤是障。欣禪天是靜是妙是離。故曰欲身清淨。故菩薩現身為說四禪出入定法令其離欲生於梵世。此現色界天身也。</p>
</div>
<div class='div-orig'><p>若諸眾生欲為天主統領諸天。我於彼前現帝釋身而為說法令其成就。</p>
</div>
<div class='div-commentary'><p style="margin-left:1em">議曰。此現修地居天行也。愛統諸天謂帝釋居忉利天統三十三天也。為說上品十善法令其成就。</p>
</div>
<div class='div-orig'><p>若諸眾生欲身自在遊行十方。我於彼前現自在天身而為說法令其成就。</p>
</div>
<div class='div-commentary'><p style="margin-left:1em">議曰。此現欲界第三四天也。慈恩云得異熟果隨意所念勝下二天。下二天果依樹而得。今隨欲得故名自在。</p>
</div>
<div class='div-orig'><p>若諸眾生欲身自在飛行虗空。我於彼前現大自在天身而為說法令其成就。</p>
</div>
<div class='div-commentary'><p style="margin-left:1em">議曰。此現大自在天也。樂變化天他化自在。樂自樂他變為樂具而受用之。名大自在。</p>
</div>
<div class='div-orig'><p>若諸眾生愛統鬼神救護國土。我於彼前現天大將軍身而為說法令其成就。若諸眾生愛統世界保護眾生。我於彼前現四天王身而為說法令其成就。若諸眾生愛生天宮驅使鬼神。我於彼前現四天王國太子身而為說法令其成就。</p>
</div>
<div class='div-commentary'><p style="margin-left:1em">議曰。天大將軍即帝釋所管將也。分住三十二天。各領鬼神鎮護四方。四天王者下界之初天。於須彌腰各居一埵。統領鬼神每王二部。共八部神。救護國界。天王太子即那吒之類。輔政統攝護世益人。菩薩現同類身。先令成就。後令出離。</p>
<p style="margin-left:1em">上現六欲天身也。</p>
</div>
<div class='div-orig'><p>若諸眾生樂為人王。我於彼前現人王身而為說法令其成就。</p>
</div>
<div class='div-commentary'><p style="margin-left:1em">議曰。此現人王身也。王者往也。人皆歸往。四輪粟散皆人之主。以上化下物無不從。</p>
</div>
<div class='div-orig'><p>若諸眾生愛主族姓世間推讓。我於彼前現長者身而為說法令其成就。</p>
</div>
<div class='div-commentary'><p style="margin-left:1em">議曰。此現長者身也。長者具有十德。謂姓貴位高大富威猛智深年耆行淨禮備上歎下歸十德全備名大長者。</p>
</div>
<div class='div-orig'><p>若諸眾生愛談名言清淨自居。我於彼前現居士身而為說法令其成就。</p>
</div>
<div class='div-commentary'><p style="margin-left:1em">議曰。此現居士身也。博聞強識不求仕宦。隱居求志故名居士。</p>
</div>
<div class='div-orig'><p>若諸眾生愛治國土剖斷邦邑。我於彼前現宰官身而為說法令其成就。</p>
</div>
<div class='div-commentary'><p style="margin-left:1em">議曰。此現宰官身也。國域也。邦封也。有功者封於此也。邑縣邑。各有所典。故曰宰官。此葺治邦家移訓風俗剖判決斷民之枉直也。</p>
</div>
<div class='div-orig'><p>若諸眾生愛諸數術攝衛自居。我於彼前現婆羅門身而為說法令其成就。</p>
</div>
<div class='div-commentary'><p style="margin-left:1em">議曰。此現婆羅門身也。婆羅門此云淨行。呪禁算藝調養方法皆為數術。菩薩乘機現相獎而成之。亦何物而不化。</p>
</div>
<div class='div-orig'><p>若有男子好學出家持諸戒律。我於彼前現比丘身而為說法令其成就。</p>
</div>
<div class='div-commentary'><p style="margin-left:1em">議曰。此現比丘身也。尸羅此云戒。毗尼此云律。由依律法防非止惡故名為戒。即二百五十戒也。</p>
</div>
<div class='div-orig'><p>若有女人好學出家持諸禁戒。我於彼前現比丘尼身而為說法令其成就。</p>
</div>
<div class='div-commentary'><p style="margin-left:1em">議曰。此現比丘尼身也。尼女聲。即女比丘。持五百戒也。既戒德自嚴軌物成化。進行彌速遠出三界。</p>
</div>
<div class='div-orig'><p>若有男子樂持五戒。我於彼前現優婆塞身而為說法令其成就。若有女子五戒自居。我於彼前現優婆夷身而為說法令其成就。</p>
</div>
<div class='div-commentary'><p style="margin-left:1em">議曰。此現男女二身也。優婆塞此云近事男。優婆夷此云近事女。樂持五戒。志慕清淨。菩薩現身說法令其成就。五戒者。一不殺二不盜三不邪婬四不妄語四不飲酒。眾生持此則成佛真因從是建立。若五戒不持人天路絕。</p>
</div>
<div class='div-orig'><p>若有女人內政立身以修家國。我於彼前現女主身及國夫人命婦大家而為說法令其成就。若有眾生不壞男根。我於彼前現童男身而為說法令其成就。若有處女愛樂處身不求侵暴。我於彼前現童女身而為說法令其成就。</p>
</div>
<div class='div-commentary'><p style="margin-left:1em">議曰。現女主等身所以修家國而益羣生。此菩薩之能事。宜為說法令其成就也。若童男童女皆志慕貞潔者。上皆因所願慕而令其成就者也。</p>
</div>
<div class='div-orig'><p>若有諸天樂出天倫。我現天身而為說法令其成就。若有諸龍樂出龍倫。我現龍身而為說法令其成就。若有藥叉樂度本倫。我於彼前現藥叉身而為說法令其成就。若乾闥婆樂脫其倫。我於彼前現乾闥婆身而為說法令其成就。若阿脩羅樂脫其倫。我於彼前現阿脩羅身而為說法令其成就。若緊那羅樂脫其倫。我於彼前現緊那羅身而為說法令其成就。若摩呼羅伽樂脫其倫。我於彼前現摩呼羅伽身而為說法令其成就。</p>
</div>
<div class='div-commentary'><p style="margin-left:1em">議曰。此現八部之形令其出類也。天厭樂。龍怖苦。乾闥婆帝釋之樂神也。性蕩逸。藥叉勇健。脩羅似天而無天德性多慢故。緊那羅云疑神。似人而頭有角。摩呼羅蟒形而腹行。此雖在佛會為八部之眾。而宿因毀戒惡緣故墮斯類。今願慕出倫。故菩薩現身一一說法令其成就也。</p>
</div>
<div class='div-orig'><p>若諸眾生樂人修人。我現人身而為說法令其成就。若諸非人有形無形有想無想樂度其倫我於彼前皆現其身而為說法令其成就。</p>
</div>
<div class='div-commentary'><p style="margin-left:1em">議曰。此現人非人身也。六道之中唯人身難得。故曰。鬼神沈幽愁之苦。烏獸懷獝狘之悲。脩羅方瞋。諸天耽樂。可以整心慮趣菩提唯人道為能耳。故樂人修人。謂可以親近三寶見佛聞法故也。有形無形等者。有形謂有色蘊。如下休咎精明等。無形謂無色蘊。如空散消沈等。有想謂有四蘊。如鬼神精靈等。無想謂無四蘊。精神化為土木金石等。此非人類也。</p>
</div>
<div class='div-orig'><p>是名妙淨三十二應入國土身。皆以三<span class='corr'>昧</span>聞熏聞修無作妙力自在成就。</p>
</div>
<div class='div-commentary'><p style="margin-left:1em">議曰。此結歸觀心也。盡法界身本無出沒何有升沈。但以迷本圓明是生顛倒。則知九界眾生皆妙淨明心之影像。猶如空華亂起亂滅。故出世三乘依之而遠離。三界異類以之而輪迴。菩薩圓證此心故一切影現於寂滅心中隨其所欲而一一成就。非唯成就彼眾。實顯自性圓明。以不外於一念特應現之速耳。故結名曰皆以三昧聞熏聞修無作妙力自在成就也。</p>
<p style="margin-left:1em">[□@○]二證同體悲能十四無畏。</p>
</div>
<div class='div-orig'><p>世尊。我復以此聞熏聞修金剛三昧無作妙力。與諸十方三世六道一切眾生同悲仰故。令諸眾生於我身心獲十四種無畏功德。</p>
</div>
<div class='div-commentary'><p style="margin-left:1em">議曰。此由與諸眾生同一悲仰故令得十四無畏功德也。言以金剛三昧無作妙力等者。以菩薩身心與諸眾生無有二相。故菩薩之三昧即眾生之業用。眾生之悲仰即菩薩之悲仰也。故於菩薩身心之中令諸眾生獲十四種無畏功德。殆非有彼此而加之使然也。</p>
</div>
<div class='div-orig'><p>一者由我不自觀音以觀觀者。令彼十方苦惱眾生觀其音聲即得解脫。</p>
</div>
<div class='div-commentary'><p style="margin-left:1em">議曰。由菩薩不自觀音但觀聞性根塵頓脫。故令苦惱眾生觀自稱菩薩之音聲即脫其苦也。觀菩薩音聲者。如眾苦逼急忽稱菩薩名號一聲。即此一聲稱性而發全體現前。則苦不期脫而自脫矣。如人疾苦必呼父母。或呼天而苦即易忍。類此可知。</p>
</div>
<div class='div-orig'><p>二者知見旋復。令諸眾生設入大火火不能燒。三者觀聽旋復。令諸眾生大水所漂水不能溺。</p>
</div>
<div class='div-commentary'><p style="margin-left:1em">議曰。知見耀而若火。聞聽沸而若水。始由四大分湛。今自既旋復一元。則了無塵相。故令眾生水火不能害也。</p>
</div>
<div class='div-orig'><p>四者斷滅妄想心無殺害。令諸眾生入諸鬼國鬼不能害。</p>
</div>
<div class='div-commentary'><p style="margin-left:1em">議曰。妄想如鬼物。所以戕害法身而傷慧命者。今自既斷除。故令眾生鬼不能害也。</p>
</div>
<div class='div-orig'><p>五者熏聞成聞六根銷復同於聲聽。能令眾生臨當被害刀段段壞。使其兵戈猶如割水亦如吹光性無搖動。</p>
</div>
<div class='div-commentary'><p style="margin-left:1em">議曰。以三昧力熏妄聞以成真聞則六根銷復無有形礙。殺害為其有身。今銷形同聲無塵可對。既無塵可對則了無可觸。以心水湛淵慧光圓滿。故能令刀兵如割水吹光性無動搖矣。</p>
</div>
<div class='div-orig'><p>六者聞熏精明明徧法界。則諸幽暗性不能全。能令眾生藥叉羅剎鳩槃茶鬼及毗舍遮富單那等雖近其傍目不能視。</p>
</div>
<div class='div-commentary'><p style="margin-left:1em">議曰。聞熏精明慧性發光則諸暗相永不能昏。鬼魅生於幽暗。今既圓明故令諸鬼咸受幽氣。如羅剎不能見太陽。故目不能視。</p>
</div>
<div class='div-orig'><p>七者音性圓銷觀聽返入離諸塵妄。能令眾生禁繫枷鎖所不能著。</p>
</div>
<div class='div-commentary'><p style="margin-left:1em">議曰。諸塵繫累六根桎梏。今既觀聽返入離諸塵妄。故能令禁繫枷鎖所不能著。繫縛生於貪著。今既離塵則自不著矣。</p>
</div>
<div class='div-orig'><p>八者滅音圓聞徧生慈力。能令眾生經過險路賊不能劫。</p>
</div>
<div class='div-commentary'><p style="margin-left:1em">議曰。六為賊媒自劫家寶。劫奪生於敵對。今既滅音圓聞。則六塵頓空。平等一照了無自他。故雖涉險而賊不能劫。</p>
</div>
<div class='div-orig'><p>九者熏聞離塵色所不劫。能令一切多婬眾生遠離貪欲。十者純音無塵根境圓融無對所對。能令一切忿恨眾生離諸瞋恚。</p>
</div>
<div class='div-commentary'><p style="margin-left:1em">議曰。貪欲以緣塵愛取。瞋恚以逆境激心。今以聞熏離塵根境皆空。既無可取亦無可對。所以能令眾生遠離貪欲瞋恚也。</p>
</div>
<div class='div-orig'><p>十一者銷塵旋明。法界身心猶如瑠璃朗徹無礙。能令一切昏鈍性障諸阿顛迦永離癡暗。</p>
</div>
<div class='div-commentary'><p style="margin-left:1em">議曰。阿顛迦一闡提也。此言無信根。良以癡暗覆心故不生實信。今以聞熏三昧銷塵復明。身心洞然永破諸暗。故能令昏鈍性障眾生永離癡暗也。</p>
</div>
<div class='div-orig'><p>十二者融形復聞。不動道場涉入世間不壞世界。能徧十方供養微塵諸佛如來。各各佛邊為法王子。能令法界無子眾生欲求男者誕生福德智慧之男。</p>
</div>
<div class='div-commentary'><p style="margin-left:1em">議曰。男子有幹事之能。融形復聞故形隨聞性周徧法界。由涉入世間則能一身為無量身。供佛則表其能事。為法王子則克紹家業。以供佛故福德具足。以三昧故智慧圓滿。由此故令無子眾生即得福德智慧之男也。宜矣。</p>
</div>
<div class='div-orig'><p>十三者六根圓通。明照無二。含十方界。立大圓鏡。空如來藏。承順十方微塵如來祕密法門受領無失。能令法界無子眾生欲求女者誕生端正福德柔順眾人愛敬有相之女。</p>
</div>
<div class='div-commentary'><p style="margin-left:1em">議曰。女有柔順之德。六根圓通性無違逆隨順之至也。立大圓鏡空如來藏虗受之至也。故微塵如來祕密法門皆能受領女德之象也。故令求女眾生誕生端正柔順之女也。</p>
</div>
<div class='div-orig'><p>十四者此三千大千世界百億日月。現住世間諸法王子有六十二恆河沙數。修法垂範教化眾生。隨順眾生方便智慧各各不同。由我所得圓通本根發妙耳門。然後身心微妙含容周徧法界。能令眾生持我名號與彼共持六十二恆河沙諸法王子二人福德正等無異。世尊。我一名號與彼眾多名號無異。由我修習得真圓通。</p>
</div>
<div class='div-commentary'><p style="margin-left:1em">議曰。六十二恒河沙數諸法王子以權實二智教化眾生。雖各各不同。然皆不離法界海慧。今既得圓通本根。則身心微妙周徧法界。即可以一身為無量身。又豈可以名數限量哉。全體既彰則一多互融。所以能令持一名號與彼眾多無異。而所求福德亦無有異也。由我修習得真圓通結成所以也。</p>
</div>
<div class='div-orig'><p>是名十四施無畏力福備眾生。</p>
</div>
<div class='div-commentary'><p style="margin-left:1em">議曰。此結名也。</p>
<p style="margin-left:1em">[□@○]三妙契涅槃能四思議分二。</p>
<p style="margin-left:1em">[?︽]初總示。</p>
</div>
<div class='div-orig'><p>世尊。我又獲是圓通修證無上道故又能善獲四不思議無作妙德。</p>
</div>
<div class='div-commentary'><p style="margin-left:1em">議曰。由妙契涅槃故得四不思議此總標也。由前云一切變現不為煩惱皆合涅槃清淨妙德。以佛神力不可思議。眾生業力不可思議。皆一心變現之妙。言思路絕不能名狀其相也。今觀音圓證一心。故諸佛全體業用自在。隨機適時不可以類推。心不可思。言不能議。是謂無作妙德也。</p>
<p style="margin-left:1em">[?︽]二別示分四。</p>
<p style="margin-left:1em">◎初現眾多妙容。</p>
</div>
<div class='div-orig'><p>一者由我初獲妙妙聞心。心精遺聞。見聞覺知不能分隔。成一圓融清淨寶覺。故我能現眾生妙容。能說無邊祕密神呪。其中或現一首三首五首七首九首十一首如是乃至一百八首千首萬首八萬四千爍迦羅首。二臂四臂六臂八臂十臂十二臂十四十六十八二十至二十四如是乃至一百八臂千臂萬臂八萬四千母陀羅臂。二目三目四目九目如是乃至一百八目千目萬目八萬四千清淨寶目。或慈或威或定或慧救護眾生得大自在。</p>
</div>
<div class='div-commentary'><p style="margin-left:1em">議曰。此別明現容說呪不可思議也。根境雙融曰妙體絕稱謂曰妙妙。以脫粘遺聞故六用不隔。純一圓明清淨寶覺。此德本<span class='corr'>已</span>立則大用無方。故能現眾多妙容能說無邊神呪也。首出於眾物。手有提接之功。目有照明之德。以眾生迷本妙明而為八萬四千塵勞煩惱。故眾生業力不可思議。今圓證一心。故轉業力而為妙用。故首出於羣相。手應接無方。目照明無礙。此所以一切變現不為煩惱。皆合涅槃清淨妙德。故神力不可思議也。通身手眼。毛孔光明。齊觀並挈。調伏眾生。應攝應折。故曰或慈或威。或以定動。或以智拔。故曰或定或慧。所以得大自在也。</p>
<p style="margin-left:1em">◎二現眾多妙形。</p>
</div>
<div class='div-orig'><p>二者由我聞思脫出六塵。如聲度垣不能為礙。故我妙能現一一形誦一一呪。其形其呪能以無畏施諸眾生。是故十方微塵國土皆名我為施無畏者。</p>
</div>
<div class='div-commentary'><p style="margin-left:1em">議曰。眾生六塵隔礙動必有苦故多畏。菩薩以聞思三昧之力六塵既脫無復障礙。則身能妙現多形。心能妙誦多呪。以形攝受。以呪加持。故能令眾生得離怖畏。以此身心妙應無方。故微塵國土皆以施無畏者稱之也。</p>
<p style="margin-left:1em">◎三能過化存神。</p>
</div>
<div class='div-orig'><p>三者由我修習本妙圓通清淨本根。所遊世界皆令眾生捨身珍寶求我哀愍。</p>
</div>
<div class='div-commentary'><p style="margin-left:1em">議曰。菩薩以三昧力永離諸愛。故能令眾生捨身珍寶而求哀愍也。</p>
<p style="margin-left:1em">◎四能感而遂通。</p>
</div>
<div class='div-orig'><p>四者我得佛心證於究竟。能以珍寶種種供養十方如來。傍及法界六道眾生。求妻得妻。求子得子。求三昧得三昧。求長壽得長壽。如是乃至求大涅槃得大涅槃。</p>
</div>
<div class='div-commentary'><p style="margin-left:1em">議曰。由以三昧力<span class='corr'>已</span>得佛心究竟平等。故能以無限法施迴向。是以種種珍寶供十方佛傍及六道一切眾生。而世出世間凡有所求無不獲益也。</p>
<p style="margin-left:1em">[□@○]四結指定名。</p>
</div>
<div class='div-orig'><p>佛問圓通。我從耳門圓照三昧。緣心自在。因入流相得三摩提成就菩提。斯為第一。</p>
</div>
<div class='div-commentary'><p style="margin-left:1em">議曰。此結屬觀門也。耳門圓根從聞思修故名圓照三昧。法界一緣故心自在。始從逆流終成大定故因入流相得三摩提。此為第一也。</p>
<p style="margin-left:1em">[□@○]五述名由實立。</p>
</div>
<div class='div-orig'><p>世尊。彼佛如來歎我善得圓通法門。於大會中授記我為觀世音號。由我觀聽十方圓明。故觀音名徧十方界。</p>
</div>
<div class='div-commentary'><p style="margin-left:1em">議曰。所師之佛名觀世音。授以如幻聞熏聞修金剛三昧。故得如上無量功德。是以果覺為因心也。今蒙授記為觀世音者謂因果一如始終無二也。觀聽圓明則微塵普照故心徧而名亦徧。如日月照臨之地而人皆知為日月也。故名徧十方。良以清淨圓明寶覺真心眾生本具。但由無明暗蔽根塵妄隔愛取牽纏所以常在生死而不能超出者此自心取自心之過也。今依圓通本根聞熏聞修金剛三昧。則稱性法界圓照十方。根塵識心應時消落。法界大用一念現前。故三十二應十四無畏四不思議等微妙功德猶是以限量心知其少分耳。其實全體顯現安可以數量求之哉。</p>
<p style="margin-left:1em"><span class='corr'>已</span>上從憍陳那至此各述初心方便竟。</p>
<p style="margin-left:1em">[?︽]二主伴齊證。</p>
</div>
<div class='div-orig'><p>爾時世尊於師子座從其五體同放寶光。遠灌十方微塵如來及法王子諸菩薩頂。彼諸如來亦於五體同放寶光。從微塵方來灌佛頂。并灌會中諸大菩薩及阿羅漢。林木池沼皆演法音。交光相羅如寶絲網。是諸大眾得未曾有。一切普獲金剛三昧。即時天雨百寶蓮華。青黃赤白間錯紛糅。十方虗空成七寶色。此娑婆界大地山河俱時不現。唯見十方微塵國土合成一界。梵唄詠歌自然敷奏。</p>
</div>
<div class='div-commentary'><p style="margin-left:1em">議曰。此如來圓證諸聖圓通也。二十五聖各證法門。獨耳根最勝。以性圓周徧體葉真心。根塵妄隔性自圓通。四大壅閼一真無礙。為諸佛入理之門。實眾生歸源之路。所以觀音自陳所證功德難思。堪任此界當機最初方便。故諸佛主伴齊證。依正光網交羅。此極盡一心之源。普徧微塵世界。通身吐露。徹底掀翻。故世尊五體同放寶光遠灌十方微塵諸佛菩薩。而彼諸聖亦同放寶光來灌佛及諸大眾頂也。且林木池沼皆演法音交光相羅如寶絲網者。正表自他不二依正互融有情無情齊成佛道。所以是諸大眾一切普獲金剛三昧。此則消習漏於剎那。廓眾塵於一念。萬行備於性天。寶覺圓於實際。故天雨百寶蓮華。虗空成七寶色。淨穢情亡故娑婆隱而不現。根塵消復故十方合成一界。至此則林木池沼皆演圓音。風動水流通成法喜。故梵唄詠歌自然敷奏。同為證成。共宣法利。真實圓通其驗如此。</p>
<p style="margin-left:1em">[?︽]三敕文殊揀選智證分二。</p>
<p style="margin-left:1em">◎初如來特命。</p>
</div>
<div class='div-orig'><p>於是如來告文殊師利法王子。汝今觀此二十五無學諸大菩薩及阿羅漢。各說最初成道方便。皆言修習真實圓通。彼等修行實無優劣前後差別。我今欲令阿難開悟二十五行誰當其根。兼我滅後此界眾生入菩薩乘求無上道。何方便門得易成就。</p>
</div>
<div class='div-commentary'><p style="margin-left:1em">◎二文殊奉敕分二。</p>
<p style="margin-left:1em">[□@(?(○/(○*○)))]初三業請加。</p>
</div>
<div class='div-orig'><p>文殊師利法王子奉佛慈旨。即從座起。頂禮佛足。承佛威神說偈對佛。</p>
</div>
<div class='div-commentary'><p style="margin-left:1em">議曰。此佛敕文殊揀選圓通也。言彼等修行實無優劣者以三乘等觀性空而得道也。但心有大小為差耳。既云實無優劣。則門門皆可還源矣。但剋合此方之機令其順而易入故須揀選。非大智不能具揀法眼故特敕文殊也。</p>
<p style="margin-left:1em">[□@(?(○/(○*○)))]二正陳偈頌分十二。</p>
<p style="margin-left:1em">[△@△]初半偈顯一心真源。</p>
</div>
<div class='div-orig'><p>覺海性澄圓。圓澄覺元妙。</p>
</div>
<div class='div-commentary'><p style="margin-left:1em">[△@△]二偈半顯依真起妄。</p>
</div>
<div class='div-orig'><p>元明照生所。所立照性亡。述妄有虗空。依空立世界。想澄成國土。知覺乃眾生。</p>
</div>
<div class='div-commentary'><p style="margin-left:1em">[△@△]三偈半顯返妄歸真。</p>
</div>
<div class='div-orig'><p>空生大覺中。如海一漚發。有漏微塵國。皆依空所生。漚滅空本無。況復諸三有。</p>
</div>
<div class='div-commentary'><p style="margin-left:1em">[△@△]四半偈顯歸源無二。</p>
</div>
<div class='div-orig'><p>歸元性無二。方便有多門。</p>
</div>
<div class='div-commentary'><p style="margin-left:1em">[△@△]五一偈顯揀選所因。</p>
</div>
<div class='div-orig'><p>聖性無不通。順逆皆方便。初心入三昧。遲速不同倫。</p>
</div>
<div class='div-commentary'><p style="margin-left:1em">議曰。文殊奉命將擇之初先立一真法界為迷悟之本也。法界一心廣大悉備故譬如海普納百川也。謂此覺性本來湛寂圓通故曰覺海性澄圓。圓湛之覺元來妙明絕諸對待不屬悟迷故曰元妙。以元明體中本有大智慧光明徧照法界義故。唯是一真了無能所之相。忽爾妄動於圓明體中遂形所相故曰圓明照生所。所妄既立則生妄能而元明之性失之矣故曰所立照性亡。由無明力覆蔽靈明之妙空變為頑然無知之虗空故曰迷妄有虗空。依此頑空結成四大之幻色故曰依空立世界。由妄澄結而為無情之國土。色雜妄想想相為身故成有情之眾生。此虗空世界眾生皆因迷妄而有。此言迷真起妄也。虗空雖是廣大然於大覺心中如海中之一漚耳。況依空所生之世界豈不渺乎小哉。若漚滅則虗空本無。何況空中之國土又何從而寄耶。故下經云。一人發真歸元十方虗空悉皆消殞。何況空中所有國土而不振裂。故曰況復諸三有。今欲返妄歸真固當作如是觀也。是則頓悟一心本不假於方便。真實歸元之性本無有二。但隨根不一各從其便故方便有多門耳。在於聖性無往不通何須揀擇。若順若逆皆為方便。但以初心方便若順而易入則收功速。若逆而難入則取效遲。故須用揀選以便悟入也。</p>
<p style="margin-left:1em">[△@○]六二十四偈顯揀非當機分二。</p>
<p style="margin-left:1em">[?╳]初揀三科分三。</p>
<p style="margin-left:1em">[?(●/(○*○))]初六塵。</p>
<p style="margin-left:1em">[??卍]一優波尼。</p>
</div>
<div class='div-orig'><p>色想結成塵。精了不能徹。如何不明徹。於是獲圓通。</p>
</div>
<div class='div-commentary'><p style="margin-left:1em">[??卍]二憍陳那。</p>
</div>
<div class='div-orig'><p>音聲雜語言。但伊名句味。一非含一切。云何獲圓通。</p>
</div>
<div class='div-commentary'><p style="margin-left:1em">[??卍]三香嚴童子。</p>
</div>
<div class='div-orig'><p>香以合中知。離別元無有。不恆其所覺。云何獲圓通。</p>
</div>
<div class='div-commentary'><p style="margin-left:1em">[??卍]四藥王藥上。</p>
</div>
<div class='div-orig'><p>味性非本然。要以味時有。其覺不恒一。云何獲圓通。</p>
</div>
<div class='div-commentary'><p style="margin-left:1em">[??卍]五䟦陀婆羅。</p>
</div>
<div class='div-orig'><p>觸以所觸明。無所不明觸。合離性非定。云何獲圓通。</p>
</div>
<div class='div-commentary'><p style="margin-left:1em">[??卍]六摩訶迦葉。</p>
</div>
<div class='div-orig'><p>法稱為內塵。憑塵必有所。能所非徧涉。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]二五根。</p>
<p style="margin-left:1em">[??卍]一阿那律陀。</p>
</div>
<div class='div-orig'><p>見性雖洞然。明前不明後。四維虧一半。云何獲圓通。</p>
</div>
<div class='div-commentary'><p style="margin-left:1em">[??卍]二周利槃特迦。</p>
</div>
<div class='div-orig'><p>鼻息出入通。現前無交氣。支離匪涉入。云何獲圓通。</p>
</div>
<div class='div-commentary'><p style="margin-left:1em">[??卍]三憍梵鉢提。</p>
</div>
<div class='div-orig'><p>舌非入無端。因味生覺了。味亡了無有。云何獲圓通。</p>
</div>
<div class='div-commentary'><p style="margin-left:1em">[??卍]四畢陵伽婆蹉。</p>
</div>
<div class='div-orig'><p>身與所觸同。各非圓覺觀。涯量不冥會。云何獲圓通。</p>
</div>
<div class='div-commentary'><p style="margin-left:1em">[??卍]五須菩提。</p>
</div>
<div class='div-orig'><p>知根雜亂思。湛了終無見。想念不可脫。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]三六識。</p>
<p style="margin-left:1em">[??卍]一舍利。</p>
</div>
<div class='div-orig'><p>識見雜三和。詰本稱非相。自體先無定。云何獲圓通。</p>
</div>
<div class='div-commentary'><p style="margin-left:1em">[??卍]二普賢菩薩。</p>
</div>
<div class='div-orig'><p>心聞洞十方。生於大因力。初心不能入。云何獲圓通。</p>
</div>
<div class='div-commentary'><p style="margin-left:1em">[??卍]三孫陀羅難陀。</p>
</div>
<div class='div-orig'><p>鼻想本權機。祇令攝心住。住成心所住。云何獲圓通。</p>
</div>
<div class='div-commentary'><p style="margin-left:1em">[??卍]四富樓那。</p>
</div>
<div class='div-orig'><p>說法弄音文。開悟先成者。名句非無漏。云何獲圓通。</p>
</div>
<div class='div-commentary'><p style="margin-left:1em">[??卍]五優波離。</p>
</div>
<div class='div-orig'><p>持犯但束身。非身無所束。元非徧一切。云何獲圓通。</p>
</div>
<div class='div-commentary'><p style="margin-left:1em">[??卍]六大目犍連。</p>
</div>
<div class='div-orig'><p>神通本宿因。何關法分別。念緣非離物。云何獲圓通。</p>
</div>
<div class='div-commentary'><p style="margin-left:1em">[?╳]次揀七大分七。</p>
<p style="margin-left:1em">[?(●/(○*○))]初地大　持地菩薩。</p>
</div>
<div class='div-orig'><p>若以地性觀。堅礙非通達。有為非聖性。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]二水大　月光童子。</p>
</div>
<div class='div-orig'><p>若以水性觀。想念非真實。如如非覺觀。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]三火大　烏芻瑟摩。</p>
</div>
<div class='div-orig'><p>若以火性觀。厭有非真離。非初心方便。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]四風大　瑠璃光法王子。</p>
</div>
<div class='div-orig'><p>若以風性觀。動寂非無對。對非無上覺。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]五空大　虗空藏菩薩。</p>
</div>
<div class='div-orig'><p>若以空性觀。昏鈍先非覺。無覺異菩提。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]六識大　彌勒菩薩。</p>
</div>
<div class='div-orig'><p>若以識性觀。觀識非常住。存心乃虗妄。云何獲圓通。</p>
</div>
<div class='div-commentary'><p style="margin-left:1em">[?(●/(○*○))]七見大　大勢至法王子。</p>
</div>
<div class='div-orig'><p>諸行是無常。念性元生滅。因果今殊感。云何獲圓通。</p>
</div>
<div class='div-commentary'><p style="margin-left:1em">[△@○]七十二偈半的指圓通要妙分二。</p>
<p style="margin-left:1em">[?╳]初十偈半指法顯勝分二。</p>
<p style="margin-left:1em">[?(●/(○*○))]初偈半指法。</p>
</div>
<div class='div-orig'><p>我今白世尊。佛出娑婆界。此方真教體。清淨在音聞。欲取三摩提。實以聞中入。</p>
</div>
<div class='div-commentary'><p style="margin-left:1em">議曰。此文殊揀選二十四聖皆不堪任此方之機何耶。若於六塵而入六塵妄結而不一。若於五根而入五根隔越而不通。若於六識而入六識則生滅宛然。若於五大而入五大則無知昏鈍。若於識大而入識性本非常住。若於見大而入念性元是無常。是皆不合此方之機。難入圓通根本。以此方真教體清淨在音聞。若欲速取三摩提。實從聞中而入。即時離苦得解脫也。</p>
<p style="margin-left:1em">[?(●/(○*○))]次九偈顯勝分二。</p>
<p style="margin-left:1em">[??卍]初十句讚能修人勝。</p>
</div>
<div class='div-orig'><p>離苦得解脫。良哉觀世音。於恆沙劫中。入微塵佛國。得大自在力。無畏施眾生。妙音觀世音。梵音海潮音。救世悉安寧。出世獲常住。</p>
</div>
<div class='div-commentary'><p style="margin-left:1em">議曰。此總歎觀音之德也。入微塵國得大自在此歎三十二應也。無畏施眾生此歎十四無畏也。從音入妙故曰妙音。聖人無<span class='corr'>己</span>以物為<span class='corr'>己</span>。故唯觀世間音聲以成<span class='corr'>己</span>德故曰觀世音。於音無著故曰梵音。應不失時故曰海潮音。以此故令世出世間皆獲利益故安寧常住也。</p>
<p style="margin-left:1em">[??卍]次二十六句讚所入根勝分二。</p>
<p style="margin-left:1em">○初顯獨勝餘根分三。</p>
<p style="margin-left:1em">[?(○/(○*○))]初六句圓勝。</p>
</div>
<div class='div-orig'><p>我今啟如來。如觀音所說。譬如人靜居。十方俱擊鼓。十處一時聞。此則圓真實。</p>
</div>
<div class='div-commentary'><p style="margin-left:1em">[?(○/(○*○))]二八句通勝。</p>
</div>
<div class='div-orig'><p>目非觀障外。口鼻亦復然。身以合方知。心念紛無緒。隔垣聽音響。遐邇俱可聞。五根所不齊。是則通真實。</p>
</div>
<div class='div-commentary'><p style="margin-left:1em">[?(○/(○*○))]三八句常勝。</p>
</div>
<div class='div-orig'><p>音聲性動靜。聞中為有無。無聲號無聞。非實聞無性。聲無既無滅。聲有亦非生。生滅二圓離。是則常真實。</p>
</div>
<div class='div-commentary'><p style="margin-left:1em">○次結餘根不及。</p>
</div>
<div class='div-orig'><p>縱令在夢想。不為不思無。覺觀出思惟。身心不能及。</p>
</div>
<div class='div-commentary'><p style="margin-left:1em">[?╳]次二偈顯迷悟因依。</p>
</div>
<div class='div-orig'><p>今此娑婆國。聲論得宣明。眾生迷本聞。循聲故流轉。阿難縱強記。不免落邪思。豈非隨所淪。旋流獲無妄。</p>
</div>
<div class='div-commentary'><p style="margin-left:1em">議曰。我今下五偈半正歎圓通之妙也。十方擊鼓十處齊聞了無分別彼此之相。此圓真實也。隔垣聽音響此法性通徧遠近皆聞。五根之所不齊。此則通真實也。音聲雖有動靜。聞性不屬有無。不因聲生。不從聲滅遠離有無生滅。此則常真實也。以此足證二十四聖之所不及也。縱令下一偈總歎超越身心。以身心有寤寐開合而聞性不為夢想所昏。至若夢中尚聞杵聲雖作他物不是無聞。是所謂不為不思而無也。以五根發識皆有徧行之思不能圓照。獨耳根虗融音聲一到則無思無念寂然而照。特出思惟之表。此身心之所不能及也。今此下二偈正顯克合此方之機。以諸佛國土說法不同。非獨語言。以娑婆世界眾生耳根最利。但以聲論宣明道理。非耳不能了達。以聞性即本圓法性。由眾生迷本有之聞性故流轉於生死。縱阿難之強記多聞以不達聞性亦不免落於邪思。是知此界耳根關係甚重。豈不是隨音聲則淪生死旋聞機則獲真常無妄哉。是以獨選耳根為妙也。</p>
<p style="margin-left:1em">[△@○]八十七句結法勸修分三。</p>
<p style="margin-left:1em">[?╳]初五句結指定門。</p>
</div>
<div class='div-orig'><p>阿難汝諦聽。我承佛威力。宣說金剛王。如幻不思議。佛母真三昧。</p>
</div>
<div class='div-commentary'><p style="margin-left:1em">[?╳]二四句責多聞無益。</p>
</div>
<div class='div-orig'><p>汝聞微塵佛。一切祕密門。欲漏不先除。畜聞成過誤。</p>
</div>
<div class='div-commentary'><p style="margin-left:1em">[?╳]三八句勸真修有功分四。</p>
<p style="margin-left:1em">[?(●/(○*○))]初正勸修。</p>
</div>
<div class='div-orig'><p>將聞持佛佛。何不自聞聞。</p>
</div>
<div class='div-commentary'><p style="margin-left:1em">[?(●/(○*○))]二聞非妙悟。</p>
</div>
<div class='div-orig'><p>聞非自然生。因聲有名字。</p>
</div>
<div class='div-commentary'><p style="margin-left:1em">[?(●/(○*○))]三妙悟絕言。</p>
</div>
<div class='div-orig'><p>旋聞與聲脫。能脫欲誰名。</p>
</div>
<div class='div-commentary'><p style="margin-left:1em">[?(●/(○*○))]四離言頓證。</p>
</div>
<div class='div-orig'><p>一根既返源。六根成解脫。</p>
</div>
<div class='div-commentary'><p style="margin-left:1em">議曰。此結法勸修以顯法勝也。阿難下五句結法也。汝聞下一偈顯多聞無益。將聞二句勸修也。諸佛由此三昧而出故曰佛母。諸佛言教文字般若即法身所在。法亦名佛故曰持佛佛。謂雖能持他佛之法如人數他寶自無半錢分。故不若返照自<span class='corr'>己</span>聞性以成真實三昧即可頓證菩提也。聞非下六句顯妄不是真。謂逐聲塵之聞根非自然生要因聲顯。特妄聞之名字耳。若旋其妄聞而脫聲塵則能脫者當誰名耶。此所以一根既返源六塵成解脫也。</p>
<p style="margin-left:1em">[△@○]九七偈半示觀相分三。</p>
<p style="margin-left:1em">[?╳]初正示三觀涉入分三。</p>
<p style="margin-left:1em">[?(●/(○*○))]初四句從假入空。</p>
</div>
<div class='div-orig'><p>見聞如幻翳。三界若空華。聞復翳根除。塵消覺圓淨。</p>
</div>
<div class='div-commentary'><p style="margin-left:1em">[?(●/(○*○))]二六句從空入假。</p>
</div>
<div class='div-orig'><p>淨極光通達。寂照含虗空。却來觀世間。猶如夢中事。摩登伽在夢。誰能留汝形。</p>
</div>
<div class='div-commentary'><p style="margin-left:1em">[?(●/(○*○))]三十三句從空假入中分二。</p>
<p style="margin-left:1em">[??卍]初喻明。</p>
</div>
<div class='div-orig'><p>如世巧幻師。幻作諸男女。雖見諸根動。要以一機抽。息機歸寂然。諸幻成無性。</p>
</div>
<div class='div-commentary'><p style="margin-left:1em">[??卍]二法合。</p>
</div>
<div class='div-orig'><p>六根亦如是。元依一精明。分成六和合。一處成休復。六用皆不成。塵垢應念消。成圓明淨妙。</p>
</div>
<div class='div-commentary'><p style="margin-left:1em">[?╳]二二句明觀淺深。</p>
</div>
<div class='div-orig'><p>餘塵尚諸學。明極即如來。</p>
</div>
<div class='div-commentary'><p style="margin-left:1em">議曰。此二十五句依耳根圓示三觀之相也。見聞下一偈顯從假入空觀。舉見聞則該知覺。總示六根虗妄猶如幻翳。通觀三界總若空華。但於聞性旋復則六根併除六塵亦消而本有覺性自然圓淨矣。此由觀假以入空也。淨極下一偈半顯從空入假觀也。若諸塵淨極。則心光獨露。通達無礙。寂而常照。包含虗空自性圓明。回觀世間如夢中事耳。若以此觀安心則摩登伽亦在夢中誰能留汝形骸耶。此由空以涉假也。如世巧幻師下十五句顯從先假次空以入中道觀也。初一偈半設喻。機喻識性。若息機寂然則諸幻無性幻事亦不成矣。下七句法合。六根亦如幻事耳。元依一精明之識體分成六用之和合。若一處休復則六用不成。一破根本無明則根塵識三皆是真心之塵垢則應念消亡。而向之無明昏昧之識體轉成圓明淨妙之德矣。是則不墮空假而頓證一心中道矣。耳根三昧妙絕於斯。豈可不亟圖修習哉。餘塵下二句明觀淺深。若餘塵未淨尚在學位。若妙心明極則成如來。是所謂去泥純水名為永斷根本無明故徑登佛地也。</p>
<p style="margin-left:1em">[?╳]三五句示解結之方。</p>
</div>
<div class='div-orig'><p>大眾及阿難。旋汝倒聞機。反聞聞自性。性成無上道。圓通實如是。</p>
</div>
<div class='div-commentary'><p style="margin-left:1em">[△@○]十兩偈半例結同證。</p>
</div>
<div class='div-orig'><p>此是微塵佛。一路涅槃門。過去諸如來。斯門<span class='corr'>已</span>成就。現在諸菩薩今各入圓明。未來修學人。當依如是法。我亦從中證。非惟觀世音。</p>
</div>
<div class='div-commentary'><p style="margin-left:1em">議曰。此十五句總結觀行以顯因果同證也。大眾下五句正結觀行。謂此耳根圓通並無別法。但旋汝等倒妄之聞機。返聞自<span class='corr'>己</span>之聞性。若聞性圓明則頓成無上道矣。最為簡要。又何別求佛法哉。圓通真實如是而<span class='corr'>已</span>。此是下十句顯同證。此是十方諸佛一路涅槃門也。過去<span class='corr'>已</span>成之佛皆由斯門成就。即現在菩薩各入圓明。未來修行當依此法。文殊自謂我亦從中證。不但觀世音。以此親證法門足證真實無妄也。</p>
<p style="margin-left:1em">[△@○]十一四偈報命請加分二。</p>
<p style="margin-left:1em">[?╳]初十一句報命。</p>
</div>
<div class='div-orig'><p>誠如佛世尊。詢我諸方便。以救諸末劫。求出世間人。成就涅槃心。觀世音為最。自餘諸方便。皆是佛威神。即事捨塵勞。非是長修學。淺深同說法。</p>
</div>
<div class='div-commentary'><p style="margin-left:1em">[?╳]次五句請加。</p>
</div>
<div class='div-orig'><p>頂禮如來藏。無漏不思議。願加被未來。於此門無惑。方便易成就。</p>
</div>
<div class='div-commentary'><p style="margin-left:1em">[△@○]十二五句的授當機。</p>
</div>
<div class='div-orig'><p>堪以教阿難。及末劫沈淪。但以此根修。圓通超餘者。真實心如是。</p>
</div>
<div class='div-commentary'><p style="margin-left:1em">議曰。此報命請加以的授當機也。誠如佛世尊下十一句報命也。謂誠如世尊詢問我擇諸方便門若易成就涅槃心無過觀音耳根為最也。其餘諸方便門雖云實無優劣。於我揆之。皆是仗佛之威神。令其即事以捨塵勞。非是可以通長修學淺深同說一貫之法也。頂禮下五句請加也。然請加宜獨請佛。今頂禮如來藏乃指法也。以如來藏乃三德祕藏。三身圓證。三寶圓具。一體無礙。云不思議。故但禮其法而三身三寶具焉。所以願被未來於此耳門分明無惑。唯此方便最易成就。故末後的授當機。此可以教阿難及末劫眾生。但依此根修則圓通實超餘者。真實心要如此而<span class='corr'>已</span>。是以自誓不妄也。</p>
<p style="margin-left:1em">上敕文殊揀選圓通竟。</p>
<p style="margin-left:1em">[△@△]三當機領悟。</p>
</div>
<div class='div-orig'><p>於是阿難及諸大眾。身心了然得大開示。觀佛菩提及大涅槃。猶如有人因事遠遊未得歸還。明了其家所歸道路。</p>
</div>
<div class='div-commentary'><p style="margin-left:1em">[△@△]四法會獲益。</p>
</div>
<div class='div-orig'><p>普會大眾天龍八部有學二乘及諸一切新發心菩薩。其數凡有十恒河沙。皆得本心遠塵離垢獲法眼淨。性比丘尼聞說偈<span class='corr'>已</span>成阿羅漢。無量眾生皆發無等等阿耨多羅三藐三菩提心。</p>
</div>
<div class='div-commentary'><p style="margin-left:1em">議曰。此法會獲益也。阿難所問諸佛成道最初方便。佛示之曰十方薄伽梵一路涅槃門。又曰菩提涅槃尚在遙遠。故聞圓通本根身心了然。故於菩提涅槃。如人遠遊雖未歸還。<span class='corr'>已</span>知歸家道路。則自信決定無疑矣普會大眾皆得本心獲法眼淨。性比丘尼得阿羅漢果。其餘眾生皆發菩提心者。由聞說圓通本根之利益也。</p>
<p style="margin-left:1em">從前請入華屋以來至此通示妙圓自利理行竟。</p>
<p style="margin-left:1em">[○@◇]二示利他妙圓事行分二。</p>
<p style="margin-left:1em">[○@◇]初當機陳請分三。</p>
<p style="margin-left:1em">[△@△]初自利功圓。</p>
</div>
<div class='div-orig'><p>阿難整衣服於大眾中合掌頂禮。心迹圓明。悲欣交集。欲益未來諸眾生故。稽首白佛。大悲世尊。我今<span class='corr'>已</span>悟成佛法門。是中修行得無疑惑。</p>
</div>
<div class='div-commentary'><p style="margin-left:1em">[△@△]二陳利他願廣。</p>
</div>
<div class='div-orig'><p>常聞如來說如是言。自未得度先度人者菩薩發心。自覺<span class='corr'>已</span>圓能覺他者如來應世。我雖未度。願度末劫一切眾生。</p>
</div>
<div class='div-commentary'><p style="margin-left:1em">[△@△]三陳利他所為分二。</p>
<p style="margin-left:1em">[□@○]初為邪道亂真。</p>
</div>
<div class='div-orig'><p>世尊。此諸眾生去佛漸遠。邪師說法如恆河沙。</p>
</div>
<div class='div-commentary'><p style="margin-left:1em">[□@○]二為催邪顯正分二。</p>
<p style="margin-left:1em">[?︽]初問攝心軌則。</p>
</div>
<div class='div-orig'><p>欲攝其心入三摩地。</p>
</div>
<div class='div-commentary'><p style="margin-left:1em">[?︽]二問安立道場。</p>
</div>
<div class='div-orig'><p>云何令其安立道場。遠諸魔事。於菩提心得無退屈。</p>
</div>
<div class='div-commentary'><p style="margin-left:1em">[○@◇]二世尊許說分二。</p>
<p style="margin-left:1em">[△@△]初讚許誡聽。</p>
</div>
<div class='div-orig'><p>爾時世尊於大眾中稱讚阿難。善哉善哉。如汝所問安立道場救獲眾生末劫沉溺。汝今諦聽。當為汝說。阿難大眾唯然奉教。</p>
</div>
<div class='div-commentary'><p style="margin-left:1em">議曰。此問利他行也。心所乃心行處謂之心迹。向以無明暗覆故為所使。今聞開示生滅頭數了然自見故曰圓明。<span class='corr'>已</span>知眾生同體故自未度先願度人故為利他行也。懸知末世邪師說法。趣菩提者難以得正熏修。不知如何為攝心軌則。如何安立道場遠諸魔事也。此先答攝心軌則以三無漏學為修行之本。</p>
<p style="margin-left:1em">[△@△]次許說分際分二。</p>
<p style="margin-left:1em">[□@○]初答攝心軌則分二。</p>
<p style="margin-left:1em">[?︽]初總示三無漏學為修行之本。</p>
</div>
<div class='div-orig'><p>佛告阿難。汝常聞我毗奈耶中宣說修行三決定義。所謂攝心為戒。因戒生定。因定發慧。是則名為三無漏學。</p>
</div>
<div class='div-commentary'><p style="margin-left:1em">議曰。此略標三決定義為修行之本也。毗奈耶云律。謂欲修定慧必以戒為基本。故曰攝心為戒。則定慧由之而生也。意以戒為重。故定<span class='corr'>已</span>說。此特宣戒。故下令持四根本戒制斷發業潤生二種無明。</p>
<p style="margin-left:1em">[?︽]二別示三聚戒為成佛之基分四。</p>
<p style="margin-left:1em">◎初略出戒體。</p>
</div>
<div class='div-orig'><p>阿難。云何攝心我名為戒。</p>
</div>
<div class='div-commentary'><p style="margin-left:1em">◎二正示修相分五。</p>
<p style="margin-left:1em">[□@(?(○/(○*○)))]初令持四根本戒制斷發業無明分四。</p>
<p style="margin-left:1em">[△@○]一不婬戒分六。</p>
<p style="margin-left:1em">[?╳]初通顯能持利益。</p>
</div>
<div class='div-orig'><p>若諸世界六道眾生其心不婬則不隨其生死相續。</p>
</div>
<div class='div-commentary'><p style="margin-left:1em">[?╳]二顯不持過誤。</p>
</div>
<div class='div-orig'><p>汝修三昧本出塵勞。婬心不除塵不可出。縱有多智禪定現前。如不斷婬必落魔道。上品魔王。中品魔民。下品魔女。彼等諸魔亦有徒眾。各各自謂成無上道。我滅度後末法之中。多此魔民熾盛世間。廣行貪婬為善知識。令諸眾生落愛見坑失菩提路。</p>
</div>
<div class='div-commentary'><p style="margin-left:1em">[?╳]三令依教當持。</p>
</div>
<div class='div-orig'><p>汝教世人修三摩地先斷心婬。是名如來先佛世尊第一決定清淨明誨。</p>
</div>
<div class='div-commentary'><p style="margin-left:1em">[?╳]四顯持犯得失。</p>
</div>
<div class='div-orig'><p>是故阿難。若不斷婬修禪定者。如蒸砂石欲其成飯。經百千劫祇名熱砂。何以故。此非飯本砂石成故。汝以婬身求佛妙果。縱得妙悟皆是婬根。根本成婬輪轉三塗必不能出如來涅槃何路修證。</p>
</div>
<div class='div-commentary'><p style="margin-left:1em">[?╳]五以必斷為真。</p>
</div>
<div class='div-orig'><p>必使婬機身心俱斷斷性亦無。於佛菩提斯可希冀。</p>
</div>
<div class='div-commentary'><p style="margin-left:1em">[?╳]六以實相印定。</p>
</div>
<div class='div-orig'><p>如我此說名為佛說。不如此說即波旬說。</p>
</div>
<div class='div-commentary'><p style="margin-left:1em">議曰。此示修三無漏學以戒為本而以婬戒為首也。戒有多品以四重為先。梵網諸本皆以不殺為首。此經獨以斷婬為首者。彼約利生以佛性種子而觀眾生故首斷殺。此示真修以婬欲為生死根本故先斷婬。故曰其心不婬則不隨其生死相續梵網經說盧舍那佛坐千華臺。一葉一釋迦奉舍那敕以心地法門金剛寶戒宣傳於十方世界。若人受佛戒則登諸佛位。是知釋迦出世說法四十九年但傳舍那所說金剛寶戒而<span class='corr'>已</span>。以此經統收一代時教修證理行因果。首楞嚴大定乃成佛真因。以戒為本戒心清淨即入佛位。故此經云其心不婬則不隨其生死相續。前云眾生相續欲貪為本。故今願出生死必以斷婬為第一也。修禪之人若不斷婬。如以甘露灌溉毒樹。灌溉益深而毒氣愈盛。所以必落魔道也。蒸砂作飯終竟不成以非飯本也。以婬心而求佛妙果縱得妙悟皆滋婬根生死轉劇。何以得出三塗登涅槃之路哉。斯之一法。先執身不行。次執心不起。故曰必使婬機身心永斷。如此可以冀佛菩提。苟不痛心刻骨必成魔說矣。</p>
<p style="margin-left:1em">[△@○]二不殺戒分六。</p>
<p style="margin-left:1em">[?╳]初通顯能持利益。</p>
</div>
<div class='div-orig'><p>阿難。又諸世界六道眾生其心不殺則不隨其生死相續。</p>
</div>
<div class='div-commentary'><p style="margin-left:1em">[?╳]二顯不持過誤。</p>
</div>
<div class='div-orig'><p>汝修三昧本出塵勞。殺心不除塵不可出。縱有多智禪定現前。如不斷殺必落神道。上品之人為大力鬼。中品則為飛行夜叉諸鬼帥等。下品當為地行羅剎。彼諸鬼神亦有徒眾。各各自謂成無上道。我滅度後末法之中。多此鬼神熾盛世間。自言食肉得菩提路。阿難。我令比丘食五淨肉。此肉皆我神力化生本無命根。汝婆羅門地多蒸溼加以砂石草菜不生。我以大悲神力所加。因大慈悲假名為肉。汝得其味。奈何如來滅度之後食眾生肉名為釋子。汝等當知是食肉人縱得心開似三摩地皆大羅剎。報終必沈生死苦海非佛弟子。如是之人相殺相吞相食未<span class='corr'>已</span>。云何是人得出三界。</p>
</div>
<div class='div-commentary'><p style="margin-left:1em">[?╳]三令依教當持。</p>
</div>
<div class='div-orig'><p>汝教世人修三摩地次斷殺生。是名如來先佛世尊第二決定清淨明誨。</p>
</div>
<div class='div-commentary'><p style="margin-left:1em">[?╳]四顯持犯得失。</p>
</div>
<div class='div-orig'><p>是故阿難。若不斷殺修禪定者。譬如有人自塞其耳。高聲大叫求人不聞。此等名為欲隱彌露。清淨比丘及諸菩薩於岐路行不蹋生草況以手拔。云何大悲取諸眾生血肉充食。若諸比丘不服東方絲綿絹帛及是此土靴履裘毳乳酪醍醐。如是比丘於世真脫。酬還宿債不遊三界。何以故。服其身分皆為彼緣。如人食其地中百穀足不離地。</p>
</div>
<div class='div-commentary'><p style="margin-left:1em">[?╳]五以必斷為真。</p>
</div>
<div class='div-orig'><p>必使身心於諸眾生若身身分。身心二塗不服不食。我說是人真解脫者。</p>
</div>
<div class='div-commentary'><p style="margin-left:1em">[?╳]六以實相印定。</p>
</div>
<div class='div-orig'><p>如我此說名為佛說。不如此說即波旬說。</p>
</div>
<div class='div-commentary'><p style="margin-left:1em">議曰。此第二誡決定不殺戒也。修禪若不斷殺必墮鬼神羅剎之類。以此類專恣殺業。今以殺習感召故也。律部佛許比丘食五淨肉。謂自死鳥殘不見殺不聞殺不為<span class='corr'>己</span>殺皆得食之。嗣後比丘皆恣鮮美自殺而食。佛遂制止。況五淨肉皆神力所化本無命根食之猶可。今則真食血肉豈慈悲者哉。羅剎飛行而食生物者言其殺心熾盛也。殺生冤債相牽云何欲出生死耶。是故修禪必以斷殺為本也。服其身分恐為彼緣。況食肉乎。必使身心二塗不服不食。是人名為真解脫者。不如此說即波旬說也。</p>
<p style="margin-left:1em">[△@○]三不偷戒分六。</p>
<p style="margin-left:1em">[?╳]初通顯能持利益。</p>
</div>
<div class='div-orig'><p>阿難。又復世界六道眾生其心不偷則不隨其生死相續。</p>
</div>
<div class='div-commentary'><p style="margin-left:1em">[?╳]二顯不持過誤。</p>
</div>
<div class='div-orig'><p>汝修三昧本出塵勞。偷心不除塵不可出。縱有多智禪定現前。如不斷偷必落邪道。上品精靈。中品妖魅。下品邪人諸魅所著。彼等羣邪亦有徒眾。各各自謂成無上道。我滅度後末法之中。多此妖邪熾盛世間。潛匿姦欺<span class='note-inline'>(內心)</span>稱善知識。<span class='note-inline'>(外貌詐現有德)</span>各自謂<span class='corr'>己</span>得上人法。詃惑無識恐令失心。所過之處其家耗散。我教比丘循方乞食。令其捨貪成菩提道。諸比丘等不自熟食寄於殘生旅泊三界。示一往還去<span class='corr'>已</span>無返。云何賊人假我衣服。裨販如來。造種種業皆言佛法。却非出家具戒比丘為小乘道。由是疑誤無量眾生墮無間獄。若我滅後。其有比丘發心決定修三摩提。能於如來形像之前。身然一燈。燒一指節。及於身上爇一香炷。我說是人無始宿債一時酬畢。長揖世間永脫諸漏。雖未即明無上覺路。是人於法<span class='corr'>已</span>決定心。若不為此捨身微因。縱成無為。必還生人酬其宿債。如我馬麥正等無異。</p>
</div>
<div class='div-commentary'><p style="margin-left:1em">[?╳]三令依教當持。</p>
</div>
<div class='div-orig'><p>汝教世人修三摩地後斷偷盜。是名如來先佛世尊第三決定清淨明誨。</p>
</div>
<div class='div-commentary'><p style="margin-left:1em">[?╳]四顯持犯得失。</p>
</div>
<div class='div-orig'><p>是故阿難。若不斷偷修禪定者。譬如有人水灌漏巵欲求其滿。縱經塵劫終無平復。若諸比丘衣鉢之餘分寸不畜。乞食餘分施餓眾生。於大集會合掌禮眾。有入捶詈同於稱讚。</p>
</div>
<div class='div-commentary'><p style="margin-left:1em">[?╳]五以必斷為真。</p>
</div>
<div class='div-orig'><p>必使身心二俱捐捨。身肉骨血與眾生共。不將如來不了義說迴為<span class='corr'>己</span>解以誤初學。佛印是人得真三昧。</p>
</div>
<div class='div-commentary'><p style="margin-left:1em">[?╳]六以實相印定。</p>
</div>
<div class='div-orig'><p>如我所說名為佛說。不如此說即波旬說。</p>
</div>
<div class='div-commentary'><p style="margin-left:1em">議曰。此第三誡決定不偷戒也。此偷非偷盜之偷乃偷心也。謂貪求施利潛匿奸欺詐現有德稱善知識。多取資具誑惑而取與盜竊等而酬償亦等。故教比丘循方如法乞食令捨貪也。蓋以不達五蘊虗假故多取資財以養身命。本無道德假佛形服。所謂裨販如來。信心難消必償宿債。是故生死不能出離。佛教比丘然燈然指捨正報之身酬身外之負蓋以微因而償多欠也。佛於毗蘭邑王馬廐食馬麥三月。以先世詬罵比丘為食馬麥者故償此報。以一惡言尚必酬之。況多貪乎。此必難逃其負也。前業果相續乃強取眾生之血肉起於殺貪。此乃妄取眾生之資財起於盜貪故通名偷盜。以滋生死之業果一也。若不斷偷以定水而灌破戒漏巵終無益也。衣鉢之餘分寸不畜。乞食之餘施餓眾生。不貪之至也。以捶詈而同稱讚無我之至也。心不起瞋。身不加報。是為身心二俱捐捨。且觀<span class='corr'>己</span>身血肉與眾生共。平等無二。況身外之長物乎。非得真三昧者不能也。反此即為波旬說矣。</p>
<p style="margin-left:1em">[△@○]四不妄語戒分六。</p>
<p style="margin-left:1em">[?╳]初通顯能持利益。</p>
</div>
<div class='div-orig'><p>阿難。如是世界六道眾生。雖則身心無殺盜婬三行<span class='corr'>已</span>圓。</p>
</div>
<div class='div-commentary'><p style="margin-left:1em">[?╳]二顯不持過誤。</p>
</div>
<div class='div-orig'><p>若大妄語即三摩地不得清淨。成愛見魔。失如來種。所謂未得謂得未證言證。或求世間尊勝第一。謂前人言。我今<span class='corr'>已</span>得須陀洹果斯陀含果阿那含果阿羅漢道辟支佛乘十地地前諸位菩薩。求彼禮懺貪其供養。是一顛迦。銷滅佛種。如人以刀斷多羅木。佛記是人永殞善根無復知見。沈三苦海不成三昧。我滅度後。勅諸菩薩及阿羅漢應身生彼末法之中作種種形度諸輪轉。或作沙門白衣居士人王宰官童男童女如是乃至婬女寡婦姦偷屠販。與其同事稱讚佛乘令其身心入三摩地。終不自言我真菩薩真阿羅漢洩佛密因輕言未學。唯除命終陰有遺付。云何是人惑亂眾生成大妄語。</p>
</div>
<div class='div-commentary'><p style="margin-left:1em">[?╳]三令依教當持。</p>
</div>
<div class='div-orig'><p>汝教世人修三摩地後復斷除諸大妄語。是名如來先佛世尊第四決定清淨明誨。</p>
</div>
<div class='div-commentary'><p style="margin-left:1em">[?╳]四顯持犯得失。</p>
</div>
<div class='div-orig'><p>是故阿難。若不斷其大妄語者。如刻人糞為栴檀形欲求香氣無有是處我教比丘直心道場。於四威儀一切行中尚無虗假。云何自稱得上人法。譬如窮人妄號帝王自取誅滅。況復法王如何妄竊。因地不真果招紆曲。求佛菩提如噬臍人欲誰成就。</p>
</div>
<div class='div-commentary'><p style="margin-left:1em">[?╳]五以必斷為真。</p>
</div>
<div class='div-orig'><p>若諸比丘心如直弦一切真實。入三摩地永無魔事。我印是人成就菩薩無上知覺。</p>
</div>
<div class='div-commentary'><p style="margin-left:1em">[?╳]六以實相印定。</p>
</div>
<div class='div-orig'><p>如我所說名為佛說。不如此說即波旬說。</p>
</div>
<div class='div-commentary'><p style="margin-left:1em">議曰。此第四誡決定不妄語戒也。此妄語業由貪癡慢起。以貪求世人名聞利養故造大妄語。謂未得謂得未證言證。自言得三乘聖果。此由愚癡起增上慢。故為愛見魔也。一顛迦即斷善根者。此輩銷滅佛種沈三苦海不成三昧。蓋佛以四攝法現同類身教化眾生非貪供養也。若是真聖亦不自洩違佛密因。除臨終時陰有所付。云何是人以大妄語惑亂眾生耶。故教世人修禪定者必斷妄語。乃可得入三摩地也。刻人糞為栴檀祇增其臭穢耳。直心者心不欺也。自無實德妄稱得上人法此欺心之至也。噬臍言終不相及也。心如弦直則永無諸委曲相是為入道之本也。故永無魔事。佛所印許。違越誠言則波旬說矣。梵網戒品十重四十八輕普攝一切名為性戒。是以佛性種子等觀一切。此經以真修務斷生死根本。以婬殺盜妄是為性業。故首斷此四為根本戒。若能持此四戒則一切枝末永不現行。是知此四<span class='corr'>已</span>攝梵網諸品。而三聚五篇盡在是矣。</p>
<p style="margin-left:1em">前令持四根本戒制斷發業潤生二種無明竟。</p>
</div>
<p class='juan'>大佛頂如來密因修證了義諸菩薩萬行首楞嚴經通議卷第六</p></div></div>
</div><!-- end of div[@id='body'] -->
</body></html>