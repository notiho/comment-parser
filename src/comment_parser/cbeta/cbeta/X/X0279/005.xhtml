<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經通議</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu10' />大佛頂如來密因修證了義諸菩薩萬行首楞嚴經通議卷第五</p><p class="byline">唐天竺沙門般剌密帝譯</p><p class="byline">烏萇國沙門彌伽釋伽譯語</p><p class="byline">菩薩戒弟子清河房融筆受</p><p class="byline">明南嶽沙門憨山釋德清述</p>
<div class='div-commentary'><p style="margin-left:1em">[○@◇]二正示一心三觀之相分二。</p>
<p style="margin-left:1em">[△@△]初當機以真疑妄。</p>
</div>
<div class='div-orig'><p>阿難白佛言。世尊。如來雖說第二義門。今觀世間解結之人。若不知其所結之元。我信是人終不能解。世尊。我及會中有學聲聞亦復如是。從無始際與諸無明俱滅俱生。雖得如是多聞善根。名為出家。猶隔日瘧。惟願大慈哀愍淪溺。今日身心云何是結從何名解。亦令未來苦難眾生得免輪迴不落三有。作是語<span class='corr'>已</span>。普及大眾五體投地。雨淚翹誠佇佛如來無上開示。</p>
</div>
<div class='div-commentary'><p style="margin-left:1em">議曰。此下將示三觀之相欲顯即妄即真故約生滅以問也。阿難聞前第二義門<span class='corr'>已</span>知生死結根。但不知今日身心云何是結從何名解。乃疑不知真妄之元。此特請解結之方。所謂下手之處。即是最初方便也。此大定法門非小因緣。故十方諸佛放光攝授同聲說偈也。</p>
<p style="margin-left:1em">[△@△]二佛示迷悟同源分四。</p>
<p style="margin-left:1em">[□@○]初本尊安慰。</p>
</div>
<div class='div-orig'><p>爾時世尊憐愍阿難及諸會中諸有學者。亦為未來一切眾生為出世因作將來眼。以閻浮檀紫金光手摩阿難頂。</p>
</div>
<div class='div-commentary'><p style="margin-left:1em">[□@○]二諸佛證成分二。</p>
<p style="margin-left:1em">[?︽]初光證道同。</p>
</div>
<div class='div-orig'><p>即時十方普佛世界六種震動。微塵如來住世界者各有寶光從其頂出。其光同時於彼世界來祗陀林灌如來頂。是諸大眾得未曾有。</p>
</div>
<div class='div-commentary'><p style="margin-left:1em">[?︽]次言顯一真。</p>
</div>
<div class='div-orig'><p>於是阿難及諸大眾俱聞十方微塵如來異口同音告阿難言。善哉阿難。汝欲識知俱生無明使汝輪轉生死結根。唯汝六根。更無他物。汝復欲知無上菩提令汝速證安樂解脫寂靜妙常。亦汝六根更非他物。</p>
</div>
<div class='div-commentary'><p style="margin-left:1em">[□@○]三當機重請。</p>
</div>
<div class='div-orig'><p>阿難雖聞如是法音心猶未明。稽首白佛。云何令我生死輪迴安樂妙常同是六根更非他物。</p>
</div>
<div class='div-commentary'><p style="margin-left:1em">[□@○]四世尊宣示分二。</p>
<p style="margin-left:1em">[?︽]初長行分六。</p>
<p style="margin-left:1em">◎初指真源不二。</p>
</div>
<div class='div-orig'><p>佛告阿難根塵同源。縛脫無二。</p>
</div>
<div class='div-commentary'><p style="margin-left:1em">◎二示無明體空。</p>
</div>
<div class='div-orig'><p>識性虗妄猶如空華。</p>
</div>
<div class='div-commentary'><p style="margin-left:1em">◎三明根塵妄發。</p>
</div>
<div class='div-orig'><p>阿難。由塵發知因根有相。</p>
</div>
<div class='div-commentary'><p style="margin-left:1em">◎四明妄元無體。</p>
</div>
<div class='div-orig'><p>相見無性同於交蘆。</p>
</div>
<div class='div-commentary'><p style="margin-left:1em">◎五示迷悟同源。</p>
</div>
<div class='div-orig'><p>是故汝今知見立知即無明本。知見無見斯即涅槃無漏真淨。</p>
</div>
<div class='div-commentary'><p style="margin-left:1em">◎六指歸真際。</p>
</div>
<div class='div-orig'><p>云何是中更容他物。爾時世尊欲重宣此義而說偈言。</p>
</div>
<div class='div-commentary'><p style="margin-left:1em">議曰。諸佛先示迷悟同源然後乃示觀相也。以阿難雨淚翹誠哀請之心極切。故世尊摩頂安慰而後告也。即時十方世界六種震動者表破根本無明則六根翻破故震動也。世界本唯一真故云普佛。微塵如來各有寶光同時來灌釋迦頂者以表釋迦所說頂法與諸佛道同也。諸佛異口同音告阿難者。以阿難初請十方如來得成菩提妙奢摩他三摩禪那最初方便。故今正示觀相諸佛同告以表十方諸如來一道出生死。即所示者乃諸佛最初之方便也。使汝輪轉生死結根唯汝六根更無他物。令汝速證安樂解脫亦汝六根更非他物。以示諸佛修證皆同。欲令阿難諦信不疑也。此非阿難所知故致疑重請。本尊先指真源以示之曰。根塵同一真源。縛脫本無二致。斯則直指一心更無剩法矣。疑謂既是一真無奈現有無明識性。故曰識性虗妄猶如空華本無所有。此言無明體空也。疑是本空然則根塵從何而有。故曰由塵以發知。即所既妄立生汝妄能也。因根有相謂無明雖空今既結成根則有妄相。此明根塵妄發也。即此見相二分原是無明所成。無明既是本空則此相見亦了無自性。故喻如交蘆。蓋蘆體本空。而交處亦空。此明妄元無體也。知見立知等者。謂無明根塵一一本空。空則一法不有。唯一真獨存。但汝於所知所見性自天然不必更立知見。若強立一知見則是無明之本矣。是故即今返妄歸真不必別修。但於知見不起妄見即是涅槃無漏真淨矣。此示迷悟同源也。云何是中更容他物耶。此結指真際。而修行之要莫切於此矣。有未盡之義故重說偈言。</p>
<p style="margin-left:1em">[?︽]二偈頌正示觀相分六。</p>
<p style="margin-left:1em">◎初依一心立三觀之相。</p>
</div>
<div class='div-orig'><p>真性<span class='note-inline'>(宗本)</span>有為空。<span class='note-inline'>(空觀)</span>緣生故如幻。<span class='note-inline'>(假觀)</span>無為無起滅。不實如空華<span class='note-inline'>(中觀)</span>。</p>
</div>
<div class='div-commentary'><p style="margin-left:1em">◎二即一心為所觀之境。</p>
</div>
<div class='div-orig'><p>言妄顯諸真。妄真同二妄。<span class='note-inline'>(真妄雙絕)</span>猶非真非真。云何見所見。<span class='note-inline'>(根境兩忘)</span>中間無實性。是故若交蘆。<span class='note-inline'>(無明體空)</span>結解同所因。<span class='note-inline'>(迷悟同源)</span>聖凡無二路。<span class='note-inline'>(歸源無二)</span>汝觀交中性。空有二俱非。</p>
</div>
<div class='div-commentary'><p style="margin-left:1em"><span class='note-inline'>(直觀中道)</span>迷晦即無明。發明便解脫<span class='note-inline'>(正出同源所以)</span>。</p>
<p style="margin-left:1em">◎三依圓根為入理之門。</p>
</div>
<div class='div-orig'><p>解結因次第。六解一亦亡。根選擇圓通。入流成正覺。</p>
</div>
<div class='div-commentary'><p style="margin-left:1em">◎四指生相無明為所斷之惑。</p>
</div>
<div class='div-orig'><p>陀那微細識。習氣成暴流。真非真恐迷。我常不開演。</p>
</div>
<div class='div-commentary'><p style="margin-left:1em">◎五頓證一心顯三觀之用。</p>
</div>
<div class='div-orig'><p>自心取自心。非幻成幻法<span class='note-inline'>(真妄互立)</span>不取無非幻<span class='note-inline'>(妄滅真亡)</span>非幻尚不生。幻法云何立<span class='note-inline'>(真窮惑盡)</span>。</p>
</div>
<div class='div-commentary'><p style="margin-left:1em">◎六諸佛同證結三觀之名。</p>
</div>
<div class='div-orig'><p>是名妙蓮華。金剛王寶覺。如幻三摩提。彈指超無學。此阿毗達磨。十方薄伽梵。一路涅槃門。</p>
</div>
<div class='div-commentary'><p style="margin-left:1em">議曰。此真性下至發明便解脫為應頌。正示三觀之相義也。真性乃宗本也。謂真如妙性為萬法之宗。故首標之。有為空此示空觀也。謂諸有為法依真而立。雖有而性常自空。即此為空觀。以空則唯一真如。了無一法。寂滅湛然。故當奢摩他義也。緣生故如幻此示假觀也。謂真如體空以不變而隨緣故成諸法。以諸法本無。但以緣會而生。緣會而生。則未生無有。有而性常自空。故如幻耳。明照諸法當體如幻故當三摩義也。無為無起滅不實如空華此示中觀也。謂真如無為本無起滅。今既隨緣成事似有起滅。以幻體不實了無起處。故如空華。以空華本無起滅。而空體體一向寂然。謂真性寂然不礙隨緣。雖任隨緣而真源湛寂。斯則空有齊彰中道頓顯。故當禪那義也。然此三觀總依一心以示其相。即首楞嚴大定。此定乃解結之祕訣破惑之神符也。佛佛成道皆以此為密因。而阿難最初便問此定。以迷妄根深故先破妄以顯三觀之體。及問行門乃審生死結根。今既知結根故請解結之方。至此諸佛方同聲顯示者足見此法甚深非諦信不疑者未可輕易拈出也。言妄顯諸真一偈半乃示即一心真源為所觀之境。謂依一心建立三觀。以此三觀還照一心。故為觀境。謂寂滅一心真妄雙絕。且真之名但由妄顯。若言妄言真總皆是妄。故曰妄真同二妄。且此心猶不說真與非真。云何而有能見所見。是知能所皆因無明而立。若了無明體空則根塵自泯能所雙忘。以根塵交處全體本空。空則不結。不結則根塵頓消。而解結之妙無尚此矣。結解同所因下為伽陀。乃出同源之所以也。謂迷一心而為無明妄立能所對待。根塵因此而結。今解亦因此而解。以聖凡同稟一心元無二路。今汝但觀根塵相交之中本無實性從何而結耶。無明妄立故非空。雖有而無自性故非有。言空言有皆依無明。而湛寂一心空有兩絕。故二俱非。汝但觀此交中之性。迷晦即是無明。若發明即成解脫矣。何難之有哉。解結因次第下一偈意依圓根為入理之門。謂既有六結須次第解之。故曰因次第。若六結解而一亦不存。故曰六解一亦亡。以此故須選擇圓根。即可入流成正覺也。陀那下的指根本無明為所斷之惑。謂能斷者三觀。此識甚深微細薰變難思。以習氣內鼓使湛淵心體遂成瀑流。以真妄和合故曰真非真恐迷。謂恐外道二乘妄執為我起斷常見。故尋常不敢開演也。今所斷者正此識耳。自心取自心下五句示頓證一心以顯三觀之用。由迷真心而成業識。變起根塵諸法。不達自心所現。故執取而起惑造業。豈非自心取自心耶。因一取字故令非幻之真而成虗幻之妄法。今若返妄歸真更無別法。只不取則根塵頓消。真且不立。幻法從何而立耶。此真窮惑盡只在了此發業無明本空而潤生之愛取則當下消亡。此所以不勞肯綮而頓證無生也。歸真之要莫切於此是名妙蓮華下三句總結觀名。謂此大定是名妙蓮華。以本來無染故猶蓮華。無堅不摧故名金剛王寶覺。即有以觀空故曰如幻三摩提。彈指超無學者此顯法利能収速效也。阿毗達摩此云無比法。顯法勝也。十方薄伽梵一路涅槃門顯佛佛同修同證也。一往開示妙義盡萃此章故判為正示觀相。此外更無顯了若此者。幸深觀之。</p>
<p style="margin-left:1em">上示三觀之相竟。</p>
<p style="margin-left:1em">[○@◇]三略示解結方之分三。</p>
<p style="margin-left:1em">[△@△]初經家敘致。</p>
</div>
<div class='div-orig'><p>於是阿難及諸大眾。聞佛如來無上慈誨。祇夜伽陀雜糅精瑩。妙理清徹。心目開明歎未曾有。阿難合掌頂禮白佛。我今聞佛無遮大悲性淨妙常真實法句。</p>
</div>
<div class='div-commentary'><p style="margin-left:1em">[△@△]二當機啟請分二。</p>
<p style="margin-left:1em">[□@○]初問六解一亡。</p>
</div>
<div class='div-orig'><p>心猶未達六解一亡。</p>
</div>
<div class='div-commentary'><p style="margin-left:1em">[□@○]二問舒結倫次。</p>
</div>
<div class='div-orig'><p>舒結倫次。惟垂大慈。再愍斯會及與將來。施以法音洗滌沈垢。</p>
</div>
<div class='div-commentary'><p style="margin-left:1em">議曰。此下略示解結之方也。阿難因聞解結次第。以未知六解一亡。舒結倫次。意請明下手之方也。</p>
<p style="margin-left:1em">[△@△]三世尊巧示分二。</p>
<p style="margin-left:1em">[□@○]初答六解一亡分三。</p>
<p style="margin-left:1em">[?︽]初示根結所由分五。</p>
<p style="margin-left:1em">◎初借顯妄迷一心而成五陰。</p>
</div>
<div class='div-orig'><p>即時如來於師子座。整涅槃僧斂僧伽梨。攬七寶几。引手於几取劫波羅天所奉華巾。</p>
</div>
<div class='div-commentary'><p style="margin-left:1em">◎二借顯妄結五陰而成六根。</p>
</div>
<div class='div-orig'><p>於大眾前綰成一結。示阿難言此名何等。阿難大眾俱白佛言。此名為結。於是如來綰疊華巾又成一結。重問阿難此名何等。阿難大眾又白佛言。此亦名結。如是倫次綰疊華巾總成六結。一一結成。皆取手中所成之結。持問阿難此名何等。阿難大眾亦復如是次第詶佛此名為結。</p>
</div>
<div class='div-commentary'><p style="margin-left:1em">◎三借顯一六義生。</p>
</div>
<div class='div-orig'><p>佛告阿難。我初綰巾汝名為結。此疊華巾先實一條。第二第三云何汝曹復名為結。阿難白佛言。世尊。此寶疊華緝績成巾雖本一體。如我思惟。如來一綰得一結名。若百綰成終名百結。何況此巾祇有六結。終不至七亦不停五。云何如來祇許初時。第二第三不名為結。</p>
</div>
<div class='div-commentary'><p style="margin-left:1em">◎四借顯六根同異。</p>
</div>
<div class='div-orig'><p>佛告阿難。此寶華巾。汝知此巾元止一條。我六綰時名有六結。汝審觀察。巾體是同因結有異。於意云何。初綰結成名為第一。如是乃至第六結生。我今欲將第六結名成第一不。不也世尊。六結若存。斯第六名。終非第一。縱我歷生盡其明辯。如何令是六結亂名。</p>
</div>
<div class='div-commentary'><p style="margin-left:1em">◎五結合六根同異。</p>
</div>
<div class='div-orig'><p>佛言如是。六結不同。循顧本因一巾所造。令其雜亂終不得成。則汝六根亦復如是。畢竟同中生畢竟異。</p>
</div>
<div class='div-commentary'><p style="margin-left:1em">議曰。此巧示六結同異之元也。如來取劫波羅天所奉華巾將為結本者以巾有五色意表迷一真而為五蘊。將依此而妄分六根也。佛告阿難下徵示一六義生也。以此華巾先實一條次第綰成六結。正表元依一精明分成六和合也。此寶華巾下至生畢竟異借顯六根同異也。</p>
<p style="margin-left:1em">上示巾結所由。</p>
<p style="margin-left:1em">[△@△]二示六解一亡分二。</p>
<p style="margin-left:1em">◎初借顯六解一亡。</p>
</div>
<div class='div-orig'><p>佛告阿難。汝必嫌此六結不成。願樂一成復云何得。阿難言。此結若存是非鋒起。於中自生此結非彼彼結非此。如來今日若總解除。結若不生則無彼此。尚不名一六云何成。</p>
</div>
<div class='div-commentary'><p style="margin-left:1em">◎二法合真妄不生。</p>
</div>
<div class='div-orig'><p>佛言。六解一亡亦復如是。由汝無始心性狂亂知見妄發。發妄不息勞見發塵。如勞目睛則有狂華於湛精明無因亂起。一切世間山河大地生死涅槃皆即狂勞顛倒華相。</p>
</div>
<div class='div-commentary'><p style="margin-left:1em">議曰。此示六解一亡以顯本無一六義也。佛問阿難汝必嫌此六結願樂一成云何能得者意使阿離自悟六解一亡之義也。蓋以一喻無明。六喻六根。阿離領知結若不生一尚無名云何成六。故佛印許亦復如是。此乃借事以明。故下正示之曰。由汝無始知見妄發發妄不息如目勞而見狂華。故於元湛精明一真體中無因亂起一切世間山河大地。而真淨界中生死涅槃皆即狂勞顛倒華相。是所謂妄真同二妄。妄滅而真亦不存。六解一亡義見於此。</p>
<p style="margin-left:1em">[?︽]三示解結之方分五。</p>
<p style="margin-left:1em">◎初借顯二邊無力。</p>
</div>
<div class='div-orig'><p>阿難言。此勞同結云何解除。如來以手將所結巾偏掣其左。問阿難言如是解不。不也世尊。旋復以手偏牽右邊。又問阿難如是解不。不也世尊。佛告阿難。我今以手左右各牽竟不能解。汝設方便云何解成。</p>
</div>
<div class='div-commentary'><p style="margin-left:1em">◎二借顯中道收功。</p>
</div>
<div class='div-orig'><p>阿難白佛言。世尊。當於結心解即分散。</p>
</div>
<div class='div-commentary'><p style="margin-left:1em">◎三借令直觀中道。</p>
</div>
<div class='div-orig'><p>佛告阿難。如是如是。若欲除結當於結心。</p>
</div>
<div class='div-commentary'><p style="margin-left:1em">◎四正示成佛真因。</p>
</div>
<div class='div-orig'><p>阿難。我說佛法從因緣生。非取世間和合麤相。如來發明世出世法。知其本因隨所緣出。如是乃至恆沙界外一滴之雨亦知頭數。現前種種松直棘曲鵠白烏玄皆了元由。</p>
</div>
<div class='div-commentary'><p style="margin-left:1em">◎五結示由根證入。</p>
</div>
<div class='div-orig'><p>是故阿難。隨汝心中選擇六根。根結若除塵相自滅。諸妄銷亡不真何待。</p>
</div>
<div class='div-commentary'><p style="margin-left:1em">議曰。此正示解結之方也。阿難問云此勞同結云何解除。雖就巾結而問。意在即請解根結之方。故以此勞同結為請。世尊巧示。乃以手左右偏掣而問。阿難皆云不能解者。意顯二邊無力也。乃返令阿難汝設方便云何解成。阿難答曰當於結心解即分散。然如來豈不自知解結當心。而返徵阿難者正是欲令自知下手之處。故佛印許當於結心。意令直觀中道也。下示成佛真因欲令當機諦信不疑。故佛自陳一切世出世法皆了元因。矧此修行豈不知其節要耶。今則隨汝心中還擇六根。根結若除則塵相自滅。諸妄消亡不真何待。此的示由根證入也。</p>
<p style="margin-left:1em">上總答六解一亡。</p>
<p style="margin-left:1em">[□@○]二答舒結倫次分四。</p>
<p style="margin-left:1em">[?︽]初借顯生因識有。</p>
</div>
<div class='div-orig'><p>阿難。吾今問汝。此劫波羅巾六結現前。同時解縈得同除不。不也世尊。是結本以次第綰生。</p>
</div>
<div class='div-commentary'><p style="margin-left:1em">[?︽]二借顯滅從色除。</p>
</div>
<div class='div-orig'><p>今日當須次第而解。六結同體結不同時。則結解時云何同除。</p>
</div>
<div class='div-commentary'><p style="margin-left:1em">[?︽]三法合解結次第分三。</p>
<p style="margin-left:1em">◎初由中道斷見思以證人空。</p>
</div>
<div class='div-orig'><p>佛言。六根解除亦復如是。此根初解先得人空。</p>
</div>
<div class='div-commentary'><p style="margin-left:1em">◎二由中道斷塵沙以證法空。</p>
</div>
<div class='div-orig'><p>空性圓明成法解脫。</p>
</div>
<div class='div-commentary'><p style="margin-left:1em">◎三由中道斷無明以證無生。</p>
</div>
<div class='div-orig'><p>解脫法<span class='corr'>已</span>俱空不生。</p>
</div>
<div class='div-commentary'><p style="margin-left:1em">[?︽]四結歸觀心。</p>
</div>
<div class='div-orig'><p>是名菩薩從三摩地得無生忍。</p>
</div>
<div class='div-commentary'><p style="margin-left:1em">議曰。此答舒結倫次也。結由次第而綰者借顯生因識有。今亦次第而解者借顯滅從色除也。上皆借事以顯。下以法合解結次第。此根初解先得人空者。謂由奢摩中道觀任運先斷見思滅分段生死故曰先得人空。此從觀行以滿十信也。空性圓明成法解脫者。謂由三摩中道觀滅塵沙惑分破無明。乃從初住以去歷三賢以至登地也。解脫法<span class='corr'>已</span>俱空不生者。此由禪那中道觀入初地。中中流入薩婆若海。此歷十地以極等覺也。故結歸觀心乃曰是名菩薩從三摩地得無生忍。解結之方無尚此矣。自非如來大慈何以曲盡如此哉。</p>
<p style="margin-left:1em">上示解結之方竟。</p>
<p style="margin-left:1em">議曰。按經通途阿難最初啟請十方如來得成菩提妙奢摩他三摩禪那最初方便。蓋三觀乃佛佛成道之本。所謂一道出生死。其最初方便乃各各發心悟道之本因。正如解結之功夫也。從前如來<span class='corr'>已</span>為阿難巧示解結之方。審明下手之處。不啻三令五申矣。至此重假二十五聖旁通者正示各各最初悟道之方便也。如趨王城。家家有路透長安。但出門一步。即在各人脚跟下。隨方取便耳。故圓覺修心而有二十五輪之觀法。此經有二十五聖之妙門。即其人人悟處皆可還源。但取圓通本根處而易入故選耳根為第一。此正除結當心勅二十五聖之意也。</p>
<p style="margin-left:1em">[○@◇]四廣示最初方便分四。</p>
<p style="margin-left:1em">[△@△]初當機特請當根。</p>
</div>
<div class='div-orig'><p>阿難及諸大眾蒙佛開示慧覺圓通得無疑惑。一時合掌頂禮雙足而白佛言。我等今日身心皎然快得無礙。雖復悟知一六亡義。然猶未達圓通本根。世尊。我輩飄零積劫孤露。何心何慮預佛天倫。如失乳兒忽遇慈母。若復因此際會道成。所得密言還同本悟。則與未聞無有差別。惟垂大悲惠我祕嚴。成就如來最後開示。作是語<span class='corr'>已</span>五體投地。退藏密機冀佛冥授。</p>
</div>
<div class='div-commentary'><p style="margin-left:1em">[△@△]二世尊借證密授分二。</p>
<p style="margin-left:1em">[□@○]初世尊借問。</p>
</div>
<div class='div-orig'><p>爾時世尊普告眾中諸大菩薩及諸漏盡大阿羅漢。汝等菩薩及阿羅漢。生我法中得成無學。我今問汝最初發心悟十八界誰為圓通。從何方便入三摩地。</p>
</div>
<div class='div-commentary'><p style="margin-left:1em">議曰。此下廣示最初方便也。阿難大眾<span class='corr'>已</span>悟一六亡義。但猶未達圓通本根。冀望開示。所得密言者<span class='corr'>已</span>領六解一亡之義謂諸如來所說之法也。還同本悟者謂先悟實相但於華屋未得門入猶與未聞等也。世尊不自開示乃問在會菩薩聲聞者。意借各人所入之初心方便以顯門門皆可證入也。冀佛冥授故如來默然假眾以說。</p>
<p style="margin-left:1em">[□@○]二諸聖證成分三。</p>
<p style="margin-left:1em">[?︽]初諸聖宣示分二。</p>
<p style="margin-left:1em">◎初二十四聖別證分四。</p>
<p style="margin-left:1em">[□@(?(○/(○*○)))]初六塵分六。</p>
<p style="margin-left:1em">[△@○]一聲塵。</p>
</div>
<div class='div-orig'><p>憍陳那五比丘即從座起。頂禮佛足而白佛言。我在鹿苑及於雞園。觀見如來最初成道。於佛音聲悟明四諦。佛問比丘我初稱解。如來印我。名阿若多。妙音密圓。我於音聲得阿羅漢。佛問圓通。如我所證音聲為上。</p>
</div>
<div class='div-commentary'><p style="margin-left:1em">議曰。此下二十五聖由三科七大此從聲塵而入者也。憍陳那此云火器。以先世為事火外道因以命族。五比丘乃佛最初得度者。佛出家時淨梵乃命家族三人。一阿顯婆。二䟦提。三摩訶男拘利。舅氏二人。一憍陳那。二十力迦葉。勅此五人隨衛。後捨佛各修異道。及如來成道思度五人。遂之鹿苑三轉四諦法輪。問言解否。陳那答言<span class='corr'>已</span>解。佛印許。阿若多此云解。此由聞聲得悟者。</p>
<p style="margin-left:1em">[△@○]二色塵。</p>
</div>
<div class='div-orig'><p>優婆尼沙陀即從座起。頂禮佛足而白佛言。我亦觀佛最初成道。觀不淨相生大厭離。悟諸色性以從不淨白骨微塵歸於虗空。空色二無成無學道。如來印我名尼沙陀。塵色既盡妙色密圓。我從色相得阿羅漢。佛問圓通。如我所證色因為上。</p>
</div>
<div class='div-commentary'><p style="margin-left:1em">議曰。此由色塵而入者也。優波尼沙陀此云近少。亦云塵性空。由悟色性以得名。從不淨觀以至白骨微塵歸於虗空。</p>
<p style="margin-left:1em">[△@○]三香塵。</p>
</div>
<div class='div-orig'><p>香嚴童子即從座起。頂禮佛足而白佛言。我聞如來教我諦觀諸有為相。我時辭佛宴晦清齋。見諸比丘燒沈水香。香氣寂然來入鼻中。我觀此氣非木非空非煙非火。去無所著來無所從。由是意銷發明無漏。如來印我得香嚴號。塵氣倐滅妙香密圓。我從香嚴得阿羅漢。佛問圓通。如我所證香嚴為上。</p>
</div>
<div class='div-commentary'><p style="margin-left:1em">議曰。此由香塵而入者也。菩薩以童真入道故稱童子。觀香非木非空非煙非火則香嚴體空。去無所著來無所從則塵境如如。由是意消發明無漏。</p>
<p style="margin-left:1em">[△@○]四味塵。</p>
</div>
<div class='div-orig'><p>藥王藥上二法王子并在會中五百梵天即從座起。頂禮佛足而白佛言。我無始劫為世良醫。口中嘗此娑婆世界草木金石。名數凡有十萬八千。如是悉知若醋鹹淡甘辛等味并諸和合。俱生變異。是冷是熱有毒無毒悉能徧知。承事如來。了知味性非空非有。非即身心。非離身心。分別味因從是開悟。蒙佛如來印我昆季藥王藥上二菩薩名。今於會中為法王子。因味覺明位登菩薩。佛問圓通如我所證味因為上。</p>
</div>
<div class='div-commentary'><p style="margin-left:1em">議曰。此由味塵而入者也。堪紹佛種故稱法王子。藥王多劫知味非一時也。了知味性本空。約身心即根識與味塵對觀非即非離。則中道自顯。分別味因則無明體空了證無生。</p>
<p style="margin-left:1em">[△@○]五觸塵。</p>
</div>
<div class='div-orig'><p>䟦陀婆羅并其同伴十六開士即從座起。頂禮佛足而白佛言。我等先於威音王佛聞法出家。於浴僧時隨例入室。忽悟水因。既不洗塵。亦不洗體。中間安然。得無所有。宿習無忘。乃至今時從佛出家令得無學。彼佛名我䟦陀婆羅。妙觸宣明成佛子住。佛問圓通。如我所證觸因為上。</p>
</div>
<div class='div-commentary'><p style="margin-left:1em">議曰。此由觸塵而入者也。䟦陀婆羅此云賢護。忽悟水因既不洗塵境空也。亦不洗體根空也。根塵既空而中間安然得無所有。此脫根塵而入空性。</p>
<p style="margin-left:1em">[△@○]六法塵。</p>
</div>
<div class='div-orig'><p>摩訶迦葉及紫金光比丘尼等即從座起。頂禮佛足而白佛言。我於往劫於此界中有佛出世名日月燈。我得親近聞法修學。佛滅度後供養舍利然燈續明。以紫光金塗佛形像。自爾以來世世生生身常圓滿紫金光聚。此紫金光比丘尼等即我眷屬同時發心。我觀世間六塵變壞唯以空寂修於滅盡。身心乃能度百千劫猶如彈指。我以空法成阿羅漢。世尊說我頭陀為最。妙法開明銷滅諸漏。佛問圓通。如我所證法因為上。</p>
</div>
<div class='div-commentary'><p style="margin-left:1em">議曰。此由法塵而入者也。摩訶迦葉此以大飲光氏。名畢鉢羅。頭陀第一。供佛舍利等敘往因也。觀六塵變壞生滅也。唯以空寂無生也。以觀生滅得證無生故曰空法。</p>
<p style="margin-left:1em">[□@(?(○/(○*○)))]二五根分五。</p>
<p style="margin-left:1em">[△@○]初眼根。</p>
</div>
<div class='div-orig'><p>阿那律陀即從座起。頂禮佛足而白佛言。我初出家常樂睡眠。如來訶我為畜生類。我聞佛訶啼泣自責。七日不眠失其雙目。世尊示我樂見照明金剛三昧。我不因眼觀見十方。精真洞然如觀掌果。如來印我成阿羅漢。佛問圓通。如我所證旋見循元。斯為第一。</p>
</div>
<div class='div-commentary'><p style="margin-left:1em">議曰。此下由五根而入者也。阿那律此云無貧。是佛堂弟。白飯王之子。多樂睡眠。佛呵之曰。咄咄胡為寐。螺螄蚌蛤類。一睡一千年。不聞佛名字。因此發憤不睡失明。依教修行遂得天眼通。不因眼觀見十方者。所謂明不循根。不明自發則諸暗相永不能昏。</p>
<p style="margin-left:1em">[△@○]二鼻根。</p>
</div>
<div class='div-orig'><p>周利槃特迦即從座起。頂禮佛足而白佛言。我闕誦持無多聞性。最初值佛聞法出家。憶持如來一句伽陀。於一百日。得前遺後。得後遺前。佛愍我愚。教我安居調出入息。我時觀息微細窮盡。生住異滅諸行剎那。其心豁然得大無礙。乃至漏盡成阿羅漢。住佛座下印成無學。佛問圓通。如我所證反息循空。斯為第一。</p>
</div>
<div class='div-commentary'><p style="margin-left:1em">議曰。此由鼻根而入者也。周利槃特迦此云蛇奴。亦云繼道。以生於路邊故。性最愚鈍。以前世為法師祕吝佛法故感愚報。五百比丘同教一偈。經九十日不能記憶。世尊教止散亂觀出入息。遂得心開。返息循空離出入息也。</p>
<p style="margin-left:1em">[△@○]三舌根。</p>
</div>
<div class='div-orig'><p>憍梵鉢提即從座起。頂禮佛足而白佛言。我有口業。於過去劫輕弄沙門。世世生生有牛呞病。如來示我一味清淨心地法門。我得滅心入三摩地。觀味之知非體非物。應念得超世間諸漏。內脫身心外遺世界。遠離三有。如鳥出籠。離垢銷塵法眼清淨成阿羅漢。如來親印登無學道。佛問圓通。如我所證還味旋知。斯為第一。</p>
</div>
<div class='div-commentary'><p style="margin-left:1em">議曰。此由舌根而入者也。憍梵鉢提此云牛呞。牛事虗哨感報如之。非體非物則根塵兩忘。故內脫身心外遺世界。</p>
<p style="margin-left:1em">[△@○]四身根。</p>
</div>
<div class='div-orig'><p>畢陵伽婆蹉即從座起。頂禮佛足而白佛言。我初發心從佛入道。數聞如來說諸世間不可樂事。乞食城中心思法門。不覺路中毒<span class='corr'>刺</span>傷足舉身疼痛。我念有知知此深痛雖覺覺痛覺清淨心無痛痛覺。我又思惟如是一身寧有雙覺。攝念未久身心忽空。三七日中諸漏虗盡成阿羅漢。得親印記發明無學。佛問圓通。如我所證純覺遺身。斯為第一。</p>
</div>
<div class='div-commentary'><p style="margin-left:1em">議曰。此由身根而入者也。畢陵伽婆蹉此云餘習。昔為婆羅門餘習多慢如罵河神曰小婢之類。初入道時聞佛所說世間無常苦空之法故云不可樂事。心思法門而路中不覺毒<span class='corr'>刺</span>傷足此苦事也。我念身有知而知此深痛。雖有知覺覺此深痛。返觀覺心清淨無有痛能痛此覺心者是所謂純覺遺身。</p>
<p style="margin-left:1em">[△@○]五意根。</p>
</div>
<div class='div-orig'><p>須菩提即從座起。頂禮佛足而白佛言。我曠劫來心得無礙。自憶受生如恆河沙。初在母胎即知空寂。如是乃至十方成空。亦令眾生證得空性。蒙如來發性覺真空。空性圓明得阿羅漢。頓入如來寶明空海。同佛知見印成無學。解脫性空我為無上。佛問圓通。如我所證諸相入非非所非盡旋法歸無。斯為第一。</p>
</div>
<div class='div-commentary'><p style="margin-left:1em">議曰。此由意根而入者也。須菩提此云空生。又云善現。以生時庫藏皆空。解空為上。因久知空寂故從佛得聞性覺真空遂得開悟。同佛知見者蓋言分同佛所觀空理非全同也。非所非盡謂非所之非亦盡。</p>
<p style="margin-left:1em">[□@(?(○/(○*○)))]三六識分六。</p>
<p style="margin-left:1em">[△@○]初眼識。</p>
</div>
<div class='div-orig'><p>舍利弗即從座起。頂禮佛足而白佛言。我曠劫來心見清淨。如是受生如恒河沙。世出世間種種變化一見則通獲無障礙。我於路中逢迦葉波兄弟相逐宣說因緣。悟心無際從佛出家。見覺明圓得大無畏成阿羅漢。為佛長子。從佛口生。從法化生。佛問圓通。如我所證心見發光光極知見。斯為第一。</p>
</div>
<div class='div-commentary'><p style="margin-left:1em">議曰。此由眼識而入者也。舍利弗此云鶖子。連母名也。曠劫以來心見清淨則宿因<span class='corr'>已</span>深。世出世間種種變化謂四諦生滅法也。心見發光光極知見謂不由前塵所起知見。</p>
<p style="margin-left:1em">[△@○]二耳識。</p>
</div>
<div class='div-orig'><p>普賢菩薩即從座起。頂禮佛足而白佛言。我<span class='corr'>已</span>曾與恆沙如來為法王子。十方如來教其弟子菩薩根者修普賢行從我立名。世尊。我用心聞分別眾生所有知見。若於他方恆沙界外有一眾生心中發明普賢行者。我於爾時乘六牙象分身百千皆至其處。縱彼障深未得見我。我與其人暗中摩頂。擁護安慰令其成就。佛問圓通。我說本因心聞發明分別自在。斯為第一。</p>
</div>
<div class='div-commentary'><p style="margin-left:1em">議曰。此由耳識而入者也。行彌法界曰普。位隣極聖曰賢。若耳識分別則有限量。今以心聞故心徧十方而聞亦徧法界。蓋眾生所有知見不出此心之外故能一一分別也。但有心契普賢行者即為攝受擁護。以由心聞故分別自在。</p>
<p style="margin-left:1em">[△@○]二鼻識。</p>
</div>
<div class='div-orig'><p>孫陀羅難陀即從座起。頂禮佛足而白佛言。我初出家從佛入道。雖具戒律。於三摩地心常散動未獲無漏。世尊教我及俱絺羅觀鼻端白。我初諦觀經三七日。見鼻中氣出入如煙。身心內明圓洞世界。徧成虗淨猶如瑠璃。煙相漸消鼻息成白。心開漏盡。諸出入息化為光明照十方界得阿羅漢。世尊記我當得菩提。佛問圓通。我以消息息久發明明圓滅漏。斯為第一。</p>
</div>
<div class='div-commentary'><p style="margin-left:1em">議曰。此由鼻識而入者也。孫陀羅難陀此云豔喜。兼妻得名也。乃佛親弟。出家之初因心散動。故佛教令觀鼻端白。所以注心不涉攀緣。故為依鼻識也。前數息但依根耳。諸出入息化為光明以離識故心光發越照十方界。</p>
<p style="margin-left:1em">[△@○]四舌識。</p>
</div>
<div class='div-orig'><p>富樓那彌多羅尼子即從座起頂禮佛足而白佛言。我曠劫來辯才無礙。宣說苦空深達實相。如是乃至恒沙如來祕密法門。我於眾中微妙開示得無所畏。世尊知我有大辯才。以音聲輪教我發揚。我於佛前助佛轉輪。因師子吼成阿羅漢。世尊印我說法無上。佛問圓通。我以法音降伏魔怨消滅諸漏。斯為第一。</p>
</div>
<div class='div-commentary'><p style="margin-left:1em">議曰。此由舌識而入者也。富樓那此云滿。彌多羅此云慈。尼女稱乃其母也。從曠劫來辯才無礙。則宿因<span class='corr'>已</span>深。宣說苦空四諦生滅之法。而能達於實相。是謂微妙開示者也。以舌識宣揚妙法而得漏盡。是所謂善解法義隨說悟入。</p>
<p style="margin-left:1em">[△@○]五身識。</p>
</div>
<div class='div-orig'><p>優波離即從座起。頂禮佛足而白佛言。我親隨佛踰城出家。親觀如來六年勤苦。親見如來降伏諸魔制諸外道。解脫世間貪欲諸漏。承佛教戒。如是乃至三千威儀八萬微細性業遮業悉皆清淨。身心寂滅成阿羅漢。我是如來眾中綱紀。親印我心。持戒修身眾推為上。佛問圓通。我以執身身得自在。次第執心心得通達。然後身心一切通利。斯為第一。</p>
</div>
<div class='div-commentary'><p style="margin-left:1em">議曰。此由身識而入者也。優波離此云近執。如來為太子時親近執事之臣也。謂殺盜婬妄性本是罪。不待制止。犯而成業。故云性業。其餘即因過始制。制前犯即無罪。故云遮業。以二業既空故身心寂滅。以身戒圓明故身自在。心戒圓明故心自在。</p>
<p style="margin-left:1em">[△@○]六意識。</p>
</div>
<div class='div-orig'><p>大目犍連即從座起。頂禮佛足而白佛言。我初於路乞食。逢遇優樓頻螺伽耶那提三迦葉波。宣說如來因緣深義。我頓發心得大通達。如來惠我袈裟著身鬚髮自落。我遊十力得無罣礙。神通發明推為無上成阿羅漢。寧唯世尊。十方如來歎我神力圓明清淨自在無畏。佛問圓通。我以旋湛心光發宣如澄濁流久成清瑩。斯為第一。</p>
</div>
<div class='div-commentary'><p style="margin-left:1em">議曰。此由意識而入者也。目犍連此云采菽氏。名拘律陀此云無節樹。優樓頻螺此云木瓜癃。伽耶此云城。亦山名。那提此云河。三迦葉波所住之處也因緣深義謂無生法也。以意識生滅。今悟無生故心得通達。旋湛謂不逐生滅前塵。故心光發宣。</p>
<p style="margin-left:1em">上由十八界而悟入者下由七大而悟入者。</p>
<p style="margin-left:1em">[□@(?(○/(○*○)))]四七大分七。</p>
<p style="margin-left:1em">[△@○]初火大。</p>
</div>
<div class='div-orig'><p>烏芻瑟摩於如來前。合掌頂禮佛之雙足而白佛言。我常先憶久遠劫前性多貪欲。有佛出世名曰空王。說多婬人成猛火聚。教我徧觀百骸四肢諸冷煖氣。神光內凝化多婬心成智慧火。從是諸佛皆呼召我名為火頭。我以火光三昧力故成阿羅漢。心發大願諸佛成道我為力士親伏魔怨。佛問圓通。我以諦觀身心煖觸無礙流通。諸漏既銷生大寶燄登無上覺斯為第一。</p>
</div>
<div class='div-commentary'><p style="margin-left:1em">議曰。此由火大而入者也。烏芻瑟摩此云火頭。此火大非外火也。乃就自心欲火而觀。化多婬心成智慧火。所謂性火耳。因如來藏具有真空性火。凡婬機一動助發婬心。故生為欲火死為業火。然婬欲為生死根本由性火以成。今徧觀百骸四肢諸冷煖觸本自性空。故婬心滅而智光現前。所謂生大寶燄。</p>
<p style="margin-left:1em">[△@○]二地大。</p>
</div>
<div class='div-orig'><p>持地菩薩即從座起。頂禮佛足而白佛言。我念往昔普光如來出現於世。我為比丘常於一切要路津口田地險隘有不如法妨損車馬我皆平填。或作橋梁。或負沙土。如是勤苦經無量佛出現於世。或有眾生於闤闠處要人擎物。我先為擎。至其所詣放物即行不取其直。毗舍浮佛現在世時世多饑荒。我為負人無問遠近唯取一錢。或有車牛被於泥溺。我有神力為其推輪拔其苦惱。時國大王延佛設齋。我於爾時平地待佛。毗舍如來摩頂謂我當平心地則世界地一切皆平。我即心開。見身微塵與造世界所有微塵等無差別。微塵自性不相觸摩。乃至刀兵亦無所觸。我於法性悟無生忍成阿羅漢。迴心今入菩薩位中。聞諸如來宣妙蓮華佛知見地我先證明而為上首。佛問圓通。我以諦觀身界二塵等無差別。本如來藏虗妄發塵。塵銷智圓成無上道。斯為第一。</p>
</div>
<div class='div-commentary'><p style="margin-left:1em">議曰。此由地大而入者也。持地菩薩先平世界地是未。達塵性本空。故因毗舍浮佛教平心地即得心開。以心地平等則一切平等。故見自身微塵與外微塵等無差別。是悟微塵性空本無內外也。性不相觸者如以空合空故也。塵性既空則一切皆空。故刀兵亦無所觸耳。古人將頭臨白刃猶似斬春風者以悟塵性空故。塵銷智圓則本如來藏矣。</p>
<p style="margin-left:1em">[△@○]三水大。</p>
</div>
<div class='div-orig'><p>月光童子即從座起。頂禮佛足而白佛言。我憶往昔恆河沙劫有佛出世名為水天。教諸菩薩修習水觀入三摩地。觀於身中水性無奪。初從涕唾如是窮盡津液精血大小便利。身中旋復水性一同。見水身中與世界外浮幢王剎諸香水海等無差別。我於是時初成此觀。但見其水未得無身。當為比丘室中安禪。我有弟子闚窗觀室。唯見清水徧在室中了無所見。童稚無知。取一瓦礫投於水內。激水作聲顧盼而去。我出定後頓覺心痛。如舍利弗遭違害鬼。我自思惟。今我<span class='corr'>已</span>得阿羅漢道久離病緣。云何今日忽生心痛。將無退失。爾時童子捷來我前說如上事。我則告言。汝更見水可即開門入此水中除去瓦礫。童子奉教。後入定時還復見水瓦礫宛然。開門除出。我後出定身質如初逢無量佛如是至於山海自在通王如來方得亡身。與十方界諸香水海性合真空無二無別。今於如來得童真名預菩薩會。佛問圓通。我以水性一味流通得無生忍圓滿菩提。斯為第一。</p>
</div>
<div class='div-commentary'><p style="margin-left:1em">議曰。此由水大而入者也。當為比丘。當爾時也。定成水觀。有弟子者即見水滿一室。是知唯識所變也。昔有僧居山入火觀則遠見徧山火光。故知性水性火圓滿周徧。但循業發現耳。初未忘身以定有出入故。亡身之後對待情忘。故內身之水與香水海性合真空無二無別。方顯性水真空本圓周徧一味流通性無二故。</p>
<p style="margin-left:1em">[△@○]四風大。</p>
</div>
<div class='div-orig'><p>瑠璃光法王子即從座起。頂禮佛足而白佛言。我憶往昔經恆沙劫有佛出世名無量聲。開示菩薩本覺妙明。觀此世界及眾生身皆是妄緣風力所轉。我於爾時觀界安立。觀世動時觀身動止。觀心動念。諸動無二等無差別。我時覺了此羣動性。來無所從。去無所至。十方微塵顛倒眾生同一虗妄。如是乃至三千大千一世界內所有眾生。如一器中貯百蚊蚋啾啾亂鳴。於分寸中鼓發狂閙。逢佛未幾得無生忍。爾時心開。乃見東方不動佛國。為法王子事十方佛。身心發光洞徹無礙。佛問圓通。我以觀察風力無依悟菩提心入三摩地。合十方佛傳一妙心。斯為第一。</p>
</div>
<div class='div-commentary'><p style="margin-left:1em">議曰。此由風大而入者也。此風大但觀諸眾生身皆是妄緣風力所轉。故一切羣動俱屬妄緣。本性寂滅。故曰諸動無二。則知動無去來之相。而眾生顛倒但於寂滅性中鼓發狂閙耳。動本無動。故於東方不動佛國為法王子。身無動止心無生滅。故身心發光洞徹無礙也。</p>
<p style="margin-left:1em">[△@○]五空大。</p>
</div>
<div class='div-orig'><p>虗空藏菩薩即從座起。頂禮佛足而白佛言。我與如來定光佛所得無邊身。爾時手執四大寶珠。照明十方微塵佛剎化成虗空。又於自心現大圓鏡。內放十種微妙寶光。流灌十方盡虗空際。諸幢王剎來入鏡內。涉入我身。身同虗空不相妨礙。身能善入微塵國土廣行佛事得大隨順。此大神力。由我諦觀四大無依妄想生滅虗空無二佛國本同。於同發明得無生忍。佛問圓通。我以觀察虗空無邊入三摩地。妙力圓明。斯為第一。</p>
</div>
<div class='div-commentary'><p style="margin-left:1em">議曰。此由空大而入者也。虗空是色之體。因迷真空妄結四大故失空性。今以四大寶珠照十方微塵佛剎化成虗空者以觀四大圓明體合真空是所謂得無邊身也。自心現大圓鏡故光照十方盡虗空際此心合真空也。以大圓鏡智平等顯現故也。諸剎來入鏡內涉入我身身同虗空不相妨礙者。良以鏡智圓照身心寂滅依正平等。所以善入國土廣行佛事也。得大隨順者則一一皆入平等法界矣。</p>
<p style="margin-left:1em">[△@○]六識大。</p>
</div>
<div class='div-orig'><p>彌勒菩薩即從座起。頂禮佛足而白佛言。我憶往昔經微塵劫有佛出世名日月燈明。我從彼佛而得出家。心重世名。好遊族姓。爾時世尊教我修習唯心識定入三摩地。歷劫<span class='corr'>已</span>來以此三昧事恆沙佛。求世名心歇滅無有。至然燈佛出現於世。我乃得成無上妙圓識心三昧。乃至盡空如來國土淨穢有無皆是我心變化所現。世尊。我了如是唯心識故。識性流出無量如來。今得授記次補佛處。佛問圓通。我以諦觀十方唯識。識心圓明入圓成實。遠離依地及徧計執得無生忍。斯為第一。</p>
</div>
<div class='div-commentary'><p style="margin-left:1em">議曰。此由識大而入者也。彌勒久修唯識法門。往昔出家心重世名者以迷智成識堅執我愛故心重世名。以耽染六塵遊戲諸根故好游族姓。以根塵識三和合為界。界者種族義。以久修唯心識定歷事多佛。了悟萬法唯識。故求世名心歇滅無有。至然燈佛方成妙圓識心三昧。乃了國土淨穢皆是自心變現。無量如來皆從識性流出。故得授記次補佛處。由觀唯識得圓成實。遠離依他及徧計執。故得無生法忍也。</p>
<p style="margin-left:1em">[△@○]七見大。</p>
</div>
<div class='div-orig'><p>大勢至法王子與其同倫五十二菩薩即從座起。頂禮佛足而白佛言。我憶往昔恆河沙劫有佛出世名無量光。十二如來相繼一劫。其最後佛名超日月光。彼佛教我念佛三昧。譬如有人一專為憶一人專忘。如是二人若逢不逢或見非見。二人相憶二憶念深。如是乃至從生至生同於形影不相乖異。十方如來憐念眾生如母憶子。若子逃逝雖憶何為。子若憶母如母憶時。母子歷生不相違遠。若眾生心憶佛念佛。現前當來必定見佛。去佛不遠。不假方便自得心開。如染香人身有香氣。此則名曰香光莊嚴。我本因地以念佛心入無生忍。今於此界攝念佛人歸於淨土。佛問圓通。我無選擇。都攝六根淨念相繼得三摩地。斯為第一。</p>
</div>
<div class='div-commentary'><p style="margin-left:1em">議曰。此由見大而入者也。唯此見大乃八識之見分也。以迷大圓鏡智而為無明成阿賴耶識。發起妄見故為見分。以妄見根身器界一切眾生執取染汙故成穢土。今將返妄歸真故以念佛攝歸淨土則妄見一破諸穢頓除。故以念佛為破妄見之要術也。以此妄見本是智光故大勢所師之佛為無量光。此見由迷智變起故如母之於子也。妄見妄流隨情造業故如子逃逝。諸佛智願攝化眾生故如母憶子。若有返妄歸真之志則如子憶母也。子母相憶豈無見面之時。若眾生念念迴光返照無有不見自心之佛也。如染香人者以由熏變之力也。故大勢依此見大攝念佛人皆歸淨土。都攝六根等者以妄見根塵念念執取念念成染造種種業故臨終見地獄惡相墮落生死。今念佛人於六根門頭一切見聞覺知純一淨心唯佛現前念念成淨故臨終見佛。故云都攝六根淨念相繼。此正不思議熏變之力。淨土唯心見於此矣。然見乃生死之本。若參禪則曰不用求真唯須息見。若念佛則轉染見而成淨見。唯一見分有用與不用。此禪淨之分也。</p>
</div>
<p class='juan'>大佛頂如來密因修證了義諸菩薩萬行首楞嚴經通議卷第五</p></div></div>
</div><!-- end of div[@id='body'] -->
</body></html>