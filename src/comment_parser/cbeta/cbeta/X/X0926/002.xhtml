<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華十妙不二門示珠指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3' />法華十妙不二門示珠指卷下</p><p>入文大分三。初總敘一期不二宗旨。二別立十門歷法解釋。三融通文旨結意歸宗<span class='note-inline'>(初文分三。初結示前章教觀宗要。又二。初略示教觀旁正。又二。初教正故意周。又二。初述所談之本意)</span>。然者是也。生前起後之辭。此者指定迹門也。迹謂影迹。諸佛出世化事。未顯本之前皆迹也。經云。是我方便。諸佛亦然。門即能通之法也。經云。以種種法門。宣示於佛道。談其因果及以自他者。此指智者大師以陀羅尼力恣樂說辨。說其十妙明法華開權顯實唯一佛乘。自行因果化他能所等法也。</p>
<p>十妙者。初境妙。謂十如．十二因緣．四諦．三二一無諦等。即藏．通．別．圓人所觀之境也。二智妙。即四教人各觀諸境之法。共有二十智。謂四菩提等智也。三行妙。即四教人修次第不次第五行。謂聖梵天病兒戒定慧等也。四位妙。即四教行成各入其位。謂藏七賢七聖。通十地。別五十二位。圓六即位也。五三法妙。即四教各至極果。所住三軌三身三德之法也。此之五妙雖各四教。意在門顯無非圓乘自行因果。前四為自因。後一為自果。六感應妙。即四教機隨感佛。故有四句三十六句十法界機應也。七神通妙。即四教佛欲為四機說法。先現神變放光動地警發物情。及示身土差別等相也。八說法妙。即正為四機說四種十二部經。詮辨諦緣度心佛眾生等法也。九眷屬妙。即四教受道之人為法眷屬也。十利益妙。即四教人獲自行因果等益。此之五妙一一開顯。同前為化他能所<span class='note-inline'>(如感為他應為自。互名能所。神通說法偏從能立。眷屬利益偏從所立。此亦大槩各舉名數而<span class='corr'>已</span>。至下建立所從中更辨)</span>。故云談其因果等也。一代者。通指釋迦出世一化始終也<span class='note-inline'>(二故凡下。舉用義以釋成)</span>。故凡諸等者。明用教味之意。四教謂橫約化法<span class='note-inline'>(藏．通．別．圓)</span>。五味謂竪約化儀<span class='note-inline'>(頓．漸．秘密．不定)</span>。華嚴以圓兼別。未施小。故名頓。在初。如乳。鹿苑但是小乘經律論三藏。正施小名漸次。乳如酪。方等以圓對藏通別之漸次。酪如生蘇。般若以圓帶通別之漸次。生蘇如熟蘇。秘密不定者。只在前頓漸之中密見密聞悟入不定。無別時部。法華無兼但對帶之唯一圓頓。是顯露非秘密。是定非不定。純一醍醐味也。此則待前三教四味之麤。法華得名為妙。相待妙也。若前三教四味麤人理教行。至法華悉被開顯。咸成圓教一味妙人理教行。指除糞人。即長者子開方便門示真實相。決了聲聞法。是諸經之王。汝等所行是菩薩道。此開麤即妙唯一。絕待妙也。今約絕待。故云意在開教悉入醍醐也。</p>
<p><span class='note-inline'>(二觀旁故從略)</span>。樞謂之猥門戶扉樞也。機弩互也。取其要也。五時八教由為觀心故立。了心由教。故解譬目足更資方有所至。略點下。明旁正意。觀心莫如止觀。明教莫若玄義。故云縱有施設託事附法。又如辨體章中明四教入體之門。各列十乘。觀法名同。略示引相而<span class='corr'>已</span>。故云或辨十觀列名而<span class='corr'>已</span>。皆是旁述耳。</p>
<p><span class='note-inline'>(二總歎十妙宗旨。又三。初詮旨咸妙意)</span>此明演十妙之意也。能所如前。解詮即法華。中即十妙。<span class='note-inline'>(二該叔化意)</span>始末即前五妙境為始。法為末。不可不了者。勸辭也。綱謂網之所依。提綱則目整。譬若了十妙。一化教意該収皆盡。<span class='note-inline'>(三覽教成觀意)</span>大體者。為止觀所修之大體也。</p>
<p><span class='note-inline'>(二明後段法義無殊。又二。初中明迹本離合以顯無殊)</span>從華嚴始成正覺。鹿苑初轉法輪。方等．般若<span class='corr'>已</span>來。至法華開顯會入。指大通佛所曾說是經。今日成佛還為汝說。皆謂實修實證。及菩薩地涌。彌勒問。如來方云。我非今始成道。舉塵點之喻。不能喻其久遠。此名為本。中間今日示生示滅。並名為迹。雖是其迹只用本證因果自化之處處化導。更無別法名為迹法。言離合者。非謂本望迹名離。迹即本名合。乃是本迹十妙因果開合耳。如本中合境智行位四妙為一。本果妙迹。中雖開為四亦。俱是因。而本事<span class='corr'>已</span>成。故沒四名合為一耳。又開一三法妙為本果。國土壽命涅槃四妙者。本既至昔。必有國土笋事。故沒三法一名開為四也。雖此開合不出自行因果化他能所。更無別法名為本法。故云因果義一自他何殊。指此無殊名不思議一也。玄義約理事．理教．教行．體用．權實．今<span class='corr'>已</span>六重而明本迹。六名雖異。如理事至行只是自因體。是自果用。及權實是化他能。所今<span class='corr'>已</span>只是時節異耳。況三際不離唯心。故六重皆不思議一。若了此意。於迹隨入不二。更無他本之法非不二也。</p>
<p><span class='note-inline'>(二明五章總別以顯無殊)</span>況體宗用三不出十妙。宗即因果。體即所證。用即自他。玄義云。釋名總論三法。體宗用別論三法。故知但是總別之殊。教相分別。前之四章對前四時。三教諸部兼但對帶為異。玄義云。釋名名異乃至判教教異。五章既是十妙。五章之外更無他本十妙之殊也。</p>
<p><span class='note-inline'>(三初曉教行旨歸彰所述之意。又二。初敘教行旨歸。又三。初明教理融妙)</span>若曉斯旨者。即指上所辨五章十妙。若一一曉了方為圓解法華融妙之旨。則能會諸教諸味之殊途。同於一乘醍醐之圓極也。一期者。指佛出世一化也。五時漸頓為縱。四教化法為橫。又三世為縱。十方為橫指。此縱橫只是一念三千世間即空假中。言三千者。謂十法界各其相．性．體．力．作．因．緣．果．報．本末究竟等十如是。又一一界互具餘九法界即百法界。法界十如是即千如是。又於此界如復分五陰．實法．眾生假名。各有千如。此約正報。正各有依。復分國土一千。是則依正共有三千。止觀云。三千相。相惟性。只是一念。一念不前。三千不後。全一念即三千。三千即一念。故云一念三千世間。言世間者。謂假依正三千有異。一一不濫稱為世間也。我之一念具三千法。彼彼一念悉具三千。地獄眾生無量。一一三千。乃至諸佛無量。一<span class='corr'>一</span>三千。雖復彼彼無量。全我一念非前後相。雖無前後彼彼宛然。名不思議。譬帝釋宮眾寶珠網一目一珠。一一珠內現一帝釋宮殿莊嚴。如是眾珠互相映入。眾珠咸現一<span class='corr'>珠</span>之內。一一珠內具眾珠。帝釋依正彼彼不雜展轉無窮。雖復無窮。隨舉一珠収之皆盡。於一珠外更無餘珠。不見其中我之一念亦復如是。能如是觀。一切諸法唯心無性。名真性空。真空色。名妙有假。唯一念心。名不二中。是名一心三觀。故云即空假中。中論云。因緣所生法。我說即是空。亦名為假名。亦名中道義。問。向明百界千如云是爾。今經不思議境。經有百界互現之文否。答。法師功德品。六根淨人。下至地獄上至諸佛。皆身中現。即其文也。人界既具彼十。彼亦名具人等之十。但有明昧之珠。諸法未曾增減。譬太虗萬像日夜自分森羅。豈有異哉。<span class='note-inline'>(二明觀行依憑)</span>十乘者。一觀不思議境。二真正發菩提心。三巧安止觀。四破法遍。五識通塞。六道品調停。七對治助開。八知次位。九能安忍。十無法愛。此十俱不運而運。令諸行人乘是寶乘直至道場。故名乘也。起教一章者。止觀中有十大章。謂一大意。二釋名。三體相。四攝法。五偏圓。六方便。七正觀。八果報。九起教。十旨歸。今指第九章也。此章全是化他能所。大意一章則總明自行因果化他能所。餘章則別明自行因果。旨歸一章乃自他俱入秘密藏也。<span class='note-inline'>(三歎功成道着)</span>止觀全是法華妙行。則修後而證此也。所詮即因果。</p>
<p><span class='note-inline'>(二故更下。彰所述三意。又二。初標立門所由)</span>可解。<span class='note-inline'>(二辨名義歸趣。又三。初依義立世名符妙意)</span>何者。徵起也。為實施權者。是法不可示。言辭相寂滅。以方便力故。於一佛乘分別說三。故云不二而二。開權顯實者。雖示種種道。其實為佛乘。開方便門示真實相。故云二而不二。法既教部咸開成妙者。玄義云。通則偏圓權實漸頓俱通。別則偏圓約法。權實約教。漸頓根偏者。謂藏通別各有所詮生滅無生滅無量諦緣度心佛眾生十界等法。圓者即中道無作諦緣度心佛眾生三無差別一念十界法也。權者謂藏通別各有十二分能詮教也。實者即圓十二分能詮教也。部即頓漸四味兼對帶等部。若偏法。若權教。若漸部。至法華時悉被開顯融會。咸令開示悟入佛之知見。十方佛土唯一乘法。皆到一切智地。一相一味究竟涅槃。故云咸成妙也。十門不二。如釋題。<span class='note-inline'>(二門門六即簡濫意)</span>六即如釋題。<span class='note-inline'>(三指廣申略結要意)</span>本文指云玄義也。彼彼一一妙皆引經論誠證。若得此十門不二之旨。諸佛所證皆我一念心眼<span class='note-inline'>(初總敘一期不二宗旨訖)</span>。</p>
<p><span class='note-inline'>(第二別立十門歷法解釋。又分三。初標列門名)</span>如文。<span class='note-inline'>(二建立所從)</span>第一色心從境妙立名者。境有六依。今經及涅槃立謂十如．十二因緣．四諦．二諦．一諦．無諦。文中自列以辨色心。今就開顯諸方便色心皆成圓色心。色與心為二乘。色即心為不二也。第二內外從智行二妙立者。智有二十。依大品．大論．婆娑等立。謂世智。藏六．通五．別四．圓四。行有四。依大論．涅槃立。謂道途．增數．次第．不次第。今就開顯諸方便智行皆圓智行。以自<span class='corr'>己</span>一念智行為內。以他彼彼一念依正外。示即內為不二也。第三修性亦從智行立者。修即智行。性即界如。一念示修即性為不二也。第四因果從位法二妙立者。位有六。依今經立。謂三草．二木．一地。三法依涅槃立。謂因三佛性．果三涅槃。亦有方便等三。今就開顯草木皆地四微無別。示諸方便因果皆圓果。示因即果故為不二也。第五染淨。第六依正。第七自他。從感應神通二妙立者。感應依正法華立。彼土如來所為感應。如是則有別圓等感應。神通依今經立。經云。如來自在神通之力。則有業修報不思議等通。令就開顯唯妙機應唯圓天心界性之神通。變淨穢土。現勝劣身。故以染淨依正自他各為二。示染即淨。依即正。他即自。為不二也。第八三業。第九權實。從說法妙立者。說法依今經云分別說諸法。又云但說無上道。即說權實四教十二部法。今就開顯唯說妙法。示身口即意。權即實。為不二也。第十受潤。從眷屬利益二妙立者。眷屬利益依今經立。大通佛所曾為說法。世世與師俱生。則有業願通應生等者。眷屬草木受潤增長等利益。令就開顯示諸方便眷屬稟方便益。即圓頓眷屬同稟妙益一味法雨受潤無偏。為不二也。</p>
<p><span class='note-inline'>(三依正釋分十。初色心不二。又二。初標)</span>云<span class='note-inline'>(二釋又二。初辨釋總別。又三。初通標境具總別)</span>境是所觀理。對能觀智得名。十如乃至無諦。俱理境也。<span class='note-inline'>(二何者下。歷境顯示別相)</span>十如者。玄義通釋。相以據外覽而可別。性以據內自分不改。主質為體。堪任為力。搆造為作。習因為因。助因為緣。習果為果。報果為報。初相為本。後報為末。俱真實相為究竟等。今就十如辨其色心。相性可知。體即五陰四心一色。色心俱力。色心俱作。色心俱緣。故云義兼好習為因。習成為果。故但心報即善惡好醜貧富貴賤等。故色也。十二因緣即三道也。無明．愛．取是煩惱道。故但心。識．名色．六入．觸．受是苦道。現報陰故兼色心。行．有是業道。業身口意。又業種合果。故亦兼色心。四諦等可解一實及無。但心故也。<span class='note-inline'>(三既智下。攝別入總正示宗歸)</span>總者。一念也。一性即一念也。一念靈知性體常寂。故涅槃云。能觀心性名為上定。之即首楞嚴第一義空。空即真如性也。無性即一念叵得。故云無也。又無自．他．共．無因之四性也。經云。諸佛兩足尊。知法常無性。今指一念知性本來清淨。不生不滅。是真無性。以此性令即十界色心之法。故云三千宛然。是知一念三千。世間相常也。</p>
<p><span class='note-inline'>(二結顯不二。又三。初明即總三別造體恒回)</span>常知者。令解總別不二之意也。心即上一性無性也。色心即上三千宛然也。之往也。非語助也。謂全性往趣。故云之色心也。爾雅云。之往也。般若云。一切法趣。色趣不過等。備如境妙。此則真如性隨緣。起信真如隨緣義是也。止觀大意云。隨緣不變名性。不變隨緣名心。今言心即真如。性不變也。之色心即隨緣也<span class='note-inline'>(此不勞辨〔內〕〔搏〕緣慮等心)</span>。即心名變下。示心之色心相也。金錍解心佛眾生無差別。有三義。謂變．造．具。彼對四教造通心教。藏通但謂造六道。別圓造十界。變則別圓所變十界。具唯在圓本具十界。彼雖四教俱明常住。總顯三無差別之旨。令文云。變造同三者唯圓。為示迷真性體起惑業苦相也。即以變釋之。以造釋變。以同示體。變者以顯惑也。譬寒能凝水成氷。迷法性水變癡惑氷。氷爾故云變。令示氷即水。指煩惱性即菩提也。造者以顯業也。譬火能鍊金成器。迷法性金造業相器亦爾。故云造。今示器即金。指結業即解脫也。同者以顯體也。譬摩尼珠光寶一體非造。迷唯心珠遂異。光寶亦爾。今示光寶即珠。指生死即涅槃也。此之三喻。但顯變造同三義一體。惑業苦之色心本不二也。又義例云。譬如官路土。私人堀為像。愚者謂像生。智者知路直。後時官欲行。還將像填路。像本不生滅。路亦無新故。亦斯謂也。故云即心名變。變名為造。造謂體同。輔行於不思議境廣釋變造義。須者尋之。有別行本云。造謂體用者。近人謬故也。既失義意。又違金錍。惑者意云。造是體之用。而不知此文正示色心全真。如變色心不異本性。故云體同。令了色心不二。故下句云。他生他佛尚與心同。心同之言豈非正以他況<span class='corr'>己</span>色心不異性體。明文若是胡不研尋。或苟順人情改真從偽。恐懵他智眼。<span class='note-inline'>(二是則下。明不二而二舉一全收)</span>四句結顯向義也。非色非心顯上心性也。而色而心顯上之色心也。唯心顯上體同唯心不二也。色即是心何況心乎。不但唯色香等。皆唯心也。良由之言。正結顯由上心之色心體同故也。有人用對三觀三諦。非色心對空真而心對假俗。唯色唯心對中。今謂此是圓法。若隨意說何法不通。豈止三觀諦耶。又消文不便。況談不二。字字無非三諦。此門本依諸諦境立。既攝別入總以明色心。唯顯色心不二。至內外門對境明智方辨觀智。又有人以諸句一一顯不二。可則可矣。然消文終為不便。或曰。若境不可對觀者。上總敘中何以云三千世間即空假中。答。上總敘為十門起本。故舉三千便言空假中。今則別開十門。十門相生各有所屬。不可混濫。然則十門互攝舉一全収。但為消文解義。必須如此意。則何甞不通融乎。<span class='note-inline'>(三故知下。結示<span class='corr'>己</span>他三無差別)</span>他生他佛者。示一一眾生各自心佛三千。如上帝珠所喻。雖他生佛。並我一念具足。所以果成之時。不動一念。遍遊十方佛國。遍應十界眾生。彼者即指一一眾生各三千法。與我無別。故云差別而不差。有人云。是十如等六境名彼彼身。今謂不然。此正結示他生他佛等唯我一念。與金錍釋生佛彼彼相正同也。有別行本多一差字。亦近人添也。彼意謂先立云彼彼境法差。方結云差而不差。此蓋未<span class='corr'>會</span>境法無差之文故爾<span class='note-inline'>(初門訖)</span>。</p>
<p><span class='note-inline'>(二內外不二。又三。初標)</span>云<span class='note-inline'>(二釋。又二。初辨釋內外。又二。初通標內外)</span>前<span class='corr'>但</span>約自<span class='corr'>己</span>色心以不二。此約<span class='corr'>己</span>他而辨內外。內即自<span class='corr'>己</span>三千。外即彼彼諸法。<span class='note-inline'>(二別釋內外。又二。初釋內外。又三。初明境體本妙)</span>託。寄也。寄彼依正明于三觀不二也。依正三千是假。以空中而亡彼依正之假。故云即空即中。有別行本添即假二字。謬也。此正用空中以正彼假。安得又云即假乎。下句云。心色體絕。絕即亡也。又下染淨門云。遮故法爾空中。又云。亡淨穢故。以空以中。何不皆添假字耶。<span class='note-inline'>(二明境觀雙泯)</span>言空中妙故心色體絕者。牒示觀成之相也。有別行本於空中上添即字。復添假字。謬矣。唯一實性示能所都泯也。問。此既云無空假中。上有假字何妨。答。此是示觀成唯一心性體能所俱亡。故須云無空假中。上二句正是以能亡所。豈得相例。<span class='note-inline'>(三色心下。顯帝網依正)</span>此示唯一天然之性不壞森羅。如淨瑠璃內外瑩徹。故云豁同真淨。永嘉豁然如托空。唯覺無所得。同者似也。乃似其分真即六根淨也。帝網如前釋。炳。明也。經終日互映交涉而珠珠恒各炳煥也。有本云。終日炳然。字之誤也。既云終。則知是日字。若言自。則終字無力。思之。<span class='note-inline'>(二釋內。又二。初外境亡)</span>一念尚無豈在色心。故云一念無念。<span class='note-inline'>(二唯內下。內體顯)</span>攝彼三千即我三千。即空假中也。觀師云。照體獨立。總我皆如。<span class='note-inline'>(二是則下。結顯不二。又二。初心性融攝)</span>一舉心性外無他法。如舉一珠眾収盡。<span class='note-inline'>(二十方下。生佛泯同)</span>法界外無法。生佛一如。空無內外。性無<span class='corr'>己</span>他。故云誰云內外等。此正示內外不二。<span class='note-inline'>(三結所從)</span>可解<span class='note-inline'>(第二門訖)</span>。</p>
<p><span class='note-inline'>(三修性不二。又三。初標)</span>云<span class='note-inline'>(二釋。又四。初標性因。又二。初雙標修性。又二。初標性)</span>性即一念。德即法身般若解脫。皆常樂我淨也。今敵體示性德相。謂心性靈虗寂。性即法身。虗即般若。寂即解脫。性無生滅故常。性無憂喜故樂。性無縛脫故我。性無染淨故淨。性既四。虗寂亦然。知體一故。一切眾生本性虗寂。故稱性德。此內只指一念耳。<span class='note-inline'>(二性難下。標修)</span>藉。假藉也。知了性也。曰。言也。說文云。開口動舌為曰。凡有心稱知性也。故玄義示諸實相異名亦名虗知也。虗知即心也。若然者。作善作惡不作善惡皆名知。稱此等知曰性。今文知者。因真教緣。示善惡知。即真知也。乃知諸法唯心。故云藉知曰修。如作善惡無記只是一知遍造善惡等諸法。豈非諸法皆知之。如水為波為澄。波澄皆水之相。既知諸法唯心了無相名真如相。非對性知。忽有始知名為修知。若定有始。皆不了義說。則性不名性。今云知者。性知即照稱之曰修。故經云。為令眾生開佛知見。則有六即知見。圭峰云。知一字眾妙之源。此性知也。永嘉云。不須知知。但知而<span class='corr'>已</span>。但唯一知。即照體獨立也。觀師云。以知寂不二之一心。契空有雙融之中道。則與此全性之修知同也。明圓佛知見。借如妙有。別本云。籍智起修者。謬也。由不曉全知之修。故茲妄改。況知體直指唯心。而照智名未稱全性成修。蓋寫者書知逼曰。後人認作智字既不成。又見下句有起修之言。遂輙加起字耳。<span class='note-inline'>(二辨相成相即)</span>由修照性者。若迷知性則不名修。了妄唯心。唯心無妄。即照性也。如從睡覺。照覺無睡。睡覺一如。由性發修者。由睡可覺故也。<span class='note-inline'>(二顯修中逆順。又四。初示逆順)</span>順緣修四教菩提。逆緣修六道生死。<span class='note-inline'>(二會事理)</span>迷了雖即唯心。而逆順性事常別。此指染習隨緣成性。非真知性。然豈離隨緣別有真知。如水與波隨緣事性。故曰恒殊耳。<span class='note-inline'>(三斥謬解)</span>可者。豈可也。乃責辭耳。豈可由不移生死涅槃恒殊之性事。便仕此為了修乎。是以下句云。故須一其迷了。照性成修。有人將可字作因義解。謂因由不移迷了性事。便為了修。若爾不更云故須也。但詳故須之語。自曉可由之言。若如彼解則有二失。一不識語辭失。凡可字有多用。今是許否與奪之辭。如常語云。可如此乎。豈可如此。不可如此等。當知可由即豈可耳。那忽輙謂可字是因義。出誰家之詁訓乎。二不識文勢血脉失。上文既立建了二修。此欲示不二之修。故先斥之。豈可以逆順二修恒殊便為了修。欲達真修。故須一其迷了二性不二。照不二性方名真修。此豈非上下文勢起盡血脉貫通耶。且失著述之人。必須解文義上下相映。端未相成。用語辭可否。若不爾者。並為猶簡耳。<span class='note-inline'>(四顯真修)</span>故須一其迷了者。由上不達語諸法唯心之修。今爾令達其性不二。修此中道之性以為真修。則上之生死涅槃二修一時亡泯。如止觀安心文云。當須以一其意。制心一處無事不辦。荊溪師引老子。天地得一清淨寧等解焉。此文意同也。有別行本作要約之期。有人云。自迷<span class='corr'>已</span>來為一期。照此一期之性為修。此乃昧於一字是一。於上迷了二修為不二性也。只見前文有一期縱橫之言。便一<span class='corr'>概</span>作要期字釋。況下句云。見性修心二修俱泯。若不一却迷了二性為不二之修。為見何性名為修心乎。復泯何二修乎。無縱臆說設誤他後學。<span class='note-inline'>(三辨修性離合。又二。初正明離合。又二。初明離合相)</span>各三謂正．了．緣也。修二謂且置正因但約緣．了。性一謂且置緣．了但約正因。此就離合而談故爾。舉一必具三。如起覺心必有覺慧及諸數等。覺心即正。覺慧即了。諸數即緣。皆相扶而起。如緣與了從正。舉了必不及緣。舉緣必正及了。故云修二各三。舉性一理必具三。故云性三也。<span class='note-inline'>(二明離合所以)</span>修二各三共發性三。故云九也。若具論則修三各三。性三亦各三。今為辨修性。且云修二各三共發性三身。然性九只是三修。九六只是三。故今以緣．了六對性三為九。雖此開合不出一念。<span class='note-inline'>(二寄喻融通)</span>一性如水。二修如波。修從性成。水為波也。全修是性。波即水也。故云亦如波水。有本云亦無波水。誤也。若云波水俱無。即喻修性雙泯。非此中意。又波水俱無。不成譬喻也。<span class='note-inline'>(四結顯不二。又二。初重示理體)</span>三障謂煩惱業報也。煩惱即貪嗔癡等。業即五逆十惡等。報即諸趣五陰身障者。謂此三從無始來。障弊三德。長輪生死。故云性指三障。今圓解頓發。違障即德。文句云。陰界入苦即是法身。非顯現故名為法身。障即法身。貪恚癡即是般若。非能照故名為般若。性本明了無所可照。業行繫縛即解脫。無所繫體亦無能繫。如是解者名一念信解也。<span class='note-inline'>(二達無下。正彰不二)</span>可解。<span class='note-inline'>(三結所從)</span>可解<span class='note-inline'>(第三門訖)</span>。</p>
<p><span class='note-inline'>(四因果不二。又三。初標)</span>云<span class='note-inline'>(二釋。又三。初標不二之宗)</span>言三軌者。即三法耳。軌者也則也。三法可依則故名軌。謂真性軌。觀照軌。資成軌。具如三法妙。涅槃。具梵語云摩訶般若涅槃那。此言大滅度。因華果蓮。即自行一乘因果也。<span class='note-inline'>(二徵難釋成。又二。初徵)</span>可解。<span class='note-inline'>(二釋。又二。初釋因果不二。又二。初迷了事別因果名殊)</span>研謂研竅。唯觀此一念迷性即真妙性。三因頓發理智齊彰。名之為果。<span class='note-inline'>(二只依下。理顯情亡性相俱泯)</span>言理性自亡者。語之時尚無理性之名。豈存因果之號。經云。諸法從本來。常自寂滅相。當知契語真理情智都亡。論云。念想觀<span class='corr'>已</span>除。言語道皆滅。如是尊妙人則見般若。<span class='note-inline'>(二辨惑智淺深。又二。初正明惑智淺深)</span>言亡智親踈者。智何親踈。由根障願行不等故也。此有三。謂利根人惑障有輕重。志願有深淺。殖善有厚薄。如釋題問文云。由亡智親疎致迷厚薄。莫是智有利鈍故云親疎不乎。答。今辨智親疎。非鈍也。若是利鈍自成漸頓二根。今但就頓根明親疎耳。何者是漸頓二根。何者為頓根智有親疎。答。漸頓二根者。謂過去聞漸頓法為種。如涅槃中置毒之喻。宿種今熟。故成漸頓之根。一漸根者。過去聞通別大乘為種。如生熟蘇中置毒。今世雖值正師軌聞圓頓上乘。由宿種漸故。發解還成於漸。如雖服醍醐觸藥。由發生熟蘇中飲毒。故今則難死。二頓根者。過去聞圓頓上乘為種。如醍醐中置毒。今世但真正師軌聞圓頓上乘。由宿種頓故。圓頓解發即破無明。如再服醍醐觸藥。藥發便死。此例如北秀南能同遇五祖示真心眼而解分漸頓<span class='note-inline'>(上二種入非今文親疎之人。恐有相濫因而明之耳)</span>。若頓根智有親疎者。唯就惑障志願殖善不等而明。譬如太虗本暗。及有煙雲共翳暗。本與太虗同體。或暗有重雲。或時有輕煙。或時但闇而無雲煙。法性如太虗本淨。無始無明如暗。塵沙如煙。見思如雲。圓解如日光。頓照真性太虗體無煙雲。故暗則頓朗。此喻障輕願深善厚者名智親。如云一生尚超登十地是也。若虗空本暗加以煙雲。日光雖照而本未頓朗。須待觀慧之陽氣倍際。道品之情風稍猛。助卷三惑之煙雲方盡。真性之太虗乃明。此喻障重願微善薄故名智疎也<span class='note-inline'>(此是今文親疎人也)</span>。廣如隨意中。又四念處云。但觀無明即是法性。如以火治鐵為器分。麤垢自然先落。圓人本觀無明即種智器。而見思垢自然先落。得六根淨。此並喻圓智親疎之相。<span class='note-inline'>(二喻顯智斷因果。又二。初總喻四法性虗)</span>此中四喻。夢喻智。空喻斷。幻喻因。像喻果。言如夢勤加者。正喻能亡之智也。如夢本無。由泯以故有。覺<span class='corr'>已</span>求夢叵得。而夢事宛然。諸法本空。無明故有。圓智頓發。達性本無。唯觀無性。故云勤加。經云。修攝其心。觀一切法空如實相。論云。諸法不生而般若生。智德成也空名或絕者。喻斷德。無明本無實體。而但有虗名。金光明云。無明本自不有。<span class='corr'>妄</span>想因緣和合而有。和合豈非但空有其名耶。是智圓斷力成。契真性體。則空名之惑自絕也。有別行本作空冥者。後人謬改耳。意謂冥契真空之理故云惑絕。今謂不然。豈唯法喻不分。抑亦懵於斷德。況下自釋云。空虗故迷轉性。空虗迷轉。豈是真性空乎。故荊溪師釋圓無生文。貪恚癡即般若句云。但觀理豈不觀染體自虗。本虗名滅。故妙體滅不立除名。彼云本虗名滅。正與此空名或絕義同也。豈改真作假捨長從短乎。幻因者。對果通喻智斷之因也。故牒云。既滿鏡像者。鏡中像也。不取鏡但取像。喻果之不可得耳。如前文云。理顯無復果名。即斯義也。有人將諸句對六即。夢對觀行。空對相似。幻對分真。鏡對究竟。此乍雖似耳。其如惑智無歸。且如相似位中云。空名惑絕。此位尚未破一品無明。何謂謂名惑絕耶。但是喻於智斷而六即之位自成矣。餘即例破。<span class='note-inline'>(二別顯事虗理實。又二。初重提二喻)</span>義同者。惑智對辨雖但叵得。以智性本有。感體本無。故云空虗像實。<span class='note-inline'>(二像實正合歸)</span>感虗故迷轉<span class='note-inline'>(去聲)</span>。智實故性成。有本云成性。誤也。若然者。則反令果成因也。非性因而成智果也。乍春則小事。細尋誠不可。<span class='note-inline'>(三結顯不二。又三。初正結不二)</span>可解。<span class='note-inline'>(二〔汙〕謬顯真)</span>因亦非因者。不能致果故也。果從因致。因得因名耳。<span class='note-inline'>(三所以下。重示融即)</span>三身並常。俱體俱用者。三身果滿咸成四德。舉體全用也。又本云。三千其理。亦顯即體之用。三千並常。然前之三句是千字。果德似身字。便二義無失。故但存耳。<span class='note-inline'>(三結所從)</span>可解<span class='note-inline'>(第四門訖)</span>。</p>
<p><span class='note-inline'>(五染淨不二。又三。初標)</span>云<span class='note-inline'>(二釋。又四。初明法界〔像〕起熾然染淨。又二。初明染淨本)</span>可解。<span class='note-inline'>(二示染淨相)</span>言法性之無明者。此染相也。之。往趣也。同上文心之色心也。謂全法性趣於無明。唯無明起故。故遍造。造義如前解。無明之法性者。淨相也。準上可解。此門依感應神通而立。故妙果成能遍應十界之用。即向下清水之波是。有別行本加兩與字。云法性之與無明。復云無明之與法性。若言之與。即語助。與猶共也。乃是法性共無明造惡也。或引起信八識與染淨像和合故起染習種子等。得云法性之與無明者。今問彼。八識為是染淨識。為非染淨識。若是淨識。第九真如識何別。若是染識。與七識何別。若謂非此二識。應是法性本淨。忽有無明外來共法性和合。便起染習而造諸法也。若言不爾者。何故云法性之與無明乎。若是法性與無明共造者。下句淨法亦是無明共法性起應。如云遍應眾緣。遍應豈非果用。此淨果性如何更與無明共方起應乎。此則染淨不可分。迷悟無以別。誠為可笑。如百喻中亦應云。清水與濁水共方有其波。若不爾者則法喻不齊也。況圓頓之法談迷說性。逈異教道之言。若不解之即二字之義。那辨教之權實體別。嗚呼。荊溪師云。自行暗於妙宗。何殊無目而導。斯言信矣。權教八識染淨等具。如玄義破古。文在第五卷末。須者尋之。<span class='note-inline'>(二明即用之體非染唯淨。又二。初立喻)</span>濁水之波。清水之波。二波雖殊而濕性無殊。喻迷悟緣起雖二。唯心不二。若達不二之體。則了染淨不二之用也。清濁雖由緣。濁成本有者。喻迷悟雖俱緣起而迷緣本有。如釋題中濁雖本有全體是清者。謂濁非濁。性本清故。而可清喻迷性非體。是覺故而可覺。迷之與覺只唯一心。一心無殊。迷覺豈二。故云二波理通舉體是用。<span class='note-inline'>(二三千下。念顯)</span>六穢謂六道。四淨謂聲聞．緣覺．菩薩．佛也。十通淨穢者。一界具十界。皆九穢一淨。百界唯心。故云悉淨。<span class='note-inline'>(三三千下。約位簡濫。又二。初辨功能卷淨)</span>言豈六根淨人謂十定十者。此明相似位人十界於身中現。六根既是人界。具餘九界。展轉互具可知。<span class='note-inline'>(二示行法勸修)</span>釋籤解遮流亡照各分體用。照為體。流為照用。亡為亡用。今文即用即體。亡照一如可解。<span class='note-inline'>(四不動下。結顯不二)</span>可解。今云。以空以中。空中自亡。證前內外門中即空即中義善成矣。<span class='note-inline'>(<span class='corr'>三結</span>所從)</span>可解<span class='note-inline'>(第五門訖)</span>。</p>
<p><span class='note-inline'>(六依正不二。又三。初標)</span>云<span class='note-inline'>(二釋。又三。初明所因)</span>由本理一故證極不二。<span class='note-inline'>(二以三下。辨行相。又二。初正釋二而不二之相。又二。初辨依正)</span>如文。<span class='note-inline'>(二依正下示不二)</span>可解。<span class='note-inline'>(二是則下。約位釋簡。又二。初約凡位理具釋)</span>眾生但性德而<span class='corr'>已</span>。全無修德。故云未辨。雖無修德。一理<span class='corr'>已</span>具。故云莫非無也。<span class='note-inline'>(二約生佛理同釋)</span>言法體非遍者。法界性體不當遍不遍。而諸佛果智妙用稱本性體。故云而遍。十六觀云。諸佛如來是法界身。疏解云。無所不遍者。理性非局而局者。理性不當局不局。而眾生自起限方之見。故云而局。今經云。癡愛故生惱。盲冥無所見。言始終不改等者。始凡終聖性體一如。毫剎含容波海交徹。若局若偏恒不二。華嚴云。法性遍在一切處。一切眾生及國土。三世悉在無有餘。<span class='note-inline'>(三結顯不二。又三。初結成不二)</span>淨勝。佛也。穢劣。生也。諸佛了達非淨穢非勝非劣。對眾生不達而去淨勝。同前而遍也。眾生亦本非淨穢勝劣。以不達故但見穢劣。同前而局也。塵身去。顯不二相塵法二身。塵寂二土。理性如事相。事相即理性。論云。是法住法位。世間相常住。治生產業皆與實相不相違背。<span class='note-inline'>(二是則下。融難思)</span>塵國寂光生佛土塵身法身凡聖容。彼彼無礙俱一念。各各周遍未曾同。欲知事事真常相。一切無生法性空。<span class='note-inline'>(三若非下。重示理本)</span>可解。<span class='note-inline'>(三結所從)</span>可解<span class='note-inline'>(第六門訖)</span>。</p>
<p><span class='note-inline'>(七自他不二。又三。初標)</span>云<span class='note-inline'>(二釋。又三。初法正辨。又三。初明理性三千為自他本二。初標定義宗。二物機下。明能化所化身土必融)</span>土土者。謂一淨穢同居。二方便有餘。三實報無障礙。四常寂光。如神通妙。<span class='note-inline'>(三眾生下。辨機應所由忻赴無爽)</span>機忻應赴猶水月聲響。如感應妙中。<span class='note-inline'>(二寄喻重明。又三。初順喻應道交又二。初正喻)</span>不然者。反上也。境有現像之理者。鏡為現像之本。喻果德智顯可為應本。如磨鏡<span class='corr'>已</span>明也。形有生像之性者。形為生像之本。喻因性理具得為機本。如有形可照也。<span class='note-inline'>(二結釋)</span>若一形對而鏡無像現。則非鏡也。若一機發而佛無垂應。則非佛也。<span class='note-inline'>(二形事下。反喻因緣未會。又二。初喻機未會)</span>鏡雖明而不能現無形之像。佛慈雖廣而不能度無信之人。<span class='note-inline'>(二喻應未彰)</span>鏡為塵翳未能現像。欲令現像須磨去塵。磨之鏡明。形對必像。喻若觀行不勤。六根未淨。果智未明。未能起應。必須如理而修。唯觀不二之性。了性淨鏡本無塵垢。名為真磨。加功不<span class='corr'>已</span>。人法之執雙遣。本明之性發現。則無物不鑒也。問。如云磨鏡去塵。則可喻去妄顯真。乃<span class='corr'>北</span>秀心如明鏡臺。時時勤拂拭之意耳。答。今文磨鏡與彼不同。如五祖見其所呈。知彼心眼未正。不付其衣。泊能師有偈云。本來無一物。何處有塵埃。乃知<span class='corr'>已</span>達心源。密付衣鉢明知彼乃是驗學人見解。非論進行之門。今明修觀之人但觀無念之性。以後本明之體則能隨機起應。故喻塵除像現。不得見俱是鏡喻。便雷同而解。若永嘉云。此來塵鏡未曾塵。又云。心是根。法是塵。兩種猶如鏡上痕。痕垢盡除光始現。心法雙亡性即真。此則與今文同是論修。非呈解也。言像現非關磨者者。鏡明實由磨力。像現自因形生。故云像現非關磨者。此正辨由修觀故性明。由機感故應赴。有人云。鏡有現像之性。是談其本性。非關於修。復移現字於像字上。上現像非關磨者。今謂設爾。移得現字在上。又豈是鏡之明性自能現像耶。上文云。若形對不現像。則鏡理有窮。形未通與鏡隔。則容有是理。此自約明鏡而無形對故不現像。豈論鏡之明性有隔不隔乎。又前文云欣赴不差。若云談其本性。則上下之文如何消會。復有人引前因果中鏡門像果圓之語來釋此文。彼自舉鏡中之像叵得以喻果滿無復果名。此喻感應道交未交之相。非為允也。<span class='note-inline'>(三總結略今)</span>以喻觀法者。即喻今自他不二。他由自具故能應。由佗具故能感。自佗感具則感應不二也。以磨鏡喻修觀故欲知。<span class='note-inline'>(三應知下。結顯所司。又二。初示所因。二方能下。彰他用)</span>皆可<span class='corr'>解</span>。<span class='note-inline'>(三結所從)</span>可解<span class='note-inline'>(第七門訖)</span>。</p>
<p><span class='note-inline'>(八三業不二。又三。初標)</span>云<span class='note-inline'>(二釋。又二。初標三輪)</span>唯佛三業得名三密及三輪也。密謂微密深妙也。自等覺而下。無能思議佛身口意運用之相。故稱密輪者有三義。謂權碾義。運義。轉義。自破魔或亦令佗破。是摧碾義。自到彼岸亦令他到。是運義。自說法度生亦令佗度。是轉義。以對身口意故。未曾毫差鑑機也。<span class='note-inline'>(二正釋不二。又二。初約身口二業各辨不二。又二。初標身口)</span>法報但合為真身。如鏡與明合但云鏡耳。言真應猶言鏡像也。法從口演故云在法。十界等法不出權實。權實不出四教。教則三權一實。此約教以辨法。法為所詮也。<span class='note-inline'>(二二身下。辨不二。又二。初明二而不二)</span>如波即水。<span class='note-inline'>(二若准下。明不二而二)</span>如水之波。<span class='note-inline'>(二身尚下。約三輪一體總辨不二。又二。初約果用釋。又二。初辨三輪化用)</span>如來神化非先謀慮而後施為。由本因中發四弘誓。修中道無緣大慈。至果上任運慈善根力。令諸眾生見如是事。佛居常寂光。實不念度彼化此而化事宛然。如鏡現像。如月現水。故云常真至極稱物施為。經云。微妙淨法身。湛然應一切。<span class='note-inline'>(二豈耶下。釋成不二)</span>可解。<span class='note-inline'>(二果用下。約因理釋。又二。初舉果例成)</span>可解。<span class='note-inline'>(二乘法顯相。又二。初明果必由因。又二。初示所依理本)</span>有本者。本即因也。由本因三業一念即空假中。致果成三密不思議用也。或有別行本於若信下有因果二字。蓋後人昧此文意輙加耳。今文自是指上文云。若信上一念百界三業之因。方知三密有本。故文便舉百界等以釋成。豈非正由因理本具也。何得云信因果耶。<span class='note-inline'>(二辨所成果德)</span>稱應宜機也。一一色身也。一一書口也。起應無量。故云一一化復作化者。乃無記化化禪。即不謀而化。展轉無窮。如華嚴一音出無量音。一一音復出多音等。<span class='note-inline'>(二顯因理本具)</span>一念具一切法。豈唯三密。此亦名因毗盧。<span class='note-inline'>(三結所從)</span>可<span class='corr'>解</span><span class='note-inline'>(第八門訖)</span>。</p>
<p><span class='note-inline'>(九權實不二。又三。初標)</span>云<span class='note-inline'>(二釋。又三。初總標機應)</span>大慧即應本也。法界即機本也。<span class='note-inline'>(二亦由下。辨釋所由。又三。初明因理常然。二至果下。明果由因立。三此即下。正示化方)</span>皆可解。<span class='note-inline'>(三對說下。結顯不二)</span>權實義通四教。真應多約別圓。<span class='note-inline'>(三結所從)</span>可<span class='note-inline'>(第九門訖)</span>。</p>
<p><span class='note-inline'>(十受潤不二。又三。初標)</span>云<span class='note-inline'>(二釋。又三。初明受潤相又二。初明差而無差熏習有異)</span>言熏習權實者。此須約五時教明種熟脫之緣。如涅槃置毒之喻。若於過去聞華嚴為種。如乳中之毒。今世後聞華嚴。宿種成熟便獲悟入。無明世諦死。法性種智生。如再食乳。毒發而死。聞藏酪．方等生蘇．般若熟蘇．法華涅槃醍醐例知。經云。如是眾生世世常受我化。始見我身。聞我所說。即皆信受入如來慧。除先修習學小乘者。今聞此經亦入佛慧。此正明種熟脫也。若無本因熏亦徒設者。此反顯也。由生本具權實之因。性可薰故。諸佛設權實之教緣薰發。遇薰自異者。緣習成異。心本無殊。<span class='note-inline'>(二性雖下。辨能化所化權實俱空)</span>舉幻以顯中道實慧空也。心性不當權實故云無殊。雖非權實必假幻緣顯真空性。<span class='note-inline'>(二然由下。明感應由。又二。初正辨所由)</span>生由性具得成開顯之機。佛由修成能為不二之應。<span class='note-inline'>(二物機下。宜同法界)</span>此顯法華種熟脫益。如上三世五時悟入。並是法華施開癈會之力用。故今機應不二身土一如。經云。雖示種種道。其實為佛乘。如來慇懃稱歎。良由此也。<span class='note-inline'>(三故知下。結顯不二)</span>此約三草二木。皆一地所生一雨所潤。以顯機應不二也。眾生業惑本真心地。具於緣習三草二木之性種。此則因也。諸佛修證種智無緣大慈。具於權實不二之法雨。此則果也。草木性種本乎心地。權實法雨本乎大慈。地具色香味觸之四微。雲雨草木亦爾。四微理同。四大性等。咸即常樂我淨真無住本。法界常住。故云體同並等。經云。皆一地所生。一雨所潤。一相一味。所謂味。所謂解脫相。離滅相。究竟涅槃常寂滅相。<span class='note-inline'>(三結所從)</span>可解<span class='note-inline'>(第十門訖)</span>。</p>
<p><span class='note-inline'>(第三融通文旨結意歸宗。又二。初融通文旨。又二。初辨能依十門初後相收)</span>一門具九門之法。門門互具。<span class='note-inline'>(二故使下。明所依十妙始終理)</span>境三即相性體也。亦名業惑苦。亦名緣了。正智謂三智。一切智。道種智。一切種智也。亦名三眼。慧．法．佛也。在因名三止三觀。行謂三行。聖梵天。戒定慧。衣座室也。位三謂六即之位。只前境智行三所歷之位。位位皆三。果上則名三身三德。即三法也。感應神通說法眷屬利益五妙。一一妙並三法。以利他故。云起用成者。謂一念三千即空假中之觀成也。若因若果若自若他。皆即一念三千。故上句云始終理。一<span class='note-inline'>(二結意歸宗。又二。初物結所述)</span>所述十門不出自他因果。自他因果不出一念。但觀一念。遍了十方三世諸佛本迹之法非遙。顯曰。真覺靈源性混融。十方生佛我心中。毗盧藏海塵塵遍。般若林華處處同。一室千燈光令雜。太虗萬像色俱空。能知十妙唯心寶。不二摩尼雨莫窮。荊溪禪師述此十門。乃舉法華之宏網。撮上觀之樞要。俾學佛乘者咸至道場。故於文初云。撮十妙為觀法大體。<span class='corr'>今</span>結云。令觀行可識意。後之學者安可聞不思修。如貧數室裏粮束足者乎。<span class='note-inline'>(二會歸玄旨)</span>首題者。即經題。此指釋名一章也。別謂體宗用三章也。文謂教相一章也。今云覽別為總者。即覧體宗用之別。入釋名不二之總。使一一咸成不二。與教相符契。故云符文可知。前文云。況體宗用只是自他因果法。故教相只是分別前之四章。使前四章與諸文永異。故知此文是結歸五章以顯一經顯旨。有人云。首題者是此十門之題。覽別入總者。謂覽前色心等別為一念之總。引前文云。既知別<span class='corr'>已</span>攝別入總無非心性。符文者。乃是符契不二之文。故云可知。<span class='corr'>今</span>謂太局。不收五重玄義。失經題旨。況文初云。直申一理。使一部經旨皎在目前。豈非離五章之章之意耶。復有人解覽別為總同前。<span class='corr'>今</span>釋而云符文者。乃是懸示消釋經文。<span class='corr'>今</span>謂此解亦為不便。覽別為總既是四章。安得不論教相乎。</p>

<p class='juan'>法華十妙不二門示珠指卷下<span class='note-inline'>(終)</span></p></div>
<div class='div-xu'><a id='mulu4' />
<p class='h1'>No. 926-A</p><p>雍熈三年歲次丙戌孟夏之月。余於錢塘湖之陰講法華玄義。解座屬安居。時對而未得。即入文句。有二三道侶賷不二門別行本至。皆云。此文訿謬多矣。</p>
<p>幸為辨惑焉。余因挍。據本宗聊以消諸。學生聞<span class='corr'>已</span>。恐有失墜。請編錄之。余索非筆削之流。尤慙環碩之學。但以宿發聞之於師。遂允所求。書之于紙。其科分節逗即用携李敏師舊本。不復別出。庶一句一偈成讚佛乘。若見若聞同期佛慧耳。筆既絕矣歲亦暮。</p>
</div>
<div class='div-xu'><a id='mulu5' />
<p class='h1'>No. 926-B 議宋國新書考</p><p style="margin-left:1em">本朝文粹<span class='note-inline'>(十二)</span>。東陽覺慶座主復宋奉先寺源清法師書曰。大宋至道元年四月日牒到。故座主權僧正暹賀領掌未及報陳。溘以即世矣。覺慶偏以年臘猥得領眾。繼彼前好寫我短懷。雖無傾葢之昵語。自諳動履之德音。梵志之求道十二年。師及二十年。智者之閱經十五遍。師及五十遍。靜言思之匪直也。人見贈法華示珠指二卷。龍女成佛義一卷。十六觀經記二卷。佛國莊嚴論一卷。心印銘一章。見斯文彰外。知其才之弼中。文章六七。聊有注出。不敢加雌黃。唯是展情緒。<span class='note-inline'>(乃至)</span>月日日本國天台座主阿闍梨僧正法印大和尚位覺慶。</p>
<p style="margin-left:1em">顯要記破文曰。分得大宋國奉先寺源和尚觀無量壽經疏顯要記下卷。文義備矣。理趣明矣。卷舒鑽仰。慕道欣義。今錄疑慮。重求幽玄而<span class='corr'>已</span>。天台山東塔院沙門覺運<span class='note-inline'>(私曰。顯要記上卷。慧心僧都破之)</span>。</p>
<p style="margin-left:1em">妙玄私記<span class='note-inline'>(卷七)</span>曰。昔大宋源清師自作書。並同朋鴻羽所造佛國論等。送之本邦。慧心檀那等各難一卷。其鴻羽論云。千華葉勝應是方便土也<span class='note-inline'>(云云)</span>。靜照法橋難之。</p>
</div>
</div><!-- end of div[@id='body'] -->
</body></html>