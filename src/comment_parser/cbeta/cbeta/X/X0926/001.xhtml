<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華十妙不二門示珠指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 926
<p class='juan'><a id='mulu1' />法華十妙不二門示珠指卷上</p><p class="byline">丹丘沙門　源清　述</p>
<div class='div-other'><a id='mulu2' /><p style="margin-left:1em">法王髻珠靈山解賜。智者得<span class='corr'>已</span>轉示餘人。人有不見者。荊溪師指之令見。猶有不能隨指而觀者。故余今復指其指焉。</p>
<p style="margin-left:2em">初釋題。</p>
<p>法華十妙不二門<span class='note-inline'>(出釋籤第六卷。蓋然師搜括十妙大旨。直申開顯一理。示所詮極致故。自立此名耳)</span>。初七字題。荊溪禪師依玄示立。下注三十二字。後錄出人示文辨意也。</p>
<p>初略釋法華者。所宗之經也。具云妙法<span class='note-inline'>(法也)</span>蓮華<span class='note-inline'>(喻也)</span>經。今略云爾。如玄義備解十妙者。標今所依乃迹中十妙也。不二門者。自今所述謂法體圓妙之門也。有本題妙法蓮華經本迹十妙不二門。或法華本迹不二門。或本迹十妙不二門。或但稱本迹者。並後人增損。今所不用<span class='note-inline'>(下問答疑中辨之)</span>。</p>
<p>二廣釋。分三章。一示不二唯心實相。二示迷悟法界緣起。三問答決疑。</p>
<p>初示不二唯心實相者。即示今經開權顯實。眾生一念心服。真佛知見也。諸佛出世唯為此事。故欲令眾生了十法界皆是自心清淨知體妙圓覺性耳。夫十法界者全即一念。非謂前後相生。非謂色含內外。一一諸法當體真如。豈是能知所知知性。即體一切法趣色。是趣不過。色即法界。法界唯心。一切法趣香乃至相．性．體．力．作．因．緣．果．報．本末究竟等皆即法界。一一法界法即一念真如妙體。又此一念體常虗寂。非念趣為明。非無念為靜。念即無念。當體叵得。諸法本來常寂滅相。更無能知異彼諸法。全諸法而一念而無無相。無相之相是真實。譬摩尼珠珠體圓淨。全珠非色是瑩徹空。全瑩徹空是摩尼色。隨意能雨種種眾寶。寶非內有亦非外來。是珠體妙具一切寶。故玄義云。舒之充滿法界。不知從何而來。卷之莫知所有。不知從何而去。當知諸法不二唯心。唯心無相具一切相。故此十門十門之法皆名不二。一一諸法當體通入名之曰門。若一法入。此一法外更無九門之法為異。並我一念清淨靈知。譬一圓珠具有十竅無非一珠。若一竅入。盡一圓珠無非此竅。所入珠體余竅雖珠珠體一也。是故十門門門通入色心。乃至受潤咸然。使十妙始終理一<span class='note-inline'>(此下示六即不二。珠文云。一一門下以六即撿之。總述於此)</span>。佛於諸大乘經中處處宣告言。心佛眾生三無差別。煩惱性中具如來智。如來服。德相備足無所減少。佛界眾生界。一界無別界。一切眾生皆如也。一切法趣色受想行識。是趣不過。色等皆常樂我淨。一切眾生皆有佛性。譬如力士額珠圓明在體。乃理即佛不二心珠也<span class='note-inline'>(此是性德。下五修德)</span>。又於諸過去佛。若有聞一句。無一不成佛。若佛在世滅度後得聞是經一句。乃至一念隨喜。皆與授菩薩記。大通佛所為說是經。譬如以無價寶珠繫著內衣裏。此乃名字即佛不二心珠也<span class='note-inline'>(曾從經中及從善知識所聞佛名字。故云名字即佛)</span>。又修攝其心。觀一切法空。如實相學大乘者。雖有肉眼名為佛眼。欲得一切法當學般若。譬如得如意珠。此乃觀行即佛不二心珠也<span class='note-inline'>(此有五品位。一一念信解即圓一心三諦也。二兼能受持大乘經解典。三復廣為眾生說法〔正〕。四能說法兼行六度。五事理心融正行六度。五位俱修圓行。同名觀行即佛)</span>。又持是經者得六根清淨。下至阿鼻上至有頂及聲聞．緣覺．菩薩．諸佛色像皆身中現。唯獨自明了。餘人所不見。譬如示以所繫珠。其心大歡喜。此即相似即佛不二心珠也<span class='note-inline'>(開顯聲聞案位與六根淨位同。故用領解珠也。若進入者即同分真。非此位也。此有十倍心位。至第七心是正六根淨位。十位俱似分真。同名相似即佛)</span>。又初發心時更成正覺。從佛口生。從法化生。得佛法分。龍女獻珠南方作佛。此乃分真即佛不二心珠也<span class='note-inline'>(獻珠表得圓解開佛知見。非舉譬也。此有四十一位。皆破無明證實相。而智用不無優劣。十住名開。十行名示。十迴向名悟。十地等覺名入。四十一位本末究竟同名分真即位)</span>。又過荼無字名上士。唯佛與佛乃能究盡諸法實相。獨王頂上有此一珠。此究竟即佛不二心珠也<span class='note-inline'>(此唯妙覺位耳。上況引諸經明六即之文。不出經。自嫌繁故也)</span>。諸經所明六即之位。自凡極聖一一皆即始終不二。無非一念清淨摩尼。一念外無生佛。生佛外無我心。故金剛錍云。阿鼻依正全處極聖之自心。毗盧身土不逾凡下之一念。示不二唯心實相<span class='corr'>已</span>。</p>
<p>二示迷悟法界緣起者。一切眾生從無始來一念本具十界諸法清淨圓湛。迷來無始故曰本迷。淨名云。從無住本立一切法<span class='note-inline'>(此指眾生無始恒造。非謂中間忽然而造。名之為立也。今舉此兩句為下清淨緣起張本)</span>。無住本者即一念。常虗寂體。本性叵得。無所依止。稱無住本。無住即本<span class='note-inline'>(淨名疏云。法性即無明。故法性無住。無明即法性。故無明無明。今<span class='corr'>但</span>直示體耳)</span>。是無住本具一切法故稱法性。由性本具。緣能生之染緣能生染法。淨緣能生淨法。譬火水珠向日生火向月生水。只一圓珠具水火性。日月之緣而能生之。一念心性亦復如是<span class='note-inline'>(上法譬雙明。染淨下。先明染後明淨)</span>。如諸眾生無始時來一向不覺。恒為染緣<span class='note-inline'>(謂無明業緣也)</span>或造諸業相。備受苦報。故有地水火風色香味觸三界依正等法。大論云。三界無別法。唯是一心作。以顛倒故不知唯心隨緣反造。謂是他物而起愛恚攀緣厭離。馳騁流轉六趣四生十生。十二因緣修環不息涅槃中。譬如春池王時遊翫。忽遺明珠於彼池內。眾人聞之俱入池中。各執瓦礫謂得寶珠<span class='note-inline'>(經前方便三修)</span>。此喻諸忘因果也。淨名欲令眾生達本唯心真無住體。即了顛倒所造諸法無非唯心。故云從無住本立一切法<span class='note-inline'>(上染緣也)</span>。若諸眾生無始時來。或遇淨緣<span class='note-inline'>(教行緣也)</span>即得成佛。經云。諸佛兩足尊。知法常無性。佛種從緣起。是故說一乘。常無性者即無住本真佛性種。此有三因。佛性即種也。一正因性。即眾生如當體清淨。是毗廬性。名法身種<span class='note-inline'>(即前苦報)</span>。二了因性。即貪恚癡性本明了。是般若性。名報身種<span class='note-inline'>(即前癡惑)</span>。三緣因性。即六趣業性不可得。是解脫性。名應身種<span class='note-inline'>(即前業相)</span>。譬如摩尼唯一圓體<span class='note-inline'>(喻法身也)</span>。金珠瑩徹<span class='note-inline'>(喻般若也)</span>。其一切寶<span class='note-inline'>(喻解脫也)</span>。是三一相非同非異。從緣起者。謂此三因性種俱從教行緣起。經云。若有聞一句。無一不成佛。即教緣起。若善男子能於此經一念隨喜。乃至深心信解受持讀誦解說書寫。為令眾生開示悟入佛之知見。究竟一切種智。是名智慧莊嚴般若種<span class='note-inline'>(翻前癡惑)</span>。經云。低頭舉手畫地聚沙皆成佛道。即行緣起。經云。若善男子住忍辱起柔和善順而不卒暴。心亦不驚。佛子住是地。即是佛受用。行此諸道<span class='corr'>已</span>。來世得作佛。是名福德莊嚴。顯解脫<span class='note-inline'>(翻前業相)</span>。經云。一切眾生皆是吾子。凡有心者皆得作佛。我心自空罪福無主。應觀法界一切唯心。破心微塵出大千經卷。如其所得法定慧力莊嚴等。即正因種。是所莊嚴真法身也<span class='note-inline'>(翻前苦報)</span>。此乃一乘教行起三因性德佛種。故云佛種從緣起。是故說一乘。然則能覺之智自有深淺。如涅槃重四教。觀十二因緣凡有四智。下智覺不見佛性得聲聞菩提。中智觀不見佛性得緣覺菩提。上智觀見不了了得菩薩菩提。上上智觀即見佛性得佛菩提<span class='note-inline'>(四智對四教如玄義)</span>。譬如雜色裹摩尼珠。光隨色變遂玄黃之色隨落二乘。緣所見之光悲其本體。如來於涅槃會上慇懃顧命。令其深觀十二因緣咸見佛性。佛性名第一義空。空名中道。中道名佛。佛名涅槃<span class='note-inline'>(此下翻前地水火風色香味觸三界依正)</span>。涅槃即常<span class='note-inline'>(真法界性地真空元我相色)</span>．樂<span class='note-inline'>(真法界性火真空無相觸)</span>．我<span class='note-inline'>(真法界性風真空無相味)</span>．淨<span class='note-inline'>(真法界性水真空無相香)</span>。毗盧身土<span class='note-inline'>(一體依正)</span>三德秘藏。故云安置諸子秘密藏中。我亦不久自住其中。淨名云。從無住本立一切法。實此意也。若能如是深觀見真佛性秘密藏者。是十法界相性體等本無減增。應知三際無際不離一念之心。十界界如常湛真如之性。故經云。是法住法位。世間相常住。示迷悟法界緣起<span class='corr'>已</span>。</p>
<p>三問答決疑者。</p>
<p>問。心佛眾生三無差別。為心與生佛異故云三。為因果異故云三耶。</p>
<p>答。夫佛名真觀。生名不覺。心即生佛之心。非離生佛外別有心。但心為生佛之本。經示本末因果不二。故云三無差別。如諸子義經論備說。今依本宗略示因果。玄義中釋法有三。謂心佛眾生。若定其因果。則心法定在因。佛法定在因。佛法定在果。眾生法一往義通因果。心定因者。心非因果。約能造諸法判為因也。何者。如華嚴云。一切唯心造。心造諸如來等。豈非十法界法皆由心造。因能致果故云定因也。佛定果者。由覺自心研修究竟名佛。故云定果也。眾生一往義通因果者。由無始本迷不覺自心清淨知體。恒逐妄緣造諸妄業。名妄因受諸妄報名妄果。故云一往義通因果也。若二往而望佛真果。但是於因。為斯義故。佛亦唯心因果不二。故云無差也。</p>
<p>問。若眾生無始本迷必與佛異。佛還從迷覺乎。若不從迷覺斯。有自然佛與眾生異。若必從迷覺假。如無始諸佛未覺之前。誰為其設教為乘種緣。若云由心本具佛之智眼能自覺者。如諸眾生<span class='corr'>咸</span>具覺性。何不皆自能覺。而云須乘種緣耶。又無始既無其際。孰能窮之。總斯眾疑請為開決。</p>
<p>答。此由諸佛境界非凡所測。然經云。學大乘者雖有肉眼名為佛眼。能知如來秘密藏故。今依了義教亦可比知。若欲達無始本際者。即一念是也。何者。小般若云。過去心不可得。現在心不可得。未來心不可得。不可得故即無住本。無住即無始也。雖不可得而一念知性常靈常寂。故李逸人云。十世古今始終不移於當念。知者大師云。三十相即一念是。若了一念無始何疑。既許眾生本是佛之智眼。設爾無始一佛自覺亦何乖也。如支佛在凡尚能自覺因緣遷謝以證聖道。況諸佛乎。且十方世界眾生根性利鈍不等。設無始來有一利智之者。自能覺了諸法唯<span class='corr'>心</span>頓修成佛。豈非諸法即是真教。如經云。一切諸法皆摩訶衍治生產業。即是實相。一色一香無非中道。又如諸佛國土備用六塵為經。見色聞聲覺觸皆獲悟道。是以玄義解經一字遍歷六塵諸法。一一塵塵即真法界妙經。故結歎云。如此解字。手不執卷常是讀經。口無言聲遍誦眾典。佛不說法恒聞梵音。心不思惟普照法界。豈非遍了諸法一切唯心。由心本具。破心微塵出大千經卷。胎經云。法性如大海。不說有是非。凡夫賢聖人。平等無高下。唯在心垢滅。取證如反掌。若爾何妨無始一佛自覺。展轉化他。其根鈍者不能自覺。良由無始躭染諸法。恒處生死積造諸業癡惑重故也。是以諸佛與大慈悲設諸方便。木牛楊葉化城寶所與作教行因緣耳。法華記云。若遠推無始有佛。恐墮無窮之過。且信過去必有一佛自然悟道。譬如群盲欲過險道。中有一盲眼忽開明。導彼群盲過重險處。有不隨者墮重險中。誰之過矣。如來設教導彼群盲。於之可解。</p>
<p>問。眾生無始為一念本性清淨。不覺稱迷為一念本妄故稱迷乎。又諸經論多云。眾生從真起妄。如楞嚴云。覺海性澄圓。圓澄覺元妙。元明照生所。所立性亡。迷妄有虗空。依空立世界等。淨名云。從無住本立一切法。起信云。從真如門不變隨緣故有生滅等相。豈非皆云從真起妄耶。若爾則妄起有始。何謂無始本妄乎。又本既是真。真何起妄。仍須息妄歸真者乎。</p>
<p>答。此乃是佛起緣之說。不可定執是真是妄。何者。佛欲示諸眾生令其了妄即真。故云從真起妄耳。若佛出世便直云。諸法從本來。常自寂滅相。是法住法位。世間相常住。而化眾生何由可解。如云。我若讀佛乘。眾生沒在苦。豈非不堪聞是法。以方便力故。隨順眾生說。如玄義有三種意語。一隨佛自意語。說圓頓乘。直云一切諸法唯心。法界非真非妄。眾生無始不能自覺稱之為妄。華嚴云。應觀法界性。一切唯心造。輔行云。眾生無始但著諸法。為彼流轉而不了諸法之性。豈非眾生不了唯心為彼所轉。菩薩造論亦申佛此意。二隨自他意語。赴緣亦相種種差別。乃說八九等識。分別染淨迷悟逈殊。修證行位因果碩異。菩薩造諸論亦申佛此意。或有學此經論不體是佛赴緣之說。偏多執諍。或謂眾生根身器世間等定須從八識種子熏發識種等。故智者大師判屬方便不了義說。廣破同外道冥初生覺等過也。三隨他意語。唯說小乘四阿含等法是也。如諸賢聖亦造諸論申佛此意。此三意語並法華前赴緣之說。乃至法華開權顯實。一切諸法皆真實相。咸令眾生開佛知見。唯一佛乘隨自意語。無彼兼但對帶等法。備在玄義．止觀。一一簡偏示圓可識。</p>
<p>問。前示唯心實相。始自凡夫終于妙覺。<span class='corr'>咸</span>即不二之性。為只觀唯心便入上位。為更假修戒定慧耶。</p>
<p>答。只觀不二即修戒定慧也。如涅槃云。能觀心性名為上定。無所犯即戒。能觀妙智即慧。此名如來行。一行具一切行矣<span class='note-inline'>(廣如玄義圓五行中)</span>。</p>
<p>問。圓修不二得入上位。為一生辦。為多生辦。若多生辦。與漸何別。若一生辦。聞不二者其眾辦者誰歟。</p>
<p>答。人有三種。一根性極利惑障稍輕。宿殖敢厚志願堅固。纔聞即解頓獲證入。此只用世界即悟第一義也。二根性亦利惑障亦輕。宿殖未多志願猶弱。纔聞即解。如聞思修當觀一念即空假中方獲證入。此至為人而悟第一義也。三根性雖利惑障頗重。宿殖尤薄志願都無。以根利故因聞得解。以惡強故觸境隨緣。深修理事種種調練方獲證入。此備用對治而悟第一義也<span class='note-inline'>(此第三人具四悉也。然四悉不必定須次第。隨機宜聞即用耳)</span>。故醫子喻及金光明中流水除病。有直聞其言即除差者。有授與妙藥方除差者。明其意也。三人雖殊。並是圓頓根性。證入五品十信等位<span class='note-inline'>(南岳．天台等者高僧輩是)</span>。經云。息心達本源。故號為沙門。論云。如是尊妙人。即能見般若。是其人也。餘癡鈍者。毒氣深入聞不能解。設解斥言。乃作毒皷之因繫之緣耳。</p>
<p>問。既用方便殊。調練則是歷車。何謂唯心不二觀耶。</p>
<p>答。只為諸法本唯心。是故世間相常住。舉足七足道場。何虗慮歷事不開悟者哉。</p>
<p>問。如云無始來迷。遇染淨緣。熏習差別。致有十界之殊者。則是界因迷有。何謂世間相常住耶。</p>
<p>答。假使十界因迷悟立。本既唯心。何妨常住。如色相成壞。豈令虗空亦隨色成壞耶。況十法界性本如如全真。叵得之相即真實相。本相常住。何始終之有乎。</p>
<p>問。善惡事殊。迷悟緣別。莫無始染緣本有。無淨緣續有乎。</p>
<p>答。二性既本常。二緣皆本有。迷則本俱迷。悟緣有前後耳。</p>
<p>問。迷必斷善。悟必斷惡耶。</p>
<p>答。闡提不斷性善而斷修善。由斷修善唯有修惡莊嚴。故恒處惡趣。由不斷性善。或遇淨緣。性善得發能至菩提。佛不斷性惡而斷修惡。由斷修惡唯有善莊嚴。故住無上道。由不斷性惡。能起餘法界身應諸惡趣。以覺了故諸惡不生。猶出鑛金不重為鑛矣<span class='note-inline'>(備如觀音玄義)</span>。</p>
<p>問。若斷事惡即是壞滅諸相。何謂不滅癡愛起於明脫。</p>
<p>答。圓中論斷。不斷而斷。既覺諸法本唯我只。種種眾惡皆三昧門。豈更有法名為惡耶。</p>
<p>問。若爾只應一斷。何故六即伏斷有異。</p>
<p>答。譬如渾水濁源深遠。狂風鼓激魚龍出沒卒難可清。應久澄渟萬像乃現。斷惡亦爾。雖頓了煩惱濁水性本菩提清水。而無始本習惡源深遠。必須止妄想風。息覺觀魚龍。真法性水方澄。百千三昧方現。故初心人須了妄念並真我心清淨知體。雖諸宿習馳騁[言*廣]繁。常了是心恒起現。一旦俄澄名根清淨。復體知性徹源明。名破無明<span class='note-inline'>(遲疾如前三種人也)</span>。當知圓人了惡即善。實無所斷而論斷耳。如央堀摩羅遇惡緣時。恣行殺害稱惡人。後遇佛時聞實際法。頓悟唯心成大菩薩。和須密多女示行惡法。乃至諸善知識示作大坑刀山劒樹等。<span class='corr'>咸</span>即妙三昧門。此皆深達罪福無性入善惡不二法門。得是妙用矣。</p>
<p>問。淨名從無住本立一切法。與楞嚴中覺海性澄圓乃至知覺眾生。同乎。</p>
<p>答。此<span class='corr'>但</span>逆順之殊。何者。楞嚴中因佛為阿難示一切法地水風周遍法界。本如來藏是汝真心清淨覺性。於是富樓那乃問佛。一切諸法本既真如來藏。云何忽生山河大地等耶。時佛廣為富樓那顯示性覺妙明本覺明妙。由諸眾生無始不覺。因妄生所。則有山河大地眾生之異。及廣辨器世間并十二類生。復命諸弟子等各說覺因俱陳本解。成二十五圓通。於後釋迦及十方佛互放光明灌頂普及大會。<span class='corr'>咸</span>令十方成七寶色唯一世界。復命文殊觀是二十五圓通法門。文殊即於佛前說偈頌出。如來所示富樓那。無始迷真覺性逐妄緣生。則有山河等相。故云覺海性澄圓等。及頌二十五圓通。唯向取觀音。是真似不二圓通之門。豈非先亦示其迷真起妄修業發現則有妄法。<span class='corr'>洎</span>乎各說圓通。方是了妄即真復如來藏之意也。如淨名中因其示疾。佛遣文殊問其疾源。淨名答。其疾本由妄所生。推妄返真至無住本。豈非從妄逆推歸真無住。示妄即真明矣。當知二經俱顯諸法本真。法界圓常。經體俱二。經同方等部。猶是對少明大簡於三乘。所說非究竟耳。</p>
<p>問。諸法既本真覺藏。皆即不二。應如淨名默然是為真入。今之顯說。莫非真入乎。</p>
<p>答。顯默雖殊。所入無異。智者大師云。諸菩薩從化他故。以言說入。文殊兼自行化他作故。以言示無言入。淨名唯自行故。不以言說。不以言示無言。但默然而入。是以文殊歎為真入。亦如楞伽中大慧問佛。如世尊言。始從得道。經至涅槃。於其中間不說一字。世尊依何密語作如是言。佛答。我依二密語。一自證法。二本住法。自證法者。如被如來所得我亦得之。本住法者。本有法界常住。如道趣城城由道至<span class='note-inline'>(云云)</span>。是則常住法界唯心無住名本住也。覺此唯心契常合道名自證也。故知自證修本住。約證亦與楞嚴意同。本覺明妙即自證也。性覺妙明即本住也。亦是金光明中明如來所盡之性。性即性也。如來即修也。今經云。世間相常住。道場得知<span class='corr'>已</span>。是法不行示。此不可示等。並明修性不二。皆與淨名所入意同。若顯若默者。乃示自行化他故爾。</p>
<p>問。此與止觀同乎。</p>
<p>答。天台止觀有三。謂漸次．不定．圓頓<span class='note-inline'>(漸次者。亦解圓理。但是行漸。謂次第修於四禪八定。〔現〕練熏修及修九種大禪等。不從圓發故名漸次。不定者。亦依漸門而修。發不從圓。發頓或發漸。或前後互發。故名不定。由宿習漸頓種熟故爾。此又不同圓發中十境。自是煩惱等互發之相耳)</span>。此不二門唯與圓頓意同。故文云。故撮十妙為觀法大體。乃至彼此照著法華行成。法華行者即圓頓止觀也。止觀云。依修多羅以開妙解。圓修一心三觀。若根利者聞名即入。快馬見鞭影即著正路。若障重者因觀唯心。宿習遂動。諸境互發。智者大師為令其一一體達無非唯心。安心實相定慧。故論文廣明四三昧為行門。十境十乘為觀法<span class='note-inline'>(四三昧者。一常行。二常坐。三半行半坐。四非行非坐。此第四亦名隨自意。即通於善惡舉動常三昧。非專一事。四種俱稱。三昧者。三。此言正。昧。此云定。又三之言明。昧之言靜。明是觀體。靜是止體。即妙定妙慧也)</span>。是四三昧隨彼事用而得四名。皆是一行三昧耳。對境乘無非一心三觀不二法門。故言與此同也。</p>
<p>問。若爾。止觀一論唯圓頓行。圭峰何故判云。天台解難宿圓妙而趣不門戶。猶是前諸入禪定耶。</p>
<p>答。如圭峰所言。應是略曾披覧漸次止觀耳。脫或曾覩圓頓止觀。必不細詳起盡研究。大意暗。今家全約法華開顯明佛知見。唯觀一念即空假中無相定慧之旨。故茲謬判。何者。論中廣明二十五方便。及正修中備列十境互發。於禪定境列四禪八定等者。一一各有其致。如方便中咸約開顯俾一止一作無非實相。一一方便並真法界唯心妙行。泊列諸境恐行人因修唯心妙觀而有宿習發動。不識其相謂是聖法<span class='note-inline'>(如比丘得四禪謂得四果之類是也)</span>。智者大師乃歷於煩惱業魔禪見等諸境一一示之。使行人識其所發之相。隨而體達無非真佛法界唯心法門。遂委細明之<span class='note-inline'>(論文見在。尋之可見)</span>。若如圭峰所判。即是都不許師曠說鄭衛之音。伯樂話駑駘之狀也。若然者。圭峰禪詮亦應不合談諸禪行相。唯得論於無念之宗耳。既說諸禪行相。亦莫令圓頓禪詮成漸次行相門戶耶。又況禪詮既無開顯之意。望今止觀幾許遠矣。</p>
<p>問。此與金錍及止觀大意同乎。</p>
<p>答。金錍宗於涅槃常住。荊溪為破世人執有外色非佛性義。備引本經詰難研竅。復說設三十六門。然後總申一答顯示毗盧藏性心佛眾生三無差別。與此不異也。大意特為李華撮止觀樞要。直示不思議即此唯心也。</p>
<p>問。前章所明六即之位。經文雖備而名義猶昧。既云唯心法界。而眾生可自知即乎。</p>
<p>答。法界性德尚無生佛之名。誰復論即與不即。應知即者乃諸佛知眾生心本來是佛。日用不知故方便示言即耳。況六即之名。獨是天台依法華諸大乘所立。以顯圓位修性始終不二而二二而不二之因果耳。故荊溪禪師以六句對成三義釋之。一曰理同故即者。即之一字直指當體即是。如指波即水也。故十六觀云。是心是佛。又見佛三昧云。如實觀眾生即是佛。此理即性德佛也。事異故六者。六之一字顯修性因果事殊。如指水即波也。故金光明云。如來遊於無量甚深法性。過諸菩薩所行清淨。二曰初後俱是故即者。謂六位皆即佛也。如涅槃云。發心畢竟二不別。始終不濫故六者。謂聖凡力用天地懸隔。如十六觀云。凡夫心想羸劣。未得天眼不能遠觀。淨名云。有佛世尊得真天眼。不以二相見諸佛土。三曰但理故不即者。謂不即修德果事也。如今經云。壽命無量久。修業所得理。是故不離者。謂不離性德因理也。如涅槃云。一切眾生皆有佛性。華嚴云。法身流轉五道名為眾生<span class='note-inline'>(三釋語異其意大同。今欲令調了修性故備述三義。仍引經證之)</span>。智者大師立此六即。二而不二。使稟權教佛在果者。即信自心是佛。免耻躬不建之非。不二而二。使學大乘暗證謂齊極聖者。即識次位免墮增上慢之咎也。</p>
<p>問。文初解題云。後人增損其題。今皆不用者。只如稱本迹不二門復有何過。文云。本迹雖殊。不思議一。又云。若解迹妙。本妙非遙。應知但是離合異耳。又發端云。然此迹門談其因果等。既言迹。必對本。其文炳者著。何不用之。</p>
<p>答。名不正則義不顯。是不顯則解不生。解不生則修證無所措手足矣。故先須正其名。所以佛說一經。諸聖必問此經當何名。為令世諦不亂顯呂有歸也。如稱為本迹不二門者。且夫不二之名為約何法而立。若如所引本迹雖殊之文中。應云本與迹為二。本迹雖殊不思議一為不二。此則可名本迹不二也。今文中自敘例云。若解迹妙。本妙非遙。乃明二門雖古今化事權實之殊。而十妙但因果開合之異<span class='note-inline'>(開合之相文中自解)</span>。故結云。本迹雖殊不思議一。豈得以結例之語使為一文立名之大意耶。又若言本迹雖各十妙。只為因果不二理一無殊。從其大綱開迹十妙即本十妙。故得題為本迹<span class='corr'>不</span>二者。此更為不可。若然者則智者大師徒張名義申佛久成之本。限指聞壽增道損生之益。使顯本之妙翻成繁剩之文。且夫開迹顯本意則不然。但是開其所述執近之情耳。令達久證之實。不滯迹化之權。開<span class='corr'>已</span>本迹成實。故云即迹而本。六番權實皆不思議一也。豈因開迹便令本妙設其化事乎。況本門總別總十六番明本迹之殊。復一一番結為不思議一。此豈非本中一十六番不二門。何關迹十不二名義耶。又若云但了一法不二尚収五章罄盡。而本迹何得堅謂非者。今之所論。非謂不許不二不攝本迹之理。但論正明不二之文。文無本迹不二之義。若然者。何意解方便品中古人判題從昔縣額牒州惑亂行人之過乎。況本門一一法相名義稍殊。豈可以迹十妙不二便作本事而說以為不二乎。如今十不二之名但依十妙而立。易其名目或合或開。非謂一門對於一妙。當知十門都収十妙自他因果罄無不盡矣。是以荊溪禪師於文。自立其題云。法既教部咸開成妙。故此十門不二為目法之教。部即法華也。十門即依十妙所立之門也。不二即正因所述法體也。其意煖然可解。何得輙違宗師所立之文。擅題本迹不二之稱。況本迹乃是古今分節經文科目耳。非是經論顯要法相之名。豈得立為十妙不二之題也。又若云本迹正是今家判經之鈴鍵。如玄義序云。玄意述於文心。文心莫過本迹。正以本迹為要。故得立為不二題者。今謂智者大師豈不知本迹之名為要。何不於諸部文首立為總題。云法華本迹玄義．本迹文句等乎。文心之語。自是章安禪師以蓮華喻於本迹。施垂開癈六番合喻得於經旨故云爾。此意正在分節經文。故經云。仰觀斯旨眾義冷然。何關今之十不二門歟。又引發端。然此迹門之言故立為本迹不二者。益知不曉其意。只為發端云然。此迹門所以不可題為本迹<span class='note-inline'>(思文)</span>。又若云。不二正是心觀。何妨觀心本迹以為題者。此亦不然。況約文附事之觀。非此歒對不二之旨。此唯心外更何所觀。或曰圓解之者無所不通。滯名之徒即執文字。可不聞解則文文解脫。執則字字瘡疣。若題本迹不二。但知圓神體會其意。何必桎梏於其名義乎。今謂此等人所說不應受。若言亡相何本迹而可論。若就談詮豈立名而無召。故文句云。傳詮若謬則文不如。文不如則理不是。普賢菩薩授與持經人一句一偈令其通利。大辨天女益說法者辨才莊嚴次第。何不<span class='corr'>但</span>會其意。任意失於句偈次第乎。若謂圓解之人不須苦執名者。亦應可題為真應不二．權實不二．體用不二．待絕空假真俗等不二。又何必獨在於本迹乎。全今所論者。但正宗師之所立。豈強搆於是非。儻修理以求索必無矛楯。或隨情而文過任自縱橫。</p>
<p>問。荊溪禪師立此十不二門。為偈然而作。為別有由致。</p>
<p>答。玄義中廣明迹門十妙待絕六十重妙果妙畢。復以六十番權實絕結上諸妙。然後云。若悟理者理即非權非實不見一法。空拳誑小兒說權說實。為兼理則非權非實。是故為妙。釋籤解上六十重妙并權實說。至此乃解云。一切諸法亡泯不二。故更約悟開前十妙權實圓一理心性。乃識前來若妙若麤若開若施空拳成實。因茲復立大音<span class='note-inline'>(老子云大音希聲)</span>顯悟。誰少之說咸堪被圓。從此便入不二門玄。然此迹門等也。豈非是見玄義結文唯指悟理為妙。由是搜括十妙大旨。示其不二以為證入之門乎。文云。故撮十妙為觀法大體者。此乃正述作者之意也。問答決疑<span class='corr'>已</span>。初釋題訖。</p>
<p>第二解文。先平書本文<span class='note-inline'>(此文<span class='corr'>已</span>求多古本釋籤抹勘。開即仍與諸傳教碩德評定。訖今世有別行之本。其間二十餘字不同。蓋三寫成就耳。覽者未審。請徵古本釋籤對之。無致多惑)</span>。後分科備解<span class='note-inline'>(全在下卷)</span>。</p>
<p>然此迹門談其因果及以自他。使一代教門融通入妙。故凡諸義釋。皆約四教及以五味。意在開教悉入醍醐。觀心乃是教行樞機。仍且略照寄在諸說。或存或沒非部正意。故縱有施設託事附法。或辨十觀列名而<span class='corr'>已</span>。所明理境智行位法能化所化。意在能詮詮中咸妙。為辨詮內始末自他。故具演十妙搜括一化出世大意罄無不盡。故不可不了十妙大綱。故撮十妙為觀法大體。若解迹妙。本妙非遙。應知但是離合異耳。因果義一。自他何殊。故下文云。本迹雖殊。不思議一。況體宗用祇是自他因果。故況後教相祇是分別前之四章。使前四章與諸文永異。若曉斯旨則教有歸。一期縱橫不出一念三千世間即空假中理境乃至利益咸爾。則止觀十乘成今自行因果。起教一章成今化佗能所。則彼此照著法華行成。使功不唐捐所詮可識。故更以十門収攝十妙。何者。為實施權則不二而二。開權顯實則二而不二。法既教部咸開成妙。故此十門不二為目。一一門下以六即撿之本。文<span class='corr'>已</span>廣引誠證。此下但直申一理。使一部經旨晈在目前。一者色心不二門。二者內外不二門。三者修恠不二門。四者因果不二門。五者染淨不二門。六者依正不二門。七者自佗不二門。八者三業不二門。九者權實不二門。十者受潤不二門。是中第一從境妙立名。第二第三從智行立名。第四從位法立名。第五第六第七從感應神通立名。第八第九從說法立名。第十從眷屬利益立名。一色心不二門者。且十如境乃至無諦。一一皆有總別二意。總在一念。別分色心。何者。初十如中。相唯在色。性唯在心。體．力．作．緣義兼心色。因．果唯心。報唯約色。十二因緣苦業兩兼或唯在心。四諦則三兼色心。滅唯在心。二諦三諦皆俗具色心。真中唯心。一實及無准此可見。既知別<span class='corr'>已</span>。攝別入總。一切諸法無非心性。一性無性三千宛然。當知心之色心即心名變。變名為造。造謂體同。是則非色非心而色而心。唯色唯心良由於此。故知但識一念偏見<span class='corr'>己</span>佗。佗生佗佛尚與心同。況<span class='corr'>己</span>生佛寧乖一念。故彼彼境法著而不差。　二內外不二門者。凡所觀境不出內外。外謂詫彼依正色心即空即中。空中妙故心色體絕。唯一實性無空假中。色心宛然豁同真淨無復眾生。七方便意不見國土淨穢差品。而帝<span class='corr'>網</span>依正終日炳然。所言內者。先了外色心一念無念。唯內體三千即空假中。是則外法全為心性。心性無外攝無不周。十方諸佛法界有情。性體無殊一切咸偏。誰云內外色心<span class='corr'>己</span>他。是即用色心不二門成。　三修性不二門者。性德祇是界如一念。此內界如三法具足。性雖本爾藉知曰修。由修照性。由性發修。在性則全修成性。起修則全性成修。性無所移。修常宛爾。修又二種。順修．逆修。順謂了性為行。逆謂背性成迷。迷了二心心雖不二。逆順二性性事恒殊。可由事不移心則令迷修成了。故須一期迷了照性成修。見性修心二修俱泯。又曉順修對性有離有合。離謂修性各三。合謂修二性一。修二各三共發性三。是則修雖具九九祇是三。為對性明修故合修為二。二與一性如水為波。二亦無二。亦如波水。應知性指三障是故具三。修從性成成三法爾。達無修性唯一妙乘。無所分別法界洞朗。此申內外不二門成。　四因果不二門者。眾生心因既具三軌。此因成果名三涅槃。因果無殊始終理一。若爾因德<span class='corr'>已</span>具。何不住因。但由迷因各自謂實。若了迷性實唯住因。故久研此因因顯名果。只緣因果理一。用此一理為因。理顯無復果名。豈可仍存因號。因果既泯。理性自亡。祇由亡智親疎。致使迷成厚薄。迷厚薄故強分三惑。義開六即名智淺深。故如夢勤加功。空名惑絕。幻因既滿鏡像果圓。空像雖即義同而空虗像實。像實故稱理本有。空虗故迷轉性成。是則不二而二立因果殊。二而不二始終體一。若謂因異果。因亦非因。曉果從因。因方克果。所以三千在理同名無明。三千果成咸稱常樂。三千無改無明即明。三身並常俱體俱用。此以修性不二門成。</p>
<p>五染淨不二門者。若識無始即法性為無明。故可了今即無明為法性。法性之無明徧造諸法名之為染。無明之法性偏應眾緣號之為淨。濁水清水波浮無殊。清濁雖即由緣而濁成本有。濁雖本有而全體是清。以二波理通。舉體是用。故三千因果俱名緣起。迷悟緣起不離剎那。剎那情常緣起理一。一理之內而分淨穢。別則六穢四淨。通則十通淨穢。故知剎那染體悉淨。三千未顯驗體仍迷。故相似位六根徧。照分十界各具灼然。豈六根淨人謂十定十。分真垂迹十界亦然。乃由果成等彼百界。故須初心而遮而照。照故三千恒具。遮故法爾空中。終日雙亡終日雙照。不動此念徧應無方。隨感而施淨穢斯泯。亡淨穢故以空以中。仍由空中轉染為淨。由了染淨空中自亡。此以因果不二門成。　六依正不二門者。<span class='corr'>已</span>證遮那一體不二。良由無始一念三千。以三千中生陰二法為正。國土一千屬依。依正既居一心。一心豈分能所。雖無能所依正宛然。是則理性．名字二行<span class='corr'>已</span>有不二依正之相。故使自佗因果相攝。但眾生在理果雖未辨。一切莫非遮那妙境。然應復了。諸佛法體非偏而偏。眾生理性非局而局。始終不改大小無妨。因果理同依正何別。故淨穢之土勝劣之身。塵身與法身量同。塵國與寂光無異。是則一一塵剎一切剎。一一塵身一切身。廣<span class='corr'>狹</span>勝劣難思議。淨穢方所無窮盡。若非三千空假中安能成茲自在用。如是方知生佛等。彼此事理互相収。此以染淨不二門成。　七自他不二門者。隨機利佗事乃憑本。本謂一性。具足自他方至果位。自即益佗。如理性三德三諦三千。自行唯在空中。利他三千赴物。物機無量不出三千。能應雖多不出十界。十界轉現不出一念。身土互生不出寂光。眾生由理具三千故能感諸佛。由三千理滿故能應。應偏機偏欣赴不差。不然豈能如鏡現像。鏡有現像之理。形有生像之性。若一形對不能現像。則鏡理有窮形事未通。若與鏡隔則容有是理。無有形體而不像者。若鏡未現像由塵所遮。去塵由人磨。像現非關磨者。以喻觀法大旨可知。應知理雖自佗具足。必藉緣了為利佗功。復由緣了與性一合。方能稱性施設萬端。則不起自性應無方所。此由依正不二門成。　八三業不二門者。於化他門自分三密。隨順物理得名不同。心輪鑒機二輪設化。現身說法未曾毫差。在身分於真應。在法分於權實。二身若異何故乃云即是法身。二說若乖何故乃云皆成佛道。若唯法身應無垂世。若唯佛道誰施三乘。身尚無身說必非說。身口平等等彼意輪。心色一如不謀而化。常冥至極稱物施為。豈非百界一念。界界無非三業。界尚一念。三業豈殊。果用無虧因必稱果。若信方知三密有本。百界三業俱空假中。故使稱宜偏赴為果。一一應色一一言音無不百界三業自具足。化復作化斯之謂歟。故一念凡心<span class='corr'>已</span>有理性三密相海。一塵報色同在本理毗盧遮那。方乃名為三無差別。此以自佗不二門成。</p>
<p>九權實不二門者。平等大慧常鑑法界。亦由理性九權一實。實復九界權亦復然。權實相冥百界一念。不可分別。任運常然。至果乃由契本一理。非權非實而權而實。此即如前心輪自在。致令身口赴權實機。三業一念無乖權實。不動而施豈應隔異。對說即以權實立稱。在身即以真應為名。三業理同權實冥合。此以三業不二門成。　十受潤不二門者。物理本來性具權實。無始熏習或實或權。權實由熏理恒平等。遇時成習行願所資。若無本因薰亦徒設。遇薰自異非由性殊。性雖無殊必籍幻發。幻機幻感幻應幻赴。能應所化並非權實。然由生具非權非實成權實機。佛亦果具非權非實為權實應。物機契應身土無偏。同常寂光無非法界。故知三千同在心地。與佛心地三千不殊。四微體同權實益等。此以權實不二門成。</p>
<p>是故十門。十門通入色心。乃至受潤咸然。故使十妙始終理一。始境本具三。依理生解故名為智。智解導行行解契理。三法相符不異而假立淺深設位簡濫。法祇是證。彼理三下之五章三法起用。三法既是一念三千即空假中。成故有用。若了一念十方三世諸佛之法。本迹非遙。故重述十門令觀行可識。首題既爾。覽別為總符文可知。</p>

<p class='juan'>法華十妙不二門示珠指卷上</p></div>
</div><!-- end of div[@id='body'] -->
</body></html>