<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無門慧開禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1355-A</p><p>無門老子早修杜多行。繼參臨濟禪。一十五處道場隨緣赴感。八萬四千偈頌信口入玄。籠罩古今。犇趨緇白。雄辯徹</p>
<p>九重之聽。神機感三日之霖。雖禪衲半涉於信疑。然朝紳競為之稱替。爭知這老漢一似太虗空。兩忘是非。何有慍喜。遊戲如幻三昧。撈摝有緣眾生。參徒口傳。侍者筆授。未待涅槃時至。<span class='corr'>已</span>同結集功成。不慕伊化金地於竹林園。不重伊掛草鞋於龍床角。不賞伊學牛頭融入定於石室。不羨伊似法華言見禮於槐庭。叵耐四面闊無門。會使八風吹不動。滄洲居士久嚮聲價。阻接笑談有來函書。貽我方冊。須知道信手拈來的。為得人解黏釋縛麼。十字街頭竿木隨身。且與逢場作戲。三十年後珠玉同價。會須有箇知音。淳祐己酉季春中澣　眉山程　公許序</p>
</div>No. 1355
<p class='juan'><a id='mulu2' />無門開和尚語錄卷上</p>
<div class='div-other'><a id='mulu3' />
<p class='h1'>無門開和尚住湖州報因禪寺語錄<span class='note-inline'>(月林和尚開山師為第二代)</span></p><p class="byline">侍者　普敬　錄</p><p>師於嘉定十一年五月初九日入院。指三門云。父子不傳。百無一有。狹路相逢。推門落臼。</p>
<p>佛殿。禮拜即是。不禮即是。黃面瞿曇在我脚底。</p>
<p>底帖。山圍仙壠。水遶佳城。言中有響。句下分明。</p>
<p>法座。一著高一著。一步闊一步。撥轉上頭關。乾坤全體露。遂陞座。拈香祝　聖罷。次拈香云。此香覷著則眼睛枯。嗅著則腦門裂。分明拈出。爇向爐中。奉為兩住平江萬壽。後住烏回先師月林和尚。非圖報德酬恩。且要遞相鈍置。遂趺座<span class='note-inline'>(問答不錄)</span>。乃云。昔年曾向山中去。千手大悲攔不住。今朝又向山中來。優曇華向半天開。一來一去歷歷分明。今日昔年頭頭合轍。所以道。只解舊時人。不解舊時行履處。正與麼時。且道不涉去來一句如何話會。盤陀石上坐深夜。一炷清香散月林。　復云。茅菴艸舍住山深。無奈檀那錯訪尋。了却先師未了底。惡聲從此滿叢林。</p>
<p>上堂。舉僧問雲門樹凋葉落時如何。門云體露金風。師云。者僧開口見膽。雲門露出心肝。山僧亦有一偈舉似諸人。樹凋葉落。體露金風。更問如何。眼瞎耳聾。</p>
<p>上堂。靜中消息閙中觀。閙中消息靜中看。靜閙掀翻行正令。倚天長劒逼人寒。</p>
<p>上堂。舉五祖演和尚示眾云。秋雲秋水兩依依。塞鴈聲聲度翠微。多向洞庭青艸岸。楚天空闊不知歸。師云。大眾。演師祖恁麼說話意在於何。且道今日報因與水雲相會。聲聲相應一句又作麼生。畢竟水須朝海去。到頭雲定覔山歸。</p>
</div>
<div class='div-other'><a id='mulu4' />
<p class='h1'>隆興府天寧禪寺語錄</p><p class="byline">侍者　普通　錄</p><p>三門。閙市門頭。有一句子。擺手出漳江。全身在裏許。</p>
<p>佛殿。稽首老瞿曇。擔頭入閙藍。炷香三拜了。天上與人間。</p>
<p>土地。靈從何來。聖從何起。五通六通。不是不是。今日天寧如何指示。燒香云。齊之以禮。</p>
<p>方丈。拈拄杖云。閙市紅塵。入廛垂手。纔涉思惟。劈脊便摟。</p>
<p>拈帖。夫子眼睛。瞿曇巴鼻。不是四六文章。亦非仁義禮智。普請大家齊側耳。</p>
<p>法座。平沈大地。高出虗空。釋迦彌勒。齊立下風。遂陞座。祝　聖罷<span class='note-inline'>(問答不錄)</span>。乃云。十字街頭。三家村裏。閙中求靜。忙裏偷閑。列岫亭前翠竹引清風。滕王閣下長江浸明月。恁麼會得。佛法世法盡在目前。其或未然。堪咲當年亮座主。西山一去杳無聞。　復舉侍郎吳狀元見示頌云。手中拍板袖中槌。贏得逢場弄一回。寄語無門開道者。挑包便好出山來。山僧僭和一首。眼如鼻孔口如槌。業識忙忙喚不回。南浦西山耕未遍。披毛戴角又重來。</p>
<p>上堂。舉臨濟示眾云。四大色身不解<span class='corr'>說</span>法聽法。脾胃肝膽不解說法聽法。虗空不解說法聽法。師云。臨濟和尚恁麼說話。大似嚼飯餧嬰兒。然雖如是。且道是誰解說法聽法。於斯薦得。參學事畢。其或未然。直待當來問彌勒。</p>
<p>中秋上堂。靈山話月。曹溪指月。寒山比月。從上佛祖納盡敗闕。天寧即不然。有箇頌子舉似大眾。地黑天昏見得親。肯隨光影弄精魂。老僧拳下死中活。佛與眾生一口吞。</p>
<p>受黃龍請辭眾上堂。休分廛市與山間。靜閙閑忙著眼看。靜閙二途俱泯絕。如珠轆轆走金盤。</p>
</div>
<div class='div-other'><a id='mulu5' />
<p class='h1'>隆興府黃龍崇恩禪寺語錄</p><p class="byline">侍者　普通　錄</p><p>三門。一鏃破三關。坐斷江西路。佛祖到頭俱罔措。至竟全憑這一步。</p>
<p>佛殿。殿裏底是什麼。千百化身無處討。禮拜燒香。不勘自破。</p>
<p>拈帖。狀元筆下鼓風雷。未放游鱗久曝腮。激起硯池些子水。洗光幕阜翠崔嵬。</p>
<p>陞座。祝　聖罷<span class='note-inline'>(問答不錄)</span>乃云。遇緣即宗雲從龍。隨處作主風從虎。大地撮來無寸土。倒嶽傾湫興雲致雨。直得三艸二木同霑一雨。正與麼時。且道功歸何所。一氣不言含有象。萬靈何處謝無私。　復舉誌公和尚令人傳語南嶽思大和尚何不下山教化眾生公案。師云。思大被誌公一問。直得分踈不下。今日忽有人問山僧何不下山教化眾生。山僧拈拄杖劈脊便摟。且道與古人是同是別。</p>
<p>謝兩班上堂。有箇不施寸刃殺人遍野底大將軍。向黃龍山下劄箇硬寨。前頭把斷三關。後面重開陷穽。差臨濟為先鋒。德山為殿後。祕魔為左軍。石鞏為右將。既是前後左右得人。說甚長蛇偃月。休誇三略六韜。談咲間狂賊煙飛。彈指頃魔軍殄滅。然雖如是。且坐致太平一句又作麼生。不煩弓<span class='corr'>矢</span>力。斜漢月初生。</p>
<p>上堂。釋迦頂[寧*頁]一機達磨單傳一著崇恩不惜眉毛只作一句道却。</p>
<p>上堂。今朝十月念五。黃龍有一轉語。分明更不囊藏。直截當陽為舉。㘞。甜瓜徹蔕甜。苦瓠連根苦。</p>
<p>上堂。若人識得心。大地無寸土。古人恁麼道。黃龍即不然。若人識得心。大地盡是土。</p>
<p>建壽塔歸寺上堂。舉唐肅宗問忠國師。百年後所需何物。國師良久云會麼。肅宗云不會。國師云。吾有付法弟子耽源却諳此事。可召問之。國師遷化後。肅宗召問耽源。源云。湘之南。潭之北。中有黃金充一國。無影樹下合同船。琉璃殿上無知識。師云。肅宗不忘付囑。國師付囑不忘。耽源起模畫樣。漏逗不少。山僧効顰輙成一頌。湘南潭北影團團。面面簷楹風雨寒。突出虗空無縫罅。從教千古與人看。</p>
<p>建　聖節上堂。金佛不度爐。木佛不度火。泥佛不度水。真佛屋裏坐。趙州和尚恁麼說話。當頭道著美則美矣。要且未有末後句。今日黃龍建　聖節。且道末後一句又作麼生。大千沙界歸　皇化。億萬斯年祝聖躬。</p>
<p>上堂。舉佛性泰和尚道。五日一番。赴箇程限。無道可談。無法可演。寧可碎身如微塵。莫教瞎却眾生眼。師云。泰和尚恁麼說話。大似作賊人心虗。黃龍又且不然。五日一番。赴箇程限。有道可談。有法可演。不顧碎身如微塵。只要瞎却眾生眼。</p>
<p>上堂。舉乳源和尚示眾云。西來的的意。也不易舉唱。時有僧出云如何是西來的的意。源便打云如今是什麼時節你出頭來。師云。乳源和尚老婆心切。只知重賞之下必有勇夫。殊不知將明珠作荳粜却。若是黃龍。蒿枝也不到他喫。何故。千鈞之弩不為鼷鼠而發機。</p>
<p>上堂。日月循環成底事。衲僧切忌眼麻迷。直饒透徹威音外。也落儂家第二機。急薦取。莫遲疑。坐看東君行正令。大鵬一舉到天池。</p>
<p>上藍五湖長老到上堂。獨弄單提向上機。機前薦得早遲疑。相逢覿面憑誰委。父子雖親各不知。卓拄杖云。父子既親。為什麼不知。又卓一下云。鳳林吒枝。</p>
<p>謝上藍長老煎點上堂。格外一機萬靈莫測。向上一著千眼難窺。青山白雲父。白雲青山兒。春風二三月。桃李自成蹊。咲殺靈雲道不疑。</p>
<p>上堂。舉嵩山安國師因僧問。如何是祖師西來意。國師云何不問取自<span class='corr'>己</span>意。僧曰如何是自<span class='corr'>己</span>意。國師云當觀密作用。僧曰如何是密作用。國師以目開合示之。其僧有省。師拈云。大小國師引人落艸。其僧有省未夢見在。今日忽有人問黃龍。如何是祖師西來意。劈脊便棒。說甚自<span class='corr'>己</span>。說甚作用。</p>
<p>上堂。掀翻大地。打破虗空。口吞佛祖。凌蔑宗風。莫咲黃龍無伎倆。熨斗煎茶銚不同。</p>
<p>上堂。參禪莫滯靜工夫。閙處相逢在半途。靜閙兩關俱不涉。趙州東壁掛葫蘆。</p>
<p>上堂。叮嚀損君德。無言真有功。任從滄海變。終不為君通。古人恁麼道。大似掩耳偷鈴。黃龍不惜眉毛。重為諸人下箇注脚。便下座。</p>
<p>謝兜率和尚上堂。舉舍利弗問須菩提。夢中說六波羅蜜。與覺時是同是別。須菩提云。此義幽深吾不能說。上方兜率宮有彌勒大士却諳此義。汝往彼問。師云。大眾。今朝大士親從兜率而來。黃龍遂舉前話問之。大士答曰。三世諸佛說夢。六代祖師說夢。天下老和尚說夢。乃至塵沙諸佛四聖六凡盡在夢中說夢。又說偈言。修習空華梵行。宴坐水月道場。降伏鏡裏魔軍。成就夢中佛事。然雖如是。黃龍却有一味白石茶。三世諸佛若得霑唇。三世諸佛眼開。六代祖師若得霑唇。六代祖師眼開。乃至天下老和尚塵沙諸佛四聖六凡若得霑唇。悉皆眼開。非但眼開。迸却你髑髏。爛却你肚腸。突出你眼睛。豈不慶快。</p>
<p>上堂。目前無法。意在目前。目前薦得。正好喫拳。</p>
<p>結制上堂。天下法窟叢林。四月初一結制。無門逐惡隨邪。要俲死心舊例。普請諸人腦門著地。</p>
<p>佛生日上堂。兜率未離塵滿面。王宮纔降垢通身。兒孫縱有滄浪水。洗到驢年也不清。</p>
<p>月林和尚忌拈香。儂家沒興眼無筋。錯中南方蠱毒深。一掬肝膓俱裂破。年年此日痛傷心。</p>
<p>謝新舊兩班上堂。欲建大廈須假眾材。欲駕巨舟必資眾手。眾材既辨大廈可成。眾手能為巨舟必濟。山野濫尸祖席。曲荷諸人相成。老慧超法令如存。南禪師愿力猶在。到這裏。其進也獰龍得水。其退也猛虎靠山。何親何踈。無新無舊。萬事頭頭合轍。一門和氣藹然。前三後三。日面月面。然雖如是。且道不動干戈坐致太平一句又作麼生。一朝權在手。看取令行時。</p>
<p>因事上堂。是非長短耳邊風。切莫於中覔異同。要得八風吹不動。放教心地等虗空。慈受老人只解順水張帆。不能逆風把柂。黃龍又且不然。是非都去了。是非裏薦取。何故聻。幾度黑風翻大浪。未曾聞道釣舟傾。</p>
<p>上堂。舉雲門示眾云。十五日<span class='corr'>已</span>前即不問。十五日<span class='corr'>已</span>後道將一句來。自代云。日日是好日。師云。這跛脚阿師。始者與麼告報。將謂將謂。及乎末後露出尾巴。元來元來。黃龍即不然。十五日<span class='corr'>已</span>前即不問。十五日<span class='corr'>已</span>後道將一句來。以拂子擊繩牀云。劒去久矣。</p>
<p>莊所行道上堂。黃龍有一所莊。曾到者未舉先知落處。未曾到者今朝說箇樣子也要大家委悉。東至東弗于逮。西至西瞿耶尼。南至南瞻部洲。北至北鬱單越。於其中間有無價珠山堆嶽積。春耕夏種秋收冬藏。盡大地收拾歸來。八字打開如法布施。諸人各各滿足無令欠少。然雖如是。千粒萬粒萬萬粒。皆從這一粒出。若知這一粒出處。不妨慶快平生。其或未然。也須親到地頭始得。</p>
<p>重背藏經上堂。瞿曇遺下葛藤窠。翻覆看來脫處多。不是兒孫重檢點。古今爭得絕誵訛。</p>
<p>上堂。參禪要真實。直造無疑地。聞非未必非。說是未必是。黃龍設三關。曹洞列五位。坐斷主人公。且不落第二。</p>
<p>上堂。循規守短無繩自縛。縱橫無礙外道魔軍。存心澄寂默照邪禪。恣意忘緣解脫深坑。惺惺不昧帶鎻擔枷。思善思惡地獄天堂。佛見法見二鐵圍山。念起即覺弄精魂漢。兀然習定鬼家活計。進則迷理退則乖宗。不進不退有氣死人。且道畢竟如何履踐。努力今生須了却。莫教永劫受沈淪。</p>
</div>
<div class='div-other'><a id='mulu6' />
<p class='h1'>平江府靈巖顯親崇報禪寺語錄</p><p class="byline">侍者　了心　錄</p><p>方丈。烈焰亘天。洪濤輥底。貶上眉毛。劒去久矣。</p>
<p>陞座。祝　聖罷<span class='note-inline'>(問答不錄)</span>乃云。諸佛出世。見成公案。祖師西來。無風起浪。四七二三。說黃道黑。轉見沒交涉。開上座今日試與盡情掃除看。良久云。任大也須從地起。更高爭奈有天何。　復舉法燈禪師示眾有先師未了公案。師云。眼觀東南。意在西北。即不無法燈。者僧爛泥有棘。恩返成冤。未免二俱不了。今日忽有人問靈巖。先師有未了公案作麼生了。只向他道無者閑工夫。</p>
<p>上堂。舉嵩山極禪師因僧問如何是大修行底人。擔枷帶鎻。如何是大作業底人。修禪入定。師云。極禪師如是誇好手。不覺陷重圍。這僧白日飛昇不妨慶快。今日忽有人問靈巖。如何是大修行底人。只向他道成人不自在。如何是大作業底人。自在不成人。忽問去此二途如何話會。只向他道蘇嚧蘇嚧。</p>
<p>上堂。舉僧問白兆如何是萬行。兆云今年桃核也無說甚爛杏。又問如何是玅覺。兆云若是玅藥見示一服。僧云不問這箇。兆云你問什麼。僧云玅覺。兆云若是皂角分付浴頭。師云且道白兆意在什麼處。</p>
<p>上堂。春山疊亂青。春水漾虗碧。春光漏泄盡。誰識春消息。多年枯木再抽枝。撼動春風生八極。卓杖一下。</p>
<p>上堂。三分光陰二早過。懷州牛喫禾。靈臺一點不揩磨。益州馬腹脹。貪生逐日區區去。天下覔毉人。喚不回頭爭奈何。灸猪左膊上。於斯薦得。參學事畢。其或未然。拈拄杖云。請木上座與汝諸人說破。卓拄杖一下。</p>
</div>
<div class='div-other'><a id='mulu7' />
<p class='h1'>隆興府翠巖廣化禪寺語錄</p><p class="byline">侍者　普禮　錄</p><p>三門。撥轉玄關。一彈指頃。看看平地起風雲。門近洪崖千尺井。</p>
<p>齊安王廟燒香云。死心室內。移身移步。日日香燈。朝朝話墮。稽首齊安王。鐵蛇橫大道。</p>
<p>陞座。祝　聖罷<span class='note-inline'>(問答不錄)</span>乃云。心不是佛。智不是道。突兀西山。渺瀰南浦。與麼與麼。翠巖<span class='corr'>已</span>是不惜眉毛。不與麼不與麼。莫來攔我毬門路。拈拄。杖看看亮座主。只今在拄杖頭上說大法要。卓一下云。汝諸人還聞麼。其或未然。卓一下。楖[木*栗]橫擔不顧人。直入千峰萬峰去。　復舉大相國無盡居士張公一日到山。問機道者云。如何是翠巖境。機云門近洪崖千尺井。石橋分水遶松杉。無盡居士遂成頌云。野僧迎客下烟巒。借問如何是翠巖。門近洪崖千尺井。石橋分水遶松杉。師云。機道者將境示人。張相國作境話會。千古之下二俱不了。今日忽有人問開道者。如何是翠巖境。只向他道門近洪崖千尺井。石橋分水遶松杉。具眼者辨取。</p>
<p>上堂。座斷千差。勾賊破家。壁立萬仞。老婆心切。山僧淈[泳-永+盾]時太煞淈[泳-永+盾]。分曉處極是分曉。大眾。且道淈[泳-永+盾]底是分曉底是。心不負人。面無慙色。</p>
<p>上堂。三分光陰二早過。春水滿四澤。靈臺一點不揩磨。夏雲多奇峰。貪生逐日區區去。秋月揚明輝。喚不回頭爭奈何。冬嶺秀孤松。大眾。雪竇和尚三百六十骨節今日被翠巖一時抖出了也。於斯明得。山僧手中棒未到你喫在。何故。啼得血流無用處。不如緘口過殘春。</p>
<p>涅槃上堂。諸行無常。是生滅法。生滅滅<span class='corr'>已</span>。寂滅為樂。黃面老子四十九年三百餘會末後供出死欵。後代兒孫隨邪逐惡無一箇與他出氣。今日翠巖遠孫番欵去也。卓拄杖一下。吽吽。</p>
<p>謝九溪和尚上堂。春山疊亂青。春水漾虗碧。不知天地間。更有誰相識。師云。大眾。大小雪竇祖師孤陋寡聞。只知有己。翠巖又且不然。春山疊亂青。春水漾虗碧。寥寥天地間。滿眼皆相識。且道知心是什麼人。堪咲九溪留不住。却來洪井涌波濤。</p>
<p>謝秉拂上堂。一切佛世尊。皆說一乘道。今此一眾皆應除疑惑。釋迦老子二千年前全機獨露。可惜無人。以至五千退席。後代兒孫雖則不眾。多是當面蹉過。所以道要明恁麼事。須是恁麼人。大眾。要明恁麼事。麼問取堂中第一座。</p>
<p>清明上堂。三月清明節禁烟。桃華帶雨倍鮮妍。皆言當日靈雲悟。咲破禪和口半邊。眾中莫有為靈雲作主底麼。我且問你。那裏是他不疑處。</p>
<p>上堂。今朝三月初十。擊鼓禪徒畢集。欲知時節因緣。雨落堦頭便濕。會即各自歸堂。不會何勞久立。</p>
<p>上堂。舉僧問風穴和尚。語默涉離微如何通不犯。穴云。常憶江南三月裏。鷓鴣啼處百華香。師云。大眾。風穴和尚只知開口。不覺話墮。今日忽有人問翠巖。語默涉離微如何通不犯。卓拄杖一下。</p>
<p>上堂。百丈有三訣。喫茶珍重歇。翠巖不學百丈畫蛇添足。擊拂子。</p>
<p>上堂。舉資福示眾云。隔江望見剎竿便回去。脚跟下好與三十棒。何況過江來。纔有僧出眾。福云不堪共語。便歸方丈。師云。資福放處較危。収來太速。若是翠巖又且不然。望見剎竿便回去。有棒不打這般鈍漢。縱然過江來者。棒亦不打這般鈍漢。眾中忽有人道。望見剎竿便回去則且從。過江來為甚麼也不打。這般鈍漢。但向他道却許你具一隻眼。</p>
<p>赴黃龍辭眾上堂。舉大愚和尚示眾云。翠巖路嶮巇。舉步涉階梯。更有洪源水。滔滔在嶺西。師云。大眾。大小祖師坐在這裏。無門即不然。翠巖絕嶮巇。元不涉階梯。去來無窒礙。彼此更何疑。珍重洪源湖海眾。箇中不隔一毫釐。</p>
</div>
<div class='div-other'><a id='mulu8' />
<p class='h1'>再住黃龍禪寺語錄</p><p class="byline">侍者　法孜　錄</p><p>三門。無門為法門。三關何用立。熟處既難忘。又從這裏入。</p>
<p>佛殿。靈山一會。泥團土塊。問訊燒香。和贜捉敗。</p>
<p>方丈。熱喝麤拳。佛來也打。臨濟德山。一時擒下。</p>
<p>拈帖。不是護身符。亦非斷貫索。直饒鼻孔遼天。也被這箇穿却。無門老漢還免得麼。却請維那下箇注脚。</p>
<p>拈疏。讚嘆無門。也是這箇。罵詈無門。也是這箇。文彩未彰誰辨。得却煩首座通消息。</p>
<p>法座。不動脚頭。青雲獨步。箇是尋常行履處。須知更有通霄路。遂陞座。拈香祝　聖罷<span class='note-inline'>(問答不錄)</span>乃云。八字打開。十方坐斷。去時無蹤。來時無跡。所以道法輪三轉於大千。其輪本來常清淨。豎拂云。看看。黃龍今日再轉法輪了也。有般漢不識好惡。便道再來不直半文錢。黃龍却許他具一隻眼。何故。萬古碧潭空界月。再三撈摝始應知。　復云。掣斷繩頭欲自由。那知定業未容休。再償拽杷拖犁債。鼓得西江水逆流。</p>
<p>謝兩班上堂。八兩還他是半斤。陳年桃核舊時仁。大家出手共提掇。行看叢林氣象新。</p>
<p>預結夏上堂。黃龍結制沒規繩。超過諸方半月程。莫怪七顛并八倒。大家日午打三更。且道以何為驗。揭翻釋迦腦盖。擉瞎達磨眼睛。</p>
<p>上堂。薰風自南來。殿閣生微凉。百年渾似醉。三萬六千場。休擬議。莫思量。錦鱗一躍化龍去。無限癡人戽夜塘。</p>
<p>上堂。歸來一月餘日。內外人事<span class='corr'>已</span>畢。恣意飽飯噇眠。說甚金圈栗棘。分明告報諸禪。直下便須委悉。更若擬議躊躇。照顧腦門霹靂。</p>
<p>中夏上堂。六月炎炎如火聚。寂然不動於中住。炎炎火聚却清凉。清凉却是炎炎處。等閑坐斷兩頭關。撞墻撞壁通霄路。</p>
<p>上堂。舉僧問曹山清稅孤貧乞師賑濟。山云稅闍梨。僧應諾。山云。青原白家三盞酒。喫了尤道未沾唇。師云。稅闍梨兵行詭道。賴遇曹山具透關眼深辨來機。要知稅闍梨落處麼。向道莫行山下路。果然猿呌斷腸聲。</p>
<p>祈雨上堂。石跟常有千年潤。海眼曾無一日乾。天下蒼生待霖雨。不知龍向此間蟠。卓拄杖一下。霹靂一聲頭角露。傾湫倒嶽鼓波瀾。</p>
<p>謝雨上堂。舉馬祖問僧甚處來。僧云湖南來。祖云東湖水滿也未。僧云未滿。祖云許多時雨水尚未滿在。後來道吾云滿也。雲巖云湛湛地。洞山云什麼劫中曾欠少。師拈云。馬祖好好借問。這僧詣實供通。可憐道吾雲巖洞山三大老納盡敗闕。未免性命落在他人手裏。今日忽有人問黃龍。東湖水滿也未。只向他道聊施一滴湫池水。漲起江西十八灘。</p>
</div>
<div class='div-other'><a id='mulu9' />
<p class='h1'>鎮江府焦山普濟禪寺語錄</p><p class="byline">侍者　普巖　錄</p><p>三門。圖列千山開畫嶂。帶圍一水遶蓬瀛。脚頭未舉<span class='corr'>已</span>先入。不用門前彈指聲。</p>
<p>陞座。祝　聖罷<span class='note-inline'>(問答不錄)</span>乃云。釋迦不前。彌勒不後。正當此日。佛法委在山僧手裏。放行則十聖三賢遞相慶賀。把住則二三四七仰望無門。八面玲瓏了無回互。遇緣即宗。隨處作主。然雖如是。只如不放行不把住又作麼生。四海五湖龍世界。十洲三嶋鶴乾坤。　復舉南泉示眾云王老師自小牧一頭水牯牛公案。師云。王老師恁麼說話不是好心。千古之下遭人檢點。若是無門水牯牛。向溪東放也得。向溪西放也得。何故。流水下山非有意。白雲出岫本無心。</p>
<p>上堂。毫釐繫念。三塗業因。瞥爾情生。萬劫覊鎻。恁麼說話。事因叮囑起。</p>
<p>端午上堂。舉文殊令善財採藥因緣。師云。善財能採。文殊解用。雖然眼辨手親。檢點將來漏逗不少。焦山今日終不効他先聖。只是各人喫一盃菖蒲茶。任是貪病嗔病癡病身病心病佛病祖病。一時頓愈。雖然如是。知恩者少。負恩者多。</p>
<p>謝般若和尚上堂。舉僧問智門如何是般若體。門云蚌含明月。又問如何是般若用。門云兔子懷胎。師云。大眾。智門美則美矣。善則未善。今日忽有人問焦山如何是般若體。只向他道烈焰亘天。又問如何是般若用。向他道一味蠱毒。近之者燎却面門。甞之者喪却性命。大眾各自照顧。</p>
<p>上堂。舉趙州和尚示眾云。南來者與他下載。北來者與他上載。大似世情看冷暖。人義逐高低。又慈受和尚云。南來者與他一面咲。北來者與他一面咲。大似歡喜廝算咲裏有刀。若是焦山又且不然。南來者以平常待之。北來者以平常待之。也不嗔也不咲。也無下也無高。何故。清平世界。不用干戈。</p>
<p>上堂。人情濃厚道情微。道用人情世豈知。空有人情無道用。人情能得幾多時。龍牙和尚恁麼告報。太煞老婆心切。雖然如是。人情即不問。如何是道用。山僧口門窄。煩木上座為諸人說破。卓拄杖一下。</p>
</div>
<div class='div-other'><a id='mulu10' />
<p class='h1'>平江府開元禪寺語錄</p><p class="byline">侍者　普覺　錄</p><p>陞座。祝　聖罷<span class='note-inline'>(問答不錄)</span>乃云。大道只在目前。要且目前難覩。欲識大道真體。不離聲色言語。拂子擊禪牀云。這箇是聲。豎拂子云。這箇是色。喚什麼作大道。長將日月為天眼。指出須彌作壽山。　復舉三聖道逢人則出出則不為人。興化道逢人則不出出則便為人。師云。且道開元為人即是不為人即是。大事管你不得。小事各自擔當。</p>
<p>上堂。動絃別曲。葉落知秋。禾山打鼓。雪峰輥毬。睦州擔板。投子提油。趙州狗子。溈山牯牛。青原垂足。俱胝指頭。一隊破落戶。各自逞風流。若到開元門下。打教棒折未休。何故。豈不見道重賞之下必有勇夫。</p>
<p>解夏上堂。布袋頭開今日始。滿目江山秋色裏。驀然踏斷艸鞋跟。元來却是自家底。</p>
<p>上堂。信脚行去絕埃塵。信手拈來用得親。信口道出驚天地。信心悟入獨超羣。直饒恁麼。正好來山僧處喫痛棒。何故。要識真金火裏看。</p>
<p>冬至上堂。陰極陽生。日添一線。拈拄杖。獨有山僧拄杖子。不屬陰陽遷變。卓杖一下。</p>
<p>上堂。舉僧問香林如何是衲衣下事。林云臘月火燒山。今日忽有人問開元如何是衲衣下事。只向他道<span class='corr'>但</span>得雪消去。自然春到來。</p>
<p>元正上堂。昨日去年去。今朝今歲來。去年去不去。今歲來不來。且道不涉去來一句又作麼生。樓上<span class='corr'>已</span>吹新歲角。堂前猶點舊年燈。</p>
<p>觀音生日上堂。現種種形。說種種法。形法皆非。假名菩薩。更於諸相覔圓通。當人正眼俱戳瞎。</p>
<p>四月八上堂。咄這乾屎橛。生來太妖孽。堪咲老雲門。一棒打不殺。開元雖是賊過後張弓。要將惡水驀頭潑。</p>
<p>上堂。衲僧今日路頭通。拄杖生雲興<span class='corr'>已</span>濃。要探江湖深與淺。前途更有玅高峰。</p>
<p>謝靈巖和尚上堂。開爐半月。火種全無。冷灰豆爆。驚動江湖。且道以何為驗。銅像大士低頭問訊。智積菩薩稽首擎拳。</p>
<p>燕國夫人忌上堂。燕國當年植福田。身如水月印三千。渠無生死歸何處。春早梅華放曉烟。</p>
</div>
<div class='div-other'><a id='mulu11' />
<p class='h1'>建康府保寧禪寺語錄</p><p class="byline">侍者　光祖　錄</p><p>方丈。是聖是凡。過這邊立。擬議不來。青天霹靂。</p>
<p>拈帖。摧邪顯正。一印印定。盡大地人。諦聽諦聽。</p>
<p>府疏。獨角之麟步驟。九包之鳳翱翔。未舉<span class='corr'>已</span>前會得。十分文彩全彰。</p>
<p>山門疏。遇家裏人。說家裏事。一句無私。龍翔鳳翥。</p>
<p>諸山疏。諸方浩浩。舉古明今。送人上樹。不是好心。</p>
<p>陞座。祝　聖罷<span class='note-inline'>(問答不錄)</span>乃云。逢人不出。鳳凰不是凡間物。出便為人。不得梧桐誓不棲。所以法隨法行。法幢隨處建立。直得森羅萬象交相慶贊共樂昇平。正恁麼時。且道是何宗旨。慣從五鳳樓前過。手握金鞭賀太平。　復舉僧問巖頭和尚浩浩塵中如何辨主。巖云銅沙鑼裏滿盛油。師云。若向這裏薦得。不妨慶快平生。其或未然。更聽一偈。銅沙鑼裏滿盛油。故國山河在眼頭。試向鳳凰臺上望。長江無日不東流。</p>
<p>小參。<span class='note-inline'>(問答不錄)</span>乃云。老來無日不思閑。深隱西湖第一山。無奈退菴賢制置。遠移公帖入松關。不免倒擕席帽飜著襴衫。向金陵閙市大開鋪席賣興買底。卓拄杖云。這裏薦得。對　九重至尊說第一義諦。也只是這箇。一十八處住山拈槌豎拂說有道無。也只是者箇。而今撒向諸人懷裏。伶俐漢一提提得。一生受用不盡。其或未然。黃金自有黃金價。終不和沙賣與人。</p>
<p>復舉昔日保寧勇禪師頌云。鍊得通紅打一鎚。週遭無限火星飛。十成好箇金剛鑽。攤向門前賣與誰。山僧今日不惜眉毛。與諸人下箇註脚。鍊得通紅打一鎚。費力不少。週遭無限火星飛。切忌眼華。十成好箇金剛鑽。喚鐘作甕。攤向門前賣與誰。分文不直。</p>
<p>上堂。天陰性地昏。日出心光耀。拄杖咲呵呵。禪牀也[跳-兆+孛]跳。管甚歲餘閏。一任月大小。淈[泳-永+盾]幾春秋。用處非常峭。大眾。且道拄杖咲箇什麼。可憐五十三知識。未曾夢見頂門竅。</p>
<p>謝癡絕和尚上堂。靈山大法王。末運希所遇。聲名遍天下。乾坤恣獨步。艸鞋掛龍牀。三宣渾不顧。凌滅曹源生。訓徒參活句。宗門箇樣師。熟不生戀慕。天庭重降勅黃來。凌霄峰頂施甘露。</p>
<p>孟少保請上堂。威鎮戎夷。掃清魔孽。羣靈歸敬。忠心如鐵。破蔡滅金。守黃勦賊。雪百年二帝難雪之耻。成中興四將未成之業。直得天回地轉。海水騰波。艸木昆虫悉霑恩惠。正恁麼時如何。彫弓<span class='corr'>已</span>掛狼烟息。萬國歌謠賀太平。</p>
<p>上堂。三教聖人。同歸一理。理長則行。理短則止。虗空無心。墻壁有耳。不涉言詮。單提直指。卓拄杖云。口縫纔開。不是不是。</p>
<p>上堂。舉僧問古德如何是西來意。古德云山前麥正黃。師云山前麥熟<span class='corr'>已</span>如雲。覿面當機為指陳。驀地一番梅雨過。青山洗出畫圖新。</p>
</div>
<div class='div-other'><a id='mulu12' />
<p class='h1'>開山護國仁王禪寺語錄</p><p class="byline">侍者　一見　錄</p><p>上堂。集芳園後。開大爐鞴。建大法幢。轉大法輪。擊大法鼓。煆堅鎔凡。烹佛煉祖。然雖如是。自從達磨傳皮髓。靈洞山前別是春。</p>
<p>上堂。舉溈山一日問仰山云。仲冬嚴寒年年事。晷運推移事若何。仰山近前叉手立。溈云情知你答這話不得。却問香嚴你又作麼生。嚴云某甲偏答得這話。溈云。仲冬嚴寒年年事。晷運推移事若何。嚴近前叉手立。溈云賴遇寂子不會。古德云。不得不會。泥團土塊。一串穿却。元無向背。師拈云。大眾還知溈仰父子相見處麼。大悲不拈出。通身是眼睛。</p>
<p>雪下上堂。舉靈隱聳禪師因僧問如何是摩訶般若。聳云雪落茫茫。僧無語。聳云會麼。僧云不會。聳隨口頌曰。摩訶般若非取非捨。若人不會風寒雪下。若是護國又且不然。江上晚來堪畫處。漁人披得一簑歸。</p>
<p>元正上堂。舉僧問鏡清新年頭還有佛法也無。清云有。僧云如何是新年頭佛法。清云元正啟祚萬物咸新。師云。元正啟祚萬物咸新。衲僧拄杖黑[甐-瓦+皮]皴。不屬陰陽別是春。</p>
<p>師於淳祐七年五月十一日門司太尉張允顯恭奉聖旨宣引入內起居奉旨先於　緝熈殿祈雨道場觀音前祝香。次奉聖旨索祈雨偈。次奉聖旨宣入　選德殿對　御。陞座祝香云。虗空包不住。大地載不起。爇向爐中。恭為祝延今上皇帝聖躬萬歲萬歲萬萬歲。　皇帝陛下。恭願壽同天帝釋。福等大梵王。金輪統御三千界。玉曆延洪億萬春。　九重天眷。伏願壽同南高峰北高峰。時時添翠。福若東海水西湖水。日日增波。　提綱以一統萬。居高聽卑。顯大機用。具大總持。如日之照。如斗之垂。如雷之震。如風之吹。大千沙界舉無一遺。且護國臣僧共樂昇平一句又作麼生。高提祖印歸　皇化。紹續真燈助　聖明。　復舉僧問乾峰曰。十方薄伽梵一路涅槃門。未審路頭在甚麼處。乾峰拈拄杖劃一劃云在這裏。其僧持此語又。去問偃禪師。十方薄伽梵一路涅槃門。未審路頭在甚麼處。偃禪師曰山僧扇子[跳-兆+孛]跳上三十三天。[祝/土]著帝釋鼻孔。東海鯉魚打一棒。雨似盆傾。師云。乾峰坐在這裏寸步不移。偃禪師脚不點地全無定力。今日佛法委付在臣僧之手。把住則真金失色。放行則瓦礫生光。且道不把住不放行一句又作麼生。一雨普霑沙界潤。萬姓謳歌喜氣回。久坐　聖躬。伏惟珍重。</p>
<p>師自十一日申時辭禁中歸寺。入後山靈洞默禱。十四日早承直殿陳叔達傳旨來問幾時雨通。等候回奏。師即答曰。寂然不動感而遂通。回奏畢。當時有雨。十六日伏承　樞密吳相公惠頌曰。黑山心歷歷。金殿口巴巴。不因漁父引。怎得見波查。師即以偈答曰。出洞昂頭角。回山露尾巴。恩承饒舌力。累我受波查。</p>
<p>上堂。舉溈山與仰山摘茶次。溈云終日祇聞子聲不見子形。仰山撼茶樹。溈山云子只得其用不得其體。仰山云。某甲祇如是。和尚作麼生。溈山據坐。仰山云和尚祇得其體不得其用。溈山云放子三十棒。師頌云。針芥相投。體用俱全。衲僧門下。十萬八千。</p>
<p>聖節上堂。獅子叢林獅子圍繞。旃檀叢林旃檀圍繞。古人恁麼說話。見處偏枯。靈洞又且不然。畢竟如何。只向他道天高羣象正。海闊百川朝。</p>
<p>基宗二長老煎點上堂。掀飜大地基方隱。起家還是破家兒。殺佛殺祖滅吾宗。箇是瞎驢施玅用。壁蟧食母。慈鵶返哺。一放一收。同歸異路。老僧隨處設箇鑽龜打瓦底鋪子。三十年後管取有人卜度。</p>
<p>滿散聖節上堂。舉大宗皇帝幸開寶寺塔院。見僧問曰卿是何人。僧曰塔主。帝曰寡人之塔卿何作主。僧無語。後雪竇代云闔國咸知。山僧敬成一頌舉似諸人。名高不用鐫頑石。路上行人口是碑。大宋正傳天子令。直教諸國豎降旗。</p>
<p>普賢生日上堂。普賢行願等三千。正是清明首夏天。要見大人真境界。月明常照御樓前。</p>
<p>浴佛上堂。悉達太子初生下時。周行七步目顧四方。一手指天一手指地。天上天下惟吾獨尊。山僧聞知甚是不甘。後聞雲門大師道。我當時若見。一棒打殺與狗子喫。貴圖天下太平。山僧甚是快意。又得波旬逼令涅槃。頗合公論。可憐四聖六凡皆被瞿曇誑惑。獨有山僧不隨他轉。且道山僧有甚長處。龍蛇易辨。衲子難瞞。</p>
<p>開爐上堂。爛柴頭。火一團。急著眼。莫瞞盰。卓拄<span class='corr'>杖</span>。星在秤兮不在盤。</p>
</div>
<p class='juan'>無門開和尚語錄卷上</p>
</div><!-- end of div[@id='body'] -->
</body></html>