<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論音響補遺</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />成唯識論音響補遺卷第十〔龍誡〕</p><p class="byline">清武林蓮居　紹覺大師　音義</p><p class="byline">新伊大師　合響</p><p class="byline">法嗣智素　補遺</p>
<div class='div-commentary'><p style="margin-left:1em">△次結屬二障<span class='note-inline'>(二)</span>初正結二障攝。</p>
</div>
<div class='div-orig'><p>此十一障二障所攝。</p>
</div>
<div class='div-commentary'><p style="margin-left:1em">△次明二障斷義<span class='note-inline'>(二)</span>初斷種現位<span class='note-inline'>(二)</span>初正釋<span class='note-inline'>(二)</span>初煩惱障。</p>
</div>
<div class='div-orig'><p>煩惱障中見所斷種<span class='note-inline'>(至)</span>八地以上畢竟不行。</p>
</div>
<div class='div-commentary'><p style="margin-left:1em">音義　先明見斷。極喜地初心斷者。即異生性中一分。彼障現起地前<span class='corr'>已</span>伏者。謂資糧加行位也。修所斷下。次明修斷。清涼釋曰。直觀論文。初地<span class='corr'>已</span>上。能頓伏盡修惑現行。如阿羅漢諸漏<span class='corr'>已</span>盡。無復煩惱。次云由故意力。七地之中。雖暫現起。而不為失。自是一段。通於妨難。謂有問曰。既如阿羅漢。令永不行。如何前曰猶起我見。七地<span class='corr'>已</span>前猶起貪瞋等耶。答云。由故意力起。謂六地之前。容有出觀。尚有誤起。七地之中。常在無相。為化眾生故意現起。而不為失。八地<span class='corr'>已</span>上畢竟不行者。道力勝故。</p>
<p style="margin-left:1em">△次所知障。</p>
</div>
<div class='div-orig'><p>所知障中見所斷種<span class='note-inline'>(至)</span>無漏伏故障不現起。</p>
</div>
<div class='div-commentary'><p style="margin-left:1em">音義　先明見斷。若種若現。義同煩惱。修所斷下。次明修斷。若種若現。亦即前說十一障中所明俱生一分。八地以上下。復約後三地。以明諸識相應所知有現不現。無漏觀心。者第六識心。果相續者。生空智果。能違彼者。謂八地<span class='corr'>已</span>去。生空智果。及所依心王。以皆轉成無漏。與同聚所知障相違。所以不復現行。第七識法我見等四種現起。以微細故。八地<span class='corr'>已</span>上。猶復現行。至第十地位中。法空智果起。方乃伏盡。前五識俱法貪瞋癡三種所知。八地<span class='corr'>已</span>上。雖未轉依。為第六無漏觀心之所伏故。亦不現起。</p>
<p style="margin-left:1em">△次釋妨。</p>
</div>
<div class='div-orig'><p>雖於修道十地位中<span class='note-inline'>(至)</span>而三位顯是故偏說。</p>
</div>
<div class='div-commentary'><p style="margin-left:1em">音義　問曰十地位中。於煩惱障。但伏不斷。何故前三修習位中。俱斷二障及彼麤重。答云。雖於修道等。此中麤重。唯指無堪任性。三位者。一見道位。二不動地。三佛地。問諸位皆斷。何獨三位。答三位顯故偏說。</p>
<p style="margin-left:1em">合響　清涼鈔第二之一云。解深密經說三麤重。一者在皮。初地即斷。二者在膚。八地方斷。三者在骨。唯佛地斷。雖則餘位亦斷麤重。而三位顯。是故偏說。初地捨凡入聖位故。八地無漏常相續故。佛地果滿。頓得捨故<span class='note-inline'>(文)</span>。</p>
<p style="margin-left:1em">△次斷種漸頓<span class='note-inline'>(二)</span>初徵。</p>
</div>
<div class='div-orig'><p>斷二障種漸頓云何。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初釋所斷障<span class='note-inline'>(二)</span>初第七識俱二障種。</p>
</div>
<div class='div-orig'><p>第七識俱煩惱障種<span class='note-inline'>(至)</span>任運內起無麤細故。</p>
</div>
<div class='div-commentary'><p style="margin-left:1em">音義　無學者。謂阿羅漢獨覺如來。不言八地<span class='corr'>已</span>上者。未斷此種故。任運內起無麤細者。釋俱頓斷義。謂此識俱見等。唯執第八。以為自內實我實法。不緣於外。故無麤細。無麤細故。所以頓斷。</p>
<p style="margin-left:1em">△次餘六識俱二障種<span class='note-inline'>(二)</span>初煩惱障種。</p>
</div>
<div class='div-orig'><p>餘六識俱煩惱障種<span class='note-inline'>(至)</span>一剎那中三界頓斷。</p>
</div>
<div class='div-commentary'><p style="margin-left:1em">音義　先明見斷。謂第六識中分別起種。三乘見位。一切頓斷。修所下次明修斷。三乘斷有漸頓。故曰隨應。一一漸次九品別斷者。謂有一類鈍根二乘。約七生斷。將三界九地。每地分九品。預流果人。斷欲界思惑。至第五品。名一來向。斷第六品。名一來果。以有三品餘惑。還來人間故。若斷至八品。名不還向。斷盡九品。名不還果。以欲界惑盡。不生人間。故不還果。寄生淨居。復斷上八地各九品惑。至七十一品。名阿羅漢向。斷盡後品。證羅漢果。復有一類利根二乘。於九地惑。合為一聚。共為九品。雖有九品。一生別斷。不待七生故。若上根者。頓斷九品。若中根者。先斷上三品。次斷中三品。次斷後三品。若輭根者。九品一一別斷。先斷上上品。次斷上中品。乃至最後斷下下品等。其類不一。廣如他處。故經云。預流果人。有一生得阿羅漢者。有二生五生乃至七生。得阿羅漢道者。即其義也。菩薩下。次菩薩可知。</p>
<p style="margin-left:1em">△次所知障種。</p>
</div>
<div class='div-orig'><p>所知障種初地初心<span class='note-inline'>(至)</span>品類差別有眾多故。</p>
</div>
<div class='div-commentary'><p style="margin-left:1em">音義　先明見斷。謂六識俱分別而起所知障種。非關二乘。唯在菩薩。初地初心見道中斷。若修斷者。不同煩惱三界頓斷。要於修道十地位中漸次而斷。斷盡此種。在金剛定。何以漸斷。謂六識俱者。通緣內外麤細境生。品類差別。有眾多故。</p>
<p style="margin-left:1em">△次明能斷道。</p>
</div>
<div class='div-orig'><p>二乘鈍根漸斷障時<span class='note-inline'>(至)</span>前後相望皆容具有。</p>
</div>
<div class='div-commentary'><p style="margin-left:1em">音義　准古通釋加行等四道。別義云。加行道者。謂引無間道前之加行也。無間道者。謂斷惑也。解脫道者。無間道後。名解脫道。謂<span class='corr'>已</span>解脫所應斷障。最初所生。勝進道者。除前三外。所餘諸道。漸勝進故。即解脫道後。所起諸道也。是涅槃路。故名為道。文中言二乘漸斷障者。唯依斷七轉識中俱生煩惱障說。加行勝進或總或別者。總則俱時。別分前後。或前位勝進。即後位無間之加行。故名為總。望前前之加行。優劣實殊。故目曰別<span class='note-inline'>(或前之勝進不能引起後之無間。復修後位加行。故名為別)</span>。菩薩漸斷障者。唯約斷七識中俱生所知障說。不同二乘剎那剎那四道皆有。即有問曰。經無量劫。佛果乃成。時既淹久。云何言剎那剎那。能斷證耶。古師答曰。此義不然。時經長遠。唯分別故。如有頌曰。處夢謂經年。覺乃須臾頃。過時雖無量。攝在一剎那。又曰菩薩精進。極熾盛故。雖經久劫。而謂少時。如有頌云。愚修雖少時。怠心疑<span class='corr'>已</span>久。佛於無量劫。勤勇謂須臾。</p>
<p style="margin-left:1em">合響　集論第五卷云。云何加行道。謂由此道。能捨煩惱。是名修道中加行道。云何無間道。謂由此道無間。永斷煩惱。令無所餘。云何解脫道。謂由此道。證斷煩惱。所得解脫。云何勝進道。謂為斷餘品煩惱。所有加行無間解脫道。是名勝進道。又復棄捨斷煩惱加行。或勤方便思惟諸法。或勤方便安住諸法。或進修餘三摩鉢底。諸所有道。名勝進道。又為引發勝品功德。或復安住所諸有道。名勝進道<span class='note-inline'>(文)</span>。</p>
<p style="margin-left:1em">△四釋證十真如<span class='note-inline'>(二)</span>初標。</p>
</div>
<div class='div-orig'><p>十真如者。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初正釋義<span class='note-inline'>(十)</span>初徧行真如。</p>
</div>
<div class='div-orig'><p>一徧行真如謂此真如<span class='note-inline'>(至)</span>無有一法而不在故。</p>
</div>
<div class='div-commentary'><p style="margin-left:1em">音義　謂初地中所證法界。名徧行義。即是斷異生性障。所顯一分之真理也。</p>
<p style="margin-left:1em">合響　清涼鈔三十四之四云。由斷前障。證徧行真如。謂此真如。二空所顯。無有一法而不在故。梁攝論中。名為徧滿。徧滿一切有為行故。意明。無有一法非二空故。此地最初。徧證徧滿。鈔云。謂有難言。下之九如。豈不徧耶。豈復非是二空所顯。故為此通。意明。徧行之如。是如總相。下之九如。隨德別立。今當初得。得於總相。以受別名<span class='note-inline'>(文)</span>。</p>
<p style="margin-left:1em">△二最勝真如。</p>
</div>
<div class='div-orig'><p>二最勝真如謂此真如<span class='note-inline'>(至)</span>於一切法最為勝故。</p>
</div>
<div class='div-commentary'><p style="margin-left:1em">音義　第二地中所證法界。名最勝義。無能測量。不可比對。遠離邪行犯戒垢故。如智論云。大惡病中戒為良藥。大怖畏中戒為守護。死愚闇中戒為明燈。於惡道中戒為猛將。死海水中戒為大船。即最勝義。</p>
<p style="margin-left:1em">合響　清涼疏三十五之一云。此亦由翻破戒之失。為無邊德。鈔云。由具戒故。證最勝如。謂此如理最為勝故。如說離欲。名為最勝。</p>
<p style="margin-left:1em">△三勝流真如。</p>
</div>
<div class='div-orig'><p>三勝流真如謂此真如<span class='note-inline'>(至)</span>於餘教法極為勝故。</p>
</div>
<div class='div-commentary'><p style="margin-left:1em">音義　第三地中所證法界。名勝流義。謂第三地。斷闇鈍障。於法無礙。為眾法眼。由得三慧。照大乘故。真如所流教法。於餘勝者。梁攝論釋曰。從真如流出正體智。正智流出後得智。後得流出大悲心大悲流出十二部經。名為勝流真如。若餘教法。非證真如之所流出。所以非勝。</p>
<p style="margin-left:1em">合響　玄談第七卷。引古疏云。由此地中。得於三慧。照大乘法。觀此法教根本真如。名勝流真如。或證此如。說法勝故<span class='note-inline'>(文)</span>。會玄第十三卷云。彼釋有二意。初約所流教釋。由此地中者。即第三地。名發光地也。論云。成就勝定大法總持。能發無邊玅慧光故。云三慧照大乘法也。觀此教法根本。名勝流真如者。約三慧觀教法根本。名為勝流真如。此逆推本也。或證此如下。二約所說法釋。以此地菩薩證此真如。得說法勝。由本勝故。末亦勝也。勝流之真如。皆依主釋。初約所流教法以彰名。後約所說勝法以彰名也。又云。謂有問言。彼宗真如凝然。何有流義。故疏云。彼宗雖不立真如隨緣。而說佛正體智。證最清淨法界。而於後得。安立教法。名為如流。</p>
<p style="margin-left:1em">△四無攝受真如。</p>
</div>
<div class='div-orig'><p>四無攝受真如<span class='note-inline'>(至)</span>非我執等所依取故。</p>
</div>
<div class='div-commentary'><p style="margin-left:1em">音義　第四地中所證法界。名無攝義。謂第四地斷微細煩惱障。所證真如。非色心有無等法所繫屬故。亦非我執我慢我愛無明邊見我所等。所依所取故。</p>
<p style="margin-left:1em">△五類無別真如。</p>
</div>
<div class='div-orig'><p>五類無別真如<span class='note-inline'>(至)</span>非如眼等類有異故。</p>
</div>
<div class='div-commentary'><p style="margin-left:1em">音義　第五地中所證法界。名類無別。謂第五地斷下乘般涅槃障。所證真如。畢竟無盡。無有變易故。生死涅槃。二皆平等。故無差別。</p>
<p style="margin-left:1em">合響　清涼鈔三十六之二。引攝論云。名為相續無差別法。世親釋云。謂於此中體無有異。非如眼等。隨諸有情。相續差別。各各有異。無性意同。而梁論云。由此法界。能令三世諸佛相續。身不異者。眾生迷此。萬類之異。諸佛證此。居然不變<span class='note-inline'>(文)</span>。</p>
<p style="margin-left:1em">△六無染淨真如。</p>
</div>
<div class='div-orig'><p>六無染淨真如<span class='note-inline'>(至)</span>亦不可說後方淨故。</p>
</div>
<div class='div-commentary'><p style="margin-left:1em">音義　第六地中。所證法界。名無染淨。謂第六地斷麤相現行障故。證得真如。觀十二因緣。知緣起法。無染無淨。非謂如也。由真如故。法無染淨。名此真如。為無染淨。</p>
<p style="margin-left:1em">合響　會玄第十一卷云。依辯中邊論。菩薩因證此真如。於諸法上。得無染淨。所證真如。從此彰名。若唯識論。即當體彰名真如。隨障不染。隨智不淨。如玉性潔。泥不能染也<span class='note-inline'>(文)</span>。</p>
<p style="margin-left:1em">△七法無別真如。</p>
</div>
<div class='div-orig'><p>七法無別真如<span class='note-inline'>(至)</span>種種安立而無異故。</p>
</div>
<div class='div-commentary'><p style="margin-left:1em">音義　第七地中所證法界。名法無別。謂第七地。斷細相現行障。所證真如。古疏云。雖諸教法。依如建立。如無異故。又於教中。立種種名。法界實相等。而如無異。</p>
<p style="margin-left:1em">合響　會玄云。依唯識說。法即能詮教法。無別即所詮真如。真如不隨能詮教法。而有差別故。若辯中邊論。菩薩證此真如<span class='corr'>已</span>。得玅無相道。能達諸教法體差別。故立其名<span class='note-inline'>(文)</span>。</p>
<p style="margin-left:1em">△八不增減真如。</p>
</div>
<div class='div-orig'><p>八不增減真如<span class='note-inline'>(至)</span>現相現土俱自在故。</p>
</div>
<div class='div-commentary'><p style="margin-left:1em">音義　第八地中。所證法界。名不增減。謂第八地斷無相中作加行障。所證真如。雜染減時。而無有減。清淨增時。而無有增。故曰離增減執。如中邊論云。由通達此。圓滿證得無生法忍。於諸清淨雜染法中。不見一法有增有減。即此亦名相土自在所依真如者。攝論釋曰。謂此法界。是相自在之所依止。於諸相中。而得自在。名相自在。隨所欲相。即現前故。土自在者。謂此法界。是土自在之所依止。於所現土。而得自在。名土自在。如欲令土成金寶等。隨意成故。釋曰。相約現身。土約現界。</p>
<p style="margin-left:1em">△九智自在所依真如。</p>
</div>
<div class='div-orig'><p>九智自在所依真如<span class='note-inline'>(至)</span>於無礙解得自在故。</p>
</div>
<div class='div-commentary'><p style="margin-left:1em">音義　第九地中所證法界。名智自在。謂第九地斷利他不欲行障。所證真如。是智自在之所依止。故能於人天眾中。以四種無礙辯才。任運自在。善說法故。</p>
<p style="margin-left:1em">合響　清涼鈔三十八之二。引無性釋云。謂此地中。得無礙解所依止故。分證得智波羅蜜多。於一切法。不隨其言。善能了知諸意趣義。如實成就一切有情。受勝法樂<span class='note-inline'>(文)</span>。</p>
<p style="margin-left:1em">補遺　會玄云。智即能依。真如即所依。能依之智。證此所依真如<span class='corr'>已</span>。便於四無礙解。而得自在。</p>
<p style="margin-left:1em">△十業自在所依真如。</p>
</div>
<div class='div-orig'><p>十業自在等所依真如<span class='note-inline'>(至)</span>總持定門皆自在故。</p>
</div>
<div class='div-commentary'><p style="margin-left:1em">音義　第十地中所證法界。名業自在。謂第十地斷諸法中未得自在障。所證真如。為神通等之所依止。所依既勝故。神通作業等。皆得自在。如清涼云。住一切地。成就一切佛菩薩等。即業自在義。若廣說者。如淨名不思議品。及攝論等所明。</p>
<p style="margin-left:1em">補遺　會玄云。業即菩薩事業。謂神通陀羅尼。及三摩地。并身等三業。謂此菩薩。化作種種利樂有情之事。皆悉無滯。名為自在也。</p>
<p style="margin-left:1em">△次明立意。</p>
</div>
<div class='div-orig'><p>雖真如性實無差別<span class='note-inline'>(至)</span>為令圓滿後後建立。</p>
</div>
<div class='div-commentary'><p style="margin-left:1em">音義　問曰。真如之理。唯一法界。體無異殊。那有十耶。釋曰。隨德立名。假說十種。又問。初地見理。<span class='corr'>已</span>知一切。何必依後後位。立此十耶。釋云。初地雖達。而能證行猶未圓滿。為令滿行。依後後立。能證行者。即十種波羅蜜多。</p>
<p style="margin-left:1em">合響　雖真如下。清涼疏三十四之三云。此約所證德異。故有十地親證。鈔引古疏釋云。真如實無別。隨其所證所生能證勝德。假立十種。釋曰。既云所生能證勝德假立十種。蚤有智明昧義矣。又疏問。地地正證者。如初地中正智。親證真如。則後九地中。不應更證。以如無二無異故。古德釋云。如雖一味。約智明昧。有十親證。此亦順理。鈔云。應知親證之言。但望當地加行後得。故名為親。不望後地。說為親證。故不相違也。雖初地下。清涼疏云。此則亦約能證明昧義也。鈔云。此一段文。自明廢立。應有問言。初地之內。不達十如。應無發趣之果。能達後後相及得果。若<span class='corr'>已</span>通達。何不齊證真如十德。故今答云。達即齊達。證行未圓故。行位有十。故有十種圓滿真如。乃至如來。十皆能了。如辯中邊論。廣有分別。又疏云。如人觀空。小時不遠。大則漸增。空雖無差。眼有明昧<span class='note-inline'>(文)</span>。</p>
<p style="margin-left:1em">△次明轉依果<span class='note-inline'>(二)</span>初承前起後。</p>
</div>
<div class='div-orig'><p>如是菩薩於十地中<span class='note-inline'>(至)</span>於二轉依便能證得。</p>
</div>
<div class='div-commentary'><p style="margin-left:1em">△次正釋轉依<span class='note-inline'>(二)</span>初釋轉依位別<span class='note-inline'>(三)</span>初總標。</p>
</div>
<div class='div-orig'><p>轉依位別略有六種。</p>
</div>
<div class='div-commentary'><p style="margin-left:1em">△次別釋<span class='note-inline'>(六)</span>初損益轉。</p>
</div>
<div class='div-orig'><p>一損力益能轉謂初二位<span class='note-inline'>(至)</span>而漸伏現行亦名為轉。</p>
</div>
<div class='div-commentary'><p style="margin-left:1em">音義　謂資糧加行二位。名損力益能轉依。損力者。由此二位。依殊勝解及聞熏習。損減依附異熟識中煩惱熏習。又由勝解聞熏習故。羞恥過惡。令諸煩惱少分現行。或不現行。故云損力。益能者。即由勝解等力故。增益依附異熟識中所習淨法功能。故云益能。若爾未斷障種。何名轉依。故答曰。雖未斷障等。</p>
<p style="margin-left:1em">補遺　損謂減損。力謂勢力。益謂增益。能謂功能。謂資糧位。具四種力。修六種行。發三種練磨心。信解唯識。故云習勝解。謂加行位。起四尋伺。發四實智。觀二取空。欲界人中。修此厭心殊勝。具有慚愧。由此二位熏習勝解慚愧之力。便能損染益淨<span class='note-inline'>(云云)</span>。</p>
<p style="margin-left:1em">△二通達轉。</p>
</div>
<div class='div-orig'><p>二通達轉謂通達位<span class='note-inline'>(至)</span>證得一分真實轉依。</p>
</div>
<div class='div-commentary'><p style="margin-left:1em">音義　謂見道位。名通達轉依。以斷異生性障。證得一分真實理故。</p>
<p style="margin-left:1em">△三修習轉。</p>
</div>
<div class='div-orig'><p>三修習轉謂修習位<span class='note-inline'>(至)</span>多令非真不顯現故。</p>
</div>
<div class='div-commentary'><p style="margin-left:1em">音義　先正釋。攝大乘下會通攝論。通達真俗者。清涼釋曰。以有相觀。通俗無相觀達真。令真非真現不現者。入無相觀真現。非真不現。出觀真不現。入有相故非真現。後四地多令非真不顯現者。常在無相觀。故多不現。由雜煩惱。未名清淨。則非真猶現。故有多言。</p>
<p style="margin-left:1em">△四圓滿轉。</p>
</div>
<div class='div-orig'><p>四果圓滿轉謂究竟位<span class='note-inline'>(至)</span>窮未來際利樂無盡。</p>
</div>
<div class='div-commentary'><p style="margin-left:1em">音義　謂究竟名圓滿轉依。以三僧祇。修行圓滿。金剛喻定。斷盡麤重。從此自利畢切。唯是度生盡未來際。故名圓滿轉依。</p>
<p style="margin-left:1em">△五下劣轉。</p>
</div>
<div class='div-orig'><p>五下劣轉謂二乘位<span class='note-inline'>(至)</span>無勝堪能名下劣轉。</p>
</div>
<div class='div-commentary'><p style="margin-left:1em">音義　清涼釋曰。此有六義。名下劣轉。一專求自利。趣小菩提。二厭生死苦。欣樂涅槃。三唯達生空真如。四唯斷煩惱障種。五唯證真擇滅。真擇滅者。有餘無餘二種涅槃。六無勝堪能。此句通該上五句義。</p>
<p style="margin-left:1em">△六廣大轉。</p>
</div>
<div class='div-orig'><p>六廣大轉謂大乘位<span class='note-inline'>(至)</span>有勝堪能名廣大轉。</p>
</div>
<div class='div-commentary'><p style="margin-left:1em">音義　翻上六句。名廣大轉。其義如文。</p>
<p style="margin-left:1em">△三簡示。</p>
</div>
<div class='div-orig'><p>此中意說廣大轉依捨二麤重而證得故。</p>
</div>
<div class='div-commentary'><p style="margin-left:1em">音義　頌中言。捨二麤重故。便證得轉依者。意說。六中廣大轉依。非餘五種。問何以不取果圓滿轉。答對因位說。所以不取。又約位言。不出後二大乘小乘。今不取小乘故。唯取第六。</p>
<p style="margin-left:1em">△次釋轉依義別<span class='note-inline'>(三)</span>初總標。</p>
</div>
<div class='div-orig'><p>轉依義別略有四種。</p>
</div>
<div class='div-commentary'><p style="margin-left:1em">△次別釋<span class='note-inline'>(四)</span>初能轉道<span class='note-inline'>(二)</span>初標。</p>
</div>
<div class='div-orig'><p>一能轉道此復有二。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初能伏道。</p>
</div>
<div class='div-orig'><p>一能伏道謂伏二障<span class='note-inline'>(至)</span>隨其所應漸頓伏彼。</p>
</div>
<div class='div-commentary'><p style="margin-left:1em">音義清涼釋曰。六行伏惑。是曰有漏。加行漸伏。根本後得能頓伏故。</p>
<p style="margin-left:1em">補遺　有漏加行。唯能漸伏。前云彼障現起。地前漸伏。無漏根本後得。俱能頓伏。前云初地以上能頓伏盡。</p>
<p style="margin-left:1em">△二能斷道<span class='note-inline'>(二)</span>初正釋。</p>
</div>
<div class='div-orig'><p>二能斷道謂能永斷<span class='note-inline'>(至)</span>所證所引未成辦故。</p>
</div>
<div class='div-commentary'><p style="margin-left:1em">音義　此道定非有漏加行者。二道除有漏。三智除加行。有漏曾習等者。釋非有漏。有二義故。非有漏道。一曾習相執所引。二未泯相故。如前文云。謂異生類。三性心時。雖外起諸業。而內恒執我。由執我故。令六識中所起施等。不能忘相。所以有漏。非能斷道。加行趣求等者。釋非加行。所證謂真如。所引謂本智。以加行智。未能成辦此理智故。非能斷道。</p>
<p style="margin-left:1em">△次料簡<span class='note-inline'>(二)</span>初師有斷無斷者。</p>
</div>
<div class='div-orig'><p>有義根本無分別智<span class='note-inline'>(至)</span>後得不然故非斷道。</p>
</div>
<div class='div-commentary'><p style="margin-left:1em">音義　此師意。取根本智。為能斷道。非後得者。不能親證真如變相觀故。</p>
<p style="margin-left:1em">△次師二智俱有斷。</p>
</div>
<div class='div-orig'><p>有義後得無分別智<span class='note-inline'>(至)</span>根本後得俱能正斷。</p>
</div>
<div class='div-commentary'><p style="margin-left:1em">音義　先正釋後得。亦名能斷。故瑜伽下引證。出世斷道。謂根本智。世出世斷道。謂本後二智。純世間道者。即有漏加行也。由斯下結示。</p>
<p style="margin-left:1em">合響　會玄第十卷云。後得智不斷者。不能斷迷理隨眠。不親證理故。而於安立四諦之理。無顛倒證。知體是依他故。但斷迷事隨眠。彼疏云。迷理隨眠。行相深遠。要證彼理。方能斷之。迷事隨眠。行相淺近。雖有相觀。亦能斷之。准百法鈔。問後得智能斷惑者。未審能斷何惑。答慈恩有二解。一云。但約二乘後得智。能斷俱生中迷事隨眠。不約菩薩說也。即顯煩惱通本後二智能斷。若所知障。唯根本智斷。二云。菩薩後得智。亦能斷所知障。所知障中。有迷理迷事。迷理執故難斷。唯根本斷。若迷事非執易斷。後得亦能斷。故瑜伽下。會玄釋曰。此護法引瑜伽出世斷道。證根本智斷迷理隨眠。引世出世斷道。雙證根本後得斷迷事隨眠。世出世者。揀純世間故。意言。是世之出世。故云世出世。此約修道位中。云迷事惑目之曰世。揀純世間。復云出世。此斷道既通二智。故引為證。或可此迷事。是後得所斷道曰世。亦是根本所斷道故。復云出世也。</p>
<p style="margin-left:1em">補遺　開蒙云。能斷道。謂無分別根後二智。斷迷理事根隨惑。故名能斷道。迷理迷事隨眠者。清涼云。眠伏藏識。隨緣纏繞迷事理境。故立二名。體即二障種子。</p>
<p style="margin-left:1em">△二所轉依<span class='note-inline'>(二)</span>初標。</p>
</div>
<div class='div-orig'><p>二所轉依此復有二。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初持種依。</p>
</div>
<div class='div-orig'><p>一持種依謂根本識<span class='note-inline'>(至)</span>而不能持種故此不說。</p>
</div>
<div class='div-commentary'><p style="margin-left:1em">音義　聖道轉令捨染得淨者。謂地上菩薩。修聖道時。轉捨依止本識染分依他。轉得依附本識淨分依他。故持種識。有轉依義。問前七識等。竝依他起。亦聖所依法。何非轉依。釋意如文。</p>
<p style="margin-left:1em">補遺　清涼曰。謂在因中。雙持染淨。今得聖道。捨染得淨。即名轉依。</p>
<p style="margin-left:1em">△二迷悟依。</p>
</div>
<div class='div-orig'><p>二迷悟依謂真如中<span class='note-inline'>(至)</span>而非根本故此不說。</p>
</div>
<div class='div-commentary'><p style="margin-left:1em">音義　真如謂迷悟依者。真如即是諸法實性。在纏為迷。出纏為悟。迷時則染法依之而起。悟時則淨法由是而生。聖道起時。捨染得淨。是以真如。有轉依義。問餘依他起。亦迷悟依。此何不說。故答<span class='note-inline'>(云云)</span>。</p>
<p style="margin-left:1em">補遺　宗鏡云。雖說迷悟依。非即心境持種。以真如不變。不隨於心變萬境故。<span class='corr'>但</span>是所迷耳。後還淨時。非即攝相即真如故。但是所悟耳。</p>
<p style="margin-left:1em">△三所轉捨<span class='note-inline'>(二)</span>初標。</p>
</div>
<div class='div-orig'><p>三所轉捨此復有二。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初所斷捨。</p>
</div>
<div class='div-orig'><p>一所斷捨謂二障種<span class='note-inline'>(至)</span>由此名捨徧計所執。</p>
</div>
<div class='div-commentary'><p style="margin-left:1em">音義　障治相違者。真無間道是能治智。二障種子是所治惑。猶明與闇勢不竝生。故曰彼便斷滅。上明斷種名捨。彼種斷故。下次顯伏現名捨。清涼釋曰。實我實法自性本無。但對妄情。妄似於有。今妄情斷。無境對心。假說此境。亦名為斷。由此道理名捨所執。諸有處言斷徧計者。義在於此。</p>
<p style="margin-left:1em">補遺　開蒙云。所斷捨。謂二障種。每遇地地無間道時。彼便滅故。</p>
<p style="margin-left:1em">△二所棄捨<span class='note-inline'>(二)</span>初正釋。</p>
</div>
<div class='div-orig'><p>二所棄捨謂餘有漏<span class='note-inline'>(至)</span>由此名捨生死劣法。</p>
</div>
<div class='div-commentary'><p style="margin-left:1em">音義　先明棄種名捨。清涼鈔釋曰。餘有漏者。即二障餘有漏善法。劣無漏種者。即十地中所生現行。圓謂圓滿。明謂行相分別。異於菩薩。未圓明故。此淨八識。非餘有漏劣無漏依。故皆棄捨。又鈔云劣無漏者。即第十地中。所生現行。金剛道中。方能捨故。二由未捨白淨無記者。即異熟識。第八地中捨賴耶名。第十地中。猶名異熟識。至如來位方捨異熟。名無垢識。三由未捨有漏善法者。即與二障種俱。其二障種是所斷捨<span class='note-inline'>(文)</span>。彼種捨<span class='corr'>已</span>下。次明現不生名捨。開蒙。問所棄捨。答為有漏善異熟無記劣無漏變易身<span class='note-inline'>(生死劣法。即變易生死劣無漏法也)</span>。取要只是有漏種現。劣無漏種現。至此最後解脫道時。盡棄捨之。名四事也<span class='note-inline'>(文)</span>。</p>
<p style="margin-left:1em">補遺　由此名捨生死劣法一句。總結上有漏種現劣無漏種現四事。</p>
<p style="margin-left:1em">△次料簡<span class='note-inline'>(二)</span>初師無間道捨。</p>
</div>
<div class='div-orig'><p>有義所餘有漏法種<span class='note-inline'>(至)</span>與二障種俱時捨故。</p>
</div>
<div class='div-commentary'><p style="margin-left:1em">合響　清涼釋曰。此之有漏。及劣無漏。與二障種。一時而捨。由二障種。有此二故<span class='note-inline'>(文)</span>。</p>
<p style="margin-left:1em">補遺　開蒙云。前念金剛心時。名無間道。斷盡一切微細二障。至第二念。棄捨四事。</p>
<p style="margin-left:1em">△次師解脫道捨。</p>
</div>
<div class='div-orig'><p>有義爾時猶未捨彼<span class='note-inline'>(至)</span>第八淨識非彼依故。</p>
</div>
<div class='div-commentary'><p style="margin-left:1em">音義　先申正解。謂金剛喻定起時。但捨障種。未能捨彼有漏等種。何者。斷二障時。當無間道。此有漏等。與無間道。不相違故。菩薩應無下。以理斥前。菩薩應無生死法者。謂無間道時。猶是菩薩。若言兼捨有漏等種。則此菩薩。應無一分變易生死法故。此位應無所熏識者。所熏謂異熟識。意云。有漏等種。亦異熟持。要須金剛道後。解脫道起。此識方空。若謂無間道時。<span class='corr'>已</span>捨所持。則能持異熟亦捨。則此位中。應無所熏識故。若無間道。<span class='corr'>已</span>捨異熟。是則因位菩薩。應名佛故。既<span class='corr'>已</span>名佛。起解脫道。應無用故。言無用者。良以解脫道起。有二種用。一棄有漏等種。二證極果真理。若謂無間道時。<span class='corr'>已</span>捨諸種。則解脫道。應無捨種之用故。由此下。結示正釋。</p>
<p style="margin-left:1em">△四所轉得<span class='note-inline'>(三)</span>初總標。</p>
</div>
<div class='div-orig'><p>四所轉得此復有二。</p>
</div>
<div class='div-commentary'><p style="margin-left:1em">△次別釋<span class='note-inline'>(二)</span>初所顯得<span class='note-inline'>(二)</span>初總釋所顯得。</p>
</div>
<div class='div-orig'><p>一所顯得謂大涅槃<span class='note-inline'>(至)</span>故體即是清淨法界。</p>
</div>
<div class='div-commentary'><p style="margin-left:1em">音義　涅槃此云圓寂。亦云滅度。秦言無為。亦名安隱。義如常釋。總之即一真法界也。謂有問曰。涅槃自性清淨本然。徧周法界。聖凡咸具。那言所顯及與得耶。故釋云。此雖本來等。又問既有障覆。令不顯現。何名本淨。故答云此依真如等。</p>
<p style="margin-left:1em">合響　會玄第四卷云。其涅槃性。體是無為。本來而有。自性清淨。後逢善友。斷障所顯。雖一真如。逢緣證別。名四涅槃<span class='note-inline'>(文)</span>。</p>
<p style="margin-left:1em">△次別明四涅槃<span class='note-inline'>(三)</span>初總標。</p>
</div>
<div class='div-orig'><p>涅槃義別界有四種。</p>
</div>
<div class='div-commentary'><p style="margin-left:1em">音義　涅槃之理。殊無二致。但以凡聖優劣言之。略分四別。</p>
<p style="margin-left:1em">△次別釋<span class='note-inline'>(二)</span>初正釋<span class='note-inline'>(四)</span>初本來自性清淨涅槃。</p>
</div>
<div class='div-orig'><p>一本來自性清淨涅槃<span class='note-inline'>(至)</span>其性本寂故名涅槃。</p>
</div>
<div class='div-commentary'><p style="margin-left:1em">音義　謂一切下。釋本性淨義。謂即蘊處界等一切諸法所依之理。雖為客塵煩惱所覆。如淨明珠處於淤泥。其體本淨。如經云。染而不染。難可了知。此理不簡聖凡。有情平等共有。與一切下。釋涅槃義。此與諸法不一異者。異應真如非彼實性。一則此性應是無常。離一切相一切分別者。謂不可以有無等四句言之。尋思路絕者。顯境名言所不能至。名言道斷者。表義名言所不能到。</p>
<p style="margin-left:1em">補遺　開蒙云。本性無染。謂之清淨。本性寂然。故曰涅槃。佛地論云。無始時來。自性清淨。具足種種過十方界極微塵數性相功德。一切名言。皆不能得。唯是清淨。聖智所證二空所顯真如。為其自性。諸聖分證。諸佛圓證。</p>
<p style="margin-left:1em">△二有餘依涅槃。</p>
</div>
<div class='div-orig'><p>二有餘依涅槃<span class='note-inline'>(至)</span>而障永寂故名涅槃。</p>
</div>
<div class='div-commentary'><p style="margin-left:1em">合響　有餘依涅槃者。謂即真如出煩惱障。尚有分段生死苦所依故。以諸聖者。最後苦身。未曾滅故。瑜伽云。住有餘依。墮在眾數。猶有眾苦所得轉依。猶與六處而共相應。眾數者。謂五蘊身。以有此身有眾苦故。問既有眾苦。何名涅槃。答雖有微苦相應。而障永滅。亦名涅槃。以果縛雖存。子縛<span class='corr'>已</span>盡故。既有所依。不無遷滅。何名涅槃。開蒙云。能招染盡。故名涅槃。</p>
<p style="margin-left:1em">△三無餘依涅槃。</p>
</div>
<div class='div-orig'><p>三無餘依涅槃<span class='note-inline'>(至)</span>眾苦永寂故名涅槃。</p>
</div>
<div class='div-commentary'><p style="margin-left:1em">音義　并滅身智。則苦依亦無。名無餘依。大患永滅。諸苦永寂。即涅槃義。瑜伽云。住無餘依。不墮眾數。永無眾苦。而於六處。永不相應。</p>
<p style="margin-left:1em">補遺　清涼云。此有餘無餘。通大小乘。而說真如為體。即異小乘。</p>
<p style="margin-left:1em">△四無住處涅槃。</p>
</div>
<div class='div-orig'><p>四無住處涅槃<span class='note-inline'>(至)</span>用而常寂故名涅槃。</p>
</div>
<div class='div-commentary'><p style="margin-left:1em">音義　即真如出所知障者。意顯煩惱同於二乘。故略不說。大悲下。釋無住義。由大悲心常輔翼故。觀諸有情。為三苦所迷。沉淪生死。以四攝法。拔濟含識。是故不住涅槃。由般若智常輔翼故。於念念中。斷一切障。安住無為。所以不住生死。涅槃生死。二俱不住。故名無住。問窮未來際利樂有情。即利他之玅用。那名涅槃。故答曰用而常寂。</p>
<p style="margin-left:1em">△次料簡<span class='note-inline'>(二)</span>初約凡聖通簡。</p>
</div>
<div class='div-orig'><p>一切有情皆有初一<span class='note-inline'>(至)</span>唯我世尊可言具四。</p>
</div>
<div class='div-commentary'><p style="margin-left:1em">△次申問答別簡<span class='note-inline'>(五)</span>初簡善逝有有餘依<span class='note-inline'>(二)</span>初問。</p>
</div>
<div class='div-orig'><p>如何善逝有有餘依。</p>
</div>
<div class='div-commentary'><p style="margin-left:1em">音義　此躡上句唯我世尊可言具四意為問。善逝者。佛十號中之一。問者意云。二死<span class='corr'>已</span>離。諸苦永寂。名之曰佛。寧有微苦所依未盡之涅槃耶。</p>
<p style="margin-left:1em">△次答。</p>
</div>
<div class='div-orig'><p>雖無實依而現似有<span class='note-inline'>(至)</span>是故世尊可言具四。</p>
</div>
<div class='div-commentary'><p style="margin-left:1em">音義　答意有二。先明示有。同於二乘。如乳光經說。世尊有疾。命阿難索乳療渴。即其一事。復有金鎗背痛等報。諸如是等。皆現似有之義。或苦下。後明以無漏蘊。為有餘依。故曰非苦依在。如涅槃經云。我今此身。即是常身法身等。</p>
<p style="margin-left:1em">合響　開蒙云。如來之身。有餘樂依。無漏之身。非苦依故。名有餘依。不同二乘有餘苦依。身有屬故。問何知無苦。答捨無常色。獲得常色。受想行識。亦復如是。故知無苦。有餘樂依。問蘊雖無漏。不無遷滅。何名涅槃。非寂靜故。答能招染盡。故名涅槃。</p>
<p style="margin-left:1em">△二簡二乘容有前三<span class='note-inline'>(二)</span>初問。</p>
</div>
<div class='div-orig'><p>若聲聞等有無餘依<span class='note-inline'>(至)</span>豈有餘依彼亦非有。</p>
</div>
<div class='div-commentary'><p style="margin-left:1em">合響　此躡上文二乘無學容有前三意問也。此有二問。初謂聲聞等。既有無餘依。如何有處云。但有有餘依。無無餘依。此以他處無無餘。難此中有也。次謂有處云。一向都無。豈有餘依。彼二乘無學。亦非有耶。此以他處都無。難此中有有餘依也。</p>
<p style="margin-left:1em">△次答<span class='note-inline'>(有兩番)</span>初一番<span class='note-inline'>(二)</span>初約圓寂義隱答次問。</p>
</div>
<div class='div-orig'><p>然聲聞等身智在時<span class='note-inline'>(至)</span>所顯真理有餘涅槃。</p>
</div>
<div class='div-commentary'><p style="margin-left:1em">音義　謂有處言。都無涅槃者。依聲聞等身智未滅時說。為有所知障所依苦身未盡。故言都無。非彼實無煩惱障盡有餘涅槃。</p>
<p style="margin-left:1em">補遺　苦依即果縛也。二乘身心。正屬所知障。</p>
<p style="margin-left:1em">△次約未證無餘答初問。</p>
</div>
<div class='div-orig'><p>爾時未證無餘圓寂<span class='note-inline'>(至)</span>無苦依盡無餘涅槃。</p>
</div>
<div class='div-commentary'><p style="margin-left:1em">音義　謂有處言。彼無無餘依者。即彼聲聞等身智在時。猶未證得無餘依故。是以言無。然彼後時非無生緣<span class='corr'>已</span>畢。化火自焚。身智俱泯。餘依滅盡之無餘依也。</p>
<p style="margin-left:1em">△次一番<span class='note-inline'>(二)</span>初依無住處答次問。</p>
</div>
<div class='div-orig'><p>或說二乘無涅槃者依無住處不依前三。</p>
</div>
<div class='div-commentary'><p style="margin-left:1em">音義　謂有處說都無涅槃者。或依第四無住處涅槃而說。非謂前三亦說無也。</p>
<p style="margin-left:1em">△次約不定性答初問<span class='note-inline'>(二)</span>初正釋不定無無餘依。</p>
</div>
<div class='div-orig'><p>又說彼無無餘依者<span class='note-inline'>(至)</span>非如一類入無餘依。</p>
</div>
<div class='div-commentary'><p style="margin-left:1em">音義　或說二乘無無餘依者。依不定性聲聞等說。彼纔證得小果。即發大心。留身久住。行菩薩道。非如一類定性二乘。唯取小果。永入無餘。故說二乘無無餘依。</p>
<p style="margin-left:1em">△次轉釋一類有無餘依<span class='note-inline'>(二)</span>初正釋有無餘。</p>
</div>
<div class='div-orig'><p>謂有二乘深樂圓寂<span class='note-inline'>(至)</span>而由彼證可說彼有。</p>
</div>
<div class='div-commentary'><p style="margin-left:1em">音義　問曰。上言一類入無餘依者。意復云何。釋云。謂有二乘等深樂圓寂者。畏生死苦。但念空無相無作故。現苦所依任運滅者。謂現在身。是過業所感。業既漸盡。則果報身。亦任運滅故。餘有為法。謂二乘觀智。及相應心品。此等既無所依。與彼苦依同時頓捨。便證無餘。問苦依與智。既同時捨。無餘真理。誰為能證。答入無餘時。雖無身智。然先由彼身智證得。故可假說彼有耳。</p>
<p style="margin-left:1em">△次對佛辯同異。</p>
</div>
<div class='div-orig'><p>此位唯有清淨真如<span class='note-inline'>(至)</span>故復說彼與佛有異。</p>
</div>
<div class='div-commentary'><p style="margin-left:1em">合響　問既證無餘。便與佛等。何故二乘與佛有異。答此位既斷煩惱。證得清淨真如。離分別想。得寂滅樂。依斯義故。與佛無差。然上不求菩提。下不度眾生。因乖萬行。果缺圓常。故復說彼有異於佛。如有經云。法性真常離心念。二乘於此亦能得。不以此故為世尊。但以甚深無礙智。即斯義也。</p>
<p style="margin-left:1em">△三簡斷所知得無住處<span class='note-inline'>(二)</span>初問。</p>
</div>
<div class='div-orig'><p>諸所知障既不感生如何斷彼得無住處。</p>
</div>
<div class='div-commentary'><p style="margin-left:1em">音義　躡上問起。意云。感後有生。由煩惱障。故斷彼障。得二涅槃。然所知障。既非感生。如何斷彼。亦得無住處涅槃耶。</p>
<p style="margin-left:1em">△次答。</p>
</div>
<div class='div-orig'><p>彼能隱覆法空真如<span class='note-inline'>(至)</span>令於二邊俱不住故。</p>
</div>
<div class='div-commentary'><p style="margin-left:1em">音義　答意云。所知雖不感生。然能障於法空真理。亦能障於利樂他業。斷此障故。顯法空理。此所顯者。即是不住二邊之妙涅槃理。所以斷彼時。得無住處。</p>
<p style="margin-left:1em">△四簡斷所知不得擇滅<span class='note-inline'>(二)</span>初正簡<span class='note-inline'>(二)</span>初問。</p>
</div>
<div class='div-orig'><p>若所知障亦障涅槃如何斷彼不得擇滅。</p>
</div>
<div class='div-commentary'><p style="margin-left:1em">音義　此亦躡前意問。謂若所知。既障無住涅槃真理。是則斷彼。應得擇滅無為。以擇滅智。斷一分障。顯一分理故。</p>
<p style="margin-left:1em">△次答。</p>
</div>
<div class='div-orig'><p>擇滅離縛彼非縛故。</p>
</div>
<div class='div-commentary'><p style="margin-left:1em">音義　答曰。擇滅無為。是離煩惱障縛所顯。彼所知障。既不感生。非同煩惱能縛有情。住於生死。故斷彼時。不得擇滅。但證真如無為耳。</p>
<p style="margin-left:1em">△次釋難<span class='note-inline'>(二)</span>初難。</p>
</div>
<div class='div-orig'><p>既爾斷彼寧得涅槃。</p>
</div>
<div class='div-commentary'><p style="margin-left:1em">音義　謂所知障。既非縛故。如何斷彼。亦得無住涅槃。</p>
<p style="margin-left:1em">△次釋<span class='note-inline'>(二)</span>初明無住非滅縛得故非擇滅攝<span class='note-inline'>(二)</span>初正釋。</p>
</div>
<div class='div-orig'><p>非諸涅槃皆擇滅攝<span class='note-inline'>(至)</span>即真如中二擇滅攝。</p>
</div>
<div class='div-commentary'><p style="margin-left:1em">音義　先泛明所攝義別。謂前所明四種涅槃。有是擇滅。有非擇滅。非彼四種皆擇滅攝。若謂皆屬擇滅攝者。是則四中初一。應非涅槃。以性淨理。原非斷障之所得故。能縛下。正明無住非擇滅攝。煩惱是縛。擇滅離縛。故斷彼時證真擇滅。所知非縛。但障大悲及法空理。故斷彼時。不得擇滅。問既斷所知。不得擇滅。何名涅槃。答然由斷彼所知。得顯法空真理。此法空理。本來寂滅。故說涅槃。非此涅槃以擇滅為性也。故四下。結示可知。</p>
<p style="margin-left:1em">△次釋難<span class='note-inline'>(二)</span>初約不動等二難唯斷縛得擇滅。</p>
</div>
<div class='div-orig'><p>若唯斷縛得擇滅者不動等二四中誰攝。</p>
</div>
<div class='div-commentary'><p style="margin-left:1em">音義　上句牒定前義。下句正問。不動等二者。等於想受滅。謂不動想受滅二種無為。望餘四無為中。誰所攝耶。</p>
<p style="margin-left:1em">△次約暫離釋不動等二非擇滅攝。</p>
</div>
<div class='div-orig'><p>非擇滅攝說暫離故<span class='note-inline'>(至)</span>有非擇滅非永滅故。</p>
</div>
<div class='div-commentary'><p style="margin-left:1em">補遺　入第四禪。名為不動。入滅盡定。名受想滅。此二說是暫離有似。緣闕不生之非釋滅義。故曰說暫離故非擇滅攝。何以不屬擇滅。以擇滅無為。唯究竟滅故。有非擇滅非永滅者。釋上暫離義。謂擇滅有二種。如第二卷中。釋擇滅無為云。不由擇力本性清淨。或緣闕所顯故。名非擇滅。苦樂受滅。故名不動。想受不行。名想受滅。故不動等二。乃是緣闕所顯之非擇滅。以非永滅故。非是本性清淨之非擇滅。以本性清淨。是永滅故。不動等緣闕所顯之義。應撿開蒙六無為章。</p>
<p style="margin-left:1em">△次明無住是滅障得故亦擇滅攝<span class='note-inline'>(三)</span>初正立。</p>
</div>
<div class='div-orig'><p>或無住處亦擇滅攝由真擇力滅障得故。</p>
</div>
<div class='div-commentary'><p style="margin-left:1em">音義　無住處亦擇滅攝者。由法空觀智。真擇滅力。斷所知障。而證得故。</p>
<p style="margin-left:1em">△次釋成。</p>
</div>
<div class='div-orig'><p>擇滅有二一滅縛得<span class='note-inline'>(至)</span>謂斷餘障而證得者。</p>
</div>
<div class='div-commentary'><p style="margin-left:1em">音義　又恐難云。前言無住非擇滅攝。此云亦擇滅攝。前後二說。其旨云何。故釋云。擇滅有二等意。明前約離縛所得擇滅。故說擇滅不攝無住。此依滅障所得擇滅。故說擇滅亦攝無住。</p>
<p style="margin-left:1em">△三結示。</p>
</div>
<div class='div-orig'><p>故四圓寂諸無為中<span class='note-inline'>(至)</span>究竟滅者擇滅所攝。</p>
</div>
<div class='div-commentary'><p style="margin-left:1em">音義　先正結。初一即真如者。由性淨涅槃。不依決擇。而證得故。不屬擇滅。次不動下。列前釋難義。結不動等。二暫伏滅者。成實論曰。二乘那含果。及菩薩遠行地前。所入捨念清淨三昧。及滅盡定。由俱生煩惱。未永斷伏。故名暫伏滅。究竟滅者。即是三乘無學果所入二定。由永斷伏俱生煩惱障故。名究竟滅。</p>
<p style="margin-left:1em">△五簡所知障亦障涅槃<span class='note-inline'>(二)</span>初問。</p>
</div>
<div class='div-orig'><p>既所知障亦障涅槃如何但說是菩提障。</p>
</div>
<div class='div-commentary'><p style="margin-left:1em">音義　意云。所知障既障無住涅槃。如何聖教。但說是智障。不言障涅槃耶。</p>
<p style="margin-left:1em">△次答。</p>
</div>
<div class='div-orig'><p>說煩惱障但障涅槃<span class='note-inline'>(至)</span>理實俱能通障二果。</p>
</div>
<div class='div-commentary'><p style="margin-left:1em">音義　理實俱能通障二果。然諸聖教。依勝用說。各別障一。是故於此不應為難。</p>
<p style="margin-left:1em">△三簡示。</p>
</div>
<div class='div-orig'><p>如是所說四涅槃中唯後三種名所顯得。</p>
</div>
<div class='div-commentary'><p style="margin-left:1em">音義　初一非所顯得者。以自性清淨涅槃。不由斷障所顯得故。</p>
<p style="margin-left:1em">△次所生得<span class='note-inline'>(二)</span>初正釋<span class='note-inline'>(二)</span>初總明所生得。</p>
</div>
<div class='div-orig'><p>二所生得謂大菩提<span class='note-inline'>(至)</span>此即四智相應心品。</p>
</div>
<div class='div-commentary'><p style="margin-left:1em">音義　簡非二乘所證。名大菩提。從無漏種生因所生。名所生得。問曰。無漏種子法爾而有。自種而生。那名得耶。釋意可知。</p>
<p style="margin-left:1em">合響　會玄第四卷云。菩提體是有為。本有種子。多聞熏習。因修增長。體即四智<span class='note-inline'>(文)</span>。開蒙云。轉滅有漏八識之時。從無漏種。生起四智。名所生得。</p>
<p style="margin-left:1em">△次別釋四智品<span class='note-inline'>(二)</span>初徵。</p>
</div>
<div class='div-orig'><p>云何四智相應心品。</p>
</div>
<div class='div-commentary'><p style="margin-left:1em">音義　相應心品者。異類合成一聚名品。即八淨識。及餘信善心所也。</p>
<p style="margin-left:1em">△次釋<span class='note-inline'>(二)</span>初正釋智品<span class='note-inline'>(二)</span>初別釋體相<span class='note-inline'>(四)</span>初大圓鏡智相應心品。</p>
</div>
<div class='div-orig'><p>一大圓鏡智相應心品<span class='note-inline'>(至)</span>如大圓鏡現眾色像。</p>
</div>
<div class='div-commentary'><p style="margin-left:1em">音義　謂此心品離諸分別者。由因中無計度故。所緣行相微細難知者。由因中行相窮極微細。難可了知。及此所緣內外境。亦微細難測故。不妄不愚一切境相者。由因中能緣三類性境。不差謬故。性相清淨者。因中相染而性淨。今智光發明。性相俱淨故。純淨圓德者。純者無雜。淨即離染。圓者滿義。現種依持者。現行功德之依。種子功德之持。自性明善。名為清淨。有漏永亡。云離諸雜。染此能現生自受用等三身三土。及後三智。如大圓鏡。現眾色之影像。</p>
<p style="margin-left:1em">補遺　會玄云。鏡智離分別故。依持平等所緣行相。亦不可知。於真俗境。如實了知。不妄不愚<span class='note-inline'>(云云)</span>。</p>
<p style="margin-left:1em">△二平等性智相應心品。</p>
</div>
<div class='div-orig'><p>二平等性智相應心品<span class='note-inline'>(至)</span>一味相續窮未來際。</p>
</div>
<div class='div-commentary'><p style="margin-left:1em">音義　自他有情悉平等者。由昔因中執有我故。自他不等。今我執既無。故皆平等。諸有情者。謂十地菩薩也。玅觀察智不共所依者。因中第七識。為第六識不共所依。果上平智。亦為玅觀察智之所依故。無住涅槃之所建立者。由悲與智恒相應故。一味者。一無漏味也。餘義可知。</p>
<p style="margin-left:1em">△三玅觀察智相應心品。</p>
</div>
<div class='div-orig'><p>三玅觀察智相應心品<span class='note-inline'>(至)</span>令諸有情皆獲利樂。</p>
</div>
<div class='div-commentary'><p style="margin-left:1em">音義　清涼釋曰。神用無方。稱之曰玅。緣自共相。名為察智。自即色心等別。共即同無常等。又攝論云。圓成實性為共相。依他起性為自相。攝觀者。攝即攝藏。觀即觀察。六度道品。為功德寶。諸神通等。為作用差別。謂以現相或放光等。</p>
<p style="margin-left:1em">△四成所作智相應心品。</p>
</div>
<div class='div-orig'><p>四成所作智相應心品<span class='note-inline'>(至)</span>成本願力所應作事。</p>
</div>
<div class='div-commentary'><p style="margin-left:1em">音義　示現種種變化三業者。准佛地經釋曰。由是如來勤身化業。示現種種工巧等處。摧伏諸技傲慢眾生。以是善巧方便力故。引諸眾生。令入聖教。成熟解脫。由是如來慶語化業。宣提種種隨所樂法。文義巧玅。小智眾生。初聞尚信。以是善巧方便力故。引諸眾生。令入聖教。成熟解脫。由是如來決意化業。決擇眾生八萬四千心行差別。以是善巧方便力故。引諸眾生。令入聖教。成熟解脫。廣如彼經。</p>
<p style="margin-left:1em">△次總示立名。</p>
</div>
<div class='div-orig'><p>如是四智相應心品<span class='note-inline'>(至)</span>一切有為功德皆盡。</p>
</div>
<div class='div-commentary'><p style="margin-left:1em">音義　有疑問曰。四智心品。每品定有二十二法。能所變等。云何但以智得名耶。故釋云。如是四智等二十二法者。五徧行。五別境。信等十一。并所依淨識。各有二十二法。能徧謂內二分。所變謂相見分故。此四品總攝一切有為功德盡者。謂即由智品定有二十二法故。所以四品。總攝一切善法。以無漏位中智用增盛。以智名顯。故云四智相應心品。佛地論云。大覺地中。無邊功德。略有二種。一者有為。二者無為。無為功德。淨法界攝。有為功德。四智所攝。</p>
<p style="margin-left:1em">△次諸門分別<span class='note-inline'>(二)</span>初正釋<span class='note-inline'>(四)</span>初轉得門<span class='note-inline'>(三)</span>初師轉識成智。</p>
</div>
<div class='div-orig'><p>此轉有漏八七六五識相應品如次而得。</p>
</div>
<div class='div-commentary'><p style="margin-left:1em">補遺　開蒙。問轉何識生何智。答轉前五得成所作。六玅觀察。七平等性。八大圓鏡<span class='note-inline'>(文)</span>。</p>
<p style="margin-left:1em">△次師智依識轉。</p>
</div>
<div class='div-orig'><p>智雖非識而依識轉識為主故說轉識得。</p>
</div>
<div class='div-commentary'><p style="margin-left:1em">音義　問曰。智是心所。識是心王。<span class='corr'>已</span>轉未轉。其體原異。那言轉識而得四智耶。釋云。智依識轉。非轉識體。然識是心王。有主義故。說轉識得。</p>
<p style="margin-left:1em">合響　開蒙。問轉識成智。智者別境中慧。豈不轉王。成心所耶。答稱實轉王得王。轉所得所<span class='note-inline'>(文)</span>。</p>
<p style="margin-left:1em">△三師轉強得強。</p>
</div>
<div class='div-orig'><p>又有漏位智劣識強<span class='note-inline'>(至)</span>轉八識而得此四智。</p>
</div>
<div class='div-commentary'><p style="margin-left:1em">音義　清涼釋曰。言識劣者。以二分中。但有淨故。不同眾生分別強故。言智強者。無惡慧故。決斷勝故。</p>
<p style="margin-left:1em">合響　會玄第十三卷。引百法鈔云。有漏位中。智劣識強。無漏位中。智強識劣。問何因如是耶。答因中識強者。為境強故。以識為了別境而生故。問因何境強。答為煩惱強。煩惱強者。為智慧劣。因此生死輪迴。果中智強識劣者。為境劣故。境劣者。為煩惱無故。煩惱無者。為智強故。因此智強。能捨生死。得涅槃等。</p>
<p style="margin-left:1em">△二初起門<span class='note-inline'>(二)</span>初別明<span class='note-inline'>(四)</span>初大圓鏡智<span class='note-inline'>(二)</span>初師無間道時起。</p>
</div>
<div class='div-orig'><p>大圓鏡智相應心品<span class='note-inline'>(至)</span>便無能持淨種識故。</p>
</div>
<div class='div-commentary'><p style="margin-left:1em">△次師解脫道時起。</p>
</div>
<div class='div-orig'><p>有義此品解脫道時<span class='note-inline'>(至)</span>持無漏種令不失故。</p>
</div>
<div class='div-commentary'><p style="margin-left:1em">音義　二釋之中。此釋為正義。竝見前所棄捨中。</p>
<p style="margin-left:1em">△二平等性智。</p>
</div>
<div class='div-orig'><p>平等性智相應心品<span class='note-inline'>(至)</span>相依相續盡未來際。</p>
</div>
<div class='div-commentary'><p style="margin-left:1em">音義　第七因中轉。故云見道初起。有漏等位或有間斷者。謂十地中。未能斷盡俱生二執。若第六識入生法觀時。觀我法空。伏二執故。此智現前。若出二觀時。與漏心俱。則不現起。故言或有。至十地後心。乃成究竟無漏。以淨第八。而為所依。相續無間。盡未來際。</p>
<p style="margin-left:1em">合響　宗鏡第五十七卷。問第六能斷惑。斷惑成無漏。第七不能斷惑。何故亦成無漏。答謂第七識是第六所依根。第六是能依識。能依識既成無漏。第七所依根。亦成無漏。謂第六入生法二空觀時。第七識中。俱生我法二執。伏令不起。故第七成無漏<span class='note-inline'>(文)</span>。</p>
<p style="margin-left:1em">△三玅觀察智。</p>
</div>
<div class='div-orig'><p>玅觀察智相應心品<span class='note-inline'>(至)</span>或無心時皆容現起。</p>
</div>
<div class='div-commentary'><p style="margin-left:1em">音義　此智亦因中轉。通大小乘。若生空玅觀察智。於二乘位。見道初起。至無學位。方得究竟。若在菩薩漸悟之者。解行地終頓悟之者。要至上位。若非有漏。或無心時。皆容現起。解行地終。即加行位上位。即初見道。至第八地。若非有漏。謂非有漏心時。或無心時。謂滅盡定。意云。無漏心時。及有心時。方容現起。若法空玅觀察智。菩薩見道。方得初起。展轉乃至上位。若非有漏等。三時皆容現起。此上位。謂十地後心。若非有漏等者。有漏與彼相違。生空不違法執。無心則無六識。故此三時皆不現起。</p>
<p style="margin-left:1em">△四成所作智<span class='note-inline'>(二)</span>初師修道位亦起。</p>
</div>
<div class='div-orig'><p>成所作智相應心品<span class='note-inline'>(至)</span>後得引故亦得初起。</p>
</div>
<div class='div-commentary'><p style="margin-left:1em">合響　清涼釋曰。謂第六意識。後得引故。於淨土中。起五識故。</p>
<p style="margin-left:1em">△次師成佛時初起。</p>
</div>
<div class='div-orig'><p>有義成佛方得初起<span class='note-inline'>(至)</span>而數間斷作意起故。</p>
</div>
<div class='div-commentary'><p style="margin-left:1em">音義　以十地下。明所依根。非無漏故。顯非因中轉義。眼等下。清涼釋曰。言不共者。謂眼根唯為眼識依故。言必俱者。是俱有依。根識同時故。言同境者。即同境依。根識共同緣一境故。此三名異。俱是五根。皆三依中俱有依攝。所依眼等。既是有漏。故不能發無漏識智。此二於境有明昧者。二即是漏及與無漏。無漏識取境明。有漏識取境昧。十地五識。既是有漏。故至佛果方成所依。由斯下結申正釋。而數間斷作意起者。謂雖於佛果<span class='corr'>已</span>成無漏。然數間斷。必假作意緣力。方得生起。非如餘智相續無間。</p>
<p style="margin-left:1em">△次總簡。</p>
</div>
<div class='div-orig'><p>此四種性雖皆本有<span class='note-inline'>(至)</span>勿前佛德勝後佛故。</p>
</div>
<div class='div-commentary'><p style="margin-left:1em">音義　問曰。此四智品。皆從本有無漏種生。若起現行。應一切時。均成無漏。云何得有前後因果轉依之不一耶。釋云。此四種等。意明雖皆本有。要熏乃發。熏有勝劣故。因位漸增。果位圓滿。既圓滿<span class='corr'>已</span>。不增不減。盡未來際。又問。何以佛位不增減耶。答云。但從即生。不熏成種故。若更熏種。則前佛熏多似優。後佛熏少似劣。故云勿前佛德勝後佛故。</p>
<p style="margin-left:1em">△三緣境門<span class='note-inline'>(四)</span>初大圓鏡智<span class='note-inline'>(二)</span>初師但緣真如。</p>
</div>
<div class='div-orig'><p>大圓鏡智相應心品<span class='note-inline'>(至)</span>行相所緣不可知故。</p>
</div>
<div class='div-commentary'><p style="margin-left:1em">△次師緣一切法。</p>
</div>
<div class='div-orig'><p>有義此品緣一切法<span class='note-inline'>(至)</span>餘一分二準此應知。</p>
</div>
<div class='div-commentary'><p style="margin-left:1em">音義　先標通緣一切諸法。莊嚴下引證。先引聖教。又此下次引正理。謂昔因中。既緣種及身器。於今果位。亦應緣無漏種。及身土等故。行緣下通前所因。謂賴耶緣俗。名不可知。此亦應爾。名不可知。緣真如下。釋通本後二攝。了俗由證真故說為後得者。謂能了俗之智。是根本智。證真如之後而得者。故說了俗。名後得智。意顯此智能證真如。必有了俗之後得故。餘一分二準此應知者。例後平玅二智。一體分二。意亦均此。</p>
<p style="margin-left:1em">補遺　問二智既是一體。起無前後。何名後得。答由證真故有根本。由了俗故有後得。了俗必由證真故。假立前後。</p>
<p style="margin-left:1em">△二平等性智<span class='note-inline'>(三)</span>初師但緣第八。</p>
</div>
<div class='div-orig'><p>平等性智相應心品<span class='note-inline'>(至)</span>如染第七緣藏識故。</p>
</div>
<div class='div-commentary'><p style="margin-left:1em">△次師但緣真如。</p>
</div>
<div class='div-orig'><p>有義但緣真如為境緣一切法平等性故。</p>
</div>
<div class='div-commentary'><p style="margin-left:1em">△三師徧緣真俗。</p>
</div>
<div class='div-orig'><p>有義徧緣真俗為境<span class='note-inline'>(至)</span>二智所攝於理無違。</p>
</div>
<div class='div-commentary'><p style="margin-left:1em">音義　通緣真俗。乃為盡理。佛地下證成。十種平等性者。文見第四卷中。由斯下結示。</p>
<p style="margin-left:1em">△三玅觀察智。</p>
</div>
<div class='div-orig'><p>玅觀察智相應心品<span class='note-inline'>(至)</span>皆無障礙二智所攝。</p>
</div>
<div class='div-commentary'><p style="margin-left:1em">△四成所作智<span class='note-inline'>(二)</span>初師但緣五種現境。</p>
</div>
<div class='div-orig'><p>成所作智相應心品<span class='note-inline'>(至)</span>一一皆於五境轉故。</p>
</div>
<div class='div-commentary'><p style="margin-left:1em">補遺　前三依心根故。二智俱通。此智但依色根。而數間斷。作意起故。故唯後得。所謂變相觀空唯後得。問謂之後得者。根本而後生。前五既無根本。何有後得。答是彼類故。同達彼故。</p>
<p style="margin-left:1em">△次師徧緣三世諸法。</p>
</div>
<div class='div-orig'><p>有義此品亦能徧緣<span class='note-inline'>(至)</span>起化業故後得智攝。</p>
</div>
<div class='div-commentary'><p style="margin-left:1em">音義　先明徧緣三世。佛地下引經釋成。然此下通前引論。竝可意知。隨作意下。釋唯後得。不同前三。通二智攝。</p>
<p style="margin-left:1em">△四作用門<span class='note-inline'>(二)</span>初承前標後。</p>
</div>
<div class='div-orig'><p>此四心品雖皆徧能緣一切法而用有異。</p>
</div>
<div class='div-commentary'><p style="margin-left:1em">△次釋四用別。</p>
</div>
<div class='div-orig'><p>謂鏡智品現自受用<span class='note-inline'>(至)</span>破諸疑網利樂有情。</p>
</div>
<div class='div-commentary'><p style="margin-left:1em">補遺　會玄引百法鈔云。大圓鏡智。攝自受用身。以含持種子。親變根身。為眾色心總所依故。平等性智。攝他受用身。反因立號。觀自他平等。現十平等身。行相勝故。玅觀察智。能觀諸法自共相故。於淨穢二土。說法斷疑。最為殊勝。二身皆攝。若成所作智。攝變化身。謂即此智。徧能成就昔時所作利他願故。現三種化身。義為勝故。</p>
<p style="margin-left:1em">△次結廣。</p>
</div>
<div class='div-orig'><p>如是等門差別多種。</p>
</div>
<div class='div-commentary'><p style="margin-left:1em">△次結示。</p>
</div>
<div class='div-orig'><p>此四心品名所生得。</p>
</div>
<div class='div-commentary'><p style="margin-left:1em">合響　謂四智總名菩提。此結所生得也。</p>
<p style="margin-left:1em">△三結示。</p>
</div>
<div class='div-orig'><p>此所生得總名菩提及前涅槃名所轉得。</p>
</div>
<div class='div-commentary'><p style="margin-left:1em">合響　此以所生菩提所顯涅槃。總結所轉得也。</p>
<p style="margin-left:1em">補遺　大乘法師云。理凝本有出縛。而號涅槃。智照新生果圓。而稱正覺。乃四德之鴻源。三明之玅本也。</p>
<p style="margin-left:1em">△三簡示。</p>
</div>
<div class='div-orig'><p>雖轉依義總有四種<span class='note-inline'>(至)</span>頌說證得轉依言故。</p>
</div>
<div class='div-commentary'><p style="margin-left:1em">合響　此約頌所簡四轉依義中。唯是後一。即所轉得。以所轉得中。具菩提涅槃。故言二。即轉依義別中之結章也。</p>
<p style="margin-left:1em">△三簡示。</p>
</div>
<div class='div-orig'><p>此修習位說能證得非<span class='corr'>已</span>證得因位攝故。</p>
</div>
<div class='div-commentary'><p style="margin-left:1em">補遺　謂此中明轉依果。正說修習位能證得。非<span class='corr'>已</span>證得。是因位攝。故此廣釋頌義之第三科簡示也。</p>
<p style="margin-left:1em">△五究竟位<span class='note-inline'>(三)</span>初末論設問。</p>
</div>
<div class='div-orig'><p>後究竟位其相云何。</p>
</div>
<div class='div-commentary'><p style="margin-left:1em">△次舉本頌答。</p>
</div>
<div class='div-orig'><p>頌曰此即無漏界<span class='note-inline'>(至)</span>安樂解脫身大牟尼名法。</p>
</div>
<div class='div-commentary'><p style="margin-left:1em">△三末論釋成<span class='note-inline'>(三)</span>初指前標相。</p>
</div>
<div class='div-orig'><p>論曰前修習位所得轉依應知即是究竟位相。</p>
</div>
<div class='div-commentary'><p style="margin-left:1em">△次正釋頌文<span class='note-inline'>(三)</span>初釋第一句<span class='note-inline'>(二)</span>初正釋。</p>
</div>
<div class='div-orig'><p>此謂此前二轉依果<span class='note-inline'>(至)</span>世出世間利樂事故。</p>
</div>
<div class='div-commentary'><p style="margin-left:1em">音義　清涼釋曰。諸漏永盡者。此即離彼相應縛義<span class='note-inline'>(煩惱是心所起。必托於心王。心所染心。名相應縛)</span>。非漏隨增者。此即顯離所緣縛義<span class='note-inline'>(宗鏡云。心心所法。皆能緣境。境不離繫。名所緣縛)</span>。性淨簡異二乘無學。有所知障。不名淨故。圓明簡彼十地菩薩。未圓滿故。具此諸義。名無漏界。餘義可知。</p>
<p style="margin-left:1em">△次釋妨<span class='note-inline'>(二)</span>初釋四智唯無漏妨<span class='note-inline'>(二)</span>初問。</p>
</div>
<div class='div-orig'><p>清淨法界可唯無漏攝四智心品如何唯無漏。</p>
</div>
<div class='div-commentary'><p style="margin-left:1em">音義　問意云。清淨法界。有佛無佛。性相常住。可言唯無漏攝。四智菩提。從種生故。有為無漏。何得亦唯無漏攝耶。</p>
<p style="margin-left:1em">△次答。</p>
</div>
<div class='div-orig'><p>道諦攝故唯無漏攝<span class='note-inline'>(至)</span>而實無漏道諦所攝。</p>
</div>
<div class='div-commentary'><p style="margin-left:1em">音義　云道諦攝者。應知苦等四諦。前二屬有漏。後二無漏攝。謂佛所有四智身土等。自無漏種生。屬道諦攝。故唯無漏。聖說道諦唯無漏故。恐又問曰。佛變化身。示同眾生有生老死。及業煩惱。何唯道諦。故釋曰。雖有示現等。</p>
<p style="margin-left:1em">△次釋佛應無五根等妨<span class='note-inline'>(二)</span>初問。</p>
</div>
<div class='div-orig'><p>集論等說十五界等<span class='note-inline'>(至)</span>五根五識五外界等。</p>
</div>
<div class='div-commentary'><p style="margin-left:1em">音義　躡前問曰。若佛功德身土等。皆唯無漏攝者。如何集論等說。除後三界。餘十五界。唯是有漏。豈如來無五根等耶。</p>
<p style="margin-left:1em">△次答<span class='note-inline'>(二)</span>初有二師明如來根識等非蘊處界攝<span class='note-inline'>(二)</span>初初師。</p>
</div>
<div class='div-orig'><p>有義如來功德身土<span class='note-inline'>(至)</span>故與彼說理不相違。</p>
</div>
<div class='div-commentary'><p style="margin-left:1em">音義　初解可知。然非正義。</p>
<p style="margin-left:1em">△次次師<span class='note-inline'>(二)</span>初釋義。</p>
</div>
<div class='div-orig'><p>有義如來五根五境<span class='note-inline'>(至)</span>論說五識性散亂故。</p>
</div>
<div class='div-commentary'><p style="margin-left:1em">音義　謂如來五根五境。屬法界攝。以從首楞嚴等諸三昧生故。此明根境二五非界處等攝也。非佛下復通妨難。問曰。如來五塵言法界攝。此或可然。降佛<span class='corr'>已</span>還。有情五識。必藉如來法界五塵為質變相。而緣此所託質。寧非五外界所攝耶。釋曰。非佛五識雖依此變。而所變者麤。可言界處等攝。為質者細。豈五境攝。如來下。明佛五識非識界攝。</p>
<p style="margin-left:1em">△次料簡。</p>
</div>
<div class='div-orig'><p>成所作智何識相應<span class='note-inline'>(至)</span>是故於此不應為難。</p>
</div>
<div class='div-commentary'><p style="margin-left:1em">音義　前後問答。共有五番。成所作智何識相應者。問也。意謂如來五識。若非五識界攝者。則所轉成智。謂與何淨識俱起耶。答曰第六識相應者。意云。由第六識觀機。能起三類分身之化用故。若爾與觀察智體有何別。答云。彼觀諸法自共相。此唯起化用。即差別義。既爾。觀察成智。應不竝生。若竝生者。於一類識。同時起二。不應理故。許不下。答意可知。或與第七下。又作一意答前問。謂成所作智。或可與第七淨識俱依根。五識緣色等境。是平等智。作用差別故。謂平等智。起他受用身。有成事智品。亦緣色等故。若爾與平等智性有何別。謂平等智起他受用身土。成智起變化身土。故有差別。豈不下。復設問曰。成事智品。如應攝在五識之中。豈不得耶。非轉下。答非謂轉彼五識。得此智品。其體即是彼所攝。復舉例云。如轉生死等。此解亦未盡理。</p>
<p style="margin-left:1em">△次第三師明如來身土等亦蘊處界攝<span class='note-inline'>(四)</span>初正立義。</p>
</div>
<div class='div-orig'><p>有義如來功德身土<span class='note-inline'>(至)</span>彼三皆通有漏無漏。</p>
</div>
<div class='div-commentary'><p style="margin-left:1em">音義　謂如來四智功德等法。屬蘊處界攝者。如其所應。攝在三科之中。何以故爾。彼三皆通漏無漏故。異生蘊等純有漏。菩薩蘊等通漏無漏。佛果蘊等純無漏。謂餘所成者。通漏無漏。佛所成者。純無漏故。</p>
<p style="margin-left:1em">△二會相違<span class='note-inline'>(二)</span>初會集論。</p>
</div>
<div class='div-orig'><p>集論等說十五界等<span class='note-inline'>(至)</span>而非二乘所知境攝。</p>
</div>
<div class='div-commentary'><p style="margin-left:1em">音義　初句牒前引論。彼依下次會通。謂彼集論。依二乘麤淺境說。境既粗淺。能緣根識亦粗淺。故說唯有漏。不依如來微玅境說。故云非說一切。謂除下轉釋。餘謂九界有情。後三即意根法境及意識。</p>
<p style="margin-left:1em">△次會餘處。</p>
</div>
<div class='div-orig'><p>然餘處說佛功德等<span class='note-inline'>(至)</span>十九界等聖所遮故。</p>
</div>
<div class='div-commentary'><p style="margin-left:1em">音義　有聖教云。佛功德等非界等攝者。謂此勝境。而非二乘劣智所知境故。所以言非界等所攝。以理而言。如應攝在蘊處界中。所以者何。佛功德等。屬有為故。經說有為皆蘊攝故。又說諸法界處攝故。若謂非十八界等攝者。應是十九界。十三處。六蘊攝故。十九界等。聖所遮故。</p>
<p style="margin-left:1em">△三斥前師。</p>
</div>
<div class='div-orig'><p>若絕戲論便非界等<span class='note-inline'>(至)</span>說餘成者非佛所成。</p>
</div>
<div class='div-commentary'><p style="margin-left:1em">音義　先以本頌。斥初解非。又處處下。復引他處通斥前二家解。如經云。憍陳如。因滅無常色。而獲常色。受想行識。亦復如是。又論說五識性散亂者。說餘九界。非佛所成。故不相違。</p>
<p style="margin-left:1em">△四結正釋。</p>
</div>
<div class='div-orig'><p>故佛身中十八界等皆悉具足而純無漏。</p>
</div>
<div class='div-commentary'><p style="margin-left:1em">△次釋第二句<span class='note-inline'>(三)</span>初釋不思議。</p>
</div>
<div class='div-orig'><p>此轉依果又不思議<span class='note-inline'>(至)</span>非諸世間喻所喻故。</p>
</div>
<div class='div-commentary'><p style="margin-left:1em">音義　此以三義。釋不思議三字。意可思准。</p>
<p style="margin-left:1em">△次釋善字<span class='note-inline'>(二)</span>初正釋。</p>
</div>
<div class='div-orig'><p>此又是善白法性故<span class='note-inline'>(至)</span>違不善故俱說為善。</p>
</div>
<div class='div-commentary'><p style="margin-left:1em">音義　善者白淨義。謂二轉依是純淨故。離染黑故。名之曰善。善者順益義。清淨法界。遠離生滅。解脫諸苦。極安隱故。四智心品。玅用無方。澤彼羣生。極巧便故。二種皆有順益義故。違不善法。違損義故。俱說為善。</p>
<p style="margin-left:1em">△次釋妨<span class='note-inline'>(二)</span>初問。</p>
</div>
<div class='div-orig'><p>論說處等不唯無記如來豈無五根三境。</p>
</div>
<div class='div-commentary'><p style="margin-left:1em">音義　難者意謂。論說十二處中。五根與香味觸。性唯無記。餘通三性。故云不唯無記。而上章言。佛四智等。唯是善攝。豈如來身無五色根。及香味觸之八處耶。</p>
<p style="margin-left:1em">△次答。</p>
</div>
<div class='div-orig'><p>此中三釋廣說如前<span class='note-inline'>(至)</span>善種所生無漏善攝。</p>
</div>
<div class='div-commentary'><p style="margin-left:1em">音義　謂此中亦同前有。絕戲論故。玅定生故。非根境攝。及如應有根境等。三師解釋。若申第三師正義者。應云論說五根三境唯無記者。彼依餘成就者說。非佛所成。故佛身中。十二處等。皆悉具足。而純善性。一切下。復明唯善。竝可如文准知。</p>
<p style="margin-left:1em">△三釋常字。</p>
</div>
<div class='div-orig'><p>此又是常無盡期故<span class='note-inline'>(至)</span>窮未來際無斷無盡。</p>
</div>
<div class='div-commentary'><p style="margin-left:1em">音義　此以無盡期。釋二果常義。先標。清淨下別明。涅槃自性無生滅。無變易。故有常義。四智雖非自性無生滅。以所依法界是常。而能依四智。亦說為常。非自性下。釋四智非自性常義。然四智下。釋四智自性。亦有常義。</p>
<p style="margin-left:1em">△三釋後二句<span class='note-inline'>(二)</span>初釋安樂二字。</p>
</div>
<div class='div-orig'><p>此又安樂無逼惱故<span class='note-inline'>(至)</span>故二轉依俱名安樂。</p>
</div>
<div class='div-commentary'><p style="margin-left:1em">音義　斯以無逼惱。釋二果安樂義。先標。清淨下別明。永離體害者。謂所知障。是智體害。今既圓明。故言永離。此二下結可知。</p>
<p style="margin-left:1em">△次釋解脫等八字<span class='note-inline'>(二)</span>初釋解脫身三字。</p>
</div>
<div class='div-orig'><p>二乘所得二轉依果<span class='note-inline'>(至)</span>無殊勝法故恒名解脫身。</p>
</div>
<div class='div-commentary'><p style="margin-left:1em">音義　解脫身者。攝論曰。唯永遠離煩惱障縛。如邨邑人。離械鎖等所有禁繫。息除眾苦。而無殊勝增上自在。富樂相應。</p>
<p style="margin-left:1em">△次釋大牟尼名法<span class='note-inline'>(二)</span>初略明頌義。</p>
</div>
<div class='div-orig'><p>大覺世尊成就無上<span class='note-inline'>(至)</span>二轉依果皆此攝故。</p>
</div>
<div class='div-commentary'><p style="margin-left:1em">音義　梵音牟尼。此云寂默。永寂二邊。默契中道。二果亦名法身者。法謂諸功德等。身者體義。依義。聚義。此法身五法為性者。此以聚義。釋法身也。佛地經云。清淨真如。及四智品。名為五法。以清淨法界。名為涅槃。四智心品。名為菩提。合此二種。名為法身。不獨一種清淨法界。名法身也。以二轉依。攝此五法。五法皆是法身攝故。</p>
<p style="margin-left:1em">補遺　起信筆削記卷第五云。身具三義。一者體義。真如自體任持不失故。二者依義。為彼報應之所依故。三者聚義。一切功德之所集故。</p>
<p style="margin-left:1em">△次廣解法身<span class='note-inline'>(三)</span>初明能依身<span class='note-inline'>(四)</span>初正釋三身<span class='note-inline'>(二)</span>初總標。</p>
</div>
<div class='div-orig'><p>如是法身有三相別。</p>
</div>
<div class='div-commentary'><p style="margin-left:1em">合響　攝大乘論第一卷云。若無自性身。應無法身。譬如眼根。若無法身。應無受用身。譬如眼識。應知此中所依能依。為同法喻。若無受用身。<span class='corr'>已</span>入大地諸菩薩眾。應無受用法樂。菩提資糧。應不圓滿。譬如見色。若無化身。勝解行地諸菩薩眾。諸聲聞等劣勝解者。最初發趨。皆不應有。是故決定應有三身<span class='note-inline'>(文)</span>。</p>
<p style="margin-left:1em">△次別釋<span class='note-inline'>(三)</span>初自性身。</p>
</div>
<div class='div-orig'><p>一自性身謂諸如來<span class='note-inline'>(至)</span>大功德法所依止故。</p>
</div>
<div class='div-commentary'><p style="margin-left:1em">音義　受用變化平等所依者。此以能依顯所依。勝也<span class='note-inline'>(前文約聚義名身。故以五法名法身。此中以能依顯所依。約義名身。又真淨法界。離相寂然。絕諸戲論。是以體義。名法身也)</span>。前章通立二果。亦名法身。此中唯以法界自性。名法身者。以後二身。即菩提果故。應知前後。但是開合立名。所以標中言。如是法身有三相別。即開意也。然此自性。於三身中。又得法身之通稱。故云亦名法身。大功德法所依止者。此以依義釋法身也。</p>
<p style="margin-left:1em">合響　開蒙引普潤大師云。軌持為法。依止名身。憑何以知。光明疏云。法名可軌。諸佛軌之而得成佛。摩訶衍云。湛湛絕慮寂寂名斷。能為色相。作所依止。憑此而知。問寂寂名斷。安曰法身。答法實無名。為機詮辯。召寂寂體。強稱法身。問湛湛之體。當同虗空。答凡所有相。皆是非相。覺五音如谷響。如實無聲。了萬物如夢。形見皆非色。空有不二。中道照然。不可聞無。謂空斷絕<span class='note-inline'>(文)</span>。</p>
<p style="margin-left:1em">△次受用身<span class='note-inline'>(三)</span>初標。</p>
</div>
<div class='div-orig'><p>二受用身此有二種。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初自受用。</p>
</div>
<div class='div-orig'><p>一自受用謂諸如來<span class='note-inline'>(至)</span>恒自受用廣大法樂。</p>
</div>
<div class='div-commentary'><p style="margin-left:1em">音義　謂諸如來。於三阿僧祇劫中修習福智之所引生。本有無漏種子所起現行。四智功德。及鏡智所起。圓滿清淨。常徧色身。總名自受用身。</p>
<p style="margin-left:1em">合響　開蒙。問何義故名為報身。答三無數劫。修所得故。名為報身。唯此是實。後皆應身。普潤云。報謂果報。三祇修因所得果故。身者。依止相續二義名身。問依止義。答有為功德所依止故。問相續義。答盡未來際。無斷盡故。問其果報者。何教所明。答摩訶衍云。具勝玅因。受極樂果。遠離苦相。故名為報。問依止相續義何所出。答唯識論云。所起無邊真實功德。相續湛然。盡未來際。此其出也。</p>
<p style="margin-left:1em">△次他受用。</p>
</div>
<div class='div-orig'><p>二他受用謂諸如來<span class='note-inline'>(至)</span>令彼受用大乘法樂。</p>
</div>
<div class='div-commentary'><p style="margin-left:1em">音義　此由證自受用故。為欲利他十地菩薩。於平等智中之所現者。名他受用。如華嚴之舍那身是也。</p>
<p style="margin-left:1em">△三結。</p>
</div>
<div class='div-orig'><p>合此二種名受用身。</p>
</div>
<div class='div-commentary'><p style="margin-left:1em">△三變化身。</p>
</div>
<div class='div-orig'><p>三變化身謂諸如來<span class='note-inline'>(至)</span>令各獲得諸利樂事。</p>
</div>
<div class='div-commentary'><p style="margin-left:1em">音義　變化身者。亦由證自受用故。為欲利他賢位菩薩。及二乘。與六道異生。於成事智中。現隨類身。隨彼機宜。演說三乘及人天因果。令彼各得世出世間諸利樂事。名變化身。攝論曰。變化身者。從覩史多天宮。現歿受生。受欲。踰城出家。往外道所。修諸苦行。證大菩提。轉大法輪。入大涅槃故。</p>
<p style="margin-left:1em">合響　開蒙。問變化身。答無而歘有。謂之變化。聚化五蘊。名之為身。問化身數類。答有三類。一大化身。二小化身。三隨類化。問大化身。答千丈大化。王大千界。被地前機。問小化身。答丈六金身。王一四天下。二乘凡夫是所被機。問隨類化。答猿中現猿。鹿中現鹿。名隨類化。問拘尸羅現三尺身。城東老母指掌所現。此當何類。答據被人類。屬小化身。據非丈六。屬隨類化<span class='note-inline'>(文)</span>。</p>
<p style="margin-left:1em">△二五法相攝<span class='note-inline'>(二)</span>初標。</p>
</div>
<div class='div-orig'><p>以五法性攝三身者。</p>
</div>
<div class='div-commentary'><p style="margin-left:1em">△次釋<span class='note-inline'>(二)</span>初初師。</p>
</div>
<div class='div-orig'><p>有義初二攝自性身<span class='note-inline'>(至)</span>故知三身皆有實智。</p>
</div>
<div class='div-commentary'><p style="margin-left:1em">音義　初二攝自性身者。謂五法中。一真法界及圓鏡智。攝三身中自性身。經說下引證。經說真如是法身者。此證一真法界。攝自性身。論說轉去阿賴耶等二句者。此證圓智。攝自性身。中二智品攝受用身者。謂五法中平玅二智。攝三身中受用身。說平下引證如文。後一智品攝變化身者。謂五法中。成事智品。攝三身中變化身。說成下引證。又智下。復以四智總攝三身。故結云三身皆有實智。言智殊勝者。佛地經云。又佛三身。皆十義中。智殊勝攝。</p>
<p style="margin-left:1em">△次次師<span class='note-inline'>(二)</span>初明一真如攝自性身<span class='note-inline'>(二)</span>初正釋。</p>
</div>
<div class='div-orig'><p>有義初一攝自性身<span class='note-inline'>(至)</span>無相無為非色心故。</p>
</div>
<div class='div-commentary'><p style="margin-left:1em">音義　謂五法中。一真法界。攝三身中自性身。何以鏡智。不攝自性。謂鏡智品。非本性常故。有生滅故。是生因之所生故。是有相有為色心法故。自性反是。故不相攝。</p>
<p style="margin-left:1em">△次通論。</p>
</div>
<div class='div-orig'><p>然說轉去藏識得者<span class='note-inline'>(至)</span>不可說為色心等物。</p>
</div>
<div class='div-commentary'><p style="margin-left:1em">音義　初句牒前引。論謂由下次通論。意云。由轉本識中。二障種子。顯法性身。非同鏡智。轉去彼識而證得者。故不可以鏡智。亦攝自性身也。智殊下次通前釋。先牒。是彼下次通。謂法身是彼四智之依止。是彼四智之實性故。言具攝三身。理實不攝法身。唯攝後二身故。自性下。出不攝法身之意。謂自性雖具無邊功德。而是無為法故。不可為鏡智色心所攝。</p>
<p style="margin-left:1em">△次明後四法攝餘二身<span class='note-inline'>(二)</span>初正釋<span class='note-inline'>(二)</span>初通明智攝二身。</p>
</div>
<div class='div-orig'><p>四智品中真實功德<span class='note-inline'>(至)</span>種種身相攝變化身。</p>
</div>
<div class='div-commentary'><p style="margin-left:1em">音義　謂通以四智。及鏡智所現色身。攝自受用。平等成事二智所現。如應攝餘二身。</p>
<p style="margin-left:1em">△次轉釋自受用身。</p>
</div>
<div class='div-orig'><p>說圓鏡智是受用佛<span class='note-inline'>(至)</span>實有色心皆受用攝。</p>
</div>
<div class='div-commentary'><p style="margin-left:1em">音義　問曰。何由而知四智功德攝自受用耶。釋曰。說圓鏡智等。又問。轉去藏識。亦得自受用身。何以不言。釋云。雖轉藏識等。應知轉藏識有二義別。一者轉滅識中二障種子顯現法身。二者轉染識體成大圓鏡得自受用。今此<span class='corr'>但</span>說顯法身義。而於轉染成淨一義。略不言之。又說下。以理推明。圓智定屬自受用攝。唯證因得者。唯是清淨聖智之所證故。又受用身。通攝佛地不共有為功德。故自受用攝彼四智。故四下結示。</p>
<p style="margin-left:1em">△次斥前<span class='note-inline'>(二)</span>初正斥。</p>
</div>
<div class='div-orig'><p>又他受用及變化身<span class='note-inline'>(至)</span>故此二智自受用攝。</p>
</div>
<div class='div-commentary'><p style="margin-left:1em">音義　前師云。三身皆有實智。此中斥云。他受用及變化等。復有問曰。聖教說變化身智殊勝攝。何非實智。故今釋云。雖說化身等。又問。聖說二身。即是二智所現。何得體非實智。故復釋云。但說平等。</p>
<p style="margin-left:1em">△次釋疑。</p>
</div>
<div class='div-orig'><p>然變化身及他受用<span class='note-inline'>(至)</span>無根等用故不說有。</p>
</div>
<div class='div-commentary'><p style="margin-left:1em">音義　問曰。若他受用。及與變化。而非實智為體者。大似土偶人無異。何能說法利生耶。釋曰。然變化等。復問身等有質。可言化現。心等無形。豈能化現耶。釋云。無上覺等。若不爾下。反釋能現。謂若如來不能化現心及心所。無形質法。則如來貪瞋等。久<span class='corr'>已</span>斷故。云何能現。如來實心。等覺菩薩。尚不能知。云何聲聞及傍生等。能知佛心。故知聲聞等能知者。即化現故。如有經云。諸天亦知佛心。如佛一時。深擯眾僧。還念欲取。梵王悉知。又於一時。心念為王如法化世。魔王即知而來勸請。又諸比丘亦知佛心。如佛將泥洹時。阿那律陀。次第知佛所入諸禪三昧。其類實繁。不能枚舉。由此下引證。化無量類皆令有心者。涅槃經說。人天百萬。設最後供。唯純陀供。是佛親受。餘悉化人。此化人者。皆似有心。令彼人天。各各自謂佛受我供故。餘文可思。雖說下通妨。問既變化身有根心。云何他處說無根心。答雖說變化無根心等。此依二乘劣定所起根心。是聲聞等所現化人。不依如來實智所起根心。又彼劣定所化根心。無真實受用。故論不說有化根心。</p>
<p style="margin-left:1em">△三三身德別。</p>
</div>
<div class='div-orig'><p>如是三身雖皆具足<span class='note-inline'>(至)</span>利樂他用化相功德。</p>
</div>
<div class='div-commentary'><p style="margin-left:1em">合響　先標。謂自性下別釋。謂本性常故有常德。白法善故有淨德。寂靜安隱故有樂德。解脫離縛故有我德。性淨圓明故名離諸雜染。含容眾德故名眾善所依。自受用身等者。即圓鏡智所起。常徧色身。及四智品。真常功德。餘二身可知。</p>
<p style="margin-left:1em">△四自他利殊。</p>
</div>
<div class='div-orig'><p>又自性身正自利攝<span class='note-inline'>(至)</span>唯屬利他為他現故。</p>
</div>
<div class='div-commentary'><p style="margin-left:1em">音義　為增上緣者。謂諸佛自性身。即法界理。此理徧一切法。及有情心。以故有情發心修行。皆藉此而為內因。令其所作咸悉成就。故云為增上緣。令諸有情。得利樂故。</p>
<p style="margin-left:1em">△次明所依土<span class='note-inline'>(四)</span>初法性土。</p>
</div>
<div class='div-orig'><p>又自性身依法性土<span class='note-inline'>(至)</span>譬如虗空徧一切處。</p>
</div>
<div class='div-commentary'><p style="margin-left:1em">音義　准古疏云。佛義是相為功德法所依止故。眾德聚故。二身自體故。法是性義。功德自性故。能持自性故。諸法自性故。體為土義。相義為身。意云。屬佛是相。屬法是性。直語所依名土。故云體為土義。以能依名所依。為法性身。故云相義為身。言隨事相其量無邊者。以變化等三身三土。事既無邊。與之為性。豈有邊耶。</p>
<p style="margin-left:1em">合響　開蒙。問唯一法性寧分身土。答能依義邊。名之為身。所依義邊。名之為土<span class='note-inline'>(文)</span>。宗鏡第八十九卷云。此即於自心性相。分身土之名。以自心相義名身。自心性義名土<span class='note-inline'>(文)</span>。</p>
<p style="margin-left:1em">△二自受用土。</p>
</div>
<div class='div-orig'><p>自受用身還依自土<span class='note-inline'>(至)</span>亦可說言徧一切處。</p>
</div>
<div class='div-commentary'><p style="margin-left:1em">音義　先明土量。純淨佛土因緣者。即菩提分法等。謂淨第八所變自受用土。由昔所修自利。無漏淨土。因緣之所出生。眾寶莊嚴。周徧圓滿。無有涯際。如淨土下。次例身量。如起信論云。身有無量色。色有無量相。相有無量好。所住依果。亦有無量種種莊嚴。隨所示現。即有無邊不可窮盡。皆是無量劫來。無量善根所引生故。功德下。例同功德智慧。所證謂二空真如。所依謂自性法身也<span class='note-inline'>(清凉云。功德隨所依身。智慧隨所依土)</span>。</p>
<p style="margin-left:1em">合響　開蒙。問報身體。答四智菩提。無漏五蘊。問報土體。答無漏色蘊。問能所依。答根根塵塵。徧周沙界。情器有異。情為能依屬報身。器為所依屬報土。此實報土。</p>
<p style="margin-left:1em">△三他受用土。</p>
</div>
<div class='div-orig'><p>他受用身亦依自土<span class='note-inline'>(至)</span>能依身量亦無定限。</p>
</div>
<div class='div-commentary'><p style="margin-left:1em">音義　利他無漏純淨佛土因緣者。如淨名經云。直心是道場。菩薩成佛時。不諂眾生。來生其國等。或小大勝劣等者。謂初地所見淨土。望於二地。為小為劣。展轉乃至第九地。望於法雲。為小為劣等為大為勝。反是可知。</p>
<p style="margin-left:1em">△四變化土。</p>
</div>
<div class='div-orig'><p>若變化身依變化土<span class='note-inline'>(至)</span>能依身量亦無定限。</p>
</div>
<div class='div-commentary'><p style="margin-left:1em">音義　利他無漏淨穢因緣者。應知佛所修因。無非淨行。寧有穢土成熟之理。良以眾生根性有殊。或宜順導者。則現淨土而攝受之。應逆化者。則現穢土。而折伏之。以故彌陀現居淨土。釋迦示生堪忍。如有經云。菩薩隨所化眾生。而取佛土。即斯義也。淨穢大小前後改轉者。淨如螺髻梵王。見此佛土。無非七寶。穢如身子所見。唯瓦礫荊棘等。大小例知。能依身量亦無定限者。由機不一故。或見千丈。或唯丈六。乃至或有見佛只三尺等。</p>
<p style="margin-left:1em">△三身土合簡<span class='note-inline'>(二)</span>初別約諸佛分簡身土有同不同<span class='note-inline'>(三)</span>初自性身土。</p>
</div>
<div class='div-orig'><p>自性身土一切如來同所證故體無差別。</p>
</div>
<div class='div-commentary'><p style="margin-left:1em">合響　清涼疏云。自性身土一向體同。鈔云。既同所證。明是體同。如一室之空<span class='note-inline'>(文)</span>。</p>
<p style="margin-left:1em">△次自受用身土。</p>
</div>
<div class='div-orig'><p>自受用及所依土<span class='note-inline'>(至)</span>而皆無邊不相障礙。</p>
</div>
<div class='div-commentary'><p style="margin-left:1em">合響　清涼疏云。自受用者。平等無二。相似名同。鈔云。如千燈光。同照室內<span class='note-inline'>(文)</span>。</p>
<p style="margin-left:1em">△三餘二身土<span class='note-inline'>(二)</span>初標。</p>
</div>
<div class='div-orig'><p>餘二身土隨諸如來所化有情有共不共。</p>
</div>
<div class='div-commentary'><p style="margin-left:1em">合響　清涼疏云。餘二身土。亦相似名同。而隨機見異。鈔云。有共不共者。共為異故名共。非是同義。不共隨化別故。上二皆異。然共不共。亦相似名同。令其各見。共不共差。即隨機見異<span class='note-inline'>(文)</span>。</p>
<p style="margin-left:1em">△次釋。</p>
</div>
<div class='div-orig'><p>所化共者同處同時<span class='note-inline'>(至)</span>一佛能益一切生故。</p>
</div>
<div class='div-commentary'><p style="margin-left:1em">音義　清涼釋曰。於中三。初釋共義。佛各變者。如今釋迦化身。若一類眾生。昔與阿閦彌陀藥師寶集。皆悉有緣。應受其化。所化之者身不可分。在賢劫時。閻浮之處。則阿閦如來。化一佛身。為釋伽文。阿彌陀佛。亦化一身。為釋迦文。藥師琉璃光。亦化一身。為釋迦文。寶集如來。亦化一身。為釋迦文。同在迦毗菩提樹下。一時成佛。令諸眾生。但謂一釋迦文佛。如五盞燈。同照一物。共發一影。實有多光。名發一影。而相雜故。謂之為一。如其一人。屬於五佛。如上所明。若百千人。同屬五佛。亦如是見。五佛為一。於不共下。二釋不共。設見十方百千化佛。亦是一佛。化現諸身耳。諸有情類下。第三雙結釋成就。上來共不共義。或多屬一或一屬多者。然應更有或多屬多或一屬一。文無者略。不爾下。彈餘師義。然攝論中。有三師義。一云共。一一皆度一切等故。二云不共。以類本來相屬別故。如慈氏釋迦。同事底沙佛。佛見釋迦所化先熟。為之入定。令其七日忘下一足。一偈讚佛。超於彌勒九劫先成。豈非別耶。三云有共不共。若一向共。何用多佛。若一向不共。不應歷事多佛。願度一切。不應以<span class='corr'>己</span>所化眾生。付囑後佛。今唯識論。即第三正義。略彈共家。不彈不共。</p>
<p style="margin-left:1em">△次通約生佛合簡身土所變不同<span class='note-inline'>(二)</span>初約漏等判屬四諦<span class='note-inline'>(二)</span>初明無漏識變者道諦攝。</p>
</div>
<div class='div-orig'><p>此諸身土若淨若穢<span class='note-inline'>(至)</span>三法因緣雜引生故。</p>
</div>
<div class='div-commentary'><p style="margin-left:1em">音義　謂上四種身土。約佛無漏識上所變現者。同乎能變。俱純無漏。何者。是善無漏共不共等種子生故。蘊等下。通伏疑。疑云。謂如能變是無漏故。所變身土亦無漏。則能變是識。所變亦應唯是識相無蘊等之別耶。故釋云。蘊等識相等。意云。能變雖是識。所變蘊等從能變識起。總皆識相。不必皆同。以從蘊處界三種引生故。</p>
<p style="margin-left:1em">補遺　宗鏡云。所變身土。若第八識中。從種子變生四塵五塵現行者。名因緣變。佛唯無漏。若六七識變。名分別變。佛唯無漏。</p>
<p style="margin-left:1em">△次明有漏識變者苦集攝。</p>
</div>
<div class='div-orig'><p>有漏識上所變現者<span class='note-inline'>(至)</span>不爾應無五十二等。</p>
</div>
<div class='div-commentary'><p style="margin-left:1em">音義　此諸身土。若約九界有情。有漏第八識上。託佛身土為質。所變親相分者。同能變識。皆是有漏。何者。純從有漏種所生故。善等下。問曰。若能變是有漏。所變亦是有漏。則能變識性是無記。則所變亦應唯是無記性耶。故釋云善等識相等。意云。能變雖是無記。所變善等。不必皆同無記識相。以從識中三性種子。雜引生故。蘊等同異類此應知者。應云蘊等識相。不必皆同。三性因緣雜引生故。若言不爾。應無五蘊十二處等。</p>
<p style="margin-left:1em">△次約三性別示五觀<span class='note-inline'>(五)</span>初示遣虗存實觀<span class='note-inline'>(二)</span>初安慧立相見為虗自證為實。</p>
</div>
<div class='div-orig'><p>然相分等依識變現<span class='note-inline'>(至)</span>許識內境俱實有故。</p>
</div>
<div class='div-commentary'><p style="margin-left:1em">音義　此師意。以相見二分。為徧計所執。自證分識性。為依他起。依他起法。從因緣生。固是唯識。徧計所執是虗妄起。故云非如識性依他中實。不爾下。謂若相分等。亦是依他中實。則許實有內境。唯識之理。何由成耶。此安慧所立非正義。</p>
<p style="margin-left:1em">△次以護法立徧計為虗四分俱實。</p>
</div>
<div class='div-orig'><p>或識相見等從緣生<span class='note-inline'>(至)</span>不爾真如亦應非實。</p>
</div>
<div class='div-commentary'><p style="margin-left:1em">音義　此師正義。謂相等四分。俱依他起。虗實如識者。依真勝義言。識如幻夢。則所變相分亦虗。約世俗諦言。依他不無。則相見分亦是實有。若爾則有實境耶。故釋云。唯言遣外。不遮內境。如不然者。本智所緣真如內境。亦應非實。</p>
<p style="margin-left:1em">△二示捨濫留純觀<span class='note-inline'>(二)</span>初問。</p>
</div>
<div class='div-orig'><p>內境與識既竝非虗如何<span class='corr'>但</span>言唯識非境。</p>
</div>
<div class='div-commentary'><p style="margin-left:1em">音義　意云。境識既竝非虗。是則論家應云唯識唯境。如何但言唯識。而非境耶。</p>
<p style="margin-left:1em">△次答。</p>
</div>
<div class='div-orig'><p>唯識內有境亦通外<span class='note-inline'>(至)</span>非謂內境如外都無。</p>
</div>
<div class='div-commentary'><p style="margin-left:1em">音義　謂識唯內有。境通內外。謂境雖是內識所變。外人妄計心外有法。若言唯境。恐濫外計。所以但言唯有識耳。或諸下。又一義釋。謂諸愚夫。迷執外境。起三雜染。不解觀心。解脫生死。衰愍彼故。但言唯識。非謂亦無內境。</p>
<p style="margin-left:1em">△三示攝末歸本觀。</p>
</div>
<div class='div-orig'><p>或相分等皆識為性由熏習力似多分生。</p>
</div>
<div class='div-commentary'><p style="margin-left:1em">音義　謂相見分。亦識為體。由熏習力。似二分生。若攝末歸本。唯一自證分耳。</p>
<p style="margin-left:1em">△四示遣相證性觀。</p>
</div>
<div class='div-orig'><p>真如亦是識之實性故除識性無別有法。</p>
</div>
<div class='div-commentary'><p style="margin-left:1em">音義　問八識四分。是妙俗諦。可言唯識真如。乃廢詮談旨。豈亦唯識耶。故釋云。真如亦即識之實性。故除識外無別有法。</p>
<p style="margin-left:1em">△五示隱劣顯勝觀。</p>
</div>
<div class='div-orig'><p>此中識言亦說心所心與心所定相應故。</p>
</div>
<div class='div-commentary'><p style="margin-left:1em">音義　問既言唯識。何故又有五十一心所法。故釋曰。此中識言等。</p>
<p style="margin-left:1em">補遺　宗鏡第三十五卷云。唯識二觀者。一唯心識觀。二真如實觀。進趣大乘方便經云。若依一實境界。修信解者。應當學習二種觀道。一唯心識觀。二真如實觀。學唯心識觀者。所謂於一切時。一切處。隨身口意。所有作業。悉當觀察。知唯是心。乃至一切境思。若心往念。皆當察知。勿令使心無記攀緣不自覺知。於念念間。悉應觀察。隨心所有緣念。當使心隨逐彼念。令心自知。知<span class='corr'>己</span>內心。自生想念。非一切境界有念有分別也。所謂內心自生長短好惡。是非得失。衰利有無等。見無量諸想。而一切境界。未甞有想起於分別。當知一切境界。自無分別想故。即自非長非短。非好非惡。乃至非有非無。離一切相。如是觀察一切法。唯心想生。若使離心。則無一法一相。而能自見有差別也。真如實觀者。思唯心性。無生無滅。不自見聞覺知。永離一切分別之想。又三十六卷云。言觀之一字。理有二種。一觀矚。二觀察。初觀矚者。如前五識。緣五塵境。矚對前境。顯現分明。無推度故。現量性境之所攝故。次觀察者。向自識上。安模建立。伺察推尋境分劑故。今立觀門。即當第二觀察義。約能觀之心。出體有四。一尅性出體。唯別境慧。此慧能揀去散亂染無記等。擇留善淨所變境故。二能所引體。定引慧故。三相應體。五蘊除色。四眷屬體。并色五蘊。問相應四蘊心王心所。取其何者為能觀察。答先辯心王。次明心所。若八識心王。唯取第六。問前五七八。俱能緣慮。何以不取。答且前五識。有漏位中。唯現量緣實五塵境。第八唯現量緣三境故。種子根身器世間境。性唯無記。第七有漏位中。常緣第八見分為境。非量所收。今能觀心。因教比知變起相分。比量善性。獨影境攝。故唯第六有此功能。問第六心王。有其幾種。答義說有四。一明了意識。與前五識。同緣五塵。分明顯了。二定中意識。引得上定。定中所起。三獨散意識。不與前五同緣。為簡明了。故立獨名。又非定中所起。故名為散。獨於散位。而生起故。四夢中意識。於睡眠位。起此識故。問四中何者為能觀心。答得上定者。定中意識。現量觀故。未得定者。獨散意識。能為觀體。次明心所者。有五十一法。今明能觀心。但唯善性第六識。其相應心所。隨心王說。定中心所。唯二十一。謂徧行五。別境五。善十一。或尋伺中。隨取一法。即二十二。尋麤伺細。不俱起故。淺深推度。思慧為體。若與散位心王相應。即二十法。於前善中。除輕安故。輕安一法。是定引故。有定資身。方得調暢。有輕安義。或二十一。於尋伺中。隨取一故問。能觀心。於三境之中。此何境。答定散二位。皆獨影境。變假相故。此假相分。從能緣見分種生。自無其種。故名獨影。言獨影自有二類。一有質。即此觀心托彼為質。二無質。緣龜毛等。問定散二位。托彼質緣熏得何種。答唯熏能觀心心所見分種子。相分是假不熏。有漏觀心。不熏無漏質種。問三量之中。此是何量。答定位現量收。散位比量攝。不通非量。非正觀故。問三性何性。答唯善性故。</p>
<p style="margin-left:1em">△第三釋結施願分<span class='note-inline'>(二)</span>初結示題名。</p>
</div>
<div class='div-orig'><p>此論三分成立唯識<span class='note-inline'>(至)</span>乃得圓滿非增減故。</p>
</div>
<div class='div-commentary'><p style="margin-left:1em">音義　先結。末論名曰成唯識者。謂以宗因喻等三支。成立唯識理故。復說此名淨唯識者。顯理究竟。極明淨故。次出本論名。曰唯識三十頌者。由三十頌。顯唯識理。自因至果。乃得圓滿。義無增減故。</p>
<p style="margin-left:1em">△次結歸施願。</p>
</div>
<div class='div-orig'>
<div class="lg regular"><div class='lg-row'><span class='corr'>已</span>依聖教及正理　分別唯識性相義</div>
<div class='lg-row'>所獲功德施羣生　願共速登無上覺</div>
</div></div>
<div class='div-commentary'><p style="margin-left:1em">音義　初二句結歸。次二句施願。</p>
</div>
<p class='juan'>成唯識論音響補遺卷第十</p>
<div class='div-w'><p class="head1">音釋</p>

<div class='div-note'>淹<p style="margin-left:1em"><span class='note-inline'>(衣炎切。音閹。滯也。久留也)</span>。</p>
企<p style="margin-left:1em"><span class='note-inline'>(去冀切。音器)</span>。</p>
琛<p style="margin-left:1em"><span class='note-inline'>(丑林切。音賝)</span>。</p>
傲<p style="margin-left:1em"><span class='note-inline'>(五到切慢也)</span>。</p>
穢<p style="margin-left:1em"><span class='note-inline'>(於廢切。惡也污也)</span>。</p>
削<p style="margin-left:1em"><span class='note-inline'>(息約切。刮削也)</span>。</p>
歘<p style="margin-left:1em"><span class='note-inline'>(許物切忽也)</span>。</p>
螺髻<p style="margin-left:1em"><span class='note-inline'>(上盧戈切下古詣切)</span>。</p>
礫<p style="margin-left:1em"><span class='note-inline'>(郎狄切)</span>。</p>
矚<p style="margin-left:1em"><span class='note-inline'>(朱欲切觀也)</span>。</p>
</div>
<div class="lg regular"><div class='lg-row'>佛光恩照　三千大千　隨緣徧滿　恒沙法界</div>
<div class='lg-row'>普度眾生　悉證菩提　身心安泰　年時豐捻</div>
<div class='lg-row'>風雨調順　日月升恒　乾坤清寧　百昌蕃熾</div>
<div class='lg-row'>上下樂利　中外恊和　遮物咸亨　萬善圓成</div>
<div class='lg-row'>情與無情　同登正覺</div>
</div><p>大清雍正十三年四月初八日　　　〔御製〕</p>
</div>
</div><!-- end of div[@id='body'] -->
</body></html>