<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈嚴統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu1822' />五燈嚴統卷第十六</p><p class="head2">南嶽下十世下</p>

<div class='div-other'><a id='mulu1823' />
<p class='h3'>雪竇顯禪師法嗣</p>
<div class='div-other'><a id='mulu1824' />
<p class='h4'>越州天衣義懷禪師</p><p>永嘉樂清陳氏子也。世以漁為業。母夢星殞于屋。乃孕。及產尤多吉祥。兒時坐船尾。父得魚付師貫之。師不忍。乃私投江中。父怒笞之。師恬然如故。長遊京師。依景德寺為童行。天聖中試經得度。謁金鑾善葉縣省。皆蒙印可。遂由洛抵龍門。復至都下。欲繼宗風。意有未決。忽遇言法華。拊師背曰。雲門臨濟去。及至姑蘇。禮明覺於翠峰。覺問。汝名甚麼。曰義懷。覺曰。何不名懷義。曰當時致得。覺曰。誰為汝立名。曰受戒來十年矣。覺曰。汝行脚費却多少草鞋。曰和尚莫瞞人好。覺曰。我也沒量罪過。汝也沒量罪過。你作麼生。師無語。覺打曰。脫空謾語漢。出去。入室次。覺曰。恁麼也不得。不恁麼也不得。恁麼不恁麼總不得。師擬議。覺又打出。如是者數四。尋為水頭。因汲水折擔忽悟。作投機偈曰。一二三四五六七。萬仞峰頭獨足立。驪龍頷下奪明珠。一言勘破維摩詰。覺聞拊几稱善。後七坐道場。化行海內。嗣法者甚眾。住後僧問。如何是佛。師曰。布髮掩泥。橫身臥地。曰意旨如何。師曰。任是波旬也皺眉。曰恁麼則謝師指示。師曰西天此土。問學人上來。請師說法。師曰。林間鳥噪。水底魚行。上堂。須彌頂上不扣金鐘。畢鉢巖中無人聚會。山僧倒騎佛殿。諸人反著草鞋。朝遊檀特。暮到羅浮。拄杖針筒。自家收取。上堂。衲僧橫說竪說。未知有頂門上眼。時有僧問。如何是頂門上眼。師曰。衣穿瘦骨露。屋破看星眠。上堂。大眾集定。乃曰。上來道箇不審。能銷萬兩黃金。下去道箇珍重。亦銷得四天下供養。若作佛法話會。滴水難消。若作無事商量。眼中著屑。且作麼生即是。良久曰。還會麼。珍重。上堂。夫為宗師。須是驅耕夫之牛。奪飢人之食。遇賤即貴。遇貴即賤。驅耕夫之牛。令他苗稼豐登。奪飢人之食。令他永絕飢渴。遇賤即貴。握土成金。遇貴即賤。變金成土。老僧亦不驅耕夫之牛。亦不奪飢人之食。何謂。耕夫之牛。我復何用。飢人之食。我復何餐。我也不握土成金。也不變金作土。何也。金是金。土是土。玉是玉。石是石。僧是僧。俗是俗。古今天地。古今日月。古今山河。古今人倫。雖然如此。打破大散關。幾箇迷逢達磨。上堂。鴈過長空。影沉寒水。鴈無遺蹤之意。水無留影之心。若能如是。方解向異類中行。不用續鳧截鶴。夷嶽盈壑。放行也。百醜千拙。收來也。攣攣拳拳。用之則。敢與八大龍王鬬富。不用。都來不直半分錢。參。上堂。髑髏常干世界。鼻孔摩觸家風。芭蕉聞雷開。葵花隨日轉。諸仁者。芭蕉聞雷開。還有耳麼。葵花隨日轉。還有眼麼。若也會得。西天即是此土。若也不會。七九六十三。收。上堂。靈源絕眹。普現色身。法離斷常。有無堪示。所以道。塵塵不見佛。剎剎不聞經。要會靈山親授記。晝見日。夜見星。良久曰。若到諸方不得錯舉。參。上堂。夜來寒霜凜冽。黃河凍結。<span class='corr'>陝</span>府鐵牛腰折。盡道女媧煉石補天。爭奈西北一缺。如今欲與他補却。又恐大地人無出氣處。且留這一竅。與大地人出氣。參。上堂。虗明自照。不勞心力。上士見之。鬼神茶飯。中下得之。狂心頓息。更有一人。切忌道著。上堂。光透日月。明暗不收。智出聖凡。賢愚不歷。所以道。不用低頭。思量難得。良久曰。是甚麼。上堂。青蘿夤緣。直上寒松之頂。白雲淡泞。出沒太虗之中。何似南山起雲。北山下雨。若也會得。甜瓜徹蔕甜。若也不會。苦瓠連根苦。上堂。無邊剎境。自他不隔於毫端。且道。妙喜世界不動如來。說甚麼法。十世古今。始終不離於當念。祇如威音王佛最初一會。度多少人。若是通方作者。試為道看。良久曰。行路難。行路難。萬仞峯頭君自看。上堂。枯桑知天風。海水知天寒。金色頭陀見處不真。鷄足山中與他看守衣鉢。三千大喻。八百小喻。大似泥裏洗土塊。四十九年。三百六十餘會。摩竭提國猶較些子。德山臨濟雖然丈夫。爭似罽賓國王一刀兩段。如今若有箇人鼻孔遼天。山僧性命何在。良久曰。太平本是將軍致。不許將軍見太平。喝一喝。下座。僧問。天不能葢。地不能載。未審是甚麼人。師曰。掘地深埋。曰此人還受安排也無。師曰。土上更加泥。問牛頭未見四祖時如何。師曰。長江無六月。曰見後如何。師曰。一年一度春。室中問僧。無手人能行拳。無舌人解言語。忽然無手人打無舌人。無舌人道箇甚麼。又曰。蜀魄連宵呌。鵽鳴終夜啼。圓通門大啟。何事隔雲泥。晚年以疾居池陽杉山菴。門弟子智才住臨平之佛日。迎歸侍奉。才如蘇城未還。師速其歸。及踵門。師告之曰。時至。吾行矣。才曰。師有何語示徒。乃說偈曰。紅日照扶桑。寒雲封華嶽。三更過鐵圍。拶折驪龍角。才問。卵塔<span class='corr'>已</span>成。如何是畢竟事。師舉拳示之。遂就寢。推枕而寂。塔全身寺東之原。崇寧中。<span class='corr'>諡</span>振宗禪師。</p>
</div>
<div class='div-other'><a id='mulu1825' />
<p class='h4'>越州稱心省倧禪師</p><p>僧問。如何是祖師西來意。師曰。行人念路。僧曰。不會。師曰。緊峭草鞋。上堂。佛種從緣起。是故說一乘。拈拄杖曰。拄杖是緣。那箇是佛種。拄杖是一乘法。那箇是緣。這裏參見釋迦老子。了却買草鞋行脚。不得向衲僧門下過。打折汝腰。且道。衲僧據箇甚麼。良久曰。三十年後。莫孤負人。卓拄杖下座。</p>
</div>
<div class='div-other'><a id='mulu1826' />
<p class='h4'>泉州承天傳宗禪師</p><p>僧問。大用現前不存軌則時如何。師曰。承天今日高竪降旗。僧便喝。師曰。臨濟兒孫。僧又喝。師便打。問如何是般若體。師曰。雲籠碧嶠。曰如何是般若用。師曰。月在清池。</p>
</div>
<div class='div-other'><a id='mulu1827' />
<p class='h4'>處州南明日慎禪師</p><p>僧問。祖意教意。是同是別。師曰。水天影交碧。曰畢竟是同是別。師曰。松竹聲相寒。</p>
</div>
<div class='div-other'><a id='mulu1828' />
<p class='h4'>舒州投子法宗禪師<span class='note-inline'>(時稱道者)</span></p><p>僧問。如何是道者家風。師曰。袈裟裹草鞋。曰意旨如何。師曰。赤脚下桐城。</p>
</div>
<div class='div-other'><a id='mulu1829' />
<p class='h4'>天台寶相蘊觀禪師</p><p>僧問。如何是佛。師曰。堂堂八尺餘。</p>
</div>
<div class='div-other'><a id='mulu1830' />
<p class='h4'>岳州君山顯昇禪師</p><p>上堂。大方無外。含裹十虗。至理不形。圓融三際。高超名相。妙體全彰。逈出古今。真機獨露。握驪珠而鑑物。物物流輝。擲寶劒以揮空。空空絕迹。把定則摩竭掩室。淨名杜詞。放行則拾得搖頭。寒山拊掌。且道。是何人境界。拈拄杖卓一下曰。瞬目揚眉處。憑君子細看。</p>
</div>
<div class='div-other'><a id='mulu1831' />
<p class='h4'>平江府水月寺惠金典座</p><p>依明覺於雪竇。聞舉須彌山話。默有契。一日欲往訊。遇之殿軒。覺問。汝名甚麼。曰。惠金。覺曰。阿誰惠汝金。曰容少間去方丈致謝。覺曰。即今聻。曰這裏容和尚不得。</p>
</div>
<div class='div-other'><a id='mulu1832' />
<p class='h4'>修撰曾會居士</p><p>幼與明覺同舍。及冠異途。天禧間。公守池州。一日會于景德寺。公遂引中庸大學。參以楞嚴。符宗門語句。質明覺。覺曰。這箇尚不與教乘合。況中庸大學邪。學士要徑捷理會此事。乃彈指一下曰。但恁麼薦取。公於言下領旨。天聖初。公守四明。以書幣迎師補雪竇。既至。公曰。某近與清長老。商量趙州勘婆子話。未審。端的有勘破處也無。覺曰。清長老道箇甚麼。公曰。又與麼去也。覺曰。清長老且放過一著。學士還知天下衲僧。出這婆子圈䙡不得麼。公曰。這裏別有箇道處。趙州若不勘破。婆子一生受屈。覺曰。勘破了也。公大笑。</p>
</div></div>
<div class='div-other'><a id='mulu1833' />
<p class='h3'>延慶榮禪師法嗣</p>
<div class='div-other'><a id='mulu1834' />
<p class='h4'>廬山圓通居訥祖印禪師</p><p>梓州人。姓蹇氏。生而英特。讀書過目成誦。十一出家。十七試法華得度。受具。後肄業講肆。耆年多下之。會禪者南遊回。力勉其行。於是徧參荊楚間。迄無所得。至襄州洞山。留止十年。因讀華嚴論有省。後游廬山。道價日起。由歸宗而遷圓通。仁廟聞其名。皇祐初。詔住十方淨因禪院。師稱目疾不能奉詔。有旨令舉自代。遂舉大覺璉。應詔及引對問佛法大意稱旨。天下賢師知人也。僧問。祖剎重興時如何。師曰。人在破頭山。曰一朝權在手。師便打。</p>
</div></div>
<div class='div-other'><a id='mulu1835' />
<p class='h3'>百丈映禪師法嗣</p>
<div class='div-other'><a id='mulu1836' />
<p class='h4'>臨安府慧因懷祥禪師</p><p>上堂。南山高。北山低。日出東方夜落西。白牛上樹覓不得。烏鷄入水大家知。且道覓得後又如何。良久曰。堪作甚麼。</p>
</div>
<div class='div-other'><a id='mulu1837' />
<p class='h4'>臨安府慧因義寧禪師</p><p>僧問。佛未出世時如何。師曰。摩耶夫人。曰出世後如何。師曰。悉達太子。</p>
</div></div>
<div class='div-other'><a id='mulu1838' />
<p class='h3'>南華緣禪師法嗣</p>
<div class='div-other'><a id='mulu1839' />
<p class='h4'>齊州興化延慶禪師</p><p>上堂。言前薦得。孤負平生。句後投機。全乖道體。離此二途。祖宗門下。又且如何。良久曰。眼裏瞳兒吹木笛。</p>
</div>
<div class='div-other'><a id='mulu1840' />
<p class='h4'>韶州寶壽行德禪師</p><p>冬日在南華受請。示眾曰。新冬新寶壽。言是舊時言。若會西來意。波斯上舶船。</p>
</div>
<div class='div-other'><a id='mulu1841' />
<p class='h4'>韶州白虎山守昇禪師</p><p>僧問。如何是佛。師曰。有眼無鼻孔。</p>
</div></div>
<div class='div-other'><a id='mulu1842' />
<p class='h3'>北禪賢禪師法嗣</p>
<div class='div-other'><a id='mulu1843' />
<p class='h4'>潭州興化紹銑禪師</p><p>上堂。拈拄杖曰。一大藏教。是拭不淨故紙。超佛越祖之談。是誑諕閭閻漢。若論衲僧門下。一點也用不得。作麼生是衲僧門下事。良久曰。多虗不如少實。擊香臺下座。</p>
</div>
<div class='div-other'><a id='mulu1844' />
<p class='h4'>洪州法昌倚遇禪師</p><p>漳州林氏子。幼棄家依郡之崇福得度。有大志自受具。游方名著叢席。浮山遠和尚甞指謂人曰。此後學行脚樣子也。參北禪。禪問。近離甚處。師曰。福嚴。禪曰。思大鼻孔長多少。師曰。與和尚當時見底一般。禪曰。汝道我見時長多少。師曰。和尚大似不曾到福嚴。禪曰。學語之流。又問。來時馬大師安樂否。師曰。安樂。禪曰。向汝道甚麼。師曰。教和尚莫亂統。禪曰。念汝新到。不能打得你。師曰。某甲亦放和尚過。茶罷。禪問。鄉里甚處。師曰。漳州。禪曰。三平在彼作甚麼。師曰。說禪說道。禪曰。年多少。師曰。與露柱齊年。禪曰。有露柱且從。無露柱年多少。師曰。無露柱一年也不少。禪曰。夜半放烏鷄。師留北禪。最久。於是師資敲唱。妙出一時。晚至西山。睠雙嶺。深邃棲息。三年始應法昌之請。師在雙嶺受請。與英勝二首座相別。曰三年聚首。無事不知。檢點將來。不無滲漏。以拄杖晝一畫曰。這箇即且止。宗門事作麼生。英曰。須彌安鼻孔。師曰。恁麼則。臨崖看滸眼。特地一場愁。英曰。深沙努眼睛。師曰。爭奈聖凡無異路。方便有多門。英曰。鐵蛇鑽不入。師曰。這般漢有甚共語處。英曰。自緣根力淺。莫怨太陽春。却畫一畫曰。宗門事且止。這箇事作麼生。師便掌。英曰。這漳州子。莫無去就。師曰。你這般見解。不打更待何時。又打。英曰。也是老僧招得。上堂。祖師西來。特唱此事。祇要時人知有。如貧子衣珠。不從人得。三世諸佛。祇是弄珠底人。十地菩薩。祇是求珠底人。汝等正是竛竮乞丐。懷寶迷邦。靈利漢。纔聞舉著。眨上眉毛。便知落處。若更踏步向前。不如策杖歸山去。長嘯一聲煙霧深。示眾。我要一箇不會禪底作國師。上堂。汝若退身千尺。我便當處生芽。汝若覿面相呈。我便藏身露影。汝若春池拾礫。我便撒下明珠。直得。水灑不著。風吹不入。如箇無孔鐵鎚相似。且道。法昌還有為人處也無。良久曰。利刀割肉瘡猶合。惡語傷人恨不銷。上堂。春山青春水綠。一覺南柯夢初足。携笻縱步出松門。是處桃英香馥郁。因思昔日靈雲老。三十年來無處討。如今競愛摘楊花。紅香滿地無人掃。上堂。拈起拄杖曰。我若拈起。你便喚作先照後用。我若放下。你便喚作先用後照。我若擲下。你便喚作照用同時。忽然不拈不放。你向甚麼處卜度。直饒會得倜儻分明。若遇臨濟德山。便須腦門著地。且道伊有甚麼長處。良久曰。曾經大海休誇水。除却須彌不是山。上堂。夜半烏鷄誰捉去。石女無端遭指注。空王令下急搜求。唯心便作軍中主。雲門長驅。溈山隊伍。列五位槍旗。布三玄戈弩。藥山持刀。青原荷斧。石鞏彎弓。禾山打鼓。陣排雪嶺長蛇。兵屯黃檗飛虎。木馬帶毛烹。泥牛和角煑。賞三軍犒師旅。打葛藤分露布。截海颺塵。橫山簸土。擊玄關除徼路。多少平人受辛苦。無邊剎海競紛紛。三界聖凡無覓處。無覓處。還知否。昨夜雲收天宇寬。依然帶月啼高樹。上堂。閑來祇麼坐。拍手誰<span class='corr'>賡</span>和。回頭忽見簸箕星。水墨觀音解推磨。拍手一下曰。還會麼八十翁翁雖皓首看看不見老人容上堂法昌今日開爐。行脚僧無一箇。唯有十八高人。緘口圍爐打坐。不是規矩嚴難。免見諸人話墮。直饒口似秤鎚。未免燈籠勘破。不知道絕功勳。妄自修因證果。喝曰。但能一念回光。定脫三乘羈鎻。黃龍南禪師至。上堂。拏雲攫浪數如麻。點著銅睛眼便花。除却黃龍頭角外。自餘渾是赤斑蛇。法昌小剎。路遠山遙。景物蕭疎。游人罕到。敢謂黃龍禪師曲賜光臨不唯泉石生輝。亦乃人天欣悅。然雲行雨施。自古自今。其奈爐鞴之所鈍鐵尤多。良醫之門病者愈甚。瘥病須求靈藥。銷頑必藉金錘。法昌這裏有幾箇垛根阿師。病者病在膏肓。頑者頑入骨髓。若非黃龍老漢到來。總是虗生浪死。拈拄杖曰。要會麼。打麵還他州土麥。唱歌須是帝鄉人。僧問。古鏡未磨時如何。師曰。却須磨取。曰未審。如何下手。師曰。鏡在甚麼處。僧遂作一圓相。師便打曰。這漆桶。碌甎也不識。師與感首座歲夜喫湯次。座曰。昔日北禪分歲。曾烹露地白牛。和尚今夜分歲。有何施設。師曰。臘雪連山白。春風透戶寒。座曰。大眾喫箇甚麼。師曰。莫嫌冷淡無滋味。一飽能消萬劫飢。座曰。未審。是甚麼人置辦。師曰。無慚愧漢。來處也不知。英勝二首座到山相訪。英曰。和尚尋常愛點檢諸方。今日因甚麼却來古廟裏作活計。師曰。打草祇要蛇驚。英曰。莫塗糊人好。師曰。你又刺頭入膠盆。作甚麼。英曰。古人道。我見兩個泥牛鬬入海。所以住此山。未審。和尚見箇甚麼。師曰。你他時異日有把茆葢頭人或問。你作麼生祇對。英曰。山頭不如嶺尾。師曰。你且道。還當得住山事也無。英曰。使钁不及拖犂。師曰。還曾夢見古人麼。英曰。和尚作麼生。師展兩手。英曰。鰕跳不出斗。師曰。休將三寸燭。擬比太陽輝。英曰。爭奈公案見在。師曰。亂統禪和如麻似粟。龍圖徐公禧。布衣時與師往來。為法喜之游。師將化。前一日作偈遺之曰。今年七十七。出行須擇日。昨夜問龜哥。報道明朝吉。徐覽偈。聳然邀靈源清禪師同往。師方坐寢室。以院務誡知事曰。吾住此山二十三年。護惜常住每自蒞之。今行矣。汝輩著精彩。言畢舉拄杖曰。且道這箇分付阿誰。徐與靈源皆屏息。遂擲杖。投牀枕臂而化。</p>
</div>
<div class='div-other'><a id='mulu1845' />
<p class='h4'>福州廣因擇要禪師</p><p>上堂。王臨寶位。胡漢同風。紐半破三。佛殿倒卓。藏身句即不問你。透出一字作麼生道。拈拄杖曰。春風開竹戶。夜雨滴花心。上堂。古者道。祇恐為僧心不了。為僧心了總輸僧。且如何是諸上座了底心。良久曰。漁翁睡重春潭闊。白鳥不飛舟自橫。僧問。如何是祖師西來意。師曰。長安東。洛陽西。問如何是佛。師曰。福州橄欖兩頭尖。問佛未出世時如何。師曰。隈巖傍壑。曰出世後如何。師曰。前山後山。</p>
</div></div>
<div class='div-other'><a id='mulu1846' />
<p class='h3'>開先暹禪師法嗣</p>
<div class='div-other'><a id='mulu1847' />
<p class='h4'>南康軍雲居山了元佛印禪師</p><p>饒州浮梁林氏子。誕生之時祥光上燭。鬚髮爪齒宛然具體。風骨爽㧞。孩孺異常。發言成章。語合經史。閭里先生。稱曰神童。年將頂角。博覧典墳。卷不再舒。洞明今古。才思俊邁。風韻飄然。志慕空宗。投師出家。試經圓具。感悟夙習。即徧參尋。投機於開先法席。出為宗匠。九坐道場。四眾傾向。名動朝野。神宗賜高麗磨衲。金鉢。以旌師德。僧問。如何是佛。師曰。木頭雕不就。曰恁麼則。皆是虗妄也。師曰。梵音深遠。令人樂聞。問如何是諸佛說不到底法。師曰。蟻子解尋腥處走。蒼蠅偏向臭邊飛。曰學人未曉。請師再指。師曰。九萬里鵬從海出。一千年鶴遠天歸。問達磨面壁意旨如何。師曰。閉口深藏舌。曰學人未曉。師曰。一言<span class='corr'>已</span>出。駟馬難追。問大修行人還入地獄也無。師曰。在裏許。曰大作業人。還上天堂也無。師曰。鰕跳不出斗。曰恁麼則。鑊湯爐炭吹教滅。劒樹刀山喝使摧。師曰。自作自受。乃曰。適來禪客出眾禮拜。各以無量珍寶布施大眾。又於面門上放大光明。照耀乾坤。令諸人普得相見。於此明得。可謂十方諸佛各坐其前。常為勞生演說大法。豈假山僧重重註破。如或未然。不免橫身徇物。乃橫按拄杖曰。萬般草木根苗異。一得春風便放花。上堂。寒。寒風撼。竹聲乾。水凍魚行澀。林疎鳥宿難。早是嚴霜威重。那堪行客衣單。休思紫陌山千朵。且擁紅爐火一攢。放下茱萸空中竹橛。倒却迦葉門前剎竿。直下更云不會。算來也太無端。參。師一日與學徒入室次。適東坡居士到面前。師曰。此間無坐榻。居士來此作甚麼。士曰。暫借佛印四大為坐榻。師曰。山僧有一問。居士若道得。即請坐。道不得。即輸腰下玉帶子。士欣然曰。便請。師曰。居士適來道。暫借山僧四大為坐榻。祇如山僧。四大本空。五陰非有。居士向甚麼處坐。士不能答。遂留玉帶。師却贈以雲山衲衣。士乃作偈曰。百千燈作一燈光。盡是恒沙妙法王。是故東坡不敢惜。借君四大作禪牀。病骨難堪玉帶圍。鈍根乃落箭鋒機。會當乞食歌姬院。奪得雲山舊衲衣。此帶閱人如傳舍。流傳到我亦悠哉。錦袍錯落猶相稱。乞與佯狂老萬回。</p>
</div>
<div class='div-other'><a id='mulu1848' />
<p class='h4'>東京智海本逸正覺禪師</p><p>僧問。古鏡未磨時如何。師曰。青青河畔草。曰磨後如何。師曰。鬱鬱園中柳。曰磨與未磨。是同是別。師曰。同別且置。還我鏡來。僧擬議。師便喝。上堂。開口是。合口是。眼下無妨更著鼻。開口錯。合口錯。眼與鼻孔都拈却。佛也打。祖也打。真人面前不說假。佛也安。祖也安。衲僧肚皮似海寬。此乃一出一入。半合半開。是山僧尋常用底。敢問諸禪德。剎竿因甚麼頭指天。力士何故揎起拳。良久曰。參。上堂。拈拄杖曰。這拄杖。在天也與日月並明。在地也與山河同固。在王侯也以代蒲鞭。在百姓也防身禦惡。在衲僧也晝橫肩上。渡水穿雲。夜宿旅亭。撑門拄戶。且道在山僧手裏用作何為。要會麼。有時放步東湖上。與僧遙指遠山青。擊禪牀下座。上堂。憶得老僧。年七歲時。於村校書處。得一法門。超情離見。絕妙絕玄。爰自染神。逾六十載。今日輒出。普告大眾。若欲傳持。宜當諦聽。遂曰。寒原耕種罷。牽犢負薪歸。此夜一爐火。渾家身上衣。諸禪德逢人不得錯舉。上堂。古者道。接物利生絕妙。外甥終是不肖。他家自有兒孫。將來應用恰好。諸禪德還會麼。菜園墻倒晴方築。房店籬穿雨過修。院宇漏時隨分整。兒孫大小盡風流。上堂。舉暹和尚道。寒寒。地爐火暖。閑坐蒲團。說迦葉不是。談達磨無端此也彼也。必然一般。師召大眾曰。迦葉甚處不是。達磨那裏無端。若檢點得出。彼之二老一場懡㦬。若點檢不出。三十年後莫道不被人瞞好。上堂。我有這一著。人人口裏嚼。嚼得破者速須吐却。嚼不破者。翻成毒藥。乃召諸禪德。作甚麼滋味。試請道看。良久曰。醫王不是無方義。千里蘇香象不回。道士問。如何是道。師曰。龍吟金鼎。虎嘯丹田。曰如何是道中人。師曰。吐故納新。曰道與道中人相去多少。師曰。骨鶴顛崖上。冲天昧米民。</p>
</div>
<div class='div-other'><a id='mulu1849' />
<p class='h4'>越州天章元楚寶月禪師</p><p>僧問。如何是佛法大意。師曰。一年三百六十日。曰便恁麼會時如何。師曰。迢迢十萬不是遠。上堂。鼓聲錯落。山色崔嵬。本既不有。甚處得來。良久曰。高著眼。</p>
</div></div>
<div class='div-other'><a id='mulu1850' />
<p class='h3'>欽山勤禪師法嗣</p>
<div class='div-other'><a id='mulu1851' />
<p class='h4'>鼎州梁山圓應禪師</p><p>僧問。如何是超佛越祖之談。師曰。喫粥喫飯。</p>
</div></div></div>
<div class='div-other'><a id='mulu1852' />
<p class='h2'>南嶽下十一世</p>
<div class='div-other'><a id='mulu1853' />
<p class='h3'>雲居舜禪師法嗣</p>
<div class='div-other'><a id='mulu1854' />
<p class='h4'>金陵蔣山法泉佛慧禪師</p><p>隨州時氏子。僧問。古人說不到處。請師說。師曰。夫子入太廟。曰學人未曉。師曰。春暖柳條青。問如何是急切一句。師曰。火燒眉毛。問祖師面壁。意旨如何。師曰。撐天拄地。曰便恁麼去時如何。師曰。落七落八。問二祖立雪齊腰。意旨如何。師曰。三年逢一閏。曰為甚麼付法傳衣。師曰。村酒足人酤。問蓮華未出水時如何。師曰。西瞿耶尼。曰出水後如何。師曰。泗州大聖。問如何是祖師西來意。師曰。髮長僧貌醜。曰未審意旨如何。師曰。閉戶怕天寒。問南禪結夏。為甚麼却在蔣山解。師曰。眾流逢海盡。曰恁麼則。事同一家。師曰。夢裏到家鄉。上堂。來不來。去不去。脚下須彌山。腦後擎天柱。大藏不能宣。佛眼不能覷。諸禪德。漸老逢春解惜春。昨夜飛花落無數。上堂。畫一圓相以手拓起曰。諸仁者還見麼。團團離海嶠。漸漸出雲衢。諸人若也未見。莫道南明長老措大相。却於寶華王座上。念中秋月詩。若也見得。此夜一輪滿。清光何處無。上堂。要去不得去。要住不得住。打破大散關。脫却孃生袴。諸仁者。若到臘月三十日。且道。用箇甚麼。良久曰。柳絮隨風。自西自東。上堂。古人恁麼。南禪不恁麼。古人不恁麼。南禪却恁麼。大眾還委悉麼。王婆衫子短。李四帽簷長。聖節上堂。拈拄杖擊法座一下曰。以此功德。祝延聖壽。便下座。上堂。時人欲識南禪路。門前有箇長松樹。脚下分明不較多。無奈行人恁麼去。莫恁去。急回顧。樓臺煙鎖鐘鳴處。師因雪下上堂。召大眾曰。還有過得此色者麼。良久曰。文殊笑普賢嗔。眼裏無筋一世貧。相逢盡道休官去。林下何曾見一人。上堂快人一言。快馬一鞭。若更眼睛定動。未免紙裹麻纏。脚下是地。頭上是天。不信但看八九月。紛紛黃葉滿山川。師晚奉詔住大相國智海禪寺。問眾曰。赴智海留蔣山。去就孰是。眾皆無對。師索筆書偈曰。非佛非心徒擬議。得皮得髓謾商量。臨行珍重諸禪侶。門外千山正夕陽。書畢坐逝。</p>
</div>
<div class='div-other'><a id='mulu1855' />
<p class='h4'>明州天童澹交禪師</p><p>僧問。臨雲閣聳。太白峯高。到這裏如何進步。師曰。但尋荒草際。莫問白雲深。曰未審。如何話會。師曰。寒山逢拾得。兩箇一時癡。曰向上宗乘又且如何舉唱。師曰。前言不及後語。上堂。也大奇。也大差。十箇指頭八箇罅。由來多少分明。不用鑽龜打瓦。便下座。</p>
</div>
<div class='div-other'><a id='mulu1856' />
<p class='h4'>建州崇梵餘禪師</p><p>僧問。臨濟喝。少遇知音。德山棒。難逢作者。和尚今日作麼生。師曰。山僧被你一問。直得退身三步。脊背汗流。曰作家宗師。今日遭遇。師曰。一語傷人。千刀攪腹。僧以手畫一畫曰。爭奈這箇何。師曰。草賊大敗。問恁麼來底人。師還接否。師曰。孤峯無宿客。曰不恁麼來底人。師還接否。師曰。灘峻不留船。曰恁麼不恁麼則且置。穿過髑髏一句作麼生。師曰。堪笑亦堪悲。上堂。直須向黑豆未生芽時搆取。良久召大眾曰。劒去遠矣。</p>
</div>
<div class='div-other'><a id='mulu1857' />
<p class='h4'>處州慈雲院修慧圓照禪師</p><p>上堂。片月浸寒潭。微雲滿空碧。若於達道人。好箇真消息。還有達道人麼。微雲穿過你髑髏。片月觸著你鼻孔。珍重。</p>
</div></div>
<div class='div-other'><a id='mulu1858' />
<p class='h3'>大溈宥禪師法嗣</p>
<div class='div-other'><a id='mulu1859' />
<p class='h4'>廬山歸宗慧通禪師</p><p>僧問。如何是函葢乾坤句。師曰。日出東方夜落西。曰如何是截斷眾流句。師曰。鐵山橫在路。曰如何是隨波逐浪句。師曰。船子下楊州。問如何是塵塵三昧。師曰。灰飛火亂。問如何是佛法大意。師曰。黃河水出崑崙觜。問十二時中如何履踐。師曰。鐵牛步春草。問隻履西歸當為何事。師曰。為緣生處樂。不是厭他鄉。曰如何是當面事。師曰。眼下鼻頭垂。上堂。心隨相起。見自塵生。了見本心。知心無相。即十方剎海念念圓明。無量法門心心周匝。夫如是者。何假覺城東際參見文殊。樓閣門開方親彌勒。所以道。一切法門無盡海。同會一法道場中。拈起拄杖曰。這箇是一法。那箇是道場。這箇是道場。那箇是一法。良久曰。看看。拄杖子穿過諸人髑髏。須彌山拶破諸人鼻孔。擊香臺一下曰。且向這裏會取。上堂。從無入有易。從有入無難。有無俱盡處。且莫自顢頇。舉來看。寒山拾得禮豐干。</p>
</div>
<div class='div-other'><a id='mulu1860' />
<p class='h4'>安州大安興教慧憲禪師</p><p>上堂。我有一條拄杖。尋常將何比況。<span class='corr'>采</span>來不在南山。亦非崑崙西嶂。拈起滿目光生。放下驪龍縮項。同徒若也借看。卓出人中之上。擊香臺下座。</p>
</div></div>
<div class='div-other'><a id='mulu1861' />
<p class='h3'>育王璉禪師法嗣</p>
<div class='div-other'><a id='mulu1862' />
<p class='h4'>臨安府佛日淨慧戒弼禪師</p><p>僧問。如何是毗盧印。師曰。草鞋踏雪。曰學人不會。師曰。步步成蹤。</p>
</div>
<div class='div-other'><a id='mulu1863' />
<p class='h4'>福州天宮慎徽禪師</p><p>上堂。八萬四千波羅密門。門門長開。三千大千微塵諸佛。佛佛說法。不說有。不說無。不說非有非無。不說亦有亦無。何也。離四句絕百非。相逢舉目少人知。昨夜霜風漏消息。梅花依舊。綴寒枝。</p>
</div></div>
<div class='div-other'><a id='mulu1864' />
<p class='h3'>靈隱知禪師法嗣</p>
<div class='div-other'><a id='mulu1865' />
<p class='h4'>臨安府靈隱正童圓明禪師</p><p>僧問。如何是道。師曰。夜行莫踏白。曰如何是道中人。師曰。黃張三黑李四。</p>
</div></div>
<div class='div-other'><a id='mulu1866' />
<p class='h3'>承天簡禪師法嗣</p>
<div class='div-other'><a id='mulu1867' />
<p class='h4'>婺州智者山利元禪師</p><p>上堂。拈拄杖曰。大用現前不存軌則。東方一指。乾坤肅靜。西方一指。瓦解冰消。南方一指。南斗作竄。北方一指。北斗潛藏。上方一指。築著帝釋鼻孔。下方一指。穿過金剛水際。諸人面前一指。成得甚麼邊事。良久。卓一下曰。路上指奔鹿。門前打犬兒。</p>
</div></div>
<div class='div-other'><a id='mulu1868' />
<p class='h3'>九峯韶禪師法嗣</p>
<div class='div-other'><a id='mulu1869' />
<p class='h4'>明州大梅法英祖鏡禪師</p><p>本郡張氏子。棄儒試經。得度肄講延慶。凡義學有困於宿德。輒以詰師。師縱辭辨之。為眾所敬。忽曰。名相迂曲。豈吾所宗哉。乃參九峯。峯見器之。與語若久在叢席。因痛劄之。師領旨。自爾得譽。住後上堂。三十六旬之始。七十二候之初。末後句。則且置。祇如當頭一句。又作麼生道。拈拄杖曰。歲朝把筆。萬事皆吉。急急如律令。大眾。山僧恁麼舉唱。且道。還有祖師意也無。良久曰。記得東村黑李四。年年親寫在門前。卓拄杖下座。宣和初。敕天下僧尼為德士。雖主法聚議。無一言以回上意。師肆筆解老子詣進。上覧謂近臣曰。法英道德經解言簡理。詣於古未有。宜賜入道藏流行。仍就賜冠珮壇誥。不知師意者。往往以其為侫諛。明年秋。詔復天下僧尼。師獨無改志。至紹興初。晨起戴樺皮冠。披鶴氅。執象簡。穿朱履。使擊鼓集眾陞座。召大眾曰。蘭芳春谷菊秋籬。物必榮枯各有時。昔毀僧尼專奉道。後平道佞復僧尼。且道。僧尼形相作麼生。復取冠示眾曰。吾頂從來似月圓。雖冠其髮不成仙。今朝拋下無遮障。放出神光透碧天。擲之于地。隨易僧服。提鶴氅曰。如來昔日貿皮衣。數載慚將鶴氅披。還我丈夫調御服。須知此物不相宜。擲之。舉象簡曰。為嫌禪板太無端。豈料遭他象簡瞞。今日因何忽放下。普天致仕老仙官。擲之。提朱履曰。達磨攜將一隻歸。兒孫從此赤脚走。借他朱履代麻鞋。休道時難事掣肘。化鵬未遇不如鵾。畵虎不成反類狗。擲之。橫拄杖曰。今朝拄杖化為龍。分破華山千萬重。復倚肩曰。珍重佛心真聖主。好將堯德振吾宗。擲下拄杖。斂目而逝。</p>
</div></div>
<div class='div-other'><a id='mulu1870' />
<p class='h3'>玉泉皓禪師法嗣</p>
<div class='div-other'><a id='mulu1871' />
<p class='h4'>郢州林溪興教文慶禪師</p><p>上堂。六六三十六。東方甲乙木。嘉州大像出關來。<span class='corr'>陝</span>府鐵牛入西蜀。參。</p>
</div></div>
<div class='div-other'><a id='mulu1872' />
<p class='h3'>夾山遵禪師法嗣</p>
<div class='div-other'><a id='mulu1873' />
<p class='h4'>江陵福昌信禪師</p><p>僧問。一花開五葉。如何是第一葉。師提起坐具。僧曰。雲生片片。雨點霏霏。師曰。不痛不知傷。僧曰。這箇猶是風生雨意。如何是第一葉。師將坐具摵一摵。僧拍掌。師曰。一任[跳-兆+孛]跳。問如何是佛。師曰。東家兒郎。西家織女。僧曰。學人不會。師曰。擲筆拋梭。上堂。召大眾。眾舉頭。師曰。南山風色緊。便下座。</p>
</div></div>
<div class='div-other'><a id='mulu1874' />
<p class='h3'>天衣懷禪師法嗣</p>
<div class='div-other'><a id='mulu1875' />
<p class='h4'>東京慧林宗本圓照禪師</p><p>常州無錫管氏子。體貌厖碩。所事淳厚。年十九依姑蘇承天永安道昇禪師出家。巾侍十載。剃度受具。又三年禮辭。遊方至池陽謁振宗。宗舉。天親從彌勒內宮而下。無著問云。人間四百年。彼天為一晝夜。彌勒於一時中。成就五百億天子。證無生法忍。未審。說甚麼法。天親曰。祇說這箇法。如何是這箇法。師久而開悟。一日室中問師。即心即佛時如何。曰殺人放火。有甚麼難。於是名播寰宇。漕使李公復圭命師開法瑞光。法席日盛。武林守陳公襄。以承天興教二剎命師擇居。蘇人擁道遮留。又以淨慈堅請。移文諭道俗曰。借師三年。為此邦植福。不敢久占。道俗始從。元豐五年。神宗皇帝下詔。闢相國寺六十四院為八禪二律。召師為慧林第一祖。既至上遣使問勞。閱三日傳旨。就寺之三門為士民演法。翌日召對延和殿。問道賜坐。師即跏趺。帝問。卿受業何寺。奏曰。蘇州承天永安。帝大悅賜茶。師即舉盞長吸。又蕩而撼之。帝曰。禪宗方興。宜善開導。師奏曰。陛下知有此道。如日照臨。臣豈敢自怠。即辭退。帝目送之。謂左右曰。真福慧僧也。後帝登遐。命入福寧殿說法。以老乞歸林下。得旨任便。雲遊州郡。不得抑令住持。擊鼓辭眾。說偈曰。本是無家客。那堪任意遊。順風加艣棹。船子下揚州。既出都城。王公貴人送者車騎相屬。師臨別誨之曰。歲月不可把玩。老病不與人期。唯勤修勿怠。是真相為。聞者莫不感涕。晚居靈巖。其嗣法傳道者。不可勝紀。僧問。如何是祖師西來意。師曰。韓信臨朝。曰中下之流如何領會。師曰。伏屍萬里。曰。早知今日事。悔不慎當初。師曰。三皇塚上草離離。問上是天下是地。未審。中間是甚麼物。師曰。山河大地。曰恁麼則謝師答話。師曰。大地山河。曰和尚何得瞞人。師曰。却是老僧罪過。上元日僧問。千燈互照。絲竹交音。正恁麼時。佛法在甚麼處。師曰。謝布施。曰莫便是和尚為人處也無。師曰。大似不齋來。上堂。於一毫端現寶王剎。坐微塵裏轉大法輪。拈起拄杖曰。這箇是塵。作麼生說箇轉法輪底道理。山僧今日不惜眉毛。與汝諸人說破。拈起也。海水騰波須彌岌峇。放下也。四海晏清乾坤肅靜。敢問諸人。且道拈起即是。放下即是。當斷不斷。兩重公案。擊禪牀下座。上堂。看看。爍爍瑞光。照大千界。百億微塵國土。百億大海水。百億須彌山。百億日月。百億四天下。乃至微塵剎土。皆於光中一時發現。諸仁者還見麼。若也見得。許汝親在瑞光。若也不見。莫道瑞光不照好。參。上堂。頭圓像天。足方似地。古貌稜層。丈夫意氣。趯倒須彌。踏翻海水。帝釋與龍王無著身處。乃拈拄杖曰。却來拄杖上回避。咄。任汝神通變化。究竟須歸這裏。以拄杖卓一下。師全身塔于蘇之靈巖。</p>
</div>
<div class='div-other'><a id='mulu1876' />
<p class='h4'>東京法雲寺法秀圓通禪師</p><p>秦州隴城辛氏子。母夢。老僧託宿。覺而有娠。先是。麥積山老僧與應乾寺魯和尚者善。甞欲從魯游方。魯老之既去。緒語曰。他日當尋我竹鋪坡前鐵場嶺下。魯後聞其所俄有兒生。即往觀焉。兒為一笑。三歲願隨魯歸。遂從魯姓。十九試經圓具。勵志講肆。習圓覺華嚴。妙入精義。因聞無為軍鐵佛寺懷禪師法席之盛。徑往參謁。懷問曰。座主講甚麼經。師曰。華嚴。曰華嚴以何為宗。師曰。法界為宗。曰法界以何為宗。師曰。以心為宗。曰心以何為宗。師無對。懷曰。毫釐有差。天地懸隔。汝當自看。必有發明。後聞僧舉白兆參報慈情未生時如何。慈曰。隔。師忽大悟。直詣方丈陳其所證。懷曰。汝真法器。吾宗異日在汝行矣。初住龍舒四面。後詔居長蘆法雲為鼻祖。神宗皇帝上仙。宣就神御前說法。賜圓通號。僧問。不離生死而得涅槃。不出魔界而入佛界。此理如何。師曰。赤土茶牛嬭。曰謝師答話。師曰。你話頭道甚麼。僧擬議。師便喝。問陽春二三月。萬物盡生芽。未審道芽還增長也無。師曰。自家看取。曰莫便是指示處麼。師曰。芭蕉高多少。曰野火燒不盡。春風吹又生。師曰。這箇是白公底。你底作麼生。曰且待別時。師曰。看你道不出。上堂。看風使帆。正是隨波逐浪截斷眾流。未免。依前滲漏。量才補職。寧越短長。買帽相頭。難得恰好。直饒上不見天。下不見地。東西不辯。南北不分。有甚麼用處。任是純鋼打就。生鐵鑄成。也須額頭汗出。總不恁麼如何商量。良久曰。赤心片片誰知得。笑殺黃梅石女兒。上堂。山僧不會巧說。大都應箇時節。相喚喫椀茶湯。亦無祖師妙訣。禪人若也未相諳。踏著秤鎚硬似鐵。上堂。秋雲秋水。青山滿目。這裏明得。千足萬足。其或未然。道士倒騎牛。參。上堂。寒雨細。朔風高。吹沙走石。㧞木鳴條。諸人盡知有。且道。風作何色。若識得去。許你具眼。若也不識。莫怪相瞞。參。上堂。少林九年冷坐。却被神光覷破。如今玉石難分。祇得麻纏紙裹。還會麼。笑我者多。哂我者少。上堂。衲僧家高揖釋迦不拜彌勒。未為分外。祇如半偈亡軀。一句投火。又圖箇甚麼。良久曰。彼彼住山人。何須更說破。師示疾。謂眾曰。老僧六處住持。有煩知事首座。大眾今來。四大不堅。火風將散。各宜以道自安。無違吾囑遂曰。來時無物去時空。南北東西事一同。六處住持無所補。師良久。監寺惠當進曰。和尚何不道末後句。師曰。珍重珍重。言訖而逝。</p>
</div>
<div class='div-other'><a id='mulu1877' />
<p class='h4'>東京相國慧林院若冲覺海禪師</p><p>江寧府鍾氏子。上堂。碧落靜無雲。秋空明有月。長江瑩如練。清風來不歇。林下道人幽。相看情共悅。諸仁者。適來道箇清風明月。猶是建化門中事。作麼生是道人分上事。良久曰。閑來石上觀流水。欲洗禪衣未有塵。上堂。無邊義海。咸歸顧眄之中。萬象形容。盡入照臨之內。你諸人築著磕著。因甚麼却不知。良久曰。莫怪山僧太多事。光陰如箭急相催。珍重。</p>
</div>
<div class='div-other'><a id='mulu1878' />
<p class='h4'>真州長蘆應夫廣照禪師</p><p>滁州蔣氏子。僧問。古者道。如來禪即許老兄會。祖師禪未夢見在。未審如來禪與祖師禪。是同是別。師曰。一箭過新羅。僧擬議。師便喝。問識得衣中寶時如何。師曰。你試拈出看。僧展一手。師曰。不用指東畫西。寶在甚麼處。曰爭奈學人用得。師曰。你試用看。僧拂坐具一下。師曰。眾人笑你。上堂。召眾曰。江山遶檻。宛如水墨屏風。殿閣凌空。麗若神仙洞府。森羅萬象海印交參。一道神光更無遮障。諸人還會麼。良久曰。寥寥天地間。獨立望何極。參。上堂。顧大眾曰。這箇為甚麼。擁不聚。撥不散。風吹不入。水灑不著。火燒不得。刀斫不斷。是箇甚麼。眾中莫有釘觜鐵舌底衲僧。試為山僧定當看。還有麼。良久曰。若無。山僧今日失利。久立。</p>
</div>
<div class='div-other'><a id='mulu1879' />
<p class='h4'>臨安府佛日智才禪師</p><p>台州人。僧問。如何是道。師曰。水冷生冰。曰如何是道中人。師曰。春雪易消。曰如何談論。師鳴指一下。問東西密相付。為甚麼眾人皆知。師曰。春無三日晴。曰特伸請益。師曰。拖泥帶水。曰學人到這裏却不會。師曰。賊身<span class='corr'>已</span>露。上堂。城裏暄繁。空山寂靜。然雖如此。動靜一如。死生不二。四時輪轉。物理湛然。夏不去而秋自來。風不涼而人自爽。今也古也。不改絲毫。誰少誰多。身無二用。諸禪德。既身無二用。為甚麼龍女現十八變。君不見。弄潮須是弄潮人。珍重。上堂。風雨蕭騷。塞汝耳根。落葉交加。塞汝眼根。香臭叢雜。塞汝鼻根。冷熱甘甜。塞汝舌根。衣綿溫冷。塞汝身根。顛倒妄想。塞汝意根。諸禪德。直饒汝翻得轉。也是平地骨堆。參上堂。嚴風刮地。大野清寒。萬里草離衰。千山樹黯黲。蒼鷹得勢。俊鶻橫飛。頗稱衲僧。鉢囊高挂。獨步遐方。似猛將出荒郊。臨機須扣敵。今日還有麼。良久曰。匣中寶劒。袖裡金鎚。幸遇太平。挂向壁上。參上堂。諸禪德。還知麼。山僧生身父母一時喪了。直是無依倚處。以手搥胸曰。蒼天蒼天。復顧大眾良久曰。你等諸人。也是鐵打心肝。便下座。上堂。舉栢樹子話。師曰。趙州庭栢。說與禪客。黑漆屏風。松欏亮隔。僧問。如何是無為。師曰。山前雪半消。曰請師方便。師曰。水聲轉嗚咽。</p>
</div>
<div class='div-other'><a id='mulu1880' />
<p class='h4'>北京天鉢寺重元文慧禪師</p><p>青州千乘孫氏子。母夢。於佛前吞一金果。後乃誕。師相儀殊特。迥異羣童。十七出家。冠歲圓具。初遊講肆。頗達宗教。甞晏坐古室。忽聞空中有告師。學上乘者。無滯於此。驚駭出視。杳無人迹。翌日客至。出寒山集。師一覽之。即慕參玄。至天衣法席。遇眾請益。豁然大悟。衣印可曰。此吾家千里駒也。出世後。僧問。如何是禪。師曰。入籠入檻。僧拊掌。師曰。跳得出是好手。僧擬議。師曰。了。問如何是透法身句。師曰。上是天。下是地。上堂。冬不受寒。夏不受熱。身上衣。口中食。應時應節。既非天然。自然。盡是人人膏血。諸禪德。山僧恁麼說話。為是世法。為是佛法。若也擇得。分明萬兩黃金亦消得。喝一喝。上堂。福勝一片地。行也任你行。住也任你住。步步踏著始知落處。若未然者。直須退步脚下看取。咄上堂。古今天地。萬象森然。歲歲秋收冬藏。人人道我總會。還端的也無。直饒端的。比他鷄足峰前。是甚麼閑事。良久曰。今朝十月初旬。天寒不得普請。參。師四易名藍。緇白仰重。示寂正盛暑中。清風透室。異香馥郁。茶毗煙燄到處獲舍利五色。太師文公彥愽以上賜白琉璃瓶貯之。藉以錦褥躬塟于塔。居士何震所獲。額骨齒牙舍利別剏浮圖。</p>
</div>
<div class='div-other'><a id='mulu1881' />
<p class='h4'>台州瑞巖子鴻禪師</p><p>本郡吳氏子。僧問。如何是道。師曰。開眼覷不見。問法爾不爾。如何指南。師曰。話墮也。曰。乞師指示。師。呵呵大笑。上堂。一不守二不向。上下四維無等量。大洋海裏汎鐵船。須彌頂上翻鯨浪。臨濟縮却舌頭。德山閣却拄杖。千古萬古獨巍巍。留與人間作榜樣。</p>
</div>
<div class='div-other'><a id='mulu1882' />
<p class='h4'>廬山棲賢智遷禪師</p><p>僧問。一問一答。盡是建化門庭未審。向上更有事也無。師曰。有曰。如何是向上事。師曰。雲從龍風從虎。曰恁麼則。龍得水時添意氣。虎逢山則長威獰。師曰。興雲致雨又作麼生。僧便喝。師曰。莫更有在。僧擬議。師咄曰。念話杜家。問如何是本來心。師曰。拆東籬補西壁。曰恁麼則今日齋宴。師曰。退後著。上堂。聞佛法二字。早是污我耳目。諸人未跨法堂門。脚跟下好與三十棒。雖然如是。山僧今日也是為眾竭力。珍重。上堂。是甚麼物。得恁頑頑嚚嚚。靦靦睍睍。拊掌呵呵大笑曰。今朝巴鼻。直是黃面瞿曇通身是口。也分疎不下。久立。</p>
</div>
<div class='div-other'><a id='mulu1883' />
<p class='h4'>越州淨眾梵言首座</p><p>示眾。南陽國師道。說法有所得。斯則野干鳴。說法無所得。是名師子吼。師曰。國師恁麼道。大似掩耳偷鈴。何故。說有說無。盡是野干鳴。諸人要識師子吼麼。咄。</p>
</div>
<div class='div-other'><a id='mulu1884' />
<p class='h4'>舒州山谷三祖冲會圓智禪師</p><p>臨安府人也。初開堂日僧問。如何是第一義諦。師曰。百雜碎。曰恁麼則。褒禪一會不異靈山。師曰。將糞箕掃帚來。問師登寶座。壁立千仞。正令當行。十方坐斷。未審將何為人。師曰。千鈞之弩。曰大眾承恩。師曰。量才補職。問理雖頓悟。事假漸除。除即不問。如何是頓悟底道理。師曰。言中有響。曰便恁麼又且如何。師曰。金毛師子。問生也猶如著衫。死也還同脫袴。未審意旨如何。師曰。譬如閑。曰。為甚麼如此。師曰。因行不妨掉臂。問如何是天堂。師曰。太遠在。曰如何是地獄。師曰。放你不得。曰天堂地獄相去多少。師曰。七零八落。問白雲綻處。樓閣門開。善財為甚麼從外而入。師曰。開眼即瞎。曰未審落在甚麼處。師曰。填溝塞壑。問如何是不動尊。師曰。寸步千里。</p>
</div>
<div class='div-other'><a id='mulu1885' />
<p class='h4'>泉州資壽院捷禪師</p><p>僧問。如何是佛法大意。師曰。鐵牛生石卵。曰如何是接人句。師曰。三門前合掌。曰如何是大用句。師曰。腦門著地。曰如何是無事句。師曰。橫眠大道。曰如何是奇特句。師曰。的。</p>
</div>
<div class='div-other'><a id='mulu1886' />
<p class='h4'>洪州觀音啟禪師</p><p>僧問。如何是祖師西來意。師曰。松長栢短。曰意旨如何。師曰。葉落歸根。</p>
</div>
<div class='div-other'><a id='mulu1887' />
<p class='h4'>越州天章元善禪師</p><p>僧問。大無外。小無內。既無內外。畢竟是甚麼物。師曰。開口見膽。曰學人未曉。師曰。苦中苦。曰為眾竭力。禍出私門。師打曰。教休不肯休。須待雨淋頭。問如何是最初句。師曰。末後問將來。曰為甚如此。師曰。先行不到。曰入水見長人也。師曰。秦皇擊缶。上堂。君問西來意。馬師踏水潦。若認一毛頭。何曾知起倒。劫火纔洞然。愚夫覓乾草。寧知明眼人。為君長懊惱。</p>
</div>
<div class='div-other'><a id='mulu1888' />
<p class='h4'>真州長蘆體明圓鑑禪師</p><p>上堂。顧視左邊曰。師子之狀。豈免嚬呻。顧右邊曰。象王之儀。寧忘回顧。取此逃彼。上士奚堪。識變知機。野狐窠窟。到這裏須知。有凡聖不歷處。古今不到處。且道。是甚麼人行履。良久曰。丈夫自有衝天志。莫向如來行處來。</p>
</div>
<div class='div-other'><a id='mulu1889' />
<p class='h4'>汀州開元智孜禪師</p><p>上堂。衲僧家向針眼裡藏身稍寬。大海中走馬甚窄。將軍不上便橋。勇士徒勞挂甲。晝行三千。夜行八百。即不問。不動步一句作麼生道。若也道得。觀音勢至文殊普賢祇在目前。若道不得。直須撩起布裙。緊峭草鞋。參。上堂。寒空落落。大地漫漫。雲生洞口。水出高原。若也把定則。十方世界恍然。若也放行則。東西南北坦然。茫茫宇宙人無數。一箇箇鼻孔遼天。且問諸人。把定即是。放行即是。還有人斷得麼。若無人斷得。三門外有兩箇大漢。一箇張眉握劒。一箇努目揮拳。參。</p>
</div>
<div class='div-other'><a id='mulu1890' />
<p class='h4'>平江府澄照慧慈禪師</p><p>僧問。了然無所得。為甚麼天高地闊。師曰。窄上堂。若論此事。眨上眉毛早是蹉過。那堪進步向前。更要山僧說破。而今說破了也。還會麼。昨日雨。今日晴。</p>
</div>
<div class='div-other'><a id='mulu1891' />
<p class='h4'>臨安府法雨慧源禪師</p><p>僧問。如何是最初一句。師曰。梁王不識。曰如何是末後一句。師曰。達磨渡江。</p>
</div>
<div class='div-other'><a id='mulu1892' />
<p class='h4'>秀州崇德智澄禪師</p><p>上堂。覿面相呈更無餘事。若也如此。豈不俊哉。山僧蓋不得<span class='corr'>已</span>。曲為諸人。若向衲僧面前。一點也著不得。諸禪德。且道。衲僧面前說箇甚麼即得。良久曰。深秋簾幕千家雨。落日樓臺一笛風。</p>
</div>
<div class='div-other'><a id='mulu1893' />
<p class='h4'>泉州棲隱有評禪師</p><p>僧問。如何是平常道。師曰。和尚合掌。道士擎拳。問十二時中如何趣向。師曰。著衣喫飯。曰別還有事也無。師曰。有。曰如何即是。師曰。齋餘更請一甌茶。</p>
</div>
<div class='div-other'><a id='mulu1894' />
<p class='h4'>平江府定慧雲禪師</p><p>僧問。如何是為人一句。師曰。見之不取。曰學人未曉。師曰。思之千里。</p>
</div>
<div class='div-other'><a id='mulu1895' />
<p class='h4'>建寧府乾符大同院旺禪師</p><p>僧問。如何是祖師西來意。師曰。入市烏龜。曰意旨如何。師曰。得縮頭時且縮頭。</p>
</div>
<div class='div-other'><a id='mulu1896' />
<p class='h4'>無為軍鐵佛。因禪師</p><p>僧問。如何是和尚家風。師曰。一尋寒木自為隣。三事秋雲更誰識。曰和尚家風蒙指示。為人消息又如何。師曰。新月有圓夜。人心無滿時。</p>
</div>
<div class='div-other'><a id='mulu1897' />
<p class='h4'>安吉州報本法存禪師</p><p>錢塘陸氏子。僧問。無味之談塞斷人口。作麼生是塞斷人口底句。師便打。僧曰。恁麼則。一句流通。天人聳耳。師曰。祇恐不是玉。是玉也大奇曰專為流通。師曰。一任亂道。在天衣受請。上堂曰。吳江聖壽見召住持進退不遑。且隨緣分。此皆堂頭和尚提耳訓育。終始獎諭。若據今日。正令當行。便好一棒打殺。那堪更容立在座前。雖然如是。養子方見父慈。</p>
</div>
<div class='div-other'><a id='mulu1898' />
<p class='h4'>和州開聖院棲禪師</p><p>開堂垂語曰。選佛場開。人天普會。莫有久歷覺場。罷參禪客。出來相見。時有僧出。師曰。作家作家。僧曰。莫著忙。師曰。元來不是作家。僧提起坐具曰。看看。摩竭陀國親行此令。師曰。祇今作麼生。僧禮拜。師曰。龍頭蛇尾。問東西不辯。南北不分。學人上來。乞師一接。師曰。不接。曰為甚麼不接。師曰。為你東西不辯南北不分。曰將謂胡鬚赤。更有赤鬚胡。師曰。蘇嚧蘇嚧。問如何是道。師曰。放汝三十棒。曰為甚麼如此。師曰。殺人可恕。無禮難容。上堂。拈拄杖曰。大眾急著眼看。須彌山。畫一畫。百雜碎南贍部洲。打一棒。東傾西側。不免且收在開聖手中。教伊出氣不得。卓一下。</p>
</div>
<div class='div-other'><a id='mulu1899' />
<p class='h4'>福州衡山惟禮禪師</p><p>上堂。若論此事。直下難明。三賢罔測。十聖不知。到這裏須高提祖令。橫按鏌鎁。佛尚不存。纖塵何立。直教須彌粉碎。大海焦枯。放一線道與諸人商量。且道。商量箇甚麼。良久曰。鹽貴米賤。</p>
</div>
<div class='div-other'><a id='mulu1900' />
<p class='h4'>臨安府北山顯明善孜禪師</p><p>僧問。如何是祖師西來意。師曰。九年空面壁。懡㦬又西歸。曰為甚麼如此。師曰。美食不中飽人餐。問如何是無情說法。師曰。燈籠挂露柱。曰甚麼人得聞。師曰。牆壁有耳。</p>
</div>
<div class='div-other'><a id='mulu1901' />
<p class='h4'>明州啟霞思安禪師</p><p>僧問。諸佛出世。葢為羣生。和尚出世。當為何人。師曰。不為闍黎。曰恁麼則。潭深波浪靜。學廣語聲低。師曰。棒上不成龍。</p>
</div>
<div class='div-other'><a id='mulu1902' />
<p class='h4'>越州雲門靈侃禪師</p><p>僧問。十二時中如何用心。師曰。佛殿裏燒香。曰學人不會。師曰。三門頭合掌。上堂。塵勞未破。觸境千差。心鑑圓明。絲毫不立。靈光皎皎。獨露現前。今古兩忘。聖凡路絕。到這裏。始能卷舒自在。應用無虧。出沒往還人間天上。大眾。雖然如是。忽被人把住問你道。拄杖子向甚麼處著。又如何祇對。還有人道得麼。出來道看。眾無對。乃拍禪牀。下座。</p>
</div>
<div class='div-other'><a id='mulu1903' />
<p class='h4'>天台太平元坦禪師</p><p>上堂。是法無宗。隨緣建立。聲色動靜。不昧見聞。舉用千差。如鐘待扣。於此薦得。且隨時著衣喫飯。若是德山臨濟。更須打草鞋行脚。參。</p>
</div>
<div class='div-other'><a id='mulu1904' />
<p class='h4'>臨安府佛日文祖禪師</p><p>僧問。峭峻之機。請師垂示。師曰。十字街頭八字立。曰祇如大洋海底行船。須彌山上走馬。又作麼生。師曰。烏龜向火。曰恁麼則。能騎虎頭。善把虎尾。師以拄杖點一下曰。禮拜著。</p>
</div>
<div class='div-other'><a id='mulu1905' />
<p class='h4'>沂州望仙山宗禪師</p><p>僧問。四時八節即不問。平常一句事如何。師曰。禾山打鼓。曰莫是學人著力處也無。師曰。歸宗拽石。僧無語。師曰。真箇衲僧。上堂。南台烏藥。北海天麻。新羅附子。辰錦朱砂。良久曰。大眾會麼。久立。上堂。你等諸人還肯放下麼。若不放下。且擔取去。便下座。</p>
</div>
<div class='div-other'><a id='mulu1906' />
<p class='h4'>瑞州五峰淨覺院用機禪師</p><p>僧問。如何是道。師曰。十字街頭踏不著。曰便恁麼去時如何。師曰。且緩緩。上堂。清平過水。投子賣油。一年三百六十日。不須頻向數中求。以拂擊禪牀下座。</p>
</div>
<div class='div-other'><a id='mulu1907' />
<p class='h4'>無為軍佛足處祥禪師</p><p>僧問。如何是般若體。師曰。琉璃殿裏隱寒燈。曰如何是般若用。師曰。活卓卓地。問一色無變異。喚作露地白牛。還端的也無。師曰。頭角生也。曰頭角未生時如何。師曰。不要犯人苗稼。</p>
</div>
<div class='div-other'><a id='mulu1908' />
<p class='h4'>平江府明因慧贇禪師</p><p>上堂。橫按拄杖曰。若恁麼去。直得。天無二日。國無二王。釋迦老子飲氣吞聲。一大藏教如蟲蝕木。設使鑽仰不及。正是無孔鐵鎚。假饒信手拈來。也是殘羹餿飯。一時吐却。方有少分相應。更乃墮在空亡。依舊是鬼家活計。要會麼。雨後始知山色翠。事難方見丈夫心。卓拄杖。下座。</p>
</div>
<div class='div-other'><a id='mulu1909' />
<p class='h4'>興化軍西臺其辯禪師</p><p>上堂。舉臨濟無位真人語。乃召大眾曰。臨濟老漢尋常一條脊梁硬似鐵。及乎到這裏。大似日中迷路。眼見空花。直饒道無位真人是乾屎橛。正是泥龜曳尾。其僧祇知季夏極熱。不知仲冬嚴寒。若據當時。合著得甚麼語。塞斷天下人舌頭。西臺祇恁麼休去。又乃眼不見為淨。不免出一隻手狼籍去也。臨濟一擔。西臺一堆。一擔一堆。分付阿誰。從教撒向諸方去。笑殺當年老古錐。</p>
</div>
<div class='div-other'><a id='mulu1910' />
<p class='h4'>禮部楊傑居士</p><p>字次公號無為。歷參諸名宿。晚從天衣遊。衣每引老龐機語。令研究深造。後奉祠泰山。一日鷄一鳴。睹日如盤湧。忽大悟。乃別有男不婚。有女不嫁之偈曰。男大須婚。女長須嫁。討甚閑工夫。更說無生話。書以寄衣。衣稱善。後會芙蓉楷禪師。公曰。與師相別機年。蓉曰。七年。公曰。學道來。參禪來。蓉曰。不打這鼓笛。公曰。恁麼則。空遊山水。百無所能也。蓉曰。別來未久。善能高鑒。公大笑。公有辭世偈曰。無一可戀。無一可捨。大虗空中。之乎者也。將錯就錯。西方極樂。</p>
</div></div>
<div class='div-other'><a id='mulu1911' />
<p class='h3'>稱心倧禪師法嗣</p>
<div class='div-other'><a id='mulu1912' />
<p class='h4'>彭州慧日堯禪師</p><p>僧問。古者道我有一句。待無舌人解語。却向汝道。未審意旨如何。師曰。無影樹下好商量。僧禮拜。師曰。瓦解冰消。</p>
</div></div>
<div class='div-other'><a id='mulu1913' />
<p class='h3'>報本蘭禪師法嗣</p>
<div class='div-other'><a id='mulu1914' />
<p class='h4'>福州中際可遵禪師</p><p>上堂。咄咄咄。井底啾啾是何物。直饒三千大千。也祇是箇鬼窟。咄。上堂。昨夜四更起來。呵呵大笑不歇。幸然好一覺睡。霜鐘撞作兩橛。上堂。禾山普化忽顛狂。打鼓搖鈴戲一場。劫火洞然宜煑茗。嵐風大作好乘涼。四蛇同篋看他弄。二鼠侵藤不自量。滄海月明何處去。廣寒宮殿白銀牀。咄。上堂。八萬四千深法門。門門有路超乾坤。如何箇箇踏不著。祇為蜈蚣太多脚。不唯多脚亦多口。釘觜鐵舌徒增醜。拈椎竪拂泥洗泥。揚眉瞬目籠中鷄。要知佛祖不到處。門掩落花春鳥啼。</p>
</div>
<div class='div-other'><a id='mulu1915' />
<p class='h4'>邢州開元法明上座</p><p>依報本未久。深得法忍。後歸里。事落魄。多嗜酒。呼盧每大醉。唱柳詞數闋。日以為常。鄉民侮之。召齋則拒。召飲則從。如是者十餘年。咸指曰醉和尚。一日謂寺眾曰。吾明旦當行。汝等無他往。眾竊笑之。翌晨攝衣就座。大呼曰。吾去矣。聽吾一偈。眾聞奔視。師乃曰。平生醉裏顛蹶。醉裏却有分別。今宵酒醒。何處楊柳岸。曉風殘月。言訖寂然。撼之<span class='corr'>已</span>委蛻矣。</p>
</div></div>
<div class='div-other'><a id='mulu1916' />
<p class='h3'>稱心明禪師法嗣</p>
<div class='div-other'><a id='mulu1917' />
<p class='h4'>洪州上藍院光寂禪師</p><p>上堂。橫按拄杖。召大眾曰。還識上藍老漢麼。眼似木<span class='corr'>[木*突]</span>。口如匾擔。無問精粗。不知鹹淡。與麼住持。百千過犯。諸禪德。還有為山僧懺悔底麼。良久曰。氣急殺人。卓拄杖。下座。</p>
</div></div>
<div class='div-other'><a id='mulu1918' />
<p class='h3'>廣因要禪師法嗣</p>
<div class='div-other'><a id='mulu1919' />
<p class='h4'>福州妙峯如璨禪師</p><p>上堂。今朝是如來降生之節。天下緇流。莫不以香湯灌沐。共報洪恩。為甚麼教中却道。如來者。無所從來。既是無所從來。不知降生底是誰。試請道看。若道得。其恩自報。若道不得。明年四月八。還是驀頭澆。</p>
</div></div>
<div class='div-other'><a id='mulu1920' />
<p class='h3'>雲居元禪師法嗣</p>
<div class='div-other'><a id='mulu1921' />
<p class='h4'>臨安府百丈慶善院淨悟禪師</p><p>僧問。如何是佛。師曰。問誰。曰特問和尚。師曰。鷂子過新羅。上堂。說則搖脣。行則動脚。直饒不說不行時。錯錯。拍禪牀。下座。</p>
</div>
<div class='div-other'><a id='mulu1922' />
<p class='h4'>常州善權慧泰禪師</p><p>上堂。諸佛出世。廣演三乘。達磨西來。密傳大事。上根之者。言下頓超。中下之流。須當漸次。發明心地。或一言唱道。或三句敷揚。或善巧應機。遂成多義。撮其樞要。總是空花。一句窮源。沉埋祖道。敢問諸人。作麼生是依時及節底句。良久曰。微雲淡河漢。疎雨滴梧桐。參。</p>
</div>
<div class='div-other'><a id='mulu1923' />
<p class='h4'>饒州崇福德基禪師</p><p>上堂。若於這裏會得。便能入一佛國。坐一道場。水鳥樹林。共談斯要。樓臺殿閣。同演真乘。續千聖不盡之燈。照八面無私之燄。所以道。在天同天。在人同人。還有知音者麼。良久曰。水底金烏天上日。眼中瞳子面前人。</p>
</div>
<div class='div-other'><a id='mulu1924' />
<p class='h4'>婺州寶林懷吉真覺禪師</p><p>上堂。善慧遺風五百年。雲黃山色祇依然。而今祖令重行也。一句流通徧大千。大眾且道。是甚麼句。莫是函葢乾坤。截斷眾流。隨波逐浪底麼。吽。有甚交涉。自從有佛祖<span class='corr'>已</span>來。未曾動著。今日不可漏泄真機去也。顧視大眾曰。若到諸方不得錯舉。</p>
</div>
<div class='div-other'><a id='mulu1925' />
<p class='h4'>洪州資福宗誘禪師</p><p>上堂。龍泉今日與諸人說些葛藤。良久曰。枝蔓上更生枝蔓。</p>
</div></div>
<div class='div-other'><a id='mulu1926' />
<p class='h3'>智海逸禪師法嗣</p>
<div class='div-other'><a id='mulu1927' />
<p class='h4'>瑞州黃檗志因禪師</p><p>僧問。如何是得力句。師曰。脚。曰學人不會。師曰。一步進一步。上堂。四十九年說。恩潤禽魚。十萬途程來。警悟人天。這二老漢。各人好與三十棒。何故。一箇說長說短。一箇胡言漢語。雖然如是。且放過一著。</p>
</div>
<div class='div-other'><a id='mulu1928' />
<p class='h4'>福州大中德隆海印禪師</p><p>上堂。法無異法。道無別道。時時逢見釋迦。處處撞著達磨。放步即交肩。開口即齩破。不齩破。大小大。上堂。夫欲智㧞。先須定動。卓拄杖曰。唵囌嚧㗭唎娑婆訶。歸堂喫茶。上堂。觸境無滯底。為甚麼擡頭不起。田地穩密底。為甚麼下脚不得。譬如天王賜與華屋。雖獲大宅。要因門入。乃曰門聻。樊噲踏開真主出。巨靈擡手錦鱗噴。參。上堂。平旦寅。曉何人。處處彌陀佛。家家觀世音。月裏麒麟看北斗。向陽椑子一邊青。</p>
</div>
<div class='div-other'><a id='mulu1929' />
<p class='h4'>簽判劉經臣居士</p><p>字興朝。少以逸才登仕版。於佛法未之信。年三十二。會東林照覺總禪師與語。啟廸之乃敬服。因醉心祖道。既而抵京師。謁慧林冲禪師。於僧問雪竇。如何是諸佛本源。答曰。千峯寒色。語下有省。歲餘官雒幕。就參韶山杲禪師。將去任。辭韶山。山囑曰。公如此用心。何愁不悟。爾後或有非常境界。無量歡喜。宜急收拾。若收拾得去。便成法器。若收拾不得。則有不寧之疾。成失心之患矣。未幾復至京師。趨智海依正覺逸禪師請問因緣。海曰。古人道。平常心是道。你十二時中。放光動地。不自覺知。向外馳求。轉疎轉遠。公益疑不解。一夕入室。海舉傳燈所載。香至國王問波羅提尊者。何者是佛。尊者曰。見性是佛之語。問之。公不能對。疑甚。遂歸就寢。熟睡至五鼓。覺來方追念間。見種種異相。表裏通徹。六根震動。天地回旋。如雲開月現。喜不自勝。忽憶韶山臨別所囑之言。姑抑之。逗明趨智海。悉以所得告。海為證據。且曰。更須用得始得。公曰。莫要踐履否。海厲聲曰。這箇是甚麼事。却說踐履。公默契。乃作發明心地頌八首。及著明道諭儒篇。以警世。詞曰。明道在乎見性。余之所悟者。見性而<span class='corr'>已</span>。孟子曰。口之於味也。目之於色也。耳之於聲也。鼻之於臭也。四肢之於安佚也。性也。楊子曰。視聽言貌思。性所有也。有見於此。則能明乎道矣。當知道不遠。人人之於道。猶魚之於水。未嘗須臾離也。唯其迷<span class='corr'>己</span>逐物。故終身由之而不知。佛曰大覺。儒曰先覺。葢覺此耳。昔人有言曰。今古應無墜。分明在目前。又曰。大道祇在目前。要且目前難睹。欲識大道真體。不離聲色言語。又曰。夜夜抱佛眠。朝朝還共起。起倒鎮相隨。語默同居止。欲識佛去處。祇這語聲是。此佛者之語。道為最親者。立則見其參於前也。在輿則見其倚於衡也。瞻之在前也。忽焉在後也。取之左右。逢其原也。此儒者之語。道最邇者。奈何此道。唯可心傳。不立文字。故世尊拈花。而妙心傳於迦葉。達磨面壁。而宗旨付於神光。六葉既敷。千花競秀。分宗列派。各有門庭。故或瞬目揚眉。擎拳舉指。或行棒行喝。竪拂拈槌。或持叉張弓。輥毬舞笏。或拽石般土。打鼓吹毛。或一默一言。一吁一笑。乃至種種方便。皆是親切為人。然祇為太親。故人多罔措。瞥然見者。不隔絲毫。其或沉吟。迢迢萬里。欲明道者。宜無忽焉。祖祖相傳。至今不絕。真得吾儒所謂。忿而不發。開而弗違者矣。余之有得。實在此門。反思吾儒。自有其道。良哉孔子之言。默而識之。一以貫之。故目擊而道存。指掌而意喻。凡若此者。皆合宗門之妙旨。得教外之真機。然而孔子之道。傳之子思。子思傳之孟子。孟子既沒不得其傳。而所以傳於世者。特文字耳。故余之學。必求自得而後<span class='corr'>已</span>。幸余一夕開悟。凡目之所見。耳之所聞。心之所思。口之所談。手足之所運動。無非妙者。得之既久。日益見前。每以與人。人不能受。然後知其妙道。果不可以文字傳也。嗚呼是道也。有其人則傳。無其人則絕。余既得之矣。誰其似之乎。終余之身。而有其人邪。無其人邪。所不可得而知也。故為記頌歌語。以流播其事。而又著此篇。以諭吾徒云。</p>
</div></div></div>
<div class='div-other'><a id='mulu1930' />
<p class='h2'>南嶽下十二世</p>
<div class='div-other'><a id='mulu1931' />
<p class='h3'>蔣山泉禪師法嗣</p>
<div class='div-other'><a id='mulu1932' />
<p class='h4'>清獻公趙抃居士</p><p>字悅道。年四十餘。擯去聲色。系心定教。會佛慧來。居衢之南禪。公日親之。慧未甞容措一詞。後典青州。政事之餘。多宴坐。忽大雷震驚。即契悟。作偈曰。默坐公堂虗隱几。心源不動湛如水。一聲霹靂頂門開。喚起從前自家底。慧聞笑曰。趙悅道撞彩耳。富鄭公初於宗門未有所趣。公勉之書曰。伏惟。執事。富貴如是之極。道德如是之盛。福壽康寧。如是之備。退休閑逸。如是之高。其所未甚留意者。如來一大事因緣而<span class='corr'>已</span>。能專誠求所證悟。則他日為門下賀也。公年七十有二。以太子少保致仕而歸。親舊里民遇之如故。作高齋以自適。題偈見意曰。腰佩黃金<span class='corr'>已</span>退藏。箇中消息也尋常。世人欲識高齋老。祇是柯村趙四郎。復曰。切忌錯認。臨薨遺佛慧書曰。非師平日警誨。至此必不得力矣。慧悼以偈曰。仕也邦為瑞。歸歟世作程。人間金粟去。天上玉樓成。慧劒無纖缺。冰壺徹底清。春風瀫水路。孤月照雲明。</p>
</div></div>
<div class='div-other'><a id='mulu1933' />
<p class='h3'>慧林本禪師法嗣</p>
<div class='div-other'><a id='mulu1934' />
<p class='h4'>東京法雲善本大通禪師</p><p>族董氏。漢仲舒之裔也。大父琪。父溫。皆官于潁。遂為潁人。母無子。禱白衣大士乃得。師及長博極羣書。然清修無仕宦意。嘉祐八年。與弟善思往京師地藏院。選經得度。習毗尼。東遊至姑蘇。禮圓照於瑞光。照特顧之。於是契旨。經五稔益躋微奧。照令依圓通秀。師去又盡其要。元豐七年。渡淮留太守巖。久之出住雙林。遷淨慈。尋被旨徙法雲。僧問。寶塔元無縫。如何指示人。師曰。煙霞生背面。星月遶簷楹。曰如何是塔中人。師曰。竟日不知清世事。長年占斷白雲鄉。曰向上更有事也無。師曰。太無厭生。問若論此事。譬如兩家著碁。學人上來。請師一著。師曰。早見輪了也。僧曰。錯。師曰。是。僧曰。進前無路也。師卓拄杖一下曰。爭奈這箇何。僧曰。祇如黑白未分時。又作麼生。師曰。且饒一著。問百尺竿頭如何進步。師曰。險。曰便恁麼去又作麼生。師曰。百雜碎。問九夏賞勞即不問。從今向去事如何。師曰。光剃頭。淨洗鉢。曰。謝師指示。師曰。滴水難消。上堂。上不見天。下不見地。畐塞虗空。無處回避。為君明破即不中。且向南山看鼈鼻。擲拄杖。下座。</p>
</div>
<div class='div-other'><a id='mulu1935' />
<p class='h4'>鎮江府金山善寧法印禪師</p><p>僧問。天皇也恁麼道。龍潭也恁麼道。未審和尚作麼生道。師曰。手握白玉鞭。驢珠盡擊碎。曰退身有分。師曰。知過必改。上堂。顧視大眾曰。古人道。在眼曰見。在耳曰聞。在鼻嗅香。在舌談論。在身覺觸。在意攀緣。雖然如是。祇見錐頭利。不見鑿頭方。若是金山即不然。有眼覷不見。有耳聽不聞。有鼻不知香。有舌不談論。有身不覺觸。有意絕攀緣。一念相應。六根解脫。敢問。諸禪德。且道。與前來是同是別。莫有具眼底衲僧。出來通箇消息。若無。復為諸人重重注破。放開則私通車馬。揑聚則毫末不存。若是飽戰作家。一任是非貶剝。</p>
</div>
<div class='div-other'><a id='mulu1936' />
<p class='h4'>壽州資壽院圓澄巖禪師</p><p>僧問。大藏經中還有奇特事也無。師曰。祇恐汝不信。曰如何即是。師曰。黑底是黑。黃底是紙。曰謝師答話。師曰。領取鉤頭意。莫認定盤星。上堂。雲生谷口。月滿長川。樵父斫深雲。漁翁釣沙島。到這裏。便是吳道子張僧繇。無你下手處。良久曰。歸堂問取聖僧。參。上堂。乾坤肅靜。海晏河清。風不鳴條。雨不破塊。春生夏長。秋收冬藏。這箇是世間法。作麼生是佛法。良久曰。欲得不招無間業。莫謗如來正法輪。</p>
</div>
<div class='div-other'><a id='mulu1937' />
<p class='h4'>秀州本覺寺守一法真禪師</p><p>江陰沈氏子。僧問。如何是句中玄。師曰。崑崙騎象藕絲牽。曰如何是體中玄。師曰。影。浸寒潭月在天。曰如何是玄中玄。師曰。長連牀上帶刀眠。曰向上還有事也無。師曰。放下著。上堂。舉拂子曰。三世諸佛。六代祖師。總在這裏。還見麼。見汝不相當。又為說法云。無二無二分。無別無斷故。還聞麼。汝又不惺惺。一時却往上方香積世界去也。<span class='corr'>撼</span>拂子曰。退後退後。突著你眼睛。上堂。折半列三。人人道得。去一拈七。亦要商量。正當今日。雲門道底。不要別。作麼生露得箇消息。良久曰。日月易流。</p>
</div>
<div class='div-other'><a id='mulu1938' />
<p class='h4'>舒州投子修顒證悟禪師</p><p>僧問。是法平等。無有高下。為甚麼趙州三等接人。師曰。入水見長人。曰爭奈學人未會。師曰。喚不回頭爭奈何。上堂。楞伽峯頂誰能措足。少室巖前水泄不通。正當恁麼時。黃頭老子張得口。碧眼胡僧開得眼。雖然如是。事無一向。先聖幸有第二義門。足可共諸人東說西說。所以道春生夏長。秋落冬枯。四時遷改。輪轉長途。愚者心生彼此。達者一味無殊。良久曰。<span class='corr'>陝</span>府鐵牛吞大像。嘉州佛向藕絲藏。上堂。巍巍少室。永鎮群峰。有時雲中捧出。有時霧罩無蹤。有時突在目前。有口道不得。被人喚作壁觀胡僧。諸仁者。作麼生免得此過。休休不如且持課。良久曰。一元和。二佛陀。三釋迦。自餘是甚椀躂丘。參。</p>
</div>
<div class='div-other'><a id='mulu1939' />
<p class='h4'>福州地藏守恩禪師</p><p>本州丘氏子。僧問。如何是佛。師曰。晝眠無益。曰意旨如何。師曰。早起甚長。問如何是西來祖意。師曰。風吹滿面塵。上堂。竪起拳曰。或時為拳。復開曰。或時為掌。若遇衲僧。有功者賞。遂放下曰。直是土曠人稀相逢者少。上堂。雨後鳩鳴。山前麥熟。何處牧童兒。騎牛笑相逐。更把短笛橫吹。風前一曲兩曲。參。上堂。山僧今日略通一線。不用狐疑。麥中有麵。上堂。拈拄杖擊禪牀一下曰。有智若聞則能信解。無智疑悔則為永失。三十年後不得道。山僧今日上堂。祇念法華經。參。上堂。衲僧現前三昧。釋迦老子不會。住世四十九年。說得天花亂墜。爭似飢餐渴飲。展脚堂中打睡。上堂。諸人知處。山僧盡知。山僧知處。諸人不知。今日不免布施諸人。良久曰。頭上是天。脚下是地。參。</p>
</div>
<div class='div-other'><a id='mulu1940' />
<p class='h4'>衢州靈曜寺辯<span class='note-inline'>(音辯)</span>良佛慈禪師</p><p>饒州吳氏子。清獻趙公命開法於越州福果。衢州超化海會靈曜四剎。僧問。三變禪林。四回出世。於和尚分上。成得甚麼邊事。師曰。鉢盂口向天。曰三十年來關棙子。而今流落五湖傳。師曰。那箇是山僧關棙子。曰一言超影象。不墜古人風。師曰。惜取眉毛。上堂。不知時分之延促。不知日月之大小。灰頭土面且與麼過。山僧每遇月朔。特地鬬釘家風。抑揚問答。一場笑具。雖然如是。因風撒土。借水獻花。有箇葛藤露布。與諸人共相解摘看。驀拈拄杖。擊香臺曰。參堂去。</p>
</div>
<div class='div-other'><a id='mulu1941' />
<p class='h4'>明州香山延泳正覺禪師</p><p>上堂。心隨境現。境逐心生。心境兩忘。是箇甚麼。拈起拄杖曰。且道這箇甚處得來。若道是拄杖。瞎却汝眼。若道不是拄杖。眼在甚麼處。是與不是。一時拈却。且騎拄杖出三門去也。遂曳杖下座。</p>
</div>
<div class='div-other'><a id='mulu1942' />
<p class='h4'>安吉州道場慧印禪師</p><p>上堂。韶石渡頭。舟橫野水。汾陽浪裏。棹撥孤煙。雲月無私。谿山豈異。一言合轍。千里同風。敢問諸人。作麼生是同風底句。良久曰。八千子弟今何在。萬里山河屬帝家。</p>
</div>
<div class='div-other'><a id='mulu1943' />
<p class='h4'>臨安府西湖妙慧文義禪師</p><p>上堂。會麼。<span class='corr'>已</span>被熱謾了也。今早起來無窖可說。下牀著鞋。後架洗面。堂內展鉢喫粥。粥後打睡。睡起喫茶。見客相喚。齋時喫飯。日日相似。有甚麼過。然雖如是。更有一般令我笑。金剛倒地一堆泥。拍禪牀下座。</p>
</div>
<div class='div-other'><a id='mulu1944' />
<p class='h4'>處州靈泉山宗一禪師</p><p>上堂。美玉藏頑石。蓮華出淤泥。須知煩惱處。悟得即菩提。咄。</p>
</div>
<div class='div-other'><a id='mulu1945' />
<p class='h4'>泗州普照寺處輝真寂禪師</p><p>滁州趙氏子。開堂日。僧問。世尊出世。地湧金蓮。和尚出世。有何祥瑞。師曰。掃却門前雪。</p>
</div>
<div class='div-other'><a id='mulu1946' />
<p class='h4'>常州南禪寧禪師</p><p>僧問。廬陵米價作麼生詶。師曰。欵出囚口。</p>
</div>
<div class='div-other'><a id='mulu1947' />
<p class='h4'>越州石佛曉通禪師</p><p>上堂。冷似秋潭月。無心合太虗。山高流水急。何處駐游魚。僧問。如何是頓教。師曰。月落寒潭。曰如何是漸教。師曰。雲生碧漢。曰不漸不頓時如何。師曰。八十老婆不言嫁。</p>
</div></div>
<div class='div-other'><a id='mulu1948' />
<p class='h3'>法雲秀禪師法嗣</p>
<div class='div-other'><a id='mulu1949' />
<p class='h4'>東京法雲惟白佛國禪師</p><p>上堂。離婁有意。白浪徒以滔天。罔象無心。明珠忽然在掌。以手打一圓相。召大眾曰。還見麼。良久曰。看即有分。上堂。拈拄杖示眾曰。山僧住持七十餘日。未曾拈動這箇。而今不免。現些小神通。供養諸人。遂卓拄杖下座。上堂。過去<span class='corr'>已</span>過去。未來且莫算。正當現在事。今朝正月半。明月正團圓。打鼓普請看。大眾看即不無。畢竟喚甚麼作月。休於天上覓。莫向水中尋。師有續燈錄三十卷入藏。</p>
</div>
<div class='div-other'><a id='mulu1950' />
<p class='h4'>建康府保寧子英禪師</p><p>錢塘人也。上堂。拈拄杖曰。日月不能竝明。河海不能競深。須彌不能同高。乾坤不能同固。聖凡智慧不及。且道這箇有甚麼長處。良久曰。節目分明。生來條直。冰雪敲開片片分。白雲點破承伊力。擊禪牀下座。</p>
</div>
<div class='div-other'><a id='mulu1951' />
<p class='h4'>溫州僊巖景純禪師</p><p>僧問。德山棒。臨濟喝。和尚如何作用。師曰。老僧今日困。僧便喝。師曰。却是你惺惺。</p>
</div>
<div class='div-other'><a id='mulu1952' />
<p class='h4'>寧國府廣教守訥禪師<span class='note-inline'>(圓照上足時稱訥叔)</span></p><p>僧問。如何是古今常存底句。師曰。鐵牛橫海岸。曰如何是衲僧正眼。師曰。針劄不入。</p>
</div>
<div class='div-other'><a id='mulu1953' />
<p class='h4'>興元府慈濟聰禪師</p><p>僧問。如何是道。師曰。此去長安三十七程。曰如何是道中人。師曰。撞頭磕額。問不是風動。不是幡動。未審是甚麼動。師曰。低聲低聲。問如何是隨色摩尼珠。師曰。青青翠竹。鬱鬱黃花。曰如何是正色。師曰。退後退後。問釋迦<span class='corr'>已</span>滅。彌勒未生。未審誰為導首。師曰。鐵牛也須汗出。曰莫便是為人處也無。師曰。細看前話。問如何是超佛越祖之談。師曰。<span class='corr'>陝</span>府鐵牛。上堂。三乘教典。不是真詮。直指本心。未為極則。若是通心上士。脫灑高流。出來相見。乃顧視大眾曰。休。上堂。終日孜孜相為。恰似牽牛上壁。大眾何故如此。貪生逐日區區去。喚不回頭爭奈何。上堂。一即一。二即二。把定要津。何處出氣。拈拄杖曰。彼自無瘡。勿傷之也。卓一下。下座。</p>
</div>
<div class='div-other'><a id='mulu1954' />
<p class='h4'>安州白兆山通慧珪禪師</p><p>上堂。幸逢嘉會。須<span class='corr'>采</span>異聞。既遇寶山。莫令空手。不可他時後日。門扇後壁角頭。自說大話也。窮天地。亘古今。即是當人一箇自性。於是中間更無他物。諸人每日行時行著。臥時臥著。坐時坐著。祇對語言時。滿口道著。以至揚眉瞬目。嗔喜愛憎。寂默游戲。未始間斷。因甚麼不肯承當。自家歇去。良由無量劫來。愛欲情重。生死路長。背覺合塵。自生疑惑。譬如空中飛鳥。不知空是家鄉。水裏游魚。忘却水為性命。何得自抑。却問傍人。大似捧飯稱飢。臨河呌渴。諸人要得休去麼。各請立地定著精神。一念回光。豁然自照。何異空中紅日獨運無私。盤裏明珠不撥自轉。然雖如是。祇為初機向上機關未曾踏著。且道作麼生是向上機關。良久曰。仰面看天不見天。</p>
</div>
<div class='div-other'><a id='mulu1955' />
<p class='h4'>廬州長安淨名法因禪師</p><p>上堂。天上月圓。人間月半。七八是數。事却難算。隱顯不辨即且置。黑白未分一句。作麼生道。良久曰。相逢秋色裏。共話月明中。上堂。祖師妙訣。別無可說。直饒釘觜鐵舌。未免弄巧成拙。淨名<span class='corr'>已</span>把天機泄。</p>
</div>
<div class='div-other'><a id='mulu1956' />
<p class='h4'>浮槎山福嚴守初禪師</p><p>僧問。如何是受用三昧。師曰。拈匙放筯。問如何是正直一路。師曰。踏不著。曰踏著後如何。師曰。四方八面。乃曰。若論此事。放行則。曹谿路上月白風清。把定則。少室峰前雲收霧卷。如斯語論<span class='corr'>已</span>涉多途。但由一念相應。方信不從人得。大眾且道。從甚麼處得。良久曰。水流元在海。月落不離天。上堂。即性之相。一亘晴空。即相之性。千波競起。若徹來源。清流無阻。所以。舉一念。而塵沙法門頓顯。拈一毫。而無邊剎境齊彰。且道文殊普賢在甚麼處。下坡不走。快便難逢。便下座。</p>
</div>
<div class='div-other'><a id='mulu1957' />
<p class='h4'>鼎州德山仁繪禪師</p><p>僧問。如何是不動尊。師曰。來千去萬。曰恁麼則脚跟不點地也。師曰。却是汝會。上堂。至道無難。唯嫌揀擇。但莫憎愛。洞然明白。山僧即不然。至道最難。須是揀擇。若無憎愛。爭見明白。</p>
</div>
<div class='div-other'><a id='mulu1958' />
<p class='h4'>澧州聖壽香積用旻禪師</p><p>上堂。木馬衝開千騎路。鐵牛逶過萬重關。木馬鐵牛即今在甚麼處。良久曰。驚起暮天沙上鴈。海門斜去兩三行。</p>
</div>
<div class='div-other'><a id='mulu1959' />
<p class='h4'>瑞州瑞相子來禪師</p><p>上堂。顧視眾曰。夫為宗匠。隨處提綱。應機問答。殺活臨時。心眼精明。那容妖怪。若也棒頭取證。喝下承當。埋沒宗風。恥他先作。轉身一路。不在遲疑。一息不來。還同死漢。大眾。直饒到這田地。猶是句語埋藏。未有透脫一路。敢問諸人。作麼生是透脫一路。還有人道得麼。若無。山僧不免。與諸人說破。良久曰。玉離荊岫寒光動。劒出豐城紫氣橫。</p>
</div>
<div class='div-other'><a id='mulu1960' />
<p class='h4'>廬州真空從一禪師</p><p>上堂。心鏡明鑑無礙。遂拈起拄杖曰。喚這箇作拄杖即是礙。不喚作拄杖亦是礙。離此之外。畢竟如何。要會麼。礙不礙。誰為對。大地山河。廓然粉碎。</p>
</div>
<div class='div-other'><a id='mulu1961' />
<p class='h4'>襄州鳳凰山乾明廣禪師</p><p>上堂。日頭東畔出。月向西邊沒。來去急如梭。催人成白骨。山僧有一法。堪為保命術。生死不相干。打破精魂窟。咄咄。是何物。不是眾生不是佛。參。</p>
</div></div>
<div class='div-other'><a id='mulu1962' />
<p class='h3'>慧林冲禪師法嗣</p>
<div class='div-other'><a id='mulu1963' />
<p class='h4'>東京永興華嚴寺智明佛慧禪師</p><p>常州史氏子。上堂。若論此事。在天則。列萬象而齊現。在地則。運四時而發生。在人則。出沒卷舒。六根互用。且道。在山僧拄杖頭上。又作麼生。良久。卓一下曰。高也著。低也著。</p>
</div>
<div class='div-other'><a id='mulu1964' />
<p class='h4'>鎮州永泰智航禪師</p><p>上堂。散為氣者。乃道之漓。適於變者。為法之弊。靈機不昧。亘古亘今。大用現前。何得何失。雖然如是。忽遇無孔鐵槌。作麼生話會。拈拄杖曰。穿過了也。上堂。龍騰碧漢。變化無方。鳳翥青霄。誰知蹤跡。可行則行。不出百千三昧。可止則止。寧忘萬象森羅。所以道。取不得。舍不得。不可得中祇麼得。且道。得箇甚麼。良久曰。莫妄想。</p>
</div>
<div class='div-other'><a id='mulu1965' />
<p class='h4'>江陰軍壽聖子邦圓覺禪師</p><p>僧問。祖意教意拈放一邊。如何得速成佛去。師曰。有成終不是。是佛亦非真。僧擬議。師叱曰。話頭道甚麼。</p>
</div></div>
<div class='div-other'><a id='mulu1966' />
<p class='h3'>長蘆夫禪師法嗣</p>
<div class='div-other'><a id='mulu1967' />
<p class='h4'>明州雪竇道榮覺印禪師</p><p>郡之陳氏子。僧問。寒山逢拾得時如何。師曰。揚眉飛閃電。曰更有何事。師曰。開口放毫光。曰如何是向上一路。師曰。七六八。</p>
</div>
<div class='div-other'><a id='mulu1968' />
<p class='h4'>真州長蘆宗賾慈覺禪師</p><p>洺州孫氏子。僧問。達磨面壁。此理如何。師良久。僧禮拜。師曰。今日被這僧一問。直得口瘂。上堂。冬去寒食。一百單五。活人路上。死人無數。頭鑽荊棘林。將謂眾生苦。拜掃事如何。骨堆上添土。唯有出家人。不踏無生路。大眾且道。向甚麼處去。還會麼。南天台北五臺。參。上堂。新羅別無妙訣。當言不避截舌。但能心口相應。一生受用不徹。且道。如何是心口相應底句。良久曰。焦甎打著連底凍。參。問六門未息時如何。師曰。鼻孔裏燒香。曰學人不會。師曰。耳朵裡打鼓。問如何是無功之功。師曰。泥牛不運步。天下沒荒田。曰恁麼則功不浪施也。師曰。雖然廣大神通。未免遭他痛棒。上堂。金屑雖貴。落眼成翳。金屑既除。眼在甚麼處。若如此者。未出荊棘林中。棒頭取證。喝下承當。正在金峯窠裏。上堂。樓外紫金山色秀。門前甘露水聲寒。古槐陰下清風裏。試為諸人再指看。拈拄杖曰。還見麼。擊香卓曰。還聞麼。靠却拄杖曰。眼耳若通隨處足。水聲山色自悠悠。</p>
</div>
<div class='div-other'><a id='mulu1969' />
<p class='h4'>平江府慧日智覺廣燈禪師</p><p>本郡梅氏子。上堂。良久曰。休休休。徒悠悠。釣竿長在手。魚冷不吞鉤。喝一喝。下座。</p>
</div></div>
<div class='div-other'><a id='mulu1970' />
<p class='h3'>佛日才禪師法嗣</p>
<div class='div-other'><a id='mulu1971' />
<p class='h4'>澧州夾山靈泉自齡禪師</p><p>常州周氏子。僧問。金鷄啄破琉璃殻。玉兔挨開碧海門。此是人間光影。如何是祖師機。師曰。針劄不入。曰祇如朕兆未生<span class='corr'>已</span>前。作麼生道。師舉起拂子。僧曰。如何領會。師曰。斫額望扶桑。問。混沌未分時如何。師曰。春風[颱-台+弗][颱-台+弗]。曰分後如何。師曰。春日遲遲。曰向上更有事也無。師曰。一年三百六十日。上堂。良久顧大眾曰。月裏走金烏。誰云一物無。趙州東壁上。挂箇大葫蘆。參。上堂。良久打一圓相曰。大眾。五千餘卷詮不盡。三世諸拂讚不及。令人却憶賣油翁。狼忙走下繩牀立。參。上堂。便乃忘機守默。<span class='corr'>已</span>被金粟占先。擬欲展演詞鋒。落在瞿曇之後。離此二途。作麼生是衲僧透脫一路。良久曰。好笑南泉提起處。刈茆鐮子曲彎彎。參。</p>
</div></div>
<div class='div-other'><a id='mulu1972' />
<p class='h3'>天鉢元禪師法嗣</p>
<div class='div-other'><a id='mulu1973' />
<p class='h4'>衛州元豐院清滿禪師</p><p>滄州田氏子。僧問。如何是佛。師曰。天寒地冷。曰如何是道。師曰。不道。曰為甚麼不道。師曰。道是閑名字。上堂。無異思惟。諦聽諦聽。昨日寒。今日寒。抖擻精神著力看。著力看。看來看去轉顢頇。要得不顢頇看。參。上堂。堪作梁底作梁。堪作柱底作柱。靈利衲僧。便知落處。驀拈拄杖曰。還知這箇堪作甚麼。打香臺一下曰。莫道無用處。復打一下曰。參。上堂。看看堂裏木師伯。被聖僧打一摑。走去見維那。被維那打兩摑。露柱呵呵笑。打著這師伯。元豐路見不平。與你雪正。拈拄杖曰。來來。然是聖僧也須喫棒。擊香臺下座。歲旦上堂。憶昔山居絕糧。有頌舉似大眾。飢飡松栢葉。渴飲㵎中泉。看罷青青竹。和衣自在眠。大眾。更有山懷為君說。今年年是去年年。上堂。此劒刃上事。須劒刃上漢始得。有般名利之徒。為人天師。懸羊頭賣狗肉。壞後進初機。滅先聖洪範。你等諸人。聞恁麼事。豈不寒心。由是。疑悞眾生。墮無間獄。苦哉苦哉。取一期快意。受萬劫餘殃。有甚麼死急。來為釋子。喝曰。聵人徒側耳。便下座。上堂。喝一喝曰。不是道。不是禪。每逢三五夜。皓月十分圓。參。師凡見僧乃曰。佛法世法。眼病空花。有僧曰。翳消花滅時如何。師曰。將謂汝靈利。</p>
</div>
<div class='div-other'><a id='mulu1974' />
<p class='h4'>青州定慧院法本禪師</p><p>僧問。古人到這裏。為甚麼拱手歸降。師曰。理合如是。曰畢竟如何。師曰。夜眠日走。</p>
</div>
<div class='div-other'><a id='mulu1975' />
<p class='h4'>西京善勝真悟禪師</p><p>上堂。揚聲止響。不知聲是響根。弄影逃形。不知形為影本。以法問法。不知法本非法。以心傳心。不知心本無心。心本無心。知心如幻。了法非法。知法如夢。心法不實。莫謾追求。夢幻空花。何勞把捉。到這裏。三世諸佛。一大藏教。祖師言句。天下老和尚。路布葛藤。盡使不著。何故。太平本是將軍致。不許將軍見太平。</p>
</div></div>
<div class='div-other'><a id='mulu1976' />
<p class='h3'>瑞巖鴻禪師法嗣</p>
<div class='div-other'><a id='mulu1977' />
<p class='h4'>明州育王曇振真戒禪師</p><p>上堂。今日布袋頭開。還有買賣者麼。時有僧出曰。有。師曰。不作貴。不作賤。作麼生酬價。僧無語。師曰。老僧失利。</p>
</div></div>
<div class='div-other'><a id='mulu1978' />
<p class='h3'>棲賢遷禪師法嗣</p>
<div class='div-other'><a id='mulu1979' />
<p class='h4'>舒州王屋山崇福燈禪師</p><p>上堂。天不能葢。地不能載。一室無私。何處不在。大眾。直饒恁麼會去。也是鬼弄精魂。怎生說箇常在底道理。良久曰。金風昨夜起。徧地是黃花。</p>
</div></div>
<div class='div-other'><a id='mulu1980' />
<p class='h3'>淨眾言首座法嗣</p>
<div class='div-other'><a id='mulu1981' />
<p class='h4'>西京招提惟湛廣燈禪師</p><p>嘉禾人也。僧問。如何是和尚家風。師曰。秋風黃葉亂。遠岫白雲歸。曰專為流通也。師曰。即今作麼生舉。僧便喝。師便打。上堂。偏不偏。正不正。那事從來難比並。滿天風雨骨毛寒。何須更入那伽定。卓拄杖下座。上堂。六塵不惡。還同正覺。馬上誰家白面郎。穿花折柳垂巾角。夜來一醉明月樓。呼盧輪却黃金宅。臂鷹走犬歸不歸。娥眉皓齒嗔無力。此心能有幾人知。黃頭碧眼非相識。囉囉哩。拍手一下。下座。</p>
</div></div></div>
<div class='div-other'><a id='mulu1982' />
<p class='h2'>南嶽下十三世</p>
<div class='div-other'><a id='mulu1983' />
<p class='h3'>法雲本禪師法嗣</p>
<div class='div-other'><a id='mulu1984' />
<p class='h4'>臨安府淨慈楚明寶印禪師</p><p>百粵張氏。上堂。祖師心印。非長非短。非方非圓。非內非外。亦非中間。且問大眾。決定是何形貌。拈拄杖曰。還見麼。古篆不成文。飛帛難同體。從本自分明。何須重特地。擊禪牀下座。上堂。出門見山水。入門見佛殿。靈光觸處通。諸人何不薦。若不薦。淨慈今日不著便。上堂。祖師道。吾本來茲土。傳法救迷情。一花開五葉。結果自然成。淨慈當時若見恁麼道。用黑漆拄杖子。一棒打殺。埋向無陰陽地上。令他出氣不得。何故。尀耐他瞞我唐土人。眾中莫有為祖師出氣底麼。出來和你一時埋却。上堂。若論此事。如散鋪寶貝亂堆金玉。昧<span class='corr'>己</span>者。自甘窮困。有眼底。信手拈來。所以道。閻浮有大寶。見少得還稀。若人將獻我。成佛一餉時。乃拈拄杖曰。如今一時呈似。普請大眾高著眼。擲拄杖下座。</p>
</div>
<div class='div-other'><a id='mulu1985' />
<p class='h4'>真州長蘆道和祖照禪師</p><p>興化潘氏子。僧問。無遮聖會。還有不到者麼。師曰。有。曰誰是不到者。師曰。金剛脚下鐵崑崙。問不許夜行投明須到。意旨如何。師曰。羊頭車子推明月。曰便恁麼去時如何。師曰。鐵門路嶮。問一槌兩當時如何。師曰。踏藕得魚歸。問教外別傳。未審傳箇甚麼。師曰。鐵彈子。問百城遊罷時如何。師曰。前頭更有趙州關。上堂。一二三四五六。碧眼胡僧數不足。泥牛入海過新羅。木馬追風到天竺。天竺茫茫何處尋。補陀巖上問觀音。普賢拍手呵呵笑。歸去來兮秋水深。</p>
</div>
<div class='div-other'><a id='mulu1986' />
<p class='h4'>福州雪峯思慧妙湛禪師</p><p>錢塘俞氏子。僧問。古殿無燈時如何。師曰。東壁打西壁。曰恁麼則撞著露柱也。師曰。未敢相許。上堂。一法若通。萬緣方透。拈拄杖曰。這裏悟了。提起拄杖海上橫行。若到雲居山頭。為我傳語雪峯和尚。咄。上堂。布大教網。摝人天魚。護聖不似老胡。拖泥帶水。祇是見兔放鷹。遇獐發箭。乃高聲召眾曰。中。上堂。昔日藥山早晚不參。動經旬月。一日大眾纔集。藥山便歸方丈。諸禪德。彼時佛法早自淡薄。論來猶較些子。如今每日鳴鼓陞堂。忉忉怛怛地。問者口似紡車。答者舌如霹靂。總似今日。靈山慧命殆若懸絲。少室家風危如纍卵。又安得箇慨然有志扶竪宗乘底衲子。出來喝散大眾。非唯耳邊靜辦。當使正法久住。豈不偉哉。如或棒上不成龍。山僧倒行此令。以拄杖一時趂散。上堂。眼睫橫亘十方。眉毛上透青天。下徹黃泉。且道。鼻孔在甚麼處。良久曰。劄。上堂。妙高山頂。雲海茫茫。少室巖前。雪霜凜凜。齊腰獨立。徒自苦疲。七日不逢。一場懡㦬。別峯相見。落在半途。隻履西歸。遠之遠矣。卓拄杖下座。上堂。大道祗在目前。要且目前難睹。欲識大道真體。今朝三月十五。不勞久立。建炎改元。上堂。天地之大德曰生。聖人之大寶曰位。今上皇帝。踐登寶位。萬國歸仁。草木禽魚。咸被其德。此猶是聖主應世邊事。王宮降誕<span class='corr'>已</span>前一句。天下人摸索不著。上堂。一切法無差。雲門胡餅。趙州茶。黃鶴樓中吹玉笛。江城五月落梅花。慚愧太原孚上座。五更聞鼓角。天曉弄琵琶。喝一喝。上堂。南詢諸友。踏破草鞋。絕學無為。坐消日月。凡情易脫。聖解難忘。但有纖毫。皆成滲漏。可中為道。似地擎山。應物現形。如驢覷井。縱無計較。途轍<span class='corr'>已</span>成。若論相應。轉沒交涉。勉諸仁者。莫錯用心。各自歸堂。更求何事。</p>
</div>
<div class='div-other'><a id='mulu1987' />
<p class='h4'>婺州寶林果昌寶覺禪師</p><p>安州時氏子。師與提刑楊次公入山。同遊山次。楊拈起大士飯石問。既是飯石。為甚麼齩不破。師曰。祇為太硬。楊曰。猶涉繁詞。師曰。未審提刑作麼生。楊曰。硬。師曰。也是第二月。楊為寫七佛殿額。乃問。七佛重出世時如何。師曰。一回相見一回新。上堂。一即一。二即二。齅著直是無香氣。驀拈拄杖卓一下曰。識得山僧楖栗條。莫向南山尋鼈鼻。</p>
</div>
<div class='div-other'><a id='mulu1988' />
<p class='h4'>鄭州資福法明寶月禪師</p><p>上堂。資福別無所補。五日一參擊鼓。何曾說妙談玄。祇是麤言直語。甘草自來甜。黃連依舊苦。忽若鼻孔遼天。逢人切忌錯舉。參。上堂。若論此事。譬如伐樹得根。灸病得穴。若也得根。豈在千枝徧斫。若也得穴。不假六分全燒。以拄杖卓一下曰。這箇是根。那箇是穴。擲下拄杖曰。這箇是穴。又喚甚麼作根。咄是何言歟。</p>
</div>
<div class='div-other'><a id='mulu1989' />
<p class='h4'>潭州雲峯志璿祖燈禪師</p><p>南粵陳氏子。上堂。休去。歇去。一念萬年去。寒灰枯木去。古廟香爐去。一條白練去。大眾。古人見處。如日暉空。不著二邊。豈墮陰界。堪嗟後代兒孫。多作一色邊會。山僧即不然。不休去。不歇去。業識茫茫去。七顛八倒去。十字街頭閙浩浩地。聲色裏坐臥去。三家村裏盈衢塞路。荊棘裏游戲去。刀山劒樹劈腹剜心。鑊湯爐炭皮穿骨爛去。如斯舉唱。大似三歲孩兒輥繡毬。上堂。一切聲是佛聲。塗毒鼓透入耳朵裏。一切色是佛色。鐵蒺蔾穿過眼睛中。好事不如無。便下座。上堂。盡乾坤大地。是箇熱鐵圓。汝等諸人。向甚麼處下口。良久曰。吞不進。吐不出。上堂。瘦竹長松滴翠香。流風疏月度炎涼。不知誰住原西寺。每日鐘聲送夕陽。上堂。聲色頭上睡眠。虎狼羣裏安禪。荊棘林內翻身。雪刃叢中遊戲。竹影掃堦塵不動。月穿潭底水無痕。上堂。不是風動。不是幡動。衲僧失却鼻孔。是風動。是幡動。分明是箇漆桶。兩段不同。眼暗耳聾。㵎水如藍碧。山花似火紅。上堂。僧問。如何是西來意。師曰。築著額頭磕著鼻。曰意旨如何。師曰。驢駞馬載。曰向上還有事也無。師曰。朝到西<span class='corr'>天</span>。暮歸唐土。曰謝師答話。師曰。大乘砑郎當。僧退。師乃曰。僧問西來意。築著額頭磕著鼻。意旨又如何。驢駞并馬載。朝到西天暮歸唐。大乘恰似砑郎當。何故沒量大人。被語脉裏轉却。遂拊掌大笑下座。僧問。丹霞燒木佛。院主為甚麼眉鬚墮落。師曰。一人傳虗。萬人傳實。曰恁麼則不落也。師曰。兩重公案。曰學人未曉。特伸請益。師曰。筠袁虔吉頭上插筆。問德山入門便棒。意旨如何。師曰。束杖理民。曰臨濟入門便喝。又作麼生。師曰。不言而化。曰未審和尚如何為人。師曰。一刀兩段。問無縫鐵門。請師一啟。師曰。進前三步。曰向上無關。請師一閉。師曰。退後一尋。曰不開不閉。又作麼生。師曰。吽吽。便打。</p>
</div>
<div class='div-other'><a id='mulu1990' />
<p class='h4'>東京慧林常悟禪師</p><p>僧問。若不傳法度眾生。舉世無由報恩者。未審傳箇甚麼法。師曰。開宗明義章第一。問達磨未來時如何。師曰。省得草鞋錢。曰來後如何。師曰。重疊關山路。</p>
</div>
<div class='div-other'><a id='mulu1991' />
<p class='h4'>安吉州道場有規禪師</p><p>婺州姜氏子。上堂。拈拄杖曰。還見麼。窮諸玄辯。若一毫置於太虗。竭世樞機。似一滴投於巨壑。德山老人雖則焚其䟽鈔。也是賊過後張弓。且道。文彩未彰以前。又作麼生理論。三千劒客今何在。獨許莊周致太平。上堂。種田愽飯。地藏家風。客來喫茶。趙州禮度。且道。護聖門下。別有甚麼長處。良久曰。尋常不放。山泉出屋底。清池冷照人。化士出問。促裝<span class='corr'>已</span>辦。乞師一言。師曰。好看前路事。莫比在家時。曰恁麼則。三家村裏十字街頭。等箇人去也。師曰。照顧打失布袋。</p>
</div>
<div class='div-other'><a id='mulu1992' />
<p class='h4'>越州延慶可復禪師</p><p>上堂。胡來胡現。漢來漢現。忽然胡漢俱來時。如何祇準。良久曰。落霞與孤鶩齊飛。秋水共長天一色。參。上堂。驀拈拄杖。橫按膝上曰。苦痛深。苦痛深。碧潭千萬丈。那箇是知音。卓一下。下座。</p>
</div>
<div class='div-other'><a id='mulu1993' />
<p class='h4'>安吉州道場慧顏禪師</p><p>上堂。世尊按指。海印發光。拈拄杖曰。莫妄想。便下座。</p>
</div>
<div class='div-other'><a id='mulu1994' />
<p class='h4'>溫州雙峰普寂宗達佛海禪師</p><p>僧問。如何是永嘉境。師曰。華葢峰。曰如何是境中人。師曰。一宿覺。上堂。眾集定。喝一喝曰。冤有頭。債有主。珍重。</p>
</div>
<div class='div-other'><a id='mulu1995' />
<p class='h4'>越州五峯子琪禪師</p><p>僧問。學人上來。乞師垂示。師曰。花開千朵秀。曰學人不會。師曰。雨後萬山青。曰謝指示。師曰。你作麼生會。僧便喝。師曰。未在。僧又喝。師曰。一喝兩喝後作麼生。曰也知和尚有此機要。師曰。適來道甚麼。僧無語。師便喝。</p>
</div>
<div class='div-other'><a id='mulu1996' />
<p class='h4'>西京韶山雲門道信禪師</p><p>僧問。如何是祖師西來意。師曰。千年古墓蛇。今日頭生角。曰莫便是和尚家風也無。師曰。卜度則喪身失命。問如何是學人自<span class='corr'>己</span>。師曰。無人識者。曰如何得脫灑去。師曰。你問。我答。</p>
</div>
<div class='div-other'><a id='mulu1997' />
<p class='h4'>臨安府上天竺從諫慈辯講師</p><p>處之松陽人也。具大知見。聲播講席。於上觀深有所契。每與禪衲遊。甞以道力扣大通。通一日作書寄之。師發緘睹黑白二圓相。乃悟。答偈曰。黑相白相。擔枷過狀。了不了兮。無風起浪。若問究竟事如何。洞庭山在太湖上。</p>
</div></div>
<div class='div-other'><a id='mulu1998' />
<p class='h3'>金山寧禪師法嗣</p>
<div class='div-other'><a id='mulu1999' />
<p class='h4'>婺州普濟子淳圓濟禪師</p><p>僧問。摩尼珠人不識。如來藏裏親收得。如何是珠。師曰。不撥自轉。曰如何是藏。師曰。一撥便轉。曰轉後如何。師曰。把不住。上堂。雨過山青。雲開月白。帶雪寒松。搖風庭栢。山僧恁麼說話。還有祖師意也無。其或未然。良久曰。看看。</p>
</div>
<div class='div-other'><a id='mulu2000' />
<p class='h4'>吉州禾山用安禪師</p><p>僧問。蓮華未出水時如何。師曰。魚挨鼈倚。曰出水後如何。師曰。水仙頭上戴。好手絕躋攀。曰出與未出時如何。師曰。應是乾坤措。不教容易看。</p>
</div></div>
<div class='div-other'><a id='mulu2001' />
<p class='h3'>本覺一禪師法嗣</p>
<div class='div-other'><a id='mulu2002' />
<p class='h4'>福州越峰粹珪妙覺禪師</p><p>本郡林氏子。僧問。如何是祖師西來意。師曰。瘦田損種。曰未審如何領會。師曰。刈禾鎌子曲如鉤。問機關不到時如何。師曰。抱甕灌園。曰此猶是機關邊事。師曰。須要雨淋頭。</p>
</div>
<div class='div-other'><a id='mulu2003' />
<p class='h4'>台州天台如庵主</p><p>久依法真。因看雲門東山水上行語。發明<span class='corr'>己</span>見。歸隱故山。猿鹿為伍。郡守聞其風。遣使逼令住持。師作偈曰。三十年來住此山。郡符何事到林間。休將瑣瑣塵寰事。換我一生閑又閑。遂焚其盧。竟不知所止。</p>
</div>
<div class='div-other'><a id='mulu2004' />
<p class='h4'>平江府西竺寺尼法海禪師</p><p>寶文呂嘉之姑也。首參法雲秀和尚。後領旨於法真言下。諸名儒屢挽應世。堅不從。殂日說偈曰。霜天雲霧結。山月冷涵輝。夜接故鄉信。曉行人不知。<span class='corr'>屆</span>明坐脫。</p>
</div></div>
<div class='div-other'><a id='mulu2005' />
<p class='h3'>投子顒禪師法嗣</p>
<div class='div-other'><a id='mulu2006' />
<p class='h4'>壽州資壽灌禪師</p><p>上堂。良久曰。便恁麼散去。<span class='corr'>已</span>是葛藤。更若喃喃。有何所益。以拂子擊禪牀。下座。</p>
</div>
<div class='div-other'><a id='mulu2007' />
<p class='h4'>西京白馬崇壽江禪師</p><p>僧問。知師久蘊囊中寶。今日開堂略借看。師曰。不借。曰為甚麼不借。師曰。賣金須是買金人。</p>
</div>
<div class='div-other'><a id='mulu2008' />
<p class='h4'>鄧州香嚴智月海印禪師</p><p>僧問。法雷<span class='corr'>已</span>震。選佛場開。不昧宗乘。請師直指。師曰。三月三日時。千花萬花拆。曰普天匝地承恩力。覺苑仙葩一夜開。師曰。切忌隨他去。乃曰。判府吏部此日命山僧。開堂祝聖。紹續祖燈。祇如祖燈作麼生續。不見古者道。六街鐘皷響鼕鼕。即處鋪金世界中。池長芰荷庭長栢。更將何法演真宗。恁麼說話。也是事不獲<span class='corr'>已</span>。有旁不肯底。出來把山僧拽下禪牀。痛打一頓。許伊是箇本分衲僧。若未有這箇作家手脚。切不得草草匇匇勘得。脚跟下不實頭沒去處。却須倒喫香嚴手中钁柄。莫言不道。上堂。吾家寶藏不慳惜。覿面相呈人罕識。輝今耀古體圓時。照地照天光赫赤。荊山美玉奚為貴。合浦明珠比不得。借問誰人敢酬價。波斯鼻孔長三尺。咄。</p>
</div>
<div class='div-other'><a id='mulu2009' />
<p class='h4'>丞相富弼居士</p><p>字彥國。由清獻公警勵之。後不舍晝夜。力進此道。聞顒禪師主投子。法席冠淮甸。往質所疑。會顒為眾登座。見其顧視如象王回旋。公微有得。因執弟子禮。趨函丈命侍者請為入室。顒見即曰。相公<span class='corr'>已</span>入來。富弼猶在外。公聞汗流浹背。即大悟。尋以偈寄圓照本曰。一見顒公悟入深。夤緣傳得老師心。東南謾說江山遠。目對靈光與妙音。後奏署顒師號。顒上堂。謝語。有曰。彼一期之悞。我亦將錯而就錯。公作偈贊曰。萬木千花欲向榮。臥龍猶未出滄溟。彤雲彩霧呈嘉瑞。依舊南山一色青。</p>
</div></div>
<div class='div-other'><a id='mulu2010' />
<p class='h3'>甘露宣禪師法嗣</p>
<div class='div-other'><a id='mulu2011' />
<p class='h4'>平江府妙湛寺尼文照禪師</p><p>溫陵人。上堂。靈源不動。妙體何依。歷歷孤明。是誰光彩。若道真如實際。大似好肉剜瘡。更作祖意商量。正是迷頭認影。老胡四十九年。說夢即且止。僧堂裏憍陳如上座。為你諸人舉覺底。還記得麼。良久曰。惜取眉毛好。</p>
</div></div>
<div class='div-other'><a id='mulu2012' />
<p class='h3'>瑞巖居禪師法嗣</p>
<div class='div-other'><a id='mulu2013' />
<p class='h4'>台州萬年處幽禪師</p><p>上堂。先聖行不到處。凡流恰到。凡流既到。先聖莫知。到與不到。知與不知。總置一壁。祇如僧問乾峰。十方薄伽梵。一路涅槃門。未審路頭在甚麼處。峰以拄杖畫一畫曰。在這裏。且道。此老與他先聖凡流相去幾何。南山虎齩石羊兒。須向其中識生死。</p>
</div></div>
<div class='div-other'><a id='mulu2014' />
<p class='h3'>廣靈祖禪師法嗣</p>
<div class='div-other'><a id='mulu2015' />
<p class='h4'>處州縉雲仙巖懷義禪師</p><p>僧問。如何是佛。師曰。自屈作麼。曰如何是道。師曰。你道了。曰向上更有事也無。師曰。無。曰恁麼則小出大遇也。師曰。祇恐不恁麼。曰也是。師曰。却恁麼去也。</p>
</div></div>
<div class='div-other'><a id='mulu2016' />
<p class='h3'>淨因岳禪師法嗣</p>
<div class='div-other'><a id='mulu2017' />
<p class='h4'>福州鼓山體淳禪鑒禪師</p><p>上堂。由基弓矢不射田蛙。任氏絲綸要投溟渤。發則穿楊破的。得則脩鯨巨鰲。隻箭既入重城。長竿豈釣淺水。而今莫有吞鉤齧鏃底麼。若無。山僧卷起絲綸。抝折弓箭去也。擲拄杖下座。</p>
</div></div>
<div class='div-other'><a id='mulu2018' />
<p class='h3'>乾明覺禪師法嗣</p>
<div class='div-other'><a id='mulu2019' />
<p class='h4'>岳州平江長慶應圓禪師</p><p>上堂。寒氣將殘春日到。無索泥牛皆[跳-兆+孛]跳。築著崑崙鼻孔頭。觸倒須彌成糞掃。牧童兒鞭棄了。懶吹無孔笛。拍手呵呵笑。歸去來兮歸去來。煙霞深處和衣倒。良久曰。切忌睡著。</p>
</div></div>
<div class='div-other'><a id='mulu2020' />
<p class='h3'>長蘆信禪師法嗣</p>
<div class='div-other'><a id='mulu2021' />
<p class='h4'>東京慧林懷深慈受禪師</p><p>壽春府夏氏子。生而祥光現舍。文殊堅禪師遙見疑火也。詰旦知師始生。往訪之。師見堅輒笑。母許出家。十四割愛冠祝髮。後四年。訪道方外。依淨照於嘉禾資聖。照舉。良遂見麻谷因緣。問曰。如何是良遂知處。師即洞明。出住資福。屨滿戶外。蔣山佛鑑懃禪師行化至。茶退。師引巡寮。至千人街坊。鑑問。既是千人街坊。為甚麼祇有一人。師曰。多虗不如少實。鑑曰。恁麼那。師赧然。偶朝廷以資福為神霄宮。因棄往蔣山。留西庵陳請益。鑑曰。資福知是般事便休。師曰。某實未穩。望和尚不外。鑑舉倩女離魂話。反覆窮之。大豁疑礙。呈偈曰。祇是舊時行履處。等閑舉著便誵訛。夜來一陣狂風起。吹落桃花知幾多。鑑拊几曰。這底豈不是活祖師意。未幾被旨住焦山。僧問。如何是佛。師曰。面黃不是真金貼。曰如何是佛向上事。師曰。一箭一蓮華。僧作禮。師彈指三下。問。知有道不得時如何。師曰。瘂子喫蜜。曰道得不知有時如何。師曰。鸚鵡喚人。僧禮拜。師叱曰。這傳語漢。問。甚麼人不被無常吞。師曰。祇恐他無下口處。曰恁麼則。一念通玄箭。三尸鬼失姧也。師曰。汝有一念。定被他吞了。曰無一念時如何。師曰。捉著闍黎。上堂。古者道。忍忍。三世如來從此盡。饒饒。萬禍千殃從此消。默默。無上菩提從此得。師曰。會得此三種語了。好箇不快活漢。山僧祇是得人一牛。還人一馬。潑水相唾。插觜廝罵。卓拄杖曰。平出平出。上堂。雲自何山起。風從甚㵎生。好箇<span class='corr'>入</span>頭處。官路少人行。上堂。不是境亦非心。喚作佛時也陸沈。箇中本自無階級。切忌無階級處尋。總不尋過猶深。打破雲門飯袋子。方知赤土是黃金。咄。</p>
</div>
<div class='div-other'><a id='mulu2022' />
<p class='h4'>平江府萬壽如璝證悟禪師</p><p>建寧魏氏。開堂日僧問。如何是蘇臺境。師曰。山橫師子秀。水接太湖清。曰如何是境中人。師曰。衣冠皇宋後。禮樂大周前。師凡見僧必問。近日如何。僧擬對。即拊其背曰。不可思議。將示寂。眾集。復曰。不可思議。乃合掌而終。</p>
</div>
<div class='div-other'><a id='mulu2023' />
<p class='h4'>越州天衣如哲禪師</p><p>族里未詳。自退席寓平江之萬壽。飲啖無擇。人多侮之。有以瑞巖喚主人公話問者。師答以偈曰。瑞巖長喚主人公。突出須彌最上峯。大地掀翻無覓處。笙歌一曲畵樓中。一日曰。吾行矣。令拂拭所乘笋輿。乃書偈告眾曰。道在用處。用在死處。時人祇管貪歡樂。不肯學無為。敘平昔參問。勉眾進修<span class='corr'>己</span>。忽竪起拳曰。諸人且道。這箇落在甚麼處。眾無對。師揮案一下曰。一齊分付與秋風。遂人輿端坐而逝。</p>
</div>
<div class='div-other'><a id='mulu2024' />
<p class='h4'>婺州智者法銓禪師</p><p>上堂。要扣玄關。須是有節操極慷慨。斬得釘。截得鐵。硬剝剝地漢始得。若是隈刀避箭碌碌之徒。看即有分。以拂子擊禪牀下座。</p>
</div>
<div class='div-other'><a id='mulu2025' />
<p class='h4'>臨安府徑山智訥妙空禪師</p><p>僧問。牛頭未見四祖時如何。師曰。坐久成勞。曰見後如何。師曰。不妨我東行西行。</p>
</div></div>
<div class='div-other'><a id='mulu2026' />
<p class='h3'>金山慧禪師法嗣</p>
<div class='div-other'><a id='mulu2027' />
<p class='h4'>常州報恩覺然寶月禪師</p><p>越州鄭氏子。上堂。學者無事空言。須求妙悟。去妙悟而事空言。其猶逐臭耳。然雖如是。罕逢穿耳客。多遇刻舟人。一日謂眾曰。世緣易染。道業難辦。汝等勉之。語卒而逝。</p>
</div></div>
<div class='div-other'><a id='mulu2028' />
<p class='h3'>法雲白禪師法嗣</p>
<div class='div-other'><a id='mulu2029' />
<p class='h4'>婺州智者紹先禪師</p><p>潭州人也。上堂。根塵同源。縛脫無二。不動絲毫。十方遊戲。子湖犬子雖獰。爭似南山鼈鼻。遂高聲曰。大眾。看脚下。上堂。團不聚。撥不散。日曬不乾。水浸不爛。等閑挂在太虗中。一任傍人冷眼看。</p>
</div>
<div class='div-other'><a id='mulu2030' />
<p class='h4'>沂州馬鞍山福聖院仲易禪師</p><p>上堂。一二三四五。陞堂擊法鼓。簇簇齊上來。一一面相睹。秋色滿虗庭。秋風動寰宇。更問祖師禪。雪峰到投子。咄。</p>
</div>
<div class='div-other'><a id='mulu2031' />
<p class='h4'>東京慧林慧海月印禪師</p><p>僧問。師唱誰家曲。宗風嗣阿誰。師曰。黃金地上玉樓臺。曰如何是祖師西來意。師曰。三月洛陽人戴花。上堂。黃金地上。具眼者未肯安居。荊棘林中。本分底留伊不得。祇如去此二途。作麼生是衲僧行履處。良久曰。舉頭煙靄裏。依約見家山。上堂。顧視大眾。拍禪牀一下曰。聊表不空。便下座。</p>
</div>
<div class='div-other'><a id='mulu2032' />
<p class='h4'>楊州建隆原禪師</p><p>姑蘇夏氏子。上堂。拈拄杖曰。買帽相頭。依模畵樣。從他野老自顰眉。誌公不是閑和尚。卓拄杖。下座。</p>
</div></div>
<div class='div-other'><a id='mulu2033' />
<p class='h3'>保寧英禪師法嗣</p>
<div class='div-other'><a id='mulu2034' />
<p class='h4'>臨安府廣福院惟尚禪師</p><p>初參覺印。問曰。南泉斬貓兒。意旨如何。印曰。須是南泉始得。印以前語詰之。師不能對。至僧堂忽大悟。曰古人道。從今日去更不疑天下老和尚舌頭。信有之矣。述偈呈印曰。須是南泉第一機。不知不覺驀頭錐。覿面若無青白眼。還如[感*鳥][感*鳥]守空池。舉未絕。印竪拳曰。正當恁麼時作麼生。師掀倒禪牀。印遂喝。師曰。賊過後張弓。便出。住廣福日。室中問僧。提起來作麼生會。又曰。且道是箇甚麼。要人提起。</p>
</div>
<div class='div-other'><a id='mulu2035' />
<p class='h4'>明州雪竇法寧禪師</p><p>衢州杜氏子。上堂。百川異流。以海為極。森羅萬象。以空為極。四聖六凡。以佛為極。明眼衲子。以拄杖子為極。且道。拄杖子以何為極。有人道得。山僧兩手分付。儻或未然。不如閑倚禪牀畔。留與兒孫指路頭。</p>
</div></div>
<div class='div-other'><a id='mulu2036' />
<p class='h3'>開先珣禪師法嗣</p>
<div class='div-other'><a id='mulu2037' />
<p class='h4'>廬州延昌熈詠禪師</p><p>僧問。少林面壁意旨如何。師曰。慚惶殺人。</p>
</div>
<div class='div-other'><a id='mulu2038' />
<p class='h4'>廬州開先宗禪師</p><p>上堂。一不做。二不休。捩轉鼻孔。捺下雲頭。禾山解打鹽官鼓。僧繇不寫戴嵩牛。廬陵米投子油。雪峯依舊輥雙毬。夜來風送衡陽信。寒鴈一聲霜月幽。</p>
</div></div>
<div class='div-other'><a id='mulu2039' />
<p class='h3'>甘露顒禪師法嗣</p>
<div class='div-other'><a id='mulu2040' />
<p class='h4'>楊州光孝元禪師</p><p>僧問。如何是和尚家風。師曰。七顛八倒。曰忽遇客來如何祇待。師曰。生鐵蒺藜劈口[祝/土]。</p>
</div></div>
<div class='div-other'><a id='mulu2041' />
<p class='h3'>雪竇榮禪師法嗣</p>
<div class='div-other'><a id='mulu2042' />
<p class='h4'>福州雪峯大智禪師</p><p>僧問。如何是祖師西來意。師銜拂柄示之。僧曰。此是香嚴底。和尚又作麼生。師便喝。僧大笑。師叱曰。這野狐精。</p>
</div></div>
<div class='div-other'><a id='mulu2043' />
<p class='h3'>元豐滿禪師法嗣</p>
<div class='div-other'><a id='mulu2044' />
<p class='h4'>福州雪峰宗演圓覺禪師</p><p>恩州人也。僧問。不慕諸聖。不重<span class='corr'>己</span>靈時如何。師曰。欵出囚口。曰便恁麼會去時如何。師曰。換手搥胸。問如何是大善知識心。師曰。十字街頭片瓦子。辭眾日。僧問。如何是臨岐一句。師曰。有馬騎馬。無馬步行。曰途中事作麼生。師曰。賤避貴。上堂。遣迷求悟。不知迷是悟之鉗鎚。愛聖憎凡。不知凡是聖之鑪鞴。祇如聖凡雙泯。迷悟俱忘一句。作麼生道。半夜彩霞籠玉像。天明峰頂五雲遮。</p>
</div>
<div class='div-other'><a id='mulu2045' />
<p class='h4'>衛州王大夫</p><p>遺其名。以喪偶猒世相。遂參元豐。於言下知歸。豐一日謂曰。子乃今之陸亘也。公便掩耳。既而回壇山之陽。縛茅自處者三載。偶歌曰。壇山裏日何長。青松嶺白雲鄉。吟鳥啼猿作道場。散髮<span class='corr'>采</span>薇歌又笑。從教人道野夫狂。</p>
</div></div>
<div class='div-other'><a id='mulu2046' />
<p class='h3'>育王振禪師法嗣</p>
<div class='div-other'><a id='mulu2047' />
<p class='h4'>明州岳林真禪師</p><p>上堂。古人道。初秋夏末。合有責情三十棒。岳林則不然。靈山會上。世尊拈華。迦葉微笑。正當恁麼時。好與三十棒。何故如此。太平時節強起干戈。教人吹大法螺。擊大法鼓。舉步則金蓮躞蹀。端居則寶座巍峩。梵王引之於前。香花繚繞。帝釋隨之於後。龍象駢羅。致令後代兒孫遞相倣斆。三三兩兩。皆言出格風標。劫劫波波。未肯歸家隱坐。鼓脣搖舌。宛如鐘磬笙竽。奮臂點胸。何啻稻麻竹葦。更逞遊山翫水。撥草瞻風。人前說得石點頭。天上飛來花撲地。也好與三十棒。且道。坐夏賞勞如何酬獎。良久曰。萬寶功成何厚薄。千鈞價重自低昂。</p>
</div></div>
<div class='div-other'><a id='mulu2048' />
<p class='h3'>招提湛禪師法嗣</p>
<div class='div-other'><a id='mulu2049' />
<p class='h4'>秀州華亭觀音和尚</p><p>僧問。如何是佛。師曰。半夜烏龜火裏行。曰意作麼生。師曰。虗空無背面。僧禮拜。師便打。</p>
</div></div></div>
<div class='div-other'><a id='mulu2050' />
<p class='h2'>南嶽下十四世</p>
<div class='div-other'><a id='mulu2051' />
<p class='h3'>淨慈明禪師法嗣</p>
<div class='div-other'><a id='mulu2052' />
<p class='h4'>臨安府淨慈象禪師</p><p>越州山陰人也。上堂。古者道。一翳在眼。空花亂墜。拈拄杖曰。淨慈拈起拄杖。豈不是一翳在眼。百千諸佛。總在拄杖頭。現丈六紫磨金色之身。乘其國土。遊歷十方。說一切法。度一切眾。豈不是空花亂墜。即今莫有向拄杖未拈<span class='corr'>已</span>前。坐斷得麼。出來與淨慈相見。如無。切忌向空本無花。眼本無翳處著倒。乃擲拄杖。下座。</p>
</div>
<div class='div-other'><a id='mulu2053' />
<p class='h4'>福州雪峰隆禪師</p><p>上堂。一不成二不是。口喫飯鼻出氣。休云北斗藏身。說甚南山鼈鼻。家財運出任交關。勸君莫競錐頭利。</p>
</div></div>
<div class='div-other'><a id='mulu2054' />
<p class='h3'>長蘆和禪師法嗣</p>
<div class='div-other'><a id='mulu2055' />
<p class='h4'>鎮江府甘露達珠禪師</p><p>福州人。上堂。聖賢不分。古今惟一。可謂火就燥水流濕。鑿井而飲。耕田而食。大眾。東村王老去不歸。紛紛黃葉空狼籍。</p>
</div>
<div class='div-other'><a id='mulu2056' />
<p class='h4'>臨安府靈隱惠淳圓智禪師</p><p>上堂。吾心似秋月。碧潭清皎潔。乃喝曰。寒山子話墮了也。諸禪德。皎潔無塵。豈中秋之月可比。虗明絕待。非照世之珠可倫。獨露乾坤。光吞萬象。普天匝地。耀古騰今。且道。是箇甚麼。良久曰。此夜一輪滿。清光何處無。</p>
</div></div>
<div class='div-other'><a id='mulu2057' />
<p class='h3'>雪峰慧禪師法嗣</p>
<div class='div-other'><a id='mulu2058' />
<p class='h4'>臨安府淨慈月堂道昌佛行禪師</p><p>湖州寶溪吳氏。僧問。大用現前不存軌則時如何。師曰。張家兄弟太無良。曰恁麼則。一切處皆是去也。師曰。莫唐突人好。問心生則法生。心滅則法滅。祇如心法雙忘時。生滅在甚麼處。師曰。左手得來右手用。問如何是從上宗門中事。師曰。一畞地。曰便恁麼會時如何。師曰。埋沒不少。問如何是諸佛本源。師曰。屋頭問路。曰向上還有事也無。師曰。月下拋甎。上堂。未透祖師關。千難與萬難。既透祖師關。千難與萬難。未透時難即且置。既透了。因甚麼却難。放下笊籬雖得價。動他杓柄也無端。上堂。與我相似。共你無緣。打翻藥銚。傾出爐煙。還丹一粒分明在。流落人間是幾年。咄。上堂。雁過長空。影沉寒水。鴈無遺蹤之意。水無留影之心。若能如是。正好買草鞋行脚。所以道。動則影現。覺則冰生。不動不覺。正在死水裏。薦福老人出頭不得。即且置。育王今日又作麼生。向道莫行山下路。果聞猿呌斷腸聲。歲旦上堂。舉拂子曰。歲朝把筆。萬事皆吉。忽有箇漢出來道。和尚這箇是三家村裏保正書門底。為甚麼將來華王座上當作宗乘。祇向他道。牛進千頭。馬入百疋。</p>
</div>
<div class='div-other'><a id='mulu2059' />
<p class='h4'>臨安府徑山照堂了一禪師</p><p>明州人。上堂。參玄之士。觸境遇緣。不能直下透脫者。葢為業識深重。情妄膠固。六門未息。一處不通。絕點純清。含生難到。直須入林不動草。入水不動波。始可順生死流。入人間世。諸人要會麼。以拄杖畫曰。祇向這裏薦取。</p>
</div>
<div class='div-other'><a id='mulu2060' />
<p class='h4'>鎮江府金山了心禪師</p><p>上堂。佛之一字孰云無。木馬泥牛滿道途。倚遍欄干春色晚。海風吹斷碧珊瑚。還有同聲相應。同氣相求者麼。百鳥不來樓閣閉。祇聞夜雨滴芭蕉。</p>
</div></div>
<div class='div-other'><a id='mulu2061' />
<p class='h3'>香嚴月禪師法嗣</p>
<div class='div-other'><a id='mulu2062' />
<p class='h4'>鄧州香嚴倚松如璧禪師</p><p>撫州饒氏子。上堂。變化密移何太急。剎那念念一呼吸。八萬四千方便門。且道何門不可入。入不入。曉來雨打芭蕉濕。殷勤更問箇中人。門外堂堂相對立。聞啄木鳥鳴。說偈曰。剝剝剝。裏面有蟲外面啄。多少茫茫瞌睡人。頂後一錐猶未覺。若不覺。更聽山僧剝剝剝。</p>
</div></div>
<div class='div-other'><a id='mulu2063' />
<p class='h3'>慧林深禪師法嗣</p>
<div class='div-other'><a id='mulu2064' />
<p class='h4'>臨安府靈隱寂室慧光禪師</p><p>錢塘夏侯氏。僧問。飛來山色。示清淨法身。合㵎溪聲。演廣長舌相。正當恁麼時。如何是雲門一曲。師曰。芭蕉葉上三更雨。曰一句全提超佛祖。滿筵朱紫盡知音。師曰。逢人不得錯舉。上堂。不用求真。何須息見。倒騎牛兮入佛殿。羗笛一聲天地空。不知誰識瞿曇面。</p>
</div>
<div class='div-other'><a id='mulu2065' />
<p class='h4'>台州國清愚谷妙印禪師</p><p>上堂。滿口道得底。為甚麼不知有。十分知有底。為甚麼滿口道不得。且道。誵訛在甚麼處。若也知得。許你照用同時。明闇俱了。其或未然。道得。道不得。知有。不知有。南山石大蟲。解作師子吼。</p>
</div>
<div class='div-other'><a id='mulu2066' />
<p class='h4'>台州國清垂慈普紹禪師</p><p>上堂。靈雲悟桃花。玄沙傍不肯。多少癡禪和。擔雪去填井。今春花又開。此意誰能領。端的少人知。花落春風靜。</p>
</div>
<div class='div-other'><a id='mulu2067' />
<p class='h4'>泉州九座慧邃禪師</p><p>上堂。九座今日向孤峰絕頂。駕一隻鐵船。截斷天下人要津。教他揮篙動棹。不得有箇錦標子。且道在甚麼人手裏。拈拄杖曰。看看。向道是龍剛不信。等閑奪得始驚人。</p>
</div></div>
<div class='div-other'><a id='mulu2068' />
<p class='h3'>報恩然禪師法嗣</p>
<div class='div-other'><a id='mulu2069' />
<p class='h4'>秀州資聖元祖禪師</p><p>僧問。紫金蓮捧千輪足。白玉毫輝萬德身。如何是佛。師曰。拖槍帶甲。曰貫花千偈雖殊品。標月還歸理一如。如何是法。師曰。元豐條。紹興令。曰林下雅為方外客。人間堪作火中蓮。如何是僧。師曰。披席把椀。</p>
</div></div>
<div class='div-other'><a id='mulu2070' />
<p class='h3'>慧林海禪師法嗣</p>
<div class='div-other'><a id='mulu2071' />
<p class='h4'>廬山萬杉壽堅禪師</p><p>相州人。歲旦上堂。有一人。不拜歲不迎新。寒暑不能侵其體。聖凡不能混其迹。從來鼻孔遼天。誰管多年曆日。大眾。且道此人即今在甚麼處。卓拄杖曰。咄咄咄。沒處去。</p>
</div></div>
<div class='div-other'><a id='mulu2072' />
<p class='h3'>開先宗禪師法嗣</p>
<div class='div-other'><a id='mulu2073' />
<p class='h4'>瑞州黃檗惟初禪師</p><p>常州蔡氏子。上堂。我見宗大哥。平生槁默危坐。所謂朽木形骸。未甞口角譊譊。將佛祖言教。以當門庭。祇要當人歇得十成。自然不向這殻漏子上著倒。有僧問。既不向這殻漏子上著倒。未審如何保任。師曰。無你用心處。曰和尚豈無方便。師曰。鏊餅既無汁。壓沙那有油。</p>
</div>
<div class='div-other'><a id='mulu2074' />
<p class='h4'>潭州嶽麓海禪師</p><p>僧問。進前三步時如何。師曰。撞頭磕額。曰退後三步時如何。師曰。墮坑落塹。曰不進不退時如何師。曰立地死漢。</p>
</div></div>
<div class='div-other'><a id='mulu2075' />
<p class='h3'>雪峰演禪師法嗣</p>
<div class='div-other'><a id='mulu2076' />
<p class='h4'>福州西禪慧舜禪師</p><p>真定府人。上堂。五日一參。三八普說。千說萬說。橫說竪說。忽有箇漢。出來道說即不無。爭奈三門頭兩箇不肯。山僧即向他道。瞎漢。若不得他兩箇。西禪大似不遇知音。</p>
</div></div></div>
<div class='div-other'><a id='mulu2077' />
<p class='h2'>南嶽下十五世</p>
<div class='div-other'><a id='mulu2078' />
<p class='h3'>雪竇明禪師法嗣</p>
<div class='div-other'><a id='mulu2079' />
<p class='h4'>密州[山*耆]山寧禪師</p><p>上堂。有時孤峰頂上嘯月眠雲。有時大洋海中翻波走浪。有時十字街頭七穿八穴。諸人還相委悉麼。樟樹花開盛。芭蕉葉最多。</p>
</div></div>
<div class='div-other'><a id='mulu2080' />
<p class='h3'>淨慈昌禪師法嗣</p>
<div class='div-other'><a id='mulu2081' />
<p class='h4'>臨安府五雲悟禪師</p><p>苕溪人也。上堂。月堂老漢道。行不見行。是箇甚麼。坐不見坐。是箇甚麼。著衣時。不見著衣。是箇甚麼。喫飯時。不見喫飯。是箇甚麼。山僧雖與他同牀打睡。要且各自做夢。何故。行見行。坐見坐。著衣時見著衣。喫飯時見喫飯。無有不見底。道理亦無。箇是甚麼。諸人且道。老漢底是。五雲底是。拈拄杖卓一下曰。桃紅李白薔薇紫。問著春風總不知。</p>
</div></div>
<div class='div-other'><a id='mulu2082' />
<p class='h3'>雲隱光禪師法嗣</p>
<div class='div-other'><a id='mulu2083' />
<p class='h4'>臨安府中竺癡禪元妙禪師</p><p>婺州王氏。僧問。如何是截斷眾流句。師曰。佛祖開口無分。曰如何是函蓋乾坤句。師曰。匝地普天。曰如何是隨波逐浪句。師曰。有時入荒草。有時上孤峰。上堂。黃昏雞報曉。半夜日頭明。驚起雪師子。瞠開紅眼睛。上堂。去年梅今歲柳。顏色馨香。喝一喝。良久曰。若不得這一喝。幾乎道著依舊。且道。道著後如何。眼睛突出。</p>
</div></div>
<div class='div-other'><a id='mulu2084' />
<p class='h3'>圓覺曇禪師法嗣</p>
<div class='div-other'><a id='mulu2085' />
<p class='h4'>撫州靈巖圓日禪師</p><p>上堂。悟無不悟。得無不得。九年面壁空勞力。三脚驢兒跳上天。泥牛入海無蹤跡。為甚如此。九九八十一。</p>
</div></div>
<div class='div-other'><a id='mulu2086' />
<p class='h3'>嶽麓海禪師法嗣</p>
<div class='div-other'><a id='mulu2087' />
<p class='h4'>荊門軍玉泉思達禪師</p><p>僧問。如何是一印印空。師曰。萬象敗歸古鑑中。曰如何是一印印水。師曰。秋蟾影落千江裏。曰如何是一印印泥。師曰。細觀文彩未生時。</p>
</div></div></div>
<div class='div-other'><a id='mulu2088' />
<p class='h2'>南嶽下十六世</p>
<div class='div-other'><a id='mulu2089' />
<p class='h3'>中竺妙禪師法嗣</p>
<div class='div-other'><a id='mulu2090' />
<p class='h4'>溫州光孝巳菴深禪師</p><p>本郡人也。上堂。曰。龍生龍鳳生鳳。老鼠養兒㳂屋棟。達磨大師不會禪。歷魏遊梁乾打閧。上堂。一九二九。相逢不出手。三九二十七。籬頭吹觱栗。翻憶小釋迦。雙手抱屈膝。知不知。實不實。摩訶般若波羅蜜。上堂。維摩默然。普賢廣說。歷代聖人互呈醜拙。君不見。落花三月子規啼。一聲聲是一點血。上堂。風蕭蕭。葉飄飄。雲片片。水茫茫。江干獨立向誰說。天外飛鴻三兩行。</p>
</div></div>
<div class='div-other'><a id='mulu2091' />
<p class='h3'>未詳法嗣</p>
<div class='div-other'><a id='mulu2092' />
<p class='h4'>實性大師</p><p>因同參芙蓉訓禪師至。上堂。以右手拈拄杖。倚放左邊。良久曰。此事若不是芙蓉師兄。也大難委悉。便下座<span class='note-inline'>(黃龍南拈云。實性用不得便休。却將佛法為人情。致令千載之下。與人作笑端。且道。利害在什麼處　徑山容曰。性大師可謂以前從苗辨地。因語識人。既到門來。便爾成褫。相馬驪黃之外。樂琴絃微之表。黃龍南謂。實性用不得。便休。却將佛法為人情。致令千載與人作笑端。恁麼批判。瞎却一城人眼去在)</span>。</p>
</div>
<div class='div-other'><a id='mulu2093' />
<p class='h4'>茶陵郁山主</p><p>不曾行脚。因廬山有化士至。論及宗門中事。教令看僧問法燈。百尺竿頭如何進步。燈云噁。凡三年。一日乘驢度橋。一踏橋板而墮。忽然大悟。遂有頌云。我有神珠一顒。久被塵勞關鏁。今朝塵盡光生。照破山河萬朵。因茲更不遊方。師乃白雲端和尚得度師。雲有贊曰。百尺竿頭曾進步。溪橋一踏沒山河。從茲不出茶川上。吟嘯無非囉哩囉。</p>
</div>
<div class='div-other'><a id='mulu2094' />
<p class='h4'>僧肇法師</p><p>遭秦王難。臨就刑說偈曰。四大元無主。五陰本來空。將頭臨白刃。猶似斬春風<span class='note-inline'>(玄沙云。大小肇法師。臨死猶䆿語)</span>。</p>
</div>
<div class='div-other'><a id='mulu2095' />
<p class='h4'>禪月貫休禪師</p><p>有詩曰。禪客相逢祇彈指。此心能有幾人知。大隨和尚舉問曰。如何是此心。師無對<span class='note-inline'>(歸宗柔代云。能有幾人知)</span>。</p>
</div>
<div class='div-other'><a id='mulu2096' />
<p class='h4'>先淨照禪師</p><p>問楞嚴大師。經中道。若能轉物。即同如來。若被物轉。即名凡夫。祇如昇元閣作麼生轉。嚴無對<span class='note-inline'>(汾陽代云。彼此老大)</span>。</p>
</div>
<div class='div-other'><a id='mulu2097' />
<p class='h4'>公期和尚</p><p>因往羅漢。路逢一騎牛公子。師問。羅漢路向甚麼處去。公拍牛曰。道道。師喝曰。這畜生。公曰。羅漢路向甚麼處去。師却拍牛曰。道道。公曰。直饒恁麼猶少蹄角在。師便打。公拍牛便走。</p>
</div>
<div class='div-other'><a id='mulu2098' />
<p class='h4'>唐朝因禪師</p><p>微時甞運槌擊土次。見一大塊戲槌猛擊之。應碎豁然大悟<span class='note-inline'>(後有老宿聞云。盡山河大地被因禪師一擊百雜碎)</span>。</p>
</div>
<div class='div-other'><a id='mulu2099' />
<p class='h4'>福州東山雲頂禪師</p><p>泉州人。<span class='note-inline'>(遺其氏)</span>以再下春闈。往雲臺大吼寺剃染具戒。即謁大愚芝神鼎諲。後見羅漢下尊宿。始徹<span class='corr'>己</span>事。道學有聞。叢林稱為頂三教。僧問。如何是和尚日用事。師曰。我喫飯。汝受飢。曰法法不相到。又作麼生。師曰。汝作罪。我皆知。問如何是和尚一枝拂。師曰。打破修行窟。曰恁麼則本來無一物也。師曰。知無者是誰。曰學人罪過。師曰。再思可矣。居士問。洞山道。有一物。上拄天下拄地。未審是甚麼物。師曰。擔鐵枷喫鐵棒。曰天地黑山河走。師曰。閻老殿前添一鬼。北邙山下臥千年。士呌快活快活。師曰。也是野狐吞老鼠。九龍觀道士并三士人請。上堂。儒門畫八卦造契書。不救六道輪回。道門朝九皇鍊真氣。不達三祇劫數。我釋迦世尊。洞三祇劫數。救六道輪回。以大願攝人天。如風輪持日月。以大智破生死。若劫火焚秋毫。入得我門者。自然轉變天地。幽察鬼神。使須彌鐵圍大地大海。入一毛孔中。一切眾生不覺不知。我說此法門。如虗空俱含萬象。一為無量。無量為一。若人得一。即萬事畢。珍重。</p>
</div>
<div class='div-other'><a id='mulu2100' />
<p class='h4'>婺州雲幽重惲禪師<span class='note-inline'>(今曰法雲)</span></p><p>初謁雪峰。次依石霜。乃開悟。旋里隱居。蔽形唯一衲。住後上堂。雲幽一隻箭。虗空無背面。射去徧十方。要且無人見。時有僧問。如何是和尚一隻箭。師曰。盡大地人無髑髏。</p>
</div>
<div class='div-other'><a id='mulu2101' />
<p class='h4'>雙溪布衲如禪師</p><p>因嵩禪師戲以詩悼之曰。繼祖當吾代。生緣行可規。終身常在道。識病懶尋醫。貌古筆難寫。情高世莫知。慈雲布何處。孤月自相宜。師讀罷舉筆答曰。道契平生更有誰。閑卿於我最心知。當初未欲成相別。恐誤同參一首詩。投筆坐亡。於六十年後。塔戶自啟。其真容儼然。</p>
</div>
<div class='div-other'><a id='mulu2102' />
<p class='h4'>舒州投子通禪師</p><p>僧問。達磨未來時如何。師曰。兩岸唱漁歌。曰來後如何。師曰。大海涌風波。問如何是孤峯頂上節操長松。師曰。能為萬象主。不逐四時凋。問如何是和尚這裡佛法。師曰。東壁打西壁。</p>
</div>
<div class='div-other'><a id='mulu2103' />
<p class='h4'>處州法海立禪師</p><p>因朝廷有旨。革本寺為神霄宮。師陞座謂眾曰。都緣未徹。所以說是說非。蓋為不真。便乃分彼分此。我身尚且不有。身外烏足道哉。正眼觀來。一場笑具。今則聖君垂旨。更僧寺作神霄。佛頭上添箇冠兒。算來有何不可。山僧今日不免。橫檐拄杖。高挂鉢囊。向無縫塔中安身立命。於無根樹下嘯月吟風。一任乘雲仙客。駕鶴高人。來此呪水書符。叩牙作法。他年成道。白日上昇。堪報不報之恩。以助無為之化。祇恐不是玉。是玉也大奇。然雖如是。且道山僧轉身一句作麼生道。還委悉麼。擲下拂子。竟爾趨寂。郡守具奏其事。奉旨改其寺曰真身。</p>
</div>
<div class='div-other'><a id='mulu2104' />
<p class='h4'>汝州天寧明禪師</p><p>改德士日。師登座謝恩畢。乃曰。木簡信手拈來。坐具乘時放下。雲散水流去。寂然天地空。即斂目而逝。</p>
</div>
<div class='div-other'><a id='mulu2105' />
<p class='h4'>蜀中仁王欽禪師</p><p>僧問。如何是佛。師曰。聞名不如見面。曰如何是祖師西來意。師曰。閙市裏弄猢猻。曰如何是道。曰大蟲看水磨。</p>
</div>
<div class='div-other'><a id='mulu2106' />
<p class='h4'>金陵鐵索山主<span class='note-inline'>(遺其氏)</span></p><p>僧問。久嚮鐵索。未審作何面目。主打露柱。僧曰。謝見示。主曰。你據箇甚麼便恁麼道。僧却打露柱。主曰。且道索在恁麼處。僧作量勢。主曰。今日遇箇同參。</p>
</div>
<div class='div-other'><a id='mulu2107' />
<p class='h4'>樓子和尚</p><p>不知何許人。也遺其名氏。一日偶經遊街市間。於酒樓下整襪帶。次聞樓上人唱曲云。你既無心我也休。忽然大悟。因號樓子焉。</p>
</div>
<div class='div-other'><a id='mulu2108' />
<p class='h4'>神照本如法師</p><p>嘗以經王請益四明尊者。者震聲曰。汝名本如。師即領悟。作偈曰。處處逢歸路。頭頭達故鄉。本來成現事。何必待思量。</p>
</div>
<div class='div-other'><a id='mulu2109' />
<p class='h4'>臨安府上竺圓智證悟法師</p><p>台州林氏子。依白蓮僊法師。問具變之道。蓮指行燈曰。如此燈者。離性絕非。本自空寂。理則具矣。六凡四聖。所見不同。變則在焉。師不契。後因掃地誦法華經。至知法常無性。佛種從緣起。始諭旨。告蓮。蓮然之。師領徒以來。嘗患本宗學者。囿於名相。膠於筆錄。至以天台之傳。為文字之學。南宗鄙之。乃謁護國此庵元禪師。夜語次。師舉東坡宿東林偈。且曰。也不易到此田地。庵曰。尚未見路徑。何言到耶。曰祇如他道溪聲便是廣長舌。山色豈非清淨身。若不到此田地。如何有這箇消息。庵曰。是門外漢耳。曰和尚不吝。可為說破。庵曰。却祇從這裡猛著精彩覷捕看。若覷捕得他破則。亦知本命元辰落著處。師通夕不寐。及曉鍾鳴。去其秘畜。以前偈別曰。東坡居士太饒舌。聲色關中欲透身。溪若是聲山是色。無山無水好愁人。特以告此庵。庵曰。向汝道是門外漢。師禮謝。未幾有化馬祖殿瓦者。求語發<span class='corr'>揚</span>。師書曰。寄語江西老古錐。從教日炙與風吹。兒孫不是無料理。要見冰消瓦解時。此庵見之笑曰。須是這闍黎始得。</p>
</div>
<div class='div-other'><a id='mulu2110' />
<p class='h4'>饒州薦福承古禪師</p><p>操行高潔。稟性虗明。參大光敬玄禪師。乃曰。祇是箇草裏漢。遂參福嚴雅和尚。又曰。祇是箇脫灑衲僧。由是終日默然。深究先德洪規。一日覧雲門語忽然發悟。自此韜藏不求名聞。棲止雲居弘覺禪師塔所。四方學者奔湊。因稱古塔主也。景祐四年。范公仲淹出守鄱陽。聞師道德。請居薦福。開闡宗風。僧問。大善知識將何為人。師曰。莫。曰恁麼則有問有答去也。師曰。莫問青青翠竹盡是真如。鬱鬱黃花無非般若。如何是般若。師曰。黃泉無老少。曰春來草自青。師曰。聲名不朽。曰若然者碧眼胡僧也皺眉。師曰。退後三步。僧曰。苦。師乃吽吽。問臨濟舉拂。學人舉拳。是同是別。師曰。訛言亂眾。曰恁麼則依令而行也。師曰。天涯海角。問一喝分賓主。照用一時行。此意如何。師曰。乾柴濕茭。僧便喝。師曰。紅燄炎天。上堂。夫出家者。為無為法。無為法中。無利益。無功德。近來出家人。貪著福慧。與道全乖。若為福慧。須至明心。若要達道。無汝用心處。所以常勸諸人。莫學佛法。但自休心。利根者畫時解脫。鈍根者或三五年。遠不過十年。若不悟去。老僧與你入㧞舌地獄。參。</p>
</div>
<div class='div-other'><a id='mulu2111' />
<p class='h4'>和州淨戒守密禪師<span class='note-inline'>(嗣薦福古)</span></p><p>僧問。如何是佛。師曰。稽首稽首。曰學人有分也無。師曰。頓首頓首。僧作舞而出。師曰。似則恰似。是即未是。</p>
</div>
<div class='div-other'><a id='mulu2112' />
<p class='h4'>本嵩律師</p><p>因無為居士楊傑。請問宣律師所講毗尼性體。師以偈答曰。情智何嘗異。犬吠虵自行。終南的的意。日午打三更。</p>
<p>昔有一老宿。一夏不為師僧說話。有僧歎曰。我祇恁麼空過一夏。不敢望和尚說佛法。得聞正因兩字也得。老宿聞乃曰。闍黎莫[斯/言]速。若論正因。一字也無。道了叩齒云。適來無端不合與麼道。隣壁有一老宿。聞曰。好一釜羹。破一顆鼠糞污却<span class='note-inline'>(雲竇代云。誰家釜裏無一兩顆)</span>。</p>
<p>昔有一僧。在經堂內不看經。每日打坐。藏主曰。何不看經。僧曰。某甲不識字。主曰。何不問人。僧近前叉手鞠躬曰。這箇是甚麼字。主無對<span class='note-inline'>(大通本代云。又道不識)</span>。</p>
<p>昔有一老宿住菴。於門上書心字。於牕上書心字。於壁上書心字<span class='note-inline'>(法眼云。門上但書門字。牕上但書牕字。壁上但書壁字。玄覺云。門上不要書門字。牕上不要書牕字。壁上不要書壁字。何故。字義炳然)</span>。</p>
<p>昔有二庵主住庵。旬日不相見。忽相會。上庵主問下庵主。多時不相見。向甚麼處去。下庵主曰。在庵中造箇無縫塔。上庵主曰。某甲也要造一箇。就兄借取塔樣子。下庵主曰。何不早說。恰被人借去了也<span class='note-inline'>(法眼云。且道是借他樣。不借他樣)</span>。</p>
<p>昔有一庵主。見僧來豎起火筒曰。會麼。曰不會。主曰。三十年用不盡底。僧却問。三十年前用箇甚麼。主無對<span class='note-inline'>(歸宗柔代云。也要知)</span>。</p>
<p>昔有一老宿。因江南國主問。予有一頭水牯牛。萬里無寸草。未審向甚麼處放。宿無對<span class='note-inline'>(歸宗柔代云。好處放)</span>。</p>
<p>昔有一老宿。問僧甚麼處來。僧曰。牛頭山禮拜祖師來。宿曰。還見祖師麼。僧無對<span class='note-inline'>(歸宗柔代云。大似不相信)</span>。</p>
<p>昔有一老宿。有偈曰。五蘊山頭一段空。同門出入不相逢。無量劫來賃屋住。到頭不識主人公<span class='note-inline'>(有老宿云。既不識他當初問甚麼人賃)</span>。</p>
<p>僧問老宿。如何是密室中人。老宿曰。有客不答話<span class='note-inline'>(玄沙云。何曾密。歸宗柔別老宿云。你因甚麼得見)</span>。</p>
<p>昔有一老宿。因僧問。魂兮歸去來。食我家園葚。如何是家園葚<span class='note-inline'>(玄覺代云。是亦食不得。法燈云。污却你口)</span>。</p>
<p>昔有一老宿曰。祖師九年面壁。為訪知音。若恁麼會得。喫鐵棒有日在。又一老宿曰。祖師九年面壁。何不慚惶。若恁麼會得。更買草鞋行脚三十年<span class='note-inline'>(瑯琊覺云。既不然。且道祖師面壁意作麼生。良久云。欲得不招無間業。莫謗如來正法輪)</span>。</p>
<p>昔有一老宿。因僧問。師子捉兔亦全其力。捉象亦全其力。未審全箇甚麼力。老宿曰。不欺之力<span class='note-inline'>(法眼別云不會古人話)</span>。</p>
<p>昔有一老宿曰。這一片田地。分付來多時。也我立地待汝搆去<span class='note-inline'>(法眼云。山僧如今坐地。待汝搆去。還有道理也無。那箇親。那箇踈。試裁斷看)</span>。</p>
<p>昔有老宿。畜一童子。竝不知軌則。有一行脚僧到。乃教童子禮儀。晚間見老宿外歸。遂去問訊。老宿怪訝。遂問童子曰。阿誰教你。童曰。堂中某上座。老宿喚其僧來問。上座傍家行脚。是甚麼心行。這童子養來二三年。了幸自可憐生。誰教上座教壞伊。快束裝起去。黃昏雨淋淋地被趂出<span class='note-inline'>(法眼云。古人恁麼顯露。些子家風甚怪。且道意在於何)</span>。</p>
<p>昔有僧到曹溪。時守衣鉢僧。提起衣曰。此是大庾嶺頭提不起底。僧曰。為甚麼在上座手裏。僧無對<span class='note-inline'>(雲門云。彼此不了。又云。將謂是師子兒)</span>。</p>
<p>昔有僧。因看法華經。至諸法從本來。常自寂滅相。忽疑不決。行住坐臥。每自體究。都無所得。忽春月聞鶯聲。頓然開悟。遂續前偈曰。諸法從本來。常自寂滅相。春至百花開。黃鶯啼柳上。</p>
<p>昔有老宿。問一座主。疏鈔解義廣略如何。主曰。鈔解疏。疏解經。宿曰。經解甚麼。主無對。</p>
<p>昔高麗國來錢塘。刻觀音聖像。及舁上船。竟不能動。因請入明州開元寺供養。後有設問。無剎不現身。聖像為甚不去高麗國<span class='note-inline'>(長慶稜云。現身雖普。覩相生偏。法眼別云。識得觀音未)</span>。</p>
<p>泗州塔前。一僧禮拜。有人問。上座日日禮拜。還見大聖麼<span class='note-inline'>(法眼代云。汝道禮拜是甚麼義)</span>。</p>
<p>泗州塔頭侍者。及時鎻門。有人問。既是三界大師。為甚麼被弟子鎻。侍者無對<span class='note-inline'>(法眼代云。弟子鎻。大師鎻法燈代云。還我鎻匙來。又老宿代云。吉州鎻。䖍州鎻)</span>。</p>
<p>聖僧像被屋漏滴。有人問僧。既是聖僧。為甚麼有漏。僧無對<span class='note-inline'>(韶國師代云。無漏不是聖僧)</span>。</p>
<p>有人問僧。點甚麼燈。僧曰。長明燈。曰甚麼時點。曰去年點。曰長明何在。僧無語<span class='note-inline'>(長慶稜代云。若不如此。知公不受人謾。法眼別云。利動君子)</span>。</p>
<p>有座主。念彌陀名號次。小師喚和尚。及回顧。小師不對。如是數四。和尚叱曰。三度四度喚。有甚麼事。小師曰。和尚幾年喚他即得。某甲纔喚便發業<span class='note-inline'>(法燈代云。咄叱)</span>。</p>
<p>有僧與童子上經了。令持經著函內。童子曰。某甲念底著向那裏<span class='note-inline'>(法燈代云。汝念甚麼經)</span>。</p>
<p>一僧注道德經。人問曰。久嚮大德注道德經。僧曰。不敢。曰何如明皇<span class='note-inline'>(法燈代云。是弟子)</span>。</p>
<p>有僧入冥。見地藏菩薩。藏問。你平生修何業。僧曰。念法華經。曰止止不須說。我法妙難思。為是說。是不說。僧無對<span class='note-inline'>(歸宗柔代云。此回歸去。敢為流通)</span>。</p>
<p>鹽官會下有一主事僧。忽見一鬼使來追。僧告曰。某甲身為主事。未暇修行。乞容七日得否。使曰。待為白王。若許即七日後來。不然須臾便至。言訖不見。至七日後復來覓其僧了不可得。後有人舉問一僧。若被覓著時如何抵擬他<span class='note-inline'>(洞山代云。被他覓得也)</span>。</p>
<p>台州六通院僧欲渡船。有人問。既是六通。為甚麼假船。僧無對<span class='note-inline'>(天台韶國師代云。不欲驚眾)</span>。</p>
<p>洪州太守宋令公。一日大寧寺僧陳乞。請第二座開堂。公曰。何不請第一座。眾無語<span class='note-inline'>(法眼代云。不勞如此)</span>。</p>
<p>江南相馮延巳。與數僧遊鍾山。至一人泉。問一人泉許多人爭得足。一僧對曰。不教欠少。延<span class='corr'>已</span>不肯。乃別曰。誰人欠少<span class='note-inline'>(法眼別云。誰是不足者)</span>。</p>
<p>官人問僧。名甚麼。曰無揀。官人曰。忽然將一椀沙與上座。又作麼生。曰謝官人供養<span class='note-inline'>(法眼別云。此猶是揀底)</span>。</p>
<p>廣南有僧住庵。國主出獵。左右報庵主。大王來請起。主曰。非但大王來。佛來亦不起。王問。佛豈不是汝師。主曰。是。王曰。見師為甚麼不起<span class='note-inline'>(法眼代云。未足酬恩)</span>。</p>
<p>福州洪塘橋上有僧列坐。官人問。此中還有佛麼。僧無對<span class='note-inline'>(法眼代云。汝是甚麼人)</span>。</p>
<p>昔有官人。入鎮州天王院。覩神像因問院主曰。此是甚麼功德。曰護國天王。曰祇護此國。徧護餘國。曰在秦為秦。在楚為楚。曰臘月二十九日。打破鎮州城。天王向甚處去。主無對。</p>
<p>昔有官人。作無鬼論。中夜揮毫次。忽見一鬼出云。汝道無。我聻<span class='note-inline'>(五祖演云。老僧當時若見。但以手作鵓鳩觜。向伊道。谷呱呱)</span>。</p>
<p>昔有道流。在佛殿前。背佛而坐。僧曰。道士莫背佛。道流曰。大德本教中道。佛身充滿於法界。向甚麼處坐得。僧無對<span class='note-inline'>(法眼代云。識得汝)</span>。</p>
<p>有一行者。隨法師入佛殿。行者向佛而唾。師曰。行者少去就。何以唾佛。者曰。將無佛處來與某甲唾。師無對<span class='note-inline'>(溈山云。仁者却不仁者。不仁者却仁者。仰山代法師云。但唾行者。又云。行者若有語。即向伊道。還我無行者處來)</span>。</p>
<p>死魚浮於水上。有人問僧。魚豈不是以水為命。僧曰。是。曰為甚麼却向水中死。僧無對<span class='note-inline'>(杭州天龍機和尚代云。是伊為甚麼不去岸上死)</span>。</p>
<p>鷂子趂鴿子。飛向佛殿欄干上顫。有人問僧。一切眾生在佛影中常安常樂。鴿子見佛。為甚麼却顫。僧無對<span class='note-inline'>(法燈代云怕佛)</span>。</p>
<p>昔有一僧。去覆船路。逢一賣鹽翁。僧問。覆船路向甚麼處去。翁良久。僧再問。翁曰。你患聾那。僧曰。你向我道甚麼。翁曰。向你道覆船路。僧曰。翁莫會禪麼。翁曰。莫道會禪。佛法也會盡。僧曰。你試說看。翁挑起鹽籃。僧曰。難。翁曰。你喚這箇作甚麼。僧曰。鹽。翁曰。有甚麼交涉。僧曰。你喚作甚麼。曰不可更向你道是鹽<span class='note-inline'>(徑山容拈云。看此賣私鹽漢。因何得致通身手眼。撞着遂驀露風規。背去便撩鈎搭索。放去收來。只要人知有。可惜者僧大似磕露柱底。瞎漢。若當時見。便恁麼激揚。便翻却鹽籃而去。不妨令這賣鹽翁疑着。此僧具什麼眼目)</span>。</p>
<p>昔有婆子。供養一庵主。經二十年。常令一二八女子送飯給侍。一日令女子抱定曰。正恁麼時如何。主曰。枯木倚寒巖。三冬無暖氣。女子舉似婆。婆曰。我二十年祇供養得箇俗漢。遂遣出燒却庵<span class='note-inline'>(密庵傑拈云。這箇公案。叢林中少有拈提者。傑上座不免裂破面皮。納敗一上。也要諸方檢點。乃召大眾云。這婆子。洞房穩密。水泄不通。偏向枯木上糝花。寒巖中發焰。箇僧孤身逈逈。慣入洪波。等閒坐斷潑天潮。到底身無涓滴水。仔細檢點將來。敲枷打鎻。則不無二人。若是佛法未夢見在。烏臼與麼提持。畢竟意歸何處。良久曰。一把柳絲收不得。和烟搭在玉欄干　徑山容拈曰。者箇婆子。二十年中將壒[土*(天/韭)]擁茄樹。時箇既久。令人特徃一探。將謂為當家種草。元來異地生苗。遂遣出并燒却庵。若是山僧待他抱住云。正恁麼時如何。但竪拂子云。與你證據了也。更復擬議。便與推開不唯其庵免燒。抑且眼明千古。豈墮枯木寒巖無煖氣之塹乎)</span>。</p>
<p>昔有一僧參米胡。路逢一婆住庵。僧問。婆有眷屬否。曰有。僧曰。在甚麼處。曰山河大地。若草若木。皆是我眷屬。僧曰。婆莫作師姑來否。曰汝見我是甚麼。僧曰。俗人。婆曰。汝不可是僧。僧曰。婆莫混濫佛法好。婆曰。我不混濫佛法。僧曰。汝恁麼豈不是混濫佛法。婆曰。你是男子。我是女人。豈曾混濫<span class='note-inline'>(徑山容拈云。笑此僧行脚。等閑遇着者婆。覿面提持。不能轉機發用。只管格背當風。別打之遶。故被婆子三敲四磕。大似立在下風。無自由分。者婆不知曾見什麼人來。于驀地相逢。却能披露風規。以見眼目清明。若是山僧。當時見婆云。山河大地若草若木皆是我眷屬。但拈拄杖示云。為什麼者箇不肯禮拜汝。他若擬對。便驀頭打。管教者婆子轉身。不得去在)</span>。</p>
<p>龐行婆入鹿門寺設齋。維那請意旨。婆拈梳子插向髻後曰。回向了也。便出去<span class='note-inline'>(徑山容拈云。奇特底事還他奇特人。擔荷出格之意。須藉出格人顯露。龐婆恁麼做次。不妨驚羣難說。不是出格奇特。但維那不能出一手眼。大似辜負山僧。若作維那。便與背上一拳。要見賞罰分明。益顯法苑有人)</span>。</p>
<p>溫州陳道婆。甞徧扣諸方名宿。後於長老山淨和尚語下發明。有偈曰。高坡平頂上。盡是採樵翁。人人盡懷刀斧意。不見山花映水紅。</p>
<p>昔有施主婦人。入院行眾僧隨年錢。僧曰。聖僧前著一分。婦人曰。聖僧年多少。僧無對<span class='note-inline'>(法眼代云。心期滿處即知　保寧勇代云。只恐施主力所不及)</span>。</p>
</div>
<div class='div-other'><a id='mulu2113' />
<p class='h4'>青州佛覺禪師</p><p>頌仰山師子話曰。一色無過指示人。白銀世界裏頻申。超然推倒還扶起。爭似東風煦日新。</p>
</div>
<div class='div-other'><a id='mulu2114' />
<p class='h4'>圓通善國師<span class='note-inline'>(嗣佛覺)</span></p><p>佛日自江右至燕。寓大聖安。一日與佛覺夜話。時師年方十二。座右侍立。日曰。山僧自南方來。拄杖頭不曾撥著一個會佛法者。師叉手進曰。自是和尚拄杖短。日大驚曰。可乞此子續吾臨濟一宗。師曰。雲門臨濟豈有二耶。日稱賞不<span class='corr'>已</span>。金世宗幸聖安瑞像殿。問師曰。禮則是。不禮則是。師曰。禮則互相敬重。不禮則各自稱尊。帝大悅。後住延聖。示眾舉觀音餬餅話。師曰。韶陽老人可謂。唱彌高而和彌寡。如今却向延聖拂子頭上。入方網三昧。東方入定西方起。乃至男身入定女身起。還會麼。野色更無山隔斷。月光直與水相通。昔有二僧同行。性急者在前。呼在後者曰。光陰迅速。疾走上來。後僧曰。大道廣濶忙作甚麼。師頌曰。光陰迅速。疾走上來。路頭踏著。優鉢花開。大道廣濶。忙作甚麼。放開肚皮。一時包裹。師見玄悟玉香山彝言涉嘲謔。責曰。總似汝輩。佛法豈到今日。</p>
</div>
<div class='div-other'><a id='mulu2115' />
<p class='h4'>燕京慶壽玄悟玉禪師<span class='note-inline'>(嗣圓通)</span></p><p>金顯宗令中使持紙一張。書心佛二字。問師曰。者是甚麼字。時圓通在坐。應聲答曰。不是心。不是佛。稱旨。次日令旨賜長短句曰。但能了淨萬法因緣。何足問日用無為。十二時中更勿疑。常須自在識取。從來無掛礙佛佛心心。心若依佛也是塵。師答謝曰。無為無作。認著無為還是縛。炤用同時。電卷星流。<span class='corr'>已</span>大遲。非心非佛。喚作非心猶是物。人境俱空。萬象森羅一鏡中。</p>
</div>
<div class='div-other'><a id='mulu2116' />
<p class='h4'>黃山趙文孺居士<span class='note-inline'>(嗣圓通)</span></p><p>嘗作頌曰。妄想元來本自真。除時又起一重塵。言思動靜承誰力。仔細看來無別人。</p>
</div>
<div class='div-other'><a id='mulu2117' />
<p class='h4'>高郵定禪師<span class='note-inline'>(嗣玄悟)</span></p><p>參玄悟。室中舉。僧問玄沙。如何是清淨法身。沙曰。膿滴滴地。師忽有省。僧問。透網金鱗以為何食。師曰。乾屎橛。</p>
</div>
<div class='div-other'><a id='mulu2118' />
<p class='h4'>鄭州普炤寶禪師</p><p>磁州武氏子。於滏陽造仰山寺。忽有題詩柱上者曰。人道斑鳩拙。我道斑鳩巧。一根兩根柴。便是家緣了。師大悟。即入西山結茅以居。徧歷諸山。往<span class='corr'>洪</span>峪寶岩寺。一夕大風震地。晏坐而逝。</p>
</div>
<div class='div-other'><a id='mulu2119' />
<p class='h4'>杭州徑山雲庵慶禪師</p><p>建陽人。舉楊岐三脚驢話頌曰。楊岐一頭驢。眼光如電爍。踏殺天下人。說甚三隻脚。</p>
</div>
<div class='div-other'><a id='mulu2120' />
<p class='h4'>竹林巨川海禪師</p><p>頌風鈴曰。銅唇鐵舌太尖新。樓角懸來不記春。言外百千三昧法。因風說與箇中人。</p>
</div>
<div class='div-other'><a id='mulu2121' />
<p class='h4'>燕京慶壽寺虗明教亨禪師</p><p>濟州任城王氏子。先有慈濟寺僧福安。山居有年。于芒山村倚樹而化。夢求託宿。遂生師焉。七歲出家。十五參方。聞鄭州普炤法席之勝。往謁之。朝夕參叩。未有所入。後因事往<span class='corr'>睢</span>陽。忽於馬上。憶擊板因緣有省。疑情不散。將抵河津。同行警曰。此河津也。師下馬悲喜交集。歸以語寶。寶曰。此僵臥人。似欲轉動。示以日面佛公案。一日聞板聲。豁然親證。呈頌曰。日面月面星流電轉。若更遲疑面門著箭。咄。寶曰。吾瞞汝不得也。興定己卯秋七月十日。書頌堅坐而逝。</p>
</div>
<div class='div-other'><a id='mulu2122' />
<p class='h4'>鎮府嘉山來禪師</p><p>僧問。鐵牛和尚塔何在。師以手指之。忽然省發。乃示頌曰。鐵牛鐵牛。更莫別求。有人問我。竪起指頭。</p>
</div>
<div class='div-other'><a id='mulu2123' />
<p class='h4'>玉溪通玄庵圓通禪師</p><p>嘗問僧曰。折脚鐺兒為活計。穿心椀子作生涯。通玄庵內安然坐。不管山前事似麻。且道。安然底是什麼人。</p>
</div>
<div class='div-other'><a id='mulu2124' />
<p class='h4'>五臺鐵勒院子範慧洪大師</p><p>因閱楞嚴。至一人發真。十方消殞。忽悟。遂造河朔汶禪師陳所見。汶可之。臨終偈曰。六十春光又八年。浮雲收盡露青天。臨行踢倒須彌去。後夜山頭月正圓。更衣坐脫。</p>
</div>
<div class='div-other'><a id='mulu2125' />
<p class='h4'>建寧府獎上慧空元模禪師</p><p>古田蘇氏子。一日入定。遊獎山。至玄獎禪師道場。有老人迎謁曰。吾為師守此山五百年矣言畢。化黑龍而去。既寤。乃曰。吾當返本還元。於此山也遂卓庵。一日謂眾曰。吾於佛所。號慧空菩薩。今化緣既畢。即當入滅。因為眾說四諦法。復說偈曰。四十餘年寄俗塵。如今却顯箇中尊。岩頭一夜東風起。吹得花開滿樹春。</p>
<p>鐵船無舵亦無篷。撐入金蓮性海中。末後一機今說破。白雲元不離長空。大地山河覓無跡。虗空撞破無端的。縱教鐵輪頂上旋。本性圓明常不失。復曰。西天第三代商那和修尊者。隱象白山。現龍奮迅三昧。說法調伏諸外道。然後化火自焚。吾今往象鼻岩前。亦當如是。乃入龍奮迅三昧。時雲霧四起。雷雨大作。繼而化火自焚。眾收靈骨塔於庵之西。</p>
</div>
<div class='div-other'><a id='mulu2126' />
<p class='h4'>鄭州普炤寺佛光道悟禪師</p><p>蘭州冠氏子。偶宿灣子店。聞馬嘶豁然大悟。說偈曰。見也羅見也羅。徧虗空只者箇。歸告母曰。某於途中拾一物。母曰。何物。師曰。無始來不見的。母掌曰。何喜之有。遂辭參方。母問。何之。師曰。水流須到海。鶴出白雲頭。往參白雲海禪師。廼承印記。泰定二十四年。主普炤。身著白衣。跨黃犢。吹短笛。遊於洛中。嘗曰。道我凡耶。曾向聖位中來。道我聖耶。又向凡位中去。道我非凡非聖耶。却向毗盧頂上別有行處。泰和五年入滅。</p>
</div>
<div class='div-other'><a id='mulu2127' />
<p class='h4'>杭州靈隱普覺淳朋禪師</p><p>嘉祐五年。奉旨斷還九里松集慶路。上堂。山前一片閑田地。曠大劫來無界至。今朝恢復又歸來。坐斷脚頭并脚尾。東也是西也是。南北東西無不是。畢竟酬恩作麼生。十里荷花九里松。直指堂前香一炷。</p>
</div>
<div class='div-other'><a id='mulu2128' />
<p class='h4'>天台上雲峯無盡祖燈禪師</p><p>四明王氏子。參日溪詠於天寧。問生死事大。無常迅速。乞賜指示。溪曰。十二時中密密參究。忽然觸著却來再問。師抗聲曰。無常迅速。生死事大。語未終。溪便喝。師作禮。溪曰。見何道理便禮拜。師曰。開口即錯。溪頷之。後卓錫上雲峯。影不出山者五十年。洪武二年。二月八日。示微疾。眾乞偈。師書曰。生滅與去來。本是如來藏。拶倒五須彌。廓然無背向。擲筆而逝。</p>
</div>
<div class='div-other'><a id='mulu2129' />
<p class='h4'>杭州仙林寺雪庭禪師</p><p>仁和桂氏子。出家謁休休于仙林。一見契合。後聞鐘聲大悟偈曰。圓響心非聞。大千同一炤。抹過上頭關。更不存玄妙。休印可之。示眾舉百丈撥火溈山得悟因緣拈曰。家貧家富。父子方知。花落花開。春風不顧。應時應節。即是未免。傍觀者哂。呵呵。老不歇心。少不努力。</p>
</div>
<div class='div-other'><a id='mulu2130' />
<p class='h4'>少林匾囤無空悟頓禪師</p><p>錫州陳氏子。辭父母出家。父曰。此兒尋常引舌過鼻。非當人相。令投少林。一日跪於師前請求法名。其師曰。道本無形。何名之有。師曰。三世諸佛皆有名號。其師授以心經。念至五蘊皆空。豁然大悟。乃曰。身尚是幻。何處求名。一日其師手編大囤於師前曰。匾囤是汝名也。師答曰。既名匾囤。內也無空。其師曰。教外別傳。方契此語。後到峨嵋結茅以居。一日至夔州江中曰。道曠無涯。逢人不盡。下岸端坐而化。</p>
</div>
<div class='div-other'><a id='mulu2131' />
<p class='h4'>金陵永寧古淵清禪師</p><p>聞鷄鳴有省。偈曰。喔喔金鷄報曉時。不因他響詎能知。三千世界渾如雪。井底泥蛇舞柘枝。呈古林香禪師。林喝曰。多嘴漢。</p>
</div>
<div class='div-other'><a id='mulu2132' />
<p class='h4'>伏牛無礙明理禪師<span class='note-inline'>(嗣大方)</span></p><p>汾州和氏子。參大方。隨眾打七。後同月庵大圓入終南。一日菴舉。高峯銀山鉄壁語。師頓悟。迷偈曰。一覺心空疑便消。拈來放去自逍遙。運水搬柴全體現。萬象森羅一性包。過大方印證。方曰。伏牛打七則不問。終南靜室意如何。師曰。伏牛打七。泥團土塊。終南靜室。放大光明。方震威一喝曰。即今光明在何處。師向前一掌。方呵呵大笑。</p>
</div>
<div class='div-other'><a id='mulu2133' />
<p class='h4'>達觀真可紫栢大師</p><p>句曲沈氏子。性雄猛。十七剃髮遊方。聞誦張拙偈。至斷除妄想重增病。趨向真如亦是邪。大疑。一日齋次。忽悟。乃曰使我在臨濟德山座下。一掌便醒。安用如何若何遊京師因神宗皇帝手書金剛經汗下漬紙。疑更當易。亟遣近侍質于師。師進偈曰。御汗一滴。萬世津梁。無窮法藏。從此放光。帝大悅。癸卯秋。忽妖書發。帝見章奏甚憐之。在法不能免。因逮及拷訊。時神色自如。抵死不屈。臘月五日入獄。法司定罪欲死師。師說偈曰。一笑繇來別有因。那知大塊不容塵。從茲收拾娘生足。鐵橛花開不待春。十七日索浴罷。囑侍者曰。吾去矣。幸謝江南諸護法。言訖端坐而逝。壽六十一。塔於雙徑。師以大藏卷帙繁多。難於通行。遂主刻方冊。以便。四方流傳。併師有全集十五卷。盛行於世。</p>
</div>
<div class='div-other'><a id='mulu2134' />
<p class='h4'>蓮池袾宏大師</p><p>古杭仁和人。姓沈。年十七補邑庠。雖業儒志在出世。每書生死事大四字於案頭。自警。三十一母喪。徑投西山性天理和尚薙髮。於昭慶無塵律師處受具。北遊五臺參遍融。後謁笑巖於柳巷。求開示。巖曰。你三千里外求我開示。我有甚麼開示。師恍然即禮辭。過東昌道中。聞譙樓皷聲忽悟。偈曰。三十年前事可疑。三千里外遇何奇。焚香擲戟渾如夢。魔佛空爭是與非。遂南歸住雲棲。開淨土門以攝三根。由是四眾翕然歸之。侍郎王公宗沐問。夜來老鼠唧唧。說盡一部華嚴經。師曰。猫兒突出時如何王無語。師自代云。走卻法師。留下講案。仍頌曰。老鼠唧唧。華嚴歷歷。奇哉王侍郎。却被畜生惑。猫兒突出畫堂前。牀頭說法無消息。無消息。大方廣佛華嚴經。世主妙嚴品第一。臨終時預於半月前別眾曰。吾欲他往矣。眾皆罔測。至七月初四日果示微疾。面西而逝。世壽八十有一。僧﨟五十。師自卜寺左嶺下。遂全身塔焉。其所著述經疏雜錄等。二十餘種。行於世。</p>
</div>
<div class='div-other'><a id='mulu2135' />
<p class='h4'>憨山德清大師</p><p>金陵全椒蔡氏子。母感異夢而生。年十二。禮京之報恩西林薙髮。十九受具。聽講華嚴十玄門。至海印森羅常住處有得。遂遊方與妙峰為友。初參遍融。乞指示。融默然直視以接之。尋閱肇論。至梵志出家。白首而歸。隣人見之曰。昔人猶在耶。志曰。吾猶昔人非昔人也。忽悟。乃曰。今日始知鼻孔向下。時妙峰見之。喜曰。何所得耶。師曰。夜來兩箇鐵牛鬬。入水中去也。至今絕消息。峰笑曰。且喜有住山本錢。又參笑巖。巖問。你從何處來。曰南方巖曰。記得來時路否。曰一過便休。巖曰。子卻來處分明。師便禮拜。初住臺山。為國祈嗣。聞望藉甚。後為避名隱於東海牢山。慈聖李皇太后禮意殷重。親賜大藏紫衣。嗣遭無妄之謗。假道士奏論于神廟。朝中宰輔多深惜之。由是蒙旨。矜察坐以私創寺院。遣戍雷州。至韶陽禮祖。遂留曹溪。丙辰冬。登雙徑為達觀大師秉炬。緇素駢集。山谷為之喧動。後隱匡山。閱六秋。韶陽郡守暨本省縉紳。復堅請居曹溪。師曰。曹溪是吾昔日重興也。即杖錫南行。越明年冬十月十三日。忽告眾曰。緣與時違。化將焉托。一期事畢。吾將歸矣。午後索浴更衣端坐而逝。世壽七十八。臈六十六。塔全身於南華寺天子崗。歷念餘歲。弟子輩。因龕縫。覩師狀貌如生。髮爪俱長。即以金漆其身。迎寺供養。稱肉祖云。</p>
</div>
<div class='div-other'><a id='mulu2136' />
<p class='h4'>光州黃檗無念深有禪師</p><p>麻城熊氏子。往五臺伏牛遍扣名宿。至廬山參大安。安曰。汝號甚麼。師曰。無念。安曰。那箇是無念。師茫然。回山對友說數年行脚事。友曰。何不問你自<span class='corr'>己</span>。師曰。如何是自<span class='corr'>己</span>。曰拿物非手。喫飯非口。一夕聞哭笑二聲相觸有省。入龍湖同卓吾居士。到駟馬山。有講主至。士問。清淨本然。云何忽生山河大地。主講罷。士對師曰。汝試說看。師擬對。士將師膝上一推曰。者箇聻。師豁然。偈曰。四十餘年不住功。窮來窮去轉無踪。而今窮到無依倚。始悔從前錯用功。僧問。如何是道之體。師曰。滿口道不著。曰四大離散時如何。師竪起拳曰。者個不屬四大。問如何出離生死。師召僧。僧應諾。師曰。從者裏出。曰和尚說的話。某不曉得。師曰。待汝曉得堪作甚麼。曰何故瞞人師曰。你夢不醒。反怪別人。</p>
</div>
<div class='div-other'><a id='mulu2137' />
<p class='h4'>夔州白馬寺儀峯方彖禪師</p><p>達州羅氏子。參金佛山雲庵。令看如何是鬼神覷不破之機。三年有省。出峽徧謁知識。結茅雙溪。一日午炊。聞甑中作聲忽大悟。頌曰。三玄三要沒來繇。用盡機思無處求。窓前移步竈前下。白雲青峯齊點頭。齊點頭。南岳天台共一籌又曰。二八女子嫁新郎。績麻捻線一如常。稱家豐儉隨時過。嬾插堂前者炷香。萬曆壬辰秋。歸達州中興白馬。僧問。如何是西來意。師曰。兩頭燒火一頭煙。手中常執鼗鼓。一面書矗字。一面書犇字。凡答話多舉而搖之。示寂塔于龍神山。</p>
</div>
<div class='div-other'><a id='mulu2138' />
<p class='h4'>廣信府鵝湖養庵心禪師</p><p>上饒朱氏子。偶過戚屬。念道者談四生之義。師於言下洞明物我平等大意。往洛之太平落髮。南歸焦山度臘。聞江中推船有省。偈曰。夜靜江空濶。推船㘞㘞聲。不知何所往。擔子半邊輕。謁華山。聞山拈一段生涯。六不收話。猛提七日。身心脫然。尋歸里中住靈山。畫大圓相於壁間曰。內寫莫教塗黑。外寫勿使傷白。有人向圈裏圈外下得註脚者。許汝學道無疑。不然總是懡㦬。後住鵝湖。甞置無門鎖置丈壁以騐諸方。偈曰。上古留傳鎖。憑君智鑰開。若無開鎖法。相見不須來。萬曆丁卯二月晦日上堂。說法設齋作別。示偈曰。八十餘年幻夢中。鐵牛耕破太虗空。臨行一句相分付。半夜金烏帶日紅。端坐而逝。</p>
</div>
<div class='div-other'><a id='mulu2139' />
<p class='h4'>建昌府壽昌無明慧經禪師</p><p>撫州崇仁裴氏子。初產難。祖父誦金剛經得娩。故名。生頴異不羣。形儀蒼古。九歲入鄉校。便問。浩然之氣。是箇甚麼。授書師異之。及長讀金剛經。恍若舊習。即依廩山忠出家。久而辭去。禁足峨峯。因。閱傳燈。見僧問興善。如何是道。善曰。大好山。疑滯莫決。一日力推巨石。豁然大悟。述偈曰。欲參無上菩提道。急急疏通大好山。知道始知山不好。翻身跳出祖師關。趨呈廩山。山印為法器。自是剃染納具。勞形苦骨。影不出山者。二十四載。萬曆甲午。住寶方。有僧問。師住此山。曾見何人。師曰。總未行脚。僧曰。豈以一隅而小天下乎。師善其言。遂荷錫遠游法門老宿無不推譽。頃入五臺參。瑞峯。問趙州。師乞頌。峯曰。知是般事便休。師作禮。呈頌曰。暗藏春色。明露秋光。有眼莫鑑。縱智難量。到家不上長安路。一任風花雪月揚。峯深肯師語妙叶洞宗。而師亦以紹續洞宗自任矣。未幾返錫寶方。開堂演法。晚主董巖壽昌二剎。上堂拈起一著。佛祖一齊。捉。放下一著。聖賢悉皆縛。轆轤飛上天庭。泥牛眠交地角。非特九有沾恩。亦乃四生受樂。惟有八大金剛。努眼瞪眉。橫拈倒卓。何則不許眾生亂描邈。上堂。冬至時臨事且奇。海風吹倒珊瑚枝。龍王驚起歸空界。河伯神祇盡失威。如是事宜自知。僧曰。用知作麼。師曰。與老僧執杖。曰恁麼不知更好。師曰。何也。曰清閒僧不做。返更作愁人。師便打。上堂。諸佛時常說法。不須擬議猜詳。是何法。天地玄黃。宇宙洪荒。不論通宗透教。祇貴直下承當。承當箇甚麼。雲騰致雨。露結為霜。蛟龍不宿死水。猛將豈行路傍。透得者些關棙。何須願住西方。不問先佛後祖。鼻孔。一樣放光。作麼生放光。化被草木。賴及萬方。釋迦不肯洩破。達磨九年覆藏。峨峯不惜口業。一下為眾宣揚。且道。作麼生宣揚。揮尺一下云。罔談彼短。靡恃<span class='corr'>己</span>長。上堂。覺天空湛。心月通明。青沙布碧漢之章。緣水印銀蟾之鑑。藏山於澤。爭如。藏身處沒踪跡。藏舟於壑。曷若。沒蹤跡處沒藏身。所以。無味之談塞斷人口。吞吐得者迥出聖凡。漫天網子衝開。陷穽坑兒跳過。更有出格一句。作麼生道。金翅擊開娑竭浪。龍宮王子盡魂驚。上堂。雲弗依山。山弗雲。心無染境。境無心。雲山清淨如心境。一道虗明爍太清。然雖如是。猶是衲僧閒家具。珍重上堂。抽筋不動皮。換骨不見血。筋骨一齊空。遊行不倒跌。達磨大士解滅而不解生。釋迦老人解生而不解滅。要知生滅不相干。除是當年乾屎橛。上堂。不論一義二義。只要直下便是。大眾作麼生。說箇直下便是底道理。僧曰。露柱燈籠[跳-兆+孛]跳。師曰。何不道。頭髮連鬚。眉毛合鼻。會麼。會則便請領去。不然關山萬里。上堂。大眾盡心為常住開田。山僧盡心為大眾說禪。昨夜三更雷逼逼。打斷坭龍角半邊。上堂。即心即佛。幾個奈何。非心非佛。呢喃者多。不是心。不是佛不是物。明眼衲僧多恍惚。縱然大梅我祇即心即佛。也似蚖蛇戀窟。作麼生始不拖泥帶水去。咄。復云。恰好。便下座。上堂。舉洞山過水覩影大悟話。頌曰。渠今正是我。天地難包裹。我今不是渠。佛祖莫能知。要識洞山真實處。白雲飛在綠楊枝。小參云。行不干徑。坐弗涉牀。放去無蹤。收來沒跡。大抵通方提掇異。竪拳舞劒越尋常。差別門庭無軌則。儘從。智行不相妨。僧問。萬法本閒。惟人自閙。如何是本閒底法。師曰。墻壁瓦礫。問古人書心字於門壁上。其意云何。師曰。無事枕松石。賣卜掛招脾。萬曆丁巳冬。師自田中歸。語大眾曰。吾從茲不復砌石矣。眾愕然。除夕上堂曰。今年只有茲時在。試問諸人知也無。末後曰。此是老僧㝡後一著。大眾切宜珍重。明春三日示微恙。至十七日。作舉火偈。命侍者唱偈闍維。復書曰。今日分明指示。擲筆端坐而化。頂骨諸牙不壞。藏於本寺建窣堵波。壽七十一。臘四十有奇。</p>
</div>
<div class='div-other'><a id='mulu2140' />
<p class='h4'>廣信府博山無異元來禪師<span class='note-inline'>(嗣壽昌)</span></p><p>舒城沙氏子。生而白衣重包。葷酒不入於口。十六遊金陵。聽講法華。嘆曰。求之在我。豈可循文逐句哉。遂禮五臺靜庵通剃髮。次參壽昌。機語弗契。入閩。一日閱趙州有佛不得住因緣有省。再謁昌。昌問。蟻子解尋腥處走。蒼蠅偏向臭邊飛。是君邊事。臣邊事。師曰。臣邊事。昌呵曰。大有人笑汝在。後聞護法神倒地。不覺豁然。呈偈曰。玉山誘一言。心灰語路絕。幾多玄解會。如沸湯澆雪。沒巴鼻金針。好因緣時節。梅蕊綻枯枝。桃花開九月。觸目如。休辨別。急水灘頭拋探篙。溺殺無限英雄客。別居宗乘堂。一日登廁。覩登樹人大悟。趣見昌。昌問。子近日如何。師曰。有箇活路。只是不許人知。昌曰。因甚不許人知。師曰。不知不知。昌問。婆子具什麼手眼。便燒庵趂僧去。師曰。黃金增色爾。又舉。僧問玄則。龍吟霧起。虎嘯風生公案。命作頌。師頌曰。殺活爭雄各有奇。摸糊肉眼曷能知。吐光不遂時流意。依舊春風逐馬蹄。昌笑曰。子今日方信吾不汝欺也。師問。向後還有事也無。昌曰。老僧只知二時粥飯。亦不知有向後事。師曰。豈無方便。昌曰。子後得坐披衣。幸無籌策足矣。萬曆三十年。住博山。時年二十八歲。次主閩之董岩大仰鼓山。上堂。諸佛出世為一大事因緣。幾幅素縑描不出。博山出世亦為大事。因緣一條白練驀頭穿。破顏老漢曾相委。多少人天受熱瞞。博山今日信手拈來。分明舉似。使人人鼻孔撩天。個個脚跟點地。如赤珠寶鏡。炤萬象以無私。若玉鎖金匙。啟千門而洞達。迥出毗盧之頂。笑拈帝釋之花。推倒大好之山。吸盡西江之水。倒跨玄沙之虎。生擒雪嶺之蛇。漏網喜三聖金鱗。挀彩慶新羅俊鷂。如此奇特。誰不丈夫。自貴荷擔。誠難委綰。諸昆仲。此事不從功行得。不從修証得。不從思議得。不從學分得。不從禪定得。有一等人。閉門作活。暗裏休心。將自<span class='corr'>己</span>身心。煉得如枯木寒灰。蟲唼衣而不知。蛛結網而不顧。縱是百年在定。終如一個死人。於本分事中。全無交涉。所以。玄沙大師曰。直饒如澄潭月影。靜夜鐘聲。隨扣擊以無虧。觸波瀾而不散。此猶是生死岸頭事。道人行處如火燒水。箭既離弦無返回勢。諸昆仲。須就明中取則。莫於暗裏偷光。向花柳街前。逴得九衢春色。於芙蓉岸上。帶來八面秋風。應用無虧。隨緣自在。諸昆仲。且道作麼生是博山行履處。良久曰。祇有一雙窮相手。不曾輕揖等閒人。僧問。銀盌盛雪。明月藏鷺。意旨如何。師曰。露骨瘦山環紫霧。塞流小㵎長青苔。問如何是功。師曰。三人同一春。曰如何是共功。師曰。力士舁杖鼓。曰如何是功功。師曰。胡孫上露柱。曰不得敲唱雙舉。請示正中妙挾。師曰。高低雲遶樹。曰謝師答話去也。師曰。遠近鳥銜花。問和尚年多少。師曰。頻添花甲子。數到劫雲初。問從緣薦得相應疾。就體消停得力遲。如何是從緣薦得。師曰。古鏡不重磨。曰如何是就體消停。師曰。清光仍似舊。曰從緣就體。蒙師指。格外玄談有也無。師曰。三歲孩兒頭似雪。曰恁麼則。碧桃綻蕊。綠柳萌芽也。師曰。遠觀山有色。近聽水無聲。僧禮拜。上堂。僧問。如何是博山境。師曰。棲鳳岩玄雲靉靉。浴龍池內浪滔滔。曰如何是境中人。師曰。光剃頭。淨洗鉢。曰學人不會。師曰。這箇阿師還未剃頭在。乃曰。切忌從他覓。迢迢與我疎。洞山老人草鞋斷矣。脚跟露矣。諸人若知痛癢。阿誰皮下無血。博山與諸人同途不同轍。諸人向正位中來。博山不在正位。諸人在博山拂子裏許。諸人向偏位中來。博山不在偏位。拂子在諸人袈裟裏許。所以道。對面不相識。千里却同風。若向這裏徹去。當下知歸不留朕兆。其或未然。千百世修行。未為晚也。故我釋迦大師為勇猛眾生。成佛在一念頃。為懈怠眾生。得果滿僧祇劫。諸昆仲。當知。明中有暗。毫端現華藏之奇。妙挾叶通。寶鏡瀉山河之影。博山恁麼道。猶是葛藤。諸人也須絆斷始得。且道。絆斷後作麼生行履。卓拄杖。曰不因樵子徑。爭到葛洪家。上堂。摶聚四大緣生九竅。識蘊奔馳何日了。虗空無限水雲分。石女從緣步荒草。</p>
<p>荒草披離四部洲。烟雲旋合鎖重樓。彈指豁開彌勒閣。香水幡幢盡徹頭。諸昆仲。當此時。洞庭無葢凍殺法身。廬阜悲酸清泪如雨。欲償廬陵米價。踏翻東兖橋梁。從教雪潔氷清。管取兒孫滿地。到恁麼田地。以何為驗。卓拄杖。曰深山乘瑞運。處處紫雲飛。上堂。如何是佛。十方世界最靈物。如何是法。古路迢迢苔蘚滑。仍將佛法問根源。雲散長空鶴唳天。纖塵不立清如洗。三箇猢猻夜簸錢。諸昆仲。宗門中事。豈同容易。一言一句。一大藏教註不破。歷代祖師機深智廣。潛興密運須彌倒。卓拄杖。橫趨繪綵色於空中。擲大千於方外。且道向甚麼處捫摸。所以云。羅籠不肯住。呼喚不回頭。古聖不安排。至今無處所。玄沙大師恁麼老婆心切。也只要諸人知箇落處始得。諸昆仲。青黯黯處。樵子不借路。以還家。綿密密時。機婦罷金針。而夜織香銷錦帳。露浥芙蓉。發清嘯於深閨。吐微言於連枕。情濃意洽。試問。諸昆仲。還知得也無。良久曰。分明一段風流事。不與諸人較短長。僧問。如何是君。師曰。水有筋。山有骨。曰如何是臣。師曰。鶺鴒鳥鳴似哭。曰如何是君視臣。師曰。千年老樹掛枯藤。曰如何是臣視君。師曰。樓頭畵鼓正三更。曰如何是君臣道合。師曰。金闕鳳銜丹詔去。邊陲人唱凱歌歸。僧禮拜。師復問僧。君位中事作麼生。曰虗突兀。師便打。問如何是道。師曰。紅綃。<span class='note-inline'>(曰紅綃莫是道)</span>否。師曰。不是道。曰既不是道。因甚答紅綃。師曰。因你問道。我答你紅綃。問一切事究竟堅固。不知大佛頂還在裏許否。師曰。暗裏抽橫骨。明中坐舌頭。問如何是某甲安身立命處。師曰。天無葢地無底。曰。壽昌老人遷化。向什麼處去。師曰。清譚對面。貴在不知。僧復問。師曰。問話且置。天無葢地無底。老僧意旨在什麼處。僧擬議。師便打。示偈曰。拶出虗空髓有味。掀翻宇宙殻無依。箇中不見壽昌老。獨有貍奴笑展眉。甞垂四問。殿角風搖樹。行人盡解衣時如何。自代曰。瞥爾沽甞。清涼徹膽。清風翻白羽。野老笑相親時如何。代曰。春來花塢。樵牧含情。佛殿東南。因甚缺了一角。代曰。一人傳虗。萬人傳實。僧堂中有幾人坐臥。代曰。翻身峯頂。六不同謀。崇禎三年秋示疾。首座問。和尚尊體如何。師曰。儘有些子受用。座曰。還有不病者也無。師曰。熱大作麼。座曰。來去自繇。請道一句。師為書歷歷分明四字。投筆坐化。塔全身於本山。壽五十六。</p>
</div>
<div class='div-other'><a id='mulu2141' />
<p class='h4'>紹興雲門寺雪嶠圓信禪師</p><p>鄞縣朱氏子。二十九歲出家。行脚無有入處。後訪秦望山妙禎山主。主舉他心僧因緣。一僧參。心曰。那裏來。僧曰。天竺來。他心曰。我聞有三天竺。你那一竺來。速道速道。師自是疑情頓發。次日曳杖至石頭上。高提曰。那一竺來。速道速道。忽前後際斷。說偈曰。石貼背脊骨。翻身脇肋骨。子細思量來。動也動不得。復喝曰。張三殺人。李四償命。返天台尋人印證。擡頭見古雲門三字乃大悟。途中作偈曰。一上天台雲更深。脚跟踏斷草鞋繩。比丘五百無踪影。見得他時打斷筋。因入雙髻誅茅。次參雲棲。龍池。出世日。拈香供雲門匡真偃禪師。後東塔開堂又供龍池。示疾書偈曰。小兒曹。生死路上須逍遙。皎月氷霜曉。喫杯茶坐脫去了。塔全身於雲門。</p>
</div></div></div></div>
<p class='juan'>五燈嚴統卷第十六</p>
</div><!-- end of div[@id='body'] -->
</body></html>