<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈嚴統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu404' />五燈嚴統卷第六</p>
<div class='div-other'><a id='mulu405' />
<p class='h2'>青原下五世</p>
<div class='div-other'><a id='mulu406' />
<p class='h3'>石霜諸禪師法嗣</p>
<div class='div-other'><a id='mulu407' />
<p class='h4'>潭州大光山居誨禪師</p><p>京兆人也。初造石霜。長坐不臥。麻衣草履。亡身為法。霜遂令主性空塔院。一日霜知緣熟。試其所得。問曰。國家每年放舉人及第。朝門還得拜也無。師曰。有一人不求進。霜曰憑何。師曰。他且不為名。霜曰。除却今日。別更有時也無。師曰。他亦不道今日是。如是酬問。往復無滯。盤桓二十餘祀。眾請出世。僧問。祇如達磨是祖否。師曰。不是祖。曰既不是祖。又來作甚麼。師曰。祇為汝不薦。曰薦後如何。師曰。方知不是祖。問混沌未分時如何。師曰。時教阿誰敘。上堂。一代時教。祇是整理時人手脚。直饒剝盡到底。也祇成得箇了事人。不可將當衲衣下事。所以道。四十九年。明不盡標不起。倒這裏合作麼生。更若忉忉。恐成負累。珍重。</p>
</div>
<div class='div-other'><a id='mulu408' />
<p class='h4'>瑞州九峯道䖍禪師</p><p>福州人也。甞為石霜侍者。洎霜歸寂。眾請首座。繼住持。師白眾曰。須明得先師意始可。座曰。先師有甚麼意。師曰。先師道。休去。歇去。冷湫湫地去。一念萬年去。寒灰枯木去。古廟香爐去。一條白練去。其餘則不問。如何是一條白練去。座曰。這箇祇是明一色邊事。師曰。元來未會先師意在。座曰。爾不肯我那。但裝香來。香煙斷處。若去不得。即不會先師意。遂焚香。香煙未斷。座<span class='corr'>已</span>脫去。師拊座背曰。坐脫立亡即不無。先師意未夢見在。住後。僧問。無間中人行甚麼行。師曰。畜生行。曰畜生復行甚麼行。師曰。無間行。曰此猶是長生路上人。師曰。汝須知有不共命者。曰不共甚麼命。師曰。長生氣不常。師乃曰。諸兄弟還識得命麼。欲知命。流泉是命。湛寂是身。千波競涌。是文殊境界。一亘晴空是普賢牀榻。其次借一句子是指月。於中事是話月。從上宗門中事。如節度使信旗相似。且如諸方先德。未建許多名目指陳<span class='corr'>已</span>前。諸兄弟約甚麼體格商量。到這裏。不假三寸。試話會看。不假耳。試釆聽看。不假眼。試辯白看。所以道。聲前拋不出。句後不藏形。盡乾坤大地。都來是汝當人箇體。向甚麼處。安眼耳鼻舌。莫但向意根下圖度作解。盡未來際。亦未有休歇分。所以洞山道。擬將心意學玄宗。大似西行却向東。珍重。問承古有言。向外紹則臣位。向內紹則王種。是否。師曰是。曰如何是外紹。師曰。若不知事極頭。祇得了事。喚作外紹。是為臣種。曰如何是內紹。師曰。知向裏許承當擔荷。是為內紹。曰如何是王種。師曰。須見無承當底人。無擔荷底人。始得同一色。同一色了。所以借為誕生。是為王種。曰恁麼則內紹亦須得轉。師曰。灼然有承當擔荷。爭得不轉。汝道內紹便是人王種。你且道。如今還有紹底道理麼。所以古人道。紹是功。紹了非是功。轉功位了。始喚作人王種。曰未審外紹還轉也無。師曰。外紹全未知有。且教渠知有。曰如何是知有。師曰。天明不覺曉。問如何是外紹。師曰。不借別人家裏事。曰如何是內紹。師曰。推爺向裏頭。曰二語之中那語最親。師曰。臣在門裏。王不出門。曰恁麼則不出門者。不落二邊。師曰。渠也不獨坐世界裏紹王種。名外紹王種姓。所以道。紹是功名臣。是偏中正。紹了轉功名君。是正中偏。問誕生還更知聞也無。師曰。更知聞阿誰。曰恁麼則莫便是否。師曰若是。古人為甚麼道。誕生王有父。曰既有父。為甚麼不知聞。師曰。同時不識祖。問古人云。直得不恁麼來者。猶是兒孫。意旨如何。師曰。古人不謾語。曰如何是來底兒孫。師曰。猶守珍御在。曰如何是父。師曰。無家可坐。無世可興。問諸聖間出。祇是箇傳語底人。豈不是和尚語。師曰是。曰祇如世尊生下。一手指天。一手指地云。天上天下唯我獨尊。為甚麼喚作傳語底人。師曰。為他指天指地。所以喚作傳語底人。僧禮拜而退。問九重無信恩赦何來。師曰。流光雖徧。閫內不周。曰流光與閫內相去多少。師曰。綠水騰波。青山秀色。問人人盡言請益。未審師將何拯濟。師曰。汝道。巨嶽還曾乏寸土也無。曰恁麼則四海參尋。當為何事。師曰。演若迷頭心自狂。曰還有不狂者麼。師曰有。曰如何是不狂者。師曰。突曉途中眼不開。問如何是學人自<span class='corr'>己</span>。師曰。更問阿誰。曰便恁麼承當時如何。師曰。須彌還更戴須彌。問祖祖相傳。復傳何事。師曰。釋迦慳。迦葉富。曰如何是釋迦慳。師曰。無物與人。曰如何是迦葉富。師曰。國內孟甞君。曰畢竟傳底事作麼生。師曰。百歲老人分夜燈。問諸佛非我道。如何是我道。師曰。我非諸佛。曰既非諸佛。為甚麼却立我道。師曰。適來暫喚來。如今却遣出。曰為甚麼却遣出。師曰。若不遣出。眼裏塵生。問一切處覓不得。豈不是聖。師曰。是甚麼聖。曰牛頭未見四祖時。豈不是聖。師曰。是聖境未忘。曰二聖相去幾何。師曰。塵中雖有隱形術。爭奈全身入帝鄉。問古人道。因真立妄。從妄顯真。是否。師曰是。曰如何是真心。師曰。不雜食是。曰如何是妄心。師曰。攀緣起倒是。曰離此二途。如何是本體。師曰。本體不離。曰為甚麼不離。師曰。不敬功德天。誰嫌黑暗女。問盡乾坤都來是箇眼。如何是乾坤眼。師曰。乾坤在裏許。曰乾坤眼何在。師曰。正是乾坤眼。曰還照矚也無。師曰。不借三光勢。曰既不借三光勢。憑何喚作乾坤眼。師曰。若不如是。髑髏前見鬼人無數。問一筆丹青。為甚麼邈誌公真不得。師曰。僧繇却許誌公。曰未審僧繇得甚麼人證旨。却許誌公。師曰。烏龜稽首須彌柱。問動容沉古路。身沒乃方知。此意如何。師曰。偷佛錢買佛香。曰學人不會。師曰。不會即燒香。供養本爺娘。師後住泐潭而終。<span class='corr'>諡</span>大覺禪師。</p>
</div>
<div class='div-other'><a id='mulu409' />
<p class='h4'>台州涌泉景欣禪師</p><p>泉州人也。自石霜開示。而止涌泉。一日不披袈裟喫飯。有僧問。莫成俗否。師曰。即今豈是僧邪。彊德二禪客。於路次見師騎牛。不識師。忽曰。蹄角甚分明。爭柰騎者不鑒。師驟牛而去。彊德憩於樹下煎茶。師回却下牛。問曰。二禪客。近離甚麼處。彊曰。那邊。師曰。那邊事作麼生。彊提起茶盞。師曰。此猶是這邊事。那邊事作麼生。彊無對。師曰。莫道騎者不鑒好。上堂。我四十九年在這裏。尚自有時走作。汝等諸人。莫開大口。見解人多。行解人萬中無一箇。見解言語。總要知通。若識不盡。敢道輪回去在。為何如此。蓋為識漏未盡。汝但盡却今時。始得成立。亦喚作立中功。轉功就他去。亦喚作就中功親他去。我所以道。親人不得度。渠不度親人。恁麼譬喻尚不會薦取。渾崙底但管取性。亂動舌頭。不見洞山道。相續也大難。汝須知有此事。若不知有。啼哭有日在。上堂。拍盲不見佛。開眼遇途人。借問途中事。渠無丈六身。不從五天來。漢地不曾踏。不是張家生。誰云李家子。三人拄一杖臥一牀。似伊不似伊。拈來搭肩上。為他十八兒論。不奈伊何。</p>
</div>
<div class='div-other'><a id='mulu410' />
<p class='h4'>潭州雲葢山志元圓淨禪師</p><p>遊方時。問雲居曰。志元不奈何時如何。居曰。祇為闍黎功力不到。師不禮拜。直造石霜。亦如前問。霜曰。非但闍黎。老僧亦不奈何。師曰。和尚為甚麼不奈何。霜曰。老僧若奈何。拈過汝不奈何。師便禮拜。僧問石霜。萬戶俱閉即不問。萬戶俱開時如何。霜曰。堂中事作麼生。僧無對。經半年。方始下一轉語。曰無人接得渠。霜曰。道即太煞道。祇道得八成。曰和尚又且如何。霜曰。無人識得渠。師知乃禮拜。乞為舉。霜不肯。師乃抱霜上方丈曰。和尚若不道。打和尚去在。霜曰得在。師頻禮拜。霜曰。無人識得渠。師於言下頓省。住後僧問。如何是佛。師曰。黃面底是。曰如何是法。師曰。藏裏是。問然燈未出時如何。師曰。昧不得。問蛇為甚麼吞却師。師曰。通身色不同。問如何是衲僧。師曰。參尋訪道。潭州道正。表聞馬王。乞師論義。王請師上殿相見。茶罷。師就王乞劒。師握劒。問道正曰。你本教中道。恍恍惚惚。其中有物。是何物。杳杳冥冥。其中有精。是何精。道得不斬。道不得即斬。道正茫然。便禮拜懺悔。師謂王曰。還識此人否。王曰識。師曰是誰。王曰道正。師曰。不是。其道若正。合對得臣僧。此祇是箇無主孤魂。因茲道士更不紛紜。</p>
</div>
<div class='div-other'><a id='mulu411' />
<p class='h4'>潭州谷山藏禪師</p><p>僧問。法尚應捨。何況非法。如何是法尚應捨。師曰。空裏撒醍醐。曰如何是非法。師曰。嵩山道士詐明頭。問逼迫出來時如何。師曰。還曾拶著汝麼。</p>
</div>
<div class='div-other'><a id='mulu412' />
<p class='h4'>潭州中雲葢禪師</p><p>僧問。和尚開堂。當為何事。師曰。為汝驢漢。曰諸佛出世。當為何事。師曰。為汝驢漢。問祖佛未出世時如何。師曰。像不得。曰出世後如何。師曰。闍黎也須側身始得。問如何是向上一句。師曰。文殊失却口。曰如何是門頭一句。師曰。頭上插花子。問如何是超百億。師曰。超人不得肯。</p>
</div>
<div class='div-other'><a id='mulu413' />
<p class='h4'>河中南際山僧一禪師</p><p>僧問。幸獲親近。乞師指示。師曰。我若指示。即屈著汝。曰教學人作麼生即是。師曰。切忌是非。問如何是衲僧氣息。師曰。還曾薰著汝也無。問同類即不問。如何是異類。師曰。要頭斫將去。問如何是法身主。師曰。不過來。問如何是毗盧師。師曰。不超越。師終于長慶。<span class='corr'>諡</span>本淨大師。</p>
</div>
<div class='div-other'><a id='mulu414' />
<p class='h4'>廬山棲賢懷祐禪師</p><p>泉州人也。僧問。如何是五老峰前事。師曰。萬古千秋。曰恁恁則成絕嗣去也。師曰。躊躇欲與誰。問自遠趨風。請師激發。師曰。他不憑時。曰請師憑時。師曰。我亦不換。問如何是法法無差。師曰。雪上更加霜。上堂。若會此箇事。無有下口處。問如何是祖師西來意。師曰。井底寒蟾。天中明月。</p>
</div>
<div class='div-other'><a id='mulu415' />
<p class='h4'>福州覆船山洪薦禪師</p><p>僧問。如何是本來面目。師便閉目吐舌。又開目吐舌。曰本來有許多面目。師曰。適來見甚麼。僧無語。問如何是師子。師曰。善哮吼。僧拊掌曰。好手好手。師曰。青天白日。却被鬼迷。僧作掀禪牀勢。師便打。曰驢事未去。馬事到來。師曰。灼然作家。僧拂袖便出。師曰。將甌盛水。擬比大洋。問如何是玄妙。師曰。未聞<span class='corr'>已</span>前。道吾問。久嚮和尚會禪。是否。師曰。蒼天蒼天。吾近前掩師口曰。低聲低聲。師與一掌。吾曰。蒼天蒼天。師把住曰。得恁麼無禮。吾却與一掌。師曰。老僧罪過。吾拂袖便行。師呵呵大笑曰。早知如是。不見如是。僧參。師便作起勢。僧便出。師曰。闍黎且來人事。僧回作抽坐具勢。師却歸方丈。僧曰。蒼天蒼天。師曰。龍頭蛇尾。僧近前叉手立。師曰。敗將投王。不存性命。問抱璞投師。師還接否。師以手拍香臺。僧禮拜。師曰。禮拜則不無。其中事作麼生。僧却拍香臺。師曰。舌頭不出口。師將示寂三日前。令侍者喚第一座來。師臥出氣一聲。座喚侍者曰。和尚渴要湯水喫。師乃面壁而臥。臨終令集眾。乃展兩手。出舌示之。時第三座曰。諸人和尚舌根硬也。師曰。苦哉苦哉。誠如第三座所言。舌根硬去也。言訖而寂。<span class='corr'>諡</span>紹隆大師。</p>
</div>
<div class='div-other'><a id='mulu416' />
<p class='h4'>鼎州德山存德慧空禪師</p><p>僧問。如何是一句。師曰。更請問。問如何是和尚仙陀婆。師曰。昨夜三更見月明。</p>
</div>
<div class='div-other'><a id='mulu417' />
<p class='h4'>吉州崇恩禪師</p><p>僧問。祖意教意是同是別。師曰。少林雖有月。葱嶺不穿雲。問如何是類。師曰。奈何橋畔嘶聲切。劒樹林中去復來。</p>
</div>
<div class='div-other'><a id='mulu418' />
<p class='h4'>石霜腪禪師</p><p>僧問。世尊出世先度五俱輪。和尚出世先度何人。師曰。總不度。曰為甚麼不度。師曰。為伊不是五俱輪。</p>
</div>
<div class='div-other'><a id='mulu419' />
<p class='h4'>郢州芭蕉禪師</p><p>僧問。從上宗乘如何舉唱。師曰。<span class='corr'>已被</span>人冷眼覷破了。問不落諸緣。請師直指。師曰。有問有答。問如何是和尚為人一句。師曰。祇恐闍黎不問。問如何是向去底人。師曰。董家稚子聲聲哭。曰如何是却來底人。師曰。枯木驪龍露爪牙。</p>
</div>
<div class='div-other'><a id='mulu420' />
<p class='h4'>潭州肥田慧覺伏禪師</p><p>僧問。如何是未出世邊事。師曰。髻中珠未解。石女斂雙眉。曰出世後如何。師曰。靈龜呈卦兆。失却自家身。問此地名甚麼。師曰肥田。曰宜種甚麼。師便打。師有偈曰。修多好句枉工夫。返本還源是大愚。祖佛不從修證得。縱行玄略也崎嶇。</p>
</div>
<div class='div-other'><a id='mulu421' />
<p class='h4'>潭州鹿苑暉禪師</p><p>僧問。不假諸緣請師道。師敲火爐曰會麼。曰不會。師曰。瞌睡漢。問牛頭未見四祖時如何。師曰。如月在水。曰見後如何。師曰。如水在月。問祖祖相傳。未審傳箇甚麼。師曰。汝問我我問汝。曰恁麼則緇素不分也。師曰。甚麼處去來。</p>
</div>
<div class='div-other'><a id='mulu422' />
<p class='h4'>潭州寶葢約禪師</p><p>僧問。寶葢高高挂。其中事若何。請師言下旨一句不消多。師曰。寶葢挂空中。有路不曾通。儻求言下旨。便是有西東。</p>
</div>
<div class='div-other'><a id='mulu423' />
<p class='h4'>越州雲門山拯迷寺海晏禪師</p><p>僧問。如何是衲衣下事。師曰。如齩硬石頭。問如何是古寺一爐香。師曰。歷代無人齅。曰齅者如何。師曰。六根俱不到。問久嚮拯迷。到來為甚麼。不見拯迷。師曰。闍黎不識拯迷。</p>
</div>
<div class='div-other'><a id='mulu424' />
<p class='h4'>湖南文殊禪師</p><p>僧問。僧繇為甚麼邈誌公真不得。師曰。非但僧繇。誌公也邈不得。曰誌公為甚麼邈不得。師曰。彩繪不將來。曰和尚還邈得也無。師曰。我亦邈不得。曰和尚為甚麼邈不得。師曰。渠不以苟我顏色。教我作麼生邈。問如何是密室。師曰。緊不就。曰如何是密室中人。師曰。不坐上色牛。</p>
</div>
<div class='div-other'><a id='mulu425' />
<p class='h4'>鳳翔府石柱禪師</p><p>遊方時。到洞山。時虔和尚垂語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。阿那箇是其人。師出眾曰。一人說過佛祖行不得者。祇是無舌不許行。一人行過佛祖。一句說不得者。祇是無足不許說。一人說得行得者。祇是函葢相稱。一人說不得行不得者。如斷命求活。此是石女兒披枷帶鎻。山曰。闍黎分上作麼生。師曰。該通分上卓卓寧彰。山曰。祇如海上明公秀。又作麼生。師曰。幻人相逢拊掌呵呵。</p>
</div>
<div class='div-other'><a id='mulu426' />
<p class='h4'>河中府棲巖山大通院存壽禪師</p><p>初講經論。後於石霜之室忘筌。住後僧問。如何是和尚得力處。師曰。不居無理位。豈坐白牛車。問蓮華未出水時如何。師曰。汝莫問出水後蓮華事麼。僧無語。師平居罕言。叩之則應。<span class='corr'>諡</span>真寂禪師。</p>
</div>
<div class='div-other'><a id='mulu427' />
<p class='h4'>南嶽玄泰禪師</p><p>沉靜寡言。未甞衣帛。時謂之泰布衲。始見德山。陞于堂矣。後謁石霜。遂入室焉。掌翰二十年。與貫休齊<span class='corr'>己</span>為友。後居蘭若。曰金剛臺。誓不立門徒。四方後進依附。皆用交友之禮。甞以衡山多被山民斬伐燒畬。為害滋甚。乃作畬山謠曰。畬山兒畬山兒無所知。年年斫斷青山嵋。就中最好衡嶽色。杉松利斧摧貞枝。靈禽野鶴無因依。白雲回避青煙飛。猿猱路絕巖崖出。芝术失根茆草肥。年年斫罷仍再鉏。千秋終是難復初。又道今年種不多。來年更斫當陽坡。國家嶽域尚如此。不知此理如之何。遠邇傳播。達於九重。有詔禁止。故嶽中蘭若無復延燎。師之力也。將示滅。乃召一僧。令備薪蒸。留偈曰。今年六十五。四大將離主。其道自玄玄。箇中無佛祖。不用剃頭。不須澡浴。一堆猛火。千足萬足。端坐垂一足而逝。闍維收舍利。建塔於迎雲亭側。</p>
</div>
<div class='div-other'><a id='mulu428' />
<p class='h4'>潭州雲葢禪師</p><p>僧問。佛未出世時如何。師曰。月中藏玉兔。曰出後如何。師曰。日裏背金烏。問不可以情測時如何。師曰。無舌童兒機智盡。風穴參。師問。石角穿雲路。擕笻意若何。穴曰。紅霞籠玉象。擁嶂照川源。師曰。相隨來也。穴曰。和尚也須低聲。師曰。且坐喫茶。</p>
</div>
<div class='div-other'><a id='mulu429' />
<p class='h4'>邵武軍龍湖普聞禪師</p><p>唐僖宗太子也。幼不茹葷。長無經世意。僖宗鍾愛之。然百計陶寫。終不能回。中和初。僖宗幸蜀。師斷髮逸遊。人無知者。造石霜問曰。祖師別傳事。肯以相付乎。霜曰。莫謗祖師。師曰。天下宗旨盛大。豈妄為之邪。霜曰。是實事那。師曰。師意如何。霜曰。待案山點頭。即向汝道。師於言下頓省。辭去至邵武。城外見山鬱然深秀。遂撥草至。煙起處有一苦行居焉。苦行見師至。乃曰。上人當興此。長揖而去。師居十餘年。一日有一老人拜謁。師問。住在何處。至此何求。老人曰。住在此山。然非人龍也。行雨不職。上天有罰當死。願垂救護。師曰。汝得罪上帝。我何能致力。雖然可易形來。俄失老人所在。視坐傍有一小蛇。延緣入袖。至暮雷電震山。風雨交作。師危坐不傾。達旦晴霽。垂袖蛇墮地而去。有頃老人拜而泣曰。自非大士慈悲。為血腥穢此山矣。念何以報斯恩。即穴巖下為泉曰。此泉為他日多眾之設。今號龍湖。邦人聞其事。施財施力相與建寺。衲子雲趨。師闡化三十餘年。臨示寂。聲鍾集眾說偈曰。我逃世難來出家。宗師指示箇歇處。住山聚眾三十年。尋常不欲輕分付。今日分明說似君。我斂目時齊聽取。安然而逝。塔於本山<span class='corr'>諡</span>圓覺禪師。</p>
</div>
<div class='div-other'><a id='mulu430' />
<p class='h4'>張拙秀才</p><p>因禪月大師。指參石霜。霜問。秀才何姓。曰姓張。名拙。霜曰。覓巧尚不可得。拙自何來。公忽有省。乃呈偈曰。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死等空花。</p>
</div></div>
<div class='div-other'><a id='mulu431' />
<p class='h3'>夾山會禪師法嗣</p>
<div class='div-other'><a id='mulu432' />
<p class='h4'>澧州洛浦山元安禪師</p><p>鳳翔麟遊人也。丱年出家。具戒。通經論。問道臨濟。後為侍者。濟甞對眾美之曰。臨濟門下一隻箭。誰敢當鋒。師蒙印可。自謂<span class='corr'>已</span>足。一日侍立次。有座主參濟。濟問。有一人於三乘十二分教明得。有一人不於三乘十二分教明得。且道。此二人是同是別。主曰。明得即同。明不得即別。師曰。這裏是甚麼所在。說同說別。濟顧師曰。汝又作麼生。師便喝。濟送座主。回問師。汝豈不是適來喝老僧者。師曰。是。濟便打。師後辭濟。濟問甚麼處去。師曰。南方去。濟以拄杖畫一畫曰。過得這箇便去。師乃喝。濟便打。師作禮而去。濟明日陞堂曰。臨濟門下。有箇赤梢鯉魚。搖頭擺尾向南方去。不知向誰家虀甕裏淹殺。師遊歷罷。直往夾山卓庵經年。不訪夾山。山乃修書。令僧馳往。師接得便坐却。再展手索。僧無對。師便打曰。歸去舉似和尚。僧回舉似。山曰。這僧若開書。三日內必來。若不開書。斯人救不得也。師果三日後至。見夾山。不禮拜。乃當面叉手而立。山曰。鷄棲鳳巢非其同類出去。師曰。自遠趨風。請師一接。山曰。目前無闍黎。此間無老僧。師便喝。山曰。住住且莫草草怱怱。雲月是同。谿山各異。截斷天下人舌頭即不無。闍黎爭教無舌人解語。師佇思。山便打。因茲服膺。<span class='note-inline'>(興化代云。但知作佛莫愁眾生)</span>一日問山。佛魔不到處如何體會。山曰。燭明千里像。闇室老僧迷。又問。朝陽<span class='corr'>已</span>昇。夜月不現時如何。山曰。龍銜海珠。遊魚不顧。山將示滅。垂語曰。石頭一枝。看看即滅矣。師曰。不然。山曰。何也。師曰。他家自有青山在。山曰。苟如是即吾宗不墜矣。暨夾山順世。師抵于涔陽。遇故人。因話武陵事。問曰。倐忽數年何處逃難。師曰。祇在闤闠中。曰何不向無人處去。師曰。無人處有何難。曰闤闠中如何逃避。師曰。雖在闤闠中。要且人不識。故人罔測。又問。佛佛相應。祖祖相傳。彼此不垂曲時如何。師曰。野老前門不話朝堂之事。曰。合譚何事。師曰。未逢別者終不開拳。曰有人不從朝堂來。相逢還話會否。師曰。量外之機徒勞目擊。師尋之<span class='corr'>澧</span>陽洛浦山。卜築宴處。後遷止朗州蘇谿。四方玄侶憧憧奔湊。上堂。末後一句。始到牢關。鎻斷要津。不通凡聖。尋常向諸人道。任從天下樂欣欣。我獨不肯欲知。上流之士。不將佛祖言教。貼在額頭上。如龜負圖自取喪身之兆。鳳縈金網趍霄漢以何期。直須旨外明宗。莫向言中取則。是以石人機似汝。也解唱巴歌。汝若似石人。雪曲也應和。指南一路。智者知疏。僧問。瞥然便見時如何。師曰。曉星分曙色。爭似太陽輝。又問。恁麼來不立。恁麼去不泯時如何。師曰。鬻薪樵子貴。衣錦道人輕。問供養百千諸佛。不如供養一箇無心道人。未審百千諸佛有何過。無心道人有何德。師曰。一片白雲橫谷口。幾多歸鳥盡迷巢。問日未出時如何。師曰。水竭滄溟龍尚隱。雲騰碧漢鳳猶飛。問如何是本來事。師曰。一粒在荒田。不耘苗自秀。曰若也不耘。莫被草埋却也無。師曰。肌骨異蒭蕘。稊稗終難隱。問不傷物命者如何。師曰。眼花山影轉。迷者謾彷徨。問不譚今古時如何。師曰。靈龜無卦兆。空殻不勞鑽。曰爭奈空殻何。師曰。見盡無機所。邪正不可立。曰恁麼則無棲泊處也。師曰。玄象始於未形。虗勞煩於飾彩。問。龍機不吐霧。滋益事如何。師曰。道本無名。不有明暗。曰不挂明暗底事。又作麼生。師曰。言中易舉。意外難提。問不生如來家。不坐華王座時如何。師曰。汝道火爐重多少。問祖意教意是同是別。師曰。師子窟中無異獸。象王行處絕狐蹤。問一時舉來時如何。師曰。獻璞不知機。徒勞招刖足。問僧。近離甚處。曰荊南。師曰。有一人與麼去。還逢麼。曰不逢。師曰。為甚不逢。曰若逢即頭粉碎。師曰。闍黎三寸甚密。雲門於江西見其僧。乃問。還有此語否。曰是。門曰。洛浦倒退三千里。問行不思議處如何。師曰。青山常舉足。白日不移輪。問枯盡荒田獨立事如何。師曰。鷺倚雪巢猶可辯。烏投漆立事難分。問如何是主中賓。師曰。逢人常問路。足下鎮長迷。曰如何是賓主雙舉。師曰。枯樹無橫枝。鳥來難措足。問終日朦朧時如何。師曰。擲寶混沙中。識者天然異。曰恁麼則展手不逢師也。師曰。莫將鶴唳悞作鶯啼。問圓伊三點人皆會。洛浦家風事若何。師曰。雷霆一震。布鼓聲銷。問正當亭午時如何。<span class='corr'>師</span>曰。亭午猶虧半。烏沈始得圓。要會箇中意。牛頭尾上安。問。如何是祖師西來意。師曰。颯颯當軒竹。經霜不自寒。僧擬進語。師曰。祇聞風擊響。知是幾千竿。上堂。孫臏收鋪去。也有卜者出來。僧曰。請和尚卜。師曰。汝家爺死。僧無對。<span class='note-inline'>(法眼代拊掌三下)</span>問如何是西來意。師以拂子擊禪牀曰會麼曰不會。師曰。天上忽雷驚宇宙。井底蝦蟇不舉頭。問如何是佛法大意。師曰。雪覆孤峰峰不白。兩滋石笋笋須生。問法身無為不墮諸數。是否。師曰。惜取眉毛好。曰如何免得斯咎。師曰。泥龜任你千年。終不解隨雲鶴。曰直是孫臏也遭貶剝。師曰。不穿鼻孔底牛。有甚禦處。僧便作牛吼。師曰。這畜生。僧便喝。師曰。掩尾露牙。終非好手。問萬丈懸崖撒手去。如何免得喪於身時如何。師曰。須彌繫藕絲。曰是何境界。師曰。剎竿頭上仰蓮心。曰恁麼則湛湛澄澄去也。師曰。須彌頂上再翻身。曰恁麼則競競切切去也。師曰。空隨媒鴿走虗喪網羅身。曰如何得不隨去。師曰。罌鵝缾項小。擬透望天飛。問露不垂羣木時如何。師曰。有虎鴉須噪。無人鳥不驚。問撥亂乾坤底人來。師還接否。師竪拂子。僧曰。恁麼則得遇明君去也。師曰。依稀似曲纔堪聽。又被風吹別調中。問佛魔不到處如何辨得。師曰。演若頭非失。鏡中認取乖。問如何是救離生死。師曰。執水苟延生。不聞天樂妙。問四大從何而有。師曰。湛水無波。漚因風激。曰漚滅歸水時如何。師曰。不渾不濁魚龍任躍。問如何離得生死去。師曰。一念忘機。太虗無玷。問如何是道。師曰。存機猶滯迹。去杌却通途。問如何是一大藏教收不得者。師曰。雨滋三草秀。片玉本來輝。問一毫吞盡巨海。於中更復何言。師曰。家有白澤之圖。必無如是妖怪。<span class='note-inline'>(保福別云。家無白澤之圖。亦無如是妖怪)</span>問凝然時如何。師曰。時雷應節震嶽驚蟄。曰千般運動。不異箇凝然時如何。師曰。靈鶴翥空外。鈍鳥不離巢。曰如何。師曰。白首拜少年。舉世人難信。問諸聖恁麼來。將何供養。師曰。土宿雖持錫。不是婆羅門。問祖意教意是同是別。師曰。日月並輪輝誰家別有路。曰恁麼則顯晦殊途。事非一槩。師曰。但自不亡羊。何須泣岐路。問人擬學歸鄉時如何。師曰。家破人亡子歸何處。曰恁麼則不歸去也。師曰。庭前殘雪日輪消。室內游塵遣誰掃。乃有偈曰。決志歸鄉去。乘船渡五湖。舉篙星月隱。停棹日輪孤。解纜離邪岸。張帆出正途。到來家蕩盡。免作屋中愚。問動是法王苗。寂是法王根。根苗即不問。如何是法王。師舉拂子。僧曰。此猶是法王苗。師曰。龍不出洞。誰人奈何。侍者謂師曰。肇法師制得四論甚奇怪。師曰。肇公甚奇怪。要且不見祖師。者無對。<span class='note-inline'>(法燈代云。和尚甚麼處是。雲居錫云。甚麼處是肇公不見祖師處。莫是有許多言語麼。又云。肇公有多少言語)</span>問如何是生機一路。師曰。敲空有響。擊木無聲。師兩山開法。語播諸方。光化元年八月。誡主事曰。出家之法。長物不留。播種之時。切宜減省。締搆之務。悉從廢停。流光迅速。大道玄深。苟或因循。曷由體悟。雖激厲懇切。眾以為常略。不相儆。至冬示微疾。亦不倦參請。十二月一日。告眾曰。吾非明即後也。今有一事。問汝等。若道這箇是。即頭上安頭。若道不是。即斬頭求活。第一座對曰。青山不舉足。日下不挑燈。師曰。是甚麼時節。作這箇語話。時有彥從上座。對曰。離此二途請和尚不問。師曰。未在更道。曰彥從道不盡。師曰。我不管汝盡不盡。曰彥從無侍者祇對和尚。師便休。至夜。令侍者喚從問曰。闍黎今日祇對甚有道理。汝合體得先師意。先師道。目前無法。意在目前。不是目前法。非耳目之所到。且道。那句是賓。那句是主。若擇得出。分付鉢袋子。曰彥從不會。師曰。汝合會。曰彥從實不會。師喝出乃曰。苦苦。<span class='note-inline'>(玄覺云。且道從上座實不會。是怕見鉢袋子拈著伊)</span>二日午時。別僧舉前話問師。師曰。慈舟不棹清波上。劒峽徒勞放木鵝。便告寂。</p>
</div>
<div class='div-other'><a id='mulu433' />
<p class='h4'>撫州逍遙山懷忠禪師</p><p>僧問。不似之句。還有人道得否。師曰。或即五日齋前。或即五日齋後。問劒鏡明利毫毛何惑。師曰。不空罥索。問洪鑪猛燄烹鍛何物。師曰。烹佛烹祖。曰佛祖作麼生烹。師曰。業在其中。曰喚作甚麼業。師曰。佛力不如。問四十九年不說一句。如何是不說底句。師<span class='corr'>曰</span>。隻履西行道人不顧。曰莫便是和尚消停處也無。師曰。馬是官馬不用印。問如何是一老一不老。師曰。三從六義。曰如何是奇特一句。師曰。坐佛牀斫佛朴。問祖與佛阿那箇最親。師曰。真金不肯博。誰肯換泥丸。曰恁麼則不肯去也。師曰。汝貴我賤。問懸劒萬年松時如何。師曰。非言可及。曰當為何事。師曰。為汝道話。曰言外事如何明得。師曰。日久年多筋骨成。問不敵魔軍。如何證道。師曰。海水不勞杓子舀。問不住有雲山。常居無底船時如何。師曰。果熟自然香。曰更請師道。師曰。門前真佛子。曰學人為甚麼不見。師曰。處處王老師。</p>
</div>
<div class='div-other'><a id='mulu434' />
<p class='h4'>袁州蟠龍山可文禪師</p><p>僧問。亡僧遷化向甚麼處去也。師曰。石牛㳂古路。日裏夜明燈。問如何是佛。師曰。癡兒捨父逃。</p>
</div>
<div class='div-other'><a id='mulu435' />
<p class='h4'>撫州黃山月輪禪師</p><p>福唐許氏子。初謁三峯。機緣靡契。尋聞來山盛化。乃往叩之。山問。名甚麼。師曰月輪。山作一圓相曰。何似這箇。師曰。和尚恁麼語話。諸方大有人不肯在。山曰。闍黎作麼生。師曰。還見月輪麼。山曰。闍黎恁麼道。此間大有人。不肯諸方。師乃服膺。參訊。一日夾山抗聲問曰。子是甚麼處人。師曰。閩中人。山曰。還識老僧麼。師曰。和尚還識學人麼。山曰。不然子且還老僧草鞋錢。然後老僧還子廬陵米價。師曰。恁麼則不識和尚。也未委廬陵米作麼價。山曰。真師子兒善能哮吼。乃入室受印。依附七年。眾請住黃山。上堂。祖師西來。特唱此事。自是諸人不薦。向外馳求。投赤水以尋珠。就荊山而覓玉。所以道。從門入者不是家珍。認影迷頭。豈非大錯。僧問。如何是祖師西來意。師曰。梁殿不施功。魏邦絕心迹。問如何是道。師曰。石牛頻吐三春霧。木馬嘶聲滿道途。問如何得見本來面目。師曰。不勞懸石鏡。天曉自鷄鳴。問宗乘一句請師商量。師曰。黃峰獨脫物外秀。年來月往冷颼颼。問不辨中言如何指撥。師曰。劒去遠矣。爾方刻舟。問。如何是衲衣下事。師曰。石牛水上臥。東西得自由。問。如何是目前意。師曰。秋風有韻片月無方。問如何是學人用心處。師曰。覺戶不掩。對月莫迷。問如何是青霄路。師曰。鶴棲雲外樹。不倦苦風霜。問過去事如何。師曰。龍呌清潭波瀾自肅。師於同光三年示寂。塔於院之西北隅。</p>
</div>
<div class='div-other'><a id='mulu436' />
<p class='h4'>洛京韶山寰普禪師</p><p>有僧到參。禮拜起立。師曰。大才藏拙戶。僧過一邊立。師曰。喪却棟梁材。問如何是韶山境。師曰。古今猿鳥呌。翠色薄煙籠。曰如何是境中人。師曰。退後看。僧參。師問。莫是多口白頭因麼。因曰。不敢。師曰。有多少口。曰通身是。師曰。尋常向甚麼處屙。曰向韶山口裏屙。師曰。有韶山口即得。無韶山口。向甚麼處屙。因無語。師便打。遵布衲訪師。在山下相見。遵問。韶山路向甚麼處去。師以手指曰。嗚那青青黯黯處去。遵近前把住曰。久嚮韶山莫便是否。師曰。是即是。闍黎有甚麼事。遵曰。擬伸一問。師還答否。師曰。看君不是金牙作。爭解彎弓射尉遲。遵曰。鳳凰直入煙霄去。誰怕林間野雀兒。師曰。當軒畵鼓從君擊。試展家風似老僧。遵曰。一句迥超千聖外。松蘿不與月輪齊。師曰。饒君直出威音外。猶較韶山半月程。遵曰。過在甚處。師曰。倜儻之辭時人知有。遵曰。恁麼則真玉泥中異。不撥萬機塵。師曰。魯般門下徒施巧妙。遵曰。學人即恁麼。未審師意如何。師曰。玉女夜拋梭。織錦於西舍。遵曰。莫便是和尚家風也無。師曰。耕夫製玉漏。不是行家作。遵曰。此猶是文言。如何是和尚家風。師曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劒上來。老僧掗鎗相待。向上一路速道速道。遵曰。明鏡當臺。請師一鑒。師曰。不鑒。遵曰為甚不鑒。師曰。水淺無魚。徒勞下釣。遵無對。師便打。僧問。如何是一如相。師曰。鷺飛霄漢白。山遠色深青。問是非不到處還有句也無。師曰有。曰是甚麼句。師曰。一片白雲不露醜。終後<span class='corr'>諡</span>無畏禪師。</p>
</div>
<div class='div-other'><a id='mulu437' />
<p class='h4'>洪州上藍令超禪師</p><p>初住瑞州上藍山。唱夾山之道。學侶俱會。後於洪井創禪苑。還以上藍為名。化道益盛。僧問。如何是上藍本分事。師曰。不從千聖借。豈向萬機求。曰祇如不借不求時如何。師曰。不可拈放汝手裏得麼。問鋒前如何辨的。師曰。鋒前不露影。莫向舌頭尋。問如何是無舌人唱歌。師曰。韻震青霄。宮商不犯。問二龍爭珠。誰是得者。師曰。其珠徧地。目覩如泥。問善財見文殊。後為甚却往南方。師曰。學馮入室知乃通方。曰為甚麼彌勒。却遣見文殊。師曰。道廣無涯。逢人不盡。至唐大順正月。初告眾曰。吾本約住此十年。今化事既畢。當即行矣。齋畢。聲鐘。端坐長往。<span class='corr'>諡</span>元真禪師。</p>
</div>
<div class='div-other'><a id='mulu438' />
<p class='h4'>鄆州四禪禪師</p><p>僧問。古人有請不背。今請和尚入井還去也無。師曰。深深無別源。飲者消諸患。問如何是和尚家風。師曰。會得底人意須知月色寒。問。諸佛未出世時如何。師曰。王宮絕消息。曰出世後如何。師曰。榮枯各不同。</p>
</div>
<div class='div-other'><a id='mulu439' />
<p class='h4'>太原海湖禪師</p><p>因有人請灌頂三藏供養敷坐訖。師乃就彼位坐。時有雲涉座主問曰。和尚甚麼年行道。師曰。座主近前來。涉近前。師曰。祇如憍陳如。是甚麼年行道。涉茫然。師喝曰。這尿牀鬼。問和尚院內人。何太少。定水院人。何太多。師曰。草深多野鹿。巖高獬豸稀。問如何是無問而自答。師曰。松韻琴聲響。</p>
</div>
<div class='div-other'><a id='mulu440' />
<p class='h4'>嘉州白水禪師</p><p>僧問。如何是西來意。師曰。四溟無窟宅。一滴潤乾坤。問曹溪一路合譚何事。師曰。㵎松千載鶴來聚。月中香桂鳳凰歸。問如何是此經。師曰。拋梭石女遼空響。海底泥牛夜呌頻。</p>
</div>
<div class='div-other'><a id='mulu441' />
<p class='h4'>鳳翔府天葢山幽禪師</p><p>僧問。如何是天葢水。師曰。四海滂沲不犯涓滴。問學人擬看經時如何。師曰。既是大商。何求小利。問對境不動時如何。師曰。邊方雖有令。不是太平年。</p>
</div></div>
<div class='div-other'><a id='mulu442' />
<p class='h3'>清平遵禪師法嗣</p>
<div class='div-other'><a id='mulu443' />
<p class='h4'>靳州三角山令珪禪師</p><p>初參清平。平問來作麼。師曰。來禮拜。平曰。禮拜阿誰。師曰。特來禮拜和尚。平咄曰。這鈍根阿師。師乃禮拜。平以手斫師頸一下。從此領旨。住後僧問。如何是佛。師曰。明日來向汝道。如今道不得。</p>
</div></div>
<div class='div-other'><a id='mulu444' />
<p class='h3'>投子同禪師法嗣</p>
<div class='div-other'><a id='mulu445' />
<p class='h4'>投子感溫禪師</p><p>僧問。師登寶座。接示何人。師曰。如月赴千溪。曰恁麼則滿地不虧也。師曰。莫恁麼道。問父不投。為甚麼却投子。師曰。豈是別人屋裡事。曰父與子還屬功也無。師曰不屬。曰不屬功底如何。師曰。父子各自脫。曰為甚麼如此。師曰。汝與我會。師遊山。見蟬蛻。侍者問曰。殻在這裏。蟬向甚麼處去也。師拈殻就耳畔搖三五下。作蟬聲。侍者於是開悟。</p>
</div>
<div class='div-other'><a id='mulu446' />
<p class='h4'>福州牛頭微禪師</p><p>上堂。三世諸佛。用一點伎倆不得。天下老師。口似匾擔。諸人作麼生。大不容易。除非知有。餘莫能知。僧問。如何是和尚家風。師曰。山畬脫粟飯。野菜澹黃虀。曰忽遇上客來。又作麼生。師曰。喫即從君喫不喫任東西。問不問驪龍頷下珠。如何識得家中寶。師曰。忙中爭得作閑人。</p>
</div>
<div class='div-other'><a id='mulu447' />
<p class='h4'>西川青城香山澄照禪師</p><p>僧問。諸佛有難。向火燄裏藏身。未審衲僧有難。向甚麼處藏身。師曰。水精甕裏著波斯。問如何是初生月。師曰。太半人不見。</p>
</div>
<div class='div-other'><a id='mulu448' />
<p class='h4'><span class='corr'>陝</span>府天福禪師</p><p>僧問。如何是佛法大意。師曰。黃河無滴水。華嶽總平沈。</p>
</div>
<div class='div-other'><a id='mulu449' />
<p class='h4'>興元府中梁山遵古禪師</p><p>僧問。空劫無人能問法。即今有問法何安。師曰。大悲菩薩甕裏坐。問如何是祖師西來意。師曰。道士擔漏巵。</p>
</div>
<div class='div-other'><a id='mulu450' />
<p class='h4'>襄州谷隱禪師</p><p>僧問。如何是不觸白雲機。師曰。鶴帶鵶顏。浮生不棄。</p>
</div>
<div class='div-other'><a id='mulu451' />
<p class='h4'>安州九嵕山禪師</p><p>僧問。遠聞九嵕。及乎到來。祇見一嵕。師曰。闍黎祇見一嵕。不見九嵕。曰如何是九嵕。師曰。水急浪花麤。</p>
</div>
<div class='div-other'><a id='mulu452' />
<p class='h4'>幽州盤山禪師<span class='note-inline'>(二世)</span></p><p>僧問。如何出得三界。師曰。在裏頭來多少時邪。曰如何出得。師曰。青山不礙白雲飛。問承教有言如化人煩惱。如石女兒。此理如何。師曰。闍黎直如石女兒去。</p>
</div>
<div class='div-other'><a id='mulu453' />
<p class='h4'>九嵕敬慧禪師</p><p>僧問。解脫深坑如何過得。師曰。不求過。曰如何過得。師曰。求過亦非。</p>
</div>
<div class='div-other'><a id='mulu454' />
<p class='h4'>東京觀音院巖俊禪師者</p><p>邢臺廉氏子。初參祖席。徧歷衡廬岷蜀。甞經鳳林深谷。欻覩珍寶發現。同侶相顧。意將取之。師曰。古人鉏園觸黃金。若瓦礫。待吾菅覆頂。須此供四方僧。言訖捨去。謁投子。子問。昨夜宿何處。師曰。不動道場。子曰。既言不動。曷由至此。師曰。至此豈是動邪。子曰。元來宿不著處。投子默許之。尋住觀音。眾常數百。周高祖世宗二帝潛隱時。每登方丈必施禮。及即位。特賜紫衣。署淨戒大師。示寂。垂誡門人訖。怡顏合掌而逝。</p>
</div>
<div class='div-other'><a id='mulu455' />
<p class='h4'>濠州思明禪師</p><p>在眾時。僧問。如何是上座沙彌童行。師曰。諾。問如何是清淨法身。師曰。屎裏蛆兒。頭出頭沒。</p>
</div>
<div class='div-other'><a id='mulu456' />
<p class='h4'>鳳翔府招福禪師</p><p>僧問。東牙烏牙皆出隊。和尚為甚麼不出隊。師曰。住持各不同。闍黎爭得怪。</p>
</div></div></div>
<div class='div-other'><a id='mulu457' />
<p class='h2'>青原下六世</p>
<div class='div-other'><a id='mulu458' />
<p class='h3'>大光誨禪師法嗣</p>
<div class='div-other'><a id='mulu459' />
<p class='h4'>潭州谷山有緣禪師</p><p>僧間。竛竮之子如何得歸向。師曰。會人路不通。曰恁麼則無奉重處也。師曰。我道你鉢盂落地拈不起。問一撥便轉時如何。師曰。野馬走時鞭轡斷。石人撫掌笑呵呵。</p>
</div>
<div class='div-other'><a id='mulu460' />
<p class='h4'>潭州龍興禪師</p><p>僧問。一撥便轉時如何。師曰。根不利。問得坐披衣時如何。師曰。不端嚴。曰為甚麼不端嚴。師曰。不從修證得。問如何是道中人。師曰。終日寂攢眉。問文不加點時如何。師曰。無目童兒不出戶。問賓主未分時如何。師曰。雙陸盤中不喝彩。曰分後如何。師曰。骰子未曾拋。</p>
</div>
<div class='div-other'><a id='mulu461' />
<p class='h4'>潭州伏龍山禪師<span class='note-inline'>(第一世)</span></p><p>僧問。攪長河為酥酥。變大地作黃金時如何。師曰。臂長衫袖短。問隨緣認得時如何。師曰。雪內牡丹花。問如何是祖師西來意。師曰。你得恁麼不識痛痒。</p>
</div>
<div class='div-other'><a id='mulu462' />
<p class='h4'>京兆白雲善藏禪師</p><p>僧問。如何是和尚深深處。師曰。矮子渡深谿。問赤脚時如何。師曰。何不脫却。問如何是法法不生。師曰。萬類千差。曰如何是法法不滅。師曰。縱橫滿目。</p>
</div>
<div class='div-other'><a id='mulu463' />
<p class='h4'>伏龍山禪師<span class='note-inline'>(第二世)</span></p><p>僧問。隨緣認得時如何。師曰。汝道興國門樓高多少。問子不譚父德時如何。師曰。闍黎且低聲。</p>
</div>
<div class='div-other'><a id='mulu464' />
<p class='h4'><span class='corr'>陝</span>府龍峻山禪師</p><p>僧問。如何是不知善惡底人。師曰。千聖近不得。曰此人還知有向上事也無。師曰。不知。曰為甚麼不知。師曰。不識善惡說甚麼向上事。曰畢竟如何。師曰。不見道犴[狂-王+谷]。問如何是佛向上人。師曰。不帶容。問凡有展拓盡落。今時不展拓時如何。師曰。不展不展。曰畢竟如何。師曰。不拓不拓。</p>
</div>
<div class='div-other'><a id='mulu465' />
<p class='h4'>伏龍山和尚<span class='note-inline'>(第三世)</span></p><p>僧問。行盡千山路玄機事若何。師曰。鳥道不曾棲。問既是師為甚却無位次。師曰。古今排不出。三際豈能安。曰恁麼則某甲隨手去也。師曰。春風吹柳絮。往復幾時休。問如何是真際。師曰。曠劫無異。不存階級。</p>
</div></div>
<div class='div-other'><a id='mulu466' />
<p class='h3'>九峰虔禪師法嗣</p>
<div class='div-other'><a id='mulu467' />
<p class='h4'>新羅國清院禪師</p><p>僧問。奔馬爭毬誰是得者。師曰。誰是不得者。曰恁麼則不在爭也。師曰。直得不爭。亦有過在。曰如何免得此過。師曰。要且不曾失。曰不失處如何鍛鍊。師曰。兩手捧不起。</p>
</div>
<div class='div-other'><a id='mulu468' />
<p class='h4'>洪州泐潭神黨禪師</p><p>僧問。四威儀中如何辨主。師曰。正遇寶峰不脫鞋。問如何是佛法大意。師曰。虗空駕鐵船。岳頂浪滔天。</p>
</div>
<div class='div-other'><a id='mulu469' />
<p class='h4'>袁州南源行修慧觀禪師<span class='note-inline'>(亦曰光睦)</span></p><p>僧問。如何是南源境。師曰。幾處峰巒猿鳥呌。一帶平川遊子迷。問如何是南源深深處。師曰。眾人皆見。曰恁麼則淺也。師曰。也是兩頭搖。問有口談不得。無心未見伊時如何。師曰。古洞有龍吟不出。巖前木馬喊無形。</p>
</div>
<div class='div-other'><a id='mulu470' />
<p class='h4'>泐潭明禪師</p><p>一日下到客位。眾請。師歸方丈。師曰。道得即去。時牟和尚對曰。大眾請師乃上法堂。僧問。非思量處。識情難測時如何。師曰。我不欲違古人。曰不違古人意作麼生。師曰。也合消得汝三拜。僧問。碓擣磨磨不得忘却此意如何。師曰。虎口裏活雀兒。問定慧不生時如何。師曰。鐵牛草上臥。昏昏不舉頭。問如何是道者。師曰。毛毿毿地。曰如何是道者家風。師曰。佛殿前逢尊者。問如何是和尚終日事。師曰。鉢盂裏無折筋。曰如何是沙門日用事。師曰。轟轟不借萬人機。</p>
</div>
<div class='div-other'><a id='mulu471' />
<p class='h4'>吉州禾山禪師</p><p>僧問。如何是祖師西來意。師曰。杉樹子。問文殊以何為師。師曰。風箏有韻真堪聽。聽得由來曲不成。</p>
</div>
<div class='div-other'><a id='mulu472' />
<p class='h4'>泐潭延茂禪師</p><p>僧問。如何是古佛心。師曰。終不道土木瓦礫是。問日落西山去。林中事若何。師曰。庭前花盛發。室內不知春。問如何是閉門造車。師曰。失却斑猫兒。曰如何是出門合轍。師曰。坐地到長安。問如何是和尚正主。師曰。畵鼓連槌響。耳畔不聞聲。</p>
</div>
<div class='div-other'><a id='mulu473' />
<p class='h4'>洪州鳳棲同安院常察禪師</p><p>僧問。如何是鳳棲家風。師曰。鳳棲無家風。曰既是鳳棲。為甚麼無家風。師曰。不迎賓不待客。曰恁麼則四海參尋當為何事。師曰。盤飣自有旁人施。問如何是鳳棲境。師曰。千峯連岳秀。萬嶂不知春。曰如何是境中人。師曰。孤巖倚石坐。不下白雲心。問祖意教意是同是別。師曰。鐵狗吠石牛。幻人看月色。問如何是披毛戴角底人。師曰。蓑衣箬笠賣黃金。幾箇相逢不解喚。問學人未曉時。機乞師指示。師曰。參差松竹煙籠薄。重疊峰巒月上遲。僧擬進語。師曰。劒甲未施。賊身<span class='corr'>已</span>露。僧曰何也。師曰。精陽不剪霜前竹。水墨徒誇海上龍。僧遶禪牀而出。師曰。閉目食蝸牛。一場酸澁苦。問返本還源時如何。師曰。蟭蟟雖脫殻。不免抱寒枝。問如何是猛利底人。師曰。石牛步步吼深潭。紙馬聲聲火中呌。新到持錫遶師三匝。振錫一下曰。凡聖不到處請師道。師鳴指三下。僧曰。同安今日嚇得忘前失後。師曰。闍黎發足何處。僧珍重便出。師曰。五湖衲子一錫禪人。未到同安不妨疑著。僧回首曰。遠聞不如近見。師曰。貪他一杯酒。失却滿船魚。問如何是大沒慚愧底人。師曰。老僧見作這業次。問如何是祖師西來意。師曰。犀因翫月紋生角。象被雷驚花入牙。問如何是向去底人。師曰。寒蟬抱枯木。泣盡不回頭。曰如何是却來底人。師曰。火裏蘆花秀。逢春恰似秋。曰如何是不來不去底人。師曰。石羊遇石虎。相看早晚休。座主問。三乘十二分教某甲粗知。未審和尚說何法示人。師曰。我說一乘法。曰如何是一乘法。師曰。幾般雲色出峯頂。一樣泉聲落檻前。曰不問這箇。如何是一乘法。師曰。你不妨靈利。翫月次謂僧曰。奇哉奇哉。星明月朗。足可觀瞻。豈異道乎。僧曰。如何是道。師曰。汝試道看。曰彼自無瘡勿傷之也。師曰。負笈攻文。不閑弓矢。問僧。近離何處。曰江西。師曰。江西法道何似此間。曰賴遇問著某甲。若問別人則禍生也。師曰。老僧適來造次。曰某甲不是嬰兒。徒用此啼黃葉。師曰。傷鼈恕龜。殺活由我。問僧。甚處來。曰五臺。師曰。還見文殊麼。僧展兩手。師曰展手頗多。文殊誰覩。曰氣急殺人。師曰。不覩雲中鴈。焉知沙塞寒。問。遠趨丈室乞師一言。師曰。孫臏門下。徒話鑽龜。曰名不浪得。師曰。喫茶去。僧便珍重。師曰。雖得一場榮。刖却一雙足。師看經次。有僧來問訊。師曰。古佛今佛皆無別理。曰和尚如何。師打一掌。僧曰。如是如是。師曰。這風顛漢。曰今古皆然。師曰。擬欲降龍。却逢死虎。曰同安甚生光彩。師曰。守株停舶非汝而誰。曰和尚聻。師曰。胡羊往楚抱屈而歸。師問僧。眼界無光如何得見。曰北斗東轉。南斗西移。師曰。夫子入太廟。曰與麼則同安門下。道絕人荒去也。師曰。橫抱孾孩。擬彰皇簡。師聞鵲聲。謂眾曰。喜鵲鳴寒檜。心印是渠傳。僧出問曰。何別。師曰。眾中有人在。曰同安門下。道絕人荒。師曰。胡人飲乳返怪良醫。曰休休。師曰。老鶴入枯池。不見魚蹤跡。</p>
</div>
<div class='div-other'><a id='mulu474' />
<p class='h4'>洪州泐潭匡悟禪師</p><p>僧問。如何是直截一路。師曰恰好消息。曰還通向上事也無。師曰。魚從下過。問幽關未度。信息不通時如何。師曰。客路如天遠。侯門似海深。問香煙馥郁大張法筵。從上宗乘如何舉唱。師曰。莫錯舉似人。曰恁麼則總應如是。師曰。還是沒交涉。問六葉芬芳。師傳何葉。師曰。六葉不相續。花開果不成。曰豈無今日事。師曰。若是今日即有。曰今日事如何。師曰。葉葉連枝秀。花開處處芳。</p>
</div>
<div class='div-other'><a id='mulu475' />
<p class='h4'>吉州禾山無殷禪師</p><p>福州吳氏子。七歲從雪峰出家。依年受具。謁九峰。峰問。汝遠遠而來。睴睴<span class='note-inline'>(音袞)</span>隨眾。見何境界而可修行。由何徑路而能出離。師曰。重昏廓闢。盲者自盲。峰乃許入室。後住禾山。學徒濟濟。諸方降欵。江南李氏召而問曰。和尚何處來。師曰。禾山來。曰山在甚麼處。師曰。人來朝鳳闕。山嶽不曾移。國主重之。命居楊州祥光院。復乞入山。以翠巖而棲止焉。時上藍亦虗其室。命師來往闡化。號澄源禪師。僧問。學人乍入叢林。乞師指示。師曰。於汝不惜。問仰山插鍬意旨如何。師曰。汝問我。曰玄沙踏倒鍬又作麼生。師曰。我問汝。曰未辯其宗。如何體悉。師曰。頭大尾尖。問咫尺之間。為甚麼不覩師顏。師曰。且與闍黎道一半。曰為甚麼不全道。師曰。盡法無民。曰不怕無民請師盡法。師曰。推倒禾山也。問習學謂之聞。絕學謂之隣。過此二者。謂之真過。如何是真過。師曰。禾山解打鼓。曰如何是真諦。師曰。禾山解打鼓。問即心即佛則不問。如何是非心非佛。師曰。禾山解打鼓。曰如何是向上事。師曰。禾山解打鼓。問萬法齊興時如何。師曰。禾山解打鼓。問如何是古佛心。師曰。世界崩陷。曰為甚如此。師曰。寧無我身。問尊者撥眉擊目。視育王時如何。師曰。即今也恁麼。曰學人如何領會。師曰。莫非摩利支山。問摩尼寶殿有四角。一角常露。如何是露底角。師舉手曰。汝打我。復曰。汝還會麼。曰不會。師曰。汝爭解打得我。問如何是西來意。師曰。撲破著。問<span class='corr'>已</span>在紅爐請師烹鍊。師曰。槌下成器。曰恁麼則烹鍊去也。師曰。池州和尚。問四壁打禾。中間剗草。和尚赴阿那頭。師曰。甚麼處不赴。曰恁麼則同於眾去也。師曰。小師弟子。建隆元年二月示微疾。三月二日。辭眾乃曰。後來學者未識禾山。即今識取珍重。言訖而寂。諡法性禪師。</p>
</div>
<div class='div-other'><a id='mulu476' />
<p class='h4'>洪州泐潭牟禪師</p><p>僧問。如何是學人著力處。師曰。正是著力處。上堂僧問。百丈捲席意旨如何。師曰。珍重便下座。</p>
</div></div>
<div class='div-other'><a id='mulu477' />
<p class='h3'>涌泉欣禪師法嗣</p>
<div class='div-other'><a id='mulu478' />
<p class='h4'>台州六通院紹禪師</p><p>一日涌泉問。甚麼處去來。師曰。燒畬來。泉曰。火後事作麼生。師曰。鐵蛇鑽不入。住後僧問。不出咽喉脣吻事如何。師曰。待汝一钁斸斷巾子山。我亦不向汝道。問南山有一毒蛇。如何近得。師日。非但闍黎。千聖亦近不得人。問承聞。南方有一劒話。如何是一劒。師曰。不當鋒。曰頭落又作麼生。師曰。我道不當鋒。有甚麼頭。其人禮謝而去。問父母未生時。那人何處立。師曰。卦兆未興。孫臏失算。問如何是大千頂。師曰。不與眾峰齊。師休夏入天台山華頂峯。晦迹莫知所終。</p>
</div></div>
<div class='div-other'><a id='mulu479' />
<p class='h3'>雲葢元禪師法嗣</p>
<div class='div-other'><a id='mulu480' />
<p class='h4'>潭州雲葢山志罕禪師</p><p>僧問。如何是須彌頂上浪滔天。師曰。文殊正作閙。曰如何是正位中事。師曰。不向機前展大悲。問如何是那邊人。師曰。鋒前不露影。句後覓無蹤。</p>
</div>
<div class='div-other'><a id='mulu481' />
<p class='h4'>新羅國臥龍禪師</p><p>僧問。如何是大人相。師曰。紫羅帳裏不垂手。曰為甚麼不垂手。師曰。不尊貴。問十二時中如何用心。師曰。猢猻喫毛蟲。問如何是潭中意。師曰。絲綸垂不到。磻溪謾放鉤。曰如何是潭外事。師曰。日裏金烏呌。蟾中玉兔驚。</p>
</div>
<div class='div-other'><a id='mulu482' />
<p class='h4'>彭州天台燈禪師</p><p>僧問。古佛向甚麼處去也。師曰。中央甲第高。歲歲出靈苗。問古鏡未磨時如何。師曰。不施功。曰磨後如何。師曰。不照燭。問如何是佛。師曰。紅蓮座上不覩天冠。</p>
</div></div>
<div class='div-other'><a id='mulu483' />
<p class='h3'>谷山藏禪師法嗣</p>
<div class='div-other'><a id='mulu484' />
<p class='h4'>新羅國瑞巖禪師</p><p>僧問。黑白兩亡。開佛眼時如何。師曰。恐你守內。問如何是誕生王子。師曰。深宮引不出。曰如何是朝生王子。師曰。宮中不列位。曰如何是末生王子。師曰。處處無標的。不展萬人機。</p>
</div>
<div class='div-other'><a id='mulu485' />
<p class='h4'>新羅國百巖禪師</p><p>僧問。如何是禪。師曰。古塚不為家。曰如何是道。師曰。徒勞車馬迹。曰如何是教。師曰。貝葉收不盡。</p>
</div>
<div class='div-other'><a id='mulu486' />
<p class='h4'>新羅國大嶺禪師</p><p>僧問。古人道。祇到潼關便即休。會了便休。未會便休。師曰。祇為迷途中活計。曰離却迷途。還得其中活計也無。師曰。體即得。當即不得。曰既是體得。為甚麼當不得。師曰。體是甚麼人分上事。曰其中事如何。師曰。不作尊貴。問如何是一切處清淨。師曰。截瓊枝寸寸是寶。析旃檀片片皆香。問如何是用中無礙。師曰。一片白雲繚亂飛。</p>
</div></div>
<div class='div-other'><a id='mulu487' />
<p class='h3'>中雲葢禪師法嗣</p>
<div class='div-other'><a id='mulu488' />
<p class='h4'>潭州雲葢山證覺景禪師</p><p>僧問。國土晏清功歸何處。師曰。銀臺門下不展賀。曰轉功無位時如何。師曰。王家事宛然。曰如何是閫外底事。師曰。畵鼓聲終後。將軍不點頭。</p>
</div>
<div class='div-other'><a id='mulu489' />
<p class='h4'>吉州禾山師陰禪師</p><p>僧問。王子未來登。誰人當治化。師曰。閫外不行邊塞令。將軍自致太平年。曰恁麼則治化之功猶不當。師曰。亦有當。曰如何是當。師曰。十方國土盡屬於王。問久久尋源為甚麼不見。師曰。為步數太多。曰恁麼則不覓去也。師曰。還同避溺而投火。問如何是佛。師曰。承當者不是好手。</p>
</div>
<div class='div-other'><a id='mulu490' />
<p class='h4'>幽州柘溪從實禪師</p><p>僧問。如何是道。師曰。箇中無紫皁。曰如何是禪。師曰。不與白雲連。師問僧。作甚麼來。曰親近來。師曰。任你白雲朝嶽頂。爭奈青山不展眉。</p>
</div></div>
<div class='div-other'><a id='mulu491' />
<p class='h3'>洛浦安禪師法嗣</p>
<div class='div-other'><a id='mulu492' />
<p class='h4'>蘄州烏牙山彥賓禪師</p><p>僧問。未作人身<span class='corr'>已</span>前。作甚麼來。師曰。三脚石牛坡上走。一枝瑞草目前分。問疋馬單鎗直入時如何。師曰。饒你雄信解拈鎗。猶較秦王百步在。問久戰沙場為甚麼功名不就。師曰。雙鵰隨箭落。李廣不當名。問百步穿楊中的者誰。師曰。將軍不上便橋。金牙徒勞拈筈。問螮蝀飲雲根時如何。師曰。金輪天子下閻浮。鐵縵頭上金花異。曰正當恁麼時如何。師曰。當今不坐靈明殿。畵鼓休停八佾音。</p>
</div>
<div class='div-other'><a id='mulu493' />
<p class='h4'>鳳翔府青峯傳楚禪師</p><p>涇州人也。一日洛浦問曰。院主去甚麼處來。師曰。掃雪來。浦曰。雪深多少。師曰。樹上總是。浦曰。得即得。汝向後住箇雪窟定矣。後訪白水。水曰。見說洛浦有生機一路。是否。師曰是。水曰。止却生路。向熟路上來。師曰。生路上死人無數。熟路上不著活漢。水曰。此是洛浦底。你底作麼生。師曰。非但洛浦。夾山亦不奈何。水曰。夾山為甚麼不奈何。師曰。不見道生機一路。住後。僧問。佛魔未現。向甚麼處應。師曰。諸上座聽祇對。問大事<span class='corr'>已</span>明。為甚麼也如喪考妣。師曰。不得春風花不開。及至花開又吹落。問如何是一色。師曰。全無一滴水。浪激似銀山。問如何是臨機一句。師曰。便道將來。曰請和尚道。師曰。穿過髑髏。不知痛痒。問如何是明了底人一句。師曰。駿馬寸步不移。鈍鳥昇騰出路。</p>
</div>
<div class='div-other'><a id='mulu494' />
<p class='h4'>京兆府永安院善靜禪師</p><p>郡之王氏子。母夢金像。覺而有娠。師幼習儒學。博通羣言。年二十七。忽厭浮幻。潛詣終南山。禮廣度禪師披削。唐天復中。南謁洛浦。浦器之。容其入室。乃典園。務力營眾事。一日有僧辭浦。浦曰。四面是山。闍黎向甚麼處去。僧無對。浦曰。限汝十日。下語得中。即從汝去。其僧經行冥搜。偶入園中。師問曰。上座既是辭去。今何在此。僧具陳所以。堅請代語。師曰。竹密豈妨流水過。山高那阻野雲飛。其僧喜踊。師囑之曰。不得道是某甲語。僧遂白。浦曰。誰語。曰某甲語。浦曰。非汝語。僧具言園頭見教。浦至晚上堂。謂眾曰。莫輕園頭。他日座下有五百人在。後住汞安。眾餘五百。果符洛浦之記。僧問。知有道不得時如何。師曰。知有箇甚麼。曰不可無去也。師曰。恁麼則合道得。曰。道即不無。爭奈語偏。師曰。水凍魚難躍。山寒花發遲。問如何是和尚家風。師曰。木馬背斜陽。入草無蹤跡。問如何是一色。師曰。易分雪裏粉。難辯墨中煤。問如何是衲衣向上事。師曰。龍魚不出海。水月不吞光。問不可以智知。不可以識識時如何。師曰。鶴鷺竝頭踏雪睡。月明驚起兩遲疑。問牛頭未見四祖時如何。師曰。異境靈松覩者皆羨。曰見後如何。師曰。葉落<span class='corr'>已</span>枝摧。風來不得韻。問如何得生如來家。師曰。披衣望曉。論劫不明。曰明後如何。師曰。一句不可得。曰如何是不坐如來座。師曰。抱頭石女歸來晚。祇園會裡沒蹤由。師往遊<span class='corr'>僰</span>道。避昭宗蒙塵之亂。以漢開運。丙午冬。鳴犍槌。集僧囑累。入方丈。東向右脇而化。<span class='corr'>諡</span>淨悟禪師。</p>
</div>
<div class='div-other'><a id='mulu495' />
<p class='h4'>鄧州中度禪師</p><p>僧問。海內不逢師。如何是寰中主。師曰。金鷄常報曉。時人自不聞。問如何是暗中明鏡。師曰。昧不得。曰未審照何物。師曰。甚麼物不照。問如何是實際理地不受一塵。佛事門中不捨一法。師曰。真常塵不染。海納百川流。曰請和尚離聲色外答。師曰。木人常對語。有性不能言。</p>
</div>
<div class='div-other'><a id='mulu496' />
<p class='h4'>嘉州洞谿戒定禪師</p><p>初問洛浦。月樹無枝長覆蔭。請師直指妙玄微。浦曰。森羅秀處。事不相依。淥水千波孤峯自異。師於是領旨。住後。僧問。蛇師為甚麼被蛇吞。師曰。幾度扣門招不出。將身直入裏頭看。有官人問。既是清淨伽藍。為甚打魚鼓。師曰。直須打出青霄外。免見龍門點額人。</p>
</div>
<div class='div-other'><a id='mulu497' />
<p class='h4'>京兆府臥龍禪師</p><p>僧問。杲日符天際。珠光照舊都。浦津通法海。今日意如何。師曰。寶劒揮時。豈該明暗。</p>
</div></div>
<div class='div-other'><a id='mulu498' />
<p class='h3'>逍遙忠禪師法嗣</p>
<div class='div-other'><a id='mulu499' />
<p class='h4'>泉州福清院師巍通玄禪師</p><p>僧問。枝分夾嶺。的紹逍遙。寶座既登。法雷請震。師曰。逍遙迥物外。物外霞不生。問如何是西來的的意。師曰。立雪未為勞。斷臂方為的。曰恁麼則一華開五葉。芬芳直至今。師曰。因圓三界外。果滿十方知。</p>
</div>
<div class='div-other'><a id='mulu500' />
<p class='h4'>京兆府白雲無休禪師</p><p>僧問。路逢猛虎如何降伏。師曰。歸依佛法僧。問如何是白雲境。師曰。月夜樓邊海客愁。</p>
</div></div>
<div class='div-other'><a id='mulu501' />
<p class='h3'>蟠龍文禪師法嗣</p>
<div class='div-other'><a id='mulu502' />
<p class='h4'>廬山永安淨悟禪師</p><p>僧問。如何是出家底事。師曰。萬丈懸崖撒手去。曰如何是不出家底事。師曰。迥殊雪嶺安巢節。有異許由挂一瓢。問六門不通。如何達信。師曰。闍黎外邊與誰相識。問脫籠頭卸角䭾來時如何。師曰。換骨洗腸投紫塞。鴈門切忌更銜蘆。問從上諸聖將何示人。師曰。有異祖龍行化節。逈超棲鳳越揚塵。問如何是解作客底人。師曰。寶御珍裝猶尚棄。誰能歷劫傍他門。問如何是西來意。師曰。海底泥牛吼。雲中木馬嘶。問眾手淘金誰是得者。師曰。黃帝不曾遊赤水。神珠罔象也虗然。問雪覆蘆華時如何。師曰。雖則沍凝呈瑞色。太陽暉後却迷人。</p>
</div>
<div class='div-other'><a id='mulu503' />
<p class='h4'>袁州木平山善道禪師</p><p>初謁洛浦問。一漚未發<span class='corr'>已</span>前。如何辨其水脉。浦曰。移舟諳水脉。舉棹別波瀾。師不契。乃參蟠龍語同前問。龍曰。移舟不別水。舉棹即迷源。師從此悟入。僧問。如何是西來意。師曰。石羊頭子向東看。問如何是正法眼。師曰。拄杖孔。問如何是不動尊。師曰。浪浪蕩蕩。問如何是木平一句。師曰。畐塞虗空。曰畐塞虗空即不問。如何是一句。師便打。凡有新到。未許參禮。先令運土。三擔而示偈曰。南山路側東山低。新到莫辭三轉泥。嗟汝在途經日久。明明不曉却成迷。師肉髻螺紋。金陵李氏嚮其道譽。迎請供養。待以師禮。甞問。如何是木平。師曰。不勞斤斧。曰為甚麼不勞斤斧。師曰木平。法眼禪師有偈贈曰。木平山裏人。貌古言復少。相看陌路同。論心秋月皎。壞衲線非蠶。助歌聲有鳥。城闕今日來。一漚曾<span class='corr'>已</span>曉。滅後門人建塔。<span class='corr'>諡</span>真寂禪師。</p>
</div>
<div class='div-other'><a id='mulu504' />
<p class='h4'>崇福志禪師</p><p>僧問。供養百千諸佛。不如供養一無心道人。未審諸佛有何過。無心道人有何德。師曰。雪深宜近火。身煖覺春遲。問貧子獻珠時如何。師曰。甚麼處得來。問如何是道。師曰回車有分。</p>
</div>
<div class='div-other'><a id='mulu505' />
<p class='h4'><span class='corr'>陝</span>府龍溪禪師上堂</p><p>僧問。如何是無縫塔。師曰。百寶莊嚴今<span class='corr'>已</span>了。四門開豁幾多時。師乃曰。直饒說似箇無縫塔。也不免老僧下箇橛。作麼生免得去。眾無對。師曰下去。</p>
</div></div>
<div class='div-other'><a id='mulu506' />
<p class='h3'>黃山輪禪師法嗣</p>
<div class='div-other'><a id='mulu507' />
<p class='h4'>郢州桐<span class='note-inline'>(或作潼)</span>泉山禪師</p><p>參黃山。山問。天門一合。十方無路。有人道得。擺手出漳江。師曰。蟄戶不開。龍無龍句。山曰。是你恁麼道。師曰。是即直言是。不是直言不是。山曰。擺手出漳江。山復問。卞和到處荊山秀。玉印從他天子傳時如何。師曰。靈鶴不於林下憩。野老不重太平年。山深肯之。住後。僧問。如何是相傳底事。師曰。龍吐長生水。魚吞無盡漚。曰請師挑剔。師曰。<span class='corr'>擂</span>鼓轉船頭。棹穿波裏月。</p>
</div></div>
<div class='div-other'><a id='mulu508' />
<p class='h3'>韶山普禪師法嗣</p>
<div class='div-other'><a id='mulu509' />
<p class='h4'>潭州文殊禪師</p><p>僧問。如何是祝融峰前事。師曰。巖前瑞草生。問仁王登位。萬姓霑恩。和尚出世有何祥瑞。師曰。萬里長沙駕鐵船。問如何是本爾莊嚴。師曰。菊花原上景。行人去路長。</p>
</div>
<div class='div-other'><a id='mulu510' />
<p class='h4'>耀州密行禪師</p><p>僧問。密室之言。請師垂示。師曰。南方水濶。北地風多。曰不會。乞師再指。師曰。鳥棲林麓易。人出是非難。</p>
</div></div>
<div class='div-other'><a id='mulu511' />
<p class='h3'>思明禪師法嗣</p>
<div class='div-other'><a id='mulu512' />
<p class='h4'>襄州鷲嶺善本禪師</p><p>浴次。僧問。和尚是離垢人。為甚麼却浴。師曰。定水湛然滿。浴此無垢人。問祖意教意是同是別。師曰。鷲嶺峯上青草參天。鹿野苑中狐兔交橫。</p>
</div></div></div>
<div class='div-other'><a id='mulu513' />
<p class='h2'>青原下七世</p>
<div class='div-other'><a id='mulu514' />
<p class='h3'>藤霞禪師法嗣</p>
<div class='div-other'><a id='mulu515' />
<p class='h4'>澧州藥山禪師</p><p>上堂。夫學般若菩薩。不懼得失。有事近前。時有僧問。藥山祖裔請師舉唱。師曰。萬機挑不出。曰為甚麼萬機挑不出。師曰。他緣岸谷。問如何是藥山家風。師曰。葉落不如初。問法雷哮吼時如何。師曰。宇宙不曾震。曰為甚麼不曾震。師曰。徧地娑婆未甞哮吼。曰不哮吼底事如何。師曰。闔國無人知。</p>
</div></div>
<div class='div-other'><a id='mulu516' />
<p class='h3'>雲蓋景禪師法嗣</p>
<div class='div-other'><a id='mulu517' />
<p class='h4'>衡嶽南臺寺藏禪師</p><p>僧問。遠遠投師。請師一接。師曰。不隔戶。問如何是南臺境。師曰。松韻拂時石不點。孤峰山下壘難齊。曰如何是境中人。師曰。巖前栽野菓。接待往來賓。曰恁麼則謝師供養。師曰。怎生滋味。問如何是法堂。師曰。無壁落。問不顧諸緣時如何。師良久。</p>
</div>
<div class='div-other'><a id='mulu518' />
<p class='h4'>潭州雲蓋山證覺禪師</p><p>僧問。如何是和尚家風。師曰。四海不曾通。問如何是一塵含法界。師曰。通身體不圓。曰如何是九世剎那分。師曰。繁興不布彩。師如何是宗門中的的意。師曰。萬里胡僧不入波瀾。</p>
</div></div>
<div class='div-other'><a id='mulu519' />
<p class='h3'>烏牙賓禪師法嗣</p>
<div class='div-other'><a id='mulu520' />
<p class='h4'>安州大安山興古禪師</p><p>僧問。亡僧遷化向甚麼處去也。師曰。昨夜三更拜南郊。問維摩默然意旨如何。師曰。黯黑石牛兒。超然不出戶。問如何是那邊事。師曰。黑漆牧童不展手。銀籠鶴畔野雲飛。</p>
</div>
<div class='div-other'><a id='mulu521' />
<p class='h4'>蘄州烏牙山行朗禪師</p><p>僧問。未作人身<span class='corr'>已</span>前。作甚麼來。師曰。海上石牛歌三拍。一條紅線掌間分。問迦葉上行衣。何人合得披。師曰。天然無相子。不挂出塵衣。</p>
</div></div>
<div class='div-other'><a id='mulu522' />
<p class='h3'>青峯楚禪師法嗣</p>
<div class='div-other'><a id='mulu523' />
<p class='h4'>西川靈龕禪師</p><p>僧問。如何是諸佛出身處。師曰。出處非干佛。春來草自青。問碌碌地時如何。師曰。試進一步看。</p>
</div>
<div class='div-other'><a id='mulu524' />
<p class='h4'>京兆府紫閣山端<span class='corr'>己</span>禪師</p><p>僧問。四相俱盡立。甚麼為真。師曰。你甚麼處去來。問渭水正東流時如何。師曰。從來無間斷。</p>
</div>
<div class='div-other'><a id='mulu525' />
<p class='h4'>房州開山懷晝禪師</p><p>僧問。作何行業。即得不違於千聖。師曰。妙行無倫匹。情玄體自殊。問有耳不臨清水洗。無心誰為白雲幽時如何。師曰。無木挂千金。曰挂後如何。師曰。杳杳人難辯。問如何是塵中師。師曰。荊棘林中隨處到。旃檀林裡任縱橫。問如何是祖師西來意。師曰。月隱澄潭。金輝正午。</p>
</div>
<div class='div-other'><a id='mulu526' />
<p class='h4'>幽州傳法禪師</p><p>僧問。教意祖意是同是別。師曰。華開金線秀。古洞白雲深。問別人為甚麼徒弟多。師為甚麼無徒弟。師曰。海島龍多隱。茅茨鳳不棲。</p>
</div>
<div class='div-other'><a id='mulu527' />
<p class='h4'>益州淨眾寺歸信禪師</p><p>僧問。蓮華未出水時如何。師曰。菡萏滿池流。曰出水後如何。師曰。葉落不知秋。問不假浮囊。便登巨海時如何。師曰。紅觜飛超三界外。綠毛也解道煎茶。問如何是自在底人。師曰。劒樹霜林去便行。曰如何是不自在底人。師曰。釋迦在闍黎後。</p>
</div>
<div class='div-other'><a id='mulu528' />
<p class='h4'>青峰山清勉禪師</p><p>僧問。久醞蒲萄酒。今日為誰開。師曰。飲者方知。問如何是祖師西來意。師曰。耨池無一滴。四海自滔滔。</p>
</div></div></div>
<div class='div-other'><a id='mulu529' />
<p class='h2'>宋世玉音</p>
<div class='div-other'><a id='mulu530' />
<p class='h3'>宋太宗皇帝</p><p>一日幸相國寺。見僧看經問曰。是甚麼經。僧曰。仁王經。帝曰。既是寡人經。因甚却在卿手裏。僧無對。<span class='note-inline'>(雪竇代云。皇天無親。唯德是輔)</span>幸開寶塔。問僧。卿是甚人。對曰塔主。帝曰。朕之塔為甚麼卿作主。僧無對。<span class='note-inline'>(雪竇代曰。合國咸知)</span>一日因僧朝見。帝問。甚處來。對曰。廬山臥雲庵。帝曰。朕聞臥雲深處不朝天。為甚到此。僧無對。<span class='note-inline'>(雪竇代云。難逃至化)</span>僧入對次奏曰。陛下還記得麼。帝曰。甚處相見來。奏曰。靈山一別直至如今。帝曰。卿以何為驗。僧無對。<span class='note-inline'>(雪竇代曰。貧道得得而來)</span>京寺回祿。藏經悉為煨燼。僧欲乞宣賜。召問。昔日摩騰不燒。如今為甚却燒。僧無對。<span class='note-inline'>(雪竇代云。陛下不忘付囑)</span>帝嘗夢神人。報曰。請陛下發菩提心。因早朝宣問左右街。菩提心作麼生發。街無對。<span class='note-inline'>(雪竇代云。實謂今古罕聞)</span>智寂大師進三界圖。帝問。朕在那一界中。寂無對。<span class='note-inline'>(保寧勇代曰。陛下何處不稱尊)</span>一日朝罷。帝擎鉢問丞相王隨曰。既是大庾嶺頭提不起。為甚麼却在朕手裏。隨無對。</p>
</div>
<div class='div-other'><a id='mulu531' />
<p class='h3'>徽宗皇帝政和三年</p><p>嘉州巡捕官奏。本部路傍。有大古樹。因風摧折。中有一僧禪定。鬚髮被體。指爪遶身。帝降旨令肩輿入京。命西天總持三藏。以金磬出其定。遂問。何代僧。曰。我乃東林遠法師之弟。名慧持。因遊峨嵋入定於樹。遠法師無恙否。藏曰。遠法師晉人也。化去七百年矣。持不復語。藏問。師既至此欲歸何所。持曰。陳留縣復入定。帝製三偈令繪像頒行。偈曰。七百年來老古錐。定中消息許誰知。爭如隻履西歸去。生死何勞木作皮。藏山於澤亦藏身。天下無藏道可親。寄語莊周休擬議。樹中不是負趍人。有情身不是無情。彼此人人定裏身。會得菩提本無樹。不須辛苦問盧能。</p>
</div>
<div class='div-other'><a id='mulu532' />
<p class='h3'>孝宗皇帝</p><p>宣問靈隱佛照光禪師曰。釋迦佛入山修道。六年而成。所成者何事。請師明說。對曰。將謂陛下忘却。</p>
</div></div>
<p class='juan'>五燈嚴統卷第六</p></div>
</div><!-- end of div[@id='body'] -->
</body></html>