<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈嚴統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1289' />五燈嚴統卷第十三</p>
<div class='div-other'><a id='mulu1290' />
<p class='h1'><span class='corr'>曹洞宗</span></p>
<div class='div-other'><a id='mulu1291' />
<p class='h2'>青原下四世</p>
<div class='div-other'><a id='mulu1292' />
<p class='h3'>雲巖晟禪師法嗣</p>
<div class='div-other'><a id='mulu1293' />
<p class='h4'>瑞州洞山良价悟本禪師</p><p>會稽俞氏子。幼歲從師念般若心經。至無眼耳鼻舌身意處。忽以手捫面問師曰。某甲有眼耳鼻舌等。何故經言無。其師駭然異之。曰吾非汝師。即指往五洩山。禮默禪師。披剃。年二十一。詣嵩山具戒遊方。首詣南泉。值馬祖諱辰修齋。泉問眾曰。來日設馬祖齋。未審。馬祖還來否。眾皆無對。師出對曰。待有伴即來。泉曰。此子雖後生。甚堪雕琢。師曰。和尚莫壓良為賤。次參溈山。問曰。頃聞。南陽忠國師有無情說法話。某甲未究其微。溈曰。闍黎莫記得麼。師曰。記得。溈曰。汝試舉一徧看。師遂舉。僧問如何是古佛心。國師曰。墻壁瓦礫是。僧曰。墻壁瓦礫。豈不是無情。國師曰。是僧曰。還解說法否。國師曰。常說熾然說無間歇。僧曰。某甲為甚麼不聞。國師曰。汝自不聞。不可妨他聞者也。僧曰。未審。甚麼人得聞。國師曰。諸聖得聞。僧曰。和尚還聞否。國師曰。我不聞。僧曰。和尚既不聞。爭知無情解說法。國師曰。賴我不聞。我若聞。即齊於諸聖汝即不聞我說法也。僧曰。恁麼則眾生無分去也。國師曰。我為眾生說。不為諸聖說。僧曰。眾生聞後如何。國師曰。即非眾生。僧曰。無情說法據何典教。國師曰。灼然。言不該典。非君子之所談。汝豈不見。華嚴經云。剎說眾生說。三世一切說。師舉了。溈曰。我這裏亦有。祇是罕遇其人。師曰。某甲未明。乞師指示。溈竪起拂子曰。會麼。師曰。不會。請和尚說。溈曰。父母所生口。終不為子說。師曰。還有與師同時慕道者否。溈曰此去澧陵攸縣石室相連。有雲巖道人。若能撥草瞻風。必為子之所重。師曰。未審此人如何。溈曰。他曾問老僧。學人欲奉師去時如何。老僧對他道。直須絕滲漏始得。他道。還得不違師旨也無。老僧道。第一不得道。老僧在這裏。師遂辭溈山。徑造雲巖。舉前因緣了。便問無情說法甚麼人得聞。巖曰。無情得聞。師曰。和尚聞否。巖曰。我若聞。汝即不聞吾說法也。師曰。某甲為甚麼不聞。巖竪起拂子曰。還聞麼。師曰。不聞。巖曰我說法。汝尚不聞。豈況無情說法乎。師曰。無情說法該何典教。巖曰。豈不見。彌陀經云。水鳥樹林。悉皆念佛念法。師於此有省。乃述偈曰。也大奇也大奇。無情說法不思議。若將耳聽終難會。眼處聞時方得知。師問雲巖。某甲有餘習未盡。巖曰。汝曾作甚麼來。師曰。聖諦亦不為。巖曰。還歡喜也未。師曰。歡喜則不無。如糞掃堆頭。拾得一顆明珠。師問雲巖。擬欲相見時如何。曰問取通事舍人。師曰。見問次。曰向汝道甚麼師辭雲巖。巖曰。甚麼處去。師曰。雖離和尚。未卜所止。曰莫湖南去。師曰。無曰莫歸鄉去。師曰。無曰。早晚却回。師曰。待和尚有住處即來。曰自此一別難得相見師曰。難得不相見。臨行又問。百年後。忽有人問還邈得師真否。如何祇對。巖良久曰。祇這是。師沈吟。巖曰。价闍黎承當箇事。大須審細。師猶涉疑。後因過水。睹影大悟前旨。有偈曰。切忌從他覓。迢迢與我踈。我今獨自往。處處得逢渠。渠今正是我。我今不是渠。應須恁麼會。方得契如如。他日因供養雲巖真次。僧問。先師道。祇這是。莫便是否。師曰。是曰。意旨如何。師曰。當時幾錯會先師意。曰未審。先師還知有也無。師曰。若不知有。爭解恁麼道。若知有。爭肯恁麼道。<span class='note-inline'>(長慶云。既知有。為甚麼恁。麼道。又云。養子方知父慈)</span>師在泐潭見初首座。有語曰。也大奇也大奇。佛界道界不思議。師遂問曰。佛界道界即不問。祇如說佛界道界底是甚麼人。初良久無對。師曰。何不速道。初曰。爭即不得。師曰。道也未曾道。說甚麼爭即不得。初無對。師曰。佛之與道俱是名言。何不引教。初曰。教道甚麼。師曰。得意忘言。初曰。猶將教意向心頭作病在。師曰。說佛界道界底病大小。初又無對。次日忽遷化。時稱師為問殺首座价師。自唐大中末。於新豐山接誘學徒。厥後盛化豫章高安之洞山。權開五位。善接三根。大闡一音。廣弘萬品。橫抽寶劒。剪諸見之稠林。妙叶弘通截萬端之穿鑿。又得曹山。深明的旨。妙唱嘉猷。道合君臣。偏正回互。由是洞上玄風播於天下。故諸方宗匠咸共推尊之曰曹洞宗。師因雲巖諱日營齋。僧問。和尚於雲巖處。得何指示。師曰。雖在彼中。不蒙指示。曰既不蒙指示。又用設齋作甚麼。師曰。爭敢違背他。曰。和尚初見南泉。為甚麼却與雲巖設齋。師曰。我不重先師道德佛法。祇重他不為我說破。曰和尚為先師設齋還肯先師也無。師曰。半肯。半不肯。曰為甚麼不全肯。師曰。若全肯。即孤負先師也。問欲見和尚本來師。如何得見。師曰。年牙相似。即無阻矣。僧擬進語。師曰。不躡前蹤。別請一問。僧無對。<span class='note-inline'>(雲居代云。恁麼則不見和尚本來師也。僧問長慶如何是。年牙相似者。慶云。古人恁麼道。闍黎又向這裏覓箇甚麼)</span>問寒暑到來如何回避。師曰。何不向無寒暑處去。曰如何是無寒暑處。師曰。寒時寒殺闍黎。熱時熱殺闍黎。上堂。還有不報四恩三有者麼。眾無對。又曰。若不體此意。何超始終之患。直須心心不觸物。步步無處所。常無間斷始得相應直須努力莫閑過日。問僧甚處來。曰遊山來師曰還到頂麼。曰到。師曰。頂上有人麼。曰無人。師曰。恁麼則不到頂也曰若不到頂。爭知無人。師曰何不且住。曰某甲不辭住。西天有人不肯。師曰我從來疑著這漢。師與泰首座冬節喫果子次。乃問。有一物。上拄天。下拄地黑似漆。常在動用中。動用中收不得。且道過在甚麼處。泰曰。過在動用中。<span class='note-inline'>(同安顯別云不知)</span>師喚侍者掇退果卓問雪峯從甚處來。曰天台來。師曰。見智者否。曰義存喫鐵棒有分。僧問。如何是西來意。師曰。大似駭雞犀。問蛇吞蝦蟇。救則是。不救則是。師曰。救則雙目不睹。不救則形影不彰。有僧不安。要見師。師遂往。僧曰。和尚何不救取人家男女。師曰。你是甚麼人家男女。曰某甲是大闡提人家男女。師良久。僧曰。四山相逼時如何。師曰。老僧日前也向人家屋簷下過來。曰回互。不回互。師曰。不回互。曰教某甲向甚處去。師曰。粟畬裏去。僧噓一聲曰珍重。便坐脫。師以拄杖敲頭三下曰。汝祇解與麼去不解與麼來。因夜參不點燈。有僧出問話退後。師令侍者點燈。乃召適來問話僧出來。其僧近前。師曰。將取三兩粉來。與這箇上座。其僧拂袖而退。自此省發。遂罄捨衣資設齋。得三年後辭師。師曰。善為。時雪峯侍立。問曰。祇如這僧辭去。幾時却來。師曰。他祇知一去。不解再來。其僧歸堂。就衣鉢下坐化。峯上報師。師曰。雖然如此。猶較老僧三生在。雪峯上問訊。師曰。入門來須有語。不得道早箇入了也。峯曰。某甲無口。師曰。無口且從。還我眼來。峯無語。<span class='note-inline'>(雲居別前語云。待某甲有口即道。長慶別云。恁麼則某甲謹退)</span>雪峯般柴次。乃於師面前拋下一束。師曰。重多少。峯曰。盡大地人提不起。師曰。爭得到這裏。峯無語。問僧甚處來。曰三祖塔頭來師曰。既從祖師處來。又要見老僧作甚麼。曰祖師即別。學人與和尚不別師曰。老僧欲見闍黎本來師。還得否。曰亦須待和尚自出頭來始得。師曰。老僧適來暫時不在。官人問。有人修行否。師曰。待公作男子即修行。僧問。相逢不拈出。舉意便知有。時如何。師乃合掌頂戴。問僧作甚麼來。曰孝順。和尚來。師曰。世間甚麼物最孝順。僧無對。上堂。有一人。在千人萬人中。不背一人。不向一人。你道此人具何面目。雲居出曰。某甲參堂去師有時曰。體得佛向上事。方有些子語話分。僧問。如何是語話。師曰。語話時闍黎不聞。曰和尚還聞否。師曰。不語話時即聞。問如何是正問正答。師曰。不從口裏道。曰若有人問師還答否。師曰。也未曾問問如何是從門入者非寶。師曰。便好休。問和尚出世幾人肯。師曰。並無一人肯。曰為甚麼並無一人肯。師曰。為他箇箇氣宇如王。師問講維摩經僧曰。不可以智知。不可以識識。喚作甚麼語。曰讚法身語。師曰。喚作法身。早是讚也。問時時勤拂拭。為甚麼不得他衣鉢。未審甚麼人合得。師曰。不入門者。曰祇如不入門者。還得也無。師曰。雖然如此。不得不與他却。又曰。直道本來無一物。猶未合得他衣鉢。汝道甚麼人合得。這裏合下得一轉語。且道下得甚麼語。時有一僧下九十六轉語。並不契。末後一轉始愜師意。師曰。闍黎何不早恁麼道。別有一僧密聽。祇不聞末後一轉。遂請益其僧。僧不肯說。如是三年相從。終不為舉。一日因疾其僧。曰某三年請舉前話。不蒙慈悲。善取不得。惡取去。遂持刀白曰。若不為某舉即殺上座去也。其僧悚然曰。闍黎且待我為你舉。乃曰。直饒將來亦無處著。其僧禮謝。有菴主不安。凡見僧便曰。相救。相救。多下語不契。師乃去訪之。主亦曰相救。師曰。甚麼相救。主曰。莫是藥山之孫。雲巖嫡子麼。師曰。不敢。主合掌曰。大家相送。便遷化。僧問。亡僧遷化。向甚麼處去。師曰。火後一莖茆。問師尋常教學人行鳥道。未審如何是鳥道。師曰。不逢一人。曰如何行。師曰。直須足下無私去。曰祇如行鳥道。莫便是本來面目否。師曰。闍黎因甚顛倒。曰甚麼處是學人顛倒。師曰。若不顛倒。因甚麼却認奴作郎。曰如何是本來面目。師曰。不行鳥道。師謂眾曰。知有佛向上人。方有語話分。僧問。如何是佛向上人。師曰。非佛。<span class='note-inline'>(保福別云。佛非。法眼別云。方便呼為佛)</span>師與密師伯過水。乃問。過水事作麼生。伯曰。不濕脚。師曰。老老大大作這箇語。話伯曰你又作麼生。師曰。脚不濕。問僧甚處去來。曰製鞋來。師曰。自解依他。曰依他。師曰。他還指教汝也無。曰允即不違。僧問茱萸如何是沙門行。萸曰。行則不無。有覺即乖。別有僧舉似師。師曰。他何不道。未審是甚麼行。僧遂進此語。萸曰。佛行佛行。僧回舉似師。師曰。幽州猶似可。最苦是新羅。<span class='note-inline'>(東禪齊拈云。此語還有疑訛也無。若有。且道甚麼處不得。若無他又道。最苦是新羅。還點檢得出麼。他道。行則不無。有覺即乖。却令再問是甚麼行。<span class='corr'>又</span>道。佛行。那僧是會了問。不會了問。請斷看)</span>僧却問。如何是沙門行。師曰。頭長三尺。頸長二寸。師令侍者持此語問三聖然和尚。聖於侍者手上掐。一掐侍者回舉似師。師肯之。師見幽上座來。遽起向禪牀後立。幽曰。和尚為甚麼回避學人。師曰。將謂闍黎不見老僧。問如何是玄中又玄。師曰。如死人舌。師洗鉢次。見兩烏爭蝦蟇。有僧便問。這箇因甚麼到恁麼地。師曰。祇為闍黎。問如何是毗盧師法身主。師曰。禾莖粟榦。問三身之中。阿那身不墮眾數。師曰。吾常於此切。<span class='note-inline'>(僧問曹山。先師道吾常於此切。意作麼生。山云。要頭便斫去。又問。雪峯。峯以拄杖劈口打云。我亦曾到洞山來)</span>會下有老宿去雲巖回。師問。汝去雲巖。作甚麼。宿曰。不會。師代曰。堆堆地。師行脚時。會一官人曰。三祖信心銘弟子擬註。師曰。纔有是非。紛然失心。作麼生註。<span class='note-inline'>(法眼代云。恁麼則弟子不註也)</span>師看稻次。見朗上座牽牛。師曰。這箇牛須好看。恐傷人苗稼。朗曰。若是好牛。應不傷人苗稼。僧問。如何是青山白雲父。師曰。不森森者是曰如何是白雲青山兒。師曰。不辯東西者是。曰如何是白雲終日倚。師曰。去離不得。曰如何是青山總不知。師曰。不顧視者是。問清河彼岸是甚麼草。師曰。是不萌之草。師作五位君臣頌曰。正中偏。三更初夜月明前。莫怪相逢不相識。隱隱猶懷舊日嫌。偏中正。失曉老婆逢古鏡。分明覿面別無真。休更迷頭猶認影。正中來。無中有路隔塵埃。但能不觸當今諱。也勝前朝斷舌才。兼中至。兩刃交鋒不須避好手猶如火裏蓮。宛然自有沖天志。兼中到。不落有無誰敢和。人人盡欲出常流。折合還歸炭裏坐。上堂。向時作麼生。奉時作麼生。功時作麼生。共功時作麼生。功功時作麼生。僧問。如何是向。師曰。喫飯時作麼生。曰如何是奉。師曰。背時作麼生。曰如何是功。師曰。放下钁頭時作麼生。曰如何是共功。師曰。不得色。曰如何是功功。師曰。不共。乃示頌曰聖主由來法帝堯。御人以禮曲龍腰。有時閙市頭邊過。到處文明賀聖朝。</p>
<p>淨洗濃粧為阿誰。子規聲裏勸人歸。百花落盡啼無盡。更向亂峯深處啼。</p>
<p>枯木花開劫外春。倒騎玉象趂麒麟。而今高隱千峯外。月皎風清好日辰。</p>
<p>眾生諸佛不相侵。山自高兮水自深。萬別千差明底事。鷓鴣啼處百花新。</p>
<p>頭角纔生<span class='corr'>已</span>不堪。擬心求佛好羞慚。迢迢空刧無人識。肯向南詢五十三。</p>
<p>師因曹山辭。遂囑曰。吾在雲巖先師處。親印寶鏡三昧。事窮的要今付於汝。詞曰。如是之法。佛祖密付。汝今得之。宜善保護。銀盌盛雪。明月藏鷺類之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。<span class='corr'>但</span>形文彩。即屬染汙。夜半正明。天曉不露。為物作則。用㧞諸苦。雖非有為。不是無語。如臨寶鏡。形影相覩。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終不得物。語未正故。重離六爻。偏正回互。疊而為三。變盡成五。如荎<span class='note-inline'>(徒結切)</span>草味。如金剛杵。正中妙挾。敲唱雙舉。通宗通塗。挾帶挾路。錯然則吉。不可犯忤。天真而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。緣立宗趣。宗趣分矣。即是規矩。宗通趣極。真常流注。外寂中搖。係駒伏鼠。先聖悲之。為法檀度。隨其顛倒。以緇為素。顛倒想滅。肯心自許。要合古轍。請觀前古。佛道垂成。十劫觀樹。如虎之缺。如馬之馵<span class='note-inline'>(之戍切)</span>以有下劣。寶几珍御。以有驚異。貍奴白牯。羿以巧力。射中百步。箭鋒相直。巧力何預。木人方歌。石女起舞。非情識到。寧容思慮。臣奉於君。子順於父。不順非孝。不奉非輔。潛行密用。如愚若魯。<span class='corr'>但</span>能相續。名主中主。師又曰。末法時代。人多乾慧。若要辯驗真偽。有三種滲漏。一曰。見滲漏。機不離位。墮在毒海。二曰。情滲漏。滯在向背。見處偏枯。三曰。語滲漏。究妙失宗。機昧終始。濁智流轉。於此三種子宜知之。又綱要偈三首。一敲唱俱行。偈曰。金針雙鎻備。叶路隱全該。寶印當風妙。重重錦縫開。二金鎻玄路。偈曰。交互明中暗。功齊轉覺難。力窮忘進退。金鎻網鞔鞔。三不墮凡聖。<span class='note-inline'>(亦名理事不涉)</span>偈曰。事理俱不涉。回照絕幽微。背風無巧拙。電火爍難追。上堂。道無心合人。人無心合道。欲識箇中意。一老一不老。<span class='note-inline'>(後僧問曹山。如何是一老。山云。不扶持云。如何是一不老。山云。枯木。僧又舉似逍遙忠。忠云。三從六義)</span>。</p>
<p>問僧。世間何物最苦。曰地獄最苦。師曰。不然。在此衣線下。不明大事。是名最苦。師與密師伯行次。指路傍院曰。裏面有人。說心說性。伯曰。是誰。師曰。被師伯一問。直得去死十分。伯曰。說心說性底誰。師曰。死中得活。問僧。名甚麼。曰某甲。師曰。阿那箇是闍黎主人公。曰見祗對。次師曰。苦哉苦哉。今時人例皆如此。祇認得驢前馬後底。將為自<span class='corr'>己</span>佛法平沈此之是也。賓中主尚未分。如何辯得主中主。僧便問。如何是主中主。師曰。闍黎自道取。曰某甲道得即是賓中主。<span class='note-inline'>(雲居代云。某甲道得不是賓中主)</span>如何是主中主。師曰。恁麼道即易。相續也大難。遂示頌曰。嗟見今時學道流。千千萬萬認門頭。恰似入京朝聖主。祇到潼關便即休。師不安。令沙彌傳語雲居。乃囑曰。他或問和尚安樂否。<span class='corr'>但</span>道雲巖路相次絕也。汝下此語須遠立。恐他打汝。沙彌領旨去傳語。聲未絕。早被雲居打一棒。沙彌無語。<span class='note-inline'>(同安顯代云。恁麼則雲巖一枝不墜也。雲居錫云。上座且道雲巖路絕不絕。崇壽稠云。古人打此一棒。意作麼生)</span>師將圓寂。謂眾曰。吾有閑名在世。誰人為吾除得。眾皆無對。時沙彌出曰。請和尚法號。師曰。吾閑名<span class='corr'>已</span>謝。<span class='note-inline'>(石霜云。無人得他肯。雲居云。若有閑名非吾先師。曹山云。從古至今無人辯得。疎山云。龍有出水之機。無人辯得)</span>。</p>
<p>僧問。和尚違和。還有不病者也無。師曰。有曰。不病者還看和尚否。師曰。老僧看他有分。曰。未審和尚如何看他。師曰。老僧看時不見有病。師乃問僧。離此殻漏子。向甚麼處與吾相見。僧無對。師示頌曰。學者恒沙無一悟。過在尋他舌頭路。欲得忘形泯蹤跡。努力殷勤空裏步。乃命剃髮澡身。披衣聲鐘。辭眾儼然坐化。時大眾號慟移晷不止。師忽開目。謂眾曰。出家人心不附物是真修行。勞生惜死哀悲何益。復令主事辦愚癡齋。眾猶慕戀不<span class='corr'>已</span>。延七日食具方備。師亦隨眾齋畢。乃曰。僧家無事。大率臨行之際。勿須喧動。遂歸丈室端坐長往。當咸通十年三月。壽六十三。臘四十二。<span class='corr'>諡</span>悟本禪師。塔曰慧覺。</p>
</div></div></div>
<div class='div-other'><a id='mulu1294' />
<p class='h2'>青原下五世</p>
<div class='div-other'><a id='mulu1295' />
<p class='h3'>洞山价禪師法嗣</p>
<div class='div-other'><a id='mulu1296' />
<p class='h4'>撫州曹山本寂禪師</p><p>泉州莆田黃氏子。少業儒。年十九。往福州靈石出家。二十五登戒。尋謁洞山。山問。闍黎名甚麼。師曰。本寂。山曰。那箇聻。師曰。不名本寂。山深器之。自此入室盤桓數載。乃辭去。山遂密授洞上宗旨。復問曰。子向甚麼處去。師曰。不變異處去。山曰。不變異處豈有去邪。師曰。去亦不變異。遂往曹溪禮祖塔。回吉水。眾嚮師名乃請開法。師志慕六祖遂名山為曹。尋值賊亂乃之宜黃。有信士王若一。捨何王觀請師住持。師更何王為荷玉。由是法席大興。學者雲萃。洞山之宗。至師為盛。師因僧問五位君臣旨訣。師曰。正位即空界。本來無物。偏位。即色界。有萬象形。正中偏者。背理就事。偏中正者。舍事入理。兼帶者。冥應眾緣不墮諸有。非染非淨。非正非偏。故曰虗玄大道。無著真宗。從上先德。推此一位。最妙最玄。當詳審辯明。君為正位。臣為偏位。臣向君。是偏中正。君視臣。是正中偏。君臣道合。是兼帶語。僧問如何是君。師曰。妙德尊寰宇。高明朗太虗。曰如何是臣。師曰。靈機弘聖道。真智利羣生。曰如何是臣向君。師曰。不墮諸異趣。凝情望聖容。曰如何是君視臣。師曰。妙容雖不動。光燭本無偏。曰如何是君臣道合。師曰。混然無內外。和融上下平。師又曰。以君臣偏正言者。不欲犯中。故臣稱君不敢斥言。是也此吾法宗要。乃作偈曰。學者先須識自宗。莫將真際雜頑空。妙明體盡知傷觸。力在逢緣不借中。出語直教燒不著。潛行須與古人同。無身有事超岐路。無事無身落始終。復作五相。[○@(?/─)]偈曰。白衣須拜相。此事不為奇。積代簪纓者。休言落魄時。[○@(─/?)]偈曰。子時當正位。明正在君臣。未離兜率界。烏雞雪上行。[○@、]偈曰。燄裏寒冰結。楊花九月飛。泥牛吼水面。木馬逐風嘶。○偈曰。王宮初降日。玉兔不能離。未得無功旨。人天何太遲。●偈曰。渾然藏理事。朕兆卒難明。威音王未曉。彌勒豈惺惺。稠布衲問。披毛帶角。是甚麼墮。師曰。是類墮。曰不斷聲色。是甚麼墮。師曰。是隨墮。曰不受食。是甚麼墮。師曰。是尊貴墮。乃曰。食者。即是本分事。知有不取。故曰尊貴墮。若執。初心知有自<span class='corr'>己</span>及聖位。故曰類墮。若初心知有<span class='corr'>己</span>事回光之時。擯却色聲香味觸法得寧謐。即成功勳。後却不執六塵等事。隨分而昧。任之則礙。所以外道六師。是汝之師。彼師所墮。汝亦隨墮。乃可取食。食者。即是正命食也。亦是就六根門頭。見聞覺知。祇是不被他染汙。將為墮。且不是同向前。均他本分事尚不取。豈況其餘事邪。師凡言墮。謂混不得類不齊。凡言初心者。所謂悟了同未悟耳。師作四禁偈曰。莫行心處路。不挂本來衣。何須正恁麼。切忌未生時。僧問。學人通身是病。請師醫。師曰不醫。曰為甚麼不醫。師曰。教汝求生不得。求死不得。問沙門豈不是具大慈悲底人。師曰。是曰。忽遇六賊來時如何。師曰。亦須具大慈悲。曰如何具大慈悲。師曰。一劒揮盡。曰盡後如何。師曰。始得和同。問五位對賓時如何。師曰。汝即今問那箇位。曰某甲從偏位中來。請師向正位中接。師曰。不接。曰為甚麼不接。師曰。恐落偏位中去。師却問僧。祇如不接。是對賓。是不對賓。曰早是對賓了也。師曰。如是如是。問萬法從何而生。師曰。從顛倒生。曰不顛倒時。萬法何在。師曰在。曰在甚麼處。師曰。顛倒作麼。問不萌之草。為甚麼能藏香象。師曰。闍黎幸是。作家又是。曹山作麼。問三界擾擾。六趣昏昏。如何辨色。師曰。不辨色。曰為甚麼不辨色。師曰。若辨色即昏也。師聞鐘聲乃曰。阿㖿阿㖿。僧問。和尚作甚麼。師曰。打著我心。僧無對。<span class='note-inline'>(五祖戒代云。作賊人心虗)</span>問維那甚處來。曰牽醋槽去來。師曰。或到險處又作麼生牽。那無對。<span class='note-inline'>(雲居代云。正好著力。疎山代云。切須放却始得)</span>問金峯志曰。作甚麼來。曰蓋屋來。師曰。了也未。曰。這邊則了。師曰。那邊事作麼生。曰候下工日白和尚。師曰。如是如是。師一日入僧堂向火。有僧曰。今日好寒。師曰。須知有不寒者。曰誰是不寒者。師筴火示之。僧曰。莫道無人好。師拋下火。僧曰。某甲到這裏却不會。師曰。日照寒潭明。更明。問不與萬法為侶者。是甚麼人。師曰。汝道洪州城裏。如許多人。甚麼處去。問眉與目還相識也無。師曰。不相識。曰為甚麼不相識。師曰。為同在一處。曰恁麼則不分去也。師曰。眉且不是目。曰如何是目。師曰。端的去。曰如何是眉。師曰。曹山却疑。曰和尚為甚麼却疑。師曰。若不疑即端的去也。問如何是無刃劒。師曰。非淬鍊所成。曰用。者如何。師曰。逢者皆喪。曰不逢者如何。師曰。亦須頭落。曰逢者皆喪則固是。不逢者為甚麼頭落。師曰。不見道能盡一切。曰盡後如何。師曰。方知有此劒。問於相何真。師曰。即相即真。曰當何顯示。師竪起拂子。問幻本何真。師曰。幻本元真。<span class='note-inline'>(法眼別云。幻本不真)</span>曰當幻何顯。師曰。即幻即顯。<span class='note-inline'>(法眼別云。幻即無當)</span>曰恁麼則始終不離於幻也。師曰。覓幻相不可得。問即心即佛即不問。如何是非心非佛。師曰。兔角不用無。牛角不用有。問如何是常在底人。師曰。恰遇曹山暫出。曰如何是常不在底人。師曰。難得。僧問。清稅孤貧。乞師賑濟。師召稅闍黎。稅應諾。師曰。清原白家酒三盞。喫<span class='corr'>了</span>猶道未沾唇。<span class='note-inline'>(玄覺云。甚麼處是與他酒喫)</span>問擬豈不是類。師曰。直是不擬。亦是類。曰如何是異。師曰。莫不識痛痒好。鏡清問。清虗之理。畢竟無身時如何。師曰。理即如此。事作麼生。曰如理如事。師曰。謾曹山一人即得。爭奈諸聖眼何。曰若無諸聖眼。爭鑑得箇不恁麼。師曰。官不容針。私通車馬。雲門問。不改易底人來。師還接否。師曰。曹山無恁麼閑工夫。問人人盡有。弟子在塵中。師還有否。師曰。過手來。其僧過手。師點曰。一二三四五六足。問魯祖面壁。用表何事。師以手掩耳。問承古有言。未有一人倒地。不因地而起。如何是倒。師曰。肯即是。曰如何是起。師曰。起也。問子歸就父。為甚麼父全不顧。師曰。理合如是。曰父子之恩何在。師曰。始成父子之恩。曰如何是父子之恩。師曰。刀斧斫不開。問靈衣不挂時如何。師曰。曹山孝滿。曰孝滿後如何。師曰。曹山好顛酒。問教中道大海不宿死屍。如何是大海。師曰。包含萬有者。曰既是包含萬有。為甚麼不宿死屍。師曰。絕氣息者不著。曰既是包含萬有。為甚麼絕氣息者不著。師曰。萬有非其功。絕氣息者有其德。曰向上還有事也無。師曰。道有道無即得。爭奈龍王按劒何。問具何知解。善能問難。師曰。不呈句。曰問難箇甚麼。師曰。刀斧斫不入。曰恁麼問難。還有不肯者麼。師曰。有曰。是誰。師曰。曹山。問。世間甚麼物最貴。師曰。死猫兒頭最貴。曰為甚麼死猫兒頭最貴。師曰。無人著價。問無言如何顯。師曰。莫向這裏顯。曰甚麼處顯。師曰。昨夜床頭失却三文錢。問日未出時如何。師曰曹山也曾恁麼來。曰出後如何。師曰。猶較曹山半月程。問僧作甚麼。曰掃地。師曰。佛前掃。佛後掃。曰前後一時掃。師曰。與曹山過靸鞋來。僧問。抱璞投師。請師雕琢。師曰。不雕琢。曰為甚麼不雕琢。師曰。須知曹山好手。問如何是曹山眷屬師曰。白髮連頭戴。頂上一枝花。問古德道。盡大地唯有此人。未審是甚麼人。師曰。不可有第二月也。曰如何是第二月。師曰。也要老兄定當。曰作麼生是第一月。師曰。險師問德上座。菩薩在定聞香象渡河。出甚麼經。曰出涅槃經。師曰。定前聞。定後聞。曰和尚流也。師曰。道也太煞道。祇道得一半。曰和尚如何。師曰。灘下接取。問學人十二時中如何保任。師曰。如經蠱毒之鄉。水也不得沾著一滴。問如何是法身主。師曰。謂秦無人。曰這箇莫便是否。師曰。斬問。親何道伴。即得常聞於未聞。師曰。同共一被蓋。曰此猶是和尚得聞。如何是常聞於未聞。師曰。不同於木石。曰何者在先。何者在後。師曰。不見道。常聞於未聞。問國內按劒者是誰。師曰。曹山。<span class='note-inline'>(法燈別云。汝不是恁麼人)</span>曰擬殺何人。師曰。一切總殺。曰忽逢本生父母又作麼生。師曰。揀甚麼。曰爭奈自<span class='corr'>己</span>何。師曰。誰奈我何。曰何不自殺。師曰。無下手處。問一牛飲水。五馬不嘶時如何。師曰。曹山解忌口。問常在生死海中沉沒者。是甚麼人。師曰。第二月。曰還求出也無師曰。也求出祇是無路曰未審甚麼人接得伊。師曰。擔銕枷者。問雪覆千山。為甚麼孤峰不白。師曰。須知有異中異。曰如何是異中異。師曰。不墮諸山色。紙衣道者來參。師問莫是紙衣道者否。者曰。不敢師曰。如何是紙衣下事。者曰。一裘纔挂體。萬法悉皆如。師曰。如何是紙衣下用。者近前應諾。便立脫。師曰。汝祇解恁麼去。何不解恁麼來。者忽開眼問曰。一靈真性。不假胞胎時如何。師曰。未是妙。者曰。如何是妙。師曰。不借借。者珍重便化。師示頌曰。覺性圓明無相身。莫將知見妄疎親。念異便於玄體昧。心差不與道為鄰。情分萬法沉前境識鑒多端喪本真。如是句中全曉會。了然無事昔時人。問強上座曰。佛真法身。猶若虗空。應物現形。如水中月。作麼生說個應底道理。曰如驢覷井師曰道則太煞道。祇道得八成。曰和尚又如何。師曰。如井覷驢。僧舉。藥山問僧。年多少。曰。七十二。山曰。是七十二那。曰是。山便打。此意如何。師曰。前箭猶似可。後箭射人深。曰如何免得此棒。師曰。王勑既行。諸侯避道。問如何是佛法大意。師曰。填溝塞壑。問如何是師子。師曰。眾獸近不得。曰如何是師子兒。師曰。能吞父母者曰既是眾獸近不得。為甚麼却被兒吞。師曰。豈不見道。子若哮吼祖父俱盡。曰盡後如何。師曰。全身歸父。曰未審祖盡時。父歸何所。師曰。所亦盡。曰前來為甚麼道。全身歸父。師曰。譬如王子能成一國之事。又曰。闍黎此事不得孤滯。直須枯木上更撒些子華。雲門問。如何是沙門行。師曰。喫常住苗稼者是。曰便恁麼去時如何。師曰。你還畜得麼。曰畜得。師曰。你作麼生畜。曰著衣喫飯。有甚麼難。師曰何不道披毛戴角。門便禮拜。陸亘大夫問南泉。姓甚麼。泉曰。姓王。曰王還有眷屬也無。泉曰。四臣不昧。曰王居何位。泉曰。玉殿苔生。後僧舉問師。玉殿苔生。意旨如何。師曰。不居正位。曰八方來朝時如何。師曰。他不受禮。曰何用來朝。師曰。違則斬。曰違是臣分上。未審君意如何。師曰。樞密不得旨。曰恁麼則爕理之功。全歸臣相也。師曰。你還知君意麼。曰外方不敢論量。師曰。如是如是。問纔有是非。紛然失心。時如何。師曰。斬僧問香嚴。如何是道。嚴曰。枯木裏龍吟。曰如何是道中人。嚴曰。髑髏裏眼睛。<span class='note-inline'>(玄沙別云。龍藏枯木)</span>僧不領。乃問石霜。如何是枯木裏龍吟。霜曰。<span class='corr'>猶</span>帶喜在。曰如何是髑髏裏眼睛。霜曰。猶帶識在。又不領。乃問師。如何是枯木裏龍吟。師曰。血脉不斷。曰如何是髑髏裏眼睛。師曰。乾不盡。曰未審還有得聞者麼。師曰。盡大地未有一人不聞。曰未審枯木裏龍吟是何章句。師曰。不知是何章句。聞者皆喪。遂示偈曰。枯木龍吟真見道。髑髏無識眼初明。喜識盡時消息盡。當人那辨濁中清。問朗月當空時如何。師曰。猶是堦下漢。曰請師接上堦。師曰。月落後來相見。師尋常應機。曾無軌轍。於天復辛酉夏夜。問知事曰。今日是幾何日月。曰六月十五。師曰。曹山平生行脚。到處祇管九十日為一夏。明日辰時行脚去。及時焚香宴坐而化。閱世六十二。臘三十七。葬全身於山之西阿。<span class='corr'>諡</span>元證禪師。塔曰福圓。</p>
</div>
<div class='div-other'><a id='mulu1297' />
<p class='h4'>洪州雲居道膺禪師</p><p>幽州玉田王氏子。童丱出家於范陽延壽寺。二十五成大僧。其師令習聲聞篇聚。非其好。棄之遊方。至翠微。問道。會有僧自豫章來。盛稱洞山法席。師遂造焉。山問。甚處來。師曰。翠微來。山曰。翠微有何言句示徒。師曰。翠微供養羅漢。某甲問。供養羅漢。羅漢還來否。微曰。你每日噇箇甚麼。山曰。實有此語否。師曰。有山曰。不虗參見作家來。山問。汝名甚麼。師曰。道膺。山曰。向上更道。師曰。向上即不名道膺。山曰。與老僧祇對道吾底語一般。師問。如何是祖師意。山曰。闍黎他後有把茅蓋頭。忽有人問。如何祇對。師曰。道膺罪過。山謂師曰。吾聞思大和尚生倭國作王。是否。師曰。若是思大佛亦不作。山然之。山問師。甚處去來。師曰。蹋山來。山曰。那箇山堪住。師曰。那箇山不堪住。山曰恁麼則國內總被闍黎占却。師曰。不然。山曰。恁麼則子得箇入路。師曰。無路。山曰。若無路爭得與老僧相見。師曰。若有路即與和尚隔山。<span class='note-inline'>(山或作生。)</span>去也。山乃曰。此子<span class='corr'>已</span>後千人萬人把不住去在。師隨洞山渡水次。山問。水深多少。師曰。不濕。山曰。麤人。師曰。請師道。山曰。不乾。南泉問僧。講甚麼經。曰彌勒下生經。泉曰。彌勒幾時下生。曰見在天宮。當來下生。泉曰。天上無彌勒。地下無彌勒。師問洞山。天上無彌勒。地下無彌勒。未審誰與安名。山被問。直得禪牀震動。乃曰。膺闍黎。吾在雲巖曾問老人。直得火爐震動。今日被子一問。直得通身汗流。師後結<span class='corr'>庵</span>于三峯。經旬不赴堂。山問子近日何不赴齋。師曰。每日自有天神送食。山曰。我將謂汝是箇人。猶作這箇見解在。汝晚間來。師晚至。山召膺庵主。師應諾山曰。不思善不思惡是甚麼。師回庵寂然宴坐。天神自此竟尋不見。如是三日乃絕。山問師作甚麼。師曰。合醬。山曰。用多少鹽。師曰。旋入。山曰。作何滋味。師曰。得山問。大闡提人作五逆罪。孝養何在。師曰。始成孝養。自爾洞山許為室中領袖。初止三峯。其化未廣。後開法雲居。四眾臻萃。上堂。舉先師道。地獄未是苦。向此衣線下不明大事。却是最苦。師曰。汝等既在這箇行流。十分去九。不較多也。更著些子精彩便是。上座不屈平生行脚。不孤負叢林。古人道。欲得保任此事。須向高高山頂立。深深海底行。方有些子氣息。汝若大事未辦。且須履踐玄途。上堂。得者。不輕微。明者。不賤用。識者。不咨嗟。解者無厭惡。從天降下則貧窮。從地湧出則富貴。門裏出身易。身裏出門難。動則埋身千丈。不動則當處生苗。一言迥脫。獨㧞當時。言語不要多。多則無用處。僧問如何是。從天降下則貧窮。師曰。不貴得。曰如何是從地湧出則富貴。師曰。無中。忽有劉禹端公。問雨從何來。師曰。從端公問處來。公歡喜讚歎。師却問公。問從何來。公無語。<span class='note-inline'>(有老宿。代云。適來道甚麼。歸宗柔別云。謝和尚再三)</span>問。如何是沙門所重。師曰。心識不到處問佛與祖。還有階級否。師曰。俱在階級。問如何是西來意。師曰。古路不逢人。問如何是一法。師曰。如何是萬法。曰未審如何領會。師曰。一法是你本心。萬法是你本性。且道。心與性是一是二。僧禮拜。師示頌曰。一法諸法宗。萬法一法通。唯心與唯性。不說異兼同。問如何是口訣。師曰。近前來。僧近前。師擲拂子曰。會麼。曰不會。師曰。趂雀兒也不會。僧問。有人衣錦繡入來見。和尚後為甚寸絲不挂。師曰。直得瑠璃殿上行撲。倒也須粉碎。問馬祖出八十四人善知識。未審和尚出多少人。師展手示之。問如何是向上人行履處。師曰。天下太平。問遊子歸家時如何。師曰。且喜歸來。曰將何奉獻。師曰。朝打三千。暮打八百。問如何是諸佛師。師喝曰。這田庫兒。僧禮拜。師曰。你作麼生會。僧喝曰。這老和尚。師曰。元來不會。僧作舞出去。師曰。㳂臺盤乞兒。師曾令侍者送袴。與一住庵道者。道者曰。自有孃生袴。竟不受。師再令侍者問。孃未生時著箇甚麼。道者無語。後遷化有舍利。持似於師。師曰。直饒得八斛四斗。不如當時下得一轉語好。師在洞山作務。悞剗殺蚯蚓。山曰。這箇聻。師曰。他不死。山曰。二祖往鄴都又作麼生。師不對。後有僧問。和尚在洞山剗殺蚯蚓因緣。和尚豈不是無語。師曰。當時有語。祇是無人證明。問山河大地從何而有。師曰。從妄想有。曰與某甲想出一鋌金得麼。師便休去。僧不肯。師問雪峯。門外雪消也未。曰一片也無。消箇甚麼。師曰。消也。僧問。一時包裹時如何。師曰。旋風千匝。上堂。如人將三貫錢。買箇獵狗。祇解尋得有蹤跡底。忽遇羚羊挂角。莫道蹤跡。氣息也無。僧問。羚羊挂角時如何。師曰。六六三十六。曰挂角後如何。師曰。六六三十六。僧禮拜。師曰。會麼。曰不會。師曰。不見道無蹤跡。其僧舉似趙州。州曰。雲居師兄猶在。僧便問。羚羊挂角時如何。州曰。九九八十一。曰挂角後如何。州曰。九九八十一。曰得恁麼難會。州曰。有甚麼難會。曰請和尚指示。州曰。新羅新羅。又問長慶。羚羊挂角時如何。慶曰。草裏漢。曰挂後如何。慶曰。亂呌喚。曰畢竟如何。慶曰。驢事未去。馬事到來。眾僧夜參。侍者持燈來。影在壁上。僧見便問。兩箇相似時如何。師曰。一箇是影。問學人擬欲歸鄉時如何。師曰。祇這是新羅僧。問佛陀波利見文殊。為甚却回去。師曰。祇為不將來。所以却回去。問如何是佛。師曰。讚歎不及。曰莫祗這便是否。師曰。不勞讚歎。問教中道。是人先世罪業。應墮惡道以今世人輕賤故。此意如何。師曰。動則應墮惡道。靜則為人輕賤。<span class='note-inline'>(崇壽稠別云。心外有法。應墮惡道。守住自<span class='corr'>己</span>。為人輕賤)</span>問香積飯甚麼人得喫。師曰。須知得喫底人。入口也須抉出。有僧在房內念經。師隔窓問。闍黎念者。是甚麼經。僧曰。維摩經。師曰。不問維<span class='corr'>摩</span>經。念者是甚麼經。其僧從此得入。上堂。孤迥迥。峭巍巍。僧出問曰。某甲不會。師曰。面前案山子也不會。新羅僧問。是甚麼。得恁麼難道。師曰。有甚麼難道。曰便請和尚道。師曰。新羅新羅。問明眼人為甚麼黑如漆。師曰。何怪。荊南節度使成汭入山設供。問曰。世尊有密語。迦葉不覆藏。如何是世尊密語。師召尚書。書應諾。師曰。會麼。書曰。不會。師曰。汝若不會。世尊有密語。汝若會。迦葉不覆藏。僧問。纔生為甚麼不知有。師曰。不同生。曰。未生時如何。師曰。不曾滅。曰未生時在甚麼處。師曰。有處不收。曰甚麼人不受滅。師曰。是滅不得者。上堂。僧家發言吐氣。須有來由。莫將等閑。這裏是甚麼所在。爭受容易。凡問箇事。也須識些子好惡。若不識。尊卑良賤。不知觸犯。信口亂道。也無利益。傍家行脚。到處覓相似語。所以。尋常向兄弟道。莫怪不相似。恐同學太多去。第一莫將來。將來不相似。言語也須看前頭。八十老人入場屋。不是小兒嬉。不是因循事。一言參差即千里萬里。難為取攝。蓋為學處不著力。敲骨打髓。須有來由言語。如鉗如夾。如鉤如鎻。須教相續不斷始得。頭頭上具。物物上明。豈不是得妙底事。一種學。大須子細。研窮直須諦當。的的無差。到這裏有甚麼䠄跣處。有甚麼擬議處。向去底人。常須慘悚戢翼始得。若是知有底人。自解護惜。終不取次。十度發言。九度休去。為甚麼如此。恐怕無利益。體得底人心。如臘月扇子。直得口邊醭出。不是強為任運如此。欲得恁麼事。須是恁麼人。既是恁麼人。不愁恁麼事。恁麼事即難得。上堂汝等諸人。直饒學得佛邊事。早是錯用心。不見。古人講得。天花落。石點頭。亦不干自<span class='corr'>己</span>事。自餘是甚麼閑。擬將有限身心。向無限中用。如將方木逗圓孔。多少誵訛。若無恁麼事。饒你攢花蔟錦。亦無用處。未離情識在一切事。須向這裏及盡。若有一毫去不盡。即被塵累。豈況更多差之。毫氂過。犯山嶽。不見。古人道。學處不玄。盡是流俗。閨閤中物捨不得。俱為滲漏。直須向這裏及取。及去及來。併盡一切事始得無過。如人頭頭上了。物物上通。祇喚作了事人。終不喚作尊貴。將知尊貴一路自別。不見道。從門入者非寶。棒上不成龍。知麼。師為南昌鍾王尊之願為世世師。天復元年秋。示疾。明年正月三日。問侍者曰。今日是幾。曰初三。師曰。三十年後。但道。祇這是。乃告寂。<span class='corr'>諡</span>弘覺禪師。</p>
</div>
<div class='div-other'><a id='mulu1298' />
<p class='h4'>撫州踈山匡仁禪師</p><p>吉州新淦人。投本州元證禪師出家。一日告其師。往東都聽習。未經歲月。忽曰。尋行數墨。語不如默。捨<span class='corr'>己</span>求人。假不如真。遂造洞山。值山早參。出問。未有之言。請師示誨。山曰。不諾無人肯。師曰。還可功也無。山曰。你即今還功得麼。師曰。功不得即無諱處。山他日上堂曰。欲知此事。直須如枯木生花。方與他合。師問。一切處不乖時如何。山曰。闍黎此是功勳邊事。幸有無功之功。子何不問。師曰。無功之功。豈不是那邊人。山曰。大有人笑子恁麼問。師曰。恁麼則迢然去也。山曰。迢然。非迢然。非不迢然。師曰。如何是迢然。山曰。喚作那邊人即不得。師曰。如何是非迢然。山曰。無辨處。山問師。空劫無人家。是甚麼人住處。師曰。不識。山曰。人還有意旨也無。師曰。和尚何不問他。山曰。現問。次師曰。是何意旨。山不對。洎洞山順世。弟子禮終。乃到潭州大溈。值溈示眾曰。行脚高士直須向聲色裏睡眠。聲色裏坐臥始得。師出問。如何是不落聲色句。溈竪起拂子。師曰。此是落聲色句。溈放下拂子歸方丈。師不契。便辭香嚴。嚴曰。何不且住。師曰。某甲與和尚無緣。嚴曰。有何因緣。試舉看。師遂舉前話。嚴曰。某甲有箇語。師曰。道甚麼。嚴曰。言發非聲。色前不物。師曰。元來此中有人。遂囑香嚴曰。向後有住處。某甲却來相見。乃去。溈問嚴曰。問聲色話底矮闍黎在麼。嚴曰。<span class='corr'>已</span>去也。溈曰。曾舉向子麼。嚴曰。某甲亦曾對他來。溈曰。試舉看。嚴舉前語。溈曰。他道甚麼。嚴曰。深肯某甲。溈失笑曰。我將謂這矮子有長處元來祇在這裏。此子向去若有箇住處。近山無柴燒。近水無水喫。師聞福州大溈安和尚示眾曰。有句無句如藤倚樹。師特入嶺到彼。值溈泥壁。便問。承聞和尚道有句無句如藤倚樹。是否。溈曰。是師曰。忽遇樹倒藤枯句歸何處。溈放下泥槃。呵呵大笑歸方丈。師曰。某甲三千里。賣却布單。特為此事而來。和尚何得相弄。溈喚侍者取二百錢與這上座去。遂囑曰。向後有獨眼龍。為子點破在。溈山次日上堂。師出問。法身之理。理絕玄微。不奪是非之境。猶是法身邊事。如何是法身向上事。溈舉起拂子。師曰。此猶是法身邊事。溈曰。如何是法身向上事。師奪拂子摺折。擲向地上便歸眾。溈曰龍蛇易辨。衲子難瞞。後聞婺州明招謙和尚出世。<span class='note-inline'>(謙眇一目)</span>徑往禮拜。招問。甚處來。師曰。閩中來。招曰。曾到大溈否。師曰。到招曰。有何言句。師舉前話。招曰。溈山可謂頭正尾正。祇是不遇知音。師亦不省。復問。忽遇樹倒藤枯。句歸何處。招曰。却使溈山笑轉新。師於言下大悟。乃曰。溈山元來笑裏有刀。遙望禮拜悔過。招一日問。虎生七子。那箇無尾巴。師曰。第七箇無尾巴。香嚴出世。師不爽前約。遂往訪之。嚴上堂。僧問。不求諸聖。不重<span class='corr'>己</span>靈時如何。嚴曰萬機休罷。千聖不攜。師在眾作嘔聲曰。是何言歟。嚴聞便下座。曰適對此僧語。必有不是。致招師叔如是。未審過在甚麼處。師曰萬機休罷。猶有物在。千聖不攜。亦從人得。如何無過。嚴曰。却請師叔道。師曰。若教某甲道。須還師資禮始得。嚴乃禮拜躡前問。師曰。何不道。肯諾不得全。嚴曰。肯又肯箇甚麼。諾又諾於阿誰。師曰。肯即肯他千聖。諾即諾於<span class='corr'>己</span>靈。嚴曰。師叔恁麼道。向去倒屙三十年在。師到夾山。山上堂。師問。承師有言。目前無法。意在目前。如何是非目前法。山曰。夜月流輝。澄潭無影。師作掀禪牀勢。山曰。闍黎作麼生。師曰。目前無法了不可得。山曰。大眾看取這一員戰將。師參巖頭。頭見來乃低頭佯睡。師近前而立。頭不顧。師拍禪牀一下。頭回首曰。作甚麼。師曰。和尚。且瞌睡。拂袖便行。頭呵呵大笑曰。三十年弄馬騎。今日被驢撲。回謁石霜。<span class='note-inline'>(機語具石霜章)</span>遂歸故里。出主藍田信士張霸遷。問和尚有何言句。師示偈曰。吾有一寶琴。寄之在曠野。不是不解彈。未遇知音者。後遷疎山。上堂。病僧咸通年前。會得法身邊事。咸通年後。會得法身向上事。雲門出問。如何是法身邊事。師曰。枯<span class='corr'>樁</span>。曰如何是法身向上事。師曰。非枯樁。曰還許某甲說道理也無。師曰。許。曰枯樁豈不是明法身邊事。師曰。是。曰非枯樁。豈不是明法身向上事。師曰。是。曰祇如法身還該一切也無。師曰。法身周徧。豈得不該。門指淨瓶曰。祇如淨瓶。還該法身麼。師曰。闍黎莫向淨瓶邊覓。門便禮拜。師問鏡清。肯諾不得全。子作麼生會。清曰。全歸肯諾。師曰。不得全。又作麼生。清曰。箇中無肯路。師曰。始愜病僧意。問僧。甚處來。曰雪峰來。師曰。我<span class='corr'>已</span>前到時事事不足。如今足也未。曰如今足也。師曰。粥足飯足。僧無對。<span class='note-inline'>(雲門代云。粥足飯足)</span>有僧為師造壽塔。畢<span class='corr'>白</span>師。師曰。將多少錢與匠人。曰一切在和尚。師曰。為將三錢與匠人。為將兩錢與匠人。為將一錢與匠人。若道得。與吾親造塔來。僧無語。後僧舉似大嶺庵閑和尚。<span class='note-inline'>(即羅山也)</span>嶺曰。還有人道得麼。僧曰。未有人道得。嶺曰。汝歸與踈山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累他匠人眉鬚墮落。僧回如教而說。師具威儀望大嶺作禮。歎曰。將謂無人。大嶺有古佛。放光射到此間。雖然如是。也是臘月蓮花。大嶺後聞此語曰。我恁麼道。早是龜毛長三尺。僧問。如何是諸佛師。師曰。何不問踈山老漢。僧無對。師常握木蛇。有僧問。手中是甚麼。師提起曰。曹家女。問如何是和尚家風。師曰。尺五頭巾。曰如何是尺五頭巾。師曰。圓中取不得。因鼓山舉。威音王佛師。師乃問。作麼生是威音王佛師。山曰。莫無慚愧好。師曰。闍黎恁麼道。即得。若約病僧即不然。山曰。作麼生是威音王佛師。師曰。不坐無貴位。問靈機未運時如何。師曰。夜半放白牛。問如何是一句。師曰。不道。曰為甚麼不道。師曰。少時輩。問久負不逢時如何。師曰。饒你雄信解拈鎗。比逐秦王較百步。曰正當恁麼時如何。師曰。將軍不上便橋。金牙徒勞拈筈。問如何是直指。師曰。珠中有水君不信。擬向天邊問太陽。冬至上堂。僧問。如何是冬來意。師曰。京師出大黃。問和尚百年後向甚麼處去。師曰。背抵芒叢。四脚指天。師臨遷化。有偈示眾曰。我路碧空外。白雲無處閑。世有無根樹。黃葉風送還。偈終而逝。塔于本山。</p>
</div>
<div class='div-other'><a id='mulu1299' />
<p class='h4'>青林師䖍禪師</p><p>初參洞山。山問近離甚處。師曰。武陵。曰武陵法道何似此間。師曰。胡地冬抽笋。山曰。別甑炊香飯供養此人。師拂袖便出。山曰。此子向後走殺天下人在。師在洞山栽松次。有劉翁者求偈。師作偈曰。長長三尺餘。鬱鬱覆青草。不知何代人。得見此松老。劉得偈呈洞山。山謂曰。此是第三代洞山主人。師辭洞山。山曰。子向甚麼處去。師曰。金輪不隱的。徧界絕紅塵。山曰。善自保任。師珍重而出。洞山門送謂師曰。恁麼去一句作麼生道。師曰。步步踏紅塵。通身無影像。山良久。師曰。老和尚何不速道。山曰。子得恁麼性急。師曰。某甲罪過。便禮辭。師至山南府青銼山住庵。經十年忽記洞山遺言。乃曰。當利羣蒙。豈拘小節邪。遂往隨州。眾請住青林。後遷洞山。凡有新到。先令般柴三轉。然後參堂。有一僧不肯。問師曰。三轉內即不問。三轉外如何。師曰。鐵輪天子寰中旨。僧無對。師便打趂出。僧問。昔年病苦又中。毒藥。請師醫。師曰。金錍撥破腦。頂上灌醍醐。曰恁麼則謝師醫。師便打。上堂祖師門下。鳥道玄微。功窮皆轉。不究難明。汝等諸人。直須離心意識。參出凡聖路學。方可保任。若不如是。非吾子息。問久負不逢時如何。師曰。古皇尺一寸。問。請師答話。師曰。脩羅掌於日月。上堂。祖師宗旨。今日施行。法令<span class='corr'>已</span>彰。復有何事。僧問。正法眼藏。祖祖相傳。未審和尚。傳付何人。師曰。靈苗生有地。大悟不存師。問如何是道。師曰。回頭尋遠㵎。曰如何是道中人。師曰。<span class='corr'>擁</span>雪首揚眉。問千差路別。如何頓曉。師曰。足下背驪珠。空怨長天月。問學人徑往時如何。師曰。死蛇當大路。勸子莫當頭。曰當頭者如何。師曰。喪子命根。曰。不當頭者如何。師曰。亦無回避處。曰正當恁麼時如何。師曰。失却也。曰向甚麼處去。師曰。草深無覓處。曰和尚也須隄防始得。師拊掌曰。一等是箇毒氣。</p>
</div>
<div class='div-other'><a id='mulu1300' />
<p class='h4'>高安白水本仁禪師</p><p>因設先洞山忌齋。僧問。供養先師。先師還來也無。師曰。更下一分供養著。上堂。老僧尋常不欲向聲前色後。鼓弄人家男女。何故。且聲不是聲。色不是色。僧問。如何是聲不是聲。師曰。喚作色得麼。曰如何是色不是色。師曰。喚作聲得麼。僧作禮。師曰。且道為汝說。答汝話。若向這裏會得。有箇入處。上堂。眼裏著沙不得。耳裏著水不得。僧問。如何是眼裏著沙不得。師曰。應真無比。曰如何是耳裏著水不得。師曰。白淨無垢。問文殊與普賢。萬法悉同源。文殊普賢即不問。如何是同源底法。師曰。却問取文殊普賢。曰如何是文殊普賢。師曰。一釣便上。師謂鏡清曰。時寒道者。清曰。不敢。師曰。還有臥單也無。曰設有。亦無展底工夫。師曰。直饒道者。滴水氷生。亦不干他事。曰滴水氷生。事不相涉。師曰。是。曰此人意作麼生。師曰。此人不落意。曰不落意此人。聻。師曰。高山頂上無可與道者啗啄。長生然和尚問。如何是西來意。師曰。還見庭前杉樧樹否。曰恁麼則和尚今日因學人致得是非。師曰。多口座主。然去後。師方知是雪峰禪客。乃曰。盜法之人。終不成器。<span class='note-inline'>(然住後。眾緣不備。果符師記。因僧問。從上宗乘如何舉唱。然云。不可為闍黎一人荒却長生山也。玄沙聞云。然師兄佛法即大行。受記之緣亦就)</span>僧問。如何是不遷義。師曰。落花隨流水。明月上孤岑。師將順世。焚香白眾曰。香煙絕處。是吾涅槃時也。言訖跏趺而坐。息隨煙滅。</p>
</div>
<div class='div-other'><a id='mulu1301' />
<p class='h4'>洛京白馬遁儒禪師</p><p>僧問。如何是衲僧本分事。師曰。十道不通風。瘂子傳來信。曰傳甚麼信。師乃合掌頂戴。問如何是密室中人。師曰。纔生不可得。不貴未生時。曰是箇甚麼。不貴未生時。師曰。是汝阿爺。問三千里外嚮白馬。及乎到來。為甚麼不見。師曰。是汝不見。不干老僧事。曰請和尚指示。師曰。指即沒交涉。問如何是學人本分事。師曰。昨夜三更月正午。問如何是法身向上事。師曰。井底蝦蟆吞却月。<span class='note-inline'>(僧問黃龍。如何是井底蝦蟆吞却月。龍曰。不奈何。曰恁麼則吞却去也。龍曰一任吞。曰吞後如何。龍曰。好蝦蟆)</span>問如何是學人急切處。師曰。俊鳥猶嫌鈍。瞥然早<span class='corr'>已</span>遲。問如何是西來意。師曰。點額猢猻探月波。</p>
</div>
<div class='div-other'><a id='mulu1302' />
<p class='h4'>潭州龍牙山居遁證空禪師</p><p>撫州人也。因參翠微。乃問。學人自到和尚法席。一箇餘月。不蒙一法示誨。意在於何。微曰。嫌甚麼。師又問洞山。山曰。爭怪得老僧。<span class='note-inline'>(法眼別云。祖師來也。雲居齊云。此三人尊宿還有親疎也無。若有。那箇親。若無。親疎眼在甚麼處)</span>師又問翠微。如何是祖師意。微曰。與我將禪板來。師遂過禪板。微接得便打。師曰。打即任打。要且無祖師意。又問臨濟。如何是祖師意。濟曰。與我將蒲團來。師乃過蒲團。濟接得便打。師曰。打即任打。要且無祖師意。後有僧問。和尚行脚時。問二尊宿祖師意。未審二尊宿明也未。師曰。明即明也。要且無祖師意。<span class='note-inline'>(東禪齊云。眾中道。佛法即有。祇是無祖師意。若恁麼會。有何交涉。別作麼生會無祖師意底道理)</span>師復舉德山頭落底語。因自省過。遂止于洞山。隨眾參請。一日問。如何是祖師西來意。山曰。待洞水逆流即向汝道。師始悟厥旨。服勤八稔。湖南馬氏請住龍牙。上堂。夫參玄人。須透過祖佛始得。新豐和尚道。祖佛言教。似生冤家。始有參學分。若透不得。即被祖佛謾去。僧問。祖佛還有謾人之心也無。師曰。汝道江湖還有礙人之心也無。乃曰。江湖雖無礙人之心。為時人過不得。江湖成礙人去。不得道江湖不礙人。祖佛雖無謾人之心。為時人透不得。祖佛成謾人去。不得道祖佛不謾人。若透得祖佛過。此人過却祖佛。若也如是。始體得佛祖意。方與向上人同。如未透得。但學佛學祖。則萬劫無有出期。僧曰。如何得不被祖佛謾去。師曰。道者直須自悟去始得。問十二時中如何著力。師曰。如無手人欲行拳始得。問終日區區如何頓息。師曰。如孝子喪却父母始得。<span class='note-inline'>(東禪齊云。眾中道。如喪父母。何有閑暇。恁麼會。還息得人疑情麼。除此外且作麼生會龍牙意)</span>問如何是道。師曰。無異人心是。乃曰。若人體得道。無異人心始是道人。若是言說。則沒交涉。道者汝知行底道人否。十二時中除却著衣喫飯。無絲髮異於人心。無誑人心。此箇始是道人。若道我得我會。則沒交涉。大不容易。問如何是祖師西來意。師曰。待石烏龜解語即向汝道。曰石烏龜語也。師曰。向汝道甚麼。問古人得箇甚麼便休去。師曰。如賊入空室。問無邊身菩薩。為甚麼不見如來頂相。師曰。汝道。如來還有頂相麼。問大庾嶺頭提不起時如何。師曰。六祖為甚麼將得去。問二鼠侵藤時如何。師曰。須有隱身處始得。曰如何是隱身處。師曰。還見儂家麼。問維摩掌擎世界。未審維摩向甚麼處立。師曰。道者汝道維摩掌擎世界。問知有底人。為甚麼却有生死。師曰。恰似道者未悟時。問如何是西來意。師曰。此一問最苦。<span class='note-inline'>(報慈云。此一問最好)</span>問祖意教意是同是別。師曰。祖師在後來。問如何是無事沙門。師曰。若是沙門不得無事。曰為甚麼不得無事。師曰。覓一箇也難得。問蟾蜍無反照之功。玉兔無伴月之意。時如何。師曰。道者堯舜之君。猶有化在。問如何得此身安去。師曰。不被別人謾始得。<span class='note-inline'>(法眼別云。誰惱亂汝)</span>報慈嶼讚師真曰。日出連山。月圓當戶。不是無身。不欲全露。師一日在帳中坐。僧問。不是無身。不欲全露。請師全露。師撥開帳子曰。還見麼。曰不見。師曰。不將眼來。<span class='note-inline'>(報慈嶼聞云。龍牙祇道得一半。法眼別云。飽叢林)</span>師將順寂。有大星隕于方丈前。</p>
</div>
<div class='div-other'><a id='mulu1303' />
<p class='h4'>京兆華嚴寺休靜禪師</p><p>在洛浦作維那時。一日白槌普請曰。上間般柴。下間鋤地。第一座問。聖僧作甚麼。師曰。當堂不正坐。不赴兩頭機。師問洞山。學人無箇理路。未免情識運為。山曰。汝還見有理路也無。師曰。見無理路。山曰。甚處得情識來。師曰。學人實問。山曰。恁麼則直須向萬里無寸草處去。師曰。萬里無寸草處。還許某甲去也無。山曰。直須恁麼去。師般柴次。洞山把住曰。狹路相逢時如何。師曰。反側反側。山曰。汝記吾言。向南住有一千人。向北住止三百而<span class='corr'>已</span>。初住福州東山之華嚴。眾滿一千。未幾屬後唐莊宗徵入輦下。大闡玄風。其徒果止三百。莊宗問。祖意教意。是同是別。師曰。探盡龍宮藏。眾義不能詮。問大悟底人為甚麼却迷。師曰。破鏡不重照。落花難上枝。問大軍設天王齋求勝。賊軍亦設天王齋求勝。未審天王赴阿誰願。師曰。天垂雨露不揀榮枯。莊宗請入內齋。見大師大德總看經。唯師與徒眾不看經。帝問師。為甚麼不看經。師曰。道泰不傳天子令。時清休唱太平歌。帝曰。師一人即得。徒眾為甚麼也不看經。師曰。師子窟中無異獸。象王行處絕狐蹤。帝曰。大師大德為甚麼總看經。師曰。水母元無眼。求食須賴鰕。帝曰。既是後生。為甚麼却稱長老。師曰。三歲國家龍鳳子。百年殿下老朝臣。師後遊河朔。於平陽示滅。茶毗獲舍利。建四浮圖。一晉州。一房州。一終南山。逍遙園。一華嚴寺。諡寶智禪師無為之塔。</p>
</div>
<div class='div-other'><a id='mulu1304' />
<p class='h4'>瑞州九峯普滿禪師</p><p>僧問。如何是不遷義。師曰。東生明月。西落金烏。曰非師不委。師曰。理當則行。僧禮拜。師便打。僧曰。仁義道中禮拜何咎。師曰。來處不明。須行嚴令。問眼不到色塵時如何。師指香臺曰。面前是甚麼。曰請師子細。師曰。不妨遭人檢點。問人人盡道請益。未審師還拯濟也無。師曰。汝道。巨嶽還乏寸土麼。曰四海參尋。當為何事。師曰。演若迷頭心自狂。曰還有不狂者也無。師曰。有。曰如何是不狂者。師曰。突皢途中眼不開。問僧。近離甚處。曰閩中。師曰。遠涉不易。曰不難。動步便到。師曰。有不動步者麼。曰有。師曰。爭得到此間。僧無對。師以拄杖趂下。問對境心不動時如何。師曰。汝無大人力。曰如何是大人力。師曰。對境心不動。曰適來為甚麼道。無大人力。師曰。在舍祇言為客易。臨川方覺取魚難。問如何是道。師曰。見通車馬。曰如何是道中人。師便打。僧作禮。師便喝。問十二時中如何合道。師曰。與心合道。曰畢竟如何。師曰。土上加泥猶自可。離波求水實堪悲。問如何是不壞身。師曰。正是。曰學人不會。請師直指。師曰。適來曲多少。問古人道。真因妄立。從妄顯真。是否。師曰是。曰如何是真。師曰。不雜食。曰如何是妄。師曰。起倒攀緣。曰去此二途如何合得圓常。師曰。不敬功德天。誰嫌黑暗女。問九峯一路。今古咸知。向上宗乘。請師提唱。師竪起拂子。僧曰。大眾側聆。願垂方便。師曰。清波不覩魚龍現。迅浪風高下底鉤。曰若不久參。那知今日。師曰。人生無定止。像沒鏡中圓。問如何是祖師西來意師曰。更問阿誰。曰恁麼則學人全體是也。師曰。須彌頂上戴須彌。</p>
</div>
<div class='div-other'><a id='mulu1305' />
<p class='h4'>益州北院通禪師</p><p>初參夾山。問曰。目前無法。意在目前。不是目前法。非耳目之所到。豈不是和尚語。山曰。是。師乃掀倒禪牀。叉手而立。山起來打一拄杖。師便下去。<span class='note-inline'>(法眼云。是他掀倒禪牀。何不便去。須待他打一棒了去。意在甚麼處)</span>次參洞山。山上堂曰。坐斷主人公。不落第二見。師出眾曰。須知有一人不合伴。山曰。猶是第二見。師便掀倒禪牀。山曰。老兄作麼生。師曰。待某甲舌頭爛。即向和尚道。後辭洞山擬入<span class='corr'>嶺</span>。山曰。善為。飛猿嶺峻。好看。師良久。山召通闍黎。師應諾。山曰。何不入嶺去。師因有省。更不入嶺。住後上堂。諸上座有甚麼事。出來論量取。若上上根機。不假如斯。若是中下之流。直須剗削。門頭戶底教索索地。莫教入泥水。第一速須省事。直須無心去。學得千般萬般。祇成知解。與衲僧門下有甚麼交涉。僧問。直須無心學時如何。師曰。不管繫。問如何是佛。師曰。峭壁本無苔。灑墨圖斑駮。問二龍爭珠。誰是得者。師曰。得者失。曰不得者如何。師曰。還我珠來。問如何是清淨法身。師曰。無點汙。問轉不得時如何。師曰。功不到。問如何是大富貴底人。師曰。如輪王寶藏。曰如何是赤窮底人。師曰。如酒店腰帶。問水灑不著時如何。師曰。乾剝剝地。問一槌便成時如何。師曰。不是偶然。問如何是祖師西來意。師曰。壁上畵枯松。遊蜂競<span class='corr'>采</span>蘂。滅後<span class='corr'>諡</span>證真禪師。</p>
</div>
<div class='div-other'><a id='mulu1306' />
<p class='h4'>洞山道全禪師</p><p>問先洞山。如何是出離之要。山曰。<span class='corr'>闍</span>黎足下煙生。師當下契悟。更不他遊。雲居進語曰。終不敢孤負和尚足下煙生。山曰。步步玄者。即是功到。暨洞山圓寂。眾請踵迹住持。僧問。佛入王宮。豈不是大聖再來。師曰。護明不下生。曰爭奈六年苦行何。師曰。幻人呈幻事。曰非幻者如何。師曰。王宮覓不得。問清淨行者不入涅槃。破戒比丘不入地獄時如何。師曰。度盡無遺影。還他越涅槃。問極目千里是甚麼風範。師曰。是闍黎風範。曰未審和尚風範如何。師曰。不布婆娑眼。</p>
</div>
<div class='div-other'><a id='mulu1307' />
<p class='h4'>京兆府蜆子和尚</p><p>不知何許人也。事迹頗異。居無定所。自印心於洞山。混俗閩川。不畜道具。不循律儀。冬夏唯披一衲。逐日沿江岸。採掇鰕蜆。以充其腹。暮即宿東山白馬廟紙錢中。居民目為蜆子和尚。華嚴靜禪師。聞之欲決真假。先潛入紙錢中。深夜師歸。嚴把住曰。如何是祖師西來意。師遽答曰。神前酒臺盤。嚴放手曰。不虗與我同根生。嚴後赴莊宗詔入長安。師亦先至。每日歌唱自拍。或乃佯狂泥雪。去來俱無蹤跡。厥後不知所終。</p>
</div>
<div class='div-other'><a id='mulu1308' />
<p class='h4'>台州幽棲道幽禪師</p><p>鏡清問。如何是少父。師曰。無標的。曰無標的以為少父邪。師曰。有甚麼過。曰祇如少父作麼生。師曰。道者是甚麼心行。問如何是佛。師曰。汝不信是眾生。曰學人大信。師曰。若作勝解。即受羣邪。問如何是道。師曰。但有路可上。更高人也行。曰如何是道中人。師曰。解驅雲裏信。師一日齋時入堂。白槌曰。白大眾。眾舉頭。師曰。且喫飯。師將示滅。僧問。和尚百年後。向甚麼處去。師曰。迢然迢然。言訖坐亡。</p>
</div>
<div class='div-other'><a id='mulu1309' />
<p class='h4'>越州乾峯和尚</p><p>上堂。法身有三種病。二種光。須是一一透得始解歸家穩坐。須知更有向上一竅在。雲門出問。庵內人為甚麼不知庵外事。師呵呵大笑。門曰。猶是學人疑處師曰。子是甚麼心行。門曰。也要和尚相委。師曰。直須與麼始解穩坐。門應喏喏。上堂。舉一不得舉二。放過一著落在第二。雲門出眾曰。昨日有人從天台來。却往徑山去。師曰。典座來日不得普請。便下座。問僧。甚處來。曰天台。師曰。見說石橋作兩段。是否。曰和尚甚處得這消息來。師曰。將謂華頂峯前客。元是平田莊裏人。問如何得出三界去。師曰。喚院主來趂出這僧著。師問眾僧。輪回六趣。具甚麼眼。眾無對。僧問。如何是超佛越祖之談。師曰。老僧問聻。曰和尚問則且置。師曰。老僧問。尚不奈何。說甚麼超佛越祖之談。問十方薄伽梵。一路涅槃門。未審路頭在甚麼處。師以拄杖畫云。在這裏<span class='note-inline'>(僧後請益雲門。門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼)</span>。</p>
</div>
<div class='div-other'><a id='mulu1310' />
<p class='h4'>吉州禾山和尚</p><p>僧問。學人欲伸一問。師還答否。師曰。禾山答汝了也。問如何是西來意。師曰。禾山大頂。問如何是和尚家風。師曰。滿目青山起白雲。曰或遇客來如何祇待。師曰。滿盤無味醍醐果。問無言童子居何國土。師曰。當軒木馬嘶風切。</p>
</div>
<div class='div-other'><a id='mulu1311' />
<p class='h4'>明州天童咸啟禪師</p><p>問伏龍。甚處來。曰伏龍來。師曰。還伏得龍麼。曰不曾伏這畜生。師曰。且坐喫茶。簡大德問。學人卓卓上來。請師的的。師曰。我這裏一屙便了。有甚麼卓卓的的。曰和尚恁麼答話。更買草鞋行脚好。師曰。近前來。簡近前。師曰。祇如老僧恁麼答。過在甚麼處。簡無對。師便打。問如何是本來無物。師曰。石潤元含玉。鑛異自生金。問如何是真常流注。師曰。涓滴無移。</p>
</div>
<div class='div-other'><a id='mulu1312' />
<p class='h4'>潭州寶蓋山和尚</p><p>僧問。一間無漏舍。合是何人居。師曰。無名不挂體。曰還有位也無。師曰。不處。問如何是寶蓋。師曰。不從人天得。曰如何是寶蓋中人。師曰。不與時人知。曰佛來時如何。師曰。覓他路不得。問世界壞時。此物何處去。師曰。千聖尋不得。曰時人如何歸向。師曰。直須似他去。曰還有的當也無。師曰。不立標則。問不居正位底人。如何行履。師曰。紅焰叢中駿馬嘶。</p>
</div>
<div class='div-other'><a id='mulu1313' />
<p class='h4'>澧州欽山文䆳禪師</p><p>福州人也。少依杭州大慈山寰中禪師受業。時巖頭雪峯在眾。覩師吐論。知是法器。相率遊方。二大士各承德山印記。師雖屢激揚。而終然凝滯。一日問德山曰。天王也恁麼道。龍潭也恁麼道。未審和尚作麼生道。山曰。汝試舉天王龍潭道底看。師擬進語。山便打。師被打歸延壽堂曰。是則是。打我太煞。巖頭曰。汝恁麼道。他後不得道見德山來。<span class='note-inline'>(法眼別云。是則是。錯打我)</span>後於洞山言下發解。乃為之嗣。年二十七。止于欽山。對大眾前自省過。舉參洞山時語。山問。甚麼處來。師曰。大慈來。曰還見大慈麼。師曰見。曰色前見。色後見。師曰。非色前後見。洞山默置。師乃曰。離師太早。不盡師意。<span class='note-inline'>(法眼云。不盡師意。不易承嗣得他)</span>僧問。如何是祖師西來意。師曰。梁公曲尺。誌公剪刀。問一切諸佛。及諸佛法。皆從此經出。如何是此經。師曰。常轉。曰未審經中說甚麼。師曰。有疑請問。問如何是和尚家風。師曰。錦繡銀香囊。風吹滿路香。巖頭聞。令僧去云。傳語十八子。好好事潘郎。有僧寫師真呈。師曰。還似我也無。僧無對。師自代曰。眾僧看取。德山侍者來參。纔禮拜。師把住曰。還甘欽山與麼也無。者曰。某甲却悔久住德山。今日無言可對。師乃放手曰。一任祇對。者撥開胸曰。且聽某通氣一上。師曰。德山門下即得。這裏一點用不著。者曰。久聞欽山不通人情。師曰。累他德山眼目。參堂去。師與巖頭雪峯坐次。洞山行茶來。師乃閉眼。洞曰。甚麼處去來。曰入定來。洞曰。定本無門。從何而入。師入浴院。見僧踏水輪。僧下問訊。師曰。幸自轆轆地轉。何須恁麼。曰不恁麼又爭得。師曰。若不恁麼。欽山眼堪作甚麼。曰作麼生是師眼。師以手作撥眉勢。曰和尚又何得恁麼。師曰。是我恁麼。你便不恁麼。僧無對。師曰。索戰無功。一場氣悶。良久乃問曰。會麼。曰不會。師曰。欽山為汝擔取一半。師與巖頭雪峯過江西。到一茶店喫茶次。師曰。不會轉身通氣者。不得茶喫。頭曰。若恁麼我定。不得茶喫。峯曰。某甲亦然。師曰。這兩箇老漢。話頭也不識。頭曰。甚處去也。師曰。布袋裏老鴉。雖活如死。頭退後曰。看看。師曰。奯公且置。存公作麼生。峯以手畵一圓相。師曰。不得不問。頭呵呵曰。太遠生。師曰。有口不得茶喫者多。巨良禪客參。禮拜了便問。一鏃破三關時如何。師曰。放出關中主看。良曰。恁麼則知過必改。師曰。更待何時。良曰。好隻箭放不著所在。便出去。師曰。且來闍黎。良回首。師下禪牀擒住曰。一鏃破三關即且置。試為欽山發箭看。良擬議。師打七棒曰。且聽箇亂統漢。疑三十年。有僧舉似同安察。安曰。良公雖解發箭。要且未中的。僧便問。未審如何得中的去。安曰。關中主是甚麼人。僧回舉似師。師曰。良公若解恁麼。也免得欽山口。然雖如此。同安不是好心。亦須看始得。僧參。師竪起拳曰。開即成掌。五指參差。如今為拳。必無高下。汝道欽山還通商量也無。僧近前。却竪起拳。師曰。你恁麼。祇是箇無開合漢。曰未審和尚如何接人。師曰。我若接人。共汝一般去也。曰特來參師。也須吐露箇消息。師曰。汝若特來。我須吐露。曰便請。師便打。僧無語。師曰。守株待兔。枉用心神。上堂。橫按拄杖顧視大眾曰。有麼有麼。如無。欽山唱菩薩蠻去也。囉囉哩哩。便下座。師與道士論義。士立義曰。麤言及細語。皆歸第一義。師曰。道士是佛家奴。士曰。太麤生。師曰。第一義何在。士無語。</p>
</div>
<div class='div-other'><a id='mulu1314' />
<p class='h4'>瑞州九峯通玄禪師</p><p>郢州程氏子。初參德山。後於洞山言下有省。住後。僧問。自心他心得相見否。師曰。自<span class='corr'>己</span>尚不見。他人何可觀。問罪福之性。如何了達得無同異。師曰。絺綌不禦寒。</p>
</div></div></div>
<div class='div-other'><a id='mulu1315' />
<p class='h2'>青原下六世</p>
<div class='div-other'><a id='mulu1316' />
<p class='h3'>曹山寂禪師法嗣</p>
<div class='div-other'><a id='mulu1317' />
<p class='h4'>瑞州洞山道延禪師</p><p>因曹山垂語云。有一人向萬丈崖頭騰身。直下此是甚麼人。眾無對。師出曰。不存。山曰。不存箇甚麼。師曰。始得撲不碎。山深肯之。後有僧問。請和尚密付真心。師曰。欺這裏無人作麼。</p>
</div>
<div class='div-other'><a id='mulu1318' />
<p class='h4'>撫州金峰從志玄明禪師</p><p>僧問。如何是金峰正主。師曰。此去鎮縣不遙。闍黎莫造次。曰何不道取。師曰。口如磉盤。問千峰萬峰。那箇是金峰。師乃斫額。問千山無雲。萬里絕霞時如何。師曰。飛猿嶺那邊。何不吐却。問如何是西來意。師曰。壁邊有鼠耳。問如何是和尚家風。師曰。金峰門前無五里牌。新到參。師曰。不用通時暄。第一句道將來。曰孟春猶寒。伏惟和尚。師曰。猶有這箇在。曰不可要人點檢去也。師曰。誰。僧指自身。師曰。不妨遭人點檢。拈起枕子示僧曰。一切人喚作枕子。金峰道不是。僧曰。未審和尚喚作甚麼。師拈起枕子。僧曰。恁麼則依而行之。師曰。你喚作甚麼。僧曰。枕子。師曰。落在金峰窠裏。問金盃滿酌時如何。師曰。金峰不勝酩酊。僧掃地次。師問。作甚麼。僧竪起苕帚。師曰。猶有這箇在。曰和尚適來見箇甚麼。師竪起拄杖。僧參。纔入方丈。師便打。僧曰。是是。師又打。僧曰。不是不是。師作禮拜勢。僧作拓勢。師曰。老僧眼暗。闍黎耳聾。曰將飯餧魚。還須克<span class='corr'>己</span>。師曰。施食得長壽報。曰和尚年多少。師曰。不落數量。曰長壽者誰。師曰。金峰。曰果然眼昏。師曰。是是。問僧。甚處來。僧近前良久。師曰。闍黎參見甚麼人。曰參甚麼椀。師曰。金峰有過。曰是是。師良久。師問僧。甚處來。曰東國來。師曰。作麼生過得金峰關。曰公驗分明。師曰。試呈似金峰看。僧展兩手。師曰。金峰關從來無人過得。曰和尚還過得麼。師曰。波斯喫胡椒。問僧。姓甚麼。曰姓何。師曰。至竟不脫俗。曰因師致得。師曰。若恁麼。過在金峰。曰不敢。師曰。灼然金峰有過。僧問訊次。師把住曰。輒不得向人道我有。一則因緣。舉似你。僧作聽勢。師與一掌。僧曰。為甚麼打某甲。師曰。我要這話行。看經次。駢道者來。師擎起經。作攬衣勢。以目視之。駢提起坐具。以目視師。師曰。一切人道你會禪。駢曰。和尚作麼生。師笑曰。草賊大敗。問是身無知。如土木瓦石。此意如何。師下禪牀扭僧耳朵。僧負痛作聲。師曰。今日始捉著箇無知漢。僧作禮出去。師召闍黎。僧回首。師曰。若到堂中不可舉著。曰何故。師曰。大有人笑金峰老婆心。上堂。老僧二十年前有老婆心。二十年後無老婆心。僧問。如何是二十年前有老婆心。師曰。問凡答凡。問聖答聖。曰如何是二十年後無老婆心。師曰。問凡不答凡。問聖不答聖。師見僧來乃舉手曰。此是大人分上事。你試通箇消息看。曰某甲不欲瞞和尚。師曰。知孝養人也還稀有。曰莫是大人分上事麼。師曰。老僧瞞闍黎。曰到這裏不易辨白。師曰。灼然灼然。僧禮拜。師曰。發足何處。曰祇這裏。師曰。不唯自瞞。兼瞞老僧。上堂。我若舉來。又恐遭人唇吻。不舉。又遭人笑怪。於其中間如何即是。有僧纔出。師便歸方丈。至晚別僧請益曰。和尚今日為甚不答這僧話。師曰。大似失錢遭罪。問僧。你還知金<span class='corr'>峰</span>一句子麼。曰知來久矣。師曰。作麼生。僧便喝。師良久。僧曰。金峰一句今日粉碎。師曰。老僧大曾問人。唯有闍黎門風峭峻。曰不可須要人點檢。師曰。真鍮不博金。問如何是非言。之言師曰。不加文彩。問四海晏清時如何。師曰。猶是堦下漢。上堂。事存函蓋合。理應箭鋒拄。還有人道得麼。如有人道得。金峰分半院與他住。時有僧出作禮。師曰。相見易得好。共住難為人。便下座。僧辭。師問何處去。曰不敢妄通消息。師曰。若到諸方。切忌道著金峰為人處。曰<span class='corr'>已</span>領尊旨。師曰。忽有人問你作麼生。僧提起袈裟角。師曰。捷弱於闍黎。</p>
</div>
<div class='div-other'><a id='mulu1319' />
<p class='h4'>襄州鹿門山處真禪師</p><p>僧問。如何是和尚家風。師曰。有鹽無醋。曰忽遇客來如何祇待。師曰。柴門草戶謝子遠來。問如何是道人。師曰。口似鼻孔。問祖祖相傳。傳甚麼物。師曰。金襴袈裟。問如何是函中般若。師曰。佛殿挾頭六百卷。問和尚百年後。向甚麼處去。師曰。山下李家使牛去。曰還許學人相隨也無。師曰。汝若相隨。莫同頭角。曰諾。師曰。合到甚麼處。曰佛眼辨不得。師曰。若不放過。亦是茫茫。問如何是鹿門高峻處。師曰。汝還曾上主山也無。問如何是禪。師曰。鸞鳳入雞籠。曰如何是道。師曰。藕絲牽大象。問劫火洞然。大千俱壞。未審此箇還壞也無。師曰。臨崖看滸眼。特地一場愁。問如何是和尚轉身處。師曰。昨夜三更失却枕子。問一句下豁然時如何。師曰。汝是誰家子。上堂。一片凝然光燦爛。擬意追尋卒難見。瞥然撞著豁人情。大事分明總成辦。實快活。無繫絆。萬兩黃金終不換。任他千聖出頭來。總是向渠影中現。</p>
</div>
<div class='div-other'><a id='mulu1320' />
<p class='h4'>撫州曹山慧霞了悟禪師</p><p>僧問。佛未出世時如何。師曰。曹山不如。曰出世後如何。師曰。不如曹山。問四山相逼時如何。師曰。曹山在裏許。曰還求出也無。師曰。在裏許即求出。僧侍立。師曰。道者可煞熱。曰是。師曰。祇如熱向甚處回避。曰向鑊湯鑪炭裏回避。師曰。祇如鑊湯鑪炭。又作麼生回避。曰眾苦不能到。</p>
</div>
<div class='div-other'><a id='mulu1321' />
<p class='h4'>華州草庵法義禪師</p><p>僧問。如何是祖師西來意。師曰。爛炒浮漚飽滿喫。問擬心即差。如何進道。師曰。有人常擬。為甚麼不差。曰此猶是和尚分上事。師曰。紅焰蓮花朵朵開。問如何是和尚得力處。師曰。如盲似聾。曰不會。師曰。恰與老僧同參。</p>
</div>
<div class='div-other'><a id='mulu1322' />
<p class='h4'>撫州曹山光慧玄悟禪師</p><p>上堂。良久曰。雪峰和尚為人。如金翅鳥入海取龍相似。僧出問。未審和尚此間如何。師曰。甚處去來。問如何是西來的的意。師曰。不禮拜。更待何時。問如何是密傳底心。師良久。僧曰。恁麼則徒勞側耳也。師喚侍者。來燒香著。問古人云。如紅鑪上一點雪。意旨如何。師曰。惜取眉毛好。問如何指示。即得不昧去。師曰。不可雪上更加霜。曰恁麼則全因和尚去也。師曰。因箇甚麼。問如何是妙明真性。師曰。款款莫磕損。上堂。良久。僧出曰。為眾竭力。禍出私門。未審放過不放過。師默然。問古人道。生也不道。死也不道。意旨如何。師良久。僧禮拜。師曰。會麼。曰不會。師曰。也是廚寒甑足塵。上堂。舉拄杖曰。從上皆留此一路。方便接人。有僧出曰。和尚又是從頭起也。師曰。謝相委悉。問機關不轉請師商量。師曰。瘂得我口麼。問路逢猛虎時如何。師曰。放憨作麼。</p>
</div>
<div class='div-other'><a id='mulu1323' />
<p class='h4'>撫州曹山羗慧智炬禪師</p><p>初問先曹山曰。古人提持那邊人。學人如何體悉。山曰。退步就<span class='corr'>己</span>。萬不失一。師於言下頓忘玄解。乃辭去徧參。至三祖。因看經次。僧問。禪僧心不挂元字脚。何得多學。師曰。文字性異。法法體空。迷則句句瘡疣。悟則文文般若。苟無取舍。何害圓伊。後離三祖到瑞州。眾請住龍泉。僧問如何是文殊。師曰。不可有第二月也。曰即今事如何。師曰。正是第二月。問如何是如來語。師曰。猛風可繩縛。問如何履踐。即得不昧宗風。師曰。須知龍泉好手。曰請和尚好手。師曰。却憶鍾子期。問古人道。若記一句論劫作野狐精。未審古人意旨如何。師曰。龍泉僧堂未曾鎻。曰和尚如何。師曰。風吹耳朵。問如何是一句。師曰。無聞。問如何是聲前一句。師曰。恰似不道。問如何是和尚為人一句。師曰。汝是九色鹿。問抱璞投師時如何。師曰。不是自家珍。曰如何是自家珍。師曰。不琢不成器。</p>
</div>
<div class='div-other'><a id='mulu1324' />
<p class='h4'>衡州育王山弘通禪師</p><p>僧問。混沌未分時如何。師曰。混沌。曰分後如何。師曰。混沌。上堂。釋迦如來四十九年說不到底句。今夜山僧不避羞耻。與諸尊者共譚。良久曰。莫道錯。珍重。僧問。學人有病。請師醫。師曰。將病來與汝醫。曰便請。師曰。還老僧藥價錢來。問曹源一路即不問。衡陽江畔事如何。師曰。紅爐焰上無根草。碧潭深處不逢魚。問心法雙亡時如何。師曰。三脚蝦蟇背大象。問如何是西來意。師曰。老僧毛竪。問如何是佛法大意。師曰。直侍文殊過即向你道。曰文殊過也。請和尚道。師便打。問如何是和尚家風。師曰。渾身不直五文錢。曰太貧寒生。師曰。古代如是。曰如何施設。師曰。隨家豐儉。問如何是急切處。師曰。鍼眼裏打筋斗。問如何是本來身。師曰。回光影裏見方親。</p>
</div>
<div class='div-other'><a id='mulu1325' />
<p class='h4'>衡州華光範禪師</p><p>僧問。如何是無縫塔。師指僧堂曰。此間僧堂無門戶。問僧。曾到紫陵麼。曰曾到。師曰。曾到鹿門麼。曰曾到。師曰。嗣紫陵即是。嗣鹿門即是。曰即今嗣和尚得麼。師曰。人情不打即不可。便打。問非隱顯處是和尚。那箇是某甲。師曰。盡乾坤無一不是。曰此猶是和尚。那箇是某甲。師曰。木人石女笑分明。</p>
</div>
<div class='div-other'><a id='mulu1326' />
<p class='h4'>處州廣利容禪師</p><p>初住貞溪。僧參。師舉拂子曰。貞溪老僧還具眼麼。曰某甲不敢見和尚過。師曰。老僧死在闍黎手裏也。問如何是和尚家風。師曰。謝闍黎道破。問西院拍手笑呵呵。意作麼生。師曰。捲上簾子著。問自<span class='corr'>己</span>不明如何得明。師曰。不明。曰為甚麼不明。師曰。不見道自<span class='corr'>己</span>事。問魯祖面壁。意作麼生。師良久曰。還會麼。曰不會。師曰。魯祖面壁。因郡守受代歸。師出送接話次。守問。和尚遠出山門。將甚麼物來。師曰。無盡之寶呈獻。守無對。後有人進語曰。便請。師曰。太守尊嚴。問千途路絕。語思不通時如何。師曰。猶是堦下漢。曰如何是堦上漢。師曰。龍樓不舉手。乃曰。作麼生是尊貴底人。試道看。莫祇向長連牀上坐地。見他人不肯。忽被明眼人拶著。便向鐵圍山裏藏身。若到廣利門下。須道得第一句。即開一線道。與兄弟商量。時有僧出禮拜。師曰。將謂是異國舶主。元來<span class='corr'>是此</span>土商人。</p>
</div>
<div class='div-other'><a id='mulu1327' />
<p class='h4'>泉州廬山小谿院行傳禪師</p><p>青原周氏子。僧問。久嚮廬山石門。為甚麼入不得。師曰。鈍漢。僧曰。忽遇猛利者還許也無。師曰。喫茶去。</p>
</div>
<div class='div-other'><a id='mulu1328' />
<p class='h4'>益州布水巖和尚</p><p>僧問。如何是西來意。師曰。一回思著一傷心。問寶劒未磨時如何。師曰。用不得。曰磨後如何。師曰。觸不得。</p>
</div>
<div class='div-other'><a id='mulu1329' />
<p class='h4'>蜀川西禪和尚</p><p>僧問。佛是摩耶降生。未審和尚是誰家子。師曰。水上卓紅旗。問三十六路。阿那一路最妙。師曰。不出第一手。曰忽遇出時如何。師曰。脊著地也不難。</p>
</div>
<div class='div-other'><a id='mulu1330' />
<p class='h4'>韶州華嚴和尚</p><p>僧問。既是華嚴。還將得華來麼。師曰。孤峰頂上千枝秀。一句當機對聖明。僧錄問。法身無相。不可言宣。皇帝詔師。將何接引。師曰。金鐘迥出雲中響。萬里歸朝賀聖君。問如何是佛法大意。師曰。驚天動地。曰還當也無。師曰。靈機永布千家月。祇這如今萬世傳。</p>
</div></div>
<div class='div-other'><a id='mulu1331' />
<p class='h3'>雲居膺禪師法嗣</p>
<div class='div-other'><a id='mulu1332' />
<p class='h4'>洪州鳳棲山同安丕禪師</p><p>僧問。如何是無縫塔。師曰。吽吽。曰如何是塔中人。師曰。今日大有人從建昌來。問一見便休去時如何。師曰。是也更來這裏作麼。問如何是點額魚。師曰。不透波瀾。曰慚耻時如何。師曰。終不仰面。曰恁麼則不變其身也。師曰。是也青雲事作麼生。問如何是和尚家風。師曰。金鷄抱子歸霄漢。玉兔懷胎入紫微。曰忽遇客來將何祇待。師曰。金果朝來猿摘去。玉花晚後鳳銜歸。問無情還解說法也無。師曰。玉犬夜行不知天曉。問路逢達道人。不將語默對。未審將甚麼對。師曰。要踢要拳。問纔有言詮。盡落今時。不落言詮。請師直說。師曰。木人解語非<span class='corr'>干</span>舌。石女拋梭豈亂絲。問依經解義。三世佛冤。離經一字。即同魔說。此理如何。師曰。孤峰迥秀不挂煙蘿。片月行空白雲自在。新到參。師問。甚處來。曰湖南。師曰。還知同安這裏。風雲體道。花檻璇璣麼。曰知。師曰。非公境界。僧便喝。師曰。短販樵人。徒誇書劒。僧擬進語。師曰。劒甲未施。賊身<span class='corr'>已</span>露。問佛未出世時如何。師曰。藕絲繫大象。曰出世後如何。師曰。鐵鎻鎻石牛。問不傷王道如何。師曰。喫粥喫飯。曰莫便是不傷王道也無。師曰。遷流左降。問玉印開時何人受信。師曰。不是恁麼人。曰親宮事如何。師曰。道甚麼。問如何是毗盧師。師曰。闍黎在甚麼處出家。問如何是觸目菩提。師曰。面前佛殿。問片玉無瑕。請師不觸。師曰。落汝後。問玉印開時何人受信。師曰。不是小小。問迷頭認影如何止。師曰。告阿誰。曰如何即是。師曰。從人覓即轉遠也。曰不從人覓時如何。師曰。頭在甚麼處。問如何是同安一隻箭。師曰。腦後看。曰腦後事如何。師曰。過也。問亡僧衣眾人唱。祖師衣甚麼人唱。師曰。打。問將來不相似。不將來時如何。師曰。甚麼處著。問未有這箇時。作麼生行履。師曰。尋常又作麼生。曰恁麼則不改舊時人也。師曰。作何行履。問如何是異類中人。師曰。露地藏白牛。溪山籠日月。師看經次。見僧來參。遂以衣袖蓋却頭。僧近前作弔慰勢。師放下衣袖。提起經曰。會麼。僧却以衣袖蓋頭。師曰。蒼天蒼天。</p>
</div>
<div class='div-other'><a id='mulu1333' />
<p class='h4'>廬山歸宗寺懷惲禪師</p><p>僧問。無佛無眾生時如何。師曰。甚麼人如此。問水清魚現時如何。師曰。把一箇來。僧無對。<span class='note-inline'>(同安代云。動即失)</span>問如何是五老峰。師曰。突兀地。問截水停輪時如何。師曰。磨不轉。曰如何是磨不轉。師曰。不停輪。問如何是塵中弟子。師曰。灰頭土面。<span class='note-inline'>(同安代云。不拂拭)</span>問如何是世尊不說說。師曰。正恁麼。曰如何是迦葉不聞聞。師曰。不附物。問不佛不眾生時如何。師曰。是甚麼人如此。問學人不到處。請師說。師曰。汝不到甚麼處來。</p>
</div>
<div class='div-other'><a id='mulu1334' />
<p class='h4'>池州嵇山章禪師</p><p>在投子作柴頭。投子同喫茶次。謂師曰。森羅萬象總在裏許。師潑却茶曰。森羅萬象在甚麼處。子曰。可惜一椀茶。師後謁雪峰。峰問。莫是章柴頭麼。師乃作輪椎勢。峰肯之。</p>
</div>
<div class='div-other'><a id='mulu1335' />
<p class='h4'>南康軍雲居懷岳禪師</p><p>僧問。如何是大圓鏡。師曰。不鑒照。曰忽遇四方八面來時作麼生。師曰。胡來胡現。漢來漢現。曰大好不鑒照。師便打。問如何是一丸療萬病底藥。師曰。汝患甚麼。問如何是本來瑞草。師曰。好手拈不出。曰如何是無根樹。師曰。處處著不得。</p>
</div>
<div class='div-other'><a id='mulu1336' />
<p class='h4'>杭州佛日本空禪師</p><p>初遊天台山。甞曰。如有人奪得我機者。即吾師矣。尋謁雲居。作禮問曰。二龍爭珠誰是得者。居曰。卸却業身來。與子相見。師曰。業身<span class='corr'>已</span>卸。居曰。珠在甚麼處。師無對。<span class='note-inline'>(同安代云。回頭即沒交涉)</span>遂投誠入室。時始年十三。後四年參夾山。纔入門見維那。那曰。此間不著後生。師曰。某甲不求挂搭。暫來禮謁和尚。維那白夾山。山許相見。師未陞堦。山便問。甚處來。師曰。雲居來。曰即今在甚麼處。師曰。在夾山頂[寧*頁]上。山曰。老僧行年在坎。五鬼臨身。師擬上堦。山曰。三道寶堦從何而上。師曰。三道寶堦曲為今時。向上一路請師直指。山便揖。師乃上堦禮拜。山問。闍黎與甚麼人同行。師曰。木上座。山曰。何不來相看老僧。師曰。和尚看他有分。山曰。在甚處。師曰。在堂中。山便同師下到堂中。師遂取拄杖擲在山面前。山曰。莫從天台得否。師曰。非五嶽之所生。山曰。莫從須彌得否。師曰。月宮亦不逢。山曰。恁麼則從人得也。師曰。自<span class='corr'>己</span>尚是冤家。從人得堪作甚麼。山曰。冷灰裏有一粒豆爆。乃喚維那明窓下安排著。師曰。未審明窓還解語也無。山曰。待明窓解語。即向汝道。夾山來日上堂。問昨日新到在甚麼處。師出應喏。山曰。子未到雲居<span class='corr'>已</span>前。在甚麼處。師曰。天台國清。山曰。吾聞天台有潺潺之瀑。淥淥之波。謝子遠來。此意如何。師曰。久居巖谷。不挂松蘿。山曰。此猶是春意。秋意作麼生。師良久。山曰。看君祇是撐船漢。終歸不是弄潮人。來日普請。維那令師送茶。師曰。某甲為佛法來。不為送茶來。那曰。奉和尚處分。師曰。和尚尊命即得。乃將茶去作務處。搖茶甌作聲。山回顧。師曰。釅茶三五盌。意在钁頭邊。山曰。瓶有傾茶勢。籃中幾箇甌。師曰。瓶有傾茶勢籃中無一甌。便行茶。時眾皆舉目。師曰。大眾鶴望。請師一言。山曰。路逢死蛇莫打殺。無底籃子盛將歸。師曰。手執夜明符。幾箇知天曉。山曰。大眾有人也。歸去來歸去來。遂住普請歸院。眾皆嘆仰。師終于佛日。卵塔存焉。</p>
</div>
<div class='div-other'><a id='mulu1337' />
<p class='h4'>蘇州永光院真禪師</p><p>上堂。言鋒若差。鄉關萬里。直須懸崖撒手。自肯承當。絕後再蘇。欺君不得。非常之旨。人焉廋哉。問道無橫徑。立者皆危。如何得不被橫徑所侵去。師以杖拄僧口。僧曰。此猶是橫徑。師曰。合取口。問如何是常在底人。師曰。來往不易。問如何是祖師西來意。師曰。鐵山夜鎻千家月。金烏常照不當門。</p>
</div>
<div class='div-other'><a id='mulu1338' />
<p class='h4'>廬山歸宗澹權禪師</p><p>僧問。金雞未鳴時如何。師曰。失却威音王。曰鳴後如何。師曰。三界平沉。問盡身供養時如何。師曰。將甚麼來。曰所有不惜。師曰。供養甚麼人。僧無語。問學人為佛法來。如何是佛法。師曰。正空閑。曰便請商量。師曰。周匝有餘。問大眾雲集。合譚何事。師曰。三三兩兩。問路逢達道人。不將語默對。未審將甚麼對。師曰。爭能肯得人。僧良久。師曰。會麼。曰不會。師曰。長安路上廁坑子。問如何是佛法大意。師曰。三枷五棒。問通徹底人如何語道。師曰。汝祇今作麼生。曰任性隨流。師曰。不隨流爭得息。</p>
</div>
<div class='div-other'><a id='mulu1339' />
<p class='h4'>蘄州廣濟禪師</p><p>僧問。疋馬單槍時如何。師曰。頭落也。問。如何是方外之譚。師曰。汝道甚麼。問如何是廣濟水。師曰。飲者絕饑渴。曰恁麼則學人不虗到也。師曰。情知你受人安排。問遠遠來投。乞師指示。師曰。有口祇解喫飯。問溫伯雪與仲尼相見時如何。師曰。此間無恁麼人。問不識不見請師道出。師曰。不昧。曰不昧時作麼生。師曰。汝喚作甚麼。問如何是奇特事。師曰。焰裏牡丹花。問如何是無心道人。師曰。丹霞放火燒。</p>
</div>
<div class='div-other'><a id='mulu1340' />
<p class='h4'>潭州水西南臺和尚</p><p>僧問。如何是此間一滴水。師曰。入口即抉出。問如何是西來意。師曰。靴頭線綻。問祖祖相傳。未審傳箇甚麼。師曰。不因闍黎問。老僧亦不知。</p>
</div>
<div class='div-other'><a id='mulu1341' />
<p class='h4'>歙州朱谿謙禪師</p><p>韶國師到參次。聞犬齩靈鼠聲。國師便問。是甚麼聲。師曰。犬齩靈鼠聲。國師曰。既是靈鼠。為甚麼却被犬齩。師曰。齩殺也。國師曰。好箇犬。師便打。國師曰。莫打某甲話在。師休去。因造佛殿畢。一僧同看。師曰。此殿著得甚麼佛。曰著即不無。有人不肯。師曰。我不問那箇人。曰恁麼則某甲亦未曾祇對和尚。</p>
</div>
<div class='div-other'><a id='mulu1342' />
<p class='h4'>揚州豐化和尚</p><p>僧問。上無片瓦。下無卓錐時如何。師曰。莫飄露麼。問不具得失時如何。師曰。道甚麼。</p>
</div>
<div class='div-other'><a id='mulu1343' />
<p class='h4'>南康軍雲居道簡禪師</p><p>范陽人也。久入先雲居之室。密受真印。而分掌寺務。典司樵㸑。以臘高。堂中為第一座。屬先雲居將順寂。主事請問。誰堪繼嗣。居曰。堂中簡。主事雖承言。而意不在師。謂令揀擇可當說法者。僉曰。第二座可。然且備禮先請第一座。若謙讓。即堅請第二座。師既密承授記。略不辤免。即自持道具入方丈。攝眾演法。主事等不愜素志。罔循規式。師察其情乃潛弃去。其夜安樂樹神號泣。詰旦主事大眾奔至麥莊。悔過哀請歸院。眾聞空中連聲唱曰和尚來也。僧問。如何是和尚家風。師曰。隨處得自在。問維摩豈不是金粟如來。師曰。是。曰為甚麼却在釋迦會下聽法。師曰。他不擔人我。問橫身蓋覆時如何。師曰。還蓋覆得麼。問蛇子為甚麼吞却蛇師。師曰。在裏不傷。問諸聖道不得處。和尚還道得麼。師曰。汝道甚麼處諸聖道不得。問路逢猛虎時如何。師曰。千人萬人不逢。為甚麼闍黎偏逢。問孤峰獨宿時如何。師曰。<span class='corr'>閑</span>却七間僧堂不宿。阿誰教汝孤峰獨宿。師後無疾而寂。塔于本山。</p>
</div>
<div class='div-other'><a id='mulu1344' />
<p class='h4'>洪州大善慧海禪師</p><p>僧問。不坐青山頂時如何。師曰。且道是甚麼人。問如何是解作客底人。師曰。不占上。問靈泉忽逢時如何。師曰。從甚麼處來。問如何道即不違於師。師曰。莫惜口。曰道後如何。師曰。道甚麼。問如何道得相親去。師曰。快道。曰恁麼則不道也。師曰。用口作甚麼。問如何是西來意。師曰。三界平沉。</p>
</div>
<div class='div-other'><a id='mulu1345' />
<p class='h4'>鼎州德山和尚</p><p>僧問。路逢達道人。不將語默對。未審將甚麼對。師曰。祇恁麼。僧良久。師曰。汝更問。僧再問。師乃喝出。</p>
</div>
<div class='div-other'><a id='mulu1346' />
<p class='h4'>南嶽南臺和尚</p><p>僧問。直上融峰時如何。師曰。見麼。</p>
</div>
<div class='div-other'><a id='mulu1347' />
<p class='h4'>南康軍雲居昌禪師</p><p>僧問。相逢不相識時如何。師曰。既相逢。為甚麼不相識。問紅爐猛焰時如何。師曰。裏頭是甚麼。問不受商量時如何。師曰。來作甚麼。曰來亦不商量。師曰。空來何益。問方丈前容身時如何。師曰。汝身大小。</p>
</div>
<div class='div-other'><a id='mulu1348' />
<p class='h4'>晉州大梵和尚</p><p>僧問。如何是學人顧望處。師曰。井底架高樓。曰恁麼則超然去也。師曰。何不擺手。</p>
</div>
<div class='div-other'><a id='mulu1349' />
<p class='h4'>新羅國雲住和尚</p><p>僧問。諸佛道不得。甚麼人道得。師曰。老僧道得。曰諸佛道不得。和尚作麼生道。師曰。諸佛是我弟子。曰請和尚道。師曰。不是對君王。好與二十棒。問達磨未來時如何。師曰。夜半石牛吼。曰來後如何。師曰。特地使人愁。問既是普眼。為甚不見普賢。師曰。祇為貪程太速。</p>
</div>
<div class='div-other'><a id='mulu1350' />
<p class='h4'>阾珏和尚</p><p>僧問。學人不負師機。還免披毛帶角也無。師曰。闍黎何得對面不相識。曰恁麼則。吞盡百川水。方明一點心。師曰。雖脫毛衣。猶披鱗甲。曰好來和尚具大慈悲。師曰。盡力道也出老僧格不得。</p>
</div></div>
<div class='div-other'><a id='mulu1351' />
<p class='h3'>疎山仁禪師法嗣</p>
<div class='div-other'><a id='mulu1352' />
<p class='h4'>隨州護國院守澄淨果禪師</p><p>上堂。諸方老宿盡在曲彔木牀上為人。及有人問著祖師西來意。未曾有一人當頭道著。時有僧問。請和尚當頭道。師曰。河北驢鳴。河南犬吠。問如何是佛。師咄曰。這驢漢。問盡大地是一隻眼底人來時如何。師曰。堦下漢。問諸佛不到處。是甚麼人行履。師曰。聃耳鬅頭。曰何人通得彼中信。師曰。驢面獸腮。問隨緣認得時如何。師曰。錯。問如何是西來意。師曰。一人傳虗。萬人傳實。問不落干將手。如何是太阿。師曰。七星光彩耀。六國罷煙塵。問鶴立枯松時如何。師曰。地下底一場懡㦬。問會昌沙汰時。護法善神向甚麼處去。師曰。三門前兩箇一場懡㦬。問滴水滴凍時如何。師曰。日出後一場懡㦬。</p>
</div>
<div class='div-other'><a id='mulu1353' />
<p class='h4'>洛京靈泉歸仁禪師</p><p>初問疎山。枯木生花。始與他合。是這邊句。是那邊句。山曰。亦是這邊句。師曰。如何是那邊句。山曰。石牛吐出三春霧。靈雀不棲無影林。住後僧問。如何是靈泉家風。師曰。十日作活九日病。曰此病如何。師曰。回避不得。曰還療得也無。師曰。耆婆稽首。醫王皺眉。問祖意教意是同是別。師曰。牛馬同羣放。曰還分不分。師曰。夜半崑崙穿市過。午後烏雞帶雪飛。問急切相投時如何。師曰。見佛似冤家。問如何是靈泉竹。師曰。不從栽種得。曰還變動也無。師曰。<span class='corr'>三</span>冬瑞雪應難改。九夏凝霜色轉鮮。問如何是靈泉心印。師曰。不傳不受。曰或遇交代時如何。師曰。淮南船子看洛陽。問六國未寧時如何。師曰。作亂者誰。問如何是祖師西來意。師曰。仰面獨揚眉。回頭自拍手。問如何是和尚家風。師曰。騎牛戴席帽。過水著靴衫。問如何是無問而自說。師曰。死人口裏活人舌。曰未審是何人領會。師曰。無角水牯牛。問如何是靈泉活計。師曰。東壁打倒西壁。曰憑箇甚麼過朝夕。師曰。折腰鐺子無煙火。曰二時將何奉獻。師曰。野老共炊無米飯。溪邊大會不來人。問如何是靈泉境。師曰。枯樁花爛熳。曰如何是境中人。師曰。子規啼斷後。花落布堦前。問如何是沙門行。師曰。恰似箇屠兒。曰如何行履。師曰。破齋犯戒。曰究竟作麼生。師曰。因不收。果不入。俗士問。俗人還許會佛法否。師曰。那箇臺無月。誰家樹不春。</p>
</div>
<div class='div-other'><a id='mulu1354' />
<p class='h4'>瑞州五峰遇禪師</p><p>僧問。佛未出世時如何。師曰。一堆泥土。問如何是不撥不觸底人。師曰。閉目藏三寸。飜眉蓋眼睛。</p>
</div>
<div class='div-other'><a id='mulu1355' />
<p class='h4'>撫州疎山證禪師</p><p>初參先疎山得旨。後歷諸方謁投子。子問。近離甚處。曰延平。子曰還將得劒來麼。曰將得來。子曰。呈似老僧看。師乃指面前地。子便休。至晚問侍者。新到在麼。者曰。當時去也。子曰。三十年弄馬騎。今日被驢撲。住後僧問。如何是就事學。師曰。著衣喫飯。曰如何是就理學。師曰。騎牛去穢。曰如何是向上事。師曰。溥際不收。問如何是聲色混融句。師曰。不辨消不及。曰如何是聲色外別行底句。師曰。難逢不可得。問親切處乞一言。師以拄杖敲之。僧曰。為甚麼不道。師曰。得恁麼不識好惡。</p>
</div>
<div class='div-other'><a id='mulu1356' />
<p class='h4'>洪州百丈明照安禪師</p><p>新羅人也。僧問。一藏圓光。如何是體。師曰。勞汝遠來。曰莫便是一藏圓光麼。師曰。更喫一椀茶。問如何是和尚家風。師曰。手巾寸半布。問萬法歸一。一歸何處。師曰。未有一箇人不問。問如何是極則處。師曰。空王殿裏登九五。野老門前不立人。問隨緣認得時如何。師曰。未認得時作麼生。問如何是毗盧師。師曰。人天收不得。曰如何是一代時教。師曰。義例分明。</p>
</div>
<div class='div-other'><a id='mulu1357' />
<p class='h4'>瑞州黃檗山慧禪師</p><p>洛陽人也。少出家。業經論。因增受菩薩戒。而歎曰。大士攝律儀。與吾本受聲聞戒。俱止持作犯也。然於篇聚增減。支本通別。制意且殊。既微細難防。復於攝善中。未甞行於少分。況饒益有情乎。且世間泡幻身命。何可留戀哉。由是置講課。欲以身捐於水中。飼鱗甲之類。念<span class='corr'>已</span>將行。偶二禪者接之。款話說。南方頗多知識。何滯於一隅。師從此回志參尋。屬關津嚴緊。乃謂守吏曰。吾非翫山水。誓求祖道。他日必不忘恩也。吏者察其志。遂不苛留。且謂之曰。師既為法忘身。回時願無吝所聞。師欣謝。直造疎山。時仁和尚坐法堂受參。師先顧視大眾。然後致問曰。剎那便去時如何。山曰。畐塞虗空。汝作麼生去。師曰。畐塞虗空。不如不去。山便休。師下堂。參第一座。座曰。適來祇對甚奇特。師曰。此乃率爾。敢望慈悲開示愚昧。座曰。一剎那間還有擬議否。師於言下頓省禮謝。住後僧問。黃檗一路荒來久。今日當陽事若何。師曰虗空不假金鎚鍊。日月何曾待照人。師示滅。塔于本山。肉身至今如生。</p>
</div>
<div class='div-other'><a id='mulu1358' />
<p class='h4'>延州伏龍山奉璘禪師</p><p>僧問。如何是和尚家風。師曰。橫身臥海。日裏挑燈。問如何是伏龍境。師曰。山峻水流急。三冬發異華。問和尚還愛財色也無。師曰。愛曰既是善知識。為甚麼却愛財色。師曰。知恩者少。師問火頭。培火了也未。曰低聲。師曰。甚麼處得這消息來。曰。不假多言。師曰。省錢易飽。吃了還饑。問如何是和尚家風。師曰。長虀冷飯。曰太寂寞生。師曰。僧家合如是。</p>
</div>
<div class='div-other'><a id='mulu1359' />
<p class='h4'>安州大安山省禪師</p><p>僧問。失路迷人。請師直指。師曰。三門前去。問舉步臨危。請師指月。師曰。不指月。曰為甚麼不指月。師曰。臨坑不推人。問離四句。絕百非。請和尚道。師曰。我王庫內。無如是刀。問重重關鎻。信息不通時如何。師曰。爭得到這裏。曰到後如何。師曰。彼中事作麼生。問如何是真中真。師曰。十字路頭泥佛子。問無為無事人。猶是金鎻難。金鎻牽不住。是甚麼人。師曰。向闍黎道即得。不可荒却大安山去也。</p>
</div>
<div class='div-other'><a id='mulu1360' />
<p class='h4'>洪州百丈超禪師</p><p>海東人也。僧問。祖意教意。是同是別。師曰。金雞玉兔聽遶須彌。問日落西山去。林中事若何。師曰。洞深雲出晚。㵎曲水流遲。問某甲今日辭去。或有人問和尚說甚麼法。向他道甚麼。師曰。但道。大雄山頂上。虎生師子兒。</p>
</div>
<div class='div-other'><a id='mulu1361' />
<p class='h4'>洪州天王院和尚</p><p>僧問國內按劒者是誰。師曰。天王。問。百骸俱潰散。一物鎮長靈。時如何。師曰。不墮無壞爛。問如何是佛。師曰。錯問。如何是無相道場。師曰。門外列金剛。</p>
</div>
<div class='div-other'><a id='mulu1362' />
<p class='h4'>常州正勤院蘊禪師</p><p>魏府韓氏子。幼而出家。老有童顏。僧問。師唱誰家曲。宗風事若何。師曰。迥出簫韶外。六律豈能過。曰不過底事作麼生。師曰。聲前拍不散。句後覓無蹤。問如何是正勤一路。師曰。泥深三尺。曰如何到得。師曰。闍黎從甚麼處來。問如何是禪。師曰。石上蓮華火裏泉。曰如何是道。師曰。楞伽峰頂一莖草。曰禪道相去幾何。師曰。泥人落水木人撈。晉天福中順寂。葬于院側。經二稔門人發塔。覩全身儼然。髮爪俱長。乃闍維收舍利真骨重建塔焉。</p>
</div>
<div class='div-other'><a id='mulu1363' />
<p class='h4'>襄州洞山瑞禪師</p><p>僧問。道有又無時如何。師曰。龍頭蛇尾。<span class='corr'>腰</span>間一劒。問如何是無生曲。師曰。未問<span class='corr'>已</span>前。</p>
</div>
<div class='div-other'><a id='mulu1364' />
<p class='h4'>京兆府三相和尚</p><p>僧問。如何是無縫塔。師曰。覓縫不得曰。如何是塔中人。師曰。對面不相見。問如何是西來意。師曰。雪覆孤峰白。殘照露瑕痕。</p>
</div></div>
<div class='div-other'><a id='mulu1365' />
<p class='h3'>青林虔禪師法嗣</p>
<div class='div-other'><a id='mulu1366' />
<p class='h4'>襄州萬銅山廣德延禪師</p><p>僧問。如何是和尚家風。師曰。山前人不住。山後人更忙。問如何是透法身句。師曰。無力登山水。茅戶絕知音。問如何是佛法大意。師曰。始嗟黃葉落。又見柳條青。問盡大地是箇死屍。向甚麼處葬。師曰。北邙山下千丘萬丘。師不安。僧問。和尚患箇甚麼。師曰。無思不墜的。曰恁麼則。<span class='corr'>已</span>知和尚病源也。師曰。你道老僧患甚麼。曰和尚忌口好。師便打。問如何是佛。師曰。畵戟門開見墜仙。僧後問悟空。畵戟門開見墜仙。意旨如何。空曰。直饒親見釋迦來。智者咸言不是佛。</p>
</div>
<div class='div-other'><a id='mulu1367' />
<p class='h4'>襄州石門獻蘊禪師</p><p>京兆人也。初問青林。如何用心。得齊於諸聖。林仰面良久曰。會麼。師曰。不會。林曰。去。無子用心處。師禮拜乃契悟。更不他遊。遂作園頭。一日歸侍立次。林曰。子今日作甚麼來。師曰。種菜來。林曰。徧界是佛身。子向甚處種。師曰。金鉏不動土。靈苗在處生。林欣然。來日入園。喚蘊闍黎。師應喏。林曰。剩栽無影樹。留與後人看。師曰。若是無影樹。豈受栽邪。林曰。不受栽且止。你曾見他枝葉麼。師曰。不曾見。林曰。既不曾見。爭知不受栽。師曰。祇為不曾見。所以不受栽。林曰。如是如是。林將順寂。召師。師應諾。林曰。日轉西山後。不須取次安。師曰。雪滿金檀樹。靈枝萬古春。林曰。或有人問你金針線囊事。子道甚麼。師曰。若是毛羽相似者。某甲終不敢造次。初住南嶽蘭若。未幾遷夾山。道由潭州。時楚王馬氏出城延接。便問。如何是祖師西來大道。師曰。好大哥。御駕六龍千古秀。玉街排仗出金門。王大喜延入天冊府供養數日。方至夾山開堂。僧問。今日一會何異靈山。師曰。天垂寶蓋重重異。地湧金蓮葉葉新。曰未審將何法示人。師曰。無絃琴韻流沙界。清音普應大千機。問師唱誰家曲。宗風嗣阿誰。師曰。一曲宮商纔品弄。辨寶還他碧眼胡。曰恁麼則清流分洞下。滿月照青林去也。師曰。多子塔前分的意。至今異世度洪音。問如何是夾山正主。師曰。好手須知欒布作。韓光虗妄立功勳。問如何是西來意。師曰。玉璽不離天子手。金箱豈許外人知。問不落機關。請師便道。師曰。湛月迅機無可比。君今曾問幾人來。曰即今問和尚。師曰。好大哥。雲綻不須藏九尾。恕君殘壽速歸丘。師以蠻夷作亂。遂離夾山。至襄州創石門寺。再振玄風。上堂。瑠璃殿上。光輝而日日無私。七寶山中。晃耀而頭頭有據。泥牛運步。木馬嘶聲。野老謳歌。樵人舞袖太陽路上。古曲玄音。林下相逢。更有何事。僧問。月生雲際時如何。師曰。三箇孩兒抱華皷。好大哥。莫來攔我毬門路。問如何是和尚家風。師曰。常騎駿馬驟高樓。鐵鞭指盡胡人路。問如何是石門境。師曰。徧界黃金無異色。往來遊子罷追尋。曰如何是境中人。師曰。無相不居凡聖位。經行鳥道沒蹤由。問猛虎當軒時如何。師曰。性命不存。曰。恁麼則遭他毒手。師曰。一恁齩嚼。問如何是淨土中人。師曰。披毛遊火聚。戴角混塵泥。問道界無窮際。通身絕點痕時如何。師曰。渺渺白雲漫雪嶽。轉身玄路莫遲遲。曰未審。轉身路在甚麼處。師曰。石人舉手分明記。萬年枯骨笑時看。問如如不動時如何。師曰。有甚麼了日。曰如何即是。師曰。石戶非關鎻。般若寺遭焚。有人問曰。既是般若。為甚麼被火燒。師曰。萬里一條鐵。師應機多云好大哥。時稱大哥和尚。</p>
</div>
<div class='div-other'><a id='mulu1368' />
<p class='h4'>韶州龍光諲禪師</p><p>僧問。人王與法王相見時如何。師曰。越國君王曾按劒。龍光一句不曾虧。上堂。良久曰。不煩。珍重。問如何是西來意。師曰。胡風一扇。漢地成規。問撥塵見佛時如何。師拊掌顧視。問如何是龍光一句。師曰。不空罥索。曰學人不會。師曰。唵問。如何是極則為人處。師曰。殷勤囑付後來人。問賓頭盧一身。為甚麼赴四天下供。師曰。千江同一月。萬戶盡逢春。遂有偈曰。龍光山頂寶月輪。照耀乾坤爍暗雲。尊者不移元一質。千家影現萬家春。</p>
</div>
<div class='div-other'><a id='mulu1369' />
<p class='h4'>郢州芭蕉和尚</p><p>僧問。十二時中如何用心。師曰。攏揔一木盆。問如何是道。師曰。或橫三。或竪五。曰如何是道中人。師曰。罷舉雲中信。半夜太陽輝。</p>
</div>
<div class='div-other'><a id='mulu1370' />
<p class='h4'>定州石藏慧炬禪師</p><p>僧問。如何是西來意。師曰。樹帶滄浪色。山橫一抹青。問如何是伽藍。師曰。祇這是。曰如何是伽藍中人。師曰。作麼作麼。曰忽遇客來。將何祇待。師曰。喫茶去。</p>
</div></div>
<div class='div-other'><a id='mulu1371' />
<p class='h3'>白水仁禪師法嗣</p>
<div class='div-other'><a id='mulu1372' />
<p class='h4'>京兆府重雲智暉禪師</p><p>咸<span class='corr'>秦</span>高氏子。總角之歲。好遊佛宇。誓志出家。父母不能止。禮圭峰溫禪師剃度。後謁白水。獨領微言。潛通秘鍵。尋回洛。卜于中灘。創溫室院。常施水給藥為事。有比丘患白癩。眾惡之。唯師與之摩洗如常。俄有神光異香。既而訝之。遂失所在。遺瘡痂馨香酷烈。遂聚而塑觀音像以藏之。師後忽欲歸終南圭峰舊居。一日閑步巖岫間。如常寢處。倐覩摩衲數珠。銅瓶椶笠。觸之即壞。謂侍者曰。此吾前身道具耳。就茲建寺。以酬宿因。當薙草間。有祥雲蔽日。屯于峰頂。久而不散。因目為重雲山。猛獸皆自引去。及塞龍潭以通徑。龍亦他徙。後唐明宗賜額曰長興。學侶臻萃。上堂。僧問。如何是歸根得旨。師曰。早是忘却不憶塵生。曰如何是隨照失宗。師曰。家遭劫賊。問。不憶塵生。如何是進身一路。師曰。足下<span class='corr'>已</span>生草。前程萬丈坑。問要路坦然。如何踐履。師曰。我若指。汝則東西南北去也。問如何是重雲秤。師曰。任將天下勘。問如何是截鐵之言。師曰。寧死不犯。問如何是迦葉親聞底事。師曰。重雲記不得。問如何是重雲境。師曰。四時花蔟蔟。三冬異草青。師闡法四十餘年。節度使王彥超微時常從師遊。欲為沙門。師熟視曰。汝世緣深。當為我家垣墻。王公後果鎮永興。申弟子禮。師將順世。先與王公言別。囑護法門。王公泣曰。師忍棄弟子乎。師笑曰。借千年亦一別耳。及歸書偈示眾曰。我有一間舍。父母為修蓋。住來八十年。近來覺損壞。早擬移別處。事涉有憎愛。待他摧毀時。彼此無妨礙。乃跏趺而逝。塔于本山。</p>
</div>
<div class='div-other'><a id='mulu1373' />
<p class='h4'>杭州瑞龍院幼璋禪師</p><p>唐相國夏侯孜之猶子也。大中初。伯父司空出鎮廣陵。師方七歲。遊慧照寺聞誦法華。志求出家。伯父初不允。因師絕飲食。不得<span class='corr'>已</span>而許之。師慧遠禪師。後遊諸禪會薯山。白水。咸受心訣。咸通十三年至江陵。騰騰和尚囑之曰。汝往天台。尋靜而棲。遇安即止。<span class='corr'>已</span>而又值憨憨和尚。撫而記曰。汝却後四十年。有巾子山下菩薩王於江南。當此時吾道昌矣。尋抵天台山。於靜安鄉創福唐院。乃契騰騰之言。又住隱龍院。中和四年。浙東饑疫。師於溫台明三郡。收<span class='corr'>瘞</span>遺骸。時謂悲增大士。雪峰甞往見之。遺椶櫚拂子而去。天祐三年。錢尚父遣使童建。賷衣服香藥入山。致請至府庭。署志德大師。館于功臣堂。日親問法。師請。每年於天台山。建金光明道場。諸郡黑白大會。逾月而散。<span class='note-inline'>(光明大會始於師也)</span>將辭歸山。王加戀慕。於府城建瑞龍院。<span class='note-inline'>(文穆王改為寶山院)</span>延請開法。時禪門興盛。斯則憨憨懸記應矣。上堂。老僧頃年遊歷江外嶺南荊湖。但有知識叢林。無不參問來。蓋為今日與諸人聚會。各要知箇去處。然諸方終無異說。祇教當人歇却狂心。休從他覓。但隨方任真。亦無真可任。隨時受用。亦無時可用。設垂慈苦口。且不可呼晝作夜。更饒善巧。終不能指東為西。脫或能爾。自是神通作怪。非<span class='corr'>干</span>我事。若是學語之流。不自省<span class='corr'>己</span>知非。直欲向空裏採花。波中取月。還著得心力麼。汝今各且退思。忽然肯去。始知瑞龍老漢事不獲<span class='corr'>已</span>。迂回太甚。還肯麼。時有僧問。如何是瑞龍境。師曰。道汝不見得麼。曰如何是境中人。師曰。後生可畏。問廓然無雲。如何是中秋月。師曰。最好是無雲。曰恁麼則一輪高挂。萬國同觀去也。師曰。揑目之子難與言。天成二年丁亥四月。乞墳塔于尚父。父命陸仁璋。於西關選勝地。建塔創院。改天台隱龍為隱迹塔畢。師入府庭辭尚父。囑以護法。尅期順寂。尚父悲悼遣僧正集在城宿德。迎引入塔。</p>
</div></div>
<div class='div-other'><a id='mulu1374' />
<p class='h3'>白馬儒禪師法嗣</p>
<div class='div-other'><a id='mulu1375' />
<p class='h4'>興元府青剉山如觀禪師</p><p>僧問。如何是和尚家風。師曰。無底籃子拾生菜。問如何是青剉境。師曰。三冬華木秀九夏雪霜飛。</p>
</div></div>
<div class='div-other'><a id='mulu1376' />
<p class='h3'>龍牙遁禪師法嗣</p>
<div class='div-other'><a id='mulu1377' />
<p class='h4'>潭州報慈藏嶼匡化禪師</p><p>僧問。心眼相見時如何。師曰。向汝道甚麼。問如何是實見處。師曰。絲毫不隔。曰恁麼則見也。師曰。南泉甚好去處。問如何是西來意。師曰。昨夜三更送過江。問臨機便用時如何。師曰。海東有果樹頭心。問如何是。真如佛性。師曰。阿誰無。問如何是向上一路。師曰。郴連道永。問和尚年多少。師曰。秋來黃葉落。春到。便開花。問僧。甚處來。曰臥龍來。師曰。在彼多少時。曰經冬過夏。師曰。龍門無宿客。為甚麼在彼許多時。曰師子窟中無異獸。師曰。汝試作師子吼看。曰某甲若作師子吼。即無和尚。師曰。念汝新到。放汝三十棒。問如何是湖南境。師曰。艛船戰棹。曰還許學人遊翫也無。師曰。一任闍黎打僜。問和尚百年後。有人問如何祇對。師曰。分明記取。問情生智隔。想變體殊。祇如情未生時如何。師曰。隔曰。情未生時。隔箇甚麼。師曰。這箇梢郎子。未遇人在。問如何是龍牙山。師曰。益陽那邊。曰如何即是。師曰。不擬。曰如何是不擬去。師曰。恁麼則不是。問古人面壁意旨如何。師良久。却召僧。僧應諾。師曰。你去別時來。上堂一句徧大地。一句纔問。便道一句。問亦不道。僧問。如何是徧大地句。師曰。無空闕。曰如何是纔問便道句。師曰。低聲低聲。曰如何是問亦不道句。師曰。便合知時。</p>
</div>
<div class='div-other'><a id='mulu1378' />
<p class='h4'>襄州含珠山審哲禪師</p><p>僧問。如何是和尚深深處。師曰。寸釘纔入木。九牛拽不出。問如何是正法眼。師曰。門前神樹子。問如何是佛法大意。師曰。貧兒抱子渡。恩愛競隨流。問僧。有亦不是。無亦不是。不有不無亦不是。汝本來名箇甚麼。曰學人<span class='corr'>已</span>具名了。師曰。具名即不無。畢竟名箇甚麼。曰祇這莫便是否。師曰。且喜沒交涉。曰如何即是。師曰。親切處更請一問。曰學人道不得。請和尚道。師曰。別日來。與汝道。曰即今為甚麼不道。師曰。覓箇領話人不可得。又問僧。張王。李趙。不是汝本來姓。汝本來姓箇甚麼。曰與和尚同姓。師曰。同姓即且從。汝本來姓箇甚麼。曰待漢水逆流。却向和尚道。師曰。即今為甚麼不道。曰漢水逆流也未。師休去。問隨緣認得時如何。師曰。是甚麼。問如何是無位真人。師曰。別安排又爭得。曰不安排時如何。師曰。無位真人。問如何是真經。師曰。阿彌陀。</p>
</div>
<div class='div-other'><a id='mulu1379' />
<p class='h4'>西川存禪師</p><p>僧問。學人解問。誵訛句。請師舉起訝人機。師曰。巢父不牽牛。許由不洗耳。問具足底人來。師還接否。師便打。</p>
</div></div>
<div class='div-other'><a id='mulu1380' />
<p class='h3'>華嚴靜禪師法嗣</p>
<div class='div-other'><a id='mulu1381' />
<p class='h4'>鳳翔府紫陵匡一定覺禪師</p><p>初到蟠龍。見僧問碧潭清似鏡。蟠龍何處安。龍曰。沈沙不見底。浮浪足巑岏。師不肯。龍請師道。師曰。金龍<span class='corr'>迥</span>透青霄外。潭中豈滯玉輪機。龍肯之。住後僧問。未作人身<span class='corr'>已</span>前。作甚麼來師曰。石牛步步火中行。返顧休銜日中草。問智識路絕。思議併忘時如何。師曰。停囚長智。養病喪軀。</p>
</div></div>
<div class='div-other'><a id='mulu1382' />
<p class='h3'>九峯滿禪師法嗣</p>
<div class='div-other'><a id='mulu1383' />
<p class='h4'>洪州同安院威禪師</p><p>僧問。牛頭未見四祖時如何。師曰。路邊神樹子。見者盡擎拳。曰見後如何。師曰。室內無靈牀。渾家不著孝。問祖意教意是同是別。師曰。玉兔不曾知曉意。金烏爭肯夜頭明。問如何是同安一曲。師曰。靈琴不別人間韻。知音豈度伯牙門。曰未審何人和得。師曰。木馬嘶時從彼聽。石人拊掌阿誰聞。曰。或遇知音時如何。師曰。知音不度耳。達者豈同聞。師一日遊山。大眾隨後。師曰。堦前翠竹。砌下黃花。古人道。真如般若。同安即不然。有僧曰。古人也好和尚。師曰。不貪香餌味。可謂碧潭龍。曰諸方眼目不怪淵明。師曰。闍黎閉目中秋坐。却笑月無光。曰堦前翠竹砌下黃花。又作麼生。師曰。安南未伏。塞北那降。僧禮拜。師曰。名稱普聞。師問僧。寅晡飲啄無處藏身。你道有此道理麼。曰和尚作麼生。師打一拂子。僧曰。撲手征人徒誇好手。師曰。握鞭側帽。豈是闍黎。曰今古之道何處藏身。師曰。闍黎作麼生。僧珍重便出。師曰。未在。</p>
</div></div>
<div class='div-other'><a id='mulu1384' />
<p class='h3'>北院通禪師法嗣</p>
<div class='div-other'><a id='mulu1385' />
<p class='h4'>京兆府香城和尚</p><p>初參北院。問曰。一似兩箇時如何。院曰。一箇賺汝。師乃有省。僧問。三光景色謝。照燭事如何。師曰。朝邑峰前卓五彩。曰不涉文彩事作麼生。師曰。如今特地過江來。問向上一路請師舉唱。師曰。釣絲鉤不出。問牛頭還得四祖意否。師曰。沙書下點落千字。曰下點後如何。師曰。別將一撮表人天。曰恁麼則人人有也。師曰。汝又作麼生。問囊無繫蟻之絲。廚絕聚蠅之糝。時如何。師曰。日捨不求。思從妄得。</p>
</div></div></div>
<p class='juan'>五燈嚴統卷第十三</p></div>
</div><!-- end of div[@id='body'] -->
</body></html>