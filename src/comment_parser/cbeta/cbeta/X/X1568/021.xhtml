<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈嚴統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu2707' />五燈嚴統卷第二十一</p><p class="head1">臨濟宗</p>
<p class="head2">南嶽下十七世</p>

<div class='div-other'><a id='mulu2708' />
<p class='h3'>天童華禪師法嗣</p>
<div class='div-other'><a id='mulu2709' />
<p class='h4'>慶元府天童密菴咸傑禪師</p><p>福州鄭氏子。母夢。廬山老僧入舍。而生。自幼頴悟。出家為僧。不憚遊行。徧參知識。後謁應菴於明果。菴孤硬難入。屢遭呵。一日菴問。如何是正法眼。師遽答曰。破沙盆。庵頷之。及辭回省親。庵送以偈曰。大徹投機句。當陽廓頂門。相從今四載。徵詰洞無痕。雖未付鉢袋。氣宇吞乾坤。却把正法眼。喚作破沙盆。此行將省覲。切忌便跺跟。吾有末後句。待歸要汝遵。出世烏巨。次遷祥符蔣山華藏。未幾詔住徑山靈隱。晚居太白。僧問。虗空消殞時如何。師曰。罪不重科。上堂。達磨不來東土。二祖不往西天。石室行者踏碓忘却移步。玄沙討魚賣峭踏翻釣船。且道。這一隊漢。還有衲僧巴鼻也無。良久。曰當門不用栽荊棘。後代兒孫惹著衣。上堂。牛頭橫說。竪說不知有向上關棙子。有般漆桶輩。東西不辨。南北不分。便問。如何是向上關棙子。何異開眼尿牀。華藏有一轉語。不在向上向下。千手大悲摸索不著。雨寒無處曬㫰。今日普請。布施大眾。良久曰。達磨大師無當門齒。上堂。世尊不說說。抝曲作直。迦葉不聞聞。望空啟告。馬祖即心即佛。懸羊頭賣狗肉。趙州勘庵主。貴買賤賣分文不直。祇如文殊是七佛之師。因甚出女子定不得。河天月暈魚分子。槲葉風微鹿養茸。上堂。卓拄杖。曰迷時祇迷這箇。復卓一下。曰悟時祇悟這箇。迷悟雙忘。糞埽堆頭重添搕[打-丁+(天/韭)]。莫有向東涌西沒全機獨脫處。道得一句底麼。若道不得。華藏自道去也。擲拄杖曰。三十年後。上堂。舉。金峯和尚示眾云。老僧二十年前。有老婆心。二十年後。無老婆心。時有僧問。如何是和尚二十年前。有老婆心。峯云。問凡答凡。問聖答聖。曰如何是二十年後。無老婆心。峯云。問凡不答凡。問聖不答聖。師曰。烏巨當時若見。但冷笑兩聲。這老漢忽若瞥地。自然不墮聖凡窠臼。上堂。舉。婆子燒庵話。師曰。這箇公案。叢林中少有拈提者。傑上座裂破面皮。不免納敗一上。也要諸方檢點。乃召大眾曰。這婆子。洞房深穩。水泄不通。偏向枯木上糝花。寒巖中發燄。箇僧。孤身迴迥。慣入洪波。等閒坐斷潑天潮。到底身無涓滴水。仔細檢點將來。敲枷打鎖則不無二人。若是佛法。未夢見在。烏巨與麼提持。畢竟意歸何處。良久。曰一把柳絲收不得。和煙搭在玉欄干。上堂。動絃別曲。葉落知秋。舉一明三。目機銖兩。如王秉劒殺活臨時。猶是無風帀帀之波。向上一路。千聖把手共行。合入泥犁地獄。正當與麼時。合作麼生。江南兩浙春寒秋熱。上堂。盡乾坤大地。喚作一句子。擔枷帶鎖。不喚作一句子。業識茫茫。兩頭俱透脫。淨倮倮赤洒洒。沒可把。達磨一宗掃土而盡。所以雲門大師道。盡乾坤大地。無纖毫過患。猶是轉句。不見一法。始是半提。更須知有全提底時節。大小雲門。劒去久矣。方乃刻舟。後示寂。塔于寺之中峯。</p>
</div></div></div>
<div class='div-other'><a id='mulu2710' />
<p class='h2'>南嶽下十八世</p>
<div class='div-other'><a id='mulu2711' />
<p class='h3'>天童傑禪師法嗣</p>
<div class='div-other'><a id='mulu2712' />
<p class='h4'>夔州臥龍山破庵祖先禪師</p><p>廣安王氏子。徹證根源。機辯捷出。密庵居杭之靈隱。命師分座。有道者。請益曰。胡孫子捉不住。願垂開示。師曰。用捉作麼。如風吹水自然成紋。住後上堂。不是心。不是佛。不是物。忍俊不禁。為諸人作個撇脫。拈拄杖卓一下曰。流水暗消溪畔石。勸人除卻是非難。上堂。舉。良遂參麻谷話。頌曰。諸人知處良遂知。良遂知處人不知。王維<span class='corr'>已</span>死無人畵。留得青山對落暉。示楞嚴座主偈曰。見猶離見非真見。還盡八還無可還。木落秋空山骨露。不知誰識老瞿曇。</p>
</div>
<div class='div-other'><a id='mulu2713' />
<p class='h4'>臨安府靈隱松源崇嶽禪師</p><p>處州吳氏子。初參大慧。後見密庵。會庵入室。問僧。不是心。不是佛。不是物話。師侍側。豁然大悟。上堂。大凡扶竪宗乘。須具頂門正眼。懸肘後靈符。只如寶壽開堂。三聖推出一僧。寶壽便打。三聖道。與麼為人。瞎却鎮州一城人眼去在。寶壽擲下拄杖便歸方丈。二尊宿。等閒一挨一拶。便乃發明臨濟心髓。只是不知性命。總在者僧手裏。還有檢點得出者麼。昔年覓火和烟得。今日擔泉帶月歸。上堂。舉。僧辭趙州。州曰。甚處去。曰諸方學佛法去。州竪拂子曰。有佛處不得住。無佛處急走過。三千里外。逢人不得錯舉。曰與麼則不去也。州曰。摘楊花摘楊花。師曰。鐵山崩倒壓銀山。盤走珠兮珠走盤。密把鴛鴦閒繡出。金針終不與人看。室中問僧。不是風動。不是旛動。汝作麼生會。僧擬議。師便打出。嘉泰二年。八月四日。垂語曰。大力量人。因甚擡脚不起。明眼衲僧。因甚脚跟下。紅絲線不斷。又曰。開口不在舌頭上。復書偈曰。來無所來。去無所去瞥轉玄關。佛祖罔措。趺跏而寂。壽七十一。臘四十。塔全身北高峯之原。</p>
</div>
<div class='div-other'><a id='mulu2714' />
<p class='h4'>慶元府天童枯禪自鏡禪師</p><p>福州高氏子。上鐘示眾。一模脫就轉風流。平地教他不肎休。要得洪音喧宇宙。直須更上一層樓。</p>
</div>
<div class='div-other'><a id='mulu2715' />
<p class='h4'>饒州薦福曹源生禪師</p><p>南劒人。舉長沙翫月話。頌曰。浮雲散盡月當空。兔子懷胎產大蟲。跳出風前弄牙爪。至今撼動廣寒宮。</p>
</div>
<div class='div-other'><a id='mulu2716' />
<p class='h4'>臨安府淨慈潛庵慧光禪師</p><p>化鹽偈曰。合水和泥一處烹。水乾泥盡雪花生。乘時索起撩天價。公驗分明孰敢爭。</p>
</div>
<div class='div-other'><a id='mulu2717' />
<p class='h4'>太平府隱靜萬庵致柔禪師</p><p>潮州陳氏子。上堂。舉。裴相國真儀可觀。高僧何在因緣。頌曰。浮雲宿霧兩朦朧。行徧千峯與萬峯。驀地喚回霜夜夢。舉頭親見月當空。</p>
</div>
<div class='div-other'><a id='mulu2718' />
<p class='h4'>侍郎張鎡居士</p><p>號約齋。字功甫。忠烈王諸孫。官直秘閣學士。造密庵籌室。蒙庵示狗子話。忽聞鐘聲悟入。偈曰。鐘一撞耳根塞。赤肉團邊去個賊。有人問我解何宗。舜若多神面門黑。書呈庵庵。肎之。自此瀟然物外。幅巾竹杖。嘯歌往來。後捨宅建慧雲寺。請密庵開山。</p>
</div></div></div>
<div class='div-other'><a id='mulu2719' />
<p class='h2'>南嶽下十九世</p>
<div class='div-other'><a id='mulu2720' />
<p class='h3'>臥龍先禪師法嗣</p>
<div class='div-other'><a id='mulu2721' />
<p class='h4'>臨安府徑山無準師範禪師</p><p>劍州梓潼雍氏子。髫歲依陰平山道欽出家。及長請益老宿坐禪之法。宿曰。禪是何物。坐底是誰。師晝夜體究。一日如廁。提前話有省。謁育王佛炤。炤問何處來。師曰。劍州。炤曰。帶得劍來麼。師隨聲便喝。炤笑曰。者烏頭子也亂做。至靈隱。時破庵居第一座。偶同遊石筍庵。有道者。請益胡孫子話。師侍旁大悟。初住明州清源。後受詔主徑山。上堂。名不得。狀不得。取不得。捨不得。只麼得。且道。得箇甚麼。三人證龜成鼈。上堂。若論箇事。直是省要易會。多是諸人自作艱難。自作障礙。所以。有時東廊西廊。見諸人和南問訊。山僧便乃低頭相接。其實無他。只要諸人識得。長老是西川隆慶人氏。若識得去。便與諸人。打些鄉談。說些鄉話。如今且未說。你識得長老。且各自知自家鄉貫也得。還知麼。明州六縣。奉化八鄉。上堂。舉僧問大龍。色身敗壞。如何是堅固法身。龍曰。山花開似錦。㵎水湛如藍。師曰。山花似錦水如藍。突出乾坤不露顏。曾踏武陵溪畔路。洞中春色異人間。上堂靈山指月。曹溪話月。遞代相傳。證龜成鼈。範上座尋常有一張口。掛在壁上。未曾動著。今日無端入者行戶事。到如今只得東簸西簸。未免拈起多年曆日。於中點出些子悞賺處。說似諸人。且要郭大李二鄧四張三。知得江南兩浙春寒秋熱。雖然如是。黃河三千年一度清。頌善財入彌勒樓閣話曰。南方經歷幾雲烟。收得珍奇貨滿船。彈指便帆風到岸。一時翻作大光錢。理宗召入內。奏對詳明。賜號佛鑑。及金襴僧伽棃。淳祐己酉三月旦日。示疾。陞座謂眾曰。山僧既老且病。無力與諸人東語西話。今勉強出來。將從前說不到底。盡情向諸人抖擻去也。遂起身抖衣曰。是多少。便歸方丈。十五日集眾遺囑。書偈曰。來時空索索。去也赤條條。更要問端的。天台有石橋。移頃而逝。塔全身於圓炤庵。</p>
</div>
<div class='div-other'><a id='mulu2722' />
<p class='h4'>南康府雲居即庵慈覺禪師</p><p>蜀人。舉。僧問葉縣。如何是學人密用心處。縣曰。閙市輥毬子。曰意旨如何。縣曰。普請眾人看。頌曰。輥毬閙市眾人看。一陣清風吹面寒。定亂不須雙刃劍。活人何必九還丹。師登雲居時。先一夕宿瑤田庄。夢。伽藍安樂公。謂曰。汝與此山祇有一粥緣。明日午後至寺。晚參罷。會同袍二僧鬬狠。聞於寺司。凡新到例遭斥逐。師深切疑訝。後數年。蜀士有宦達於朝。與師親。故以雲居虗席。請師補處。師欣然承命。將復徵往夢。竟至瑤田庄。而寂。</p>
</div>
<div class='div-other'><a id='mulu2723' />
<p class='h4'>臨安府靈隱石田法薰禪師</p><p>眉山彭氏子。聞破庵道望。往依焉。室中舉。世尊拈花。迦葉微笑。師曰。焦磚打著連底凍。赤眼撞著火柴頭。庵可之。住後上堂。但得本莫愁末。喚甚麼作本。喚甚麼作末。松栢千年青。不入時人意。牡丹一日紅。滿城公子醉。山僧恁麼道。若有不肎底。是我同參。上堂。舉。僧問慈明。行脚不逢人時如何。明曰。釣絲絞水。師曰。老倒慈明為指迷。釣絲絞水出羣機。時人貪看蘆花白。不見沙鷗隔岸飛。弟子師俊繪師像求讚。有曰。末後一句。分付廚山。眾頗訝之。明日忽示疾。退歸寶壽。趣辦終焉。塔全身於院之後山。</p>
</div></div>
<div class='div-other'><a id='mulu2724' />
<p class='h3'>靈隱嶽禪師法嗣</p>
<div class='div-other'><a id='mulu2725' />
<p class='h4'>寧波府天童滅翁文禮禪師</p><p>臨安阮氏子。幼攜籃隨母採桑。俄而寤念。攜之者誰。遂有離塵志。十六依鄉真向寺剃落。走淨慈參混源。源舉。現成公案放汝三十棒。話不契。謁育王佛炤。炤問。恁麼來者。那箇是汝主人公。師豁然領旨。一日炤問。是風動。是幡動。這僧如何。師曰。物見主眼卓竪。又問。不是風動。不是幡動。甚處見祖師。師曰。揭却腦葢。炤然之。松源唱天童法道於薦福。室中問僧。不是風動。不是旛動。擬議即打出。師聞頓忘知解。往參蒙印可。住後上堂。僧問。人天普集。選佛場開。祖令當機。如何舉唱。師曰。今日約齋請山僧開堂。曰和尚見佛炤時如何。師曰。石中有玉。曰見松源後如何。師曰。沙裏無油。僧禮拜。師曰。從上來事迥絕名模。列祖出興卒難啟口。迫不得<span class='corr'>已</span>。向第二義門。拈槌竪拂。棒喝交馳。或擎叉。或輥毬。或拽石。或搬土禮上座。尋常橫草不敢拈。竪草不敢踏。今日被人推出。不顧危亡。露個消息。使諸人知道眉毛在眼上。竪拂子曰。千峯勢到岳邊止。萬派聲歸海上消。上堂。事事無礙。青山掩映斜陽外。法法無差櫩前古木閙羣鴉。君不見。太原孚上座。走天涯。楊州五更聞。畵角吹斷落梅花。直至如今未到家。上堂舉。楞嚴經曰。諸可還者。自然非汝不汝還者。非汝而誰。頌曰。不汝還兮復是誰。殘紅流在釣魚磯。日斜風定無人掃。燕子銜將水際飛。上堂。舉。疎山手握木蛇。有僧問。手中是甚麼。山提起曰。曹家女。師曰。手中木蛇。是曹家女。美態異常。惡心難禦。驀拈拄杖曰。如今變現在南山。倒用橫拈誰敢看。擲下曰。炤顧性命。上堂。萬松關迥。九隴烟橫。谷風傳響。㵎水流聲。若以眼觀耳聽。㧞舌犁耕。不以眼觀耳聽。㧞舌犁耕且利害在什麼處。若不同牀睡。焉知被裏穿。上堂有句無句如藤倚樹。坐斷千差毒蛇當路。樹倒藤枯句歸何處。老僧直得五年分疎不下。僧問。祖意教意是同是別。師曰。南山筀筍。東海烏蠈。問龍牙問翠微。如何是祖師西來意。微曰。與我過禪板來。牙度禪板與翠微。微接得便打。意作麼生。師曰。喪盡家財。曰龍牙道。打則任打。要且無祖師西來意。聻。師曰。却堪持論。曰後復問臨濟。濟曰。與我過蒲團來。牙度蒲團。濟接得便打。又作麼生。師曰。草本天下同。曰龍牙又與麼道。畢竟具甚眼目。師曰。重疊關山路。曰忽有問和尚如何是祖師西來意。未審。如何支遣。師曰。速禮三拜。因。虎維那參次。僧問。汝名什麼。曰智虎。師退身作怕勢。虎擬議。師便歸方丈。師。學問淵博。尤精易理。朱晦庵楊慈湖兩先生與之遊。師直示以心法。不為世語狥悅也。晦庵問。母不敬。師叉手示之。慈湖問。不欺之力。師答偈曰。此力分明在不欺。不欺能有幾人知。要明象兔全提句。看取升階正笏時。師。歷主五大剎。歸終於梁渚西丘。嬰微恙說偈脫去。茶毗頂骨牙齒不壞。舍利如璨珠。祔天童應庵塔之東。壽八十四。</p>
</div>
<div class='div-other'><a id='mulu2726' />
<p class='h4'>溫州龍翔石巖希璉禪師</p><p>潮陽馬氏子。僧問。昔日佛炤光禪師。因。孝宗皇帝宣問。釋迦入山六年。所成何事。炤曰。將謂陛下忘却。意旨如何。師答以頌曰。大根大器大熏修。瞥轉機輪向上頭。萬億斯年惟一佛。雪山元不隔龍樓。</p>
</div>
<div class='div-other'><a id='mulu2727' />
<p class='h4'>臨安府淨慈谷源道禪師</p><p>舉。石頭剗草話。頌曰。石頭剗草騐英豪。懵懂丹霞眼不高。若解轉身行活路。至今應不累兒曹。</p>
</div>
<div class='div-other'><a id='mulu2728' />
<p class='h4'>常州華藏無礙覺通禪師</p><p>青苗會上堂。破一微塵出大經。鳶飛魚躍更分明。不將眼看將心看。<span class='corr'>已</span>見重敲火裏氷。淹黑豆昧平生。直須劫外話豐登。繰成白雪桑重綠。割盡黃雲稻正青。</p>
</div>
<div class='div-other'><a id='mulu2729' />
<p class='h4'>北海心禪師</p><p>示眾。舉。大顛因韓文公至。問曰。弟子軍州事繁。佛法省要處。乞師一語。顛良久。公罔措。時三平為侍者。敲禪牀三下。顛曰。作麼。平曰。先以定動。後以智㧞。公乃曰。和尚門風高峻。弟子於侍者邊得箇入處。師頌曰。將軍宴坐碧油幢。凜凜威風冷似霜。却把機關輕漏洩。至今千古錯商量。</p>
</div>
<div class='div-other'><a id='mulu2730' />
<p class='h4'>慶元府雪竇大歇仲謙禪師</p><p>金華義烏應氏子。幼見傅大士心王銘。乃誓出家。始見息庵。庵器之。而抑其銳曰。汝儒家習氣不除。何能到大休大歇田地。宜如土木人去。師朝暮研究有省。因以大歇自名。既見松源。一日聞舉秘魔擎杈話。俄失聲曰。爭奈有人不甘。源提竹篦曰。打汝不甘。師擬進語。而篦輒至。茫未有措。源震聲喝。師即豁然。</p>
</div>
<div class='div-other'><a id='mulu2731' />
<p class='h4'>諾庵肇禪師</p><p>頌陸亘大夫片石話曰。兩手持來難葢覆。依前兩手還分付。一枕清風睡正濃。鳥銜花落嵓前路。</p>
</div>
<div class='div-other'><a id='mulu2732' />
<p class='h4'>安吉州道場山運庵普巖禪師</p><p>頌趙州布衫話曰。無端提起七斤衫。多少禪人著意參。盡向青州做窠窟。不知春色在江南。</p>
</div>
<div class='div-other'><a id='mulu2733' />
<p class='h4'>台州瑞巖少室光睦禪師</p><p>題栽松道者贊曰。幾年活計钁頭邊。萬本青松鎖翠烟。夢破曹溪天地濶。再來不值半文錢。</p>
</div>
<div class='div-other'><a id='mulu2734' />
<p class='h4'>鎮江府金山掩室善開禪師</p><p>上堂。舉僧問雲門。如何是法身。門曰。六不收。佛果曰。一不立。師曰。六不收一不立。清淨法身何處覓。夜來一陣吹葉風。掃盡浮雲月炤壁。頌城東老姥話曰。開眼也著。合眼也著。回避無門。將錯就錯。祥麟只有一隻角。</p>
</div>
<div class='div-other'><a id='mulu2735' />
<p class='h4'>秘監陸遊居士</p><p>越山陰人問松源曰。心傳之學。可得聞乎。源曰。既是心傳。豈從聞得。公領解。獻偈曰。幾度驅車入帝城。逢僧一例眼雙青。今朝始覺禪家別。說有談空要眼聽。</p>
</div></div>
<div class='div-other'><a id='mulu2736' />
<p class='h3'>天童鏡禪師法嗣</p>
<div class='div-other'><a id='mulu2737' />
<p class='h4'>杭州淨慈清溪沅禪師</p><p>上堂。達磨西來。一坐具地被他神光禮了三拜。一時占了。致令後代兒孫自分疆別界。衲僧家撥草瞻風。朝吳暮越。南天台北五臺。拄杖頭草鞋底。還曾踏著也未。良久。曰切忌踏著。</p>
</div></div>
<div class='div-other'><a id='mulu2738' />
<p class='h3'>薦福生禪師法嗣</p>
<div class='div-other'><a id='mulu2739' />
<p class='h4'>臨安府徑山癡絕道冲禪師</p><p>武信荀氏子。資性絕羣。長應進士不利。受學于梓州妙音院。紹熈三年。出峽時。曹源出世妙果。師往謁。聽其提唱有省。後參松源。於靈隱。源門庭峻絕。笠棲八月。不獲入室。或以失士告。源曰。我<span class='corr'>已</span>八字打開挂搭渠。自是渠當面蹉過耳。師聞之。口耳俱喪。徹見曹源於妙果龜峯時。嬉笑怒罵。皆為人善巧方便。自是不疑天下老和尚舌頭。初住嘉興天寧。移雪峯。方半載詔遷天童。育王虗席。兼攝住持。上堂。天童用底。來育王用不著。育王用底。來天童用不著。雖然如是。用不著處用有餘。一箭雙鵰隨手落。臘八上堂。舉。世尊覩明星悟道因緣。頌曰。正覺山前失眼睛。是凡是聖盡生盲。至今夜夜明星現。誰肎向伊行處行。未幾被旨遷徑山。一日辭眾上堂。舉。世尊臨入涅槃告眾曰。汝等善觀吾紫磨金色之身。瞻仰取足。無令後悔。今日則有。明日即無。師曰。世尊平生用盡伎倆。臨死之際。求生不得生。求死不得死。山僧則不然。要行便行。要去便去。八臂那吒攔不住。夜分起坐。移頃而逝。遺骨舍利塟金陵山中。</p>
</div></div>
<div class='div-other'><a id='mulu2740' />
<p class='h3'>隱靜柔禪師法嗣</p>
<div class='div-other'><a id='mulu2741' />
<p class='h4'>雙杉元禪師</p><p>頌太宗勸發菩提心話曰。萬里謳歌聖化成。條風塊雨樂樵耕。不因嵩嶽三呼後。無象誰知真太平。</p>
</div></div></div>
<div class='div-other'><a id='mulu2742' />
<p class='h2'>南嶽下二十世</p>
<div class='div-other'><a id='mulu2743' />
<p class='h3'>徑山範禪師法嗣</p>
<div class='div-other'><a id='mulu2744' />
<p class='h4'>袁州仰山雪巖祖欽禪師</p><p>年十六得度。銳志咨參。初在雙林鐵橛遠會下。看狗子無佛性話。次過淨慈。參天目禮。禮曰。汝豈不見。臨濟三度問。三遭棒。末後向大愚肋下。築三拳道。元來黃檗佛法無多子。汝<span class='corr'>但</span>恁麼看。後在徑山無準處。十遷星序。不得徹悟。一日在天目殿上行。擡眸見古栢。觸著向來所得境界。和底颺下。礙膺之物。撲然而散。師出世龍興。晚住仰山。凡六大剎。賜紫登對。名震江湖。上堂。老屋半千間啟。煅聖煅凡。潑天爐鞴。烏藤六七尺振。乃佛乃祖。墜地宗綱。風高月冷。海濶山遙。逆順卷舒縱橫在我。有時恁麼。有時不恁麼。家家門首透長安。恁麼也得。不恁麼也得。處處綠楊堪繫馬。只如高超物表不墮見知。畢竟如何是。六國晏清一句。寺門高開洞庭野。殿脚插入赤沙湖。上堂。純清絕點。正是真常流注。打破鏡來未免一場狼籍。不若遇飯喫飯。遇茶喫茶。曉來獨立空庭外。閒對寒梅幾樹花。上堂。乳燕飛華屋。梅子正香熟。連核和皮一咬百雜碎。元來祖意教意。雪瀑掛層崖。月狖啼寒木。往往有般不知好惡漢。聞道林恁麼道。將謂以境示人。拍膝一下曰。眼裡無筋一世貧。上堂。佛佛授受。祖祖相傳。西天梵語。此土唐言。風滿獵獵弄輕柔。欲立蜻蜓不自繇。五月臨平山下路。藕花無數滿汀洲。且道。是唐言。是梵語。逢人不得錯舉。冬至小參。羣陰剝盡。一陽復來。萬里清湘寒氷發燄。千年古栢枯榦花開。所以道。小人道消。君子道長。四絕堂前地平如掌。就中一人半人。向這裡不移寸步。挨拶得入。便見主賓互換是非杳忘。蒲團獨坐乾坤大。愛日新添一線長。僧問。天氣秋高玉露垂。庭前黃菊綻東籬。臨濟德山施棒喝。不問知音更問誰。師曰。知音知後更誰知。曰與麼則水向石邊流出冷。風從花裏過來香。師曰。閑言語。曰如何是德山棒。師曰。穿過你髑髏。曰如何是臨濟喝。師曰。還聞麼。曰記得臨濟有四喝示眾。此意如何。師曰。從頭問將來。曰如何是一喝如金剛王寶劍。師曰。切忌傷鋒犯手。曰如何是一喝如踞地師子。師曰。真箇可憐生。曰如何是一喝如探竿影草。師曰。不得面前背後。曰如何是一喝不作一喝用。師曰。却須參始得。曰探竿影草驗來人。一喝須教海岳昏。不是法王親的子。等閒誰敢踏渠門。師曰。且緩緩。上堂。心是根法是塵。兩種猶如鏡上痕。鏡<span class='corr'>已</span>破法不存。疎影橫斜水清淺。暗香浮動月黃昏。因看弄傀儡上堂。鬼面神頭線索牽抽。神頭鬼面牽抽索線。幾多觀底看底。將謂是紅粉佳人。當場妙舞手裏。把柄輕羅白扇。山僧未免為諸人。揭翻布幕去也。卓拄杖。曰伶俐衲僧一見便見。上堂。露地白牛黑黑。是處尋他不得。山青水綠似有如無。眼見耳聞依稀彷彿。全不顧時蹄角却在。纔動著時蹤繇<span class='corr'>已</span>沒。月下閒將短笛吹。風前休把長繩勒。呵呵呵。也奇特。如今趂亦不去。自在東西南北。無準忌。拈香曰。盡道先師今日死。誰知今日是生朝。不知却有何憑據。紫栢黃檀一處燒。書真贊付高峯曰。上大今<span class='corr'>已</span>無人。雪岩可知禮也。虗名塞破乾坤。分付原妙侍者。</p>
</div>
<div class='div-other'><a id='mulu2745' />
<p class='h4'>明州天童別山祖智禪師</p><p>順慶楊氏子。十四得度。聞僧誦六巖語悅之。時巖住蘇之穹窿。亟往從焉。後見無準於雪竇。準知是法器待之彌峻。時或棒喝交下。一語不少貸。師擬對。輒噤不能發。繇是知解都喪。久而言曰。吾生平伎倆皆死法。今見此翁始行活路。既而準移徑山。命師分座。寶祐丙辰。被旨住天童。一囊一鉢縛茅以居。上堂。舉。麻谷問臨濟。大悲千手眼。那箇是正眼。濟曰。大悲千手眼。那箇是正眼。速道。速道。谷近前。拽臨濟下禪牀。却坐。濟近前曰。不審。谷擬議。濟便喝。拽下禪牀却坐。谷便出去。師曰。賊隊相逢午夜時。攙旗奪鼓討便宜。驀然天曉重相見。滿面羞慚各自歸。庚辰九月旦。示眾曰。雲淡月華新。木脫山骨露。有天有地來。幾箇眼睛活。有省問者。師曰。不及相見。各自努力。越十日夜分。囑後事<span class='corr'>已</span>。叉手而寂。</p>
</div>
<div class='div-other'><a id='mulu2746' />
<p class='h4'>環溪一禪師</p><p>頌即心即佛話曰。即心即佛。砒霜狼毒。起死回生。不消一服。</p>
</div>
<div class='div-other'><a id='mulu2747' />
<p class='h4'>杭州淨慈斷橋妙倫禪師</p><p>台之黃巖徐氏子。初見谷源於瑞巖。聞麻三斤話疑之。忽閱楞伽。至蚊蟲螻蟻。無有言說。而能辦事。豁然有省。次謁無準於雪竇。準以狗子因何有業識。令師下語。凡三十轉不契。師曰。可無方便乎。準以真淨所頌答之。師竦然。良久。聞板聲通身汗下。頓脫知見。出世祇園。遷瑞巖國清。至淨慈。上堂。荊山有玉。獲得者不在荊山。赤水有珠。拾得者不在赤水。衲僧有無位真人。證得者出入不在面門。驀拈拄杖。橫按曰。會麼。幽州江口石人蹲。上堂。舉永明潛初參法眼。眼曰。子參請外。看什麼經。潛曰。華嚴眼曰。總別同異。成壞六相。是何門攝。潛曰。世出世間。一切法皆具六相。眼曰。空具六相不。潛無對。眼曰。何不問去。潛却問。空具六相不。眼曰。空潛開悟。眼曰。子作麼生會。潛曰。空。眼然之。師曰。空兮空兮無背面。拈起豁然成兩片。擔向南屏山角頭。千古萬古少人見。要見麼。以拂子打圓相曰。金烏飛上琉璃殿。臨終集眾。入室作書。辭諸山。及魏國公。公使人問曰。師生天台。因甚死在淨慈。師曰。日出東方夜落西。書偈而化。</p>
</div>
<div class='div-other'><a id='mulu2748' />
<p class='h4'>明州天童西巖惠禪師</p><p>示眾。舉。金峯因僧問。是身無知。如土木瓦石。此意如何。峯下禪牀。扭僧耳朵。僧負痛作聲。峯曰。今日始捉著箇無知漢。僧作禮出。峯召闍黎。僧回首。峯曰。若到堂中不可舉著。僧曰。何故。峯曰。大有人笑。金峯老婆心。師曰。扁舟劃斷曉江雲。一曲高歌遠送君。驚起灘頭野鴨子。海天飛去不成羣。頌六祖傳衣話曰。不作樵夫作碓夫。只將脚力騐精麤。知他踏著踏不著。和米和糠到鉢盂。</p>
</div>
<div class='div-other'><a id='mulu2749' />
<p class='h4'>月坡明禪師</p><p>舉僧問子湖。自古上賢。還達真正理否。湖云。達。僧云。真正理作麼生達。湖云。霍光當時賣假銀城。與單于契書。是什麼人作。僧無語。師頌曰。手裏絲綸卷復舒。扁舟撩撥洞庭湖。忽然惡浪翻空去。收拾歸來一伎無。</p>
</div>
<div class='div-other'><a id='mulu2750' />
<p class='h4'>希叟曇禪師</p><p>舉。僧問南泉。師歸丈室將何指南。泉曰。昨夜三更失却牛。天明起來失却火。頌曰。奴顏婢膝走人間。羞見羊裘七里灘。文叔雖為天子貴。子陵元作故人看。</p>
</div>
<div class='div-other'><a id='mulu2751' />
<p class='h4'>杭州靈隱退耕寧禪師</p><p>上堂。目前雨餘山色翠。座間風暖鳥聲喧。拍禪牀一下曰。堪笑老胡無轉智。少室峯前坐九年。上堂。極目千峯鎖翠。滿空柳絮飛綿。可憐無位真人。一向草宿露眠。啞。今春看又過。何日是歸年。</p>
</div></div>
<div class='div-other'><a id='mulu2752' />
<p class='h3'>靈隱薰禪師法嗣</p>
<div class='div-other'><a id='mulu2753' />
<p class='h4'>杭州淨慈愚極慧禪師</p><p>參石田。田舉。雲門念七話無人下語。忽有僧纔跨門。田曰。雪峯輥毬。師在傍領悟。說偈曰。雲門念七。雪峰輥毬。白蘋紅蓼。明月孤舟。田頷之。</p>
</div>
<div class='div-other'><a id='mulu2754' />
<p class='h4'>杭州中竺雪屋珂禪師</p><p>上堂。枯桑知天風。海水知天寒。且道。衲僧知箇甚麼。知道飯是米做。直饒恁麼。閻羅老子。索飯錢有日在。題初祖贊曰。一葦截流。深心叵測。梁土太平。魏邦著賊。師以宋鼎既遷。即謝寺事。金山默庵覺禪師雅知師。時元兵下江南。庵被總兵伯顏協。而置之幕中。從至武林。默庵言於伯顏。請師住靈隱。親持請疏扣師門。師抽關露半面。問曰。汝為誰。庵曰。故人某甲。師落關曰。我不識汝。葢。師雖處世外。而以忠節自持。故不屑靈隱之命。後斷江恩禪師贊曰。雪屋今亡四十年。高風凜凜尚依然。伯顏丞相拜牀下。不肎為渠來冷泉。</p>
</div></div>
<div class='div-other'><a id='mulu2755' />
<p class='h3'>天童聾禪師法嗣</p>
<div class='div-other'><a id='mulu2756' />
<p class='h4'>明州育王橫川如珙禪師</p><p>示眾。舉。玄沙三種病人話。頌曰。曲設多方騐作家。有誰親見老玄沙。耳聾口瘂眼睛瞎。五濁眾生數似麻。夜參。少室無門戶。如何便得通。夜深寧耐立。聽我話西東。</p>
</div>
<div class='div-other'><a id='mulu2757' />
<p class='h4'>杭州淨慈石林行鞏禪師</p><p>上堂。山靜課花蜂股重。林空含籜笋肌明。倚欄不覺成癡兀。又得黃鸝喚一聲。思溪恁麼道。好喫拄杖三十。何故。為他不合。隨聲逐色。上堂。舉。雪峯在僧堂內燒火。閉却前後門。乃呌曰。救火。救火。玄沙將一片柴。從窓櫺中拋入。峯便開門。師曰。高燒榾柮煖通身。快活難禁一屋春。不是謝郎來合火。誰知門外有寒人。上堂。水鄉水濶地多濕。六月花蚊嘴似鐵。夜半起來惱不徹。惱不徹作什麼。牀頭一柄扇。無端又打折。</p>
</div></div>
<div class='div-other'><a id='mulu2758' />
<p class='h3'>華藏通禪師法嗣</p>
<div class='div-other'><a id='mulu2759' />
<p class='h4'>杭州徑山虗舟普度禪師</p><p>江都史氏子。謁無礙。礙問。不與萬法為侶者。是甚麼人。師曰。金香爐下鐵崑崙。礙曰。將謂者矮子有長處。見解只如此。師作禮曰。謝和尚證明。住后上堂。萬法是心光。諸緣惟性曉。本無迷悟人。只要今日了。既無迷悟人。了箇甚麼。卓拄杖曰。千言萬語無人會。又逐流鶯過短墻。上堂。舉。世尊摩胸示眾話。頌曰。雙林樹下手摩胸。說有談無恣脫空。若謂瞿曇曾入滅。錯教啼鳥笑春風。至元丁丑。被命。徑山值火餘。志圖興復將有緒。俄示微恙。索筆大書曰。八十二年。駕無底船。踏翻歸去。明月一天。擲筆而逝。</p>
</div></div>
<div class='div-other'><a id='mulu2760' />
<p class='h3'>雪竇謙禪師法嗣</p>
<div class='div-other'><a id='mulu2761' />
<p class='h4'>平江府承天覺庵真禪師</p><p>有華嚴講主。挾上命。將易為講肆。師曰。汝能說禪。吾從汝易。吾不能說教。汝易吾從。于是撾鼓陞堂。以一喝入五教。顯示吾宗千聖頂[寧*頁]一著子。講主泣拜。懺悔而退。</p>
</div></div>
<div class='div-other'><a id='mulu2762' />
<p class='h3'>道場巖禪師法嗣</p>
<div class='div-other'><a id='mulu2763' />
<p class='h4'>臨安府徑山虗堂智愚禪師</p><p>四明人。上堂。舉雪竇住翠峯時。有數僧到。竇曰。新到那。曰是。竇曰。參堂去。僧纔行。竇復喚曰。來來。僧回首。竇曰。洞庭難得師僧到。與你一椀茶喫。師曰。入門句子<span class='corr'>已</span>先酬。喚去呼來第二頭。到此不知茶味者。紛紛空買洞庭舟。師初住淨慈。天使傳旨問。趙州八十行脚。虗堂因甚八十住山。師舉。趙州行脚到臨濟話。頌曰。趙州八十方行脚。虗堂八十再住山。別有一機恢佛祖。九重城裏動龍顏。使以頌回奏。上大悅。錫賚甚優。室中甞垂語曰。<span class='corr'>己</span>眼未明底。因甚麼。將虗空作布袴著。畫地為牢底。因甚。透這箇不過。入海算沙底。因甚。向針鋒頭上翹足。</p>
</div>
<div class='div-other'><a id='mulu2764' />
<p class='h4'>杭州淨慈石帆衍禪師</p><p>示眾。舉。僧問溈山。如何是百丈真。山下禪牀叉手立。曰如何是和尚真。山却坐。頌曰。老婦臨粧絳點唇。人前自逞好精神。顰眉冷笑深相似。不顧傍邊掩鼻人。</p>
</div></div>
<div class='div-other'><a id='mulu2765' />
<p class='h3'>金山開禪師法嗣</p>
<div class='div-other'><a id='mulu2766' />
<p class='h4'>臨安府徑山石溪心月禪師</p><p>眉州人。僧問。如何是佛。師曰。矮子看戲。上堂。舉。馬祖示眾曰。凡有言句是提婆宗。以此箇為主。師曰。玉轉珠回著眼看。有相干處沒相干。只將此箇以為主。喝一喝。曰一劍倚天星斗寒。</p>
</div></div>
<div class='div-other'><a id='mulu2767' />
<p class='h3'>徑山冲禪師法嗣</p>
<div class='div-other'><a id='mulu2768' />
<p class='h4'>杭州淨慈簡翁敬禪師</p><p>舉。雲門示眾云。聞聲悟道。見色明心。遂舉手曰。觀世音菩薩。將錢買餬餅。放下手曰。元來祇是饅頭。師頌曰。一曲風前信是誰。調高爭肎落今時。見無人會曲中意。又把雲簫特地吹。</p>
</div>
<div class='div-other'><a id='mulu2769' />
<p class='h4'>北山隆禪師</p><p>頌鳥窠布毛話曰。八十翁翁要力行。布毛吹起禍重生。殺人流血三千里。枯樹枝頭一老僧。</p>
</div></div></div>
<div class='div-other'><a id='mulu2770' />
<p class='h2'>南嶽下二十一世</p>
<div class='div-other'><a id='mulu2771' />
<p class='h3'>仰山欽禪師法嗣</p>
<div class='div-other'><a id='mulu2772' />
<p class='h4'>杭州西天目高峯原妙禪師</p><p>蘇之吳江人。俗姓徐。母周氏。夢。癯僧乘舟投宿而娩。幼嗜趺坐。年十五。從嘉禾密印寺法住圓顱。二十二請益斷橋。倫令參生從何來。死從何去話。次謁雪巖於北磵。纔問訊插香。巖即打出。後凡入門。巖便問。阿誰與汝拖箇死屍來。聲未絕。巖亦打出。一日覩五祖演和尚真贊曰。百年三萬六千朝。反覆元來是這漢。驀然打破死屍之疑。時巖住南明。師往省。巖問。阿誰與你拖箇死屍到這裏。師便喝。巖拈棒。師把住曰。今日打某甲不得。巖曰。為甚打不得。師拂袖而出。巖赴天寧。師隨侍焉。一日巖問。日間浩浩時。作得主麼。師曰。作得主。曰睡夢中作得主麼。師曰。作得主。曰正睡著時。無夢。無想。無見。無聞。主在什麼處。師無語。巖囑曰。從今日去也不要汝學佛學法。也不要汝窮古窮。今但只飢來喫飯。倦來打眠。纔眠覺來。抖擻精神。我這一覺主人公。畢竟在甚處安身立命。師遂奮志入龍鬚。越五祀。因同宿友推枕墮地作聲。廓然大徹。遷武康雙髻。戶屨彌滿。應接弗暇。師宵遁入西天目之獅子巖。營小室如舟。榜曰死關。斷緣屏侍。有三關語。示眾曰。大徹底人本脫生死。因甚命根不斷。佛祖公案只是一箇道理。因甚有明與不明。大修行人當遵佛行。因甚不守毗尼。弗契即拒戶不納。至元丁未。雪巖寄竹篦法語至。眾復請就石室內開堂。僧問。如何是十方同聚會。師曰。龍蛇混雜。凡聖交參。曰如何是箇箇學無為。師曰。口吞佛祖。眼葢乾坤。曰如何是選佛場。師曰。東西十萬。南北八千。曰如何是心空及第歸。師曰。動容揚古路。不墮悄然機。曰恁麼。則言言見諦。句句朝宗。師曰。你甚處見得。僧喝。師曰。也是掉棒打月。曰此事且止。只如西峯今日十方聚會。選佛場開。畢竟有何祥瑞。師曰。山河大地。萬象森羅。情與無情。悉皆成佛。曰既皆成佛。因甚學人不成佛。師曰。汝若成佛。爭教大地成佛。曰畢竟學人過在甚處。師曰。湘之南潭之北。曰還許懺悔也無。師曰。禮拜著。僧纔拜。師曰。獅子咬人。韓盧逐塊。上堂。昨夜夢中作得一偈。舉似大眾。良久曰。忘却了也。驀拈拄杖曰。拄杖子還記得麼。良久曰。同坑無異土。中夏上堂。以拂子[(中-口+○)-│+卜]曰。四十五日前薦得。非特日消萬兩黃金。亦乃能應四天下供養。四十五日後薦得。寸絲滴水也當牽犂拽耙償他。擊禪牀一下。曰曾經巴峽猿啼處。不是愁人也斷腸。上堂。海底泥牛銜月走。簷前石虎抱兒眠。鐵蛇鑽入金剛眼。崑崙騎象鷺鷥牽。此四句內有一句。能殺能活。能縱能奪。若檢點得出。許汝一生參學事畢。上堂。日正暄春<span class='corr'>已</span>暮。落花片片隨流去。拈拄杖曰。拄杖枝頭一點紅。馨香遍界無人顧。大眾。顧不顧。即且止。畢竟一歸何處。遂擲下拄杖。上堂。門外有一人。用盡機謀要入。入不得。門裏有一人。做盡伎倆要出。出不得。出不得。入不得。且置。且道。門外人與門裏人相見時如何。愁人莫向愁人說。說向愁人愁殺人。送法被至上堂。裁蜀錦剪吳綾。披白玉間黃金。打成一片時。針劄不入。羅紋結角處。線路難尋。雖然只如西峯。以諸法空為座。以拄杖指被。曰還著得這箇麼。靠拄杖曰。天香影散莓苔石。五葉花開薝蔔林。師貌古神清。行解真寔。僧俗皆手額讚歎曰。古佛善知識也。元貞乙未。臘朔上堂。曰。西峯三十年。妄談般若。罪犯彌天。末後一句。不敢累及平人。自領去也。大眾還知落處麼。良久曰。毫釐有差。天地懸隔。書偈曰。來不入死關。去不出死關。鐵蛇鑽入眼。撞倒須彌山。泊然而逝。塔全軀於死關。壽五十八。臘四十三。</p>
</div>
<div class='div-other'><a id='mulu2773' />
<p class='h4'>衡州靈雲鐵牛持定禪師</p><p>磻溪王氏子。壯歲謁肎庵。勤剪髮。聞別傳之旨。情累釋然。尋依雪巖。居槽厰服杜多行。巖示眾曰。兄弟做工夫。若也七日夜。一念無間。眼不交眨。無箇入處。斫取老僧頭做舀屎杓。師默領旨。勵精奮發。適染疾。自取觸桶。就屏處危坐其上。單持正念。目不交睫者七日。至夜將半。忽覺山河大地覿露堂堂久之如聞擊木聲。驚醒徧體汗流。其疾遂愈。旦舉似巖。巖詰以公案。酬對無滯。越五載。方為大僧。又六年聞巖上堂。舉亡僧死了。燒了向什麼處去。自代曰。山河及大地。全露法王身。言下疑情蕩盡。身如踴高丈許。眾退。即詣方丈曰。適來和尚舉揚般若。驚得法堂前石獅子。笑舞不<span class='corr'>已</span>。巖曰。試道看。師曰。劫外春回萬物枯。山河大地一塵無。法身超出如何舉。笑倒西天碧眼胡。巖敲桌子曰。山河大地一塵無。這箇是什麼。師作掀倒勢。巖笑曰。一彩兩賽。入室次。巖問。親切處道將一句來。師曰。不道。巖曰。為什麼不道。師拈起香盒曰。這箇得來。不值半文錢。巖曰。多口漢。巡堂次。師以楮被裹身而睡。巖召至方丈。厲聲曰。我巡堂。汝打睡。若道得即放過。若道不得趂汝下山。師隨答曰。銕牛無力嬾耕田。帶索和犂就雪眠。大地白銀都葢覆。德山無處下金鞭。巖曰。好箇銕牛也。因以為號。一時行輩靡不推服。後之酃縣。過桃源山。愛其幽深。有棲遯意。遂束茆為廬。與二三禪徒。共處。雨霧晦冥之夕。鬼獸圍呼。師舉迷悟因緣諭之。授以戒法。羣怪遂息。達魯花赤伯顏公入山問道。未幾成大梵剎。榜曰靈雲。大德壬寅冬。手書長偈示眾。其末曰。塵世非久。日銷月磨。桃源一脉三十年後。流出一枝無孔笛。吹起太平歌。明春示寂。侍僧求別眾語。師曰。吾別眾久矣。恬然坐化。壽六十四。臘二十六。函全身於陶具。至三年啟視。顏貌如生。爪髮俱長。塔於寺北沙潭。</p>
</div>
<div class='div-other'><a id='mulu2774' />
<p class='h4'>吉安州道場山及庵信禪師</p><p>初住建陽西峯。石屋參。師問。何在。曰天目。師曰。有何指示。曰萬法歸一。師曰。汝作麼生會。屋無語。師曰。此是死句。甚麼害熱病底。教汝與麼。屋拜求指的。師曰。有佛處不得住。無佛處急走過。意旨如何。屋答不契。師曰。者箇亦是死句。屋不覺汗下。後入室。再理前話詰之。屋曰。上馬見路。師呵曰。在此六年。猶作者個見解。屋發憤棄去。途中忽舉首見風亭。豁然有省。回語師曰。有佛處不得住。也是死句。無佛處急走過。也是死句。某甲今日會得活句也。師曰。汝作麼生會。屋曰。清明時節雨初晴。黃鶯枝上分明語。師頷之。</p>
</div>
<div class='div-other'><a id='mulu2775' />
<p class='h4'>匡山無極源禪師</p><p>甞受命於雪巖。曰子福萡。不宜出世度人。遂歸隱匡廬。年<span class='corr'>已</span>百歲。獨坐茅庵。終日不語。天真參。師亦無啟發。後值師於廁上。乃趨問曰。如何是祖師西來意。師擒住曰。道道。真於言下釋然頓悟。但搖首而<span class='corr'>已</span>。師曰。子有所得耶。真拂袖而出。遂服勤月餘。日益玄奧。</p>
</div>
<div class='div-other'><a id='mulu2776' />
<p class='h4'>鐵山瓊禪師</p><p>初參雪巖於仰山。聞提唱法語。刻意用工。覺有得力處。一日到方丈。巖曰。有什麼事。師曰。門前好五鳳樓。巖連打數棒。曰未在且去。隨示偈曰。一拶虗空粉碎時。花開鐵樹散瓊枝。紹隆佛祖向上事。腦後依前欠一槌。師自疑曰。如何又欠一槌。將近半載。偶頭痛。提瓶煎藥。遇見覺赤鼻曰。你須是那吒太子析肉還母。析骨還父。然後為父母說法始得。驀然打破疑團。未幾巖順世。師以離巖太早。再謁蒙山。山問。那箇是你本來面目。師擬進語。山便閉門。後凡室中下語。山只曰。欠在。一日於定中觸著欠字。不覺身心豁然。徹骨徹髓。如積雪倏忽開霽。跳下禪牀捉住山曰。我少欠箇甚麼。山打三掌。師禮拜曰。啞。鐵山這一著子。今日方了也。次年作首座。冬節秉拂。曰冬在月頭賣被買牛。冬在月尾賣牛買被。卓拄杖曰。這裏無尾中道齊休。行也休休。坐也休休。住也休休。臥也休休。睡眼豁開五雲現瑞。光風霽月無處不週。梅綻枯枝古渡頭。風前時復暗香浮。雖然到此。向上一路萬里崖州。何以見得。靠拄杖曰。休休。住後竟承嗣雪巖焉。</p>
</div></div>
<div class='div-other'><a id='mulu2777' />
<p class='h3'>淨慈倫禪師法嗣</p>
<div class='div-other'><a id='mulu2778' />
<p class='h4'>台州瑞岩方山寶禪師</p><p>付無見偈曰。此心極廣大。虗空比不得。此道只如是。受持休外覓。</p>
</div>
<div class='div-other'><a id='mulu2779' />
<p class='h4'>竹屋簡禪師</p><p>頌臨濟訪平田。路逢使牛嫂話曰。目前條路平如砥。何不堂堂掉臂行。撩撥老婆牛性發。赤身挨棒可憐生。</p>
</div>
<div class='div-other'><a id='mulu2780' />
<p class='h4'>絕象鑒禪師</p><p>示眾。舉。投子指雨問僧曰。數日來好雨。且道。什麼處來。僧無語。後因看華嚴經有省。師曰。陌上遊人競採芳。不知眼底度春光。夜來一陣落花雨。一百十城流水香。</p>
</div></div>
<div class='div-other'><a id='mulu2781' />
<p class='h3'>無學元禪師法嗣</p>
<div class='div-other'><a id='mulu2782' />
<p class='h4'>月庭忠禪師</p><p>頌文殊三處度夏話曰。錦衣公子遊春慣。白首佳人懊恨多。彼富尚嫌千口少。自貧無奈一身何。</p>
</div></div>
<div class='div-other'><a id='mulu2783' />
<p class='h3'>育王珙禪師法嗣</p>
<div class='div-other'><a id='mulu2784' />
<p class='h4'>台州紫籜山竺元道禪師</p><p>恕中參。問趙州狗子話。擬開口。師一喝。中大悟。呈偈曰。狗子佛性無。春色滿皇都。趙州東院裏。壁上掛葫蘆。師乃發笑曰。恁麼會又爭得。中拂袖而出。</p>
</div>
<div class='div-other'><a id='mulu2785' />
<p class='h4'>金陵保寧古林茂禪師</p><p>十三為僧。厲志參訪。乃得徹證。出住開元永福保寧。僧問。毛吞巨海。芥納須彌。是衲僧分上事。不是衲僧分上事。師云。拈却門前大案山。曰鯨吞海水盡。露出珊瑚枝。師曰。金剛腦後鐵蒺藜。曰只如教中道。我得無諍三昧人中最為第一。如何是無諍三昧。師曰。放汝三十棒。曰仁義盡從貧處斷。世情偏向有錢家。師曰。知恩者少。負恩者多。問如何是佛。師曰。釘釘膠粘。曰如何是祖師西來意。師曰。蟻子不食鐵。問如何是偏中正。師曰。苔封古殿。曰如何是正中偏。師曰。草滿法堂。曰如何是兼中至。師曰。日上月下。曰如何。是兼中到。師曰。截水停輪。曰如何是正中來。師曰。獼猴戴席帽。曰五位君臣蒙指示。夜明簾外事如何。師曰。趂曉不歸家。黃昏看日出。問佛。陀和尚常持一串數珠。念三種名號。意旨如何。師曰。氣急殺人。曰如何是一釋迦。師曰。天上天下。曰如何是二元和。師曰。草鞋無底。曰如何是三佛陀。師曰。鼻孔大頭垂。曰此曲祇應天上有。人間能得幾回聞。師曰。高著眼。問羣陰剝盡。一陽復生。時節因緣。請師指示。師曰。風不來樹不動。曰夜來何處火。燒出古人墳。師曰。闍黎失却鼻孔。曰德山小參為甚麼不答話。師曰。人貧智短。曰趙州為甚麼却答話。師曰。馬瘦毛長。曰。二大老。州縣相似。鄉談不同。師曰。且道。我即今是答話。是不答話。曰來朝更有新條在。惱亂春風卒未休。師曰。只恐不是玉。小參。紅塵閙市十字街頭。百草頭邊孤峯頂上。若作佛法商量。入地獄如箭射。直得萬機休罷。千聖不攜。聲前非聲。色後非色。簡點將來。正是髑髏前妄想。設使打破髑髏。揭却腦葢。趯倒須彌。踏翻大海。脚跟下推勘得出。也是落七落八。通方上士。出格高人。除非自有生涯。終不守他窠窟。現前大眾。冀善參詳。山僧二千里水陸。間關來此聚頭。不為別事。復說偈曰。處世行藏各有由。老來誰不愛心休。為圓鄮嶺先師話。來結鄱陽衲子讐。跛鼈但隨他逐浪。錦鱗終是解吞鉤。相逢試把家私展。蜜菓時懸檗樹頭。</p>
</div></div>
<div class='div-other'><a id='mulu2786' />
<p class='h3'>淨慈鞏禪師法嗣</p>
<div class='div-other'><a id='mulu2787' />
<p class='h4'>杭州靈隱東嶼德海禪師</p><p>頌俱胝竪指曰。深深無底。高高絕攀。思之轉遠。尋之復難。</p>
</div>
<div class='div-other'><a id='mulu2788' />
<p class='h4'>嘉興府天寧竺雲景曇禪師</p><p>婺州浦江嚴氏子。及長學無常。師預石林座下委心請法。林曰。佛之妙用。在汝觸事不迷。師一言解悟。住後上堂。金烏未上。玉兔西沉。伶俐衲僧。東討西尋。忽然撞破虗空。歷劫只在如今。卓拄杖。下座。焙經上堂。海藏靈文經天緯地。琅函玉軸塞壑填溝。如來不說說。敲出鳳凰五色髓。迦葉不聞聞。擊碎驪龍頷下珠。火燄為三世諸佛說法。義天朗耀揭坤維。三世諸佛向火燄上說法。字脚不留空法界。兜羅線裏。玉轉珠回。文武火中。星移電捲。行行鑄出黃金字。朵朵花開白玉蓮。湛寂凝然。應真不借。只如經歸藏禪歸海。又作麼生。五千餘卷瘡疣紙。一眾傳來耿夜光。問古人道須參活句。莫參死句。如何是活句。師曰。路逢死蛇莫打殺。曰如何是死句。師曰。無底籃兒盛將歸。曰不死不活句又作麼生。師曰易分雪裏粉。難辨墨中煤。問三賢未達。十聖難知。如何是此宗。師曰。無孔笛。氈拍板。曰知音者誰。師曰。聾人爭得聞。曰也知和尚慣有此機。師曰。鷂子過新羅。</p>
</div></div>
<div class='div-other'><a id='mulu2789' />
<p class='h3'>徑山度禪師法嗣</p>
<div class='div-other'><a id='mulu2790' />
<p class='h4'>杭州徑山虎岩淨伏禪師</p><p>淮安人至元間。上御大明殿受朝賀。因問南禪才者。右相和禮霍孫。首舉師。師作偈以進。其略曰。過去諸如來。安住秘密藏。現在十方佛。成道轉法輪。未來諸世尊。一切眾生是。繇妄想執著。結煩惱葢纏。迷成六道身。虗受三塗苦。惟念過現佛。不敬未來尊。與佛結冤仇。或烹宰殺害。不了眾生相。全是法性身。昔有常不輕。禮拜於一切。言我不輕汝。汝等當作佛。若能念自他。同是未來佛。現世增福壽。生生生佛國。上覧悅而問曰。戒勿殺有道者。試為朕言之。師奏對曰。有宋仁宗皇帝。一日語羣臣曰。朕夜來飢甚。思欲燒羊。羣臣奏曰。陛下何不宣付有司辦之。仁宗曰。朕偶飢。思爾慮為常例。寧忍一時。<span class='note-inline'>(之饑)</span>不忍啟無窮之殺。殿下皆稱萬歲。上嘉納。即受帝師戒。</p>
</div></div>
<div class='div-other'><a id='mulu2791' />
<p class='h3'>徑山愚禪師法嗣</p>
<div class='div-other'><a id='mulu2792' />
<p class='h4'>閒極雲禪師</p><p>舉虗堂三轉語。頌曰。縫却虗空算盡沙。針頭畫地是生涯。改頭換面無人見。幾度春風吹落花。</p>
</div>
<div class='div-other'><a id='mulu2793' />
<p class='h4'>寶葉源禪師</p><p>示眾。舉德山入門便棒話。頌曰。皎潔晴天吼怒雷。鐵山萬疊盡驚開。因思塊雨條風日。安得全提有此來。又頌三心不可得話曰。去歲春風燕子多。社前先到舊時窠。今年春色歸將半。簾幕蕭蕭不見過。</p>
</div></div>
<div class='div-other'><a id='mulu2794' />
<p class='h3'>徑山月禪師法嗣</p>
<div class='div-other'><a id='mulu2795' />
<p class='h4'>南茙叟禪師</p><p>示眾。舉。趙州因一秀才云。和尚是古佛州云。秀才是新如來。師曰。廣寒宮殿淨無埃。<span class='corr'>已</span>是逢君八字開。月桂不須零碎。折等閒和樹拔將來。</p>
</div></div></div>
<div class='div-other'><a id='mulu2796' />
<p class='h2'>南嶽下二十二世</p>
<div class='div-other'><a id='mulu2797' />
<p class='h3'>高峯妙禪師法嗣</p>
<div class='div-other'><a id='mulu2798' />
<p class='h4'>杭州天目中峯明本禪師</p><p>錢塘孫氏子。母夢。無門開道者。持燈籠至家。而生。神儀挺異。纔離襁褓。便好結跏。歌梵唄。初參高峯於死關。高孤峻嚴冷。不假人辭色。一見師。驩然欲為祝髮。一日誦金剛經。至荷擔如來處。恍然開解。明年遂薙染受具。未幾觀流泉有省。即詣高求證。高打趂出。既而民間訛傳。官選童男女。師問。忽有人來問和尚討童男女時如何。高曰。我但度竹篦子與他。師言下洞然。徹法源底。高乃書真贊付師曰。我相不思議。佛祖莫能視。獨許不肖兒。窺得半邊鼻。有問高諸弟子優劣。高曰。如義首座。固是一根老竹。其如七曲八曲。唯本維那。却是竿上林新篁。他日成材未易量也。延祐六年秋。駙馬太尉瀋王王璋奏。奉聖旨御香。請師陞座。師示眾曰。大道無為。大功不宰。大善無跡。大位不居。一切處海印發光。千萬古金枝挺秀。訪圓通大士於潮音洞裏。買石得雲饒。修如意輪期於明慶寺中。移花兼蝶至。香風奏四天之樂。梵音轟大地之雷。二千載<span class='corr'>已</span>現國王。五百劫常為世主。一大藏教隨機運轉。百千善行任意發揮。祝萬歲於九重。保三韓於上國。此是太尉瀋王海印居士。尋常行履處。且佛法相應一句。如何指陳。匝天匝地祥雲起。無古無今瑞氣騰。高峯忌日。師拈香曰。順心庵裏。太湖中央。俄然逢愍忌。世相未能忘。大眾。高峯老和尚來也。雨蒸苗葉綠。風撼稻花香。示眾。春入寒巖不可加。枯株朽榦盡萌芽。化工無處藏形跡。紅白都開一樣花。大眾。一年歲事。<span class='corr'>已</span>過一月了也。蒲團禪板還知覺也無。鉢盂匙筯還休歇也無。芒鞋竹杖還放得下也無。燈籠露柱還忘境智也無。如其未委。你還知前一月。如此虗度。若不痛以生死無常。為<span class='corr'>己</span>重任。精勤勇猛。別立生涯。則後一月。未免又成虗喪。不消打幾箇瞌睡。十二箇月。特不過展轉唐捐。剃髮染衣。超方越俗。所圖何事。你還知命存呼吸麼。壯色不停猶如奔馬麼。或不趂此。呼吸未斷之頃。壯色可玩之時。拌性命。提起話頭。與之挨拶。討箇分曉。其落湯螃蟹之喻。咎將誰歸。不見。石鞏居馬祖會下。在廚作務次。祖問。子在此作麼。鞏曰。牧牛。祖曰。牛作麼生牧。鞏曰。一回入草去。驀鼻拽將回。祖曰。子真牧牛也。看他前輩。於作務之頃。未甞斯須忘此道。豈似今人。橫草不拈。竪草不踏。二時粥飯。百般受用。指顧如意。聞首座打板聲。厭嫌頓起。嗟訝藂生。不得<span class='corr'>已</span>。走上蒲團。情猿意馬。馳驟不息。或不昏沉。便成散亂。間有箇不忘出家本志者。強把箇所參話頭提撕作主。方舉未完。則又被風吹別調矣。似如此。喚作參玄上士。不啻鄭州出曹門。較他古德造次不離者。豈止霄壤相間哉。諸禪德。本色道流。面前不容佇思。豈許商量逴得便行。玄都觀裏桃千樹。提得便走。杏華枝上月三更。燕聲尋王謝堂上之巢。馬蹄踏劉阮溪邊之路。無一草不含芳潔。無一華不帶春容。錦雲騰第一義天。玉浪漲真三昧海。且不涉化工底句。如何指陳。鷺鷥灘上翹雙足。蝴蝶園中呌一聲。雪朝示眾。凍雲四合雪漫漫。孰解當機作水看。只為眼中花未瞥。啟窓猶看玉琅玕。小參。大道在目前。山是山。水是水。玄機超物表。聖非聖。凡非凡。一念洞然。萬緣廓爾。水精宮秋容淡淡。森羅萬象吞吐明月珠。松雪齋灝氣沉沉。屏几六牕交徹寶絲網。無一物不彰至體。無一事不演真乘。莊周雖蝶悟枕邊。敢保其當機罔措。子韶固蛙聞月下。未許其覿面施呈。這一著子。名不得。狀不得。即其知處<span class='corr'>已</span>陷情圍。事亦然。理亦然。與麼會時。早沉識海。所以道。神光獨耀。萬古徽猷。入此門來。莫存知解。且不存知解底句。如何指陳。玉宇秋高無界限。金園春事政敷腴。師居無宅止。隨所寓庵廬。皆曰幻住。四方龍象奔走輻湊。仁宗皇帝聞而聘之不至。錫金襴袈裟。并賜佛慈圓炤廣慧之號。英宗繼御。寵賚一如先朝。甞斥學者不求實悟。有曰。今之參禪不靈騐者。第一無古人真實志氣。第二不把生死無常。做一件大事。第三拌捨積劫以來。所習所重不下。又不具久遠不退轉身心。畢竟病在於何。其實不識生死根本故也。凡見學者輒問曰。汝喚什麼作生死。或茫然無所對。輒激勵開示之。至治癸亥秋。示疾。有來省者。師曰。幻住庵。上漏旁穿。籬坍壁倒。不可久住也。語笑如平昔。復有告歸吳門者。師曰。何不過了中秋去。十四早寫偈辭眾曰。我有一句。分付大眾。更問如何。無本可據。置筆安坐而逝。是日白虹貫山。壽六十一。臘三十七。塔全身於寺西望江石。元統二年。復賜號普應國師。仍以師所著書三十卷。名曰廣錄。敕隨大藏流行。</p>
</div>
<div class='div-other'><a id='mulu2799' />
<p class='h4'>杭州西天目山斷崖了義禪師</p><p>姓湯。湖之德清人。六歲始能言。世事懵無所知。年十七。有僧過門。誦高峯上堂語曰。欲窮千里目。更上一層樓。師忽曰。此大善知識也。我宜往見。母驚異之。即上死關為童。峯令提一歸何處話。因授名曰。從一。一日過鉢盂塘。見松梢雪墜有省。詣峯呈頌曰。不問南北與東西。大地山河一片雪。峯痛棒打退。不覺隕身崖下。同學捫蘿以救。力挽之還。師復端直。堅竪誓。以七日為限。未及期。豁然大悟。馳見峯曰。老和尚今日謾我不得也。再呈頌曰。大地山河一片雪。太陽一炤便無蹤。自此不疑諸佛祖。更無南北與西東。峯上堂曰。我布縵天大網。打鳳羅龍。不曾遇得一蝦一蠏。今日有蟭螟蟲撞入。三十年後向孤峯絕頂。揚聲大呌。且道。呌箇什麼。舉拂子曰。大地山河一片雪。師便奪拂子。為眾舉揚曰。盡大地有一人發真歸源。從一皆知之。後歸德清。偕母入武康結茅。越五載還山。峯曰。大有人道。你拖泥帶水。師曰。兩眼對兩眼。遂求薙落。更名曰了義。暨峯委席。本雍二公亦相繼而化。師乃勉狥眾請。甞示眾曰。若要超凡入聖。永脫塵勞。直須去皮換骨。絕後再甦。如寒灰發燄。枯木重榮。豈可作容易想。我在老和尚處多年。每被大棒打徹骨髓。不曾有一念遠離心。直至今日。纔觸著痛處。不覺泪流。豈似汝歡喜踴躍。咬著些子苦味。便乃掉頭不顧。殊不知。苦味能除百病。或示眾曰。除却語默動靜。道將一句來。又曰。一息不來。向何處安身立命。師說法應機。頗多觕言穢語。人所不堪。元統元年除夕。謂眾曰。有一件事天來大。你還委悉麼。良久曰。明日是年朝。越六日。與僧夜談。乃曰。老僧明日天台去也。僧曰。某甲隨去。師曰。你走馬也趂我不及。翌午跏趺而寂。壽七十二。臘四十九。初中峯示寂。會葬齋次。師笑謂眾曰。後十二年。更為老僧一會。至是十二年矣。全身藏於獅子岩。賜號佛慧圓明正覺普度大師。</p>
</div>
<div class='div-other'><a id='mulu2800' />
<p class='h4'>杭州天目山大覺寺布衲祖雍禪師</p><p>明州寧海人。得旨於高峯。躬舂㸑樵。貌甚瘠黑。戇而少文。甞和永明山居偈曰。我要心灰即便灰。何須更去覓良媒。千差路口齊關斷。萬別機頭盡截摧。就樹縛茅成屋住。拾荊編戶傍溪開。是他嬾瓚無靈騐。惹得天書三度來。又曰。尋常冷解自知非。退步沉踪住翠微。掃蕩百年榮辱夢。倒回多劫本根機。蟻因尋穴沿堦走。蝶為尋花徧圃飛。須信先天并後地。洞然物物有真歸。後住中天竺。桂子堂。書偈安坐而逝。</p>
</div>
<div class='div-other'><a id='mulu2801' />
<p class='h4'>處州白雲空中以假禪師</p><p>得法高峯。後栖白雲山。禪侶聞風。屨滿戶外。至元丙子夏一日。援筆書偈曰。地水火風先佛記。掘地深埋第一義。一免檀那幾片柴。二免人言無舍利。趺坐而化。</p>
</div></div>
<div class='div-other'><a id='mulu2802' />
<p class='h3'>靈雲定禪師法嗣</p>
<div class='div-other'><a id='mulu2803' />
<p class='h4'>洪州般若絕學世誠禪師</p><p>示眾。兄弟家。三年五年做工夫。無個入處。將從前話頭拋却。不知行到中途而廢。可惜前來許多心機。有志之士。看眾中柴乾水便。僧堂溫煖。發願三年不出門。決定有箇受用。有等纔做工夫。心地清淨。但見境物現前。便成四句。將謂是大了當人。口快舌便。悞了一生。三寸氣消。將何保任。佛子若欲出離。參須寔參。悟須寔悟。</p>
</div></div>
<div class='div-other'><a id='mulu2804' />
<p class='h3'>徑山陵禪師法嗣</p>
<div class='div-other'><a id='mulu2805' />
<p class='h4'>杭州徑山竺遠正源禪師</p><p>南康歐陽氏子。聞虗谷道望。往依焉。一日谷舉龍潭滅紙燭話。問之。師曰。焦石可破層氷。谷曰。破後奚為。師曰。探索方知。谷曰。所知者何事。師擬對。谷便打。師釋然領旨。後五主大剎。號佛慧慈炤普應禪師。壽七十三而逝。塔竪本山。</p>
</div>
<div class='div-other'><a id='mulu2806' />
<p class='h4'>金華府雲黃山寶林桐江紹大禪師</p><p>俗姓吳鳳山。為沙彌時。私自計曰。化龍之魚。肎于蹄涔求生乎。即上雙徑謁虗谷。谷指以入道捷要。久之辭去。一䇿湖湘徧扣禪扃。法無異味。乃歸省谷。奮勵倍加。遂得自在無畏法。初住烏龍。晚居寶林。示滅。眾請書偈。師接筆擲地曰。縱書到彌勒下生。寧復離此耶。翛然而化。闍維獲設利。如紺珠色。牙齒貫珠不壞。壽七十四。臘五十一。</p>
</div>
<div class='div-other'><a id='mulu2807' />
<p class='h4'>蘇州覺隱本誠禪師</p><p>嘉禾語溪人。甞作貧居偈自適。曰。但得閒中樂。豈以貧為艱。愈貧愈無事。無事心愈閒。雖居人世中。恰似出塵寰。</p>
</div></div>
<div class='div-other'><a id='mulu2808' />
<p class='h3'>道場信禪師法嗣</p>
<div class='div-other'><a id='mulu2809' />
<p class='h4'>嘉興府福源寺石屋清珙禪師</p><p>蘇之常熟溫氏子。首參高峯。授以萬法歸一話。服勤三年。次往建陽西峯。參及庵。不契。遽發憤棄去。途中忽舉首見風亭。躍然有省。歸語庵。庵頷之。師卓庵天湖。躬役樵蔬。禪暇喜作山居吟。遂有終焉之志。俄而福源專使至。師堅臥不起。或勸曰。沙門當以弘法為重任。閒居獨善何為哉。於是幡然而就。上堂。達磨居少林。九年面壁。墻壍不牢。疎山賣布單。千里見人。路頭繁雜。福源這裏。墻壍堅牢。路頭平直。諸人每日行在正路上行。住在穩密處住。中間一片田地。因甚踏不著。上堂。我有一句子。欲與諸人說破。又恐諸人罵我。不與諸人說破。又恐諸人疑我。且如今說即是。不說即是。撫膝曰。知我罪我。我無辭焉。上堂。動若行雲。止猶谷神。水中醎味。色裏膠青。細雨濕衣看不見。閒華落地聽無聲。上堂。我本山林拙比丘。等閑來此伴禪流。縱饒相聚人情好。那箇人情得到頭。休休休。綠霧紅霞千嶂錦。西風黃葉一天秋。上堂。知見立知。即無明本。知見無見。斯即涅槃。春山疊亂青。春水漾虗碧。寥寥天地間。獨立望何極。拈拄杖曰。放過釋迦老子。卓拄杖曰。穿却雪竇鼻孔。良久曰。劍為不平離寶匣。藥因救病出金瓶。及庵忌。師拈香曰。沒興相逢處。西峯與建陽。不平多少事。盡在一爐香。除夜小參。北禪分歲。三代禮樂全該。王老燒錢。一種杯盤狼籍。珙上座。固守清貧。兼逢歉歲。難與諸方鬬富。從年頭直至年尾。共諸人同家共活。豐儉隨宜。終不陪笑面去。借地栽花虗粧好漢。且就自家屋裏。量水打碓。免見求人。但每日二時牽補得過。便可塞住持之責。古人有言。時挑野菜和根煑。旋斫青柴帶葉燒。不是爺貧連子苦。免教家富小兒嬌。居七年。以老引退。復歸天湖。至正間。朝廷聞師名。降香旌異。皇后賜金襴衣。示疾書偈曰。青山不著臭尸骸。死了何須掘土埋。顧我也無三昧火。光前絕後一堆柴。擲筆而逝。塔于天湖之原。以及庵之塔配之。葢不忘及庵昔日與汝同龕之囑云。詔<span class='corr'>諡</span>曰佛慈慧炤禪師。</p>
</div>
<div class='div-other'><a id='mulu2810' />
<p class='h4'>金華府聖羅山石門剛禪師</p><p>得旨於及庵。遊歷罷歸。里中善信。即其山地。營建寶坊。請師主之。歲夜謝道德首座順侍者看病上堂。歲事除年華畢。尊莫尊乎道。重莫重乎德。覺即般若因。順即菩提佛。當知種豆不生麻。因果自然明歷歷。然雖如是。且道如何見得。八福田中看病第一。辭世偈曰。七十六年。了然寬廓。拶破虗空。須彌倒卓。</p>
</div></div>
<div class='div-other'><a id='mulu2811' />
<p class='h3'>匡山源禪師法嗣</p>
<div class='div-other'><a id='mulu2812' />
<p class='h4'>嘉興府海門天真惟則禪師</p><p>湖州費氏子。母夢異僧分衛。覺而有娠。及旦異香襲人。髫年出家。遍參有道知識一十八員。皆弗契。後聞匡廬無極源禪師。徑往扣之。豁然大悟。眾請開法海門。上堂。僧問。如何是佛祖為人處。師曰。狗䑛熱油鐺。曰今日海門開堂。還有為人處麼。師曰。猛虎當路坐。曰和尚豈無方便。師震威一喝。曰謝師指示。師曰。退過一面。方覺自慚。乃曰。向上事向下事。截斷兩頭休執滯。驀然放出鼈鼻蛇。咬殺方知難躲避。吽吽吽。海門今日忍俊不禁。越例為諸人通箇消息。汝等諸人還委悉麼。以拂子點一點曰。等閒拋下活人丹。浩浩清風動天地。上堂。菊綻東籬香正浮。海天空濶月華秋。當陽拈出吹毛利。剿絕縱橫六不收。上堂。風頭峭急。寒毛卓竪。諸人若也打熬不過。只得向煖處商量。且道。商量箇甚麼。商量道。觀音菩薩將錢買胡餅。放下却是饅頭。大家喫得飽煖。睡來但覺鼻息齁齁。忽然冷灰裏火爆。拶却面門。到這裏。莫怪海門說夢好。喝一喝。上堂。我有一間空屋。令一人在內外。有一人呌。應也不是。不應也不是。作麼生出得。參。僧問。如何是趙州喫茶去。師曰。舌頭在你口裏。曰如何是趙州不喫茶去。師曰。舌頭在什麼處。曰如何是日面佛。師曰。今日雲生。曰如何是月面佛。師曰。夜來再看。僧禮拜。師曰。自起自倒漢。上堂。六月不熱。五穀不結。搖扇取涼。飲水止渴。海門不惜眉毛。八字打開。向諸人道了也。還委悉麼。暑風微動琳琅響。曉露輕凝菡萏香。洪武初。常預薦法事。以足疾賜歸。一日告眾曰。吾去矣。侍者請偈。師厲聲曰。平常說底不是耶。即瞑目而逝。</p>
</div></div>
<div class='div-other'><a id='mulu2813' />
<p class='h3'>鐵山瓊禪師法嗣</p>
<div class='div-other'><a id='mulu2814' />
<p class='h4'>汝州香山無聞聰禪師</p><p>初謁獨翁。令參三不是話。未有省發。一日敬上座謂曰。要知端的意。北斗面南看。忽有省。適鐵山從高麗回在石霜。聞師有發明處。乃問。仙府何處。師曰。汝州。曰風穴祖師面目如何。師曰。和尚且止。須臾之間。將二十年工夫說一遍。鐵山遂問。如何是無字義。師曰。近從潭州來。不得湖北信。山曰。未是再道。師曰。和尚幾時離高麗。山曰。未是更道。師一喝。拂袖而出。山曰。者兄弟都好。只一件大病。道發明了。師感激。鐵山為開示細大法門。後住光州。獨行獨坐十七年。方得頴脫。普說曰。法無定相。遇緣即宗。秉金剛劒。吞栗棘蓬。截斷衲僧舌頭。坐却毗盧正頂。竪一莖草。作丈六金身。將丈六金身。作一莖草。不是禾山鼓响。且非教外別傳。直教寸絲不掛。月冷秋空寒灰發焰。到者裏喚作佛法。墮地獄如箭射。不喚作佛法。亦墮地獄如箭射。諸仁者畢竟作麼生會。開口爛却舌根。豈不見。船子曰。吾於藥山。二十年。藏身處沒踪跡。沒踪跡處莫藏身。雖然恁麼。舉唱開佛知見。立大圓鏡。竪涅槃幢。舉揚般若。敲唱雙舉。兼帶叶通。炤用同時。正眼觀來。盡是閒家具。與我衲僧分上。料掉沒交涉。竪拂子曰。會麼。</p>
</div></div>
<div class='div-other'><a id='mulu2815' />
<p class='h3'>瑞岩寶禪師法嗣</p>
<div class='div-other'><a id='mulu2816' />
<p class='h4'>天台華頂無見先覩禪師</p><p>台之仙居葉氏子。資性秀敏嗜讀書。過目成誦。從古田垕薙髮。參方山。一日作務次。渙然氷釋。山以偈印之。築室華頂。一坐四十年。足未甞踰戶限。白雲參。問曰。西來密意。未審何如。師曰。待娑羅峯點頭。即向汝道。</p>
</div></div>
<div class='div-other'><a id='mulu2817' />
<p class='h3'>高峯日禪師法嗣</p>
<div class='div-other'><a id='mulu2818' />
<p class='h4'>日本國兜率院夢窓疎石國師</p><p>姓源氏。勢州人。宇多天王九世孫。母夢吞金色光而孕。長為大僧。留神教典。然恐執滯名相。遂飛渡南遊。見一山寧。山曰。我宗無語句。亦無一法與人。師曰。願慈悲方便。山曰。本來廓然清淨。雖慈悲方便亦無也。師迷悶不<span class='corr'>已</span>。復往萬壽參高峯日。日曰。一山云何。師述前語。日厲聲喝曰。汝何不道。和尚逗漏不少。師於言下有省。一夕坐久。偶作倚壁勢。身忽仆地。豁然大悟。乃說偈自慶。有等閒擊碎虗空骨之句。亟趨見日。日印可之。後道譽日隆。加號賜紫。壽七十七示滅。</p>
</div></div>
<div class='div-other'><a id='mulu2819' />
<p class='h3'>紫籜道禪師法嗣</p>
<div class='div-other'><a id='mulu2820' />
<p class='h4'>杭州徑山大宗興禪師</p><p>台州人。臨終忽嘆曰。夫三十。婦六齡。畢竟偶不成。遂坐去。</p>
</div>
<div class='div-other'><a id='mulu2821' />
<p class='h4'>台州瑞巖恕中無慍禪師</p><p>本郡臨海陳氏子。初受度於元叟和尚。後謁竺元。以看狗子無佛性話。未破請益。纔開口。被元一喝。忽大悟。上堂。適來行者打鼓一下下。打著汝諸人心肝五臟。還知疼痛麼。而今長老說黃道黑一句句。道著你屋裏七代先靈。還知慚愧麼。若也知得。可謂恩大難酬。若也未知。未免為汝重下註脚。拈拄杖。卓一卓。上堂。巖寺春深草樹肥。幾回特地啟柴扉。行人只在青山外。杜宇聲聲喚不歸。佛誕上堂。黃面老子。未出母胎<span class='corr'>已</span>前。好箇大力量人。既出之後。口吧吧地。便見不堪。只如道天上天下惟我獨尊。閙市裏颺碌磚。必定打著。爭奈無人承當。禱雨上堂。甘雨愆期。田疇龜拆。衲僧鼻孔焦熱生烟。拈拄杖子化為龍。向南閻浮提行雨去也。山僧不可洗手奉功。未免助其神力。卓拄杖曰。急急如律令。敕謝來蘇莊監收上堂。山僧昨遣數員宿將。征諸未服。既徯我來蘇一鼓而下。直得風以順。雨以時。嘉谷豐登。庶民樂業。今當還師振旅。奏凱論功。坐享太平之時。玄弼真君。忍俊不禁。不覺手之舞之足之蹈之。於一毫端揚聲而歌曰。台州仙高一百紅蓮。青江口白蝦殻。來歸兮連子格。且道。是什麼曲調。良久曰。飯飽弄筯。上堂。盡十方世界。是一口劒。且道。杷柄落在什麼人手裏。縱然道得分明。我要問你。是殺人劒。活人劒。僧問。如何是最初一機。師曰。蝦蟆趕鷂子。曰如何是末後一句。師曰。老鼠弄猢猻。曰恁麼則七出八沒去也。師曰。且莫詐明頭。曰人無遠慮。必有近憂。師曰。晨朝有粥。齋時有飯。憂箇什麼。曰竹影掃堦塵不動。月穿波底水無痕。師曰。二年同一春。僧提起具曰。謝師答話。師曰。口是禍門。問維摩丈室。不以日月為明。和尚丈室。以何為明。師曰。物見主眼卓竪。曰摩竭掩室毗耶杜詞。相去多少。師曰。一坑埋却。曰德山入門便棒。臨濟入門便喝。畢竟明什麼邊事。師曰。塞北千人帳。江南萬斛船。問如何是函葢乾坤句。師曰。猛虎口裏活雀兒。曰如何是截斷眾流句。師曰。金剛手裏八稜棒。曰如何是隨波逐浪句。師曰。李白捉月。張騫乘槎。示眾。穩坐家堂。主人翁因甚不識。掀翻大海。摑碎須彌。平地上因甚擡脚不起。眼光爍破四天下。自家眉毛落盡。因甚不見。拈拄杖曰。三句內。一句外。不涉兩頭。有人道得。拄杖子兩手分付。洪武七年。日本國主遣使入貢。奏請師化其國。上召至闕下。師以老病辭。弟子復迎歸翠山侍奉。一日忽遘微恙。揮毫書偈曰。七十八年。無法可說。末後一句。露柱饒舌。咄。端坐而逝。靈骨塔於翠山。</p>
</div>
<div class='div-other'><a id='mulu2822' />
<p class='h4'>慶元府天童了堂一禪師</p><p>僧問。昔日保壽開堂。三聖橫身相為。臨濟住院。普化盡力扶持。畢竟明甚麼邊事。師曰。兩頭俱坐斷。一劒倚天寒。曰與麼則五位君臣齊裂下。三玄戈甲一時收。師曰。錯下名言。僧一喝。師曰。亂統禪和。如麻似粟。上堂。拈一莖草。作丈六金身。將丈六金身。作一莖草。好大眾。不是苦心人不知。便下座。上堂。最初一句。末後一機。直下搆得。燈籠露柱。動地放光。其或未然。竹山今日失利。</p>
</div></div>
<div class='div-other'><a id='mulu2823' />
<p class='h3'>保寧茂禪師法嗣</p>
<div class='div-other'><a id='mulu2824' />
<p class='h4'>嘉興府本覺南堂清欲禪師</p><p>臨海朱氏子。初住開福。上堂。摩尼珠人不識。如來藏裏親收得。萬象森羅影現中。一顆圓光色非色。永嘉大似乞兒暴富。開福道。摩尼珠誰不識。擊碎分文也不直。拋向虗空更那邊。免使時人挂胸臆。然則雲開日出。職到威成。撞著本色道流。恰似泗州人見大聖。後住本覺。上堂。顧視大眾曰。莫有作家戰將麼。時有僧出眾曰。盡大地是箇問頭。和尚作麼生答。師曰。遍虗空是個答話。是汝作麼生領。曰萬福。師曰。拄杖不在。苕菷柄與你三十。曰諸方有明眼人在。師曰。你莫是患盲麼。僧無語。師喝曰。將謂是收燕破趙之才。元來也做未得行間小卒在。出去。乃曰。若論戰也。個個力在轉處。到者裏。直須通方上士。本色英流。寸刃不施。全鋒敲勝。其或未然。擬議不來。髑髏粉碎。卓拄杖。喝一喝。下座。舟中值冬至小參。一道虗明。總是自家田地。初爻既兆。全彰格外乾坤。無去來動靜之殊。無取舍是非之異。可以騎聲葢色。可以隨流入流。可以泛華亭半葉之舟。可以盡澤國烟波之勝。不舉任公之釣。非同濠上之遊。擊拂子曰。劈口一橈<span class='corr'>已</span>傷鹽醋。離鉤三寸休更回頭。拍膝曰。永夜月明天在水。雁聲飛過臼蘋洲。癸卯八月示寂。</p>
</div>
<div class='div-other'><a id='mulu2825' />
<p class='h4'>明州瑞雲清涼寺寔庵茂禪師</p><p>族鄭氏。十六去髮。不營細務。乃卷衣渡江。謁南㵎泉。泉命掌藏鑰。一夕松月下。聞流水聲有省。往白泉。泉俾詣古林。林問。來欲何為。師曰。特為生死事大。來求出離。林曰。子明知四大五蘊是生死本根。何緣入此革囊耶。師擬開口。林舉杖擊之。遂臻玄奧。至正壬午。住瑞雲。有僧問答未竟。以手拍地而笑。師曰。滯貨何煩拈出耶。僧噓一聲。師便喝。僧有省。後良公迎歸天童。未幾示疾。左右具觚翰請偈。師舉手指心曰。我此中廓然。也何偈之為。明旦端坐。握拳枕額。憑几而逝。留七日。顏潤頂溫。茶毗。天花現瑞。獲舍利無數。塔於瑞雲西崗。壽八十五。</p>
</div></div>
<div class='div-other'><a id='mulu2826' />
<p class='h3'>靈隱海禪師法嗣</p>
<div class='div-other'><a id='mulu2827' />
<p class='h4'>杭州徑山月林鏡禪師</p><p>幼歲出家。間扣名碩。俾參本來人。久有省。作偈曰。本來人本來人。無腦無頭作麼尋。驀然揪著個鼻孔。試看元來是白丁。碩見睨視曰。可是。師與一摑。</p>
</div>
<div class='div-other'><a id='mulu2828' />
<p class='h4'>明州育王大千慧炤禪師</p><p>永嘉麻氏子。首謁晦機於淨慈。未契圓證。一日閱真淨語錄。至頭陀石被莓苔裹處。忽流汗浹背。往見東嶼。嶼問。東奔西走將欲何為。師曰。特來參禮。嶼曰。天無四壁。地絕八荒。汝向何地措足耶。師抵掌於几而退。及嶼遷淨慈。邀師分座。初出世樂清明慶。繼居寶陀。晚主育王。甞垂三關語以騐學人曰。山中猛虎以肉為食。何故不食其子。虗空無向背。何緣有南北東西。飲乳等四大海水。積骨如毗富羅山。何者是汝最初父母。居九年。退居妙喜泉上。築夢庵以自處。洪武癸丑陽月示寂。</p>
</div></div>
<div class='div-other'><a id='mulu2829' />
<p class='h3'>天寧曇禪師法嗣</p>
<div class='div-other'><a id='mulu2830' />
<p class='h4'>三空居士</p><p>女中之善倫也。秉烈丈夫之志。不為富貴所轉。參竺雲單提無字。如是三十六年。忽一日問曰。生死到來時如何。雲曰。生是誰耶。死是誰耶。居士低頭問訊。雲疑其異常。遂再扣之曰。是誰生。是誰死。士復低頭問訊。雲曰。切忌死在這裏。士提起念珠曰。數珠一百八。未幾示微疾。說偈而去。火浴得舍利無數。</p>
</div></div>
<div class='div-other'><a id='mulu2831' />
<p class='h3'>玉山珍禪師法嗣</p>
<div class='div-other'><a id='mulu2832' />
<p class='h4'>金陵蔣山曇芳忠禪師</p><p>南康人。梁王至建康。是夕寺菑。明日王詣寺。問曰。興復若何。師曰。賴有大檀越在。王曰。寺既燬矣。佛依何住。師曰。古佛過去。今佛再來。王大悅。又曰。衲子所謂蔣簿粥者何也。師曰。將謂殿下忘却。王曰。衲子所謂三隻襪者何也。師曰。國內山川都踏遍。今朝親到帝王家。賜廣惠圜悟大禪師。</p>
</div></div>
<div class='div-other'><a id='mulu2833' />
<p class='h3'>徑山伏禪師法嗣</p>
<div class='div-other'><a id='mulu2834' />
<p class='h4'>杭州徑山南楚悅禪師</p><p>隆興人。上堂。聞聲悟道。見色明心。驀拈拄杖曰。者箇是色。卓一卓曰。者箇是聲。諸人總見總聞。且那個是明底心。那個是悟底道。喝一喝曰。貪他一粒米。失却半年糧。</p>
</div></div>
<div class='div-other'><a id='mulu2835' />
<p class='h3'>天童坦禪師法嗣</p>
<div class='div-other'><a id='mulu2836' />
<p class='h4'>金陵天界寺孚中懷信禪師</p><p>奉化姜氏子。上天童。謁西竺坦。坦知是法器。厲色待之。一日上堂。舉興化打克賓公案問師。師曰。俊哉師子兒也。遂依侍左右。就維那職。泰定丙寅。出世明之觀音。復遷住洛伽。二王首加崇禮。後主龍翔。明太祖親幸寺中聽法。特改額為大天界。一日索浴更衣。召眾曰。吾將歸矣。汝等當以荷法自期。勵精進行可也。言畢而瞑。侍者撼且呼曰。和尚何不留片語示人乎。師乃握管書曰。平生為人戾契。七十八年漏泄。今朝撒手便行。萬里晴空片雪。書畢復瞑。一日前太祖方督師江陰。夢師入。大祖問曰。師來胡為。師曰。將西歸來告別耳。未幾駕還金陵。聞師訃正與夢符。帝驚異。詔出內帑。以助葬事。塔于牛首山麓。分爪髮衣履。瘞天童寺。</p>
</div></div></div>
<p class='juan'>五燈嚴統卷第二十一</p></div>
</div><!-- end of div[@id='body'] -->
</body></html>