<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明經科註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />金光明經科註卷三</p><p class="byline">明　鹽官安國寺比丘　<span class='note-inline'>(受汰)</span>　集</p>
<div class='div-other'><a id='mulu16' />
<div class='div-orig'><p>金光明經卷第三</p>
<p style="margin-left:7em">北涼三藏法師曇無讖　譯</p>
<p>金光明經散脂鬼神品第十</p>
</div>
<div class='div-commentary'><p style="margin-left:1em">具存梵音。應言散脂修摩。此翻為密。密有四義。謂名密。行密。智密。理密。此順四悉檀義。皆約三法。不縱不橫。非偏小凡下所知。是故為密。蓋北方天王大將。餘三方各有。東方名樂欲。南方名檀帝。西方名善現。各有五百眷屬。管領二十八部。孔雀經云。一方有四部。六方則二十四部。四維各一部。合為二十八部。又說者云。一方有五部。地水火風空。四方有二十部。足四王所領八部。是為二十八部。巡遊世間。賞善罰惡。皆為散脂所管。聞經歡喜。發誓護于說者。從能護人受名。故名散脂。又雖三天王各有神將。散脂為首。故獨標名耳。</p>
</div>
<div class='div-orig'><p>爾時散脂鬼神大將<span class='note-inline'>(至)</span>右膝著地白佛言。</p>
<p>世尊是金光明微妙經典<span class='note-inline'>(至)</span>舍宅空處皆亦如是。</p>
<p>世尊何因緣故我名散脂<span class='note-inline'>(至)</span>唯然世尊自當證知。</p>
</div>
<div class='div-commentary'><p style="margin-left:1em">唯然。上聲。禮對曰唯。野對曰阿。</p>
</div>
<div class='div-orig'><p>世尊我知一切法<span class='note-inline'>(至)</span>於一切法含受一切法。</p>
</div>
<div class='div-commentary'><p style="margin-left:1em">智若淺深階級次第。不名為密。即一智一切智。一切智一智。非一非一切。而一而一切者。斯是妙空妙假妙中。乃名智密。若得此意。五句一句。一句五句。非一非五。而一而五。唯數唯密爾。</p>
</div>
<div class='div-orig'><p>世尊我現見不可思議智光<span class='note-inline'>(至)</span>不可思議智境。</p>
</div>
<div class='div-commentary'><p style="margin-left:1em">若境可以智知。可以口說者。境則非密。不可智知。不可識識。不可以名名。不可以言說。斯是境非智外。識即是境。境離名字。及彼言說。乃名絕思絕議密境也。而約五數論密。例上可知。</p>
</div>
<div class='div-orig'><p>世尊我於諸法正解正觀<span class='note-inline'>(至)</span>正解於緣正能覺了。</p>
</div>
<div class='div-commentary'><p style="margin-left:1em">若對邪明正。待邊說中。此正非正。此中非中。皆非是密。即邪而正。即邊而中。邪正中邊。趣舉其一。收法畢盡。無二無別者。乃名為密。我行正道。若境若智。從此得名。唯然世尊。自當證知。又一往前五句言知。知即意密。次五句言現見。見是眼。即身密。後五句明正解。繇正解故。言正分別。分別即口密。所以言不彰露者。是密義也。若約義別釋。初番即三觀義。知一切法。一切緣法兩句。是因緣所生法境。何者。能生為因是初句。所生為緣是第二句。能所合故。諸法得起。中論云。因緣所生法。即此義也。了一切法者。了達虗無也。中論云。我說即是空。是為從假入空觀也。知法分齊者。知空非空。用道種智。分別假名凡聖之法。而有差別。中論云。亦名為假名。是為從空入假觀也。如法安住一切法如性者。以二觀為方便。得入中道第一義諦。中論云。亦名中道義。即是中道第一義諦觀也。含受一切法者。即是中道正觀。能雙照二諦。故言含受。若三觀一異縱橫竝別者。則不名密觀。即一而三。即三而一。名為密耳。次番即三諦三解脫義。現見不可思議智光者。光是實智。如日月光。常明不息。此實智照不可思議真諦境。成圓淨解脫。不可思議智炬智行智聚者。皆是權智。如人執炬。屈曲照物。乍興乍廢。隨順機緣。或此或彼。行。因義。聚。果義。從因以向果。果興而因廢。皆是權智照不可思議俗諦。成方便淨解脫。不可思議智境者。是法如如智。此智與法如如冥。故言不可思議智境。此智照不可思議中道第一義諦。成性淨解脫。若一異縱橫竝別者。非不可思議。以不可思議。故名密也。後番即三身義。正解正觀。正解能顯體。體顯名正觀。正觀是報身也。得正分別正解於緣者。分別機緣。不待時。不過時。普應一切。即應身也。正能覺了者。無覺無不覺名為覺。非了非不了名為了。究竟清淨之覺了。即法身也。若一異縱橫者。不名為正。以非一非異。不前不後。故名正耳。正即密也。統上雖作三觀三脫三身三節解之。而十五句。一一皆是金光明海。一一互通。可以意知。若對題。則約正明法身即是金義。約觀明般若。即是光義。約不思議明解脫。即是明義。三德是微密之藏。金光是微密之教。從密教。生密解。安住密理。行於密行。以密利他。故我名密。唯然世尊。自當證知。若對五佛性。初番我知一切法者。正知一切法中。悉有安樂性。安樂性者。即正因佛性。一切緣法者。無量功德舉手低頭等善。即緣因佛性。了一切法者。般若空慧。即了因佛性。知法分齊者。即世間出世間因果不濫。境界因佛性。如法安住如性者。即是果性。究竟安住如中也。含受一切法者。還是果性。能雙照含受也。後之二番。準此以釋。</p>
</div>
<div class='div-orig'><p>世尊以是義故名散脂大將。</p>
<p>世尊我散脂大將令說法者莊嚴言辭辯不斷絕。</p>
<p>眾味精氣從毛孔入充益身力。</p>
<p>心進勇銳成就不可思議<span class='note-inline'>(至)</span>身受諸樂心得歡喜。</p>
<p>以是之故能為眾生廣說是經。</p>
<p>若有眾生於百千佛所<span class='note-inline'>(至)</span>是妙經典令不斷絕。</p>
<p>無量眾生聞是經<span class='corr'>已</span><span class='note-inline'>(至)</span>三惡趣分永滅無餘。</p>
</div>
<div class='div-commentary'><p style="margin-left:1em">問。既得智聚。又攝福聚。斯乃真似二種莊嚴。合居方便及實報土。經那但云無量千劫人天受樂。答。須知十益。皆悉不離二十五有。此中乃是人天方便。人天實報。故仁王般若云。出三界外。更有眾生界者。此是外道大有經說。須知四土。若橫若竪。祇在三界一處而論。學者宜審。</p>
</div>
<div class='div-orig'><p>南無寶華功德海<span class='note-inline'>(至)</span>智慧功德成就大辯天。</p>
</div>
<div class='div-commentary'><p style="margin-left:1em">南無此云歸命。佛說一切眾經。初皆歸敬。而譯人略之。諸論初亦先歸敬。此文是說竟歸依三寶。佛法可知。功德大辯。即菩薩理和僧也。</p>
</div></div>
<div class='div-other'><a id='mulu17' />
<div class='div-orig'><p>金光明經正論品第十一</p>
</div>
<div class='div-commentary'><p style="margin-left:1em">正論者。正名為聖。聖有二種。一世聖。謂輪王也。易曰。備物致用。立功成器。以為天下利。莫大乎聖人。管子曰。聖人若天然。無私覆也。若地然。無私載也。此皆言世間聖人。二出世聖。謂三乘果人。斷惑證理名聖也。論名覈實。亦有二種。一覈事實。則世間正論。可以治國。二覈理實。則出世正論。可以詣道。此品是先王舊法。先王傳力尊相。力尊相傳信相。信相又傳其子。其子又傳後世。世世正聖。世世善實。即是先王之法言。亦是世界悉檀立名。名正論品。王行此法。法律相應。陰陽以之調。日月以之順。百穀以之豐。萬民以之樂。社稷以之安。治化以之美。即是民用和睦。上下無怨。亦是為人悉檀立名。名正論品。王用此法。外敵不敢謀。內姦不敢驚。妖星不敢現。惡虹不敢行。暴風不敢動。疾雨不敢零。是則禍亂不作。灾害不生。亦是對治悉檀立名。名正論品。此之世善。本金光明。從金光明。出此正論。善用此正論。天宮天身。以之光明。天力天威。以之增長。天心為之倍樂。天之法味。為之倍加深遠。即是先王之至德要道。亦是第一義悉檀立名。名正論品也。此文是流通中第二意明人王弘經。感通冥聖。天王佐助。善政興隆。</p>
</div>
<div class='div-orig'><p>爾時佛告地神堅牢<span class='note-inline'>(至)</span>為信相太子說是偈言。</p>
</div>
<div class='div-commentary'><p style="margin-left:1em">受灌頂位者。華嚴三十九云。轉輪聖王所生太子。母是正后。身相具足。其轉輪王。令此太子坐白象寶妙金之座。張大網縵。建大法幢。然香散華奏諸音樂。取四大海水。置金瓶內。王執此瓶。灌太子頂。是時即名受王職位。墮在灌頂剎利之數。即能具足行十善道。亦得名為轉輪聖王。</p>
</div>
<div class='div-orig'><p>我今當說諸王正論為利眾生斷諸疑惑。</p>
<p>一切人王諸天天王應當歡喜合掌諦聽。</p>
<p>諸王和合集金剛山。</p>
<p>護世四鎮起問梵王<span class='note-inline'>(至)</span>云何是人得名為天。</p>
<p>云何人王復名天子。</p>
<p>生在人中處王宮殿。</p>
<p>正法治世而名為天。</p>
<p>護世四王問是事<span class='corr'>已</span>時梵尊師即說偈言。</p>
<p>汝今雖以此義問我<span class='note-inline'>(至)</span>敷揚宣暢第一勝論。</p>
<p>因集業故生於人中王領國土故稱人王。</p>
</div>
<div class='div-commentary'><p style="margin-left:1em">故稱人王者。<span class='corr'>諡</span>法曰。德象天地稱帝。仁義所生稱王。白虎通曰。王者。往也。天下所歸往也。</p>
</div>
<div class='div-orig'><p>處在胎中諸天守護<span class='note-inline'>(至)</span>能令眾生多生天上。</p>
</div>
<div class='div-commentary'><p style="margin-left:1em">答天舉三義者。未入胎入胎。分德力加是也。以護胎故。稱為天子。答第二問也。以分德故。有其天德。故稱為天。答第一問也。神力所加。修善遮惡。後必生天。因中說果。故稱為天。答第三第四正法治世名為天問也。答半名為天三義竟。</p>
</div>
<div class='div-orig'><p>半名人王亦名執樂<span class='note-inline'>(至)</span>現受果報諸天所護。</p>
</div>
<div class='div-commentary'><p style="margin-left:1em">答有三義。故稱半為王。一名執樂者。樂繇於王。王執此樂使天下和平。五日一風。十日一雨。老者擊壤。小騎竹馬。誰不歸德。故執樂者名王。二者遮惡。為民除害。天不亢旱。地不洪流。草不折傷。民無疾癘者。誰不歸德。故遮惡名王。三父母者。誨示禍福。導語善惡。制禮作樂。而民知禁。誰不歸德。故父母名之為王。能為民下作父母。故諸天護之。名為天子。以遮惡不起諸天分德。名之為天。以執樂故。因中說果。復名為天。非但半名人王義成。半名為天三義亦顯。</p>
</div>
<div class='div-orig'><p>若有惡事縱而不問<span class='note-inline'>(至)</span>壞國土者不應縱捨。</p>
</div>
<div class='div-commentary'><p style="margin-left:1em">三十三天。各為瞋恨。是天不護。不護故非天子。是諸天王。各相謂言。是天不分德。不分德故。不得名天。捨遠善法。增長惡法。則無天因。寧得因中說果歎人為天也。生大愁苦者。無執樂義。疾疫流徧。無遮惡義。縱惡不顧善。無父母義。是以不得名天。不得名王。</p>
</div>
<div class='div-orig'><p>當正治罪是故諸天<span class='note-inline'>(至)</span>善能攝護安樂眾生。</p>
</div>
<div class='div-commentary'><p style="margin-left:1em">當正治罪。即父母義。諸天護持。即天子義。以滅惡法。即魁膾義。魁膾名典軍。遮制惡鬼。鬼畏典軍。不敢亂行也。修習善法。即執樂義。應各為說。即示因果義。諸天即分德義。還以六義消文。皆可尋。問。金光明是正論本。其意云何。天者。法性金也。法性作依止。故言天護。分德者。即光也。報身與法性冥。即是分德也。神力所加者。即明也。又父母者。即金也。法性為父母故。遮惡。即光也。執樂。即明也。以此為本。能正論爾。如半名人王。半名為天。為世間正論。半名出世間正論。本末相關。即此意也。</p>
</div></div>
<div class='div-other'><a id='mulu18' />
<div class='div-orig'><p>金光明經善集品第十二</p>
</div>
<div class='div-commentary'><p style="margin-left:1em">此轉輪王。集眾善法。如海導師。善海無涯。六度則攝。六度又廣。二度略攝。謂檀與智。提如意珠。捨四大地。滿中珍寶。以用布施。即集檀行也。合掌而立。請寶冥尊者。宣揚顯說是金光明。即集智行也。檀智既然。餘法亦爾。從行得名。故稱善集品也。此六度不同。是世界集善。修於五度。是為人集善。修於智度。是對治集善。皆波羅密。是第一義集善。從此四集得名。故言善集品。</p>
</div>
<div class='div-orig'><p>爾時如來復為地神說往昔因緣而作偈言。</p>
<p>我昔曾為轉輪聖王<span class='note-inline'>(至)</span>求正法故常捨身命。</p>
<p>又過去世不可議劫<span class='note-inline'>(至)</span>明如日中悉能徧照。</p>
</div>
<div class='div-commentary'><p style="margin-left:1em">治政之勢者。謂化之勢分。極於海際。</p>
</div>
<div class='div-orig'><p>是轉輪王夢是事<span class='corr'>已</span><span class='note-inline'>(至)</span>是金光明諸經之王。</p>
<p>時寶冥尊即受王請<span class='note-inline'>(至)</span>敷揚宣說是妙經典。</p>
</div>
<div class='div-commentary'><p style="margin-left:1em">廁。雜也。填。塞也。繒。帛之總名也。曼陀羅。此云適意。曼殊沙。此云柔軟。舊小大白。小大赤。不鼓。鼓。擊也。</p>
</div>
<div class='div-orig'><p>是時大王為聞法故<span class='note-inline'>(至)</span>以用布施供養三寶。</p>
</div>
<div class='div-commentary'><p style="margin-left:1em">熈怡。悅樂也。璝。美石。次玉。琦。玉名。珥璫。釋名云。穿耳施珠曰璫。珥。蒼頡云。珠在耳也。</p>
</div>
<div class='div-orig'><p>爾時為王說法比丘<span class='note-inline'>(至)</span>今則我身釋迦文是。</p>
<p>我於爾時捨此大地<span class='note-inline'>(至)</span>正法之身我今<span class='corr'>已</span>得。</p>
</div>
<div class='div-commentary'><p style="margin-left:1em">就此品指歸三法。善集波羅密。是金。集般若。是光。集五度。是明。此就善集。約智行及果。對于三法。在一窟中。金也。面如滿月。光也。讀誦是經。明也。此就寶冥。約依正對於三法。在窟中。是金。許為王說。是光。王提如意珠。雨四天下珍寶。是明。此就二人。約寶冥依正。與王雨寶。對於三法。然依正自他人物。如此分對者。以祇一法性。則物物皆金光明海。心心是三德祕藏。即而不離。方得名為經王耳。</p>
</div></div>
<div class='div-other'><a id='mulu19' />
<div class='div-orig'><p>金光明經鬼神品第十三</p>
</div>
<div class='div-commentary'><p style="margin-left:1em">鬼字訓歸。又云畏也。報多怖畏。又云威也。能令他畏其威也。神者。能也。大力者。能移山填海。小力者。能隱顯變化。若依俗釋。鄭玄云。聖人之精氣謂之神。賢智之精氣謂之鬼。禮記曰。明則有禮樂。幽則有鬼神。此品是第三一切天龍鬼神。天地靈祇。咸皆發誓。溥徧弘宣。以勸流通。</p>
</div>
<div class='div-orig'><p>佛告功德天若有善男子<span class='note-inline'>(至)</span>三世諸佛甚深行處。</p>
</div>
<div class='div-commentary'><p style="margin-left:1em">佛從慈悲中起。受供養者。蓋應佛也。佛從如中起覺智。智與如合者。報佛也。一切法。悉是諸佛行處者。法佛也。作如此解者。三佛歷別。若修事之供養。供養亦別。謂四事供養。資持應佛。萬行功德。資成報佛。稱理之智。顯發法佛。資成顯發。皆供養義。</p>
</div>
<div class='div-orig'><p>是人應當必定至心<span class='note-inline'>(至)</span>至心聽是微妙經典。</p>
</div>
<div class='div-commentary'><p style="margin-left:1em">聽經是法之供養。諸供養中。最為第一。第一供養者。供養一切佛。佛說文字。是應佛。能詮是報佛。所詮是法佛。能供養文字。即供養三佛。亦是供養三世佛。諸佛從此生故。</p>
</div>
<div class='div-orig'><p>爾時世尊欲重宣此義而說偈言。</p>
<p>若欲供養一切諸佛<span class='note-inline'>(至)</span>功德福聚悉<span class='corr'>已</span>得之。</p>
</div>
<div class='div-commentary'><p style="margin-left:1em">若入是經者。一言于經。即有三種。謂教行理。能了此三。是妙三法。名入是經。若不然者。安得入經即入法性。所入法性。無量甚深。三義具足。名金光明稱此安住。名之為如。即見釋迦三身妙體。須論觀行相似分真。入經見佛。</p>
</div>
<div class='div-orig'><p>隨所至處若百由旬<span class='note-inline'>(至)</span>一切惡事消滅無餘。</p>
</div>
<div class='div-commentary'><p style="margin-left:1em">百由旬滿中盛火從中過者。為法亡軀也。蠱道者。四天上遣神。名彌栗頭虔伽陀。漢言善品。主蠱毒也。</p>
</div>
<div class='div-orig'><p>於說法處蓮華座上<span class='note-inline'>(至)</span>而為諸佛之所讚歎。</p>
<p>威德相貌無量無邊<span class='note-inline'>(至)</span>入陣得勝心常歡喜。</p>
<p>大梵天王三十三天<span class='note-inline'>(至)</span>愛樂親近是經典者。</p>
</div>
<div class='div-commentary'><p style="margin-left:1em">閻摩羅王。或閻摩羅社。此云雙王。閻摩雙也。羅社。王也。兄及妹皆作地獄主。兄治男事。妹治女事。故曰雙王。又苦樂竝受。亦名為雙。那羅延。此云鉤鏁力士。摩醯首羅。餘經翻為大自在。灌頂經翻為威靈帝。摩尼䟦陀。翻威伏行。富那䟦陀。翻集至成。金毗羅。翻威如王。賓頭盧伽。翻立不動。車鉢羅婆。翻忍得脫。曇摩䟦羅。翻學帝王。摩竭婆羅。翻除曲心。繡利密多。翻有功勳。勒那翅奢。翻調和平。劍摩舍帝。翻伏眾根。奢羅密帝。翻獨處快。醯摩䟦陀。翻舍主。薩多琦梨。翻大力天。難陀翻喜。䟦難陀翻賢喜。兄弟二龍。風雨應時。能令人喜。賢謂性。又賢善故。波利羅睺。翻勇猛進。毗摩質多。翻高遠。睒摩利子。翻英雄德。波訶梨子。翻威武猛。佉羅騫䭾。翻吼如雷。鳩羅檀提。翻戰無敵。</p>
</div>
<div class='div-orig'><p>於諸眾生增命色力<span class='note-inline'>(至)</span>如上所說無量功德。</p>
</div>
<div class='div-commentary'><p style="margin-left:1em">優鉢羅華下四句。四色蓮華。優鉢羅是青。波頭摩是赤。拘物頭是黃。分陀利是白。</p>
</div></div>
<div class='div-other'><a id='mulu20' />
<div class='div-orig'><p>金光明經授記品第十四</p>
</div>
<div class='div-commentary'><p style="margin-left:1em">授者。與也。記者。記成道事也。亦名授莂。亦名受決。授劫國數量名為莂。審實不虗名為決。從佛所與名為授。從其所得名為受。此中授三大士。一萬諸天。當來成佛事。從佛所與。故言授記。首楞嚴三昧經。佛告堅意。記有四種。一者未發心記。或有流轉六道。生於人間。好樂佛。法。過百千萬億劫當發心。過百千萬億阿僧祇劫行菩薩道。乃至供養佛化眾生。皆經若干。當得菩提。二適發心與記。是人久劫種諸善根。好樂大法。有慈悲心。發心即住不退地故。故發心與記。三密記。有菩薩未得記而行六度。功德滿足。天龍八部。皆作是念。此菩薩幾時當得菩提。劫國弟子眾數如何。佛斷此疑。即與授記。舉眾皆知。此菩薩獨不知。四無生忍記。於大眾中。顯露與記也。今是適發心記。及無生記也。此流通中第四意。舉昔金龍尊王。讚佛發願。十千枯魚。聞法熏修。行經之因。今得記莂。將來作佛。以成圓極之果。證驗今日。若親弘經。若為外護。不久得記。成佛不虗。以勸流通也。</p>
</div>
<div class='div-orig'><p>爾時如來將欲為是<span class='note-inline'>(至)</span>頂禮佛足却坐一面。</p>
<p>爾時佛告信相菩薩<span class='note-inline'>(至)</span>天人師佛世尊。</p>
</div>
<div class='div-commentary'><p style="margin-left:1em">世界轉名淨幢。應論四句。一名轉土不轉。轉名淨幢是也。二土轉名不轉。如往古釋迦取土名娑婆。今釋迦亦名娑婆。三名土俱轉。如觀音補彌陀處。四名土俱不轉。如今銀光補金幢光照佛處。世界名字。如本不異。</p>
</div>
<div class='div-orig'><p>是十千天子聞三大士<span class='note-inline'>(至)</span>清淨無礙猶如虗空。</p>
<p>爾時如來知是十千天子<span class='note-inline'>(至)</span>出現於世凡一萬佛。</p>
</div>
<div class='div-commentary'><p style="margin-left:1em">既云於是世界。而無別名。即是還名娑婆。此乃土轉名不轉一句。當如向所釋。</p>
</div>
<div class='div-orig'><p>爾時道場菩提樹神<span class='note-inline'>(至)</span>為我解說斷我疑網。</p>
</div>
<div class='div-commentary'><p style="margin-left:1em">疑者。夫移山填海。非一日之功。菩提極果。積行方尅。忉利暫下。無久聽之勞。不聞往昔有難思之行。行淺記深。是故疑惑。如餘菩薩者。六度菩薩。引錐指地。無非捨身命處。戒忍禪智。滿三僧祇。若通教菩薩。從假入空。非止一世修行。從空入假。動逾塵劫。若別教菩薩。直行一行。動經無量阿僧祇劫。況復徧行眾行。量不可數。尚不獲記。少時聞經。而得斯決。時眾咸疑。故樹神發問也。</p>
</div>
<div class='div-orig'><p>爾時佛告樹神<span class='note-inline'>(至)</span>聞此三大菩薩受於記莂。</p>
</div>
<div class='div-commentary'><p style="margin-left:1em">現行者。捨天宮樂。故來聽經。聞三大士獲菩提記。我昔本誓。與其法食。三事和合。故與其記也。此意證成鬼神品。初以妙供養。供養三世諸佛。及欲得知諸佛行處。決定至心聽此經典。雖有其旨。未見其人。今十千天子。即其人也。聞記當果。果必有因。因金光明生殷重心。起功德身。心無垢累。起般若身。猶如虗空。起於法身。一心中聽。三德圓成。復有無量功德。說不可盡。此不得記。記與誰乎。證經功德。意在于此。以隨相修。指今現行。行隨實相而修也。有妙善根。指於遠緣。遠緣實相而種善根也。</p>
</div>
<div class='div-orig'><p>亦以過去本昔發心<span class='note-inline'>(至)</span>阿耨多羅三藐三菩提。</p>
</div>
<div class='div-commentary'><p style="margin-left:1em">誓願因緣者。流水品云。未來之世。當施法食也。此文對下二品而為廣略。略是此中少文。除病流水兩品是廣答。</p>
</div></div>
<div class='div-other'><a id='mulu21' />
<div class='div-orig'><p>金光明經除病品第十五</p>
</div>
<div class='div-commentary'><p style="margin-left:1em">此正廣答遠緣。繇醫王救疾。故言除病品。然須了知不獨除於果報病苦。義令該收惡業煩惱十種之病。故下文云。治諸眾生所有病苦。悉令除差。</p>
</div>
<div class='div-orig'><p>佛告道場菩提樹神<span class='note-inline'>(至)</span>般涅槃後正法滅<span class='corr'>已</span>。</p>
<p>於像法中有王<span class='note-inline'>(至)</span>方便巧知四大增損。</p>
<p>善女天爾時持水長者家中<span class='note-inline'>(至)</span>書數筭計無不通達。</p>
<p>是時國內天降疫病<span class='note-inline'>(至)</span>為諸苦惱之所逼切。</p>
<p>善女天爾時流水長者子<span class='note-inline'>(至)</span>為是眾生生大悲心。</p>
<p>作是思惟如是無量<span class='note-inline'>(至)</span>時長者子思惟是<span class='corr'>已</span>。</p>
</div>
<div class='div-commentary'><p style="margin-left:1em">衰邁者。衰。損也。捐也。邁。歸往也。謂壯力<span class='corr'>已</span>往也。八十曰耄。謂惛忘。亦亂也。顫。四支動也。掉。振也。几杖者。坐則凭。行則執杖。</p>
</div>
<div class='div-orig'><p>即至父所頭面著地<span class='note-inline'>(至)</span>而問於父即說偈言。</p>
<p>云何當知四大諸根衰損代謝而得諸病。</p>
<p>云何當知飲食時節若食食<span class='corr'>已</span>身火不滅。</p>
</div>
<div class='div-commentary'><p style="margin-left:1em">身火不滅者。食飽熱病暫息。食消熱復更生。故言身火不滅也。</p>
</div>
<div class='div-orig'><p>云何當知治風及熱水過肺病及以等分。</p>
</div>
<div class='div-commentary'><p style="margin-left:1em">水過肺病者。水多則損肺。即是痰病也。</p>
</div>
<div class='div-orig'><p>何時動風何時動熱阿時動水以害眾生。</p>
<p>時父長者即以偈頌解說醫方而答其子。</p>
<p>三月是夏三月是秋<span class='note-inline'>(至)</span>代謝增損令身得病。</p>
</div>
<div class='div-commentary'><p style="margin-left:1em">時節有二。一俗法四時。謂春夏秋冬。冬為歲末。春為歲始。而初言夏者。或作趣作此言。或可答問正是於夏。三三而說者。一時三月。謂孟仲季。四時即十二月也。若依佛說法。一歲三時。謂冬春夏。夏為歲末。冬為歲始。何故爾。為破保常。秋時萬物結實。人計為常為樂。為破此著。故去秋時。為開後安居。立迦提月。安居本名坐夏。八月半內<span class='corr'>已</span>還。若是秋時。便是坐秋。為此義故。故廢秋時爾。佛法三時。亦是三三說也。若二二說。足滿六時者。依俗法四時。時本二月。土寄四季各十八日。本之二月。只是陰陽二月。一時唯有陰陽二月。合成六時。正月二月是木王時。四月五月是火王時。七月八月是金王時。十月十一月是水王時。臘月三月是陽土寄王。六月九月是陰土寄王。欲論本月。亦二二說。若論土寄王。亦二二說。故言足滿六時也。若依佛法解二二說者。佛法有三時。時有四月。各有初分後分。從臘月十六日至二月十五日。此初分春時。從二月十六日至四月十五日。此二月是春後分。從四月十六至六月十五日。此二月是夏時初分。從六月十六至八月十五。此是夏後分。從八月十六至十月十五。此二月是冬時初分。從十月十六至臘月十五。此二月是冬後分。故言若二二說。足滿六時也。又云正月三月是陽月。二月四月是陰月。五月七月是陽月。六月八月是陰月。九月十一月是陽月。十月臘月是陰月。故言若二二說。足滿六時。此還依俗法。以奇偶之數。分陰陽也。三三本攝。依俗法者。正月是春分本月。攝後兩月。悉屬春分。四月為夏本月。攝後兩月。悉屬夏分。七月為秋本月。攝後兩月。悉屬秋分。十月為冬本月。攝後兩月。悉屬冬分。三三本攝也。又云正月二月正是春時。木於中王。土寄三月。攝屬春時。四月五月正是夏時。火於中王。土寄六月。攝屬夏時。七月八月正是秋時。金于中王。土寄九月。攝屬秋時。十月十一月正是冬時。水於中王。土寄臘月。攝屬冬時。土寄四季。正時為本。各三月。竝攝於土。故言三三本攝。主攝於客。客是土也。依佛法言三三本攝者。本時各三月。既廢秋時。以秋之三月各配入三時。時則四月。論本則三。論攝則一。故言三三本攝也。問。四時各有三月。此是四三本攝。云何三三本攝。答。三為一數。以三而數。故言三三為本爾。隨是時節消息者。時如上說。或四或三或二或攝等。種種不同。隨時以意消息。斟酌去取。若依佛法無秋時。而言秋時發病。此云何釋。從八月半<span class='corr'>已</span>還。隨俗名秋。而夏時攝。八月下半<span class='corr'>已</span>去。隨俗名秋。冬時攝。隨時消息者。二法之間而斟酌也。代謝增損者。春動肝病。肝屬木。木春王。則可治。春動脾病。脾屬土。木尅土。此難治。夏動心病。心屬火。火夏王。此可治。夏動肺病。肺屬金。火尅金。此難治。夏末冬初。於秋分中動肺病。肺屬金。金秋王。此可治。若動肝病。金尅於木。此難治。冬動腎病。腎屬水。水冬王。此可治。若動心病。水尅於火。此則難治。論四大增損。大略如此。</p>
</div>
<div class='div-orig'><p>有善醫師隨順四時<span class='note-inline'>(至)</span>隨病飲食及以湯藥。</p>
</div>
<div class='div-commentary'><p style="margin-left:1em">犯觸有六。一多坐。二多眠。此二多致痰。宜多行徛散之。三多行。四多徛。五多語。生風病。宜多眠治之。六多淫。生一切病。即等分病也。若火少痰多。若火多即熱壯。若風多吹火成熱病。若風多吹痰成冷病。三事若等。無病。飲食得病者。亦有六。一過量食。二少食不足而止。三過飢時食。四逆時食。未饑強與食也。五妨食。如食肉飲生乳。使人癩。六不曾食而強食。如南人飲漿。北人飲蜜。苦菜和蜜。令不結男。豬膏煎白鷺肉。令人癩。若患熱而飲酒食小麥生牛肉。令人失明。吐血痢血。若病痰而飲甜肥醎酸。令人[口*束]鼻多汁。又㿃痢也。六大者。是六腑。大腸。小腸。膽。胃。三焦。兩膀胱也。</p>
</div>
<div class='div-orig'><p>多風病者夏則發動<span class='note-inline'>(至)</span>其肺病者春則增劇。</p>
</div>
<div class='div-commentary'><p style="margin-left:1em">四月五月是風生時。六月七月是風起時。八月九月是風滅時。六月七月是熱生時。八月九月是熱起時。十月至正月是熱滅時。八月九月等分生時。十月十一月是等分起時。十二月正月是等分滅時。十月至正月是痰生時。二月三月是痰起時。四月至七月是痰滅時。痰是水病。肺也。夏日動風者。夏日毛孔開通。外風得入。內風動也。熱病秋動者。毛孔閉塞。熱伏於內。不得行。故成病。等分冬動者。春時動水。肺病不差。至夏復動風。風病不差。至秋復動熱。熱病不差。至冬俱動一切病故也。二月三月是痰起損肺。肺病動也。</p>
</div>
<div class='div-orig'><p>有風病者夏則應服<span class='note-inline'>(至)</span>肺病春服肥膩辛熱。</p>
</div>
<div class='div-commentary'><p style="margin-left:1em">風病夏服肥膩鹹酸熱食者。夏月毛孔開通。具以肥膩潤塞之。令風不得入。醎酸性熱能消水。令體堅實。治於風虗。熱食流汗。引風令出。又治虗冷。風不得進。冷甜是酥乳等能治熱也。等分冬服甜醋等除風也。肺病服肥膩塞毛孔。令水不得入。熱能焦水宣通。故能治肺病也。</p>
</div>
<div class='div-orig'><p>飽食後則發肺病<span class='note-inline'>(至)</span>如是四大隨三時發。</p>
</div>
<div class='div-commentary'><p style="margin-left:1em">飽食發肺病。食既多則腸胃盈滿。故發肺病。食消發熱者。如食沃潤。則熱病伏。食消無潤。熱病起也消<span class='corr'>已</span>虗疎。風氣入體。故發風也。但舉病發者。以病顯藥。當用妙藥治也。</p>
</div>
<div class='div-orig'><p>風病羸損補以酥膩<span class='note-inline'>(至)</span>籌量隨病飲食湯藥。</p>
</div>
<div class='div-commentary'><p style="margin-left:1em">風疎補酥膩鹹除風。甜除熱。肺帶風水。宜吐也。</p>
</div>
<div class='div-orig'><p>善女天爾時流水長者子<span class='note-inline'>(至)</span>平復如本氣力充實。</p>
<p>善女天復有無量<span class='note-inline'>(至)</span>所有病苦悉得除差。</p>
</div>
<div class='div-commentary'><p style="margin-left:1em">此品事醫。意含法藥。除病不一。非可卒陳。今約觀心。略申其意。三毒等分。是內病。數息。不淨。慈心。因緣。是法藥。宜聞法藥得悟者。信行人病差也。作觀研心得悟者。法行人病差也。眼是春時。舌是夏時。鼻是秋時。耳是冬時。身是四季。攝屬諸時。妙好五欲增貪病。麤惡五欲損貪病。妙好五欲損瞋病。麤惡五欲增瞋病。平平五欲增癡病。違順五欲損癡病。總三種五欲增覺觀病。偏動三種五欲損覺觀病。是為增損之相也。犯觸者。違情犯瞋。順情犯貪。不違不順犯癡。總三犯覺觀。慢時即發瞋。求須時即發貪。僻解時即發癡。放逸時即發覺觀。慈心治瞋。不淨治貪。因緣治癡。數息治覺觀。前說五欲三受。俱從外境。為四分照發之緣。復舉慢等內心惡習。為四分觀發之因。皆所觀境。即是病相。慈心等四觀。正明能觀四種法藥。所謂對病施藥。服藥則病除耳。仍須了知語似三藏停心之法。意則不然。何者。以四分名。通界內外。數息等四。四教行人。無不修證。今約此論。彌顯除病結緣之意。</p>
</div>
<div class='div-orig'><p>金光明經卷第三</p>
</div></div>
<p class='juan'>金光明經科註卷第三</p>
</div><!-- end of div[@id='body'] -->
</body></html>