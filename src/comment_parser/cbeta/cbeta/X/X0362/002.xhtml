<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明經科註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />金光明經科註卷第二</p><p class="byline">明　鹽官安國寺比丘　受汰　集</p>
<div class='div-other'><a id='mulu11' />
<div class='div-orig'><p>金光明經卷第二</p>
<p style="margin-left:7em">北涼三藏法師曇無讖　譯</p>
<p>金光明經四天王品第六</p>
</div>
<div class='div-commentary'><p style="margin-left:1em">四天王者。上升之元首。下界之初天。居半須彌。東黃金埵。王名提頭賴吒。此翻持國。領乾闥婆。富單那。南琉璃埵。王名毗留勒叉。此翻增長。領鳩槃茶。薜茘多。西白銀埵。王名毗留博叉。此翻雜語。領毗舍闇毒龍。北水精埵。王名毗沙門。此翻多聞。領夜叉。羅剎。此四王聞經。歡喜各領五百眷屬。發誓弘經。從此標章。故稱四天王品。觀心釋者。四諦理。是四天。觀四諦智。為四王。照事即理。護四諦境名護國。了縛為脫。護心數。名護眾生。世者。他也。為他說心數。名護他眾生。八部者。苦諦下有利鈍見思。法華指此為鬼神。乃至滅諦下亦有見思。是為八部。若不照四諦理。則見思侵害心王。毀損境界。境智俱為鬼。神所惱。能觀苦集。控御見思。則國安民寧。自護護他。莫不如是。</p>
</div>
<div class='div-orig'><p>爾時毗沙門天王<span class='note-inline'>(至)</span>胡跪合掌白佛言。</p>
</div>
<div class='div-commentary'><p style="margin-left:1em">先標北方天王者。西土以北方為上也。偏袒者。西方之禮。弟子詣師。必須偏袒。表有執役。</p>
</div>
<div class='div-orig'><p>世尊是金光明<span class='note-inline'>(至)</span>眾經之王諸佛世尊之所護念。</p>
</div>
<div class='div-commentary'><p style="margin-left:1em">法性之理。佛所護念。文詮此理。故言經王。既稱經王。知是歎體。</p>
</div>
<div class='div-orig'><p>莊嚴菩薩深妙功德<span class='note-inline'>(至)</span>亦為護世之所讚歎。</p>
</div>
<div class='div-commentary'><p style="margin-left:1em">約體修行。能令菩薩。具二莊嚴。成于極果。既言莊嚴。知是歎宗。世天。生天。淨天。義天。皆宗仰極地。施三業供養。恭敬是身。歡喜是意。讚歎是口。</p>
</div>
<div class='div-orig'><p>此經能照諸天宮殿<span class='note-inline'>(至)</span>無量無邊百千苦惱。</p>
</div>
<div class='div-commentary'><p style="margin-left:1em">文四。初天趣。次是經下。三惡趣。諸河。三趣沉沒。猶如大河。焦乾枯竭者。滅三惡苦也。三能除怖畏去。是人趣。初句是總。次別明破三障惡。怨賊。即刀兵他。并饑饉疾疫。名三災。是報障。惡星。是業障。業來責報。故惡星現。憂惱。是煩惱障。四舉要下。總指九界眾生。無明未盡通有熱惱。此經能除。如月清涼。知是歎用。</p>
</div>
<div class='div-orig'><p>世尊是金光明增<span class='note-inline'>(至)</span>益身力心進勇銳具諸威德。</p>
</div>
<div class='div-commentary'><p style="margin-left:1em">繇聞此經獲于四益。身益光明。力益勇猛。心益增進。德益尊嚴。理獲二益。謂法身慧命。皆得增長。繇國弘經。致斯法潤。寧得不護。</p>
</div>
<div class='div-orig'><p>世尊我等四王能說正法<span class='note-inline'>(至)</span>為世法王以法治世。</p>
</div>
<div class='div-commentary'><p style="margin-left:1em">此義正與觀心相應。以四諦智。護四諦境。即是修行正法。以四諦智。導諸心數。使之不行。故名行般若波羅蜜。即是能說正法。內有如此護國。所以名護世王。正治國土爾。</p>
</div>
<div class='div-orig'><p>世尊我等四王及諸天<span class='note-inline'>(至)</span>遮諸惡鬼噉精氣者。</p>
</div>
<div class='div-commentary'><p style="margin-left:1em">此亦與觀心相應。心王帥心數黨。降伏見思利鈍諸使。如諸天王共眷屬。遮諸惡鬼。如轉輪王與七寶千子有所至處。四方歸德。四王共五百。所臨之地。何惡不除邪。</p>
</div>
<div class='div-orig'><p>世尊我等四王二十八部<span class='note-inline'>(至)</span>是故我等名護世王。</p>
</div>
<div class='div-commentary'><p style="margin-left:1em">以報得天眼徹視。無幽不燭。防萌杜漸。何惡不除邪。</p>
</div>
<div class='div-orig'><p>若此國土有諸衰耗<span class='note-inline'>(至)</span>衰耗之事悉皆滅盡。</p>
</div>
<div class='div-commentary'><p style="margin-left:1em">一若王國多灾。我以智䇿。勸法師往。或威神勸。或現形勸。或降夢勸。法師若往。廣宣此經。如日出朝陽。零霧自歇。此勸外緣。</p>
</div>
<div class='div-orig'><p>世尊如諸國王<span class='note-inline'>(至)</span>為除衰患令得安隱。</p>
</div>
<div class='div-commentary'><p style="margin-left:1em">次王心無智照。灾承闇入。若有明慧變怪不生。師既秉法來儀。王須專心聽受。王若勤聽。天亦勤護。所以加。于可加。護于可護。一人有慶。賴及萬方。王身興國。安隱無患。此內因也。若外雖有弘法。人王內心不殷重。則不和合。不能禳灾也。</p>
</div>
<div class='div-orig'><p>世尊若有比丘比丘尼<span class='note-inline'>(至)</span>一切安隱具足無患。</p>
</div>
<div class='div-commentary'><p style="margin-left:1em">二者王無惠施。則寡于福祿。如不勤田。倉廚少穀勸王傾財。供給四眾。福資于王。舉國眷屬。一切無患。</p>
</div>
<div class='div-orig'><p>世尊若有四眾<span class='note-inline'>(至)</span>欽尚羨稱讚其善。</p>
</div>
<div class='div-commentary'><p style="margin-left:1em">三者王身無先王之德。行。口無先王之法言。所以臣民不從。鄰國不詠。今勸王三業。供養恭敬是身業。尊重是意業。讚歎是口業。夫高以下為基。辯以訥為師。屈尊敬卑。功亦大矣。以天威力。使鄰國遙崇。羽檄稱讚。歌詠羨慕。三業顒顒。</p>
</div>
<div class='div-orig'><p>爾時世尊讚歎護世<span class='note-inline'>(至)</span>無量百千萬億諸佛。</p>
</div>
<div class='div-commentary'><p style="margin-left:1em">上四王所讚經體宗用。既合佛證三德妙理。故佛述而成之。言徧讚百千諸佛者。體宗用三。既是法性。豈有一佛。不從此生。故舉多讚成于一也。</p>
</div>
<div class='div-orig'><p>於諸佛所種諸善根。</p>
</div>
<div class='div-commentary'><p style="margin-left:1em">上明護國之繇。繇聞經獲益。佛述今益良繇先種。發心畢竟二不別。如是二心前心難。是故敬禮初發心。此舉前以成後述後以顯前。</p>
</div>
<div class='div-orig'><p>說于正法修行正法以法治世為人天王。</p>
</div>
<div class='div-commentary'><p style="margin-left:1em">上云能說能行。所以名為護世。佛述成亦爾。</p>
</div>
<div class='div-orig'><p>汝等今日長夜利益<span class='note-inline'>(至)</span>滅其苦惱與其安樂。</p>
</div>
<div class='div-commentary'><p style="margin-left:1em">上云以淨天眼。過于人眼。佛述長夜利益天眼夜照。不假日光。故言長夜。</p>
</div>
<div class='div-orig'><p>汝等四王及諸眷屬<span class='note-inline'>(至)</span>護持去來現在諸佛正法。</p>
</div>
<div class='div-commentary'><p style="margin-left:1em">上直言護國。佛今加讚是護三世諸佛正法也。</p>
</div>
<div class='div-orig'><p>汝等四王及餘天眾<span class='note-inline'>(至)</span>為除衰惱施與安樂。</p>
</div>
<div class='div-commentary'><p style="margin-left:1em">上云請法師入境攘惡。此功歸<span class='corr'>己</span>。能却修羅之陣。汝勸王聽經。供給四眾。佛述其內智外福。實是消伏諸苦。能致安樂。</p>
</div>
<div class='div-orig'><p>爾時四王復白佛言<span class='note-inline'>(至)</span>他方怨賊亦使退散。</p>
</div>
<div class='div-commentary'><p style="margin-left:1em">一是經流布之處。其王自能頂受。又供給四眾者。我及眷屬。誓當隱形。令其顯益。言天律治世者。師古治民。則天行化。罰必當罪。賞必當功。名天律也。</p>
</div>
<div class='div-orig'><p>若有人王聽是經時<span class='note-inline'>(至)</span>況復當能有所破壞。</p>
</div>
<div class='div-commentary'><p style="margin-left:1em">二者惡鄰興兵。侵斥善國。我當隱形。起諸怖懅種種難起令其軍兵顯然退散。尚不擾邊。況復壞中。四兵。象馬車。步也。規往討伐者。規求也。討誅也。有鐘鼓曰伐。</p>
</div>
<div class='div-orig'><p>爾時佛讚四天王等<span class='note-inline'>(至)</span>無諸凶衰鬬訟之事。</p>
</div>
<div class='div-commentary'><p style="margin-left:1em">上隱形護國。欲使經弘。佛述隱形是護三寶。我是佛寶修習菩提是法寶。諸王無鬬訟是僧寶。述其護一而能成三也。</p>
</div>
<div class='div-orig'><p>四王當知此閻浮提<span class='note-inline'>(至)</span>一切惡事悉皆消滅。</p>
</div>
<div class='div-commentary'><p style="margin-left:1em">上以天威懅之。天力退之。似若憎惡愛善。佛勸慈心平等向之。為惡者自懅。為善者自豫。非薄惡而厚善。成其懅退之意也。又勸諸王。各守本業。住境自樂。勿起貪企。諸王和。則民生無夭。法興盛。則諸天被熏。佛告帝釋。鬬諍因緣。人天損減。善能慈和天下。非止供養于我。則是供養三世如來。非止安于一王。徧安諸王。非止安于一國。徧安一切。故以慈和。述成第二意也。楚撻者。楚一名荊。可以為杖。撻。擊也。沃。濕也。美也。亦柔也。壤土也。時不越序者。四時和也。心無貪悋者。無貪故不多求無悋故能惠施后妃<span class='corr'>采</span>女者。天子一后。三夫人。九嬪妃。二十七世婦。八十一御女。風俗通云。<span class='corr'>采</span>女者<span class='corr'>采</span>擇其容色之女也。</p>
</div>
<div class='div-orig'><p>爾時四天王白佛言<span class='note-inline'>(至)</span>若有人王欲得護身。</p>
<p>及后妃<span class='corr'>采</span>女諸王子等。</p>
<p>宮殿屋宅得第一護。</p>
<p>身所王領㝡為殊勝具不可思議王者功德。</p>
<p>欲得攝取無量福聚。</p>
<p>國土無有他方怨賊無諸憂惱及諸苦事。</p>
<p>世尊如是人王<span class='note-inline'>(至)</span>應生恭敬謙下之心。</p>
<p>應當莊嚴第一微妙<span class='note-inline'>(至)</span>無數微妙幢幡寶蓋。</p>
<p>當淨洗浴以香塗身<span class='note-inline'>(至)</span>謙下自卑除去驕慢。</p>
<p>正念聽受如是妙典<span class='note-inline'>(至)</span><span class='corr'>采</span>女眷屬生慈哀心。</p>
<p>和顏與語勸以種種供養之具供養法師。</p>
<p>是王爾時既勸化<span class='corr'>已</span><span class='note-inline'>(至)</span>于說法者倍生恭敬。</p>
</div>
<div class='div-commentary'><p style="margin-left:1em">一一如數。對上六願。上欲安身。今示莫放逸。制心。則身安也。上欲安宮殿。今示嚴法堂。旛蓋映于上。香華麗于下。三寶受用。則栢梁無灾。上欲王領殊勝。今示洗沐香塗。敦恭去慢。一身敬于此。八紘休于彼。上欲攝取福聚。今示正念聽經。能致無量功德。天神竭其力覆。地神竭其力載。鬼神竭其力護。臣民竭其力愛。上欲安妻子。今示和顏與語。勸其興福內外修善。感益事多。上欲得國無憂苦。今示應自喜慶。自勵忘疲。倍作利益。一人既悅。則四海謐然。此之謂也。</p>
</div>
<div class='div-orig'><p>爾時佛告四天大王<span class='note-inline'>(至)</span>百千億那由他諸佛世尊。</p>
</div>
<div class='div-commentary'><p style="margin-left:1em">上直示心不放逸。今加示羽儀。出宮迎候。步步值那由他佛。方法既備。體亦彌安。躬出者。躬。親也。</p>
</div>
<div class='div-orig'><p>復得超越如是等劫生死之難。</p>
</div>
<div class='div-commentary'><p style="margin-left:1em">上止一世無憂苦。今則超爾許生死之難。蓋言劫數。如值佛之數也。</p>
</div>
<div class='div-orig'><p>復于來世爾所劫中常得封受轉輪王位隨其步步。</p>
</div>
<div class='div-commentary'><p style="margin-left:1em">輪王有玉女千子悉無怨對。爾許劫中妻子常安也。</p>
</div>
<div class='div-orig'><p>亦得如是現世功德不可思議自在之力。</p>
<p>常得㝡勝極妙七寶人天宮殿。</p>
<p>在在生處增益壽命<span class='note-inline'>(至)</span>成就具足無量福聚。</p>
<p>汝等四王如是人王<span class='note-inline'>(至)</span>于阿耨多羅三藐三菩提。</p>
<p><span class='corr'>已</span>為得值百千萬億那由他佛<span class='note-inline'>(至)</span>離三惡道苦。</p>
<p>我今<span class='corr'>已</span>種百千無量轉輪聖王釋梵之因。</p>
<p><span class='corr'>已</span>種無邊善根種子<span class='note-inline'>(至)</span><span class='corr'>已</span>集無量無邊福聚。</p>
<p>後宮眷屬<span class='corr'>已</span>得擁護宮殿諸衰悉<span class='corr'>已</span>消滅。</p>
<p>國土無有怨賊棘<span class='corr'>刺</span>他方怨敵不能侵陵。</p>
</div>
<div class='div-commentary'><p style="margin-left:1em">棘。兵器也。與戟同。<span class='corr'>刺</span>。殺也。</p>
</div>
<div class='div-orig'><p>汝等四王如是人王<span class='note-inline'>(至)</span>能以正法摧伏諸惡。</p>
</div>
<div class='div-commentary'><p style="margin-left:1em">此總結成。六法六願。皆今具足者。若能屈<span class='corr'>己</span>迎候。至心聽法。即是六願六法。又廻利施天。亦即能令六願六法成就滿足也。</p>
</div>
<div class='div-orig'><p>爾時四王白佛言世尊<span class='note-inline'>(至)</span>燒種種香供養是經。</p>
<p>是妙香氣於一念頃<span class='note-inline'>(至)</span>亦照一切諸天宮殿。</p>
</div>
<div class='div-commentary'><p style="margin-left:1em">香作金光者。人王心存至典。則諦智兩冥。色心不二。故香隨智徧。一一皆金光明。廻施必得。是故天宮相現。香至天宮龍宮鬼神等宮。總至三法界爾。仍須了知解脫。所燒之香非法界者。何能周徧。三趣之體非法界者。何能承受。摩醯首羅。此云大自在。金剛密跡者。正法念經云。昔有國王。夫人生千子。欲試當來成佛次第。故拘留孫。探得第一籌。釋迦當第四籌。乃至樓至當千籌。第二夫人生二子。一願為梵王。請千兄轉法輪。次願為密跡金剛神。護千兄教法。世傳樓至化身。非也乃法意王子耳。摩尼䟦陀。此云威伏行。阿耨達。此云無熱惱。娑竭此云醎海。</p>
</div>
<div class='div-orig'><p>佛告四王是香蓋光明<span class='note-inline'>(至)</span>金光普照亦復如是。</p>
</div>
<div class='div-commentary'><p style="margin-left:1em">先述香光。非<span class='corr'>但</span>至天宮等三法界。徧至百億諸宮。又至恒沙佛上。總之徧至十法界也。百億非非想天者。夫百億。即大千界也。但同一四禪。及四無色。三禪統中千界。以大千言之。則有一千三禪也。二禪統小千界。則有百萬二禪。唯四洲至初禪。則有百億。今非想亦言百億。以下望上言之耳。又恐番譯之訛也。</p>
</div>
<div class='div-orig'><p>諸佛世尊聞是香氣<span class='note-inline'>(至)</span>於阿耨多羅三藐三菩提。</p>
<p>爾時十方無量無邊<span class='note-inline'>(至)</span>百千萬億那由他佛。</p>
</div>
<div class='div-commentary'><p style="margin-left:1em">人王運善奉施諸天。為諸佛所讚。上讚因成。此讚果滿。勤修下。明修苦行。善能下壞外道。降魔怨。是莊嚴道塲也。覺了下成正覺。善男子下。轉法輪。此並果上之事。如瑞應經廣明。</p>
</div>
<div class='div-orig'><p>爾時四天王復白佛言<span class='note-inline'>(至)</span>所止宮殿講法之處。</p>
<p>大梵天王釋提桓因<span class='note-inline'>(至)</span>所止宮殿講法之處。</p>
<p>世尊我等四王及餘眷屬<span class='note-inline'>(至)</span>能為無上大法施主。</p>
<p>以甘露味充足我等<span class='note-inline'>(至)</span>諸惡灾患悉令消滅。</p>
<p>世尊若有人王於此經<span class='note-inline'>(至)</span>減損天眾增長惡趣。</p>
<p>世尊我等四王<span class='note-inline'>(至)</span>諸舊善神皆悉捨去。</p>
<p>我等諸王及諸鬼神<span class='note-inline'>(至)</span>其地無有可愛樂處。</p>
</div>
<div class='div-commentary'><p style="margin-left:1em">流星者。星說曰。絕迹而去曰奔星。光迹相連曰流星。博蝕。案漢書天文志。作日月薄蝕。孟康注曰。日月無光曰薄。韋昭曰。氣往迫為薄。虧缺曰蝕。京房易傳云。日月赤黃為薄。釋名云。日月虧曰蝕。謂稍侵虧。如蟲食草木葉也。虹者。爾雅云。螮蝀。虹也。雙出鮮盛者為雄。雄曰虹。暗昧者為雌。雌曰霓。又虹。攻也。謂純陽攻陰義也。</p>
</div>
<div class='div-orig'><p>世尊我等四王<span class='note-inline'>(至)</span>生如是等無量惡事。</p>
</div>
<div class='div-commentary'><p style="margin-left:1em">統上王不弘經。故無法食。不聞法食。故天神捨離。天神捨離。故惡鬼亂行。鬼亂行。故灾起。然則灾起。繇鬼亂行。鬼亂行。繇諸天捨離。天離神捨。繇不聞法食。不聞法食。繇王不弘經。</p>
</div>
<div class='div-orig'><p>世尊若有人王<span class='note-inline'>(至)</span>讀誦受持是經典者。</p>
<p>我等四王及無量鬼神<span class='note-inline'>(至)</span>至心聽受是經典故。</p>
<p>如諸梵天說出欲論<span class='note-inline'>(至)</span>是金光明於中㝡勝。</p>
</div>
<div class='div-commentary'><p style="margin-left:1em">三論者。四韋陀論。說梵事。毗伽羅論。說十善事。僧佉衛世師勒沙婆論。說學通事。<span class='note-inline'>(云云)</span>。</p>
</div>
<div class='div-orig'><p>所以者何如來說<span class='note-inline'>(至)</span>悉是如來正徧知說。</p>
<p>如來過於百千億那由他<span class='note-inline'>(至)</span>演說如是金光明經。</p>
</div>
<div class='div-commentary'><p style="margin-left:1em">以大悲力故等者。用無緣大悲。普覆法界。故超梵王四等之心。以難思苦行。積劫利物。故超帝釋十善之因。</p>
</div>
<div class='div-orig'><p>若閻浮提一切眾生<span class='note-inline'>(至)</span>尊重讚歎是經。</p>
</div>
<div class='div-commentary'><p style="margin-left:1em">一切眾生等者。世間。謂五戒十善十二門禪等。出世間者。四教法門。三乘修證也。國事者。禮樂征伐。治世育民之事也。造世論者。如上三論。及下正論等也。皆因此經者。乃教行理三種經也。故新本云。欲生人天。欲得四果支佛。欲得佛。皆依此經懺悔滅障。方得成就。若探取化意。即是於一佛乘分別說三。但以此經部在方等。教猶屬通。理就人分未免異趣。故欲令等言。隨其五乘而得安樂也。</p>
</div>
<div class='div-orig'><p>爾時佛復告四王<span class='note-inline'>(至)</span>滅其衰患而與安樂。</p>
</div>
<div class='div-commentary'><p style="margin-left:1em">而與安樂。是述成舉興勸。滅其衰患。是述成舉衰勸。</p>
</div>
<div class='div-orig'><p>若有人能廣宣流布<span class='note-inline'>(至)</span>續復當得廣宣是經。</p>
<p>爾時四天王即從座起<span class='note-inline'>(至)</span>於世尊前以偈讚曰。</p>
<p>佛月清淨滿足莊嚴佛日輝曜放千光明。</p>
</div>
<div class='div-commentary'><p style="margin-left:1em">夫三身有通別。依文是別。空是法身。以空無明暗。日月所依。別喻法身。體本周徧。日是報身。以日能破暗。別喻報身。三惑淨盡。月是應身。以月能盈昃。別喻應身。隨機勝劣。問。經無空字。何以取喻。答。下文云。佛真法身。猶若虗空。且日月必依於空。故以空日月三。別對三身耳。通意者。每喻各自具於三義。空是法身。日是報身。水日是應身。以日上必依空。下必現水。此之三義。則顯報智圓具三身。是就三般若論三身也。空是法身。月是報身。水月是應身。以月亦上必依空。下必現水。可顯應用圓具三身。是就三解脫論三身也。空是法身。日中空是報身。水中空是應身。以太虗空。是日所依空。天日水日。當體含空。此之三空。則顯法體圓具三身。例之空是法身。月中空是報身。水中空是應身。以月所依空。天月水月。其中含空。亦顯法體圓具三身。空徧日月。兩說三身者。乃就雙照中道而示。此則三軌以論三身也。後結歎文。空是法身。月是報身。水月是應身。空是法身。日是報身。燄是應身。化法是法身。化主是報身。化事是應身。各各具三。其義宛爾。故文云。無有障礙。即通意也。</p>
</div>
<div class='div-orig'><p>如來面目㝡上明淨齒白無垢如蓮華根。</p>
</div>
<div class='div-commentary'><p style="margin-left:1em">謂目與齒。</p>
</div>
<div class='div-orig'><p>功德無量猶如大海<span class='note-inline'>(至)</span>百千三昧無有缺減。</p>
</div>
<div class='div-commentary'><p style="margin-left:1em">初二句。總標。有喻有法。次四句。是別歎。二句是智。二句是斷。淵。海也。管子曰。水出於地而不流曰淵。</p>
</div>
<div class='div-orig'><p>足下平滿千輻相現<span class='note-inline'>(至)</span>微妙清淨如鍊真金。</p>
</div>
<div class='div-commentary'><p style="margin-left:1em">謂平與網。</p>
</div>
<div class='div-orig'><p>所有福德不可思議。</p>
<p>佛功德山我今敬禮。</p>
</div>
<div class='div-commentary'><p style="margin-left:1em">夫相好不獨在應身。報法亦通。莊嚴父母生身者。應相好也。莊嚴尊特身者。報相好也。莊嚴法門者。法身相好也。以身相是一。隨見成三。藏通人。<span class='corr'>但</span>言偏空。所見佛相。謂繇正習搆造而成。相非奇特。但能少勝輪王而<span class='corr'>已</span>。以不知心現。見從外來。取色分齊。故名生身。此乃如來曲順凡小。示現此身。故名為應。別教人。能信中道妙色妙心。隨緣變造。所見佛相。知從心現。無有分齊。或現大身十蓮華藏世界塵相。或現八萬四千相好。或時祇於丈六三十二相令其機緣無分齊見。不同藏通分齊之身。故名尊特。此乃如來修道所得。故名為報。圓教人。了大小身。及多少相。皆性本具。修德無功。相雖是色。色即是心。故起信論云。色性即智。說名智身。智性即色。說名法身。今從即智名法門。故以八萬四千陀羅尼為髮。乃至定慧為足。以即色故。故得名為法身相好。今言歎智斷。即法身相好也。然須了知就機故論法報應三。淺深優劣。而前前者不知後後。後後者必見前前。據文云無有障礙。知非獨歎一身。良繇天王圓見三身。與妙三德。無二無別。欲彰此義。故發是歎。應是解脫。豈隔二德。報法準知。若達此意。方是深入金光明法門也。</p>
</div>
<div class='div-orig'><p>佛真法身猶如虗空<span class='note-inline'>(至)</span>是故我今稽首佛月。</p>
</div>
<div class='div-commentary'><p style="margin-left:1em">偈初標佛月。今結先佛月。為三身。次結三身通融。故言無有障礙。次結佛日。故言如燄。次結佛化身。即是四身義。故言如化。皆具三身四身。則是無障礙也。結竟即禮。禮於佛月。亦是禮佛日佛化也。品初歎三章云。金光明微妙經典。顯不縱橫。今結三身。辭異義同。佛真法身即是體。佛月清淨即是宗。應現水月即是用。一三三一。亦非縱橫。以初以後。顯于中間。句句無非譚秘密藏。天王天辯。其妙若此。</p>
</div>
<div class='div-orig'><p>爾時世尊以偈答曰。</p>
<p>此金光明諸經之王甚深㝡勝為無有上。</p>
</div>
<div class='div-commentary'><p style="margin-left:1em">此答其法身。</p>
</div>
<div class='div-orig'><p>十力世尊之所宣說汝等四王應當勤護。</p>
</div>
<div class='div-commentary'><p style="margin-left:1em">此答其報身。</p>
</div>
<div class='div-orig'><p>以是因緣是深妙典<span class='note-inline'>(至)</span>所有惡趣無量諸苦。</p>
<p>閻浮提內諸人王等<span class='note-inline'>(至)</span>及其國土欲令豐盛。</p>
<p>應當至心淨潔洗浴<span class='note-inline'>(至)</span>無量眾生安隱快樂。</p>
<p>譬如寶樹在人家中<span class='note-inline'>(至)</span>隨意能與諸王法寶。</p>
<p>是金光明微妙經典<span class='note-inline'>(至)</span>十方諸佛常念是經。</p>
<p>若有演說稱讚善哉<span class='note-inline'>(至)</span>增益天眾精氣身力。</p>
</div>
<div class='div-commentary'><p style="margin-left:1em">統上歎經用。是答其應身。前天王所以讚佛者。以佛能說法也。今法王所以讚法者。亦以法能成佛故耳。</p>
</div>
<div class='div-orig'><p>爾時四王聞是偈<span class='corr'>已</span><span class='note-inline'>(至)</span>隨逐是說法者而為守護。</p>
</div>
<div class='div-commentary'><p style="margin-left:1em">悲喜者。悲昔不聞。喜今得聞。悲他不聞。喜自得聞。涕淚橫流者。涕即淚。橫謂交橫。文選悲舊鄉之擁隔兮。涕橫墜而未禁。怡解者。怡謂和悅。解謂舒散也。</p>
</div></div>
<div class='div-other'><a id='mulu12' />
<div class='div-orig'><p>金光明經大辯天品第七</p>
</div>
<div class='div-commentary'><p style="margin-left:1em">辯有四種。小辯。無量辯。雙辯。大辯。無漏法名小辯。恒沙法名無量辯。備二種名雙辯。雙非雙照名大辯。此天住智慧莊嚴法門。自住大辯。以自在力。隨機而授悅宜對悟。若一若二若三若四。令得四悅。乃至四悟。故名大辯。對佛發願。以大辯加於說者。故以是標品。</p>
</div>
<div class='div-orig'><p>爾時大辯天白佛言<span class='note-inline'>(至)</span>能與總持令不忘失。</p>
</div>
<div class='div-commentary'><p style="margin-left:1em">初加法師以樂說辯才。謂於一字中說一切字。於一語中說一切語。於一法中說一切法。隨可度者而有所益也。莊嚴次第。是辭辯。種種莊嚴。言語善巧也。大智。是義辯。知諸法義。所歸趣處也。總持。是法辯。智慧通達諸法名字也。</p>
</div>
<div class='div-orig'><p>若有眾生于百千佛所<span class='note-inline'>(至)</span>是妙經典令不斷絕。</p>
</div>
<div class='div-commentary'><p style="margin-left:1em">流布不絕。加其能化之道。無人無所化。無道無能化。因緣和合。化道不絕也。</p>
</div>
<div class='div-orig'><p>復令無量無邊眾生<span class='note-inline'>(至)</span>阿褥多羅三藐三菩提。</p>
</div>
<div class='div-commentary'><p style="margin-left:1em">聞經至不退轉。是加因益。必定得菩提。是加果益。文言雖略。誓願弘深。為益大矣。</p>
</div></div>
<div class='div-other'><a id='mulu13' />
<div class='div-orig'><p>金光明經功德天品第八</p>
</div>
<div class='div-commentary'><p style="margin-left:1em">此天住福德莊嚴法門。攝一切法。而以功德為首。故言功德天。又能與說者所須。無所乏少。故名功德天。又令說者晝夜思惟是經深義。故名功德天。又令聽者速成菩提。具此眾義。故名功德天品。應知大辯與功德天。咸皆證入金光明法門。皆能徧攝一切法等。但引物偏好。為行不同。故彼以智為首。此福為首。</p>
</div>
<div class='div-orig'><p>爾時功德天白佛言<span class='note-inline'>(至)</span>三惡道苦悉畢無餘。</p>
</div>
<div class='div-commentary'><p style="margin-left:1em">及餘資產者。即飲食衣服臥具醫藥四。事之外。一切資具產生之物也。</p>
</div>
<div class='div-orig'><p>世尊我<span class='corr'>已</span>於過去寶華功德<span class='note-inline'>(至)</span>璧玉珂貝悉無所乏。</p>
</div>
<div class='div-commentary'><p style="margin-left:1em">述過去世值佛。修證金光明法門。故能今日。隨弘經處。有求皆與。寶華等八字。別號也。如來等。通號也。無虗妄名如來。良福田名應供。知法界名正徧知。具三明名明行足。不還來名善逝。知眾生國土名世間解。無與等名無上士。調他心名調御丈夫。為眾生眼名天人師。知三聚名佛。具茲十號名世間尊。種諸善根者以照金光明微妙之智。為諸善之根也。璧。玉所琢器也。珂貝。螺屬也。</p>
</div>
<div class='div-orig'><p>若有人能稱金光明<span class='note-inline'>(至)</span>多與資生所須之物。</p>
<p>世尊於此北方毗沙門<span class='note-inline'>(至)</span>此即是我常止住處。</p>
</div>
<div class='div-commentary'><p style="margin-left:1em">阿尼曼陀。此云有財。</p>
</div>
<div class='div-orig'><p>若有欲得財寶增長<span class='note-inline'>(至)</span>供施於我散灑諸方。</p>
<p>爾時當說如是章句。</p>
<p class="dharani">波利富樓那遮利<span class='note-inline'>(一至)</span>阿㝹婆羅尼<span class='note-inline'>(十三)</span></p>
<p>是灌頂章句必定吉祥<span class='note-inline'>(至)</span>香華供養十方諸佛。</p>
</div>
<div class='div-commentary'><p style="margin-left:1em">灌頂章句者。以法性水。灌十地頂。受法王職。今密譚此法。故名灌頂。必定是般若德。吉祥是解脫德。真實不虗是法身德。以此三德讚灌頂義。等行。謂具行諸行。中善根。謂行一行。八戒者。即在家人一日一夜也。於五戒上。更加不著華香。不觀聽伎樂。不止高牀。此八是戒。不過中食是齋。</p>
</div>
<div class='div-orig'><p>常為<span class='corr'>己</span>身及諸眾生<span class='note-inline'>(至)</span>令我所求皆得吉祥。</p>
</div>
<div class='div-commentary'><p style="margin-left:1em">此乃奉供。及誦密言邀請意也若為自身受五欲樂。希望財寶。即輪迴業。眾聖所訶。尊天寧護。令為<span class='corr'>己</span>他成菩提故。其所剋獲。非生死因。當依此文。修今行法。</p>
</div>
<div class='div-orig'><p>自於所居房舍屋宅<span class='note-inline'>(至)</span>布散其地以待於我。</p>
</div>
<div class='div-commentary'><p style="margin-left:1em">阿蘭若。此云無諍。以其所居。不與世諍。即離聚落五里處也。又有達摩阿蘭若謂說諸法本來清淨。因名其處為法阿蘭若。今經所指。該其二也。</p>
</div>
<div class='div-orig'><p>我於爾時如一念頃<span class='note-inline'>(至)</span>即得具足悉受快樂。</p>
<p>若能以<span class='corr'>己</span>所作善根<span class='note-inline'>(至)</span>隨其所求令得成就。</p>
<p>應當至心禮如是等<span class='note-inline'>(至)</span>法上菩薩亦應敬禮。</p>

<ul class="">
<li>東方阿閦如來</li>

<li>南方寶相如來</li>

<li>西方無量壽佛</li>

<li>北方微妙聲佛</li>
</ul></div></div>
<div class='div-other'><a id='mulu14' />
<div class='div-orig'><p>金光明經堅牢地神品第九</p>
</div>
<div class='div-commentary'><p style="margin-left:1em">諸天或住善權方便道。為眾生法父。此天住善實智度道。為眾生法母。一義也。譬如陰陽。覆載卉木。智度養育。出生眾善。二義也。餘度各有所主。未亡未泯。實智照了。無相無名。三義也。餘度有等有上。智度無等無上。是究竟度。四義也。智度法門。常無改變。義曰堅牢。常也。能荷。樂也。能生。淨也。名之為地。德力自在。我也。稱之為神。從此等法門。故名堅牢地神品。</p>
</div>
<div class='div-orig'><p>爾時地神堅牢白佛言<span class='note-inline'>(至)</span>得服甘露無上法味。</p>
</div>
<div class='div-commentary'><p style="margin-left:1em">聚落者。落。居也。人之聚居。故名聚落。山澤者。下有水曰澤。宿衛。謂止宿衛護。</p>
</div>
<div class='div-orig'><p>增益氣力。</p>
<p>而此大地深十六萬<span class='note-inline'>(至)</span>豐壤肥濃過於今日。</p>
<p>以是之故閻浮提內<span class='note-inline'>(至)</span>美色香味皆悉具足。</p>
<p>眾生食<span class='corr'>已</span>增長壽命<span class='note-inline'>(至)</span>成就如是種種等<span class='corr'>已</span>。</p>
</div>
<div class='div-commentary'><p style="margin-left:1em">壽命。色。力。辯。安。謂之五果。繇食而致。</p>
</div>
<div class='div-orig'><p>所作事業多得成辦<span class='note-inline'>(至)</span>應心適意隨其所樂。</p>
<p>是諸眾生得是威德<span class='note-inline'>(至)</span>持是經者四部之眾。</p>
<p>我於爾時當往其所<span class='note-inline'>(至)</span>廣令宣布如是妙典。</p>
</div>
<div class='div-commentary'><p style="margin-left:1em">凡約八事。展轉增長。繇聞法故。法味增長。法味增長故。氣力增長。氣力增長故。翻地味增長。地味增長故。諸物增長。諸物增長故。眾生五果增長。五果增長故。修行增長。修行增長故。供養增長。供養增長故。弘通增長耳。</p>
</div>
<div class='div-orig'><p>何以故世尊是金光明<span class='note-inline'>(至)</span>服甘露無上法味<span class='corr'>已</span>。</p>
<p>閻浮提地縱廣七千由旬豐壤倍常。</p>
</div>
<div class='div-commentary'><p style="margin-left:1em">南北曰縱。東西曰廣。</p>
</div>
<div class='div-orig'><p>世尊如此大地眾生所依<span class='note-inline'>(至)</span>增長一切所須物<span class='corr'>已</span>。</p>
<p>令諸眾生隨意所用受於快樂。</p>
<p>種種飲食衣服臥具<span class='note-inline'>(至)</span>依因於地悉皆具足。</p>
</div>
<div class='div-commentary'><p style="margin-left:1em">凡約五事。展轉增長。以經力故。我眷屬增長。眷屬增長故。地味增長。地味增長故。諸物增長。諸物增長故。眾生快樂增長。快樂增長故。依報皆具足。具足亦名增長耳。</p>
</div>
<div class='div-orig'><p>是故世尊是諸眾生<span class='note-inline'>(至)</span>往法會所聽受是經。</p>
<p>既聽受<span class='corr'>已</span>還其所止<span class='note-inline'>(至)</span>常生天上人中受樂。</p>
<p>是諸眾生各於住處<span class='note-inline'>(至)</span>及稱是經首題名字。</p>
<p>世尊隨是眾生所住之處<span class='note-inline'>(至)</span>悉得增長滋茂廣大。</p>
<p>令諸眾生受於快樂多饒財寶。</p>
<p>好行惠施心常堅固深信三寶。</p>
</div>
<div class='div-commentary'><p style="margin-left:1em">凡約六事。展轉增長。以知我恩故。專聽增長。專聽增長故。功德增長。功德增長故。教他增長。教他增長故。地味增長。地味增長故。受樂增長。受樂增長故。信施增長耳。</p>
</div>
<div class='div-orig'><p>爾時佛告地神堅牢<span class='note-inline'>(至)</span>隨意往生三十三天。</p>
</div>
<div class='div-commentary'><p style="margin-left:1em">地神所說。止是今世增長。如來述成。文雖略。意極長遠。準下可知。</p>
</div>
<div class='div-orig'><p>地神若有眾生為欲供養<span class='note-inline'>(至)</span>不可思議微妙快樂。</p>
</div>
<div class='div-commentary'><p style="margin-left:1em">供養等是在人世。是人下。往天世。日夜下。至出世也。雖受天樂。住樂法界。故無所受。是故名為不可思議微妙快樂。蓋從人世至天世。從天世至出世。長遠之義若此。</p>
</div>
<div class='div-orig'><p>爾時地神白佛言世尊<span class='note-inline'>(至)</span>在法座下頂戴其足。</p>
<p>世尊若有眾生<span class='note-inline'>(至)</span>是妙經典令不斷絕。</p>
<p>是諸眾生聽是經<span class='corr'>已</span><span class='note-inline'>(至)</span>三惡道苦悉斷無餘。</p>
<p>金光明經卷第二</p>
</div></div>
<p class='juan'>金光明經科註卷二</p>
</div><!-- end of div[@id='body'] -->
</body></html>