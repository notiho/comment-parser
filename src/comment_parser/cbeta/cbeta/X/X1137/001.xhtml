<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>梵網經懺悔行法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1137
<p class='juan'><a id='mulu1' />梵網經懺悔行法</p><p class="byline">明　菩薩戒弟子　藕益智旭　述</p>
<div class='div-other'><a id='mulu2' /><p style="margin-left:1em">經云。若有犯十戒者。應教懺悔。在佛菩薩形像前。日夜六時誦十重四十八輕戒。苦到禮三世千佛。若一七日。二三七日。乃至一年。要見好相。便得滅罪。此金口明訓也。故知法華方等大悲占察等種種行法。雖各有滅罪得戒功能。而於犯十戒者。仍須別依梵網行法。方使標心不泛。所謂如從地倒。還從地起。又此經所明千里無師。像前自受。但云當以七日。佛前懺悔。得見好相。便得戒。若不得好相。應二七三七。乃至一年。要得好相。而不云苦到禮三世千佛。葢大意與瓔珞地持之自誓受戒同耳。故向年<span class='corr'>已</span>曾述學戒法。今則特為受菩薩戒之後。犯十重者。別明懺儀。俾依三世諸佛出罪。既見好相。則戒體完復。雖於比丘法中。不任僧用。而或為菩薩沙彌。或為菩薩優婆塞。可無慚德。且密默進道。直證無生。亦非分外事矣。其或八戒五戒。及沙彌戒破根本者。依此懺法。見好相<span class='corr'>已</span>。既得菩薩大戒。亦仍可許進比丘戒。若小乘比丘破根本者。依此懺悔見好相<span class='corr'>已</span>。密達無生。或仍可附與學之科。縱令障深。未成感應。而永斷相續。懇惻求哀。必能閉惡趣門。植出世種也。略為十意。一嚴道場。二淨三業。三香華供養。四讚禮歸依。五陳罪悔除。六立誓誦戒。七苦到禮佛。八重修願行。九旋遶自歸。十坐念實相。</p>
</div>
<div class='div-other'><a id='mulu3' />
<p class='h1'>一嚴道場</p><p style="margin-left:1em">擇取閒靜堂室。掃灑清淨。中安盧舍那像。或釋迦像。更安諸菩薩像亦得。但須有佛像為主。懸設幢蓋。及繒綵旛華。種種莊嚴。須傾竭<span class='corr'>己</span>財。盡心盡力。至誠為之。勿得苟簡。亦勿輙化施主。必其貧窶無措。方可隨緣求辦。</p>
</div>
<div class='div-other'><a id='mulu4' />
<p class='h1'>二淨三業</p><p style="margin-left:1em">行者自念繇夙善故。今生幸得受戒。繇惡障故。而復毀犯。我既毀犯三世諸佛所設淨戒。現今即是地獄中人。生大慚愧。生大怖畏。如處溷廁。一心求出。如繫牢獄。一心求脫。不得剎那念世間事。沐浴清淨。著新潔衣。秉志虔誠。口無雜語。如捧滿油。懼其滴墮。獨自專精。勿求伴侶。設有一二同犯戒者。慚懼專志決定是一。方可同修。必以得見好相為期。不論一七。二七。乃至一年。乃至畢世。心無中懈。</p>
</div>
<div class='div-other'><a id='mulu5' />
<p class='h1'>三香華供養</p><p style="margin-left:1em">行者初至像前。緣想十方一切三寶。性同虗空。無所不在。我罪障故。不見不知。然諸佛菩薩。於我向所作罪。今所修行。悉知悉見。無有遺餘。譬如盲人。在大眾中。所作所為。盲不見眾。眾皆見盲。今我亦爾。無明所覆。妄於清淨法界體中。違犯禁戒。造極重罪。早為諸佛菩薩所見所知。今日覺悟。慚懼悔過。諸佛菩薩。亦必現前。知我見我。先起如是深信解<span class='corr'>已</span>。於十方三寶。如對目前。敷具竦立。口當唱云。</p>
<p>一切恭敬。</p>
<p>一心頂禮十方常住三寶。</p>
<p style="margin-left:1em">總一禮<span class='corr'>已</span>。燒香捧華。胡跪唱云。</p>
<p>嚴持香華。如法供養。</p>

<div class="lg regular"><div class='lg-row'>願此香華雲　徧滿十方界　供養一切佛</div>
<div class='lg-row'>尊法諸菩薩　無邊聲聞眾　緣覺獨覺仙</div>
<div class='lg-row'>無邊佛土中　受用作佛事　普熏諸眾生</div>
<div class='lg-row'>皆發菩提心</div>
</div><p style="margin-left:1em">以手散華。次復想云。我此香華徧十方。以為微妙光明臺。諸天音樂天寶香。諸天肴饍天寶衣。不可思議妙法塵。一一塵出一切塵。一一塵出一切法。旋轉無礙互莊嚴。徧至十方三寶前。十方法界三寶前。皆有我身修供養。一一皆悉徧法界。彼彼無雜無障礙。盡未來際作佛事。普熏法界諸眾生。蒙熏皆發菩提心。同入無生證佛智。想<span class='corr'>已</span>起立。唱云。</p>
<p>供養<span class='corr'>已</span>。一切恭敬<span class='note-inline'>(一拜)</span>。</p>
</div>
<div class='div-other'><a id='mulu6' />
<p class='h1'>四讚禮歸依</p><p style="margin-left:1em">行者修供養竟。一心緣念三寶真實功德。哀慕眷變。誓不捨離。胡跪合掌。口出梵音。作是讚歎。</p>

<div class="lg regular"><div class='lg-row'>如來妙色身　世間無與等　無比不思議</div>
<div class='lg-row'>是故今敬禮</div>
</div>
<div class="lg regular"><div class='lg-row'>如來色無盡　智慧亦復然　一切法常住</div>
<div class='lg-row'>是故我歸依</div>
</div>
<div class="lg regular"><div class='lg-row'>善調心過惡　及與身四種　到不思議地</div>
<div class='lg-row'>故我今敬禮</div>
</div>
<div class="lg regular"><div class='lg-row'>知諸爾燄法　智身無罣礙　於法無忘失</div>
<div class='lg-row'>故我今敬禮</div>
</div>
<div class="lg regular"><div class='lg-row'>稽首過無量　稽首無倫等　稽首法自在</div>
<div class='lg-row'>稽首超思惟</div>
</div>
<div class="lg regular"><div class='lg-row'>哀愍覆護我　令法種增長　逮及最後身</div>
<div class='lg-row'>常在如來前</div>
</div>
<div class="lg regular"><div class='lg-row'>我所修福業　此世及餘生　由斯善根力</div>
<div class='lg-row'>願佛恒攝受</div>
</div><p style="margin-left:1em"><span class='note-inline'>(偈出大寶積經勝鬘夫人會第四十八)</span>。</p>
<p style="margin-left:1em">讚<span class='corr'>已</span>。一叩首。起立唱云。</p>
<p>一心頂禮過去世。盡過去際一切諸佛。</p>
<p style="margin-left:1em">拜下想云。能禮所禮性空寂。感應道交難思議。我此道場如常珠。一切諸佛影現中。我身影現諸佛前。頭面接足歸命禮。至禮賢聖即以諸佛二字改作賢聖二字。</p>
<p>一心頂禮未來世。盡未來際一切諸佛。</p>
<p>一心頂禮現在世。盡現在際一切諸佛。</p>
<p>一心頂禮過去世。盡過去際一切尊法。</p>
<p style="margin-left:1em">想云。真空法性如虗空。常住法寶難思議。我身影現法寶前。一心如法歸命禮。</p>
<p>一心頂禮未來世。盡未來際一切尊法。</p>
<p>一心頂禮現在世。盡現在際一切尊法。</p>
<p>一切頂禮過去世。盡過去際一切賢聖。</p>
<p>一心頂禮未來世。盡未來際一切賢聖。</p>
<p>一心頂禮現在世。盡現在際一切賢聖。</p>
<p style="margin-left:1em">各一禮<span class='corr'>已</span>。胡跪唱云。</p>
<p>我弟子某甲。從今時。盡未來際身。歸依佛。歸依法。歸依賢聖僧。歸依正法戒。</p>
<p style="margin-left:1em">三說<span class='corr'>已</span>。一叩首。隨俯伏想云。我及眾生。無始常為三業六根重罪所障。不見諸佛。不知出要。<span class='corr'>但</span>順生死。不知妙理。我今雖知。猶與眾生。同為一切重罪所障。今對舍那。十方佛前。普為眾生。歸命懺悔。惟願加護。令障消滅。</p>
</div>
<div class='div-other'><a id='mulu7' />
<p class='h1'>五陳罪悔除</p><p style="margin-left:1em">行者歸依及運想竟。次應胡跪合掌。作是唱云。</p>
<p>普為法界。一切眾生。悉願斷除三障。至誠懺悔。</p>
<p style="margin-left:1em">唱<span class='corr'>已</span>。五體投地。復作是念。我與眾生。無始來今。由愛見故。內計我人<span class='note-inline'>(一)</span>。外加惡友<span class='note-inline'>(二)</span>。不隨喜他一毫之善<span class='note-inline'>(三)</span>。惟徧三業。廣造眾罪<span class='note-inline'>(四)</span>。事雖不廣惡心徧布<span class='note-inline'>(五)</span>。晝夜相續。無有間斷<span class='note-inline'>(六)</span>。覆諱過失。不欲人知<span class='note-inline'>(七)</span>。不畏惡道<span class='note-inline'>(八)</span>。無慚無愧<span class='note-inline'>(九)</span>。撥無因果<span class='note-inline'>(十)</span>。故於今日。深信因果<span class='note-inline'>(一)</span>。生重慚愧<span class='note-inline'>(二)</span>。生大怖畏<span class='note-inline'>(三)</span>。發露懺悔<span class='note-inline'>(四)</span>。斷相續心<span class='note-inline'>(五)</span>。發菩提心。斷惡修善<span class='note-inline'>(六)</span>。勤䇿三業。翻昔重過<span class='note-inline'>(七)</span>。隨喜凡聖一毫之善<span class='note-inline'>(八)</span>。念十方佛。有大福慧。能救㧞我。及諸眾生。從二死海。置三德岸<span class='note-inline'>(九)</span>。從無始來。不知諸法本性空寂。廣造眾惡。今知空寂。為求菩提。為眾生故。廣修諸善。徧斷眾惡。<span class='note-inline'>(十)</span>。惟願盧舍那佛。一切世尊。慈悲攝受。聽我懺悔運此順逆十心<span class='corr'>已</span>。次應胡跪合掌。發露犯戒之罪。求於十方。現住世間諸佛菩薩。以大慈悲。為我洗滌。令得還淨。涕淚號泣。作如是說。</p>
<p>我弟子某甲至心懺悔。我及眾生。自性清淨。無明所覆。不自覺知。以是因緣。長淪生死。今者。幸逢正法。秉受律儀。煩惱亂心。復違學處。造作如是<span class='note-inline'>(應隨所犯。或殺生。或偷盜。或邪婬。或妄語。依事說之)</span>。無羞恥法。於佛法海。便為永棄。應墮阿毗。大地獄中。猛火熾然。受無量苦。乃至備歷惡趣。無解脫期。如是罪障。因果不虗。</p>
<p>諸佛菩薩。悉知悉見。我今發露。不敢覆藏。起正直心。離謟曲行。奉對十方。一切如來。<span class='corr'>已</span>入大地。諸菩薩眾。不惜身命。悔過求哀。普與眾生。洗滌往業。從前所作。願悉消除。自今以後。誓不更造。惟願諸佛。諸大菩薩。以大慈悲。憐愍於我。拔我罪根。施我淨戒。</p>
<p style="margin-left:1em">應須具足三說竟。起立唱云。</p>
<p>懺悔<span class='corr'>已</span>。禮三寶<span class='note-inline'>(一拜)</span>。</p>
</div>
<div class='div-other'><a id='mulu8' />
<p class='h1'>六立願誦戒</p><p style="margin-left:1em">行者發露悔除<span class='corr'>已</span>竟。應想罪無實性。既從緣生。還從緣滅。罪惡既滅。堪住菩薩三聚淨戒。胡跪合掌。作如是白。</p>
<p>仰啟十方。一切如來。<span class='corr'>已</span>入大地。諸菩薩眾。我從今日。盡於未來。誓不退捨。大菩提願。誓不遠離。三聚淨戒。惟願十方。無邊無際。諸世界中。諸佛菩薩。第一真聖。於我某甲。重願受持淨戒律儀。咸為作證。</p>
<p style="margin-left:1em">白<span class='corr'>已</span>。至誠展誦十重四十八輕戒法。於朗誦時。心緣文義。勿令散亂。若一時不能全誦者。分作二時三時。乃至六時共誦一周。亦可。</p>
</div>
<div class='div-other'><a id='mulu9' />
<p class='h1'>七苦到禮佛</p><p style="margin-left:1em">行者隨誦戒經多少竟。叩首起立。添香致敬。一心緣念三世諸佛。如對日前。殷重懇切。一一頂禮。</p>
<p>一心頂禮梵網教主盧舍那佛<span class='note-inline'>(三禮)</span>。</p>
<p>一心頂禮本師釋迦牟尼佛。</p>
<p style="margin-left:1em">次即頂禮三世三千諸佛。一佛一禮。或每時百拜。或八十五十。或四十三十拜亦可。隨力多少。但令相續無間。禮一部<span class='corr'>已</span>。未獲好相。再禮一部。乃至十部百部。直以得見好相為期。又行人色力若康。能於七日中。禮三千佛一周。如是每七一部。相續無間。彌善。設不能者。二七日方得一周。亦可。如是次第。隨意多少禮竟。次復總禮一拜云。</p>
<p>一心頂禮盡十方三世一切諸佛。</p>
<p>一心頂禮梵網經菩薩心地品微妙尊法<span class='note-inline'>(三禮)</span>。</p>
<p>一心頂禮大小乘毗奈耶藏。及十方三世一切尊法。</p>
<p>一心頂禮玄通華光主菩薩。華光王大智明菩薩摩訶薩。</p>
<p>一心頂禮一生補處彌勒菩薩。及十方三世一切菩薩摩訶薩。</p>
<p>一心頂禮持律大師優波離尊者。及一切聲聞緣覺賢聖僧。</p>
<p style="margin-left:1em">觀想偈如前應知。</p>
</div>
<div class='div-other'><a id='mulu10' />
<p class='h1'>八重修願行</p><p style="margin-left:1em">行者禮三寶竟。添香致敬。胡跪合掌。隨順彌勒菩薩往昔所修微妙勝行。奉對三寶。如在目前。作是唱云。</p>

<div class="lg regular"><div class='lg-row'>我今歸命禮　十方一切佛　菩薩聲聞眾</div>
<div class='lg-row'>大仙天眼者</div>
</div>
<div class="lg regular"><div class='lg-row'>亦禮菩提心　遠離諸惡道　能得生天上</div>
<div class='lg-row'>乃至證涅槃</div>
</div>
<div class="lg regular"><div class='lg-row'>若我作少罪　隨心之所生　今對諸佛前</div>
<div class='lg-row'>懺悔令除滅</div>
</div>
<div class="lg regular"><div class='lg-row'>我今身口意　所集諸功德　願作菩提因</div>
<div class='lg-row'>當成無上道</div>
</div>
<div class="lg regular"><div class='lg-row'>十方國土中　供養如來者　及佛無上智</div>
<div class='lg-row'>我今盡隨喜</div>
</div>
<div class="lg regular"><div class='lg-row'>有罪悉懺悔　是福皆隨喜　我今禮諸佛</div>
<div class='lg-row'>願成無上智</div>
</div>
<div class="lg regular"><div class='lg-row'>十方大菩薩　證於十地者　我今稽首禮</div>
<div class='lg-row'>願速證菩提</div>
</div>
<div class="lg regular"><div class='lg-row'>得證菩提<span class='corr'>已</span>　摧伏於魔軍　轉清淨法輪</div>
<div class='lg-row'>饒益眾生類</div>
</div>
<div class="lg regular"><div class='lg-row'>常願住世間　無量俱胝劫　擊於大法鼓</div>
<div class='lg-row'>度脫苦眾生</div>
</div>
<div class="lg regular"><div class='lg-row'>我沒於欲泥　貪繩之所繫　種種多纏縛</div>
<div class='lg-row'>願佛垂觀察</div>
</div>
<div class="lg regular"><div class='lg-row'>眾生雖垢重　諸佛不厭捨　願以大慈悲</div>
<div class='lg-row'>度脫生死海</div>
</div>
<div class="lg regular"><div class='lg-row'>現在諸世尊　過去未來佛　所行菩薩道</div>
<div class='lg-row'>我今願修學</div>
</div>
<div class="lg regular"><div class='lg-row'>具足波羅蜜　成就六神通　度脫諸眾生</div>
<div class='lg-row'>證於無上道</div>
</div>
<div class="lg regular"><div class='lg-row'>了知諸法空　無相無自性　無住無表示</div>
<div class='lg-row'>不生亦不滅</div>
</div>
<div class="lg regular"><div class='lg-row'>又如大仙尊　善了於無我　無補特伽羅</div>
<div class='lg-row'>乃至無壽者</div>
</div>
<div class="lg regular"><div class='lg-row'>於諸布施事　不執我我所　為安樂眾生</div>
<div class='lg-row'>施與無慳悋</div>
</div>
<div class="lg regular"><div class='lg-row'>願我所施物　不假功用生　觀察了知空</div>
<div class='lg-row'>具施波羅蜜</div>
</div>
<div class="lg regular"><div class='lg-row'>持戒無缺減　得佛淨尸羅　以無所住故</div>
<div class='lg-row'>具戒波羅蜜</div>
</div>
<div class="lg regular"><div class='lg-row'>忍辱如四大　不生分別心　以無瞋恚故</div>
<div class='lg-row'>具忍波羅蜜</div>
</div>
<div class="lg regular"><div class='lg-row'>願以身心力　發起大精進　堅固無懈怠</div>
<div class='lg-row'>具勤波羅蜜</div>
</div>
<div class="lg regular"><div class='lg-row'>以如幻如化　及勇猛精進　金剛等三昧</div>
<div class='lg-row'>具禪波羅蜜</div>
</div>
<div class="lg regular"><div class='lg-row'>願證三昧智　入於三脫門　了三世平等</div>
<div class='lg-row'>具慧波羅蜜</div>
</div>
<div class="lg regular"><div class='lg-row'>諸佛妙色身　光明大威德　菩薩精進行</div>
<div class='lg-row'>願我皆圓滿</div>
</div><p style="margin-left:1em"><span class='note-inline'>(偈出大寶積經。彌勒菩薩所問會第四十二。云彌勒名稱者。勤修如是行。具六波羅蜜。安住於十地)</span>。</p>
<p style="margin-left:1em">說<span class='corr'>已</span>起立。作如是唱。</p>
<p>迴向發願<span class='corr'>已</span>。歸命禮三寶<span class='note-inline'>(一拜)</span>。</p>
</div>
<div class='div-other'><a id='mulu11' />
<p class='h1'>九旋遶自歸</p><p style="margin-left:1em">禮竟起立。整理衣服。手執香爐。立定少頃。緣想三寶賢聖。畟塞道場。各坐法座。以次旋身。一一徧遶。安詳而轉。口作梵音唱云。</p>

<ul class="">
<li>南無十方佛</li>

<li>南無十方法</li>

<li>南無十方僧</li>

<li>南無盧舍那佛</li>

<li>南無釋迦牟尼佛</li>

<li>南無三世三千佛</li>

<li>南無梵網經菩薩心地品</li>

<li>南無彌勒菩薩摩訶薩</li>
</ul><p style="margin-left:1em">如是稱名。或三或七。旋遶畢。還至像前。結三自歸。</p>

<ul class="">
<li>自歸依佛　當願眾生　體解大道　發無上心</li>

<li>自歸依法　當願眾生　深入經藏　智慧如海</li>

<li>自歸依僧　當願眾生　統理大眾　一切無礙</li>

<li>和南聖眾</li>
</ul></div>
<div class='div-other'><a id='mulu12' />
<p class='h1'>十坐念實相</p><p style="margin-left:1em">行者禮懺竟。次應別就坐處。端身正坐。閉目合口。調和氣息。如止觀前方便中廣明。次即諦觀向所犯罪。為因心故犯。為因境故犯。為亦因心亦因境故犯。為不因心。不因境故犯。若因心故犯。彼境不現前時。何以無犯。若因境故犯。境自犯罪。不應我犯。又若我因境犯。則聖人於境。何以不犯。若亦因心亦因境故犯者為是心境各有犯性。待合方犯。為是心境各無犯性。合乃生犯。若心境各有犯性者。何須待合。又合時便有二犯。若心境各無犯性者。合何能犯。如一砂無油。眾砂豈能出油。如是因心。因境。雙因心境。尚自不得犯之生處。況復不因心不因境而生犯耶。當知犯性。本自不生。我迷倒故。於無心無境無持無犯性。妄計有心有境有於違犯。如是違犯。本性空寂。非滅故空。作是觀<span class='corr'>已</span>。於心無所得。於境無所取。不見罪生相。不見罪滅相。但以虗妄顛倒因緣故。非生似生以覺悟虗妄顛倒因緣無性故。非滅說滅。是名觀罪性空。此觀若得相續現前。自然煩惱漸薄。慧性漸開。即是得戒之先容也。又觀此罪。為在內。為在外。為在中間。為在過去。為在現在。為在未來。過去<span class='corr'>已</span>滅。現在不住。未來未有。云何有罪。又觀此罪為身造耶。為心造耶。若身造者。地大造耶。水火風大造耶。空大造耶。若心造者。心復云何。青黃赤白耶。長短方圓耶內外中間耶。過現未來耶。心尚無形。安能造罪。如是觀<span class='corr'>已</span>。不得能造。不得所造但以無明熏習。虗妄顛倒因緣。於無能無所性中。幻見能造所造。今以正智如實觀察。身心既空。罪福無主。如彼霜露。慧日能消。如久闇室。一燈能破。又觀此心。雖復本性空寂。無能無所。無罪相。無福相。繇無相故。無礙無際。不可思議。橫徧豎窮。無法不具。無法不造。隨其所造一法。仍復即是全體大用。還具一切法。還造一切法。無有一法而非所造。亦無一法而非能造。如是觀<span class='corr'>已</span>。即於罪相深達實相。實相即是本源成佛常住法身三昧。此觀若成。必發戒體。是故經云。應當靜觀察諸法真實相。不生亦不滅。不常復不斷。不一亦不異。不來亦不去。如是一心中。方便勤莊嚴也。如上事儀。名福德莊嚴。如上理觀。名智慧莊嚴。有事儀而無理觀。不能清罪之源。有理觀而無事儀。不能竭罪之流。譬如舊井。忽墜穢觸。宿水臭濁新泉不來。理須汲盡。并撤汙泥。則泉脉泠然。不改渫冽也。問曰。經中制令要見好相。坐時何不諦觀諸佛相好乃令。推簡入空耶。答曰。欲觀諸佛相好。須是戒根清淨。及了達是心作佛是心是佛者。方可修習。今戒既有缺。解未必圓。若作意觀相。恐招魔事。故必以空觀洗滌罪塵也。問曰。經云觀佛相好。滅無量劫生死重罪。豈不能滌破戒垢。答曰。觀相好者。實能滅罪。然須利智上根。方堪修習妙觀。而惟簡性空。則是大乘初門。正治破戒心垢。問曰。彼韋提希及五百侍女。何必盡是利智上根。答曰。梵語韋提希。此翻思惟修。豈非利智。生值佛世。親感佛臨。豈非上根。問曰五停心中。多障眾生應修念佛觀。豈反招魔答曰。報障重者。令念佛功德以除夙罪。亦未必單念相好。若現罪未㧞輒求好相。戒慧俱劣。魔必得便。問曰。若爾。則經中不應令得好相。答曰。夫好相者。不可以有心求。不可以無心得。今但深觀罪性本空。罪既拔<span class='corr'>已</span>。自成感應。譬如磨鏡。垢淨像現。方超有心無心二過。問曰圓覺經明修三觀者非彼所聞一切境界。終不可取。今既觀罪性空。設復得見好相。豈不境觀相違。答曰。此事理二懺。秪期滅罪。原無著意求相之心。惟其空觀既深。罪根永㧞。感應道交。好相斯現。雖見好相。仍了性空。故無喜動擾心。亦不驚愕亂意。如此方是罪滅戒復之相。若見好相時。不與空觀相應。或復喜動擾心。不能寂靜。或復驚愕亂意。不得輕安。當知即是魔事。切須諳識。勿被境迷。爾時仍須深入空觀。<span class='corr'>但</span>念惟心。若是魔事。必漸隱沒。若實好相。倍復增明。而能助發空慧。令無取著。故知推簡法門。於滅罪障。有大功能。初心易入。令蕩無始虗妄我法二執。頓達大乘實相正理。行者若能如是事理二懺。精進勤修。不惟滅罪。亦有三根證相不同。下根先獲戒品清淨。復有三品。一下品者。得諸好夢。并覺諸根明淨。四大輕安。道心增長。二中品者。於坐禪中。見諸靈瑞。光華。異香。善聲稱讚等。得法喜樂。三上品者。於靜心中自見身相端嚴。威儀無缺。篇聚戒相。次第現前。安隱無怖。中根證得定品清淨。或發世間淨禪。或發亦世間亦出世禪。或復發出世禪。是為三品。上根證得慧品清淨。或發觀行。或階相似。或入分真。具如法華。三昧等廣明。</p>
</div>
<p class='juan'>梵網經懺悔行法<span class='note-inline'>(終)</span></p>
</div><!-- end of div[@id='body'] -->
</body></html>