<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>傳授三壇弘戒法儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1127
<p class='juan'><a id='mulu1' />傳授三壇弘戒法儀<span class='note-inline'>(全)</span></p><p class="byline">明天啟北禪寺弘戒沙門　法藏　撰集</p><p class="byline">清終南山蟠龍禪寺比丘　超遠　檢錄</p>
<div class='div-other'><a id='mulu2' />
<p class='h1'>授沙彌十戒法卷上</p><p style="margin-left:1em"><span class='note-inline'>(執事設座竟。鳴磬三椎。接疎鐘。方丈傳香。大眾俱集。復傳鑪座上。侍者禮畢。擂鼓鐘聲迅速。開導。率諸子至方丈前。長跪合掌。開導進門。觸具一拜。起身傍立。召諸子云。作禮一拜。起身又問訊。末後前行。和尚舉)</span>。</p>
<p>南無本師釋迦牟尼佛</p>
<p style="margin-left:1em"><span class='note-inline'>(大眾同和。迎至法堂前。諸子兩邊長跪合掌。和尚或遶壇。拜畢陞座。開導鳴磬一下。鐘鼓肅靜二。開導向上大展三拜。長跪合掌。和尚問云)</span>。</p>
<p>僧集否。<span class='note-inline'>(答云)</span><span class='corr'>已</span>集。<span class='note-inline'>(師云)</span>和合否。<span class='note-inline'>(答云)</span>和合。<span class='note-inline'>(師云)</span>僧今和合。何所作為。<span class='note-inline'>(答云)</span>為諸佛子剃頭授戒。<span class='note-inline'>(師云)</span>善哉可爾<span class='note-inline'>(答云)</span>是。</p>
<p style="margin-left:1em"><span class='note-inline'>(收具起。問訊傍立。召首者云。上香又云。一齊起身。向上排班。聞磬聲。至誠頂三拜長跪合掌。開導舉香讚)</span>。</p>
<p>君恩賜度。親命非違。斷除恩愛入無為。師法稟儀威剃度。披衣受戒自心歸。</p>
<p>登初地菩薩摩訶薩<span class='note-inline'>(三遍。開導召諸子云。作禮三拜。又云)</span>。</p>
<p>諸善男子等。請師言句。汝合自陳。汝若不能。皆隨我道<span class='note-inline'>(唱念云)</span>。</p>
<p>大德一心念。我<span class='note-inline'>(某甲)</span>今請大德為剃頭受戒和尚。願大德為我作剃頭受戒和尚。我依大德故。得剃頭受戒法。慈愍故<span class='note-inline'>(一拜)</span>。慈愍故<span class='note-inline'>(一拜)</span>。大慈愍故<span class='note-inline'>(一拜)</span>　　<span class='note-inline'>(師撫尺云)</span>。</p>
<p>諸善男子等。汝既慇勤伸請。我為汝作剃頭授戒和尚。所有開示。汝當諦聽<span class='note-inline'>(又撫尺云)</span>諸佛子等。只遮一法心源湛寂。法海淵深。迷之者。永劫沉淪。悟之者。當處解脫。欲求歸道。無越出家。放<span class='corr'>曠</span>喻如虗空。清淨同於皎月。修行緣具。道果非遙。始從尅念之功。畢證無為之地。所以我大覺世尊。捨金輪之寶位。子夜踰城。脫珍銜之龍衣。青山斷髮。容鵲巢於頂上。掛蛛網於眉間。修寂滅而證真常。斷塵勞而成正覺。三世諸佛。不說在家成道。歷代祖師。阿誰行染度人。所以佛佛授受。祖祖相傳。不染世緣。方成法器。故得天魔拱手。外道歸心。上酬四重之恩。下濟羣生之苦。所以云流轉三界中。恩愛不能捨。棄恩入無為。真是報恩者。諸善男子等。出家之法。禮越常情。不拜君王。不拜父母。汝今可離此座。想念國王水土之恩。父母生成之德。專精拜辭。後莫拜也<span class='note-inline'>(開導召諸子云。作禮一拜。起身問訊。轉身。和尚舉云)</span>。</p>
<p>我今辭國王。投佛作沙門。誓成無上道。報答國王恩。</p>
<p style="margin-left:1em"><span class='note-inline'>(共諸子同和。子每句一拜。畢。問訊。和尚舉云)</span>。</p>
<p>我今辭父母。投佛作沙門。願弘無上道。報答父母恩。</p>
<p style="margin-left:1em"><span class='note-inline'>(同前和拜竟。開導云。起身問訊轉身長跪合掌。和尚云)</span>。</p>
<p>諸善男子等。汝<span class='corr'>已</span>拜辭君王父母。我以如來清淨法水。差羯磨闍黎。灌汝頂門。令汝身心清淨。魔障消除。從佛口生。從法化生。為法王子。當生慶幸。<span class='note-inline'>(開導召諸子。答云)</span>惟願慈悲哀憐攝授<span class='note-inline'>(諸子作禮一拜。師舉淨瓶與羯磨師。又云)</span>。</p>
<p>諸善男子等。最後一結。謂之周羅。唯師一人乃能斷之。我以如來金剛智刃。差教授闍黎。為汝除去。圓成僧相。當生慶幸<span class='note-inline'>(開導召諸子。答云)</span>惟願慈悲哀憐攝授。</p>
<p style="margin-left:1em"><span class='note-inline'>(諸子作禮一拜師舉剃刀與教授。二闍黎出眾灌頂剃頭。師云)</span>。</p>
<p>善哉真佛子。摩頂證無生。今授菩提記。當來果自成。</p>
<p style="margin-left:1em"><span class='note-inline'>(開導同眾每句接和。師復舉云)</span>。</p>
<p>善哉大丈夫。能了世無常。剃髮趣泥洹。希有難思議。</p>
<p style="margin-left:1em"><span class='note-inline'>(眾接和同前。師復舉云)</span>。</p>
<p>毀形守志節。割愛辭所親。出家弘聖道。示度一切眾。</p>
<p style="margin-left:1em"><span class='note-inline'>(二闍黎。灌頂剃頭竟。問訊歸位。接和同前。開導召云。作禮三拜　師云)</span>。</p>
<p>諸沙彌等。汝既剃度。我當授汝鉢三衣具。</p>
<p style="margin-left:1em"><span class='note-inline'>(和尚加持。沙彌應接。師云)</span>。</p>

<table>
<tr><td/>
<td>鉢多羅應量器常用故今授持</td>
</tr>
<tr><td/>
<td>安陀會五條衣授一長一短</td>
</tr>
<tr><td>大德一心念我<span class="note-inline">(沙彌某甲)</span>此</td>
<td>鬱多羅僧七條衣授兩長一短割截衣持</td>
</tr>
<tr><td/>
<td>僧伽黎二十五條衣授四長一短</td>
</tr>
<tr><td/>
<td>尼師壇應量作今授持</td>
</tr></table><p style="margin-left:1em"><span class='note-inline'>(以上一一。師傳舉。子接應傳鉢畢。開導召沙彌云。起身傍立掛鉢　師舉偈云)</span>。</p>
<p>鉢多羅應量器。常用故今授持。</p>
<p style="margin-left:1em"><span class='note-inline'>(掛畢止念。開導召諸子云。向上長跪合掌。師又加持衣具。轉遮同前)</span>。</p>
<p style="margin-left:2em">五衣</p>
<p>善哉解脫服。無上福田衣。我今頂戴受。世世不捨離。</p>
<p class="dharani">唵悉陀耶娑婆訶</p>
<p style="margin-left:2em">七衣</p>
<p>善哉解脫服。無上福田衣。我今頂戴受。世世常得披。</p>
<p class="dharani">唵度波度波娑婆訶</p>
<p style="margin-left:2em">大衣</p>
<p>善哉解脫服。無上福田衣。奉行如來命。廣度諸羣迷。</p>
<p class="dharani">唵摩訶迦婆波吒悉地娑訶</p>
<p style="margin-left:2em">坐具</p>
<p>臥具尼師壇。長養心苗性。展開登聖地。奉行如來命。</p>
<p class="dharani">唵壇波壇波娑訶</p>
<p style="margin-left:1em"><span class='note-inline'>(以上眾亦然隨聲隨和隨拜。畢　師云)</span>。</p>
<p>諸善男子等。法如大海。漸入漸深。汝既出家。當先受三歸五戒。方得近事大僧。次受沙彌十戒。乃可同僧利養。事在專誠。不得慢意。我今為汝一心恭請三寶。護法諸天。攝授覆護。方堪進戒。汝當渴仰翹勤恭肅歸投聽我一心至誠奉請　<span class='note-inline'>(開導云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請華藏世界清淨法身。毗盧遮那世尊。圓滿報身盧舍那世尊。千百億化身本師釋迦牟尼世尊。西方接引阿彌陀世尊。當來下生彌勒世尊。盡虗空徧法界一切諸佛世尊。惟願不違本誓。慈光攝照。證明受戒。</p>
<p style="margin-left:1em"><span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請大小二乘毗尼律藏。五篇三聚解脫木叉。三藏十二分經權實教典。離欲真淨甚深法寶。南無大方廣佛華嚴經。謹運一心歸命敬禮　　<span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(亦云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請觀音。勢至。文殊。普賢。善才童子。龍女真宰。華嚴海眾。諸大菩薩。律藏會上優波離尊者。西天東土歷代祖師。終南山中諸大律師。慧山清泉堂上<span class='note-inline'>(上)</span>元<span class='note-inline'>(下)</span>白大和尚。華山隆昌堂上<span class='note-inline'>(上)</span>見<span class='note-inline'>(下)</span>月大和尚。浮山華嚴堂上<span class='note-inline'>(上)</span>文<span class='note-inline'>(下)</span>弱大和尚。本寺開山列代尊僧。周鉢明志二位禪師。惟願不違本誓。慈光攝照。證明受戒。</p>
<p style="margin-left:1em"><span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(亦云)</span>香。花請。<span class='note-inline'>(師云)</span>我<span class='note-inline'>(某甲)</span>一心奉請華嚴會上寄位諸天。梵釋四王。天龍八部。護戒善神。金剛力士。山川大地水陸虗空諸大神祗。伽藍土地一切真宰。惟願不違本誓。臨降戒壇。精嚴擁護。</p>
<p style="margin-left:1em"><span class='note-inline'>(開導云。作禮三拜。師云)</span>。</p>
<p>諸善男子等。三寶光臨。萬神侍衛。欲求歸戒。先當懺滌愆瑕。如人浣衣然後加色。汝今至誠隨我懺悔<span class='note-inline'>(舉云)</span>。</p>

<div class="lg regular"><div class='lg-row'>我昔所造諸惡業　皆由無始貪嗔癡</div>
<div class='lg-row'>從身語意之所生　一切我今皆懺悔</div>
</div><p style="margin-left:2em"><span class='note-inline'>(每句隨和拜畢。師云)</span>。</p>
<p>諸善男子等。汝今既淨身口意業。應當歸依佛法僧寶。<span class='note-inline'>(師云)</span>我<span class='note-inline'>(某甲)</span>歸依佛　歸依法　歸依僧。</p>
<p>歸依佛兩足尊　歸依法離欲尊　歸依僧眾中尊歸依佛竟　歸依法竟　歸依僧竟。</p>
<p>如來至真等正覺　是我世尊　我今歸依慈愍故<span class='note-inline'>(一拜)</span>慈愍故<span class='note-inline'>(一拜)</span>。大慈愍故<span class='note-inline'>(以上。一一師三舉。子三答。畢。三拜　師云)</span>。</p>
<p>諸善男子等。汝既捨邪歸正。戒<span class='corr'>已</span>圓成。若欲識相護持應授五戒。<span class='note-inline'>(師云)</span>我<span class='note-inline'>(某甲)</span>。</p>

<table>
<tr><td/>
<td>不殺生</td>
<td/>
</tr>
<tr><td/>
<td>不偷盜</td>
<td/>
</tr>
<tr><td>盡形壽</td>
<td>不邪婬</td>
<td>是根本戒。汝能持否。<span class="note-inline">(答云)</span>能持。</td>
</tr>
<tr><td/>
<td>不妄語</td>
<td/>
</tr>
<tr><td/>
<td>不飲酒</td>
<td/>
</tr></table><p style="margin-left:1em"><span class='note-inline'>(師撫尺云)</span>。</p>
<p>諸善男子等。此支五戒。一一不得犯。汝能持否。<span class='note-inline'>(答云)</span>能持<span class='note-inline'>(開導召沙彌云。作禮三拜。開導復云。受五戒者。起身出　師云)</span>。</p>
<p>諸善男子等。五戒為入道之初因。出三途之元首。即授沙彌十戒。形備法儀。此稱勤策。依師而住。受利同僧。是為應法沙彌。應當頂受。<span class='note-inline'>(師云)</span>我<span class='note-inline'>(某甲)</span>。</p>

<table>
<tr><td/>
<td>不殺生</td>
<td/>
</tr>
<tr><td/>
<td>不偷盜</td>
<td/>
</tr>
<tr><td/>
<td>不婬欲</td>
<td/>
</tr>
<tr><td/>
<td>不妄言綺語兩舌惡口</td>
<td/>
</tr>
<tr><td/>
<td>不飲酒</td>
<td/>
</tr>
<tr><td>盡形壽</td>
<td/>
<td>是沙彌戒能持否<span class="note-inline">(答云)</span>能持</td>
</tr>
<tr><td/>
<td>不著香華鬘不香塗身</td>
<td/>
</tr>
<tr><td/>
<td>不歌舞倡伎不往觀聽</td>
<td/>
</tr>
<tr><td/>
<td>不坐高廣大床</td>
<td/>
</tr>
<tr><td/>
<td>不非時食</td>
<td/>
</tr>
<tr><td/>
<td>不捉持生像金銀寶物</td>
<td/>
</tr></table><p>從不殺生。至不捉持生像金銀寶物。能持否。<span class='note-inline'>(答云)</span>能持。<span class='note-inline'>(師云)</span>此支十戒。一一不得犯。汝能持否。<span class='note-inline'>(答云)</span>能持。<span class='note-inline'>(師云)</span>諸善男子等。汝今受戒之後。當須頂戴奉持。不得違犯所持戒律。供養三寶。勤種福田。於和尚阿闍黎。一如法教。於上中下座。心常恭敬。精進行道。報父母恩。衣取蔽形。不以文彩。食取支命。不得嗜味。花香脂粉。無以近身。好色邪聲。一無視聽。徐言持正。勿宣人短。倘有爭者。兩說和合。男女有別。草木無傷。非賢不友。非聖不宗。法服應器。常與人俱。非時不食。非法不言。精勤思義。溫故知新。坐則禪思。起則諷誦。閉三惡道。開涅槃門。於比丘法中。增長正業。菩提心而不退。般若智以長明。廣化眾生。齊成正覺。用心如此。真佛弟子。</p>
<p style="margin-left:1em"><span class='note-inline'>(師撫尺云)</span>。</p>
<p>諸善男子等。從今下壇<span class='corr'>已</span>去。勤修戒定慧。息滅貪嗔癡。更當計取<span class='note-inline'>(某)</span>年月日時授沙彌戒。聖事既成。當生慶幸。一拜起身。作法回向　　<span class='note-inline'>(開導云。作禮一拜起身　師舉云)</span>。</p>
<p>受戒功德殊勝行。無邊勝福皆回向。普願沉溺諸有情。速往無量廣佛剎。回向因緣三世佛。諸尊菩薩摩訶薩。摩訶般若波羅密。</p>
<p style="margin-left:1em"><span class='note-inline'>(開導云。不勞起具。至誠頂禮　和尚諸師。三拜起具問訊。又云。分班。又云。末後前行。至此鐘鼓齊鳴師舉)</span>。</p>
<p>南無本師釋迦牟尼佛</p>
<p style="margin-left:1em"><span class='note-inline'>(至方丈前。開導召沙彌云。長跪合掌。候　師入室。開導作禮三拜。起身傍立。召沙彌云。作禮一拜。起身問訊。又云。分班末後前行。鍾鼓齊止)</span>。</p>
</div>
<div class='div-other'><a id='mulu3' />
<p class='h1'>說比丘戒法卷中</p>
<div class='div-other'><a id='mulu4' /><p style="margin-left:1em"><span class='note-inline'>(執事設座畢。鳴磬三下。禪堂開大靜。接鐘方丈傳香。大眾俱集。侍者傳爐座上。拜訖。開導滾擊子。殿主擂鼓。復召沙彌。末後前行。至九師所。沙彌兩邊對面立定。開導向九師。觸具一拜傍立。召沙彌云。向上排班作禮一拜。問訊分班。又云。末後前行。至方丈前。轉身長跪合掌。開導佇立門外。九師轉身傍立。待羯磨師至。住立中央。諸師一齊向上一拜。各歸本位。開導展具。作禮三拜。起身傍立。召沙彌云。一齊起身。向上排班。展半具作禮三拜。問訊長跪合掌。開導云)</span>。</p>
<p>諸善男子等。各各記取得戒和尚。並及九師名字。不得忘失<span class='note-inline'>(乃云)</span>。</p>

<ul class="">
<li>第一位。<span class="note-inline">(某)</span>處<span class="note-inline">(某)</span>宗師。為汝諸人。作得戒大和尚。</li>

<li>第二位。<span class="note-inline">(某)</span>處<span class="note-inline">(某)</span>禪師。為汝諸人。作羯磨阿闍黎。</li>

<li>第三位。<span class="note-inline">(某)</span>處<span class="note-inline">(某)</span>禪師。為汝諸人。作教授阿闍黎。</li>

<li>第四位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第五位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第六位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第七位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第八位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第九位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>

<li>第十位。<span class="note-inline">(某)</span>處<span class="note-inline">(某)</span>禪師。為汝諸人。作尊證阿闍黎。</li>
</ul><p style="margin-left:1em"><span class='note-inline'>(開導召沙彌云。至誠作禮三拜。開導作白云)</span>。</p>
<p>夫明鏡當臺。遇形則鑑。洪鐘在架。有扣則鳴。圓成三聚。須假於三師。舉檢七非。全憑於七證。今為汝。請現前諸師。為汝等。作羯磨阿闍黎。教授阿闍黎。尊證阿闍黎。所有請詞。皆隨我道<span class='note-inline'>(開導作梵。沙彌隨和)</span>。</p>
<p>大德一心念。我<span class='note-inline'>(某甲)</span>。今請大德為羯磨教授尊證阿闍黎。願大德。為我作羯磨教授尊證阿闍黎。我依大德故。得授具足戒。慈愍故<span class='note-inline'>(一拜)</span>。慈愍故<span class='note-inline'>(一拜)</span>。大慈愍故<span class='note-inline'>(一拜)</span>。</p>
<p style="margin-left:1em"><span class='note-inline'>(羯磨闍黎云)</span>。</p>
<p>諸佛子等。汝既殷勤伸請。我現前諸師。為汝等作羯磨阿闍黎。教授阿闍黎。尊證阿闍黎。清淨莫放逸。<span class='note-inline'>(沙彌答云)</span>頂戴奉行<span class='note-inline'>(開導召戒子云。作禮一拜。又云)</span>。</p>
<p>今為汝請<span class='note-inline'>(某)</span>處<span class='note-inline'>(某)</span>宗師。為汝等。作得戒大和尚。所有言詞。皆隨我道<span class='note-inline'>(開導作梵。沙彌隨和)</span>。</p>
<p>大德一念。我<span class='note-inline'>(某甲)</span>。今請大德為我作得戒和尚。願大德。為我作得戒和尚。我依大德故。得授具足戒。慈愍故<span class='note-inline'>(一拜)</span>。慈愍故<span class='note-inline'>(一拜)</span>。大慈愍故<span class='note-inline'>(一拜　和尚撫尺云)</span>。</p>
<p>諸佛子等。汝既殷勤伸請。我為汝等。作得戒和尚。清淨莫放逸。<span class='note-inline'>(沙彌答云)</span>頂戴奉行。</p>
<p style="margin-left:1em"><span class='note-inline'>(開導召沙彌云。作禮一拜。起具問訊分班。又云。末後前行。和尚舉)</span>。</p>
<p>南無本師釋迦牟尼佛</p>
<p style="margin-left:1em"><span class='note-inline'>(大眾隨和。迎至法堂前。沙彌轉身對面。長跪合掌。十師進法堂。遶壇一帀。旋至二級。向上莊立。執事鳴磬三下。鐘鼓暫止。次十師大展三拜。長跪合掌。開導跪前。宣祝聖文)</span>。</p>
<p>唯菩提之植種。仰戒律以棓根。誠為正法之隄防。永作心宗之城壍。匪憑外護。曷固弘傳。是以菩薩現輪王而致治人君開佛化以宣崇。觀夫印土歷主之護興。監彼支那積朝之勅闡。況我聖朝。大明慧日。博扇玄風。創開壇於　洪武十年。暨善述於　成祖昭世　神宗賜衣錫於五臺。而律再振。叢林瞻星日於三界。以法重光。況我大清皇帝。竭佛日於中天。統宗風於大地。</p>
<p>列聖恩深今皇德重。比丘<span class='note-inline'>(和尚俯地稱名。開導又云)</span>感此。山居無難。人道多祥。開後學以良愧樗材。報洪庥而徒傾葵蕚。願弘戒法。永祝堯天。敬修草莾之壇。學展蘇羅之律。衍無疆於聖壽。祈鞏固之　皇圖　叡性日光神威震肅。俾萬方之戈偃。見四海之瑞呈內壺賦睢鳩　青宮敏麟趾。鎮干城於閫外。挺柱石於朝中。賢侯分化以闢疆。黎庶歌風而擊壤。嘉禾歲稔。甘雨時調。人人證梵網之門。處處稟毗尼之德。咸承垂拱共沐清　<span class='note-inline'>(和尚起身。舉云)</span>。</p>

<div class="lg regular"><div class='lg-row'>持戒清淨如滿月　身口皎潔無瑕穢</div>
<div class='lg-row'>大眾和合無遺諍　是乃可得同授戒</div>
</div><p style="margin-left:1em"><span class='note-inline'>(每句隨和。畢。十師作禮一拜。起具問訊　和尚復舉)</span>。</p>
<p>南無建壇四聖菩薩</p>
<p style="margin-left:1em"><span class='note-inline'>(以舉菩薩。鐘鼓齊鳴。旋至建壇菩薩所。十師齊跪。和尚拈香。畢。一齊起身。展半具作禮三拜。問訊　和尚仍舉)</span>。</p>
<p>南無本師釋迦牟尼佛</p>
<p style="margin-left:1em"><span class='note-inline'>(眾師同和。遶壇一帀。即便陞座。九師亦然。開導鳴磬。鐘鼓肅靜。開導大展三拜。起身傍立。滾擊一振。和尚拈香云。每拈瓣香畢。開導滾擊子一遍。拈香事畢。開導召沙彌云。上香。竟。開導云。一齊起身。向上排班展全具。和尚舉)</span>。</p>

<div class="lg regular"><div class='lg-row'>戒香定香解脫香　光明雲臺徧法界</div>
<div class='lg-row'>供養十方無量佛　見聞普熏證寂滅</div>
</div><p style="margin-left:1em"><span class='note-inline'>(每句戒子接和。四句四拜。開導云。問訊。又云。長跪合掌。和尚云)</span>。</p>
<p>諸佛子等。汝既痛念生死。從僧乞受具足大戒。我今為汝一心恭請三寶護法諸天。攝授覆護。方堪進戒。諸佛子等。汝當渴仰翹勤恭肅歸投聽我一心至誠奉請<span class='note-inline'>(開導云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請華藏世界清淨法身毗盧遮那世尊。圓滿報身盧舍那世尊。千百億化身釋迦牟尼世尊。西方接引阿彌陀世尊。當來下生彌勒世尊。盡虗空徧法界一切諸佛世尊。惟願不違本誓。慈光攝照。證明受戒。</p>
<p style="margin-left:1em"><span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(亦云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請大小二乘毗尼律藏。五篇三聚解脫木叉。三藏十二分經權實教典。離欲真淨甚深法寶。南無大方廣佛華嚴經。謹運一心皈命敬禮<span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(亦云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請觀音。勢至。文殊。普賢。善財童子。龍女真宰。華嚴海眾諸大菩薩。律藏會上優波離尊者。西天東土歷代祖師。終南山中諸大律師。慧山清泉堂上<span class='note-inline'>(上)</span>元<span class='note-inline'>(下)</span>白大和尚。華山隆昌堂上<span class='note-inline'>(上)</span>見<span class='note-inline'>(下)</span>月大和尚。浮山華嚴堂上<span class='note-inline'>(上)</span>文<span class='note-inline'>(下)</span>弱大和尚。本寺開山列代尊僧。周鉢明志二位禪師。惟願不違本誓。慈光攝照。證明受戒。</p>
<p style="margin-left:1em"><span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請華嚴會上寄位諸天。梵釋四王。天龍八部。護戒善神。金剛力士。山川大地水陸虗空。諸大善神。伽藍土地一切靈祇。惟願不違本誓。臨降戒壇。精嚴擁護。</p>
<p style="margin-left:1em"><span class='note-inline'>(開導云。作禮三拜。以上恭請三寶諸天。必須身心清淨。生難遭想。戒子凡禮宜當五體投地。不得慢意。珍重　師云)</span>。</p>
<p>諸佛子等。三寶光臨。萬神侍衛。汝當至誠隨聲禮敬。</p>
<p style="margin-left:1em"><span class='note-inline'>(開導云。作禮一拜。起身。師舉云)</span>。</p>

<div class="lg regular"><div class='lg-row'>稽首禮諸佛　及法比丘僧　今演毗尼法</div>
<div class='lg-row'>令正法久住　優波離為首　及餘身證者</div>
<div class='lg-row'>今說戒要義　諸賢咸共聽</div>
</div><p style="margin-left:1em"><span class='note-inline'>(戒子。每句隨聲和。訖。頂禮一拜。畢。開導云。長跪合掌　師撫尺白眾云)</span>。</p>
<p>天音罕遇。戒德難思。能超凡鄙穢流。可入眾聖寶位。為師為匠。誠易誠難。人法須鍊爐韝。弘開禁戒受持。根塵先雪如無。衣鉢莫容缺借。前言眾難。後列輕遮。問若不解不知。勤勞徒設。信其實語實答。陶誘得方。令發上品真誠。要期塵境俱寂。十方善法。注汝身心。五分基成。三身體具。當須同志。願勿異緣。我<span class='note-inline'>(某甲)</span>謹白。<span class='note-inline'>(又云)</span>諸開導。將此沙彌。安至見處不聞處立。</p>
<p style="margin-left:1em"><span class='note-inline'>(待沙彌至彼處<span class='corr'>已</span>　師撫尺云)</span>。</p>
<p>僧集否。<span class='note-inline'>(羯磨答云)</span>僧<span class='corr'>已</span>集。<span class='note-inline'>(又云)</span>和合否。<span class='note-inline'>(答云)</span>和合。<span class='note-inline'>(又云)</span>未受具戒者出否。<span class='note-inline'>(答云)</span>此無未受具戒者。<span class='note-inline'>(又云)</span>僧今和合。何所作為。<span class='note-inline'>(答云)</span>受戒和僧。單白羯磨。<span class='note-inline'>(又云)</span>受戒和僧。單白羯磨。惟願大眾慈悲證明作白。</p>
<p>大德僧聽。此一住處一受戒。若僧時到僧忍聽。和合受戒。白如是。<span class='note-inline'>(良久)</span>作白成否。<span class='note-inline'>(諸師答云)</span>成<span class='note-inline'>(師撫尺云)</span>。</p>
<p>大德僧聽。彼有沙彌<span class='note-inline'>(某甲)</span>等。將陞寶壇。從僧乞受具足大戒。眾中先請<span class='note-inline'>(某)</span>禪師為羯磨師。次請<span class='note-inline'>(某)</span>禪師為教授師<span class='note-inline'>(羯磨闍黎云)</span>。</p>
<p>眾中誰能為彼諸人。作教授師。<span class='note-inline'>(教授師答云)</span>我<span class='note-inline'>(某甲)</span>能。</p>
<p style="margin-left:1em"><span class='note-inline'>(羯磨師云)</span>。</p>
<p>長老既能聽作法。差教授師。出眾問難。單白羯磨。惟願和尚大眾慈悲證明作白。</p>
<p>大德僧聽。彼沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。若僧時到僧忍聽。<span class='note-inline'>(某甲)</span>為教授師。白如是。<span class='note-inline'>(良久)</span>作白成否。<span class='note-inline'>(尊證答云)</span>成。<span class='note-inline'>(羯磨師云)</span>作白既成。教授師出眾問難。</p>
<p style="margin-left:1em"><span class='note-inline'>(壇上諸師。鳴魚誦大悲呪。教授師從座起。整衣出眾。向法座前。端莊問訊而去。引請前行。引教授師。至法堂前云。乞戒者。兩行長跪合掌。待教授師至法座前問訊而坐。引請。又云。乞戒者。起身向上排班一字。具落地合掌。又云。乞戒弟子某甲戒子稱自名。引請云頂禮教授師。起身問訊長跪合掌諦聽。教授師撫尺。云)</span>。</p>
<p>諸佛子等。壇上諸師作法。差我下來問汝諸人遮難。汝莫恐怖。須臾之間。令汝諸人。陞於寶壇。受具足戒。成大比丘。入三寶數。此非小緣。當生慶幸。</p>
<p>夫戒者。乃菩提之根本。聖道之鎡基。佛世利機。契動便感。末世澆薄。聖制從緣。緣集則作法成功。緣散則戒德無立。無作功勛不可見也。托緣定其有無。三衣一鉢。是汝諸人得戒之正緣。我於未問汝遮難之前。先與汝說衣鉢名相。汝當知之。汝諸人。身上各有五條衣。梵語安陀會。此云作務衣。寺中執勞服役。路途出入往還。當著此衣。汝諸人。身上所披七條衣。梵語鬱多羅。此云入眾衣。凡赴齋聽講。修懺誦經。禮佛坐禪。布薩自恣。當著此衣。汝諸人。身上各有大衣。梵語僧伽黎。此云襍碎衣。謂。剪碎製成條相多故。凡入王宮。陞座說法。聚落乞食。降伏外道。振威之時。當搭此衣。汝諸人。各掛一鉢。梵語鉢多羅。此云應量器。謂體色量三。皆應法故。然此衣鉢。乃恒沙諸佛之幖幟。聖賢沙門之軌儀。西天有九十六種之外道。尚不識其名字。惟佛世尊。示此未曾有法。汝今得獲受持。當須珍敬愛護。然此衣鉢。必須自<span class='corr'>己</span>置辦。若借若無。並名非法。今此衣鉢。是汝諸人<span class='corr'>已</span>有否。<span class='note-inline'>(答云)</span><span class='corr'>已</span>有。<span class='note-inline'>(教云)</span>甚善。</p>
<p>諸佛子聽。汝從無始以來。起虗妄心。欺誑聖賢。沈沒生死。無解脫期。今既投佛出家。為佛弟子。受佛禁戒。出生死津。務要斷虗妄根。行真實道。正是志誠時。我今問汝重難輕遮。汝當諦審此身。有則言有。無則言無。不解不識。不得妄答。汝諸人。第一不曾犯邊罪否。量。汝諸人。乍入道門。未識此罪名字。謂曾受佛戒<span class='corr'>已</span>。於婬盜殺妄四根本戒中。隨犯一戒。漂棄佛海邊外。永不得入清淨眾中。共同說戒羯磨。名為邊罪。汝諸人。果無此罪否。<span class='note-inline'>(戒子答云)</span>無　汝。非白衣時沙彌時。污淨行比丘尼否。<span class='note-inline'>(答云)</span>非　汝非白衣時沙彌時。盜聽眾僧說戒。詐稱比丘。受人恭敬利養禮拜。名為賊住。賊住之人。佛不許度。汝非此人否。<span class='note-inline'>(答云)</span>非　汝。非外道投佛出家。受佛戒<span class='corr'>已</span>。還歸外道。今復重來。此人志性不定。名為破內外道。非佛法器。佛不許度。汝非此人否。<span class='note-inline'>(答云)</span>非　汝。非生<span class='note-inline'>(謂。人從生來。男根不滿。是名生不男)</span>。犍<span class='note-inline'>(謂。人以刀去其男根。是名犍不男也)</span>妬<span class='note-inline'>(謂。男根似無。見他行婬。因生妬心。遂感有根。是名妬不男)</span>。變<span class='note-inline'>(謂。能變現也。遇男則變為女。遇女則變為男。是名變不男)</span>。半<span class='note-inline'>(謂。半月能男。半月不能男。是名半不男也)</span>。五種不男人否。<span class='note-inline'>(答云)</span>非　汝。非弑父。弑母。弑和尚阿闍黎。破羯磨轉法輪僧。惡心出佛身血。名為五逆。五逆罪重。佛不許度。汝非此人否。<span class='note-inline'>(答云)</span>非　汝。非天子。阿修羅子。名為非人。變為人形。而來受戒否。<span class='note-inline'>(答云)</span>非　汝。非諸龍畜等。有大通力。能變化者。化為人形。而來受戒否。<span class='note-inline'>(答云)</span>非　汝。諸人身中。各不帶佩男女二形否。<span class='note-inline'>(答云)</span>不。</p>
<p>諸佛子。此是十三重難。重難既無。甚是淨器。我今更問汝十六輕遮。汝當仍前一一實答。善男子。汝諸人出家以來。各各訓導。是何法名<span class='note-inline'>(戒子。各答<span class='corr'>己</span>名)</span>。此是。汝諸人入道之法名。一生之稱呼。從今受戒而去。凡見和尚阿闍黎。同壇尊眾。上中下座。宰官長者。朋友知識。父母師長之前。皆當稱此兩字法名。不得言你我<span class='note-inline'>(某甲)</span>小僧之稱。汝諸人。今日壇頭得戒和尚。是誰。<span class='note-inline'>(戒子答云。某堂上上某下某和尚。教授師云)</span>此是。<span class='note-inline'>(某寺)</span><span class='note-inline'>(某)</span>宗師。是汝諸人得戒和尚。梵語和尚。此云歷生。一云力生。三乘道力。五分法身。皆藉歷此師威力而生。故云歷生。又云依學。謂依隨此師。學出世法。故云依學。今日受戒。若無此師。戒無從發。汝當記取和尚尊名。認取和尚慈相。若不記得名字貌相。受戒不得。從今<span class='corr'>已</span>去。凡遇節臘結制解制。當須懷香禮拜得戒和尚。若遇路途遙遠。不得侍詣。當以焚香遙空稱名致敬。不得慢意。汝諸人。年滿二十否。<span class='note-inline'>(答云)</span>滿　衣鉢臥具。具足否<span class='note-inline'>(答云)</span>具足　父母。聽汝出家否。<span class='note-inline'>(答云)</span>聽　汝。不負人錢債。作不還心。而來受戒否。<span class='note-inline'>(答云)</span>無　汝。非他人家下使人否。<span class='note-inline'>(答云)</span>非　汝。非當朝有名有祿官人否。<span class='note-inline'>(答云)</span>非　汝。是丈夫否。<span class='note-inline'>(答云)</span>是　既是丈夫。又要無病。一疥癩。二癰疽。三白癩。四乾痟。五顛狂。汝諸人。果無如是五病否。<span class='note-inline'>(答云)</span>無。</p>
<p>諸佛子。此是十六輕遮。前無重難。後無輕遮。甚是淨器。戒可得授。我今於此問汝少間。壇上眾師之前。亦如是問。汝今於此答我少間。壇上眾師之前。亦如是答。汝當收取衣鉢。恭往壇前。燒香禮拜。作觀運想。壇上十師。作十方佛。次當誦呪祈禱　三寶諸天。乞求加護。願登壇時。無諸魔障。我往壇上作白。和告眾僧。僧若許可。我即以手招。汝上壇。從僧乞授具足戒<span class='note-inline'>(開導云。諸子作禮一拜。起具問訊分班。長跪合掌。教授師下座。向案問訊。引請前行。引教授師上壇。向上端莊。問訊壇上。止魚停呪。教授師合掌。白云)</span>。</p>
<p>惟願和尚大眾慈悲證明作白。</p>
<p>大德僧聽。彼沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。若僧時到僧忍聽。我<span class='corr'>已</span>問竟。將來白如是。<span class='note-inline'>(良久)</span>作白成否。<span class='note-inline'>(諸師答云)</span>成。<span class='note-inline'>(教授師轉身傍立。召諸沙彌云)</span>善男子等。汝來。</p>
<p style="margin-left:1em"><span class='note-inline'>(諸沙彌徐徐上壇。教授師云。向上排班。展全具出靸合掌。求戒弟子某甲。戒子答名。教授師云。頂禮壇上諸師。三拜起身。問訊長跪合掌教授白云)</span>。</p>
<p>諸佛子等。懇惻至誠。仰憑清眾。求哀乞戒。乞戒之語。汝合自陳。恐汝未能。皆隨我道。</p>
<p>大德僧聽。我<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。我<span class='note-inline'>(某甲)</span>等。今從眾僧。乞受具足戒。<span class='note-inline'>(上某下某)</span>為和尚。是願僧慈愍故拔濟我。</p>
<p style="margin-left:1em"><span class='note-inline'>(從是願僧起。教授師三稱。戒子隨聲應接。每一稱頂禮一拜。三稱三拜。教授師又云)</span>。</p>
<p>諸佛子等。擡頭認師。<span class='note-inline'>(教授師舉拱示云)</span>此是<span class='note-inline'>(某處某堂上某)</span>宗師。是汝諸人得戒大和尚。此是<span class='note-inline'>(某)</span>處<span class='note-inline'>(某)</span>禪師。是汝諸人羯磨師。此是現前諸位禪師。是汝諸人尊證師。汝當眼觀衣鉢。耳聽羯磨。心心相續。志誠受戒。不得餘覺餘思<span class='note-inline'>(戒子頂禮一拜　教授師向上問訊。歸位敷座。訖。羯磨師白云)</span>。</p>
<p>大德僧聽。此沙彌<span class='note-inline'>(某甲)</span>。從和尚<span class='note-inline'>(上某下某)</span>求授具足戒。此沙彌。<span class='note-inline'>(某甲)</span>。今從眾僧。乞受具足戒。<span class='note-inline'>(上某下某)</span>為和尚若僧時到僧忍聽。我問諸難事。白如是。<span class='note-inline'>(師良久云)</span>諸佛子等。安陀會。鬱多羅僧。僧伽黎。鉢多羅尼師壇。是汝有否。沙彌<span class='note-inline'>(答云)</span>有<span class='note-inline'>(師又云)</span>。</p>
<p>諸佛子等諦聽。今是至誠時。實語時。今隨所問。汝當隨實答。僧祇云。汝若不實答。便欺誑諸天魔梵沙門婆羅門諸天世人。亦欺誑如來。亦及眾僧自得大罪也。諸佛子等。汝名<span class='note-inline'>(某甲。戒子答名)</span>汝不犯邊罪耶。<span class='note-inline'>(答云)</span>不汝不犯比丘尼耶。<span class='note-inline'>(答云)</span>不　汝非賊心受戒耶。<span class='note-inline'>(答云)</span>非汝非破內外道耶。<span class='note-inline'>(答云)</span>非　汝非黃門耶。<span class='note-inline'>(答云)</span>非　汝非弑父耶<span class='note-inline'>(答云)</span>非　汝非弑母耶。<span class='note-inline'>(答云)</span>非　汝非弑阿羅漢耶。<span class='note-inline'>(答云)</span>非　汝非破僧耶。<span class='note-inline'>(答云)</span>非　汝非惡心出佛身血耶。<span class='note-inline'>(答云)</span>非　汝非非人耶。<span class='note-inline'>(答云)</span>非　汝非畜生耶。<span class='note-inline'>(答云)</span>非汝非二形耶。<span class='note-inline'>(答云)</span>非　汝名何等。<span class='note-inline'>(戒子答名)</span>　和尚是誰。<span class='note-inline'>(答云上某下某和尚)</span>年滿二十未。<span class='note-inline'>(答云)</span>滿　衣鉢具足否。<span class='note-inline'>(答云)</span>具足父母聽汝出家否。<span class='note-inline'>(答云)</span>聽　汝不負人債否。<span class='note-inline'>(答云)</span>無　汝非奴否。<span class='note-inline'>(答云)</span>非　汝非官人否。<span class='note-inline'>(答云)</span>非　汝是丈夫否。<span class='note-inline'>(答云)</span>是　丈夫有如是病。疥。癩。癰疽。乾痟。癲狂。汝今有如是病耶。<span class='note-inline'>(答云)</span>無。</p>
</div>
<div class='div-other'><a id='mulu5' />
<p class='h2'>第九明戒體法</p><p style="margin-left:1em"><span class='note-inline'>(薩婆多論云。凡欲受戒。先與說法。引導開解。令於一切境上。起慈悲心。便得增上戒。應語彼言)</span>。</p>
<p>諸佛子前無重難。後無輕遮。甚是淨器。眾僧同慶。當授汝戒。<span class='corr'>但</span>深戒上善。廣周法界。量等虗空。今欲進受。要須緣境發心。心境相容。方發無作。薩婆多論云。凡欲受戒。先為汝說法。引導開解。汝諸人。於無始來。於一切境上。造諸惡業。惡徧法界。今欲受戒。翻前惡境。並起善心。故戒法所因。還徧法界。故我如來。隨眾生心。造無邊之業。制無邊之戒。戒隨所制。故須緣境。境量雖多。舉要而言。不出乎二種。一者情境。二者非情境。言情境者。上至諸佛。下至眾生。十界正報。中陰有情。凡有心者。皆名情境。非情境者。十界依報。一切世間山河大地草木叢林。舟車屋宅田園。地水火風虗空識等。佛說聖教。儒流文字。形象墖廟等。名非情境。諸佛子。既知境界如此寬曠。當須依境發心。心有三品。中下二心。劣弱非勝。但能自度。不能度人。我今教汝發上品心。求上品戒。何為上品心。今於我諸師座前。立三種誓願。一者。誓斷一切惡。無惡不斷。二者。誓修一切善。無善不修。三者。誓度一切眾生。無一眾生不度。發此三種大願<span class='corr'>已</span>。白四羯磨言下。進授大比丘戒。不為但求聲聞小果故。直欲成就三聚淨戒故。趨向三解脫門故。正求佛果求大涅槃令法久住故。發如是上品心。求上品戒。次當開廣汝懷者。良由戒法。體周法界。量等塵沙。終不以汝諸人現前父母所生報得狹劣身心。而能容受。當作虗空器量之身。方能領納塵沙戒法。故論云。若此戒法有形色者。入汝身時。汝當作天崩地裂之聲。由是非色法故。令汝不覺不知。當起驚懷之意。發上品殷重之心。領納如來清淨妙戒。受大比丘戒。白四羯磨。先作一白。疊事告知。次秉三羯磨。量其可否。惟願和尚大眾。不吝慈悲。布施其戒。同心聽秉。甚勿異緣。令此諸人。感發圓宗戒體。將秉羯磨。聽宣作白。</p>
</div>
<div class='div-other'><a id='mulu6' />
<p class='h2'>第十正授戒法</p><p>大德僧聽。此沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。此沙彌<span class='note-inline'>(某甲)</span>等。今從眾僧乞授具足戒。<span class='note-inline'>(上某下某)</span>為和尚。沙彌<span class='note-inline'>(某甲)</span>等。自說清淨。無諸難事。年滿二十。三衣鉢具。若僧時到僧忍聽。授沙彌<span class='note-inline'>(某甲)</span>等具足戒。<span class='note-inline'>(上某下某)</span>為和尚。白如是。作白成否。<span class='note-inline'>(尊證答云)</span>成。</p>
<p>諸佛子。我以作白。和問眾僧。僧皆默然。許受汝戒。今作羯磨。動彼勝法。當用運心承仰。莫令昏散。惟願和尚大眾。慈悲聽秉初番羯磨<span class='note-inline'>(作梵)</span>。</p>
<p>大德僧聽。此沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。此沙彌<span class='note-inline'>(某甲)</span>等。今從眾僧。乞授具足戒。<span class='note-inline'>(上某下某)</span>為和尚。沙彌<span class='note-inline'>(某甲)</span>等。自說清淨。無諸難事。年滿二十。三衣鉢具。僧今授沙彌<span class='note-inline'>(某甲)</span>等具足戒。<span class='note-inline'>(上某下某)</span>為和尚。誰諸長老。忍僧與沙彌<span class='note-inline'>(某甲)</span>等授具足戒。<span class='note-inline'>(上某下某)</span>為和尚者默然。誰不忍者說。此是初番羯磨成否。<span class='note-inline'>(尊證答云)</span>成。</p>
<p>諸佛子。我<span class='corr'>已</span>秉初番羯磨竟。僧皆默可。十方法界妙善戒法。隨羯磨聲。悉皆運動。今秉第二羯磨。當起忻心。勿縱怠意。惟願和尚大眾。再賜慈悲。聽秉第二番羯磨<span class='note-inline'>(作梵)</span>。</p>
<p>大眾僧聽。此沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。此沙彌<span class='note-inline'>(某甲)</span>等。今從眾僧。乞授具足戒。<span class='note-inline'>(上某下某)</span>為和尚。沙彌<span class='note-inline'>(某甲)</span>等。自說清淨無諸難事。年滿二十。三衣鉢具。僧今授沙彌<span class='note-inline'>(某甲)</span>等具足戒。<span class='note-inline'>(上某下某)</span>為和尚。誰諸長老。忍僧與沙彌<span class='note-inline'>(某甲)</span>等授具足戒。<span class='note-inline'>(上某下某)</span>為和尚者默然。誰不忍者說。此是第二番羯磨成否。<span class='note-inline'>(尊證答云)</span>成。</p>
<p>諸佛子。我<span class='corr'>已</span>秉第二羯磨竟。僧並和合。今十方法界妙善戒法。由心業力。羯磨勝功。悉皆舉集虗空之中。如雲如葢。覆汝頂上。盤旋不散。至第三羯磨竟時。此諸善法。悉皆流入汝等八識田中。永為菩提種子。依此修行。直至成佛。惟有此第三番羯磨在。正是汝等納戒之時。汝當發心總虗空界。心緣救攝三有眾生。并願護持三世佛法。如此要期承仰聖教。惟願和尚大眾。不倦慈悲。一齊合掌佐助。我今為此諸人。舉此第三番羯磨。正得戒羯磨。令法圓滿<span class='note-inline'>(作梵)</span>。</p>
<p>大德僧聽。此沙彌<span class='note-inline'>(某甲)</span>等。從和尚<span class='note-inline'>(上某下某)</span>求授具足戒。此沙彌<span class='note-inline'>(某甲)</span>等。自說清淨。無諸難事。年滿二十。三衣鉢具。僧今授沙彌<span class='note-inline'>(某甲)</span>等具足戒。<span class='note-inline'>(上某下某)</span>為和尚。誰諸長老。忍僧聽與沙彌<span class='note-inline'>(某甲)</span>等。授具足戒。<span class='note-inline'>(上某下某)</span>為和尚者默然。誰不忍者說。此是第三番。正得戒羯磨成否。<span class='note-inline'>(尊證答云)</span>成僧<span class='corr'>已</span>忍與沙彌<span class='note-inline'>(某甲)</span>等。授具足戒竟。<span class='note-inline'>(上某下某)</span>為和尚。僧忍默然故。是事如是持。結詞成否。<span class='note-inline'>(尊證答云)</span>成。</p>
<p>諸佛子等。我<span class='corr'>已</span>作法竟。汝<span class='corr'>已</span>得戒了。從今下壇<span class='corr'>已</span>去諸惡莫作。眾善奉行。當須專謹護持。切莫毀犯。勝事既圓。常生慶幸。惟有四依隨相等法。懇乞和尚慈悲垂示<span class='note-inline'>(和尚云)</span>。</p>
<p>諸善男子等。汝稱法名。我為汝說四依法<span class='note-inline'>(師云)</span>我<span class='note-inline'>(某甲)</span>。<span class='note-inline'>(師云)</span>諸善男子聽。如來至真等正覺。說四依法。依此纔出得家。受得具足戒。纔成得比丘法。</p>
<p>第一依糞掃衣。依此出得家。受得具足戒。成得比丘法。於是中盡形壽能持否。<span class='note-inline'>(答云)</span>能持。</p>
<p>若得長利。檀越施衣。割壞衣。得受。</p>
<p>第二依托鉢乞食。依此出得家。受得具足戒。成得比丘法。於是中。盡形壽能持否。<span class='note-inline'>(答云)</span>能持。</p>
<p>若得長利。若僧差食。檀越送食。月八日食。十五日食。月初日食。若僧常食。檀越請食。得受。</p>
<p>第三依樹下坐。依此出得家。受得具足戒。成得比丘法。於是中。盡形壽能持否。<span class='note-inline'>(答云)</span>能持。</p>
<p>若得長利。若別房尖頭屋。小房石室。兩房一戶。得受。</p>
<p>第四依腐藥。依此出得家。受得具足戒。成得比丘法。於是中。盡形壽能持否。<span class='note-inline'>(答云)</span>能持。</p>
<p>若得長利。酥油生酥蜜石蜜。得受<span class='note-inline'>(和尚又云)</span>。</p>
<p>諸善男子等。汝再稱法名。我為汝說隨相法。我<span class='note-inline'>(某甲)</span>。</p>
<p style="margin-left:1em"><span class='note-inline'>(和尚撫尺云)</span>。</p>
<p>諸善男子聽。如來至真等正覺。說四波羅夷法。若比丘犯一一法。非沙門。非釋子。</p>
<p>第一。汝一切不得犯婬。作不淨行。受婬欲法。乃至共畜生。若有犯。非沙門非釋子。世尊說譬喻。斷頭之人終不能活。比丘犯婬波羅夷。不能還成比丘行。於是中。盡形壽不得作。能持否。<span class='note-inline'>(答云)</span>能持。</p>
<p>第二。汝一切不得犯盜。下至草葉。若比丘盜人五錢。若過五錢。若自取教人取。若自破教人破。若自斫教人斫。若自燒教人燒。若埋若壞色者。若有犯。非沙門非釋子。世尊說譬。如斷多羅樹心。終不能復更生長。比丘犯盜波羅夷。不能還成比丘行。於是中。盡形壽能持否。<span class='note-inline'>(答云)</span>能持。</p>
<p>第三。汝一切不得故斷眾生命。下至蟻子。若比丘。故自手斷人命。持刀授與人。教死嘆死。與人非藥。若墮胎若厭禱殺。自作方便。若教人作者。非沙門非釋子。世尊說譬喻。缺鼻之針。終不堪用。比丘犯殺波羅夷。終不能還成比丘行。於是中。盡形壽不得作。能持否。<span class='note-inline'>(答云)</span>能持。</p>
<p>第四。汝一切不得大妄語。乃至戲笑。若比丘。非真實非<span class='corr'>己</span>有。自言。我得上人法。得禪。得定。得四空定。得須陀洹果斯陀含果阿那含果阿羅漢果。天龍來鬼神來供養。非沙門非釋子。世尊說譬喻。大石破為二分。終不能合。比丘犯大妄語波羅夷。終不能還成比丘行。於是中。盡形壽不得作。能持否。<span class='note-inline'>(答云)</span>能持。</p>
<p style="margin-left:1em"><span class='note-inline'>(和尚又云)</span>。</p>
<p>更有十三僧伽婆尸沙法。二不定法。三十尼薩耆波逸提法。九十波逸提法。四波羅提提舍尼法。一百應當學法。七滅諍法。不得犯。能持否。<span class='note-inline'>(答云)</span>能持<span class='note-inline'>(師云)</span>。</p>
<p>諸善男子等。此是比丘二百五十清淨戒行。一一不得犯。能持否。<span class='note-inline'>(答云)</span>能持。</p>
<p style="margin-left:1em"><span class='note-inline'>(和尚撫尺云)</span>。</p>
<p>諸善男子等。我<span class='corr'>已</span>說法竟。汝<span class='corr'>已</span>得戒了。從今下壇<span class='corr'>已</span>去。勤修戒定慧。息滅貪嗔癡。於菩薩法中。增長利益。更當記取於今<span class='note-inline'>(某)</span>年月日時。<span class='note-inline'>(某)</span>處。進比丘具足大戒。勝事既成。當生慶幸。一拜起身。作禮回向。</p>
<p style="margin-left:1em"><span class='note-inline'>(開導云。作禮一拜起身。師舉云。戒子隨和隨拜)</span>。</p>

<div class="lg regular"><div class='lg-row'>受戒功德殊勝行　無邊勝福皆回向</div>
<div class='lg-row'>普願沉溺諸有情　速往無量廣佛剎</div>
</div><p>十方三世一切佛。一切菩薩摩訶薩。摩訶般若波羅密<span class='note-inline'>(下座同上壇)</span>。</p>
</div></div>
<div class='div-other'><a id='mulu7' />
<p class='h1'>說菩薩戒法卷下</p><p style="margin-left:1em"><span class='note-inline'>(設座訖。執事鳴磬三下。禪堂開靜接鍾。方丈傳香。大眾俱集。侍者傳爐座上拜畢。開導滾擊子。殿主擂皷。開導領諸子。徐徐至方丈前。長跪合掌。開導入室。展具拜。起身傍立。召諸佛子云。作禮三拜。起身問訊。開導云。轉身末位前行。和尚舉)</span>。</p>
<p>南無本師釋迦牟尼佛</p>
<p style="margin-left:1em"><span class='note-inline'>(大眾齊和。迎至法堂前。戒子兩邊對面。長跪合掌。和尚遶壇。拜<span class='corr'>已</span>陞座。開導鳴磬一下。鍾皷肅靜。開導大展三拜。長跪合掌。和尚撫尺問云)</span>。</p>
<p>僧集否。<span class='note-inline'>(開導答云)</span><span class='corr'>已</span>集。<span class='note-inline'>(師云)</span>和合否。<span class='note-inline'>(答云)</span>和合。<span class='note-inline'>(師云)</span>僧集和合。何所作為。<span class='note-inline'>(答云)</span>為諸弟子。說菩薩大戒。<span class='note-inline'>(師云)</span>未授菩薩大戒者。出否。<span class='note-inline'>(答云)</span><span class='corr'>已</span>出。<span class='note-inline'>(師云)</span>善哉可爾。<span class='note-inline'>(答云)</span>是。</p>
<p style="margin-left:1em"><span class='note-inline'>(一拜起身傍立。滾擊子三遍。師拈香云云。畢。開導召戒子云。上香。又云。一齊起身。向上排班。展全具。開導召云。某甲戒子稱名。聞磬聲。至誠頂禮三拜。問訊長跪合掌。開導舉香贊)</span>。</p>
<p>一塵纔爇。藏海圓收。<span class='corr'>恒</span>沙諸佛現毛頭。觸著便歸休。香靄初浮。心地戒光流。</p>
<p>香雲葢菩薩摩訶薩<span class='note-inline'>(三遍。開導云。作禮三拜。又云)</span>。</p>
<p>夫登菩薩位。須憑戒品以高躋。開菩薩心。是仗佛口而生降。佛子既發無上志。入毗尼壇。我今為汝。一心恭請<span class='note-inline'>(某)</span>處<span class='note-inline'>(某)</span>堂<span class='note-inline'>(上)</span>某<span class='note-inline'>(下)</span>某<span class='note-inline'>(某)</span>宗師。為汝等作得戒教授菩薩阿闍黎。請師之語。汝合自陳。恐汝未能。當隨我道<span class='note-inline'>(開導作梵。戒子隨和)</span>。</p>
<p>大德一心念。我<span class='note-inline'>(某甲)</span>今請大德。為得戒教授菩薩阿闍黎。願大德。為我作得戒教授菩薩阿闍黎。我依大德故。得受菩薩心地戒。慈愍故<span class='note-inline'>(一拜)</span>。慈愍故<span class='note-inline'>(一拜)</span>。大慈愍故。</p>
<p style="margin-left:1em"><span class='note-inline'>(一拜。和尚撫尺云)</span>。</p>
<p>諸佛子等。汝既殷勤伸請。我為汝等。作得戒教授菩薩阿闍黎。所有言教。汝當諦聽<span class='note-inline'>(師又撫尺云)</span>。</p>
<p>諸善男子等。汝現身不作七逆罪否。<span class='note-inline'>(答云)</span>無<span class='note-inline'>(師云)</span>。</p>
<p>七逆者。出佛身血。弑父。弑母。弑和尚。弑阿闍黎。破羯磨轉法輪僧。弑聖人。汝無是罪否。<span class='note-inline'>(答云)</span>無<span class='note-inline'>(師撫尺又云)</span>。</p>
<p>諸善男子等。汝今志心。求受一切菩薩上玅淨戒。我今為汝一心恭請三寶。護法諸天。攝授覆護。方堪進戒。先當為汝一心恭請此方娑婆教主本師釋迦牟尼世尊。為汝等。作得戒大和尚。次請文殊師利菩薩。為汝等作羯磨阿闍黎。再請彌勒菩薩。為汝等作教授阿闍黎。更請十方諸佛。為汝等作尊證阿闍黎。并請十方諸大菩薩。為汝等作同學伴侶。汝當至誠合掌恭肅歸投。聽我一心至誠奉請。<span class='note-inline'>(開導舉云)</span>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請華藏世界毗盧遮那世尊。圓滿報身盧舍那世尊。西方接引阿彌陀世尊。盡虗空徧法界一切諸佛世尊。惟願不違本誓。慈光攝照。證明受戒。<span class='note-inline'>(開導云。作禮三拜。又云)</span>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請大小二乘毗尼律藏。五篇三聚解脫木叉。三藏十二分經權實教典。離欲真淨甚深法寶。南無大方廣佛華嚴經。謹運一心歸命敬禮。<span class='note-inline'>(開導云。作禮三拜。又云)</span>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請娑婆教主本師釋迦牟尼世尊。為得戒大和尚。惟願不違本誓。慈光攝照。親承授戒<span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請大智文殊師利菩薩。為羯磨阿闍黎。龍華教主彌勒菩薩。為教授阿闍黎。十方諸佛。為證戒阿闍黎。十方諸大菩薩。為同學伴侶。惟願不違本誓。慈光攝照。證明受戒<span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請律藏會上優波離尊者。西天東土歷代祖師。終南山中諸大律師。慧山清泉堂上<span class='note-inline'>(上)</span>元<span class='note-inline'>(下)</span>白大和尚。華山隆昌堂上<span class='note-inline'>(上)</span>見<span class='note-inline'>(下)</span>月大和尚。浮山華嚴堂上<span class='note-inline'>(上)</span>文<span class='note-inline'>(下)</span>弱大和尚。本寺開山列代尊僧。周鉢明志二位禪師。惟願不違本誓。慈光攝照。證明受戒<span class='note-inline'>(開導云。作禮三拜。又云)</span>。</p>
<p>香花引。<span class='note-inline'>(又云)</span>香花請。<span class='note-inline'>(師云)</span>我<span class='note-inline'>(某甲)</span>一心奉請華嚴會上寄位諸天。梵釋四王。天龍八部。護戒善神。金剛力士。山川大地水陸虗空諸大善神。伽藍土地一切靈祗。惟願不違本誓。臨降戒壇。精嚴擁護。</p>
<p style="margin-left:1em"><span class='note-inline'>(開導云。作禮三拜。師云)</span>。</p>
<p>諸善男子等。三寶光臨。萬神侍衛。作大證明。授正戒法。我依瓔珞經中所說。佛告諸佛子。今正說正戒。善男子。善女人。當受戒時。<span class='note-inline'>(師云)</span>我<span class='note-inline'>(某甲)</span>。</p>
<p>先禮過去世盡過去際一切佛。禮未來世盡未來際一切佛。禮現在世盡現在際一切佛<span class='note-inline'>(開導云。作禮三拜)</span>。</p>
<p style="margin-left:1em"><span class='note-inline'>(師撫尺云)</span>我<span class='note-inline'>(某甲)</span>。</p>
<p>禮過去世盡過去際一切法。禮未來世盡未來際一切法。禮現在世盡現在際一切法<span class='note-inline'>(開導云。作禮三拜)</span>。</p>
<p style="margin-left:1em"><span class='note-inline'>(師撫尺云)</span>我<span class='note-inline'>(某甲)</span>。</p>
<p>禮過去世盡過去際一切僧。禮未來世盡未來際一切僧。禮現在世盡現在際一切僧<span class='note-inline'>(以上。一一師舉。子答。每畢。三拜)</span>。</p>
<p style="margin-left:1em"><span class='note-inline'>(師撫尺又云)</span>。</p>
<p>諸佛子等。我今授汝四不壞信。我<span class='note-inline'>(某甲)</span>從今時盡未來際身。歸依佛。<span class='note-inline'>(答云)</span>歸依佛。<span class='note-inline'>(師云)</span>歸依法。<span class='note-inline'>(答云)</span>歸依法。<span class='note-inline'>(師云)</span>歸依贒聖僧。<span class='note-inline'>(答云)</span>歸依贒聖僧。<span class='note-inline'>(師云)</span>歸依正法戒。<span class='note-inline'>(答云)</span>歸依正法戒<span class='note-inline'>(三說。戒子三答。師又云)</span>。</p>
<p>從今時盡未來際身。歸依佛<span class='corr'>已</span>。<span class='note-inline'>(答云)</span>歸依佛<span class='corr'>已</span>。<span class='note-inline'>(師云)</span>歸依法<span class='corr'>已</span>。<span class='note-inline'>(答云)</span>歸依法<span class='corr'>已</span>。<span class='note-inline'>(師云)</span>歸依賢聖僧<span class='corr'>已</span>。<span class='note-inline'>(答云)</span>歸依賢聖僧<span class='corr'>已</span>。<span class='note-inline'>(師云)</span>歸依正法戒<span class='corr'>已</span>。<span class='note-inline'>(答云)</span>歸依正法戒<span class='corr'>已</span>。<span class='note-inline'>(三說。戒子三答　師又云)</span>。</p>
<p>諸佛子等。我今教汝悔三世罪<span class='note-inline'>(師云)</span>我<span class='note-inline'>(某甲)</span>若過去。<span class='note-inline'>(答云)</span>若過去。<span class='note-inline'>(師云)</span>身口意。<span class='note-inline'>(答云)</span>身口意。<span class='note-inline'>(師云)</span>十惡罪。<span class='note-inline'>(答云)</span>十惡罪。<span class='note-inline'>(師云)</span>願畢竟不起<span class='note-inline'>(答云)</span>願畢竟不起。<span class='note-inline'>(師云)</span>盡未來際。<span class='note-inline'>(答云)</span>盡未來際。<span class='note-inline'>(師云)</span>若未來<span class='note-inline'>(答云)</span>若未來。<span class='note-inline'>(師云)</span>身口意。<span class='note-inline'>(答云)</span>身口意。<span class='note-inline'>(師云)</span>十惡罪<span class='note-inline'>(答云)</span>十惡罪。<span class='note-inline'>(師云)</span>願畢竟不起。<span class='note-inline'>(答云)</span>願畢竟不起。<span class='note-inline'>(師云)</span>盡未來際<span class='note-inline'>(答云)</span>盡未來際。<span class='note-inline'>(師云)</span>若現在。<span class='note-inline'>(答云)</span>若現在。<span class='note-inline'>(師云)</span>身口意。<span class='note-inline'>(答云)</span>身口意。<span class='note-inline'>(師云)</span>十惡罪。<span class='note-inline'>(答云)</span>十惡罪。<span class='note-inline'>(師云)</span>願畢竟不起。<span class='note-inline'>(答云)</span>願畢竟不起。<span class='note-inline'>(師云)</span>盡未來際。<span class='note-inline'>(答云)</span>盡未來際。<span class='note-inline'>(三說。三答。開導云。作禮三拜　師云)</span>。</p>
<p>諸佛子等。既悔過<span class='corr'>已</span>。我今教汝發大誓願。</p>
<p style="margin-left:1em"><span class='note-inline'>(開導云。作禮一拜起身。和尚舉云。)</span>。</p>

<div class="lg regular"><div class='lg-row'>眾生無邊誓願度　煩惱無盡誓願斷</div>
<div class='lg-row'>法門無量誓願學　佛道無上誓願成</div>
</div><p style="margin-left:1em"><span class='note-inline'>(唱三和拜。開導云。問訊長跪合掌。師云)</span>。</p>
<p>既發願<span class='corr'>已</span>。廣度不窮。正堪得戒。今更令汝秉心殷重。乞法圓成。䖍請文殊師利菩薩。作正羯磨。我今代為汝等三番羯磨。珍重了辨。敬謹受持。我今問汝諸人。是菩薩否。<span class='note-inline'>(答云)</span>是。<span class='note-inline'>(師云)</span>既是菩薩。汝當眼觀諸佛。耳聽羯磨。心心相續。至誠受戒<span class='note-inline'>(開導云。作禮三拜　師即出位。焚香作梵。白云)</span>。</p>
<p>仰白十方無窮無盡一切諸佛諸大菩薩。慈悲垂聽。現前菩薩弟子<span class='note-inline'>(某甲)</span>。今於我<span class='note-inline'>(某甲)</span>菩薩所。痛念生死。發菩提心。為請現坐道場本師釋迦大和尚獅子座前。求受一切菩薩心地法。一切菩薩心地學。一切菩薩心地戒。所謂攝律儀戒　攝善法戒　饒益有<span class='note-inline'>(情戒)</span>此是過去一切菩薩。<span class='corr'>已</span>受<span class='corr'>已</span>學<span class='corr'>已</span>解<span class='corr'>已</span>行<span class='corr'>已</span>成。未來一切菩薩。當受當學當解當行當成。現在一切菩薩。今受今學今解今行今成。當來作佛　<span class='note-inline'>(師即起身就位。撫尺云)</span>。</p>
<p>諸佛子等。從今受戒。直至成佛。於其中間。不得觸犯。能持否。<span class='note-inline'>(答云)</span>能持<span class='note-inline'>(以上從仰白十方起。下至此能持。三番俱同。師又云)</span>。</p>
<p>諸佛子等。我今為汝初番羯磨<span class='corr'>已</span>成。十方諸佛。諸大菩薩。悉皆歡喜。默然許可。從臍輪中。放大寶光。照汝身心。令汝得戒。十方世界妙善戒法。聞羯磨聲。悉皆運動。堪受戒法。令此戒心。孝順奉行。世世生生。堅固不退。此是初番羯磨<span class='corr'>已</span>竟。至再叮嚀。理取第二番羯磨<span class='note-inline'>(師又出位作梵。白云。同前。<span class='corr'>已</span>畢。復就位。撫尺云。上亦然。又云)</span>。</p>
<p>諸佛子等。我今為汝二番羯磨<span class='corr'>已</span>成。十方諸佛。諸大菩薩。悉皆歡喜。默然許可。從胸卍字。放大寶光。照汝身心。令汝得戒。十方世界妙善戒法。聞羯磨聲。悉皆舉集虗空之中。如雲如蓋。在汝頂上。盤旋不散。堪受戒法。令此戒心。孝順奉行。世世生生。堅固不退。此是二番羯磨<span class='corr'>已</span>竟。至再叮嚀。理取第三番羯磨。</p>
<p style="margin-left:1em"><span class='note-inline'>(師更出位焚香作梵。白云。亦同前。畢。師更就位。撫尺云。亦同上。師又云)</span>。</p>
<p>諸佛子等。我今為汝三番羯磨<span class='corr'>已</span>成。十方諸佛。諸大菩薩。悉皆歡喜。默然許可。從肉髻中。放大寶光。照汝身心。令汝得戒。十方世界妙善戒法。聞羯磨聲。如瓶瀉水。從汝頂門。流入汝等八識田中。永為菩提種子。從此修行。直至成佛。永無退轉。堪受戒法。令此戒心孝順奉行。世世生生。堅固不退。此是三番羯磨<span class='corr'>已</span>竟。</p>
<p style="margin-left:1em"><span class='note-inline'>(師撫尺。又云)</span>。</p>
<p>諸佛子等。上來三番羯磨<span class='corr'>已</span>竟。十方諸佛。諸大菩薩。悉皆歡喜。默然許可。汝等現在心即是佛。當來決定作佛。向去真參實悟。得法相應。恒住性戒。究竟不動。更當攝相護持。我依梵網經中。授汝十種無盡清淨戒法。汝當至誠頂受。<span class='note-inline'>(師云)</span>我<span class='note-inline'>(某甲)</span>。</p>

<ul class="">
<li>第一不得故殺。是菩薩戒。不得犯。能持否。<span class="note-inline">(答云)</span>能持。</li>

<li>第二不得故盜。是菩薩戒。不得犯。能持否。<span class="note-inline">(答云)</span>能持。</li>

<li>第三不得故婬。是菩薩戒。不得犯。能持否。<span class="note-inline">(答云)</span>能持。</li>

<li>第四不得故妄語。是菩薩戒。不得犯。能持否。<span class="note-inline">(答云)</span>能持。</li>

<li>第五不得故酤酒。是菩薩戒。不得犯。能持否。<span class="note-inline">(答云)</span>能持。</li>

<li>第六不得故說四眾過。是菩薩戒。不得犯。能持否。<span class="note-inline">(答云)</span>能持。</li>

<li>第七不得故自讚毀他。是菩薩戒。不得犯。能持否。<span class="note-inline">(答云)</span>能持。</li>

<li>第八不得故慳惜加毀。是菩薩戒。不得犯。能持否。<span class="note-inline">(答云)</span>能持。</li>

<li>第九不得故嗔心不受誨。是菩薩戒。不得犯。能持否。<span class="note-inline">(答云)</span>能持。</li>

<li>第十不得故謗三寶。是菩薩戒。不得犯。能持否。<span class="note-inline">(答云)</span>能持。</li>
</ul><p style="margin-left:1em"><span class='note-inline'>(師復撫尺云)</span>。</p>
<p>諸佛子等。從第一不得故殺。乃至第十不得故謗三寶。此是大乘菩薩十重無盡清淨大戒。一一不得犯。能持否。<span class='note-inline'>(答云)</span>能持　<span class='note-inline'>(師云)</span>。</p>
<p>諸佛子等。既受戒<span class='corr'>已</span>。應當頂戴受持。不得違犯。菩薩戒經云。眾生受佛戒。即入諸佛位。位同大覺<span class='corr'>已</span>。真是諸佛子<span class='note-inline'>(和尚又云)</span>。</p>
<p>諸佛子等。汝稱法名。我為汝說傳授錫杖法。汝當至誠頂受。<span class='note-inline'>(師云)</span>我<span class='note-inline'>(某甲　師舉錫杖云)</span>。</p>
<p>善男子等。還見麼。<span class='note-inline'>(師振杖云)</span>汝還聞麼。<span class='note-inline'>(又云)</span>既見既聞。是個什麼。<span class='note-inline'>(又振杖云)</span>即此見聞非見聞。無餘聲色可呈君。個中若了原無物。體用何妨分不分。永嘉云。降龍鉢解虎錫。四鈷金環鳴歷歷。不是標形虗自持。如來寶杖親踪跡<span class='note-inline'>(師舉杖與羯磨。或教授。一一傳去呪。眾當隨和。待傳畢。方止)</span>　<span class='note-inline'>(呪云)</span>。</p>
<p class="dharani">唵那㗚噆那㗚噆那㗚吒鉢底那㗚帝娜夜鉢儜吽癹吒<span class='note-inline'>(開導云。作禮三拜　師云)</span></p>
<p>諸佛子等。我<span class='corr'>已</span>說法竟。汝<span class='corr'>已</span>得戒了。從今下壇<span class='corr'>已</span>去。勤修戒定慧。息滅貪嗔癡。廣化眾生。齊成佛道。既為佛子。當報佛恩。更當記取于<span class='note-inline'>(某)</span>年月日時<span class='note-inline'>(某)</span>處<span class='note-inline'>(某)</span>和尚。圓菩薩大戒。勝事既成。當生慶幸<span class='note-inline'>(開導云。作禮一拜起身)</span>。</p>
<p style="margin-left:1em"><span class='note-inline'>(師舉回向偈云)</span>。</p>

<div class="lg regular"><div class='lg-row'>圓戒功德殊勝行　無邊勝福皆回向</div>
<div class='lg-row'>普願沉溺諸有情　速往無量廣佛剎</div>
</div><p>十方三世一切佛。一切菩薩摩訶薩。摩訶般若波羅密。</p>
<p style="margin-left:1em"><span class='note-inline'>(開導云。不勞起具。至誠頂禮壇上諸師。三拜起身。問訊分班。開導大展三拜。畢。又云。末後前行。師舉　南無本師釋迦牟尼佛。迎至方丈前。戒子轉身長跪合掌。候師入室敷座。開導拜畢。起身傍立云。一齊起身。向上排班展全具。開導召云新受菩薩戒弟子某甲。眾齊稱名。聞磬聲。至誠頂禮九拜。訖。起具問訊分班。後前行。至法堂前。鐘鼓齊止。諸戒子。聽開導師教誡。或歸堂。或巡寮。戒子須知開導師勞苦至極。恩過諸師。凡此三壇大戒。始終[仁-二+天]事。須當至誠禮謝。不得慢意。珍重珍重)</span>。</p>
<p style="margin-left:1em">斯戒本者。大約有六。一者。立言之作。誠非細事。山中一時應機。只可宜于山野之間。非聞見于大方者也。凡諸方傳戒諸師。當依三峯古撰為佳。萬一於我同志者。依此傳授亦可。何故聻。法無定相。遇緣即宗。二者。此本乃三壇戒之正文。其餘羯磨教授尊證開導。諸般佛事。俱依弘戒法儀。看眾之多寡。期之短長。院之大小。時之否泰。取而用之。茲不重錄。三者。凡傳戒。當依佛祖心行。為戒定慧之傳。弟子當依佛祖心地。為戒定慧之受。如是授受。是為真受。能令三寶種。永無斷絕。四者。戒期開導之職。非淺薄者所任。須慈愛謙和。方便接物為心。經云。我與眾生。作不請之友者。是也。五者。新戒須知開導恩過諸師。凡此一期。語默定動。諸般法則。莫不皆由開導而成。但凡佛事之後。為首者率眾。稱名禮謝。不得輕易忽慢。當宜珍重。六者。求戒諸子。當依十事。一痛念生死。二生大慚愧。三至心發露。四俱誠懺悔。五發菩提心。六作大誓願。七生難遭想。八生恭敬心。九至誠受戒。十知恩報恩。凡此十條。缺一不可。果如此教。善莫大焉。願世世生生。同為法侶。知我罪我。我無辭焉。</p>
<p style="margin-left:1em">旹大清康熙貳拾[栥-欠+匕]年。歲次戊辰。結冬制期。侍者海聰。盥沐焚香稽首。謹書于蟠龍紫雲閣軒。<span class='note-inline'>(終)</span></p>
</div>
</div><!-- end of div[@id='body'] -->
</body></html>