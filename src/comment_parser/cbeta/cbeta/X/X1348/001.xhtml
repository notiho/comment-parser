<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪菴從瑾禪師頌古</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1348
<p class='juan'><a id='mulu1' />雪庵從瑾禪師頌古集</p>
<div class='div-other'><a id='mulu2' />
<p class='h1'>女子出定</p><p>誰在畵樓西。相逢語咲低。到家春色晚。花落鷓鴣啼。</p>
</div>
<div class='div-other'><a id='mulu3' />
<p class='h1'>舍利弗入城。遙見月上女出城</p><p>大地絕纖塵。面南看北斗。嫁雞逐雞飛。嫁狗逐狗走。</p>
</div>
<div class='div-other'><a id='mulu4' />
<p class='h1'>楞嚴經。佛謂阿難。見見之時。見非是見。見猶離見。見不能及</p><p>隔墻見角便騎牛。騎入紅塵閙市遊。遊徧歸來欄裏臥。三更半夜失踪由。</p>
</div>
<div class='div-other'><a id='mulu5' />
<p class='h1'>迦葉門前剎竿</p><p>家家門口透長安。不見纖毫眼界寬。無法無人誰付曯。難兄難弟自相謾。</p>
</div>
<div class='div-other'><a id='mulu6' />
<p class='h1'>師子尊者赴罽賓</p><p>蘊空誰見法中王。覿體何曾礙劍光。古廟藤蘿穿戶牖。斷碑風雨碎文章。</p>
</div>
<div class='div-other'><a id='mulu7' />
<p class='h1'>達磨見梁武帝</p><p>踏翻地軸地不動。推倒天關天更高。穩泛鐵船歸少室。至今天下起風濤。</p>
</div>
<div class='div-other'><a id='mulu8' />
<p class='h1'>達磨隻履西歸</p><p>九年冷坐<span class='corr'>已</span>敗闕。隻履西歸更脫空。後代兒孫空妄想。鷓鴣啼不為春風。</p>
</div>
<div class='div-other'><a id='mulu9' />
<p class='h1'>二祖安心</p><p>自有覓不得。無端面發紅。翻身喫一[蹎*頁]。兩手摸虗空。</p>
</div>
<div class='div-other'><a id='mulu10' />
<p class='h1'>六祖。因僧問。黃梅衣鉢。是何人得。祖云。會佛法者得。僧曰。和尚還得不。祖曰不得。僧曰。因甚不得。祖曰。我不會佛法</p><p>不會黃梅佛法。夢中合眼惺惺。此地無金二兩。俗人酤酒三升。</p>
</div>
<div class='div-other'><a id='mulu11' />
<p class='h1'>忠國師三喚侍者</p><p>一箭射雙鵰。雙鵰隨手落。波搖岳陽城。月滿滕王閣。</p>
</div>
<div class='div-other'><a id='mulu12' />
<p class='h1'>馬祖云。自從胡亂後三十年。不曾缺鹽醬喫</p><p>當年高甲<span class='corr'>已</span>登科。讀盡人間萬卷書。今日一身天地窄。思量好事不如無。</p>
</div>
<div class='div-other'><a id='mulu13' />
<p class='h1'>百丈曰。老僧昔日被馬大師一喝。直得三日</p></div>
<div class='div-other'><a id='mulu14' />
<p class='h1'>耳聾眼黑</p><p>一喝當頭雷電奔。人間說亦暗銷魂。看來豈止聾三日。直至如今海嶽昏。</p>
</div>
<div class='div-other'><a id='mulu15' />
<p class='h1'>南泉曰。馬祖說即心即佛。王老師不恁麼道。不是心不是佛不是物。恁麼道。還有過麼</p><p>剃頭頭光生。洗脚脚清爽。脫衣上牀眠。抓著通身痒。</p>
</div>
<div class='div-other'><a id='mulu16' />
<p class='h1'>夾山曰。我當初在大梅。失却一隻眼</p><p>竹籬茆舍酒旗斜。一个胡芦敗兩家。酒後不知天與地。皈來滿地是桃花。</p>
</div>
<div class='div-other'><a id='mulu17' />
<p class='h1'>槃山將順世。告眾曰。有人邈得我真否。將所寫真呈。皆不契師意。普化出曰。某甲邈得。師曰。何不呈似老僧。化乃打筋斗而出。師曰。這漢向後掣風狂去在</p><p>徹底氷壺無影像。倒翻筋斗摸難成。千峯雨歇黃梅後。桂魄還從海上生。</p>
</div>
<div class='div-other'><a id='mulu18' />
<p class='h1'>魯祖面壁</p><p>無目仙人揣骨頭。暗中摸索認王侯。價高畢竟無人買。冷却构欄懡㦬休。</p>
</div>
<div class='div-other'><a id='mulu19' />
<p class='h1'>藥山造石頭之室</p><p>恁麼不得總不得。脫却布衫赤骨律。劈頭一搭忽翻身。便見口開并眼白。</p>
</div>
<div class='div-other'><a id='mulu20' />
<p class='h1'>時人見此一株花如夢相似</p><p>同根一體都如夢。夢裏惺惺眼又花。蝴蝶飛來過墻去。不知春色落誰家。</p>
</div>
<div class='div-other'><a id='mulu21' />
<p class='h1'>甘贄設粥</p><p>甘贄設粥。南泉打鍋。一般病痛。徹底誵訛。更有些兒好笑。明朝餓殺禪和。</p>
</div>
<div class='div-other'><a id='mulu22' />
<p class='h1'>南泉平常心是道</p><p>悟得平常達本鄉。時人多怕落平常。青春只有九十日。爛醉都無一百場。</p>
</div>
<div class='div-other'><a id='mulu23' />
<p class='h1'>趙州曰老僧使得十二時</p><p>鍾送黃昏雞報曉。趙州何用間煩惱。裂破虗空作兩邊。古廟香爐出芝草。</p>
</div>
<div class='div-other'><a id='mulu24' />
<p class='h1'>趙州行脚到臨濟</p><p>臨濟趙州。禪林宗匝。特地相逢。恰似相撲。撞見今時行脚僧。呼為兩箇閒和尚。</p>
</div>
<div class='div-other'><a id='mulu25' />
<p class='h1'>秘魔木杈</p><p>威風凜凜不容攀。跳入懷中便解顏。不是酒腸寬似海。爭知詩膽大如山。</p>
</div>
<div class='div-other'><a id='mulu26' />
<p class='h1'>祇林降魔</p><p>無魔無我<span class='corr'>已</span>降魔。添得時人眼裏花。今日鏌鎁無用處。也知賊不打貧家。</p>
</div>
<div class='div-other'><a id='mulu27' />
<p class='h1'>臨濟陞堂。有僧出。師便喝。僧亦喝。便禮拜。師</p></div>
<div class='div-other'><a id='mulu28' />
<p class='h1'>便打</p><p>棒頭有眼。眼裏無筋。多逢濁富。罕遇清貧。自入洞門烟鎻斷。不知世上幾經春。</p>
</div>
<div class='div-other'><a id='mulu29' />
<p class='h1'>趙州問大同禪師。大死底人却活時如何。師曰。不許夜行。投明須到</p><p>棚前夜半弄傀儡。行動威儀去就全。子細思量無道理。裏頭畢竟有人牽。</p>
</div>
<div class='div-other'><a id='mulu30' />
<p class='h1'>興化與旻德問答</p><p>一喝兩喝。全機出沒。賓主歷然。未免俱瞎。半夜摸烏龜。明月照積雪。</p>
</div>
<div class='div-other'><a id='mulu31' />
<p class='h1'>興化見同參來。纔上法堂便喝。僧亦喝</p><p>須彌倒卓。海水逆流。同參相訪。作盡冤讎。休休。明日黃花蝶也愁。</p>
</div>
<div class='div-other'><a id='mulu32' />
<p class='h1'>巖頭。因僧問古帆不掛時如何。師曰。後園驢喫草</p><p>古帆未掛時。後園驢喫草。日短苦夜長。行人須及早。</p>
</div>
<div class='div-other'><a id='mulu33' />
<p class='h1'>乾峯一路涅槃門</p><p>當面非暗投。應機皆直說。乾峯與雲門。兩口同一舌。若是續貂人。弄巧便成拙。</p>
</div>
<div class='div-other'><a id='mulu34' />
<p class='h1'>雲門上堂。聞聲悟道。見色明心。遂舉起手曰。觀世音菩薩。將錢買餬餅。放下手曰。元來祇是饅頭</p><p>頓超見色聞聲句。不涉明心悟道言。花落鳥啼巖下寺。月明人喚渡船。</p>
</div>
<div class='div-other'><a id='mulu35' />
<p class='h1'>禾山解打鼓</p><p>當陽打動番南鼓。萬象森羅立地聞。不是大家齊則劇。難消白日到黃昏。</p>
</div>
<div class='div-other'><a id='mulu36' />
<p class='h1'>法華。因僧問生死事大請師相救。師曰。洞庭湖裏失却船</p><p>洞庭湖裏失却船。赤脚波斯水底眠。盡大地人呼不起。春風吹入杏花村。</p>
</div>
<div class='div-other'><a id='mulu37' />
<p class='h1'>黃龍三關</p><p>我手何似佛手。合掌面南看北斗。兔推明月上千峯。引得寒山開笑口。</p>
<p>我脚何似驢脚。急走歸家日將落。自古長安如鏡平。無端醉倒黃番綽。</p>
<p>人人有箇生緣。且非東土與西天。擊珊瑚樹枝枝好。撒水銀珠顆顆圓。</p>
<p>佛手驢脚生緣。南海波斯泛鐵船。精金美玉團堆賣。畢竟何曾直一錢。</p>
</div>
<div class='div-other'><a id='mulu38' />
<p class='h1'>五祖演曰。倩女離魂。那个是真底</p><p>南枝向暖北枝寒。何事春風作兩般。憑仗高樓莫吹笛。大家留取倚闌看。</p>
</div>
</div><!-- end of div[@id='body'] -->
</body></html>