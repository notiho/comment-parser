<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>恕中無慍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu200' />恕中和尚語錄卷第五</p><p class="byline">參學比丘　清歲等　編</p><p class="head1">偈頌</p>

<div class='div-other'><a id='mulu201' />
<p class='h2'>送人再參中竺用章和尚</p><p>桂子堂前千歲翁。噫氣六合生雷風。金陵始祖來普通。邂逅一見情識空。魔外懾伏為侍僮。飄飄兩淛山水中。稽留奧域靈鷲同。擇勝發地成梵宮。高堂伐鼓聲[鼓/隆][鼓/隆]。四眾駢集如林叢。左顧右盻回蓮瞳。隨類悟悅超樊籠。前身寶掌今我公。三生石上曾相逢。鳳雛驥子寰宇充。馬駒蹴踏須讓雄。子親入室窮始終。繞指百練非頑銅。別來踪跡猶轉蓬。新月屢見如彎弓。慈明易服隨游戎。敢忘參請歸心[惇-子+几]。向來香火存餘紅。兜樓爇處橫螮蝀。咄嗟相見機何隆。電光石火休悤悤。拂子掛起深鞠躬。喝下定應雙耳聾。</p>
</div>
<div class='div-other'><a id='mulu202' />
<p class='h2'>戊申歲。坐夏金鵞。禪餘閱羅湖野錄。其中載竹山珪公廣郢州潼泉山洪禪師獨孤標頌四首。謾次高韻。以示記侍者魯侍者軾侍者</p><p>獨孤標獨孤標。一道神光透九霄。涅槃生死無二法。三乘十地何須超。看他天下宗師。競出頭來弄盡機關。作盡伎倆。恰似點火。謾把虗空燒。</p>
<p>獨孤標獨孤標。九年面壁舌生茅。悔殺當初錯開口。一言輕出驚老蕭。到頭輸與德山臨濟趙睦二州。得路塞路。過橋斷橋。</p>
<p>獨孤標獨孤標。牀頭蘚壁懸茶瓢。天光日出睡正穩。一聲窻外婆餅焦。寒山豎起竹掃。箒長汀解開布袋包。試問時人會不會。若也不會五柳先生元姓陶。</p>
<p>獨孤標獨孤標。一瓶一鉢何寂寥。騰騰任運絕修證。聖凡不超還自超。懸崖峭壁紫金聚。蒼煙翠霧白玉毫。擘破太虗成兩片。石女補綴紉龜毛。</p>
</div>
<div class='div-other'><a id='mulu203' />
<p class='h2'>贈法姪莊藏主</p><p>燭龍吐火燒虗空。處處江河盡枯竭。方士神僧世<span class='corr'>已</span>無。誰倒天瓢洗炎熱。柴門日高關未抽。豈為一口生閑愁。南村北村青稻死。上田下田黃埃流。竹外忽然聞剝啄。姪也何為到林壑。油黃卷子手持來。玉閏珠輝見新作。載舒載讀心眼開。便如飲我甘露盃。老懷從茲頓蘇豁。末運不畏宗綱頹。我有一句須聽取。無智人前莫輕舉。山前石虎咬菸菟。吒沙獵頷九條尾。</p>
</div>
<div class='div-other'><a id='mulu204' />
<p class='h2'>道初和尚悼偈</p><p>人謂真際死。我謂真際生。真際本非幻。幻生真際名。禪房夜月冷。石塔春雨鳴。宗綱正落紐。佇立徒含情。後昆亡軌範。提唱背宗趣。未曾得入頭。<span class='corr'>己</span>謂登祖位。力闡向上機。要彼知本據。一夜毗嵐風。吹倒陰涼樹。龍河多嗣子。文彩丹山鳳。赫赫照人天。今古孰與共。惟公智力強。祖佛受持控。拋出末後句。渾崙無罅縫。威音非我祖。達磨非我師。真空本平等。三際同一時。剎那無量劫。電影猶遲遲。生身五十年。聲譽無盡期。</p>
</div>
<div class='div-other'><a id='mulu205' />
<p class='h2'>示惟寂</p><p>古人出家為生死。今人出家則否爾。生死由來既不明。況復所為同俗子。友不友兮師不師。浩浩成羣習庸鄙。觸事如今<span class='corr'>已</span>面墻。何待他年始知恥。而汝既然為我徒。日用應須重操履。教旨禪宗力究參。聖像晨昏更勤禮。儻或一朝得入頭。便有清聲播人耳。慎勿悠悠只麼過。沒頭浸在死水裏。我今衰老百無能。隨分山林且容與。汝來問訊我合掌。覿面何曾孤負汝。</p>
</div>
<div class='div-other'><a id='mulu206' />
<p class='h2'>箴仲規扁所居為清白居</p><p>道人宴坐清白居。身心不動長如如。月窟深藏雪師子。冰壺靜貯銀蟾蜍。絕色純真妙難測。中下焉能造其域。不修梵行事空王。豈守邪禪作家賊。縱橫廓落含卜虗。三尺丈六擕手歸。徹骨風流祇者是。六門日夜揚光輝。靈利師僧近來少。往往多從外邊討。本無階級坦然平。到此定應先躂倒。道人道人聽我言。搽紅抹綠知徒然。要須臨機盡剔脫。莫教墮在清白邊。與子從頭數先哲。臨濟家風最超越。豁開戶牖辯龍蛇。地裂天崩惟一喝。</p>
</div>
<div class='div-other'><a id='mulu207' />
<p class='h2'>朝宗偈贈淛侍者</p><p>我宗廓落如虗空。無邊法界皆含容。又若明君朝萬國。風從虎也雲從龍。宗本無宗我無我。白雪陽春和來寡。曹溪之後錯流傳。五派分張成話墮。茅堂晝坐南熏涼。草木過雨浮天香。朝宗消息只這是。別有奇特難商量。</p>
</div>
<div class='div-other'><a id='mulu208' />
<p class='h2'>贈福建乘上人</p><p>要作上乘之人。直下必須見性。果爾見得分明。自然頭正尾正寢削萬機。斷除四病。如出匣之龍泉。似當臺之明鏡。瞻前顧後者。認影迷頭。避刃隈鋒底。喪身失命。玄沙只箇釣漁翁。一肩擔荷無餘剩。</p>
</div>
<div class='div-other'><a id='mulu209' />
<p class='h2'>贈悟維那</p><p>正音畢竟憑誰續。短舞長歌徒碌碌。承虗接響漫言多。節拍相投一麟足。楔出楔兮機奪機。掃除意路超玄微。戴角泥牛入海吼。無毛鐵鷂摶風飛。法戰場中老興化。生擒活捉令人怕。克賓出院一場榮。脫得入身能幾箇。</p>
</div>
<div class='div-other'><a id='mulu210' />
<p class='h2'>贈詮侍者</p><p>依師取友須慎擇。友勝師良為上䇿。如彼滯痾。必遇發藥如彼槁苗。必遇甘澤。是以會通執事於鳥窠。雪峯取證於老奯。幸有從上體裁。自可為標為格。黃昏斫額望扶桑。金鷄一聲天下白。</p>
</div>
<div class='div-other'><a id='mulu211' />
<p class='h2'>白雲山舍歌贈麟藏主</p><p>白雲縹緲無住著。獨與青山如有約。暮向青山頭上飛。朝來又抹青山脚。道人業空寂。不喜世上名。既愛白雲白。復嗜青山青。結箇茅廬事深隱。笑指雲山當戶庭。雲山宛然是我性。我性本是雲山靈。寒則衣雲裘。饑則飲山綠。日用逍遙無不足。佛也從來不願為。那識人間有榮辱。</p>
</div>
<div class='div-other'><a id='mulu212' />
<p class='h2'>送渭侍者省師叔印宗就問訊</p><p>徂徠之松渭川竹。勁節高標拔塵俗。衲僧行志亦如斯。甘分空山抱幽獨。香嚴一擊忘所知。鳥窠疊足乘危枝。只將松竹代說法。布毛何用拈來吹。道人東寺有師叔。慎莫拋家事馳逐。鐵船打就<span class='corr'>已</span>多時。歸颿好趂東風熟。老我不得相周旋。送子但覺心拳拳。為言吾道正牢落。千鈞重檐安誰肩。</p>
</div>
<div class='div-other'><a id='mulu213' />
<p class='h2'>琭藏主先字方石。後於禪燕中。夢入委羽山獲奇石方寸許。面有宗印之文。遂以宗印易前字求偈</p><p>道流夢入委羽山。謦欬疊疊開雲關。誰遣山靈獻奇石。落手異色非朱殷。宗印之文炳然現。拈起千人萬人見。令行吳越在斯時。東土西天看平展。覺來偃仰牀上眠。追思往事何茫然。三世如來共說夢。空餘半滿并偏圓。更名換字都在我。出沒卷舒無不可。有人更問鐵牛機。拈起烏藤劈頭打。</p>
</div>
<div class='div-other'><a id='mulu214' />
<p class='h2'>瑞巖僕陳安壽求</p><p>佛法本無高下。凡愚自生分別。徇緣隨類賦形。恰似天上明月。現清泚以何優。印污流而何劣。出入無時應用不缺。瑞巖頻喚主人翁。不出于今箇時節。咄。</p>
</div>
<div class='div-other'><a id='mulu215' />
<p class='h2'>大圭贈珽藏主</p><p>大圭溫如祕光焰。纔經琢刻生瑕玷。三獻須知不自珍。全歸早是成落賺。乾坤之內宇宙間。連城重價相酬難。黑月則隱白月現。豈同頑石埋空山。如來藏裏親收得。富貴熏天更無敵。別寶還他碧眼胡。孟浪之夫豈能識。</p>
</div>
<div class='div-other'><a id='mulu216' />
<p class='h2'>參禪行贈荷藏主</p><p>參禪乎參禪乎。參禪須是大丈夫。當信參禪最省事。單單提箇趙州無。行亦提坐亦提。行住坐臥常提撕。驀然打破黑漆桶。便與諸聖肩相齊。所以懶瓚不受黃麻詔。芙蓉不受紫衲衣。既是參禪了生死。誰肯逐物成自欺。近代參禪全不是。盡去相師學言語。縱然學得言語成。恰似雕籠養鸚鵡。鸚鵡隨人巧調舌。白日千般萬般說。問渠所說事若何。隨問隨言怎分別。勸後生宜猛烈。著手心頭便須瞥。三乘教典米中沙。百千諸佛眼中屑。參禪乎參禪乎。絲毫繫念非良圖。堪歎神僊張果老。灼然不愛藥葫蘆。</p>
</div>
<div class='div-other'><a id='mulu217' />
<p class='h2'>性宗偈示翰藏主</p><p>廓然真性同虗空。孤危不立而開宗。有無商量探水月。善惡置論裁天風。不識眉毛為伊說。試問于今甚時節。真性虗空尚假名。認著名言拙中拙。我此一宗扶最難。德山臨濟頭皮頑。棒喝交馳振萬世。翩翩軼駕誰高攀。後生可畏古所道。慎勿閑邊打之遶。一語能摧異見王。少室方堪慰懷抱。</p>
</div>
<div class='div-other'><a id='mulu218' />
<p class='h2'>次南堂韻。送壽首座歸扶桑</p><p>屋頭鐵馬聲丁東。明明歷歷揚真風。老夫夢熟蓬萊宮。鈞天廣樂盈耳中。覺來軒知與神遇。逸響遺音競奔注。夢覺曾無起滅心。帖然一似霑泥絮。道人推門露未乾。相看一笑非顢頇。十世古今融當念。大千沙界歸毫端。愛爾年來手脚老。出沒神機電光掃。南堂室內早鷹揚。鉢袋千鈞<span class='corr'>已</span>傳了。翻憶當時侍禪榻。開口便受攔胸踏。罔象明珠離水泥。軒轅寶鏡開塵匣。明朝送君鄞水邊。愽多遠泛東歸船。老夫閉門仍打眠。更無心力論單傳。</p>
</div>
<div class='div-other'><a id='mulu219' />
<p class='h2'>次楚石和尚韻贈志侍者</p><p>不以意遣意。不以言遣言。當頭一坐斷。白日懸青天。西齋我兄弟。有口懶說禪。竹篦胡亂揎。自然忘正偏。崢嶸摟理窟。叱咤排冥筌。死盡活衲僧。直下脫蓋纏。子也文遠輩。師資兩成全。鬬劣不鬬勝。堪齊古人肩。秋隼振六翮。拭目看孤騫。橫翔九霄上。胸次空八埏。豈比輾屎猪。故故拘欄圈。三呼便三應。密意在汝邊。寶八破布衫。薄處定先穿。</p>
</div>
<div class='div-other'><a id='mulu220' />
<p class='h2'>息游室為振上人作</p><p>百尺竿頭進一步。黑漆崑崙遭指註。百尺竿頭退一步。脚跟未踏通天路。進非進兮退非退。騰身<span class='corr'>已</span>在須彌背。進即退兮退即進。大悲倒握魔王印。堪笑當年老趙州。上人門戶將焉求。臺山婆子勘不破。只解看樓還打樓。摺折平生鐵拄杖。截斷諸方閑妄想。一室寥寥盡日開。彼既無來我無往。雨過疎簾捲上鈎。白雲如水天邊流。博山噴煙談實相。窻外一聲黃栗鶹。</p>
</div>
<div class='div-other'><a id='mulu221' />
<p class='h2'>次韻贈月上人兼柬穆庵</p><p>叔世宗工誰第一。抹過二三并四七。敲打虗空驗作家。獨有開元真傑出。西丘直下五世孫。名高德重僧中尊。摩醯豎亞頂門眼。下視四海如杯盆。子也泠然好風骨。慎重依參絕輕忽。室中授手得親傳。豈比撈波取明月。嗟余百事不如人。偏於爾父情相親。為言近得安樂法。困來只麼憑蒲輪。</p>
</div>
<div class='div-other'><a id='mulu222' />
<p class='h2'>來禪人求長句</p><p>近來禪子好長句。纔寫短句便不喜。句有短長理則一。何故於中分彼此。長者不知長幾何。短者不知短幾許。若能直下究根源。長短皆由妄心起。阿呵呵。囉囉哩。須彌為筆虗空紙。寫出贈行一句子。此去從君較短長。莫教打失自家底。</p>
</div>
<div class='div-other'><a id='mulu223' />
<p class='h2'>次韻示繹藏主</p><p>不然不然。如是如是。纔分佛界魔宮。便有人鄉我里。作意橫詮。豎詮蹉過直指單傳。見飯人人會喫。飲鴆獨許曹瞞。老我庵居成落魄。柴門縛解無心縳。道流侵早自何來。金錫倒持當面卓。佛祖向上無玄關。七通八達休防閑。安得任公釣竿手。六鰲一掣連三山。</p>
</div>
<div class='div-other'><a id='mulu224' />
<p class='h2'>示劒上人</p><p>神劒在握寒光孤。魑魅罔兩皆遁逋。三乘十地呼婢奴。無位真人鼻孔短雪山童子眉毛麤。</p>
</div>
<div class='div-other'><a id='mulu225' />
<p class='h2'>題熈明先生挽章集</p><p>麒麟可殺鳳可烹。世上不可無先生。青松可彫栢可槁。儒林不可無此老。此老心如日月懸。燭幽破暗無頗偏。向來持斧來南天。提挈造化專機權。機權可施勢不偶。隱几深山柳生肘。了知富貴如浮雲。日課彌陀十萬口。心心念彌陀。念念如懸河。彌陀之心即我心。我心早<span class='corr'>已</span>離娑婆。可憐固可憐。可惜固可惜。莫將生死論先生。生死從來本空寂。</p>
</div>
<div class='div-other'><a id='mulu226' />
<p class='h2'>自然歌</p><p>自然不可歌。可歌非自然。蒙莊滿口道不著。邁往徒有逍遙篇。更有老釋迦。何曾脫蓋纏。母胎纔出便揑怪。分手指地還指天欲識自然道。莫向餘處討。秋至千山落紅葉。春來徧地生青草。萬彚樅然。自榮自槁。一一順時。一一合妙。若謂造物使之爾。造物畢竟成有心。苟言造物本無心。造物無心物誰造。阿呵呵。呂仲賓會取好。</p>
</div>
<div class='div-other'><a id='mulu227' />
<p class='h2'>黃孟賓號聞聞居士求偈</p><p>有聞可聞非真聞。真聞豈得將聞聞。擬達真聞了聞性。休將覺觀來評論。真之為言亦妄說。如與虗空安耳穴。可笑獼猴不息心。癡狂水底探明月。坡仙昔日遊廬山。一著錯聽非等閑。指出溪聲廣長舌。至今此話消磨難。黃君黃君誠好手。開口便成師子吼。聲色堆中輥出來。驚起法身藏北斗。</p>
</div>
<div class='div-other'><a id='mulu228' />
<p class='h2'>盧居士求無隱偈</p><p>君不見。廬山昔有十八賢。開池結社同栽蓮。力究禪那了生死。翹誠清泰尤乾乾。君今有志慕先哲。特地參尋請吾說。此事分明本無隱。相知豈在多饒舌。恢恢焉晃晃焉。開眼合眼常現前。大悲千手掩不得。蓮胞胎獄難縈纏。赤灑灑淨倮倮。白日青天休把火。水晶甕裏坐波斯。黃檗樹頭懸蜜果。妙中妙奇中奇。惟心本性超玄微。十字街頭寥胡子。左顧右盻揚雙眉鐵牛偈贈牧長老。</p>
<p>鐵牛通身鑄生鐵。[仁-二+(ㄠ*刀)]性獨與常牛別。鼻孔頑然弗受穿。兩角指天何嵽嵲。蚊子飛來難下觜。有耳焉能聽春雨。挽之不後推不前。阿童徒用施鞭箠。荒田疊疊未動犁。舉目煙草尤淒迷。安得乘時借餘力。即看䆉稏盤虹蜺。</p>
</div>
<div class='div-other'><a id='mulu229' />
<p class='h2'>幻居為金鵞笑庵誾長老作</p><p>三界崢嶸幻中有。六道微茫有中幻。未能了幻證無生。何似蒸砂要成飯。金鵞道者誠倔奇。尋常妙用那容知。蝸牛角上展世界。藕絲竅裏藏須彌。一室宏開石樓脚。誰道虗空也不著。回僊徒自逞嘍囉。幻化門中成住著。飛泉迸壑如奔雷。白月照耀青蓮臺。萬法皆空一真寂。未窺靈閫徒驚猜。</p>
</div>
<div class='div-other'><a id='mulu230' />
<p class='h2'>郁西堂號文海。松月翁為作歌。余因次其韻</p><p>我家文海非常闊。一勺能含萬溟渤。竺墳魯典漲餘湍。詞鋒筆陣徒騷聒。日月倒影相參羅。上下融液凝彩波。天然之文有如此。辯舌不動翻四河。汪洋廣大無窮極。百川同歸味惟一。蠡測之流欲問津。望洋向若寒毛立。</p>
</div>
<div class='div-other'><a id='mulu231' />
<p class='h2'>贈育王肇藏主</p><p>大藏小藏。八面玲瓏。一撥便轉。豈較西東。玉几峯前振鐸。須彌頂上撞鐘。著著隨機利物。頭頭開發盲聾。大千一擲三十反。風從虎也雲從龍。</p>
</div>
<div class='div-other'><a id='mulu232' />
<p class='h2'>賢上人求警䇿</p><p>衲僧事行脚。的爾非小緣。孜孜與矻矻。舉措思齊賢。水牯既未熟。寧不痛加鞭。塵勞既未脫。何名清淨禪。湧泉四十載。尚乃多變遷。香林四十載。方纔得完全。古人且如此。今人豈其然。譬如渴求水。鑿井向高原。鑿之轉轉深。會當見清泉。我老宜殿後。子壯須及前。叮寧復叮寧。勉旃仍勉旃。</p>
</div>
<div class='div-other'><a id='mulu233' />
<p class='h2'>短歌贈蓮侍者</p><p>蓮華開在半天上。古人此語非孟浪。平生廓達韓退之。玉井徒誇長十丈。藕絲竅裏飛大鵬。么荷葉掌須彌輕。無手僊人摘實喫。纖眉石女肌骨馨。蓮禪者蓮禪者。不妨為我折一朵。行行莫謂知音寡。</p>
</div>
<div class='div-other'><a id='mulu234' />
<p class='h2'>居山好一首贈獎藏主</p><p>居山好居山好。居山快樂同誰道。我見居山快樂多。老來悔不居山早。憶得初年事行脚。東走西奔無擘畫。知識門庭盡歷過。心地依然未明白。或施棒或施喝。或把甜言相誘嚇。只管依樣畫葫蘆。葫蘆之內無真藥。從此令人病轉深。沒興相逢還喫著。居山好居山好。居山快樂同誰道。猿吟鳥語是全提。壑列峯攢即三寶。真源實相露堂堂。聖解凡情均一掃。恬然受用絕安排。且免從人口邊討。報同流休草草。未明心地話居山。居山但見添煩惱。</p>
</div>
<div class='div-other'><a id='mulu235' />
<p class='h2'>一笑軒為宗旨南作</p><p>一笑軒中行復坐。青山白雲不可唾。六戶虗凝絕點塵。經按銅瓶安一箇。靈山對眾拈華時。百萬龍象徒蚩蚩。金色頭陀獨解事。囅然一笑揚雙眉。笑邊真旨憑誰委。木強楊歧未相許。客來不必更躊躇。便應識取軒中主。</p>
</div>
<div class='div-other'><a id='mulu236' />
<p class='h2'>贈東林球侍者</p><p>天球卞璧為世瑞。遇貴則賤賤則貴。形山之寶逈不同。赫然誰敢當頭覷。我笑廬山十八賢。蓮漏聲中開眼睡。獨有淵明解見機。瞥爾攢眉便歸去。上人親自山中來。老我不必頻頻舉。鐵牛耕破舌頭皮。有口莫吸西江水。</p>
</div>
<div class='div-other'><a id='mulu237' />
<p class='h2'>蔗庵號</p><p>繞屋不栽松。繞屋不栽竹。繞屋惟栽甘蔗苗。釋迦遠裔憑茲續。僧來扣門無可道。揑起麤拳劈胸擣。要你從今見本根。者回莫向甜頭咬。一節低一節高。由來不長閑枝條。天生自然滋味足。耨耨亦假施勤勞。雲林昨夜西風起。摵摵秋風戰窻紙。叮囑園丁快著忙。収拾當年真種子。</p>
</div>
<div class='div-other'><a id='mulu238' />
<p class='h2'>贈天敘西堂</p><p>大梅提起住山斧。虗空拍手須彌舞。大梅放下住山斧。南泉不打鹽官鼓。提也放也總自由。猛虎脫檻鷹辭鞴。勘破諸方老凍膿。不同夾嶠華亭游。少室宗風<span class='corr'>已</span>寥落。力振宏綱繼先作。吳越爭看正令行。頂門撼動黃金鐸。</p>
</div>
<div class='div-other'><a id='mulu239' />
<p class='h2'>送梁藏主</p><p>手中拄杖牢把住。未踏吾家向上路。一大藏教盡掀翻。清淨界中撒沙土。從空背空。有句無句。得失紛然。是非交互。若是出格英靈。蒼鷹爪下分兔。自然罩古籠今。更說什麼有淨有污。空室不識羞。從頭盡披露。放得下時須放下。放不下時檐取去。</p>
</div>
<div class='div-other'><a id='mulu240' />
<p class='h2'>次天界全室和尚韻贈彰維那</p><p>說禪并說道。昧却自<span class='corr'>己</span>光。苟不淨打疊。此事何由彰。君不見。雲峯未入大愚室。弱子捨父而逃亡。桶篐爆處伎倆盡。話頭從此爭傳揚。又不見。應庵曾領堂司軄。遺範到今如畫一。洞裏桃華賸得春。六十小劫風雨疾。後生慎勿隨他去。從上牢關都截住。龍河鉢袋重千鈞。老我會見親分付。</p>
</div>
<div class='div-other'><a id='mulu241' />
<p class='h2'>權中偈</p><p>輕重可權中奚權。權中之道應有焉。九年面壁涉計較。蘿陰高臥成徒然。要識圓常不偏倚。湛湛秋空沒纖滓。正當午夜月輪孤。於斯未可輕相比。寒山眼腦雖精靈。拈來秤尾元無星。半斤八兩定不出。拍手大笑歸巖扄。</p>
</div>
<div class='div-other'><a id='mulu242' />
<p class='h2'>新昌大像前無著菩薩面貌傾損。瑩上人化緣重為裝飾。說偈以示</p><p>彌勒時時出現。無著日日相親。從教改頭換面。始終不離本身。鼻孔依舊向下。眼裏孰謂無筋。石城青山削玉。鏡湖白水浮銀。即是兜率內院。儼然弗間纖塵。何待龍頭華吐。方纔說法度人咄。</p>
</div>
<div class='div-other'><a id='mulu243' />
<p class='h2'>送淛藏主歸鄉</p><p>不解參禪并學道。一心只說歸鄉好。多少癡迷昧本真。倚家傍舍空衰老。爾也年來頗識機。喫飯著衣知起倒。胡乃猶尋舊路行。掌包取別成草草。古人歸鄉有榜樣。豈是今人沒收放。永嘉振錫到曹溪。一宿便回非孟浪。更有圓悟歸錦城。父老共置茶筵迎。道光德色耀千古。皎皎白日懸青冥。如此歸鄉良不惡。不如此者還成錯。洞山所以死不歸。要令後輩師先覺。丈夫氣吐萬丈虹。肯膏駿轄循遺蹤。打破從前黑鬼窟。直須赤手扶真宗。春風春雨天台路。溪流百摺如經布。脚跟踏實是便宜。莫羨他家浮笠渡。</p>
</div>
<div class='div-other'><a id='mulu244' />
<p class='h2'>心源為究首座作</p><p>心源心源無淺深。擬欲究之徒苦辛。直是掀翻絕涓滴。於斯始許來問津。請君且勿諠聽我。歌心源。滔天沃日亘今古。揚清激濁忘中邊。三世如來不知有。被他浸得鼻孔穿。對面分明不相識。眉間掛劒光熠熠。可祖求安安不得。三寸舌頭轟霹靂。</p>
</div>
<div class='div-other'><a id='mulu245' />
<p class='h2'>遠藏主修幻室</p><p>覺後眼前尋夢境。疾馳日下期留影。影若可留夢可尋。幻亦可修須自省。以幻心來修幻法。幻根深固終難拔。戶底門頭盡豁開。我家始信乾坤闊。匡牀兀坐如山安。興來謾把無絃彈。就中一曲調最古。好訪知音繼先祖。</p>
</div>
<div class='div-other'><a id='mulu246' />
<p class='h2'>示百丈益藏主</p><p>向上一關。七穿八穴。亘古亘今。間不容髮。言前薦得。猶涉兩岐。句後精通。只得一橛。百丈老古錐。無事生枝節。指出箇野狐。腥風滿寥泬。不落因果。炎天冰片撒徧長街。不昧因果。火裏蓮華香飄臘月。道人英俊流。得處自超越。推倒大雄峯。十方閙聒聒。會見心空及第時。蟾宮丹桂和根拔。</p>
</div>
<div class='div-other'><a id='mulu247' />
<p class='h2'>萬宗自號斷佛種人請偈</p><p>斷佛種人手段別。烈焰罏中撈出雪。十聖三賢尚不親。小果聲聞豈能列。日用行藏可復奇。透脫溟涬超希夷。不受然燈閑記莂。自然更不差毫釐。執法迷流豈知錯。癩狗偏笑雲間鶴。紙錢堆裏轉法輪。猪肉桉頭成正覺。金剛寶劒高佩纕。逼人凜凜生寒光。佛無種性焉用斷。有種可斷成斷常。</p>
</div></div>
<div class='div-other'><a id='mulu248' />
<p class='h1'>法語</p>
<div class='div-other'><a id='mulu249' />
<p class='h2'>示銛維那</p><p>鹿城銛維那訪余於太白山庵。求說禪病。余謂禪本無病。為參禪之人。參之不得其妙。遂致禪亦成病矣。若是大根大器。直取無上菩提種草。自然與尋常不同。日用行藏中凜凜地。直教五欲八風。四生九有。菩提涅槃。真如解脫一切法。近傍他不得。如是一切法。正是病禪之病。苟能當頭坐斷。內同木石。外同虗空。廓然清淨。禪亦不可得。況病乎。近代宗風不競。直指之要。往往流成戲論。踞曲彔牀。稱宗匠者。要籠罩新學。以古人澈骨澈髓。為人直指句子。盡拈將來。如鄉村中老教授。教年少子弟。讀上大人一般。者一句是對機語。者一句是肯他不肯他語。者一句是相應帶語。者一句是不落玄妙語。密地商量。以為宗旨一箇傳一箇。謂之傳法度生。如斯鄙劣不足枚舉。若果是有志檐荷者。不必求人說禪病。但自退步。向脚跟下。密密體究。豈無到家時節耶。</p>
</div>
<div class='div-other'><a id='mulu250' />
<p class='h2'>示英維那</p><p>達磨大師自般若多羅處。竊得箇無文印子。以為盡恒河沙世界。無上無等等之至寶。甞於其國六宗邪見邊。略施其用。以為不足承受。乃佩而東邁。至赤縣神州求人授之。初值梁家天子。奈其所尚者。蟲文鳥篆。虎鈕龍。縭由此不契。遂至少林。冷坐九年待人求授。而無意求人授矣。偶有箇斷臂阿師。求授於深雪中。自覺勤切。故憐而授之。從而遞相傳授。莫不能如法施設。鮮有能超宗越格。倒用橫拈者。及至風穴。手中被他一擊百雜碎。直至而今。乃子乃孫。俱收拾不上。建長英維那心憤憤口悱悱。要與風穴索取完全底印子。為達磨大師出一口氣。可謂有驚天膽略蓋世良謀矣。却來問老僧。當初者箇印子。不審其中刻箇什麼字。余咄之曰。分明向你道。是無文印子猶更來問其中刻箇什麼字在。</p>
</div>
<div class='div-other'><a id='mulu251' />
<p class='h2'>示至德禪人</p><p>永嘉大師到曹溪一宿。後作證道歌。始開口便云。絕學無為閒道人。不除妄想不求真。且無玄妙佛法可得商量。至如後面所說許多。忉忉怛怛無非解說。絕學無為四字而<span class='corr'>已</span>。若得一朝親悟親證。獨脫無依。不上他古人閒機境。不守自<span class='corr'>己</span>家常受用事。便與永嘉把手共行豈難哉。藥山參石頭。一日坐次。石頭問云作甚麼。答云。一物不為。石頭云。恁麼即閒坐也。答云。若閒坐即為也。看他得底人。只者閒坐。尚且覊絆他不得。何況毗尼戒法。言論經教。知識傳授。而覊絆得他。既然如是。又焉肯向外妄有求覓。莫道向外無可求。便是向內何甞有耶。所以道。若人修道道不行。萬般邪境競頭生。智劒出來無一物。明頭未顯暗頭明。雖然一人喫飯。焉能使眾人同飽。苟或佇思停機。永嘉大師在你脚跟下過去久矣。</p>
</div>
<div class='div-other'><a id='mulu252' />
<p class='h2'>贈亶侍者</p><p>達磨大師初至東土。但云直指人心見性成佛。當時吐露這一句子。自覺舌頭<span class='corr'>已</span>重千鈞。豈似今日不本元由。向外馳逐。牽條比例。指東畫西。那箇公桉是為人。那箇公桉不是為人。教壞學者道。我是達磨兒孫。傳持直指正宗。吁謗法之罪。其可逃乎。若是真正丈。天。如踞地師子。如出林猛虎。無你摩捋處。無你近傍處。但是達磨大師到來也。須與他一拶。雖然到者裏。不得草草。灼然是箇渾鋼打就。生鐵鑄成底。方有趣向分。方有開口分。古今參學。出類邁倫。無出臨濟。當其於黃檗會中。三度問佛法大意。三度被打。六十拄杖。尚且對面諱却。若不得高安多口阿師。與他觸發。幾成蹉過。既而夢覺知非。築拳脇下。雖則虎鬚倒捋。<span class='corr'>已</span>是賊過張弓。何況指鹿為馬。認奴作郎者乎。信原侍者深諳此事。不在再三。大事為你不得。小事各自祇當。</p>
</div>
<div class='div-other'><a id='mulu253' />
<p class='h2'>贈所藏主</p><p>大凡學道。有箇棲泊處。便有推尋一路子。若無棲泊處。推尋何所施焉。且如虗空本無名相。而人強為立名相。即隨有便有泬寂寥廓。廣大弘邈之見。學道人為於本分事上。雖著盡氣力。猶擊鼓而求亡子。轉相疎遠矣。所以德山見僧入門便棒。臨濟見僧入門便喝。正如國家兵器。不得<span class='corr'>已</span>而用之。後來㳂流失源。強生枝節。却就棒喝上註解道。你若會去方知道。德山棒不從手出。臨濟喝不從口出。令學者向者裏推尋。縱然推尋得著。要作少林直指宗徒。何異驅蟻馳驛。役蚊負山哉。不見長沙和尚道。學道之人不識真。只為從前認識神。無量劫來生死本。癡人喚作本來人。正謂此也。靈隱無住藏主自幼年插脚叢林中。親事知識。究明<span class='corr'>己</span>事。而於易學最精。因為舉長沙偈。隨問曰。只如易中道。寂然不動。感而遂通。是生死本。非生死本。無住曰。虎咬大蟲。蛇吞鼈鼻。余曰。正是生死本。無住以手搖曳而<span class='corr'>已</span>。并記于此。三十年後脫空話行。未必不由是而發也。</p>
</div>
<div class='div-other'><a id='mulu254' />
<p class='h2'>示大禪人</p><p>今之學道人。不明大道。惟務貪求。只如打初發心學道一解便錯了也。夫道者。本原清淨之道也。曠大劫來。而至今日。無得無失。無新無舊。無明無暗。無相無名。在諸佛不添。在眾生不減。強名之曰道。早是染污。若言學之方有所成。是所謂錯也。古者不得<span class='corr'>已</span>。呼向上人。為學道人。蓋其以無可學為學。無可道是道。無可學則無執著。無可道則無遵守。等閑蹉口。道著佛字。直須漱口三年。始可謂之真學道人也。南泉和尚云。道不屬知。不屬不知。知是妄覺。不知是無記。若真達不疑之道。猶若太虗。豈可強是非耶。王老師可是忘軀為物。不顧危亡。殊不知。我王庫內。無如是刀。</p>
</div>
<div class='div-other'><a id='mulu255' />
<p class='h2'>古源說</p><p>威音以前。波瀾浩渺。釋迦以後。涓滴全無。縱爾向波瀾浩渺處。把定牢關。不通滲漏。正是迷源喪本。更若向涓滴全無處。撥開一脈。沃日滔天。又成墜露添流。去此二途。別有施為。於我曹溪路上。未有揭厲分在。豈不見。趙州訪茱萸。擕拄杖上法堂。東覷西覷。茱萸云。作什麼。趙州云。探水。茱萸云。我者裏一滴也無。探箇什麼。趙州以拄杖。靠壁而去。趙州茱萸將陰陽未判。天地未形那時。滭沸濫觴發蒙底。這些子舀來。遞相澆潑。可謂知其源委。得其淺深。較之蠡測蚋探。望洋向若之類者。何異雲泥遼遠也歟。雖然若要窮威音以前。波瀾浩渺底則可。要窮釋迦以後。涓滴全無底。則未之許也。因甚如此。不見道。曹溪波浪如相似。無限平人被陸沉。臨川興上人號古源。求說於余。不覺忉怛。</p>
</div></div>
<p class='juan'>恕中和尚語錄卷第五</p>
</div><!-- end of div[@id='body'] -->
</body></html>