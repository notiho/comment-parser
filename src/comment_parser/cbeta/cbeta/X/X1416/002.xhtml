<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>恕中無慍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />恕中和尚語錄卷第二</p><p class="byline">處州府南明禪寺住持嗣法比丘道瑄等編</p>
<div class='div-other'><a id='mulu6' />
<p class='h1'>住黃巖瑞巖淨土禪寺語錄</p><p>山門。盡大地是解脫門。把手拽不入。雪峯與麼道。瑞巖不與麼道。喝一喝。</p>
<p>佛殿。佛是家裏人。直下會得玄沙道底。</p>
<p>土地堂。虗靈寂照。固不在言。飯籮邊漆桶裏有一句子。還知麼。蘇嚧蘇嚧。</p>
<p>祖堂。心心相同。眼眼相矚。一等陳年爛葛藤。六六依然三十六。</p>
<p>據室。我者裏。一切只是尋常。你若來弄機關誇敏手。向毒蛇頭上揩癢。猛虎頷下解鈴。拄杖子未打你在。何故。有盤根錯節。方可施利器。有銀山鐵壁。方可展鉗槌。</p>
<p>拈明州三宗諸山䟽。祖意教意。是同是別。風清三佛地。月朗四明山。</p>
<p>法座。平地上險崖。孤峻處平易。是古今尋常用底。今日終不向者裏依模脫墼。瞞汝諸人。雖然。見之不取。千載難忘。且坐斷毗盧頂頭一句。作麼生道。眾無語。乃云。洎合放過。便登座。</p>
<p>祝聖罷。次拈香云。此香<span class='corr'>已</span>是第二回拈出。爇向爐中。供養我前住崑山薦嚴禪寺。晚年歸老紫籜峯頭西方廣院竺元大和尚。用酬法乳之恩。然冤家債主。自有來由。今日幸對人天眾前。不妨重為洗雪一上。山僧昔年在彼山中。咨參者箇老和尚。為看狗子無佛性話不破。特去請益。纔開口。被他一喝。直得通身汗下。因進呈一頌云。狗子佛性無。春色滿皇都。趙州東院裏。壁上掛葫蘆。乃發笑曰。恁麼會又爭得。可謂前箭猶輕後箭深。插香云。縱有伯牙琴。應難寫心曲。遂<span class='corr'>斂</span>衣就座。廣孝和尚白槌云。法筵龍象眾。當觀第一義。師垂語云。諸佛出世。是第二頭。祖師西來。是第三首。饒你向威音那畔。別立生涯。百草頭邊。全明殺活。布袋裏老鴉子。未知有出身一路在。作麼生是出身一路。<span class='note-inline'>(是時無人出問話)</span>師乃云。今日無人出問話。不是冷落門[這-言+(序-予+手)]。正是光顯門[這-言+(序-予+手)]。何也。若論此事。實不在語言上。若在語言上。釋迦世尊四十九年說一大藏。之乎者也。豈是無言耶。因甚末後向靈山百萬眾前。單單拈起一枝華。惟迦葉一人。打頭知尾。驀爾破顏微笑。既是物直貨當。便云吾有正法眼藏。分付摩訶大迦葉。由此[這-言+(虎-儿+几)]相傳授。而至于今。當時豈有攢華簇錦。辯舌利辭。問一句來。答一句去。湊得團欒。合得恰好。然後始相付囑。惜乎者老漢。前車既覆。後車改轍。爭奈依然口裏。水漉漉地。諸德若要紹續此箇門風。不用廣求文義。不用息念歸空。<span class='corr'>但</span>向世尊未拈華處。迦葉未微笑處。一領領取。如白衣拜相。如平地登仙。不涉階梯。掀翻途轍。巍巍自在。穩坐家堂。五欲八風。窺覷無門。四生九有。籠罩不住。便見無恩不報。無德不酬。亦見山僧遠離四明。波波挈挈。而至於此。踞曲彔牀。拋沙撒土。不為分外。拈拄杖。有擒有縱。有卷有舒。祝融峯頂上。露滴萬年松。</p>
<p>復舉。黃檗和尚示眾云。自達磨大師到中國。惟說一心。惟傳一法。以佛傳佛。不說餘佛。以法傳法。不說餘法。法即不可說之法。佛即不可取之佛。乃是本原清淨心也。拈云。黃檗將達磨大師鼻孔出氣。將謂無人檢點。山僧不是抑他威光。祇要家平戶貼。未免重為頌出。本原清淨心。是甚繫驢橛。傳既不可傳。說亦不可說。黃檗舌頭長。達磨齒門闕。打刀須是彬州鐵。</p>
<p>小參。垂語云。德山小參不答話。識法者懼。趙州小參要答話。賣弄風流。瑞巖不作者般去就。有問即答。無問即休。莫有問話者麼。僧出問云。用則波騰海沸。全真體以運行。體則鏡淨水沉。舉隨緣而會寂。者箇是用不離體。體不離用。作麼生是體用雙忘一句。師云。胡孫喫毛蟲。僧云。窮諸玄辯。若一毫置於太虗。傑世樞機。似一滴投於巨壑。者箇是久客還家。暫忘歧路。作麼生是天然受用一句。師云。騎馬踏鐙。不如步行。僧云。豁開戶牖。無邊剎境。自他不隔於毫端。瞥轉一機。十世古今。始終不離於當念。者箇是捏定死蛇頭。徹底無轉智。作麼生是蓋天蓋地一句。師云。虗空無向背。日月自循環。僧云。莫言少室兒孫少。自有甘心斷臂人。師云。家無白[狂-王+睪]之圖。必無如是妖怪。僧云。畢竟水須朝海去。到頭雲定覓山歸。師云。七棒對十三。僧禮拜。師乃云。瑞巖山中阿練若。堂殿玲瓏絕點塵。昔日暫游。今載到到來。只是舊時人。既是舊時人。且說舊時話。山川秀發。龍象駢填。人境宛然如昔。風光不減當時。顯揚少室徽猷。揭示靈山奧旨。無絲毫同相。無絲毫異相。全體是箇金剛正體。全體是箇大解脫門。全體是箇華藏世界海。是以從上老宿。競出頭來激揚鏗鏘。只要各各當人明自本心。見自本性。高聳人天。壁立萬仞。睦州和尚云。汝等諸人。還得箇入頭處也未。若未得箇入頭。須得箇入頭。若得箇入頭。不得孤負老僧。玄沙和尚云。我若舉揚宗教。法堂前草深一丈。二大老。一人牢關把斷。水泄不通。一人入草求人。拖泥帶水。正眼觀來。總是無風起浪。殊不知者條通天活路。千聖共行。萬靈同轍。不離真際建一切法。不壞假名而說實相。拈拄杖。者箇是假名。那箇是實相。卓拄杖。實相假名。一擊百雜碎了也。咄咄咄力囗稀。驢前馬後莫亂針錐。南泉偏要斬猫兒。</p>
<p>復舉。當山開山空照祖師。甞於室中自呼應云主人翁。諾。惺惺著。他時後日莫受人瞞。諾諾。師拈云。祖師弄者一解。可謂超今邁古。然只作得箇看家兒子。山僧向者裏。著一隻眼。非獨紹續箕裘。直要衝樓跨竈。會麼。電光莫及。石火難追。兔徑非大象之所游。雞粟豈鳳凰之㗖啄。喝一喝。</p>
<p>請西序上堂。如來藏中。不留一法。衲僧門下。豈有多端。靈樹和尚云。我首座生也。我首座行脚也。一字不著畫。會麼。不見道。客來無茶點。蒿湯備禮儀。</p>
<p>上堂。僧問云。如何是瑞巖境。師云。風吹不入。僧云。如何是境中人。師云。水洒不著。僧云。人境<span class='corr'>已</span>蒙師指示。向上宗乘事若何。師云。真不掩偽。僧云。諸法寂滅相。因甚舟行岸移。雲駛月運。師云。好箇消息。只恐錯會。僧云。兩重公桉。師云。海水不生冰。師乃云。趙州云。東司頭不可與汝說佛法。自屎不知臭。雲門云。佛法太殺有。只是舌頭短。有多少。龍牙問德山云。遠聞德山一句佛法。及乎到來。未曾見和尚說一句佛法。山云。嫌什麼。鋸解秤槌。山僧亦有佛法向上一機。今日明明拈出。布施大眾。遂展開兩手云。了。</p>
<p>上堂。僧問云。如何是最初一機。師云。蝦蟆趕鷂子。僧云。如何是末後一句。師云。老鼠弄胡孫。僧云。恁麼則七出八沒去也。師云。且莫詐明頭。僧云。人無遠慮。必有近憂。師云。晨朝有粥。齋時有飯。憂箇什麼。僧云。竹影掃堦塵不動。月穿波底水無痕。師云。二年同一春。僧提起坐具云。謝師答話。師云。口是禍門。僧禮拜。師乃云。瑞巖無可供養諸人。只有一椀山田脫粟飯。任你麤飡細嚼。飽足還休。中間有一粒砂子。因甚咬不著。就中忽有出云。某甲咬著。即向道。急須吐却。</p>
<p>涅槃上堂。古者道。涅槃心易曉。差別智難明。與麼說話。勞而無功。世尊涅槃會上。以手摩胸告眾云。汝等善觀吾紫磨金色之軀。今日則有。明日則無。瞻仰取足。毋令後悔。有甚差別耶。雲門大師拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。有甚差別耶。以拂子畫一畫云。人貧智短。馬瘦毛長。須知遠煙浪。別有好思量。</p>
<p>上堂。山僧入院以來。<span class='corr'>已</span>過了兩箇月。如一剎那頃。於其中間。覓一剎那之相。了不可得。所以道。白鼠推遷。銀臺不變。汝諸人。十二時中作麼生行履。山斷疑無路。溪迴別有村。</p>
<p>上堂。欲得與麼事。須是與麼人。既是與麼人。不愁與麼事。拈起犀牛扇子。擲出栗棘金圈。闡揚佛祖宗風。開鑿人天眼目。只如城東老姥。與佛同生。不願見佛。又作麼生。擊拂子。珊瑚枕上兩行淚。半是思君半恨君。</p>
<p>啟建上堂。心王不妄動。六國一時通。罷拈三尺劒。休弄一張弓。正恁麼時。直得黃河清澈。白日流輝。金輪御而玉燭調。麒麟出而鳳凰現。普天之下。用至道而不知。懷生之倫。荷大造而無謝。且林下道人。如何祝讚。豎拂子。只將者箇真消息。仰祝吾皇億萬年。</p>
<p>空照忌拈香。未見巖頭。口似磉盆。既見巖頭。眼如木<span class='corr'>[木*突]</span>。本然理拄地撑天。何勞置問。主人翁呼來喚去。猶欠惺惺。插香云。相逢不下馬。各自奔前程。</p>
<p>散忌上堂。法不孤起。仗境方生。今日是開山空照祖師入般涅槃之晨。山僧將不可說不可說。恒河沙世界。作一筵席。百億須彌山。作一椀飯。百億香水海。作一椀羮。聊陳供養。正與麼時。且將此筵席。向什麼處鋪設。若向世界上鋪設。既此世界<span class='corr'>已</span>成筵席。豈世界外。別有世界耶。若向虗空中鋪設。虗空無實相。又作麼生鋪設。若一向與麼休去。又是顢頇佛性。儱侗真如。眾中莫有出來措置者麼。如無。老僧自出手去也。豎拂子。恒河沙世界。百億須彌山。百億香水海。華簇簇錦簇簇。總向拂子頭上鋪設。不寬不隘。無欠無餘。大眾且道。空照祖師還肯受此供養也無。受與不受。即且置。你道他即今在什麼處。安身立命。擊拂子。家家門前赫日月。太平不用將軍威。</p>
<p>上堂。舉魯祖凡見僧來。便面壁而坐。拈云。諸方多作奇特解會。殊不知。者箇老和尚。被人以無文印。印破面門。至今不欲呈露。還有不動舌頭。與他雪屈者麼。良久。只有照壁月。且無吹葉風。</p>
<p>上堂。一念未生以前。切忌守住者裏。有底道。水向石邊流出冷。風從華裏過來香。有棒不打者漢。乃云。秋月照高堂。草根鳴絡緯。若非鍾子期。休問琴中趣。</p>
<p>上堂。諸上座。有色有明。有心有眼。空却心。了却色。眼無所見。明無所受。顛倒想滅。出生入死。如火燒冰。</p>
<p>上堂。視之不見名曰夷。森羅萬象甚處消遣。聽之不聞名曰希。鐘魚鼓板眾聲錯然。摶之不得名曰微。著衣喫飯承誰恩力。拈拄杖云。李伯陽騎牛。入你諸人眼睛裏去也。</p>
<p>上堂。舉青峯因齋次。問北院云。先師道。信手拈來草。師兄作麼生會。北院拈起一隻箸。峯云。與麼會。何曾夢見先師。北院云。汝與麼會。何曾夢見先師。師拈云。一得一失。有人辯得。未必善因而招惡果。</p>
<p>四月八上堂。明珠在掌。隨眾色以分輝。寶月當空。逐千江而現影。拈拄杖。釋迦老子生也。九龍吐水沐金軀。地湧金蓮棒雙足。眼有瞳人底。謂我誑嚇閭閻。皮下無血底。謂我將鰕釣鱉。卓拄杖。觀音買胡餅。笑倒金剛神。</p>
<p>結夏小參。圓覺伽藍。人人具足。在天同天。在地同地。目是諸人用力太過。不能搆得。故勞釋天調御。曲開方便之門。立期立限。如逼生蛇化龍。要汝親證親悟。龐居士云。十方同聚會。箇箇學無為。此是選佛場。心空及第歸。好大眾。箭不虗發。發必中的。言不虗發。發必全真。針眼魚吞却嘉州大象即不問。且可大師於三拜處得髓。還端的也無。拍禪牀。一年春<span class='corr'>已</span>盡。臺榭綠陰多。</p>
<p>復舉。僧問長慶云。長期進道。西天以蠟人為驗。未審此間以何為驗。慶云。鐵彈子。僧云。意旨如何。慶云。大底大小底小。師拈云。長慶與麼答話。也是貪觀雲裏鴈。失却渡頭船。我此一眾。箇箇自謂握靈蛇之珠。抱荊山之璞。且山僧如此批判。還有不甘者麼。良久。儗心湊泊終難會。達者應須暗裏驚。</p>
<p>次日上堂。僧問云。道藉言傳。傳由文字。非文字不足紀言。非言焉能顯道。和尚為什麼。戒人不要看讀文字。師云。咬人屎橛。是甚好狗。僧云。恁麼則五千四十餘卷。皆成剩語。師云。我亦不知。僧云。和尚既不知。為什麼戒人不要看讀文字。師云。一度被蛇傷。怕見斷貫索。師復舉。開山彥禪師到夾山。山問云。何處來。師云。臥龍。山云。來時龍還起也未。師近前以目顧視。山云。灸瘡瘢上。更著艾焦。師云。和尚又何苦如此。山休去。師拈云。二尊宿一挨一拶。如善舞太阿。不傷其手。然也有到處。也有不到處。</p>
<p>上堂。未有無心境。曾無無境心。心境兩俱忘。未是到家句。東弗于逮打鼓。西瞿耶尼說禪。且道是什麼人分上事。狗䑛熱油鐺。</p>
<p>上堂。舉保福在病。問僧云。我與你相識年深。有何名方妙藥相救。僧云。藥方甚有。聞說和尚不解忌口。師拈云。者僧也不易得。爭奈保福心且未甘。當時只好輕輕道和尚病得幾時。看他出什麼語。<span class='corr'>但</span>云不堪發藥。豈不籠罩古今。</p>
<p>端午上堂。龍牙和尚云。學道先須有悟由。還如曾鬪快龍舟。雖然舊閣閑田地。一度贏來方始休。大小龍牙見地不脫。坐在者裏。山僧不惜眉毛。為他撥開一路。便見功超一切。道絕名言。乃云。迷悟從來總自由。要須平地上行舟。乾坤儱侗無今古。千載清風卒未休。就中忽有出來道。瑞巖也是釘樁搖櫓。阿呵呵。將謂無人。便下座。</p>
<p>上堂。今朝十五。打動法鼓。露柱出班。長老陞座。下座顧侍者云。適來說什麼。侍者無語。乃云。一字入公門。九牛拽不出。</p>
<p>上堂。食輪不轉多時。甑倒厨空竈冷。侍者來覆上堂。令我千思萬想。正茲忍饑不暇。寧暇拋三放兩。狼忙披起七條。膝上橫按拄杖。驅使文殊普賢。撿點森羅萬象。喚作向上提持。大似隔靴抓癢。下座。</p>
<p>上堂。一句截流。萬機寢息。兩不成雙。單不成隻。拈拄杖卓一卓。鐵壁鐵壁。</p>
<p>上堂。朕兆未分以前。好箇消息。朕兆既分以後。消息全無。一塵入正受。諸塵三昧起。急水上打毬子。</p>
<p>上堂。相逢不拈出。舉意便知有。打失雙眼睛。留得一張口。孤峯頂上呵佛罵祖。竅鑿頂門。十二街頭掣風掣顛。符懸肘後。長沙虎。子湖狗。拈起麤辣藜。好與劈脊摟。</p>
<p>病眼上堂。山僧數日來。病眼暗昏昏地。直得東西不辯。南北不分。然於不分不辯處。却有箇分曉。僧問九峯。如何是把定乾坤眼。折筯攪龍門。峯云。把定在裏許。乞兒弄飯椀。僧云。乾坤眼何在。再犯不容。峯云。正是乾坤眼。貴買賤賣。僧云。還照燭也無。有甚矢照燭。峯云。不借三光勢。舌頭拖地。僧云。既不借三光勢。憑何照燭喚作乾坤眼。狗咬枯骨頭。峯云。若不恁麼。髑髏前見鬼。正是見鬼說話。九峯長吹緩打。自謂手段高強。爭奈者僧久經行戶。酬唱無虧。若是把定乾坤眼。總未見得。今日不是攙行奪市。蓋為病多諳藥性。要識把定乾坤眼麼。卓拄杖。曙色未分人盡望。及乎天曉也尋常。</p>
<p>示眾。瑞巖有一機。極小彌宇宙。不居威音前。不落樓至後。晨起值天昏。夜眠逢日晝。殤子壽千春。白首纔出幼。參。</p>
<p>上堂。簷外連宵雨。聲聲盡屬伊。分明重指注。何事更狐疑。</p>
<p>謝明慶瑩中和尚惠竹拂上堂。拈起示眾云。凌雲勁節。傲雪孤標。結根於曠劫之先。孕質於三乘之外。一刀兩段。不假思惟。信手拈來。神號鬼泣。非麈尾之能齊。豈龜毛之可比。擊處而雷轟蟄戶。豎時而劒倚長空。馬師束手歸降。百丈望風<span class='corr'>斂</span>衽。有如是之妙用。有如是之神通。汝諸人還知來處麼。若也未知。問取明慶和尚。擊禪牀下座。</p>
<p>青苗上堂。依經解義。三世佛冤。離經一字。即同魔說。山中連日集眾看經。用保禾苗。但見白底是紙。黑底是字。既不離經自立。亦不依經解義。且道是佛說。是魔說。喝一喝。</p>
<p>上堂。僧問。如何是凾蓋乾坤句。師云。猛虎口裏活雀兒。僧云。如何是截斷眾流句。師云。金剛手中八稜棒。僧云。如何是隨波逐浪句。師云。李白捉月。張騫乘槎。師乃云。眼見如盲。口說如啞。三界獨尊。天上天下。收得來放得去。生鐵槌被蟲蛀。有利無利。不離行市。三更月下唱巴歌。無端驚起梵王睡。</p>
<p>上堂。拈拄杖云。者箇是德山棒。卓拄杖云。者箇是臨濟喝。是汝諸人。切忌將錯就錯。豈不見。玄沙和尚云。直似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。有底聞與麼道。便解東邊思量。西邊計較。別要討箇出身路。殊不知牛欄馬廐。圓覺伽藍。火聚刀山。清涼境界。瑞巖到者裏。巧盡拙出。只得趂風倒柁。逐浪隨波。雖然。不是知音者。徒勞話歲寒。</p>
<p>上堂。今朝七月一。屋角秋風動。無上解脫門。豁達無遮擁。東來西來。南來北來。明窻下如法安排。是佛是祖。是聖是凡。手面上等與一送。有主有賓。全體全用。澈骨風流。十八不共。三千剎海夜沉沉。妙高山色自孤聳。</p>
<p>解夏小參。安居制滿。一念萬年。布袋頭開。百了千當。天南地北。無非圓覺妙場。溪東溪西。總是國王水草。與麼與麼。鋤得片畬。種得籮粟。不與麼不與麼。日中一飡。夜後一寢。與麼不與麼。不與麼却與麼。拈出倚天長劒。截斷露布葛藤。直得上無攀仰。下絕<span class='corr'>己</span>躬。常光現前。壁立萬仞。正與麼時。是汝諸人還知者箇消息麼。若也未知。未免向淨潔地上。拋沙撒土去也。世尊初生下時。一手指天。一手指地。周行七步。目顧四方。乃云。天上天下。惟吾獨尊。豈不是者箇消息。西天四七。東土二三。或行棒。或行喝。或堂前輥毬。或室中安水。豈不是者箇消息。自餘麻三斤。乾屎橛。庭前栢樹子。後園驢喫草。趙州勘婆話。百丈野鴨話。雖則三頭兩面。萬別千差。豈不總是者箇消息。如斯理論。俯徇機宜。明眼人前。是甚寐語。不見道。向上一路。千聖不傳。學者勞形。如猿捉影。驀拈拄杖卓一卓云。百雜碎沒窠臼。拈得鼻孔失却口。儗欲將身北斗藏。應須合掌南辰後。復說偈云。夏罷抽單何處去。勸君權息此時心。諸方爐鞴如灰冷。少室門庭似海深。若要悟明超佛祖。莫將知解當胷襟。惺惺石畔堪行樂。共聽松風演正音。</p>
<p>上堂。夏有解結。法無定相。有無之義。空裏漚華。南天台北五臺。在諸人脚跟底。踏著踏不著。置而不說。前程忽有問何處來。切不得道瑞巖來。教他疑三十年。</p>
<p>上堂。宗乘一唱。三藏絕詮。祖令全提。乾坤失色。如王寶劒。凜凜神威。儗欲衝前。橫屍露骨。一向與麼。道絕人荒。密室商量。轉無交涉。拈拄杖。昨夜西風枕簟秋。無限蟬聲噪高樹。</p>
<p>上堂。萬里無雲。青天猶在。千波競起。水量無虧。動靜難該。明暗罔措。你衲僧家。獨行獨立。早是檐夯太重。更若他為。如蛾赴火。</p>
<p>師問僧云。昨日晴今日雨。如何是一體真如。僧云。和尚問誰。師云。即今問上座。僧云。適來却會。而今却不會。師打兩掌云。且道是賞伊。是罰伊。</p>
<p>上堂。諸佛法印。歷歷現前。從上以來。莫不以此印而為佛事。諸人語時語現。默時默現。乃至一切時一切處無不現。當其現時。且非大非小。非青非黃。量度他不得。描藐他不得。畢竟作麼生趣向。不見古人云。聲前領旨。猶迷顧鑒之端。句後精通。尚昧識情之表。大家究取。光顯此宗。</p>
<p>上堂。黃檗坐南泉鉢位。利動人心。仰山夢昇兜率天宮說法。開眼作夜。克賓法戰不勝。暫時失<span class='corr'>采</span>。雪竇對賓客談論。韓大伯冷地發笑。年衰鬼弄人。今日承諸名勝下訪。聊舉四則因緣。用相暖熱。莫怪空疎。下座。</p>
<p>上堂。秋風涼。秋夜長。黃華粲林藪。蟋蟀啼壞墻。情與無情。一筆勾下。西來祖意。正好商量。手提殺活金剛劒。直踏毗盧頂上行。</p>
<p>請侍者上堂。趙州與文遠。鬪劣不鬪勝。老大不識羞。相席還打令。致使明眼人。無由辯邪正。邪正既不辯。轉轉成毛病。瑞巖百不能。愛用無星秤。稱起太虗空。錙銖無欠剩。以此為瑞為祥。以此為坑為穽。斷衲僧之咽喉。續佛祖之慧命。</p>
<p>上堂。古人道。諸佛一向淨用。故名諸佛。眾生一向染用。故名眾生。大眾。熱則普天普地熱。寒則普天普地寒。彼彼丈夫。莫受人瞞。</p>
<p>上堂。僧問云。維摩丈室。不以日月為明。和尚丈室。以何為明。師云。物見主眼卓豎。僧云。摩竭掩室。毗耶杜詞。相去多少。師云。一坑埋却。僧云。德山入門便棒。臨濟入門便喝。畢竟明什麼邊事。師云。塞北千人帳。江南萬斛船。師乃云。黃金鑄就鐵崑崙。推出人前駭見聞。四七二三驚吐舌。埋頭東走向西奔。</p>
<p>上堂。坐深井者。不知太虗之寬廣。忘偏見者。方明至理之圓融。與麼說話。譬如以大地作射垛。挽弓所向。無不中的。眾中忽有出來道。如斯舉唱。今古罕聞。山僧喚侍者。點一椀茶供養他。更有出來道。如斯舉唱。未稱全提。亦喚侍者。點一椀茶供養他。且道還有為人處也無。雪壓難摧㵎底松。風吹不動天邊月。</p>
<p>上堂。大智非明。真空絕跡。三世諸佛。只言自知。六代祖師。全提不起。今日抑不得<span class='corr'>已</span>。向諸人面前。說東道西。大似巡官犯夜。卓拄杖。神龍一舉透無邊。纖鱗猶向泥中躍。</p>
<p>上堂。古人吐露一言半句。要控諸人得箇入處。瑞巖不以一言半句為事。也要控諸人得箇入處。古人說而不說。瑞巖不說而說。且道是一合相。非一合相。</p>
<p>開爐上堂。楊岐和尚示眾云。薄福住楊岐。年來氣力疎。寒風凋敗葉。猶喜故人歸。囉囉哩。拈起死柴頭。且向無煙火。山僧雖忝末裔。要且不與同塵。薄福住鞔峯。多嗔還少喜。此日話開爐。火種無些子。報諸人休儗議。大家收足上蒲團。今歲立春在年裏。</p>
<p>祖忌拈香云。吾本來茲土。傳法救迷情。一華開五葉。結果自然成。舉香召云。大眾。達磨大師面目現在。巍巍堂堂離一切見。</p>
<p>上堂。當言不避截舌。當爐不避火迸。便請全身檐荷。何必再三勞讓。巢和風穴知雨。兩箇石人相耳語。百丈搊得鼻頭穿。野鴨成羣自飛去。喝一喝。</p>
<p>多福秋江和尚至。并侍者進退上堂。通宗通途。挾帶挾路。一句全提。萬機頓赴。僧問多福。如何是多福一叢竹。福云。一莖兩莖斜。僧云。學人不會。福云。三莖四莖曲。奇怪諸禪德。是牛鼻勒芒繩。是馬口㗸生鐵。提妙明之心印。用格外之生機。還他多福始得。且者僧與麼問。還有孤負處麼。金鷄啼向玉闌干。一聲直透須彌頂。</p>
<p>冬節小參。始見重陽。又逢冬至。大法本無變遷。寒暑自成來去。是以山僧自到此山。首尾將及二載。運水搬柴。迎賓送客。與諸人同一眼見。同一耳聞。同一心思意想。同一鼻嗅舌甞。山僧移易諸人。一絲毫不得。諸人移易山僧。一絲毫不得。所以道。是法平等。無有高下。又有道。具足凡夫法。凡夫不知。具足聖人法。聖人不會。聖人若會。即同凡夫。凡夫若知。即同聖人。與麼說話。大似掩耳偷鈴。今夜打動法鼓。集眾小參。不說同法。不說異法。不說不同不異法。若是皮下有血底。向者裏翻身一擲。抹過太虗。便見覺城東際。始見文殊。樓閣門開。方參慈氏。總是鬼家活計。日下孤燈。喝一喝。好事不須頻話會。留將和氣煖丹田。</p>
<p>復舉。溈山因仰山向火次。溈山問云。天寒人寒。仰云。大家在者裏。溈山云。何不直說。仰云。適來也不曲。和尚如何。溈山云。直須隨流。師拈云。珠明川媚。玉閏山輝。溈山父子之謂也。是則固是。當時若知有轉身一路。子孫也未到斷絕。還會麼。人天渾莫測。珍重赤鬚胡。其或未然。更聽一頌。一對琵琶月下彈。清風習習指端生。只知寫盡心中事。誰管傍人冷地看。</p>
<p>上堂。從門入者。不是家珍。自<span class='corr'>己</span>流出。還同瓦礫。天下無二道。聖人無二心。長連牀上。滴水滴凍。十二街頭。滴水滴凍。</p>
<p>上堂。舉五祖和尚云。世有一物。不屬凡。不屬聖。不屬邪。不屬正。萬事臨時。自然號令。師拈云。大小五祖。白雲正傳。將謂有迴天關轉地軸底謀略。如斯吐露。何異宋人以死鼠為璞。瑞巖則不然。世有一物。在凡屬凡。在聖屬聖。在邪屬邪。在正屬正。萬事紛紜。何須號令。拈拄杖卓一卓。下座。</p>
<p>示眾。穩坐家堂。主人翁因甚不識。掀翻大海。摑碎須彌。平地上因甚擡脚不起。眼光爍破四天下。自家眉毛落盡。因甚不見。拈拄杖。三句內一句外。不涉兩頭。有人道得。拄杖子兩手分付。</p>
<p>上堂。拈拄杖云。三世諸佛是門外漢。六代祖師是門外漢。所以道。有一句子到你。啞却我口。無一句子到你。瞎却你眼。卓拄杖。南人不相耳。北人不相鼻。</p>
<p>上堂。大地載不起。虗空包不過。誰敢為安名。打教你頭破。乃云。官不容針。私通車馬。</p>
<p>臘八上堂。光透日月。明暗不收。智出聖凡。賢愚不立。雪山深處。夜覩明星豁爾大悟。螢火之光也。敢問未悟以前。向什麼處蹲坐。既悟<span class='corr'>已</span>後。又向什麼處出頭。通方作者。試出道看。良久云。休休。看看白却少年頭。填溝塞壑無人會。雲自高飛水自流。</p>
<p>除夜小參。拈拄杖云。先佛性命。後佛紀綱。總在者裏。是汝諸人。從年頭至年尾。觸目遇緣。隨處明了。何曾昧却。開山彥和尚云。主人翁惺惺著。好不丈夫。更有德山臨濟。棒喝交馳。雖則雷奔電激。爭奈蟄戶未開。畫拄杖。乙巳歲君。所司時令。所屬善惡。一畫畫斷。直得木人發笑。石女謳歌。微塵數佛一時現前。無邊剎土不離掌握。各請歸寮穩臥。明朝起來。慶賀新年。見僧賀僧。見俗賀俗。見狸奴白牯。賀狸奴白牯。還知有不受賀者麼。卓拄杖。三級浪高魚化龍。癡人猶戽夜塘水。復說偈云。一年三百六十日。日日塵勞事不同。今夜勸君都放下。管教明取少林宗。</p>
<p>元旦上堂。新年頭有一句子。舉似諸人。者一句子。即是父母未生<span class='corr'>已</span>前底句子。不得向舉起處承當。不得向意根下卜度。但見皇風成一片。不知何處是封疆。謝兩序就退院上堂。我此一宗。難為荷負。自非有驅耕敓食手段。放行把住機關。至於一進一退之間。未免貽笑作者。瑞巖今者兩序進退。各得其宜。其進也。如耀世明燈。燭破歷劫昏衢之暗。其退也。如潛淵老蚌。孕成不夜照乘之珠。毗嵐猛風。吹之不滅。五濁穢泥。汩之不昏。大眾。荷負既<span class='corr'>已</span>得人。山懷正堪放下。且放下底事作麼生。拈拄杖。楖[木*栗]橫檐不顧人。直入千峯萬峯去。</p>
</div>
<p class='juan'>恕中和尚語錄卷第二</p>
</div><!-- end of div[@id='body'] -->
</body></html>