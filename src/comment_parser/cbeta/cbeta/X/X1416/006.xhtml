<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>恕中無慍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu256' />恕中和尚語錄卷第六</p><p class="byline">參學比丘　清歲等　編</p>
<div class='div-other'><a id='mulu257' />
<p class='h1'>五言律</p>
<div class='div-other'><a id='mulu258' />
<p class='h2'>寄宗聖西堂</p><p>宿有扶宗志。辛勤四十年。句清堪供佛。業白可箋天。燕坐畦衣薄。經行雪頂圓。長庚光欲滅。內院一燈傳。</p>
</div>
<div class='div-other'><a id='mulu259' />
<p class='h2'>暇日讀真淨和尚寄荊南高司戶五偈。愛其直示心法。如雲廓天布。絲毫無隱。真弄大旗鼓手段也。輒追次其韻。以示黼侍者</p><p>本心無自性。休論主和賓。妄想巡蹤狗。聦明捕獵人。追隨同契分。呼應最相親。得儁歸家後。洋洋總任真。知見還知見。何須認作心。四生同受用。七處謾推尋。賢明終磊落。愚昧轉飄沉。忽憶西來事。令人感慨深。惺[怡-台+(公/心)]行異路。默照墮邪禪。螻蟻逢腥聚。猴獼得樹緣。遺屍眠夜塚。腐種布秋田。如此明心要。知君恐未然。只箇娘生面。時中莫外尋。卓然千聖眼。赫矣萬靈心。圓淨非因古。優悠豈自今。劫波徒浩蕩。惟是謝飄沉。仰山親種粟。百丈勸開田。做出千般樣。都歸一味禪。口頭何斥愬。手面更團圓。水底無明月。當知月在天。</p>
</div>
<div class='div-other'><a id='mulu260' />
<p class='h2'>十念示法姪淨覺源</p><p>定起懷安養。添膏助佛燈。剎那圓十念。迢遞出三乘。天樂時時奏。蓮臺步步登。遠公雖<span class='corr'>已</span>矣。斯道要人弘。</p>
</div>
<div class='div-other'><a id='mulu261' />
<p class='h2'>坐禪箴示歲侍者</p><p>執坐非真坐。觀心是妄心。眾流俱截斷。三際自消沉。爾燄無今古。其源絕淺深。黃金須百煉。珍重好光陰。</p>
</div>
<div class='div-other'><a id='mulu262' />
<p class='h2'>讀高僧詩示心印</p><p>道合千年運。身游萬行林。玄言空俗語。幽思發清吟。玉潤難方德。金堅謾比心。雖然無諷<span class='corr'>刺</span>。正氣鬱森森。</p>
</div>
<div class='div-other'><a id='mulu263' />
<p class='h2'>聞蟬</p><p>侵曉堆桅坐。蟬聲出樹林。分明宣祖意。何處有凡心。歷歷消清夢。悠悠助獨吟。時人皆共聽。誰謂少知音。</p>
</div>
<div class='div-other'><a id='mulu264' />
<p class='h2'>熱</p><p>大地爍金石。禪心只晏如。幽閑無濁慮。鬱[土*孛]自清虗。坐石頻揮麈。臨流看躍魚。優悠三界內。寒暑不關渠。</p>
</div>
<div class='div-other'><a id='mulu265' />
<p class='h2'>贈山庵半雲</p><p>茅屋住來久。惟勤聚法財。煑茶先濾水。啜粥旋烘苔。石蘚成團吐。巖華逐朵開。老年無別事。一念待金臺。</p>
</div>
<div class='div-other'><a id='mulu266' />
<p class='h2'>悼深居廸元師兄</p><p>憐君雖早喪。宗響有餘音。細行嚴持密。宗門悟入深。煉磨金出鑛。徵詰芥投針。歲晚游從少。憑誰話此心。人世風波險。高齋獨晏然。資身無長物。輔教有遺編。坐久藜牀穴。書多鐵硯穿。只知弘祖道。豈謂損天年。憶昔同參請。先師彊徤時。一言未脫口。密意<span class='corr'>已</span>先知。更不從人覓。終能厚自持。陰涼天下樹。先折最繁枝。</p>
</div>
<div class='div-other'><a id='mulu267' />
<p class='h2'>題珪上人山舍</p><p>紅葉填松徑。清溪繞竹林。西風雙鬢老。落日半窻陰。壞衲偏宜厚。幽居不厭深。竺仙遺偈在。展卷且高吟。</p>
</div>
<div class='div-other'><a id='mulu268' />
<p class='h2'>讀東山語</p><p>咬破鐵酸餡。風流有許多。城中看傀儡。屋裏唱巴歌。棒落青天雨。華開臘月荷。兒孫遵舊轍。爭見化龍梭。</p>
</div>
<div class='div-other'><a id='mulu269' />
<p class='h2'>示操侍者</p><p>一片無瑕玉。多年混碔砆。琢磨逢敏手。好惡會分途。密似行軍令。精於定廟謨。纖毫如失準。霄壤便差殊。</p>
</div>
<div class='div-other'><a id='mulu270' />
<p class='h2'>謝靜中過訪</p><p>掃跡千巖裏。柴門久不開。正逢新雨足。忽見故人來。燒笋供茶碗。烹薇薦粥盃。欲留君共住。分石坐堆堆。</p>
</div>
<div class='div-other'><a id='mulu271' />
<p class='h2'>秋海號</p><p>玉露洗空碧。滄溟湛不搖。一漚曾未發。何處覓全潮忽地西風急。粘天白浪高。漁翁談笑裏。隨手掣金鰲。</p>
</div>
<div class='div-other'><a id='mulu272' />
<p class='h2'>贈南湖謙西堂</p><p>台衡宗觀旨。嵩少只傳心。江漢皆歸海。瓶盂共一金。未能親證入。寧免競推尋。三獸同河渡。隨機自淺深。</p>
</div>
<div class='div-other'><a id='mulu273' />
<p class='h2'>題王山人草齋</p><p>築室鳧溪上。松門日夜開。家貧無盜入。山好有僧來。雨漏重苫草。年深旋積苔。繞檐梨與栗。祇為子孫栽。</p>
</div>
<div class='div-other'><a id='mulu274' />
<p class='h2'>寄楊建文先生</p><p>五載不相見。況兼行路難。身安知少病。髮白想無斑。桉上玄經就。罏中姹女還。無弦有真趣。應對馬師彈。</p>
</div>
<div class='div-other'><a id='mulu275' />
<p class='h2'>示會上人</p><p>此道人人具。其如會者稀。說時皆有悟。拶著不無疑。要識單傳旨。須明向上機。獨行無伴侶。真是出家兒。</p>
</div>
<div class='div-other'><a id='mulu276' />
<p class='h2'>贈初復庵</p><p>可師心地法。不在少林傳。密意頭頭顯。真燈處處然。須知三毒火。正是上乘禪。未解知端的。時中自勉旃。</p>
</div>
<div class='div-other'><a id='mulu277' />
<p class='h2'>贈澄上人</p><p>西來消息別。不憚共君論。脫體誰無分。隨方自獨尊。後天為祖父。古佛是兒孫。年少勤參訪。流年似電奔。</p>
</div>
<div class='div-other'><a id='mulu278' />
<p class='h2'>示師孫曇微</p><p>向上無玄路。當休便合休。慧燈常寂照。智水鎮長流。大地終歸盡。虗空絕去留。時中宜勉力。歲月謾悠悠。</p>
</div>
<div class='div-other'><a id='mulu279' />
<p class='h2'>次韻答烏草齋先輩</p><p>藉甚烏夫子。廛居傍柳林。焦桐高掛壁。春草滿墻陰。道譽丘山重。詞源江海深。巖僧亦何幸。許得共論心。</p>
</div></div>
<div class='div-other'><a id='mulu280' />
<p class='h1'>七言律</p>
<div class='div-other'><a id='mulu281' />
<p class='h2'>送恩侍者歸蜀</p><p>西蜀禪宗百世師。龍飛鳳躍見當時。盈車火燎金剛疏。越格風流小艶詩。豆子山前打瓦鼓。草鞋庵外蓋烏龜。此行莫墮他途轍。別立新條唱祖機。</p>
</div>
<div class='div-other'><a id='mulu282' />
<p class='h2'>次韻答南堂法兄見寄</p><p>禪詮壓倒老圭峯。舌底長吹少室風。千聖那邊開正眼。一毛頭上現神通。烹金不用陰陽炭。羅鳳何須天地籠。截斷古今閑露布。西天此土有誰同。</p>
</div>
<div class='div-other'><a id='mulu283' />
<p class='h2'>復用韻寄西白和尚</p><p>崒屼凌霄出眾峯。是誰還可繼孤風。嘉聲虩虩雷霆震。峻辯滔滔河漢通。應笑鏡清拈火箸。豈容甘贄拜蒸籠。妙明心印傳來久。不與尋常篆刻同。</p>
</div>
<div class='div-other'><a id='mulu284' />
<p class='h2'>正月十五日。撾退鼓于靈巖。瑞龍夢堂和尚以偈勉留。次韻奉謝</p><p>堂前退鼓合三撾。自媿非才荷見遮。道喪時危心轉弱。途長任重力何加。青松秀挺千年操。紅槿榮開一日華。珍重龍峯善知識。片言端可鎮羣譁。</p>
</div>
<div class='div-other'><a id='mulu285' />
<p class='h2'>次芥室韻。悼南堂和尚二首</p><p>知向誰家作馬驢。南堂終以此為期。莫言去日非來日。須信生時即死時。弟子<span class='corr'>但</span>教傳鉢袋。梵王何用獻華枝。驪珠撒出三千顆。亦是重安眼上眉。</p>
<p>咸淳提唱太支離。父子鏗鏘與古期。再續統燈光照世。重拈公桉語驚時。絕無氣息撩人鼻。那有心肝掛樹枝。筋斗背翻三界外。丙丁童子笑掀眉。</p>
</div>
<div class='div-other'><a id='mulu286' />
<p class='h2'>送楚藏主參方</p><p>我宗無法可傳持。妙用神通豈用師。快似亨衢騎駿馬。險如絕壑控蒼螭。試看大海波騰處。正是虗空粉碎時。待汝徧參知識了。不妨來喫頂門槌。</p>
</div>
<div class='div-other'><a id='mulu287' />
<p class='h2'>扶桑登侍者以偈請益。有三萬里程來問道之句。次韻答之</p><p>三萬里程來問道。艱難喫盡許誰知。可憐打失其中事。只為貪多向外馳。蜜水甜糖非善友。瞋拳熱喝是良師。翻身踏著來時路。早<span class='corr'>已</span>重安眼上眉。</p>
</div>
<div class='div-other'><a id='mulu288' />
<p class='h2'>賀天界全室和尚浴室成</p><p>驗人開室宗師事。要使勞生心地明。既識涼時炎似火。更知熱處冷如冰。無功可立功難紀。有垢堪除垢轉生。任爾古靈揩背手。到來焉敢亂施呈。</p>
</div>
<div class='div-other'><a id='mulu289' />
<p class='h2'>次韻。寄法姪滅宗石田二西堂</p><p>衰顏彼彼<span class='corr'>已</span>成翁。眼既昏迷耳又聾。忽接來書承厚意。何當握手話先宗。山林風月長如舊。江海人材自不同。昔日交游今日少。始知秋後見山容。</p>
</div>
<div class='div-other'><a id='mulu290' />
<p class='h2'>悼前普慈大林和尚</p><p>列祖功齊自少年。老來無復更加鞭。法輪三轉雖稱妙。宗要單傳不落玄。海國風高無夢到。雲峯歲晚有書傳。末稍漏泄歸源旨。火後莖茅翠拂天。</p>
</div>
<div class='div-other'><a id='mulu291' />
<p class='h2'>次亘原極韻</p><p>少室宗風豈易論。全生全殺始驚羣。試看臨濟參黃檗。猶羨楊岐接白雲。贈掌腮邊終自肯。藏刀笑裏更誰聞。閑居正好談禪病玉石須憑巧匠分。</p>
</div>
<div class='div-other'><a id='mulu292' />
<p class='h2'>次鴈山能仁密心見寄韻</p><p>格外提持再是誰。是誰於我合應知。龍峯去後無尊宿。鴈宕今來有碩師。養子不施拈葉術。為人須拔釘根疑。短笻亦欲相尋去。山萬重兮水萬枝。</p>
</div>
<div class='div-other'><a id='mulu293' />
<p class='h2'>悼天鏡和尚</p><p>孑身逮繫別錢唐。伍百朝昬共客窻。寒水莫留鴻鴈影。旋嵐俄偃葛藤樁。金棺示眾雙趺露。宗鼎憑誰獨力扛。西望鷲峯生感慨。如公音吼<span class='corr'>已</span>無雙。</p>
</div>
<div class='div-other'><a id='mulu294' />
<p class='h2'>送一上人試蓮經請度牒</p><p>七軸靈文一句通。不妨隨處顯真宗。化城固是堪投宿。寶所那堪久滯蹤。香象渡河須徹底。不輕遭箠浪施功。此行必定成希遇。恩露瀼瀼降　九重。</p>
</div>
<div class='div-other'><a id='mulu295' />
<p class='h2'>送瞿上人試金剛經請度牒</p><p>頂門拾得金剛眼。日用行藏便不同。四相本來無住著。三心那得有流通。語言外覓扶邪說。聲色中求昧正宗。拈却然燈閑授記。當空寶印錦紋重。</p>
</div>
<div class='div-other'><a id='mulu296' />
<p class='h2'>送會上人試心經請度牒</p><p>般若無修智力充。本來生佛體皆同。光明豈受根塵障。透脫從教識陰籠。童壽譯時追閃電。觀音行處捕清風。好參　上國諸尊宿。乞取微言為解矇。</p>
</div>
<div class='div-other'><a id='mulu297' />
<p class='h2'>送纘上人試圓覺經請度牒</p><p>大光明藏絕周遮。覿面相違數似麻。四病頓除金出鑛。三期纔立玉添瑕。幻生幻滅漚歸水。全放全收客到家。接得靈符懸肘後。安心不必更求他。</p>
</div>
<div class='div-other'><a id='mulu298' />
<p class='h2'>示悟維那</p><p>衲衣高擁觜盧都。誰識今吾非故吾。興化果能行正令。克賓端不墮邪途。堂前饡飯香雲合。袖裏金槌膽氣觕。一擊虗空成粉碎。等閑扶起老臊胡。</p>
</div>
<div class='div-other'><a id='mulu299' />
<p class='h2'>示林侍者</p><p>香林逸軌尚堪追。好語潛將紙襖書。溫栗有常含石玉光明不定走盤珠。撥來焰焰波中火。驚出雙雙樹杪魚。鬬勝有時還鬬劣。趙州元是一頭驢。</p>
</div>
<div class='div-other'><a id='mulu300' />
<p class='h2'>追悼宗寄</p><p>寄子生身五五年。志專探教亦窮禪。觀心每恨多癡鈍。數息深期減睡眠。力疾口常宣玉偈。臨終眼獨覩金僊。因思白髮栽松事。不覺孤懷為悵然。</p>
</div>
<div class='div-other'><a id='mulu301' />
<p class='h2'>示智圓</p><p>學道無師枉用功。動為多是辱宗風。未能了念惟專靜。先且懷疑怕落空。提語話頭須切切。對人閧口莫匇匇。老僧豈是閑饒舌。要逼生蛇化活龍。</p>
</div></div>
<div class='div-other'><a id='mulu302' />
<p class='h1'>七言絕句</p>
<div class='div-other'><a id='mulu303' />
<p class='h2'>示雲禪人</p><p>雲門三句無指示。洞山五位絕安排。衲僧踏著踏不著。十二街頭破草鞋。</p>
</div>
<div class='div-other'><a id='mulu304' />
<p class='h2'>悼一庵和尚</p><p>大梅<span class='corr'>已</span>入輪回去。落日空悲一聚灰。知向誰家作驢馬。皮毛脫却又重來。</p>
</div>
<div class='div-other'><a id='mulu305' />
<p class='h2'>次韻題高齋</p><p>高齋寂寂俯清池。瓦鼎香浮十二時。天曉定回松下石。蘚痕青上布伽黎。</p>
</div>
<div class='div-other'><a id='mulu306' />
<p class='h2'>贈帽工</p><p>諸人頂[寧*頁]一著子。結角羅紋總自由。是聖是凡都蓋却。當陽提起價誰酬。</p>
</div>
<div class='div-other'><a id='mulu307' />
<p class='h2'>遠庵</p><p>杳杳柴門盡日開。遊人多是半途回。趙州脚踏四天下。千古輸他落賺來。</p>
</div>
<div class='div-other'><a id='mulu308' />
<p class='h2'>病中答紹滅宗</p><p>討得入頭身始穩。賣無寸土立家風。溪邊石女初懷孕。兩鬢垂絲草木中。</p>
</div>
<div class='div-other'><a id='mulu309' />
<p class='h2'>次韻。答淨慈蒙堂安西堂</p><p>萬緣脫去湯鎔雪。三界空來風卷煙。門外輪蹄如鼎沸。短衣勃<span class='corr'>窣</span>自深禪。</p>
</div>
<div class='div-other'><a id='mulu310' />
<p class='h2'>悼實庵和尚<span class='note-inline'>(臨終握拳枕額憑几而逝)</span></p><p>口有雌黃眼有筋。輕輕觸著便生瞋。拳頭作枕且高臥。無復攔胷去築人。</p>
</div>
<div class='div-other'><a id='mulu311' />
<p class='h2'>寄仲邠和尚</p><p>屋角松聲吼怒濤。夢魂幾度泛漁舠。金鈎不在纖鱗上。直入滄溟釣六鰲。</p>
</div>
<div class='div-other'><a id='mulu312' />
<p class='h2'>寄定水見心和尚</p><p>定水無波浪拍天。源頭來自普通年。龍睛鶻眼河沙數。浸得渠儂鼻孔穿。</p>
</div>
<div class='div-other'><a id='mulu313' />
<p class='h2'>寄清涼靈谷和尚</p><p>倒跨金毛師子子。五臺山頂逞全威。文殊作閙喧天地。不向機先展大悲。</p>
</div>
<div class='div-other'><a id='mulu314' />
<p class='h2'>寄妙庵首座</p><p>黃獨煨來可療飢。心如墻壁眼如眉。趙州去後參尋少。有箇拳頭豎向誰。</p>
</div>
<div class='div-other'><a id='mulu315' />
<p class='h2'>禮秋江和尚塔</p><p>活葬松巖二十年。眼睛鼻孔尚依然。我來欲起那伽定。石火光中話別傳。</p>
</div>
<div class='div-other'><a id='mulu316' />
<p class='h2'>示綿工蔣生</p><p>當陽華擘從君看。長短臨時任放收。翻轉面皮輕打疊。灼然不露一絲頭。</p>
</div>
<div class='div-other'><a id='mulu317' />
<p class='h2'>松巖雜言十首</p><p>卜得巖居絕四隣。得安貧處且安貧。一條壞衲重重補。提起知他重幾斤。</p>
<p>石門關外天梯險。[拚-ㄙ+ㄊ]得身心到不難。為報五湖雲水客。好來於此共躋攀。</p>
<p>自古深山虎豹多。擬心降伏便成魔。大慈悲種知人意。白日庵前引子過。</p>
<p>念念無生自入微。瓶中米盡腹中饑。夜深月下敲門急。道者蕉溪托鉢歸。</p>
<p>草木煙霞提正令。貧僧何用苦丁寧。闌干獨倚無言說。池面儵魚聚首聽。</p>
<p>跏趺默數鼻中息。始促須知久自長。日晚下牀行一轉。石罏燒過幾行香。</p>
<p>心無可了何須了。道本無成作麼成。野性好為泉石伴。隱居不是為逃名。</p>
<p>閑到心閑始是閑。心閑方可話居山。山中賸有閑生活。心不閑時居更難。</p>
<p>山中十日九日雨。樹頭青子落不住。白犬尋蹤入草間。驚起竹鷄飛上樹。</p>
<p>秋旦陰陰電光閃。起洗沙鍋煑藜糝。細撥罏中火種無。隣寺疎鐘隔重崦。</p>
</div>
<div class='div-other'><a id='mulu318' />
<p class='h2'>簡藏主冒軍旅訪余於安巖避地贈以二偈</p><p>慈明易服見汾陽。不憚區區道路長。顧我老年無伎倆。遠來莫是欠商量。</p>
<p>相別相逢眼似眉。臨岐不必更針錐。手中拄杖須牢把。箇是扶桑第一枝。</p>
</div>
<div class='div-other'><a id='mulu319' />
<p class='h2'>寄法姪衍斯道除建元</p><p>二妙林間五色鸞。赤霄終見散飛翰。藤州事業非難繼。況是胷中宇宙寬。</p>
</div>
<div class='div-other'><a id='mulu320' />
<p class='h2'>示忠藏主</p><p>從空放下無一物。不見從空放下人。若道有人能放下。保君猶未透金塵。</p>
</div>
<div class='div-other'><a id='mulu321' />
<p class='h2'>示法姪選大用</p><p>以法說法無別法。以心傳心無異心。妙德空生元不會。狸奴白牯是知音。</p>
</div>
<div class='div-other'><a id='mulu322' />
<p class='h2'>贈鍠侍者</p><p>每憶金鸞善侍者。手頭機用妙難窮。等閑拈出一塊石。疑殺翠巖真點胸。</p>
</div>
<div class='div-other'><a id='mulu323' />
<p class='h2'>次韻寄左庵大梅山閱藏經</p><p>日讀經兮夜讀經。眼光直與月爭明。有時不受諸天供。饑食松華骨也清。</p>
</div>
<div class='div-other'><a id='mulu324' />
<p class='h2'>紙帳次忍庵和尚韻</p><p>從今不怕惡風吹。一片寒雲四面垂。幸自明明還白白。休來裏許撒真珠。</p>
</div>
<div class='div-other'><a id='mulu325' />
<p class='h2'>朽庵為道場竺芳和尚作</p><p>風鎪雨蠧虗朴朴。梁棟曾無半寸堅。不是捨身[拚-ㄙ+ㄊ]命者。敢來屋裏放頭眠。</p>
</div>
<div class='div-other'><a id='mulu326' />
<p class='h2'>送珠上人游江西</p><p>清水白米淛間有。拈來粒粒是真珠。不知何處有糠粃。又覓江西馬簸箕。</p>
</div>
<div class='div-other'><a id='mulu327' />
<p class='h2'>贈翠巖一侍者</p><p>一夏東語與西話。紙衣抄得甚分明。入泥入水翠巖老。落盡眉毛不再生。</p>
</div>
<div class='div-other'><a id='mulu328' />
<p class='h2'>寄佛隴本初和尚</p><p>石罄晨敲雨後天。箇中音響最清圓。十方世界無行路。方有人來續正傳。</p>
</div>
<div class='div-other'><a id='mulu329' />
<p class='h2'>贈朗性天</p><p>自驗不疑含石玉。求人指證躍罏金。虗頭伎倆消磨盡。真實無過一片心。</p>
</div>
<div class='div-other'><a id='mulu330' />
<p class='h2'>題華亭船子接夾山圖</p><p>踏翻船子去。早是兩塗糊。今日師資別。無言看畫圖。</p>
</div>
<div class='div-other'><a id='mulu331' />
<p class='h2'>送心上人禮大梅塔</p><p>即心即佛投崖虎。非佛非心落網禽。莫把炊中容易展。丈夫膝下有黃金。</p>
</div>
<div class='div-other'><a id='mulu332' />
<p class='h2'>寄無相居士<span class='note-inline'>(宋學士)</span></p><p>語言渾不涉離微。抹過雲門顧鑑咦。伸出玉堂揮翰手。倒拈禿帚畫蛾眉。</p>
</div>
<div class='div-other'><a id='mulu333' />
<p class='h2'>送彥上人游金陵</p><p>參禪只怕路頭差。不是成家便破家。若見金華宋學士。為言鐵樹也開華。</p>
</div>
<div class='div-other'><a id='mulu334' />
<p class='h2'>寄翠山頂長老</p><p>行處要教機路絕。說時莫遣意根生。如來大寶華王座。不比尋常黑木棚。</p>
</div>
<div class='div-other'><a id='mulu335' />
<p class='h2'>示禮寶陀僧</p><p>屋裏有觀音。便被觀音惱。咄哉大丈夫。爭似無事好。</p>
</div>
<div class='div-other'><a id='mulu336' />
<p class='h2'>示器維那</p><p>叢林法戰尋常事。棒了如何又罰錢。興化雖能行正令。便宜落在克賓邊。</p>
</div>
<div class='div-other'><a id='mulu337' />
<p class='h2'>送序維那遊方</p><p>當年臨濟參黃檗。背後攙人有睦州。今日幸然無此作。不妨隨處賣風流。</p>
</div>
<div class='div-other'><a id='mulu338' />
<p class='h2'>示慧惺</p><p>行脚見人須帶眼。著衣喫飯要知時。百年壽命一彈指。急下工夫也是遲。</p>
</div>
<div class='div-other'><a id='mulu339' />
<p class='h2'>示師孫遠謨</p><p>真實語汝須信取。出家大事非小緣。莫學瞎驢趂大隊。祖師衣鉢要人傳。</p>
</div></div>
<div class='div-other'><a id='mulu340' />
<p class='h1'>題䟦</p>
<div class='div-other'><a id='mulu341' />
<p class='h2'>題竺先頌後</p><p>余初作竺先號頌。或謂是贈偈。非號頌也。余生平好聞過而改之不吝。故重作竺先頌。夫吾宗所謂頌者。宜借事顯理。曉人心地。使理事混融。純一無雜。有如醒醐之味。薝蔔之香。使人鼻舌。略經觸受。落不通乎心。暢乎四體。灑然清爽。豈若世書。所謂美盛德之形容而<span class='corr'>已</span>哉。宋季咸淳間。諸尊宿凡寓興贈別。及申咏字號之類。皆有頌。以四句為準。其作至精。假使滅去名目。而其義自昭顯。猶省題詩。自非契證深密。傍通墳典。取之左右逢原。用之頭頭合轍。而託此以吟暢玄旨者。不能也後之為者。既不知所宗。又尠才學惟務雄快。直致以矯咸淳之習。或得理而遺事。或得事而遺理。甚至事理胥失者有之。不察<span class='corr'>己</span>病。反輕議先輩盛作。如見之即揚眉哆口。為侮慢態。若將凂焉。間遇當世有超越格量。稱性而說者。視之茫然莫測。必指以為非。而欲牽引證據。誑誘新學。則又曰咸淳所製如彼。而今所為反是。吁甚矣其矯亂也。余每不愜于中。茲因再作竺先頌。故故發余之緒言。而備書之于後。識者毋誚焉。</p>
</div>
<div class='div-other'><a id='mulu342' />
<p class='h2'>䟦高峯上雪巖書</p><p>吾宗從上以來。授受之際。如疾雷破山。霜弓劈箭。豈容擬議耶。高峯初見雪巖于北㵎塔。纔問訊便打。不妨露出向上爪牙。又於天寧一問一答。至於無理可伸處。正好與勦絕命根。使其作箇灑灑落落漢。當時不合放過。反為露布葛藤。致使坐在死關中。無出身之年也。今觀此書。歷敘得失。告之於師。自有不可得而<span class='corr'>已</span>者。豈得以常情淺識。而測之。甞聞雪巖住仰山時。因事到杭。寓於靈隱。得得遣僧登天目。招之相見。恐因此書而發耶。而高峯<span class='corr'>已</span>立死關。不復出山。僧反命。故雪巖有檐板漢之語。余謂設使高峯聞命。翻然出山相見。必有三日耳聾之禍。既被他把定雪巖計無所施。惟道箇檐板漢。亦喪車後藥囊爾。雖然且道雪巖此語。是肯低不肯伊。有授受無授受。試甄別看。</p>
</div>
<div class='div-other'><a id='mulu343' />
<p class='h2'>題大慧和尚真墨</p><p>妙喜老祖在宋南渡時。其門庭峭峻。如德山臨濟。慧辯汪洋如南陽大諸。一時賢士大夫。有志於此道者。莫不願登其門。而受䇿勵也。況衲子乎。居常與學者曰。我者裏說蚌蛤禪。開口便見差珍異寶。蓋其得處穩實。說處諦當。如風行水上。自然成紋。豈涉情識計較。以文字語言。尖新縝密。為誇詡哉。謂余言為未信。請以此帖觀焉。</p>
</div>
<div class='div-other'><a id='mulu344' />
<p class='h2'>題重刊十規論後</p><p>十規論者。乃曹溪下第十世。法眼禪師所著也。禪師自見地藏。得指訣後。開口動舌。無非與人解粘去縳。且如僧問如何是曹源一滴水。答云。是曹源一滴水。又僧慧超問。如何是佛。答云。汝是慧超。與麼設施。恰似炊鐵釘飯。煑木札羮。要飽天下之饑人。直是教他無下牙處。豈肯以文身句義。係綴於人耶。斯論之作。蓋欲藥當時宗唱瘖鬱之病。亦不得<span class='corr'>已</span>而為之爾。或謂師契證穩密。知見宏博。故託此以拋擲其文章辯論者誤矣。元丙戌歲。南屏悅藏主出此文。甞命余書之。鏤版于徑山寂照塔院。逮徑山遭兵火。版亦隨燼。今台之委羽旻上人捐<span class='corr'>己</span>資用。舊所搨本。重為刊行。而屬余題其後。余諦觀嚮日弊畫。正如昔人見夏口甕中之像。瑯琊梁上之書。真隔世事也。吁而今而後。讀斯論者。果能察<span class='corr'>己</span>病體。禪師之心。而肯服其良藥。不亦善乎。</p>
</div>
<div class='div-other'><a id='mulu345' />
<p class='h2'>題高上人書小字金剛經</p><p>天台鏡禪人。示余高上人。手書小字金剛經一卷。縱不過三寸有奇。橫足四寸而<span class='corr'>已</span>。驟觀之。如蚍蜉聚腥。熠熠浮動。不知端倪及靜慮諦觀。尋其行布。究其文句。凡一字字。明明歷歷。無半畫之訛。想其運指行筆之時。得大自在。不啻擘窠大書也。蓋嘗論人心之精妙。超越限量。固不可以大小議。苟非存養純一。圓融無間。又安能以大為小。以小為大哉。上人平日存養圓融之力。於此見之矣。或謂莊生言。棘端之刻猴。堂下之斸輪。宜與此經並按。是則固是。但恐管城子。未肯點首爾。</p>
</div>
<div class='div-other'><a id='mulu346' />
<p class='h2'>題無準書浮山遠錄公語後</p><p>昔玉山癡翁凡有學者求警訓。往往伸紙綵墨作斗。方書般若心經及古德語以酬之。於紙尾。惟記年月。署<span class='corr'>己</span>名而<span class='corr'>已</span>。更不別加一字。蓋其與佛祖同一舌頭。同一宣說。貴在控人入處。實不在馳騁翰墨。且與古人述而不作之意合。今觀正續老人手書。遠錄公語一通。既無名䘖可考。竟不知為何人作。恐因讀其語。適然有磯激于中。不覺形諸毫楮。以示學者。此亦玉山述而不作之意也。玉山見曹源正續見破庵。二人乃法中昆季。其所施為。必有講習而然。豈徒然哉。</p>
</div></div>
<p class='juan'>恕中和尚語錄卷第六<span class='note-inline'>(終)</span></p>
<div class='div-w'><p style="margin-left:1em">鎮江府普照禪寺住持法姪比丘文暐拜書。</p>
</div>
<div class='div-xu'><a id='mulu347' />
<p class='h1'>No. 1416-B 天台空室慍禪師行業記</p><p>大矣哉佛祖之道也。以心傳心。至唐之大鑑禪師。支分派別。衍於五季。盛於宋。微於元。元崇禮剌麻為帝者師。禪剎相望。鐘鼓之聲不絕。豈微也哉。蓋學者惟見夫位高譽隆。而傾動遐邇者。則嚮風而至。願受法不暇。而不知得曹溪之正味者殆寡。是不免為有識者之長太息也。天台慍禪師居叢林中。必慎擇所從。果以正法眼藏。躐諸祖之埒。輯諸祖之緒於千載之上。以啟廸盲瞶。豈非橫絕於天下者耶。師諱無慍字恕中。別號空室。台之臨海人也。族姓陳氏。父壽母林氏。師生七歲。入鄉校。所讀書不煩再授。年未冠。白父母自願歸沙門。往徑山依寂照端公薙落。受具足戒於昭慶律寺。明年謁淨慈靈石芝公。又明年造鳳山楊墳。見一元靈公。靈公得方山寶公之傳。造詣深遠。師扣問法門細大事至詳切。既而歸徑山覲寂照公。公命居擇木寮。時徑山為四方衲子淵藪。師每出所長聲譽日著。後東游四明。見太白砥公。典藏鑰居十載。偕木庵聰公。大宗興公。往台州紫籜山。謁竺元道公。以看狗子無佛性話未破。問公纔開口被一喝。師大悟。直得通身汗下。因進呈一頌云。狗子佛性無。春色滿皇都。趙州東院裏。壁上掛葫蘆。公乃發笑曰。恁麼會又爭得。師拂袖便出。間與同參聰公興公等語及向上事。師曰。此事如魚飲水。冷暖自知。決不在語言文字上。我輩若不遇者箇老和尚。幾被知解埋沒一世。公等設有把茅蓋頭。當不忘所自逮。三人出世拈香。果如所言。踰一歲。復還天童。古鼎銘公主徑山。遣弟子招師歸蒙堂。商確玄旨。且以為學者矜式。故參請者眾。閱五六歲。以兵難航海。還四明。性不喜出世。僅兩住山。皆甫及三載而退。先主明之靈巖。時夢堂噩公住瑞龍。覬師為寂照嗣。師曰。素志有在。不可奪也。一香遂為紫籜道公拈出。重得法也。後主台之瑞巖。既至室中示眾曰。穩坐家堂。因甚主人翁不識。掀翻大海摑碎須彌。平地上因甚擡脚不起。眼光爍破四天下。自家眉毛落盡。因甚不見。前後下語者多不契。其機鋒峻拔。蓋若此。學者方景從。竟謝事入松巖孤坐。松巖乃秋江湛公隱處也。在萬山之巔。人跡罕至。師至悉謝遣徒御緘一書。寄寺眾。眾發緘。乃退院上堂語也。皆涕泣。抵松巖固請還寺。師堅拒不允。今天朝之洪武七年夏。日本國主。遣使入貢。就奏請師化其國。以水晶數珠。峨山石研。以為請師贄禮上召師至　闕下。師以老病辭上閔而不遣。留處天界。天界全室泐公延致丈室。時金華宋公景濂方在翰林。遇休沐日。必訪師。劇談道妙一時朝中賢士。靡不敬慕。是年冬。奉詔東還。宋公既為序其語錄。別後復寄詩見意。十七年。其弟子居頂住鄞之翠山。迎師就養。四方之扣謁者無虗日。金齒大理僧在京師中。聞師名。特入翠山。踰五十人拜牀下。各求偈語而去。一日忽遘微疾。僧問疾者至。師惟力談禪。病勉以祖道自重。無一語及世間相。索筆書偈云。七十八年。無法可說。末後一句。露柱饒舌。咄。端坐而逝。實洪武十九年丙寅。七月十日也。壽七十有八。臘五十有九。遺命我死世俗之禮。宜一以屏去勿行。惟闍維後。煆骨散水竹間。以表無常。居頂念師逮老。弗寧厥居。及住山迎養。又以事殷早暮闕侍養禮。煆骨之命。其敢守乎。乃購翠山常住山地若干。畮於唐嶴之原。以是歲十二月十有五日。奉骨窆焉。建石塔其上。師天性純粹端慤。恒以謙抑自持。進道若不逮。修德若不足。處心尤仁恕。見學者有尺善寸長。輒喜見言面若<span class='corr'>己</span>出。誘掖獎譽。殊篤。冀其有所成就。裨益法門。苟有過事。無大害者。未嘗怒責。見英氣者。恐直言之難受也。乃歷舉前言往行告之。俾其潛消默警。故四方衲子。愛敬如慈母。然遇法門有叛教背義事。必面折之不少貸。師自少至老。手不釋卷。凡內外典。靡不該博。發為文章詩偈。必追及古作。輒為人傳誦不<span class='corr'>已</span>。暇則端坐寡言。衲子請求法語禪偈。掇筆揮灑若神。各副其意。不欲久留滯也。自奉至清約。其進也。分所得者悉無所取。其退也。凡素所給者。罄無所携。其敬師待友之意殊汲汲。若寂照公在日。師奉之惟謹。每侍立至二三鼓。不命之退不敢退。洎公沒。冒大寒。書語錄。手成疾弗顧也。又求黃文獻公銘其塔。若同門法屬一庵如公住保福時。有院僧素䘖公。適有童子野死。僧賂其父誣如公。公被逮獄中。師將代訴於部使者。又請法門之有力者援之。乃得釋。一庵示寂後。又掇集其可書者。求名公記其事。餘則類如此也。閑居雖以道自娛。見大法陵替。人材淪落。每切切焉憂之。形於言色。平日著述。有二會語若干卷。偈頌若干卷。重拈雪竇拈古一百則。續頌大慧竹山頌古一百一十則。山庵雜錄若干卷。淨土詩一卷。凡外學著述。皆不存藁。斯道聞師之令名為最稔。嘗兩造翠山。請見觀其氣象。聽其言論。讀其著述。與居頂所求行業記事實無少異。不揣蕪陋。為銘之曰。</p>
<p>河之盈也。有時而澌。道之隆也。有時而微。佛者之盛。莫盛於元。道則微矣。師日嘅焉。尋隱訪幽。心證紫籜。脫略天地。震動河嶽。嶽不為高。河不為深。高深者師。橫絕古今。曹溪之水。復引其流。流之弗替。維師之休。洪武戊辰歲。九月既望。四明山人烏斯道撰。</p>

<div class='div-other'><a id='mulu348' />
<p class='h2'>送心泉毖上人謁空室和尚</p><p>參禪第一要知宗。四海惟聞老恕中。白日青天轟霹靂。孽狐妖魅盡潛蹤。</p>
<p style="margin-left:10em">金華　宋濂　再拜</p>
<p>天台空室慍禪師行業記<span class='note-inline'>(終)</span>。</p>
</div></div>
</div><!-- end of div[@id='body'] -->
</body></html>