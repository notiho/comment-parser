<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>恕中無慍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />恕中和尚語錄卷第三</p><p class="byline">仗錫禪寺前住持嗣法比丘宗亘等編</p>
<div class='div-other'><a id='mulu8' />
<p class='h1'>舉古</p><p>舉德山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。你是甚處人。僧云。新羅人。山云。未跨船舷。好與三十棒。法眼云。大小德山話作兩橛。圓明云。大小德山龍頭蛇尾。雪竇云。二老宿。雖善裁長補短。捨重從輕。要見德山亦未可。何故。德山大似握閫外威權。有當斷不斷不招其亂底劒。諸人要識新羅僧麼。只是撞著露柱底瞎漢。浮山云。德山門下草偃風行。其奈法眼圓明猶不放過。雪竇雖則縱奪可觀。抑揚有準。要見二老宿。亦未可。拈拄杖畫一畫。到江吳地盡。隔岸越山多。師云。德山以強凌弱。者僧有理難伸。法眼圓明固是見義勇為。爭奈死而不弔。浮山云。雪竇雖則縱奪可觀。抑揚有準。要見二老宿亦未可。圖他一粒米。失却半年糧。</p>
<p>舉雪峯一日普請。自負一束藤。路逢一僧。峯便拋下。僧方擬取。峯便踏倒。歸舉似長生。乃云我今日踏者僧快。生云。和尚替者僧。入涅槃堂始得。峯便休去。雪竇云。長生大似東家人死。西家人助哀。也好與一踏。浮山云。者僧喫雪峯一踏。小出大遇。長生喫雪竇一踏。禍出私門。撿點將來。總是涅槃堂裏漢。師云。者僧喫雪峯一踏。白日見鬼。長生喫雪竇一踏。平地成仙。大小浮山。蹉過不少。</p>
<p>舉百丈再參馬祖。侍立次。祖以目視禪牀角頭拂子。丈云。即此用離此用。祖云。你他後開兩片皮。將何為人。丈取拂子豎起。祖云。即此用離此用。丈掛拂子於舊處。祖震威一喝。百丈直得三日耳聾。雪竇云。奇怪諸禪德。如今列其派者甚多。究其源者極少。總道百丈於喝下悟去。還端的也無。然刁刁相似。魚魯參差。若是明眼人。謾他一點不得。只如馬祖道。你向後開兩片皮。將何為人。百丈豎起拂子。為復如蟲禦木。為復啐啄同時。諸人要會三日耳聾麼。大冶精金。應無變色。浮山云。龍驤電卷。虎嘯風生。師資會遇。不妨奇特。雪竇云。只如馬祖道。你向後開兩片皮。將何為人。百丈豎起拂子。為復如蟲禦木。為復啐啄同時。胡餅覓什麼汁。大冶精金。應無變色。走作多少人。還會麼。劒斬甑人頭。波斯腰不屈。師云。無辯龍蛇眼目。難以荷負正宗。無超佛祖機謀。難以定論今古。馬祖一喝。何止百丈三日耳聾。直得盡浮幢王剎海。若聖若凡。被他轟破耳門。聽事不真。喚鐘作甕。與麼舉揚。諸人還知落處麼。良久。雲收雨霽長空闊。一對鴛鴦畫不成。</p>
<p>舉崇壽指凳子云。識得凳子。周匝有餘。雲門云。識得凳子。天地懸殊。雪竇云。澤廣藏山。理能伏豹。浮山云。餿飯坭茶爐。師云。松直棘曲。鵠白烏玄。</p>
<p>舉永嘉大師到六祖。繞禪牀三匝。振錫一下。卓然而立。祖云。夫沙門具三千威儀。八萬細行。大德從何方而來。生大我慢。雪竇舉至此。代永嘉便喝。乃云。當時若下得者一喝。免見龍頭蛇尾。又再舉繞禪牀三匝。振錫一下。卓然而立。代祖師云。未到曹溪。與你三十棒了也。浮山云。先行不到。末後太過。師云。永嘉承虗接響。祖師將錯就錯。雪竇龜背刮毛。浮山馬頭安角。繞禪牀三匝兮。眼似銅鈴。勉留一宿兮。頭如木杓。松風江月少人知。南海波斯生白澤。</p>
<p>舉雪峯因僧問。古㵎寒泉時如何。峯云。瞪目不見底。僧云。飲者如何。峯云。不從口入。僧舉到趙州。州云。不可從鼻孔裏入。僧却問趙州。古㵎寒泉時如何。州云苦。僧云。飲者如何。州云死。雪峯聞云。趙州古佛。遂遙作禮。從此不答話。雪竇云。眾中總道。雪峯不出者僧問頭。所以趙州不肯。如斯話會。深屈古人。雪竇即不然。斬釘截鐵。本分宗師。就下平高。難為作者。浮山云。趙州不因者僧。爭得與雪峯相見。雪峯不得趙州。爭能圓得此話。大小雪竇。<span class='corr'>刺</span>腦入膠盆。師云。杲日昇天。宿雲解駁。陽春回律。枯枿萌芽。直得長空皎皎。萬彚熙熙。若是覆盆之下。朽腐之餘。又爭怪得者僧當面蹉過。累他雪峯趙州。輥入草窠裏。雪竇浮山。可謂入理深談。互相擎展。要且只能委曲。不能直截。今日有問古㵎寒泉時如何。蟻子擎天柱。飲者如何。藕絲掛須彌。且道與古人。是同是別。</p>
<p>舉洞山到雲門。門問。近離甚處。山云查渡。門云。夏在甚處。云湖南報慈。門云。幾時離彼。云八月二十五。門云。放汝三頓棒。山至來日上問訊云。昨日蒙和尚放三頓棒。不知過在甚處。門云。飯袋子。江西湖南便與麼商量。洞山於此大悟。雪竇云。雲門氣宇如王。拶著便冰消瓦解。當時若據令而行。子孫也未到斷絕。浮山云。把定乾坤。佛祖無進入之路。放開江海。魚龍得游泳之方。雲門老人不妨奇特。雪竇云。雲門氣宇如王。拶著便冰消瓦解。識甚好惡。當時若據令而行。瞎却天下人眼。師云。雲門放洞山三頓棒。汝諸人作麼生會。諸人會處。便道洞山慣曾作客。少遇知音。雲門食店雖開。不許人喫。所以雪竇抑雲門而出洞山。浮山小雪竇而扶雲門。與麼見解。天地懸殊。諸人要會麼。年年八月二十五。查渡依然冷浸秋。</p>
<p>舉雲門示眾云。老胡生下。一手指天。一手指地。周行七步。目顧四方。乃云。天上天下。惟吾獨尊。師云。不說那知。我當時若見。一棒打殺與狗子喫。貴圖天下太平。師云。好一棒。爭奈打不著。雪竇云。便與掀倒禪牀。師云。勞而無功。浮山云。雲門赤心片片。蓋代功高。雪竇見義勇為。機如掣電。二俱足可觀光。其奈頂門無眼。師云。有文有武。有卷有舒。又云。飯裏著得屎麼。</p>
<p>舉忠國師三喚侍者。雪竇云。點即不到。侍者三應。雪竇云。到即不點。國師云。將謂吾孤負汝。却是汝孤負吾。雪竇云。謾雪竇不得。雲門云。作麼生是國師孤負侍者處。會得也是無端。雪竇云。元來不會。雲門云。作麼生是侍者孤負國師處。粉骨碎身未報得。雪竇云。無端無端。浮山云。國師好肉剜瘡。雲門灸瘢上著艾。雪竇大似隨邪逐惡。殊不知鼻孔總在侍者手裏。師云。叢林中商量。國師三喚。嘔出心肝。侍者三應。全身檐荷。是則固是。只如國師道。將謂吾孤負汝。却是汝孤負吾。又作麼生評論。若曰兩無孤負。昧却雲門大師。若曰兩有孤負。屈了雪竇老漢。總不與麼。浮山又道。鼻孔總在侍者手裏。靈巖向者裏。露箇消息。也要諸方撿點。易分梅裏粉。難辯墨中煤。</p>
<p>舉馬祖令僧知藏。馳書上徑山。山接得開見一圓相。於中下一點却封回。國師聞云。欽師猶被馬師惑雪。竇云。徑山被惑且置。若將呈似國師。作箇什麼伎倆。免被惑去。有老宿云。當時坐却便休。亦有道但與畫破。若與麼。只是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。只者馬師當時畫出。早自惑了也。浮山云。欽師被馬師惑且置。國師惑却多少人。雪竇云。只者馬師當時畫出。早自惑了也。穿却天下人鼻孔。師云。馬師自惑。國師惑人。置而弗論。當時徑山下者一點。非惟點破馬師髑髏。抑且為千古龜鑑。</p>
</div>
<div class='div-other'><a id='mulu9' />
<p class='h1'>頌古</p>
<div class='div-other'><a id='mulu10' />
<p class='h2'>未離兜率<span class='corr'>已</span>降王宮</p><p>朱弦彈夜月。翠袖舞春風。只者消搖處。何人得與同。</p>
</div>
<div class='div-other'><a id='mulu11' />
<p class='h2'>世尊降生</p><p>奇哉千歲烏龜殻。靈聖昭於未灼前。一自當陽鑽破後。都盧不直半分錢。</p>
</div>
<div class='div-other'><a id='mulu12' />
<p class='h2'>拈華</p><p>靈山拈起一枝華。出草菸菟露爪牙。金色頭陀遭一口。至今天下亂如麻。</p>
</div>
<div class='div-other'><a id='mulu13' />
<p class='h2'>外道問佛</p><p>不問無言與有言。張顛顛後更誰顛。掃成筆底龍蛇陣。流落人間萬古傳。</p>
</div>
<div class='div-other'><a id='mulu14' />
<p class='h2'>達磨面壁</p><p>面壁胡僧瞌睡多。西來伎倆盡消磨。當時不得神光力。一箇渾身沒奈何。</p>
</div>
<div class='div-other'><a id='mulu15' />
<p class='h2'>二祖立雪</p><p>俗子投誠慕聖師。炎炎火宅厭驅馳。夜深獨立庭前雪。徹骨寒來只自知。</p>
</div>
<div class='div-other'><a id='mulu16' />
<p class='h2'>女子出定</p><p>彈指聲中出定時。毗嵐撼動五須彌。可憐費盡神通力。羞殺堂堂七佛師。</p>
</div>
<div class='div-other'><a id='mulu17' />
<p class='h2'>三十年不少鹽醬</p><p>知子無如父最親。何須苦苦問元因。平生不作暗中事。直把心肝吐向人。</p>
</div>
<div class='div-other'><a id='mulu18' />
<p class='h2'>百丈再參</p><p>師子教兒迷子訣。漏泄天機惟一喝。堪笑堪悲馬大師。千古萬古成途轍。</p>
</div>
<div class='div-other'><a id='mulu19' />
<p class='h2'>國師三喚</p><p>國師三喚。星飛火亂。侍者三應。相席打令。吾負汝兮汝負吾。王喬跨鶴來僊都。俯視人間同坎井。漂流汩沒胡為乎。咄。</p>
</div>
<div class='div-other'><a id='mulu20' />
<p class='h2'>有句無句</p><p>只箇布單猶賣却。三千里外罄身來。前途且得無檐帶。又向明昭走一回。</p>
</div>
<div class='div-other'><a id='mulu21' />
<p class='h2'>明昭問僧虎生七子</p><p>第七菸菟獨無尾。目光閃閃腥風起。嚇殺明昭獨眼龍。不臥澄潭臥死水。</p>
</div>
<div class='div-other'><a id='mulu22' />
<p class='h2'>南泉示眾</p><p>不是心不是佛。叔孫禮樂蕭何律。漢室龍興佐太平。龍驤虎驟成乾沒。君不見。功德天黑暗女。有智主人俱不取。</p>
</div>
<div class='div-other'><a id='mulu23' />
<p class='h2'>心不是佛智不是道</p><p>枕石臥煙蘿。山中樂事多。夜聞祭鬼鼓。朝聽上灘歌。</p>
</div>
<div class='div-other'><a id='mulu24' />
<p class='h2'>黃檗示眾云。汝等諸人。盡是噇酒糟漢</p><p>匡徒領眾徧諸方。禪有師無未廝當。賺殺五湖雲水客。茫茫走得脚生瘡。</p>
</div>
<div class='div-other'><a id='mulu25' />
<p class='h2'>臨濟見僧便喝</p><p>只將一喝定綱宗。聞者如同耳過風。自是要貪途路樂。不須惆悵怨飄蓬。</p>
</div>
<div class='div-other'><a id='mulu26' />
<p class='h2'>十二面觀音</p><p>觀音十二面。面面總無偏。不是閑神鬼。休來化紙錢。</p>
</div>
<div class='div-other'><a id='mulu27' />
<p class='h2'>臨濟問僧什麼處來</p><p>雖行畜生行。不得畜生報。臨濟小廝兒。三步作一跳。</p>
</div>
<div class='div-other'><a id='mulu28' />
<p class='h2'>無位真人</p><p>面門出入露全身。苦口叮寧說向人。到此不須生異見。從來賊是自家親。</p>
</div>
<div class='div-other'><a id='mulu29' />
<p class='h2'>趙州訪臨濟</p><p>賓中主也主中賓。掣電機輪眼裏塵。射虎不真徒沒羽。至今愁殺李將軍。</p>
</div>
<div class='div-other'><a id='mulu30' />
<p class='h2'>平常心是道</p><p>平常心是道。到老無煩惱。夏熱便乘涼。冬寒便著襖。</p>
</div>
<div class='div-other'><a id='mulu31' />
<p class='h2'>使得十二時辰</p><p>晝夜從來十二時。使來使去何時了。引得無知瞎屢生。隨例茫茫入荒草。</p>
</div>
<div class='div-other'><a id='mulu32' />
<p class='h2'>趙州訪茱萸</p><p>大法淵源浩莫窮。擬探深淺枉施功。一條拄杖且靠壁。雷電何時解化龍。</p>
</div>
<div class='div-other'><a id='mulu33' />
<p class='h2'>趙州一日從殿上過</p><p>自屎如何不知臭。人前猶自挑來嗅。大都年老變成魔。千佛出世知難救。</p>
</div>
<div class='div-other'><a id='mulu34' />
<p class='h2'>不許夜行。投明須到</p><p>一拳還一拳。一踢還一踢。伯牙與子期。不是閑相識。</p>
</div>
<div class='div-other'><a id='mulu35' />
<p class='h2'>趙州勘婆</p><p>婆婆偏要逞風流。越格風流遇趙州。各向人前誇意氣。豈知白盡少年頭。</p>
</div>
<div class='div-other'><a id='mulu36' />
<p class='h2'>趙州問南泉知有底人何處去</p><p>知有底人何處去。檀越家中作水牛。橫眠倒臥闌圈穩。萬里青天月一鈎。</p>
</div>
<div class='div-other'><a id='mulu37' />
<p class='h2'>趙州一日在方丈</p><p>沙彌伶俐。侍者[泳-永+盾]淈。鑑裁分明。不差毫忽。</p>
</div>
<div class='div-other'><a id='mulu38' />
<p class='h2'>東司上不可與汝說佛法</p><p>喚一聲兮應一聲。半滿偏圓一齊說。鷺池鷲嶺給孤園。不出而今箇時節。</p>
</div>
<div class='div-other'><a id='mulu39' />
<p class='h2'>趙州一日共文遠行</p><p>可惜面前一片地。被他一火都狼藉。年年野草碧連天。指向時人人不識。</p>
</div>
<div class='div-other'><a id='mulu40' />
<p class='h2'>文遠禮佛</p><p>禮佛尋常事。如何便打他。向來為父子。今日是冤家。</p>
</div>
<div class='div-other'><a id='mulu41' />
<p class='h2'>狗子還有佛性也無</p><p>蠱毒家中水。軒知要殺人。寧教饑渴死。切忌莫霑唇。</p>
</div>
<div class='div-other'><a id='mulu42' />
<p class='h2'>金佛不度爐</p><p>金佛木佛。泥佛真佛。精精靈靈。淈淈[泳-永+盾][泳-永+盾]。眼中瞳子面前人。作者相逢莫輕忽。</p>
</div>
<div class='div-other'><a id='mulu43' />
<p class='h2'>青州布衫</p><p>單單提起七斤衫。要與師僧作指南。本是自家成現物。隨時脫著有何難。</p>
</div>
<div class='div-other'><a id='mulu44' />
<p class='h2'>鎮州蘿蔔</p><p>鎮州蘿蔔光生。政好將來煑羮。喫得肚裏飽了。不妨東行西行。</p>
</div>
<div class='div-other'><a id='mulu45' />
<p class='h2'>僧辭趙州</p><p>者僧要往南方。特問趙州卜日。只消一道真言。到處變凶為吉。</p>
</div>
<div class='div-other'><a id='mulu46' />
<p class='h2'>趙州問僧甚處來</p><p>雪峯打動氈拍版。趙州吹起無孔笛。夜深把手御街行。等閑合出鈞天曲。</p>
</div>
<div class='div-other'><a id='mulu47' />
<p class='h2'>胡釘鉸</p><p>一縫釘不徹。猶說更打破。利動小人心。黠過地上臥。</p>
</div>
<div class='div-other'><a id='mulu48' />
<p class='h2'>疎山造塔</p><p>休論山鈐與他鈐。自然衰旺弗相干。玲瓏八面煙霞表。何用羅山再合尖。</p>
</div>
<div class='div-other'><a id='mulu49' />
<p class='h2'>羅山送同行</p><p>舉目千山與萬山。別時容易會時難。離亭無限相思意。更把琵琶子細彈。</p>
</div>
<div class='div-other'><a id='mulu50' />
<p class='h2'>德山托鉢</p><p>德山不會末後句。賴有巖頭為發明。果得三年遷化去。却將平地掘成坑。</p>
</div>
<div class='div-other'><a id='mulu51' />
<p class='h2'>雲門示眾云世界恁麼闊</p><p>石女腰邊裁兔角。鐵牛背上刮龜毛。雖然只是尋常事。千古輸他手段高。</p>
</div>
<div class='div-other'><a id='mulu52' />
<p class='h2'>德山入門便棒</p><p>棒下傳心印。森羅盡罷參。高茅村座主。曾是見龍潭。</p>
</div>
<div class='div-other'><a id='mulu53' />
<p class='h2'>百丈野狐</p><p>春到園林感物情。窓前一鳥百般聲。口頭只為無常度。千古難磨反舌名。</p>
</div>
<div class='div-other'><a id='mulu54' />
<p class='h2'>魚跳網</p><p>頭動尾動活鱍鱍。宏綱大網難遮遏。騰身一躍過天門。東海龍王驚吐舌。</p>
</div>
<div class='div-other'><a id='mulu55' />
<p class='h2'>甘贄設粥</p><p>等心來設粥。何處有誵訛。行者出門去。南泉打破鍋。</p>
</div>
<div class='div-other'><a id='mulu56' />
<p class='h2'>竹篦話</p><p>竹篦舉起。日照天臨。擬分背觸。大海摸針。</p>
</div>
<div class='div-other'><a id='mulu57' />
<p class='h2'>主人翁</p><p>頻喚主人翁。修行怕落空。俱胝惟豎指。石鞏只張弓。</p>
</div>
<div class='div-other'><a id='mulu58' />
<p class='h2'>興化打同參</p><p>正令當行。佛來也打。口似血盆。分疎不下。</p>
</div>
<div class='div-other'><a id='mulu59' />
<p class='h2'>興化打克賓</p><p>養兒最怕順毛捋。興化家風與世乖。棒了罰錢趂出院。要他赤手立生涯。</p>
</div>
<div class='div-other'><a id='mulu60' />
<p class='h2'>聞東廊也喝</p><p>秘魔擎叉捉老鼠。慈明揭榜鬼畫符。何似風流興化老。紫羅帳裏撒真珠。</p>
</div>
<div class='div-other'><a id='mulu61' />
<p class='h2'>單刀直入</p><p>大坐當軒驗作家。單刀直入尚誵訛。喝聲迸落千巖月。爭奈全身墮草窠。</p>
</div>
<div class='div-other'><a id='mulu62' />
<p class='h2'>出則為人</p><p>一對無孔鐵鎚。就中一箇最重。有人揀辯得出。也是鬼爭漆桶。</p>
</div>
<div class='div-other'><a id='mulu63' />
<p class='h2'>隱峯淨瓶</p><p>提起淨瓶當面瀉。是他慣會討便宜。襯衣單著曾驚眾。三聖堂中下一槌。</p>
</div>
<div class='div-other'><a id='mulu64' />
<p class='h2'>石頭云恁麼也得</p><p>滄海渺瀰焉用濬。泰山高聳不須培。一條古路如弦直。拍手浩歌歸去來。</p>
</div>
<div class='div-other'><a id='mulu65' />
<p class='h2'>三聖問雪峯</p><p>驀劄相逢笑臉開。大家擕手上高臺。及乎話到誵訛處。恚語瞋拳劈面來。</p>
</div>
<div class='div-other'><a id='mulu66' />
<p class='h2'>夾山境</p><p>碧巖青嶂。峭絕幽深。華開葉落。自古自今。夾山隨風倒柁。法眼劈腹剜心。唵部臨。唵齒臨。</p>
</div>
<div class='div-other'><a id='mulu67' />
<p class='h2'>檐版漢</p><p>未甞飲水便知源。鼻孔分明失半邊。貼肉汗衫都脫了。喚來重與痛加鞭。</p>
</div>
<div class='div-other'><a id='mulu68' />
<p class='h2'>一氣轉一大藏教</p><p>睦州有口元無舌。妙義重重一句該。為報五湖禪客道。等閑休作鴨聞雷。</p>
</div>
<div class='div-other'><a id='mulu69' />
<p class='h2'>兩堂首座下喝</p><p>兩堂齊下喝。各自縱威權。誰道成功處。領歸臨濟邊。</p>
</div>
<div class='div-other'><a id='mulu70' />
<p class='h2'>普化搖鈴</p><p>閙市紅塵闡大機。不同閑鼓口唇皮。鐸聲撼動三千界。蚌蛤螺螄睡正癡。</p>
</div>
<div class='div-other'><a id='mulu71' />
<p class='h2'>明招天寒上堂</p><p>風頭暖室雖然別。立命安身總一般。哮吼自無師子子。明招豈是故相謾。</p>
</div>
<div class='div-other'><a id='mulu72' />
<p class='h2'>保壽開堂</p><p>正令全提日月昏。東西南北競趨奔。百丈游山見野鴨。道吾答話得要褌。</p>
</div>
<div class='div-other'><a id='mulu73' />
<p class='h2'>古德不赴堂</p><p>莊上油糍滋味別。果然喫得飽非常。可憐侍者無慚愧。問訊低頭請赴堂。</p>
</div>
<div class='div-other'><a id='mulu74' />
<p class='h2'>中心樹子</p><p>斫倒中心樹子。㧗破祖父契書。英雄氣奪項羽。貧無卓地之錐。</p>
</div>
<div class='div-other'><a id='mulu75' />
<p class='h2'>新婦騎驢阿家牽</p><p>坐得驢兒穩。今朝喜入門。檀郎相見了。心事正堪論。</p>
</div>
<div class='div-other'><a id='mulu76' />
<p class='h2'>烏臼問玄紹二上座</p><p>猛虎口中奪食。驪龍頷下探珠。不有天然作略。定應斷送頭皮。</p>
</div>
<div class='div-other'><a id='mulu77' />
<p class='h2'>乾屎橛</p><p>雲門乾屎橛。炙地又熏天。大家齊打疊。送上渡頭船。</p>
</div>
<div class='div-other'><a id='mulu78' />
<p class='h2'>須彌山</p><p>須彌突兀倚青空。推出蟭螟眼捷中。若也一朝親到頂。方知不與眾山同。</p>
</div>
<div class='div-other'><a id='mulu79' />
<p class='h2'>鋸解秤椎</p><p>拈出秤椎將鋸解。燈籠露柱閙啾啾。其中未解忘情者。奇特商量卒未休。</p>
</div>
<div class='div-other'><a id='mulu80' />
<p class='h2'>四方八面來時如何</p><p>藏身古廟正憂煎。鬼面神頭盡現前。待得翣時風雨過。依然杲日耀中天。</p>
</div>
<div class='div-other'><a id='mulu81' />
<p class='h2'>望州亭與汝相見了也</p><p>宗師與汝長相見。因甚頭皮更樣頑。惡水舀來三度潑。猶如對面隔千山。</p>
</div>
<div class='div-other'><a id='mulu82' />
<p class='h2'>夾山示眾目前無法</p><p>和盤托出尚遲疑。被蓋囊藏豈得知。畢竟爛泥中有<span class='corr'>刺</span>。不知踏著是何時。</p>
</div>
<div class='div-other'><a id='mulu83' />
<p class='h2'>無業國師</p><p>一條紅線兩頭牽。爭得叢林此話圓。索性為渠都摘斷。虗空背上打鞦韆。</p>
</div>
<div class='div-other'><a id='mulu84' />
<p class='h2'>靈雲見桃華</p><p>靈雲見桃華。欹橇列挈丫。一年開一度。爛熳似紅霞。</p>
</div>
<div class='div-other'><a id='mulu85' />
<p class='h2'>玄沙云諦當甚諦當</p><p>敢保兄未徹。背後空揑訣。打破鬼門關。喫水須防咽。</p>
</div>
<div class='div-other'><a id='mulu86' />
<p class='h2'>言無展事</p><p>把斷咽喉。穿過鼻孔。東土西天。頭輕尾重。</p>
</div>
<div class='div-other'><a id='mulu87' />
<p class='h2'>舉道者訪瑯邪</p><p>一箇執[仁-二+幻][仁-二+幻]到天。一箇放頑頑到底。各與三十麤辣梨。還我相看主賓禮。</p>
</div>
<div class='div-other'><a id='mulu88' />
<p class='h2'>語默涉離微</p><p>巧婦做成無麵餅。呆郎買得有錢村。令行吳越功難共。鐵<span class='corr'>券</span>休將累子孫。</p>
</div>
<div class='div-other'><a id='mulu89' />
<p class='h2'>趙州訪道吾</p><p>斑斑駁駁豹皮褌。著出人前駭見聞。不是趙州曾識慣。一場驚恐豈堪論。</p>
</div>
<div class='div-other'><a id='mulu90' />
<p class='h2'>臨濟遷化</p><p>白拈手段元無比。對面謾人不可論。剛把十方常住物。臨行分付與兒孫。</p>
</div>
<div class='div-other'><a id='mulu91' />
<p class='h2'>僧問虔峯</p><p>煙笻雨笠野盤僧。到處無非昧<span class='corr'>己</span>靈。堪歎高年二尊宿。却將漆桶對渠呈。</p>
</div>
<div class='div-other'><a id='mulu92' />
<p class='h2'>聞聲悟道</p><p>蓋色騎聲莫外求。東頭打著動西頭。華紅柳綠須臾事。犬吠驢鳴卒未休。</p>
</div>
<div class='div-other'><a id='mulu93' />
<p class='h2'>陸亘大夫問南泉</p><p>南泉指出一枝華。毒似南山鼈鼻蛇。天下更無人解弄。最堪誇又不堪誇。</p>
</div>
<div class='div-other'><a id='mulu94' />
<p class='h2'>雲門拈拄杖舉教中云</p><p>春色無高下。華枝自短長。太行雖路險。依舊有人行。</p>
</div>
<div class='div-other'><a id='mulu95' />
<p class='h2'>玄沙三種病</p><p>玄沙不出飛鳶嶺。攪吵叢林事萬端。只此未為真傑斗。靈雲猶且被他瞞。</p>
</div>
<div class='div-other'><a id='mulu96' />
<p class='h2'>玄沙見新到</p><p>未曾輕吐露。先與劈胷拳。語下分緇素。還應落蓋纏。</p>
</div>
<div class='div-other'><a id='mulu97' />
<p class='h2'>赤肉團上</p><p>日炙風吹赤肉團。神通變現百千般。一時拋向人前去。打鼓從教普請看。</p>
</div>
<div class='div-other'><a id='mulu98' />
<p class='h2'>百丈侍馬祖游山歸哭</p><p>李陵蘇武河梁別。留者悲兮行者悅。古今休論是和非。漢地胡天共明月。</p>
</div>
<div class='div-other'><a id='mulu99' />
<p class='h2'>楊歧問僧。栗棘蓬作麼生吞</p><p>烈焰紅爐亘天極。曦和退馭姮娥泣。鐵壁銀山萬仞高。到此也須鎔作汁。</p>
</div>
<div class='div-other'><a id='mulu100' />
<p class='h2'>三脚驢</p><p>楊歧倒跨三脚驢。湖南長老相追隨。過都歷塊如電馳。駑駘竭蹶徒嗟吁。</p>
</div>
<div class='div-other'><a id='mulu101' />
<p class='h2'>廬陵米價</p><p>青原旨的。易見難識。軟似綿團。硬如特石。大士門槌。寶公刀尺。更問如何。棒教誰喫。</p>
<p>後園驢喫草。一飽一切飽。不比餓韓盧。空把枯骨咬。小魚吞大魚。水上卓紅旗。欲言言不及。林下好思惟。</p>
</div>
<div class='div-other'><a id='mulu102' />
<p class='h2'>五逆聞雷</p><p>鐵牛昨夜抝折角。撞破虗空鳴剝剝。今朝特地辯蹤由。却是東村李八伯。</p>
</div>
<div class='div-other'><a id='mulu103' />
<p class='h2'>口是禍門</p><p>一句當機絕較量。五湖四海沸如湯。蝸牛角上乾坤闊。石火光中日月長。</p>
</div>
<div class='div-other'><a id='mulu104' />
<p class='h2'>龍門十二時辰歌</p><p>時時日日。日日時時。綿綿密密。怪怪奇奇。</p>
</div>
<div class='div-other'><a id='mulu105' />
<p class='h2'>鐘樓上念讚</p><p>截斷兩頭。打中間底。惹起是非。海水難洗。</p>
</div>
<div class='div-other'><a id='mulu106' />
<p class='h2'>師子尊者</p><p>流水不復返。落華難上枝。夜闌孤燭下。心緒亂如絲。</p>
</div>
<div class='div-other'><a id='mulu107' />
<p class='h2'>芭蕉示眾</p><p>咄哉亂走阿師。何曾放得拄杖。捉來抝作兩撅<span class='note-inline'>(請續末後句)</span>。</p>
</div>
<div class='div-other'><a id='mulu108' />
<p class='h2'>十智同真</p><p>十二街頭安客廁。不許人來胡亂屙。任你一鍬能掘井。擡眸鷂子過新羅。</p>
</div>
<div class='div-other'><a id='mulu109' />
<p class='h2'>一口吸盡西江水</p><p>拾得一顆驪珠。自謂人間無價。撞著東海龍王。視之如同土苴。</p>
</div>
<div class='div-other'><a id='mulu110' />
<p class='h2'>雲門鑑咦</p><p>雲門一鑑。萬苦千愁。諸天罷樂。帝釋搖頭咦。惱亂春風卒未休。</p>
</div>
<div class='div-other'><a id='mulu111' />
<p class='h2'>大通智勝佛</p><p>刻舟求劒空費力。守株待兔那由得。鷦鷯只麼戀蒿枝。大鵬自展摶風翼。</p>
</div>
<div class='div-other'><a id='mulu112' />
<p class='h2'>其施汝者。不名福田</p><p>白鼻崑崙舞柘枝。春風庭院落花時。千村萬落人爭看。那箇元無眼上眉。</p>
</div>
<div class='div-other'><a id='mulu113' />
<p class='h2'>居一切時。不起妄念</p><p>開單展鉢。拈匙放箸。一一現成。討甚碑記。</p>
</div>
<div class='div-other'><a id='mulu114' />
<p class='h2'>見見之時。見非是見</p><p>石女擕籃空手擺。黃茅山上尋螃蟹。㵎垉峯迴路轉深。更無一箇相逢者。</p>
</div>
<div class='div-other'><a id='mulu115' />
<p class='h2'>清淨行者不入涅槃</p><p>日不待火而熱。月不待風而涼。隨處青山綠水。坐我洞庭瀟湘。</p>
</div>
<div class='div-other'><a id='mulu116' />
<p class='h2'>五法三自性二種無我</p><p>十箇元來是五雙。釋迦老子面皮黃。琉璃殿上行人少。犬吠驢鳴滿大唐。</p>
</div>
<div class='div-other'><a id='mulu117' />
<p class='h2'>救產難</p><p>檀家產難祈分免。一語相投頃刻間。是我好兒槌不殺。信他人馬要騎難。</p>
<p style="margin-left:1em">至正戊申。余以避兵。依龍山永樂南谷褒公。公之孫鼓山詗師謂。昔大慧竹山以避兵亂。居雲門庵。作頌古一百一十則。今師之來。其迹適相似。況宗門寥落。師亦當續其遺響。余不揣勉贅蕪語如其數。以答詗師之意云。無慍識。</p>
</div>
<div class='div-other'><a id='mulu118' />
<p class='h2'>趙州訪上下庵主</p><p>白髮漁翁坐釣舟。蘆華兩岸一般秋。錦鱗不食江風冷。收拾絲綸歸去休。</p>
</div>
<div class='div-other'><a id='mulu119' />
<p class='h2'>達磨見武帝</p><p>玉殿珠樓盡豁開。區區獨進萬年杯。雖然不得君王寵。猶帶天香滿袖回。</p>
</div>
<div class='div-other'><a id='mulu120' />
<p class='h2'>庭前栢樹子</p><p>八十高年始行脚。頭髮莖莖到根白。佯聾詐啞討便宜。人問西來答庭栢。</p>
</div>
<div class='div-other'><a id='mulu121' />
<p class='h2'>德山見龍潭</p><p>頭角崢嶸臥碧潭。四山惟見起青嵐。有時觸著風雷動。大浸須彌露一簪。</p>
</div>
<div class='div-other'><a id='mulu122' />
<p class='h2'>黃檗上堂。大眾纔集。以拄杖一時趕散。復召云。大眾。大眾回首。檗云。月似彎弓。少雨多風</p><p>萬仞雄關絕四鄰。不通來往峭嶙峋。可憐南北貪程者。風雨淒淒愁殺人。</p>
</div>
<div class='div-other'><a id='mulu123' />
<p class='h2'>慈明揭榜</p><p>一道天書出禁城。千門萬戶盡疑驚。纔聞使者宣傳後。稽首山呼賀太平。</p>
</div></div>
<div class='div-other'><a id='mulu124' />
<p class='h1'>小佛事</p><p>聰西堂起龕。某是黜聰明泯知見。不懼生死底漢。颺下住山鈯斧。正好東行西行。</p>
<p>徑山南楚和尚茶。龐公舉橐。仰山撼樹。二大老各展鎗旗。殺活自在。到我堂頭和尚面前。總用不著。何故萬仞龍門。鳥飛不度。</p>
<p>暫到見上座起龕。欲得大用現前。須是頓忘諸見。諸見若盡。生死即空。家舍途中。更非別物。頂門放出遼天鶻。</p>
<p>耐監寺火。逼慈明晚參是死伎。豎起火云。火炎崑岡。玉石俱焚。耐烹煉者。惟真金爾。</p>
<p>受都寺火。受得惡辣拳踢。便解超生越死。漏燈盞動地放光。金剛圈分文不直。烈焰堆中理釣車。釣得鯉魚長一尺。</p>
<p>印藏主起龕。毗盧正印。文<span class='corr'>采</span>燦如。不善用者。動成窒礙。平地上死人無數。透過荊棘林是好手。</p>
<p>福維那火。福城東際。不異于今。汝因甚向桶篐爆處。方始死却伎倆。滅却現行。舉火云。點火照看。面皮厚多少。</p>
<p>運監寺鎻龕。靈機密運。智鑑發輝。直得三脚驢[跳-兆+孛]跳。踏破虗空。只者鎻子。有甚用處。</p>
<p>昇都寺起龕。拗折聖箭子。好箇昇平世界。生老病死。甚處得來。放便倒扶便起。星流電激三千里。</p>
<p>常都寺起龕。愛惜常住。如護眼睛底。一念盡情放下了也。涅槃臺上不用遲留。勝熱門頭更須進步。</p>
<p>生都寺火。楊歧對白雲發笑。大似逼生蛇化龍。總是死門。俱非活路。擲下火云。我喚作火。汝不得喚作火。</p>
<p>奇上座火。生佛未具以前。有一段奇特大事。成住壞空。該攝他不得。心思意想。捉模他不得。直下會去。方知道無量劫來。舍身受身。如火燒冰。</p>
<p>漢監寺起龕。今朝一隊死漢。送箇活漢。透過金剛圈。吞却栗棘蓬。十方世界。杳無消息。雖然也是喪車後掉藥囊。</p>
<p>有提點火。拈却漏燈盞。放出本有靈光。照破歷劫生死昏衢之夜。月不待風而涼。日不待火而熱。</p>
<p>道淨人起龕。至道淵曠。弘之在人。黃梅夜半傳衣。大似弄假像真。真不立妄本空。死蛇驚出草。撞倒須彌峯。</p>
<p>滿書記起骨茶。滿肚文章。通身檐版。及乎挨拶將來。直是皮穿骨露。南匾頭自非慈明痛下毒手。未免向泐潭死水裏浸殺。人在畫樓沽酒處。相要來喫趙州茶。</p>
<p>成上座起龕。現成公桉。不用躊躇。孚上座在楊州。聞畫角當下悟去。高亭隔江。見德山便乃橫趨。路逢死蛇莫打殺。無底籃子盛將歸。</p>
<p>明都管入塔。明知是者箇。開口道不得。明知不是者箇。開口却道得。坐斷兩重關。天然露風骨。百發百中。聖箭離弦。七穿八穴。湘南潭北。為君幾下蒼龍窟。</p>
<p>義都寺火。汝雖出塵。不明勝義。是情執未斷。汝雖年耄。不達性空。是大事未了。即今四大<span class='corr'>已</span>離未斷斷取。未了了取。楊歧檐子。抝作柴燒。烈焰堆中。橫飛雪雹。</p>
</div>
<p class='juan'>恕中和尚語錄卷第三</p>
</div><!-- end of div[@id='body'] -->
</body></html>