<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>恕中無慍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu125' />恕中和尚語錄卷第四</p><p class="byline">翠山禪寺住持嗣法小師比丘居頂等編</p>
<div class='div-other'><a id='mulu126' />
<p class='h1'>讚</p>
<div class='div-other'><a id='mulu127' />
<p class='h2'>觀世音菩薩讚</p><p style="margin-left:1em">鎮江府普照禪寺住持灋姪文暐。購菩薩畫像一軸。慈相甚宏偉。無慍謹為焚香拜讚曰。</p>
<p>稽首憫世大慈父。從聞思修證寂滅。於寂滅中無所住。故能三十二應身。眾生感果既不同。不與同類知難化。而我菩薩審其宜。隨緣泛應作佛事。根塵二性識為主。於識所現無有邊。六凡四聖由茲出。是故得名如來藏。識性旋復露本真。圓通之門啟關鑰。隨方來者皆得入。如子就父無所疑。娑婆眾生迷本聞。循聲流轉墮邪見。有若山雞惜毛羽。臨流玩影死不悔。菩薩為興精進力。巧誘同至真如地。究竟了然如夢幻。聞與聞性俱圓融。我願世間諸有情。尅志均修獲常住。</p>
<p>圓通境界萬類同歸。闢厥要道。非聖而誰惟我大士。興慈運悲。入諸有海。為仗為依我今皈命。念念弗渝。大士之念念亦念余。彼念此念。匪即匪離如大圓鏡。如如意珠。神光湛湛。應用不虧。願諸含識。黜婬怒癡。等觀生滅。證此真如。</p>
<p>行深般若。色空無二。如幻金剛。灰滅身意。尋聲救苦。不墜大悲。會俗冥真。不緣聖智。以耳根一門之圓證。契十方諸佛之極果。豈心言可得而思議哉。</p>
<p>蒼壁倚天。示險崖句。明月在水。現真實身。圓融心境。逈脫根塵。眼見何如耳聽親。</p>
<p>以口說法。口有時歇。以身說法。身有時滅。惟我大士。宴坐水月。剎剎塵塵。不說而說。</p>
<p>左手搘頥。右手桉膝。所說既忘。湛然空寂。譬如時雨。滋長萬物。雨既無功。物亦無得。</p>
<p>以魚示人。人不為意。以珠示人。人以為異。欲控人心。珠纓窣地。無法可得。是真授記。</p>
<p>應化無方。何曾有作。寂然不動。未始無為。示不思議解脫之境界。攝五濁清泰之真歸。聖階不退。智焰長輝。拶倒險崖施眾吼。蝦蟇吞却玉蟾蠩。</p>
<p>聲是佛聲。色是佛色。消塵旋明。隨處證入。稽首大士。為物作則。普願有情。得無畏力。</p>
<p>迅瀑驚雷。長松倚蓋。維喧維寂。金剛三昧。</p>
<p>反聞聞盡絕離微。六用門頭自息機。童子不來春寂寞。寶瓶楊柳正依依。</p>
<p>端坐法空座。分身徧剎塵。無邊聲色裏。獨露本來人。一毛頭上普門境。百草頭邊自在身。脫頷驪珠那有纇。當臺明鏡本無塵。</p>
</div>
<div class='div-other'><a id='mulu128' />
<p class='h2'>魚籃觀音讚</p><p>籃裏錦鱗。鮮活可羨。不遇當行。誰著眼看。赤手提來走市廛。頭上金烏急如箭。</p>
<p>籃裏分明是活魚。聲聲報向大家知。好場買賣無人識。放下身心是幾時。</p>
<p>好箇錦鱗誰肯買。手頭[欼-欠+占]敪更沉吟。眾生不道無靈種。爭奈茫茫業海深。</p>
</div>
<div class='div-other'><a id='mulu129' />
<p class='h2'>行道觀音讚</p><p>前無迎者後無隨。手<span class='corr'>掐</span>圓珠步較遲。回首塵勞深似海。眾生度盡是何時。</p>
</div>
<div class='div-other'><a id='mulu130' />
<p class='h2'>妙湛上人書普門品觀音像讚</p><p>三十二應身。處處無住著。拈起一毛端。普門何廓落。妙湛總持不動尊。解盡眾生煩惱縛。</p>
</div>
<div class='div-other'><a id='mulu131' />
<p class='h2'>翠巖琳上人書法華塔讚</p><p>惟此寶塔。常現世間。不選不變。屹如崇山。纖塵不立。湛然清淨。大小合宜。高低普應。徧周沙界。放大光明。破癡暗獄。開正法城。眾生肉眼。見如不見。爰有智人。曲開方便。再闢靜室。翠巖之陽。寥寥虗敞。止止吉祥。外緣既絕。內照惟寂。宣持法華。以為常則。慨茲寶塔。佛佛同居。示真實相。匪我而誰。凭紙運筆。手書心誦。結字搆形。妙於機綜。相輪層級。欄楯建瓴。行布圓融。宛如生成。多寶釋迦。時時對面。曠劫至今。不分一線。日月有盡。此塔長存。誓將呵護。天龍駿奔。作大饒益。至功不共。我述讚詞。畫波求縫。</p>
</div>
<div class='div-other'><a id='mulu132' />
<p class='h2'>文殊大士讚</p><p>草衣勃窣。紺髮鬖髿。共維摩談不二門。落節不少。對釋迦擇圓通法。拔本何多。手中經卷撇得下。不妨隨處薩婆訶。</p>
</div>
<div class='div-other'><a id='mulu133' />
<p class='h2'>朝陽對月二讚</p><p>者領破布衫。零落吁<span class='corr'>已</span>久。今日補不完。何年更下手。看底是誰經。忙忙且披閱。不了第一義。孤負天邊月。</p>
</div>
<div class='div-other'><a id='mulu134' />
<p class='h2'>布袋讚<span class='note-inline'>(十八子)</span></p><p>拋却兜率陁天。輥入小兒羣隊。只管牢把拄杖。不知打失布袋。稽首彌勒世尊。何曾得大自在。回頭轉腦可憐生。他家自有通人愛。</p>
</div>
<div class='div-other'><a id='mulu135' />
<p class='h2'>啞女讚</p><p>者一片田地。焉用頻頻掃。若不啞却口。如何向人道。</p>
</div>
<div class='div-other'><a id='mulu136' />
<p class='h2'>普化和尚讚</p><p>尋常針劄不入處。鐵壁銀山未是堅。十二街頭搖木鐸。和盤托出在人前。</p>
</div>
<div class='div-other'><a id='mulu137' />
<p class='h2'>達磨祖師讚</p><p>東土先鋒。西天殿後。語觸梁王。事同掣肘。莖蘆泛泛。非謂潛身。四顧寥寥。且須袖手。一華五葉。吹劫外之春風。直指單傳。翻空中之石臼。神光斷臂覓安心。可憐鬬合揚家醜。</p>
</div>
<div class='div-other'><a id='mulu138' />
<p class='h2'>智覺禪師讚</p><p style="margin-left:1em">奉化福慧庵主僧仁寧。持所奉智覺像以相示。余獲瞻禮。不覺涕淚俱下。恨不得與師同時。而求侍巾拂。聽其提持大綱。闡揚奧旨。盡我微細法執。謹再拜稽首。為之讚曰。</p>
<p>心無生滅。惟證乃知。高揭宗鏡。光現影隨。百尺竿頭。放身自在。大用熾然。逈絕對待。方便百八。日日安行。憫彼後學。勤穫怠耕。研其說法。如禹治水。猗甘露滅。詞無虗美。</p>
</div>
<div class='div-other'><a id='mulu139' />
<p class='h2'>虎丘隆禪師讚</p><p>菸菟肉醉未醒。爪牙<span class='corr'>已</span>露全鋒。殺人活人。似空噇空。圓悟室中。輸機落節。虎丘山頂。罵雨呵風。百煉黃金失色。一枝桃蕚爭紅。輥鐵鼓擲金鐘。接得楊歧正脉通。</p>
</div>
<div class='div-other'><a id='mulu140' />
<p class='h2'>應庵和尚讚</p><p>咄哉老古錐。平生愛打閧。耕種蒺䔧園。徧布三毒種。要續楊歧正宗。大似開眼作夢。當時若不得一領破衲衣。我也知你餓殺凍殺有分。</p>
</div>
<div class='div-other'><a id='mulu141' />
<p class='h2'>橫川和尚讚</p><p>老翁平生口吃吃。出語撞倒須彌山。西天此土少知<span class='corr'>己</span>。鄮嶺山寮獨掩關。</p>
</div>
<div class='div-other'><a id='mulu142' />
<p class='h2'>寂照先師讚</p><p>咄哉沒量大人。說著令人膽喪。平生要使拍盲。佛祖也難近傍。謂其智眼欠明。視明月之珠。夜光之璧。不直半錢。謂其手段欠高。有時拈起須彌盧。稱作十二兩。坐斷凌霄二十年。奔走四海之龍象。是故獨能崫起臨濟之正宗。熾妙喜之末焰。窮天地亘萬古。與虗空同壽量者也。</p>
</div>
<div class='div-other'><a id='mulu143' />
<p class='h2'>雪窻和尚讚</p><p>真本川僧。頭顱自別。一味溫和。十分列挈。拈却栗棘蓬。拔却釘根橛。六月降清霜。紅罏飛白雪。致使天育山。兩處存途轍。途轍空成大同。風從虎兮雲從龍。</p>
</div>
<div class='div-other'><a id='mulu144' />
<p class='h2'>古鼎和尚讚<span class='note-inline'>(半身)</span></p><p>者漢本無面目。未曾貌著先真。只要時人知有。不欲露出全身。妙明心印。鑑地輝天。誰管迷頭認影。黑漆竹篦。掀翻海嶽。直是盡法無民。得人憎得人怕。只宜妙喜作其先祖。寂照是其即罷。自餘談玄說妙。賣弄家風底阿師。又焉得與之齊驅而並駕者也。</p>
</div>
<div class='div-other'><a id='mulu145' />
<p class='h2'>善世禪師讚</p><p>宴坐匡牀。心無所係。冥應萬機。利人善世。得達磨之正宗。續迦文之遠裔。泯去來今。弘戒定慧。真西天之佛子。東土之覺帝也。</p>
</div>
<div class='div-other'><a id='mulu146' />
<p class='h2'>南堂和尚讚<span class='note-inline'>(龍泉西隱請)</span></p><p>智如湧泉。機如掣電。傲睨德山臨濟。放過日面月面。敲破沙盆。聲徹九天。唱脫空歌。調須千變。坐斷全吳正令行。出匣龍泉光燄燄。</p>
</div>
<div class='div-other'><a id='mulu147' />
<p class='h2'>榮枯木像讚<span class='note-inline'>(坐枯樹下)</span></p><p>春風扇野華糢糊。尋芳摘葉填道途。皮膚脫盡真實在。我愛老樹聊跏趺。</p>
</div>
<div class='div-other'><a id='mulu148' />
<p class='h2'>自讚<span class='note-inline'>(翠山頂長老請)</span></p><p>頂[寧*頁]一著。該天括地。本無形段。丹青焉寄。三關鉅闢。笑黃龍用老婆心。一喝雷奔。陋臨濟鼓粥飯氣。過橋必須斷橋。金注何如瓦注。眉毛舊話喜重圓。翠巖增聳千尋翠。</p>
</div>
<div class='div-other'><a id='mulu149' />
<p class='h2'>又染無著請</p><p>不讀東魯書。不會西來意。破沙盆一椎擊碎。從教塞壑填溝。乾屎橛信手拈來。直得熏天炙地。如斯為人有甚巴鼻。若非無著道友。世上有誰識你。噫假使打殺。狗亦不噇。更說甚麼修行。期證阿惟越致。</p>
</div>
<div class='div-other'><a id='mulu150' />
<p class='h2'>又仗錫原極長老請</p><p>靈山會上。一笑傳心。少室峯前。三拜得隨。是皆狹路相逢。撞著冤家債主。死蛇活弄。你不如我。猛虎生擒。我不如你。六環金錫貼天飛。翳盡時人眼珠子。</p>
</div></div>
<div class='div-other'><a id='mulu151' />
<p class='h1'>銘</p><p class="byline">小師　惟寂宗寄慧浩等　編</p>
<div class='div-other'><a id='mulu152' />
<p class='h2'>圓中銘</p><p>體性虗圓。孰窮終始。本無形段。豈存規矩。如月當空。不偏不倚。上下四圍。洞無邊鄙。近之彌遐。遠之彌邇。於中覓中。對面千里。勗哉圓中。請事斯語。</p>
</div>
<div class='div-other'><a id='mulu153' />
<p class='h2'>簡首座靜元字銘<span class='note-inline'>(舍禪入教)</span></p><p>靜為動體。動為靜用。動靜雙收。舉無不中。欲知其靜。當究其元。欲知其動。當究其根。究之無究。逈然獨存。雲之飄空。水之赴壑。彼有何心。為湍為鶴。一真法界。無不含融。動兮靜兮。教虎禪龍。</p>
</div>
<div class='div-other'><a id='mulu154' />
<p class='h2'>共笑軒銘</p><p>大哉此軒。廓徹無礙。燕坐其中。得大自在。青山在几。綠水當門。共我笑談。不間朝昏。萬象點頭。千聖側耳。問笑者誰。劒去久矣。楊歧啟齒。迦葉破顏。自倒自起。爭透重關。裂破單傳。掀翻直指。無盡法藏。即此軒是。</p>
</div>
<div class='div-other'><a id='mulu155' />
<p class='h2'>用貞銘</p><p>貞而恒用。用而恒貞。無內無外。有準有程。貞者謂何。安然大定。用者謂何。一體萬應。用而非用。貞亦非貞。湛湛寂寂。昭昭靈靈。咨爾丈夫。廓清幻妄。牛欄馬廐。大光明藏。</p>
</div>
<div class='div-other'><a id='mulu156' />
<p class='h2'>琦首座無依字銘</p><p>真照妙圓。非背非向。逈然孤立。寧假憑仗。如雲出岫。如鳥翔空。逍遙自在。奚覓厥蹤。詎有智人。靠此一著。大地平沉。須彌倒卓。</p>
</div>
<div class='div-other'><a id='mulu157' />
<p class='h2'>亮西堂西隱字銘</p><p>心法無形。該攝一切。隱而不彰。露逈逈地。四圍上下。平等弗虧。心徧其中。奚局方隅。昔有亮公。得道之妙。隱迹西山。名由是召。謂其隱也。而名未甞朽也。謂其非隱邪。而跡滅然無有也。誰茲開士。亮其名。而西隱其字者。誠欲與之齊驅。豈徒屬其後也。心乎心乎。不可授受。講得分明。轉添窠臼。</p>
</div>
<div class='div-other'><a id='mulu158' />
<p class='h2'>漁家傲二首</p><p style="margin-left:1em">余讀東山空禪師呈夢石漁家傲。因次其韻。以悼徑山妙明和尚。雖辭意不相埒。然春禽秋蟲。各得其時而鳴爾。</p>
<p>宗派傳來誠浩渺。龍淵萬古增清悄。古鑑無痕明皎皎。深而杳。光吞萬象乾坤小。鳳去啾啾喧眾鳥。空庭露冷梧桐曉。大道司南今<span class='corr'>已</span>少。誰師表。索塗擿埴何當了。</p>
<p>四辯滔滔還渺渺。未窮源委憂心悄。底事癡雲欺日皎。徒遼杳。高明不為陰霾小。獨守空池憐[感*鳥]鳥。魚游脚下何曾曉。生死純真無欠少。超塵表。衣盂賴有人傳了。</p>
</div></div>
<div class='div-other'><a id='mulu159' />
<p class='h1'>偈頌</p><p class="byline">參學比丘　清歲等　編</p>
<div class='div-other'><a id='mulu160' />
<p class='h2'>示秀禪人</p><p>南能北秀同一師。朝參暮請同一時。胡為分宗作南北。匹似骨肉成乖離。只緣見性有差別。究竟也知無二說。明鏡非臺火裏漚。菩提有樹空中橛。丈夫豈肯師於心。便從陸地甘平沉。直是循流了源委。三乘教外求知音。空室老矣無機智。喫飯有時忘却箸。因子凌晨覓贈言。掇筆不覺書長句。</p>
</div>
<div class='div-other'><a id='mulu161' />
<p class='h2'>贈杲上人次南堂和尚韻</p><p>禪非禪道非道。夜半西方日出卯。掇轉虗空背面看。四七二三徒擾擾。賣帽相頭。和麩糶麫。甜唇美舌。在處何多。激揚大事。舉唱宗乘。不道全無。其奈還少。君不見。東山為人曾落草。海月山雲俱笑倒。一曲高歌下水船。希聲激烈誰堪紹。報君知休別討。祖師玄旨破草鞋。寧可赤脚不著好。</p>
</div>
<div class='div-other'><a id='mulu162' />
<p class='h2'>贈性傳唯侍者</p><p>性本無性。傳本無傳。纔涉擬議。十萬八千。譬如水之行地。火之傳薪。薪有盡而火常煜煜。地有極而水還津津。父不得與子。君不得與臣。包羅萬有亘今古。全肩荷負須當人。君不見。靈山對眾拈華時。八紘雲淨懸朝曦。又不見。少林末後分皮髓。禹門龍化雷燒尾。謂性曾可傳。如蠶作繭空自纏。謂性不可傳。正同掘地尋青天。道人心猛利。得處亡正偏。縱橫與逆順。底用重加鞭。紙衣裂下赤骨律。寥寥逈邁威音前。</p>
</div>
<div class='div-other'><a id='mulu163' />
<p class='h2'>病中贈醫僧悅可庭</p><p>我懷佛祖病。不獨病厥躬。三界病有盡。我病無終窮。可庭解醫病。聊與言病功。虗空病之體。病體離虗空。呻吟儂笑病。歡樂病笑儂。推病病不去。覓病病無蹤。年來識病處。不將病掛胷。千病及萬病。只與一病同。有身則有病。無身病何從。</p>
</div>
<div class='div-other'><a id='mulu164' />
<p class='h2'>贈項君禮</p><p>佛祖無上大道。非黠慧而可知。要須從頭打疊。直教絕毫絕釐。豈不見昌黎伯。大顛室內曾挨拶。得入還從侍者邊。先以定動後智拔。又不見黃太史。曾近晦堂窮自<span class='corr'>己</span>。西風一陣桂華香。方信吾無隱乎爾。二老儒宗百世師。揣出少林骨中髓。達者殊途共一家。不達定應分彼此。項君項君好善為。衲僧門下無玄微。娘生鼻孔忽摸著。藕絲竅裏藏須彌。</p>
</div>
<div class='div-other'><a id='mulu165' />
<p class='h2'>送乂侍者遊台鴈</p><p>天台之山高且高。龍湫之水深更深。深兮不可以智測。高兮不可以肘尋。龍盂虎錫。探奇賞勝。憧憧往來乎其中者。不可以數計。抱煙霞之沉痼。守空寂之生涯。不可以菩提心藥而治療者。自古自今。道流此去。廓彼幽襟。靈禽晝語。唱無生之妙曲。松風夜響。奏太古之鳴琴。一一與他桉過。慎勿檐草棄金。踏破草鞋赤脚走。相逢何處無知音。</p>
</div>
<div class='div-other'><a id='mulu166' />
<p class='h2'>送法姪暐日初遊台鴈</p><p>台山高鴈山高。造物似欲爭雄豪。根盤厚地。輪囷紏結共深杳。頂摩太虗。騫翔峙立同嶕嶢。飛泉斷續。白雲掩暎。展天真之圖畫。連城累堞。翠壁丹崖。分刻鏤於秋毫。良工欲搨閣其筆。神匠擬習藏其刀。我昔事參訪。彼彼曾遊遨。一重一崦華藏界。一竹一樹羅旌旄。灑然心境兩俱寂。不知無地容塵勞。別來三十載。歲月何滔滔。老步不可動。靈覽長自遭。送子未行我先返。以神為馬輪其尻。蒲團竹榻坐正穩。耳邊彷彿聞松濤。</p>
</div>
<div class='div-other'><a id='mulu167' />
<p class='h2'>楚雲歌贈瑒上人</p><p>楚江江上雲如蓋。楚江江水波如沸。江水東流日夜忙。雲也無心自堪愛。膚寸瀰漫宇宙間。卷舒出沒俱閑閑。金鷄三號郢城曉。文章五色何斒斕。釘釘著兮高掛著。國師萬古存標格。不徒為雨潤焦枯。等閑拗折蒼龍角。全楚頻年飛戰塵。只今誰是眠雲人。一一從頭輕桉下。天開地闢回陽春。</p>
</div>
<div class='div-other'><a id='mulu168' />
<p class='h2'>初度日寄季通</p><p>去年今日凌霄頂。我逢初度無人省。惟君知我此日生。特為開庖煑湯餅。今年今日東海東。一身飄蕩如斷蓬。造化窮通有臧否。年乎日乎無異同。去年今日止於是。明年後年來未<span class='corr'>已</span>。轉至微塵大劫中。依然又是從頭起。積骨幾幾毗富羅。飲乳海海非為多。戴角披毛著珍御。空華影裏陽焰波。我本無生有生日。從本爺娘不須識。縱然今日識得渠。也是止渴將鹽喫。</p>
</div>
<div class='div-other'><a id='mulu169' />
<p class='h2'>木庵號</p><p>道人胷中小天地。刳木為庵如是住。<span class='corr'>已</span>將一钁定宗綱。十劫何妨更觀樹。抹過當年臭老婆。三冬暖氣何其多。洞然劫火不可燎。巖前白日如飛梭。戶底門頭最森爽。不設樞機任來往。貯食焉須白玉墻。標名豈用黃金榜。霜蟾午夜栖禪枝。密葉掩暎青瑠璃。八表澄澄萬籟寂。清光一片無盈虧。趙州老漢不知有。只麼東馳復西走。觸著渠儂陷虎機。豎起拳頭齊北斗。</p>
</div>
<div class='div-other'><a id='mulu170' />
<p class='h2'>韜侍者<span class='corr'>刺</span>血書法華經</p><p>韜其光晦其跡。未免悠悠滯空寂。覿面當機證一乘。看來也是方便力。靈山一會常儼然。何須顯實而開權。釋迦不受然燈記。當來作佛猶浪傳。指端瀝盡娘生血。燁燁紅蓮廣長舌。拽脫塵勞八萬門。直把心肝鑄生鐵。君不見言法華。翩然飲啖屠沽家。火宅之中恣游戲。笑他門外求三車。</p>
</div>
<div class='div-other'><a id='mulu171' />
<p class='h2'>憩庵歌棠上人求</p><p>德山發軔來南方。恢張此道何煌煌。千載叢林想遺愛。有如召伯留甘棠。剎剎塵塵恣游戲。孤峯頂上聊憩爾。草庵盤結出常流。佛祖駢頭聽呵詈。遊兮憩兮非等閑。東敲西擊開玄關。菜葉從教逐流水。白雲依舊棲青山。獨掩柴門機事息。拄杖芒鞋掛高壁。㵎底潛龍不耐眠。昨夜檐前飛霹靂。</p>
</div>
<div class='div-other'><a id='mulu172' />
<p class='h2'>古劒歌為快藏主賦</p><p>陰陽為炭天地罏。飛廉鼓鞴元氣噓。陶鎔萬物絕纖滓。神劒脫範成斯須。想得當初運工處。號泣神天走魑魅。七佛傳持直至今。鋩鍔熒熒轉銛利。文殊昔日用最親。等閑持逼如來身。虎氣騰光射牛斗。龍身躍水清埃塵。柄欛何年落君手。當陽一擊生銅吼。坐斷乾坤建太平。突鬢蓬頭敢追後。</p>
</div>
<div class='div-other'><a id='mulu173' />
<p class='h2'>光明室為二靈天淵和尚作</p><p>一室煌煌邁今古。爍迦羅眼猶難覩。無光明處顯光明。無門戶處開門戶。是故光明不可量。門戶廓落無邊方。離之愈近即愈遠。弄他光影非吉祥。道人屏疊淨躶躶。明暗雙忘也須打。龍潭雖解善提持。紙燈吹滅成話墮。疎簾卷起春晝長。披露萬象難遮藏。客來有問不暇答。笑指湖上山蒼蒼。</p>
</div>
<div class='div-other'><a id='mulu174' />
<p class='h2'>無我</p><p>大棒打虗空。虗空未甞苦。惡語罵木人。木人未甞怒。問之何能然。以其無我故。無我一切無。法法自回互。舟行岸必移。舟住岸還住。撥火覓浮漚。徹見無我義。</p>
</div>
<div class='div-other'><a id='mulu175' />
<p class='h2'>送漢藏主歸疎山<span class='note-inline'>(號昭回)</span></p><p>疎山木蛇頭戴角。殺氣森森滿寥廓。上人親曾拈弄來。毒口不遭還傑作。有時潛蟄毗盧藏。十聖三賢難近傍。驀然奮躍逞雄威。平地滾起千尋浪。歸去來歸去來。覺天佛日重昭回。憑君為問矮師叔。與誰把手登高臺。</p>
</div>
<div class='div-other'><a id='mulu176' />
<p class='h2'>贈刀鑷于生</p><p>于生于生聽吾道。衲僧那箇無頭腦。鼻孔從來向下垂。摸不著時休別討。于生于生記我言。金刀在手宜拳拳。逆順忘情廼至術。血脉不露真神僊。記我言兮聽吾道。總是隨人閑起倒。不如盡情剗却無明草。圓陀陀光皎皎。絕廉纖同醜好。一聲彈鑷海天寬。百億須彌眼中小。</p>
</div>
<div class='div-other'><a id='mulu177' />
<p class='h2'>曇維那以古林東州二尊宿唱和之什令次韻</p><p>虎丘之虎牙爪惡。管見常流謾圖貌。威風颯颯振叢林。殺氣森森頭戴角。鳳臺之鳳文九苞。五百年來遇斯作。歧陽阿閣時一鳴。聖德徽猷頓炤爍。嗚呼我生其後。恨不執鞭而從之。尚想高談唾珠落。</p>
</div>
<div class='div-other'><a id='mulu178' />
<p class='h2'>示傑上人</p><p>傑斗禪和真猛利。不著惺惺與無記。分身兩下強差排。蹉過西來祖師意。即心即佛。把兔放鷹。非心非物。空華求蒂。翻身百草頭邊。跳出劫初田地。夜半正明。天曉不露。曦輪推出海門東。金烏蹴折珊瑚樹。</p>
</div>
<div class='div-other'><a id='mulu179' />
<p class='h2'>日峯歌為昇居士賦</p><p>曦和鞭日昇扶桑。殘星曉月俱遁藏。出海高峯最先照。草木滉漾浮金光。興來振衣凌絕頂。俯覧人間同坎井。呼吸元氣融心神。擺脫塵勞發深省。一真之境無異同。聲聞醉酒如瘖聾。安得毗耶多病翁。與渠把手擊節歌日峯。</p>
</div>
<div class='div-other'><a id='mulu180' />
<p class='h2'>特峯號</p><p>一峯特立天地間。仰望不及徒躋攀。知有何人住絕頂。菜葉流出清溪灣。霧卷煙舒日千變。枯木巖前路回轉。善財到此亦躊躇。何處親承德雲面華開華落春復秋。太華未足為朋儔。石背蘿陰臥麋鹿。風前日下啼栗留。千奇萬怪狀不盡。得趣忘言心自領。栽田博飯老楊歧。見說年來賦歸隱。</p>
</div>
<div class='div-other'><a id='mulu181' />
<p class='h2'>雪巖號</p><p>嵳嵳峩峩一片石。晃晃耀耀如銀山。世人可望不可即。心思但覺毛骨寒。到底不生閑草木。六出飛華儘相續。大旱土焦陽焰浮。一種清涼自然足。何年推落明月輪。表裏洞徹無纖塵。莫教鑿開混沌竅。空在認著來藏身。</p>
</div>
<div class='div-other'><a id='mulu182' />
<p class='h2'>出行次道上人求</p><p>㒒夫行李在門外。催余上道踏脚待。禪人覓偈急如絃。抖擻心腸無可寫。幸自現成有一訣。直拔分明與伊說。毗盧師法身主。釋迦彌勒文殊普賢。是什麼乾矢橛。不動纖塵薦得親。千里萬里橫該抹。咄咄咄。</p>
</div>
<div class='div-other'><a id='mulu183' />
<p class='h2'>示密禪人</p><p>祖師密旨。逈絕言談。直下便是。擬即不堪。不見明上座。趂盧行者到大庾嶺頭。蒙以不思善惡而啟發之。乃復咨云。上來密語密意外。還更有密否。既而仍謂之曰。汝若返照自<span class='corr'>己</span>本來面目。密却在汝邊。與麼說話。早是指鹿為馬。喚六作三。何況東馳西逐。問禪問道。終日喃喃。一機不露。有口如鉗。愚者自昧。智者相諳。咄。若是真正衲僧。寧可凍殺餓殺。終不著他鶻臭布衫。</p>
</div>
<div class='div-other'><a id='mulu184' />
<p class='h2'>操藏主歸真如省師原靈</p><p>操則存捨則亡。拽脫鼻孔纔相當。萬像森羅驚吐舌。白牛露地生寒光。一塵不立真如界。玉殿珠樓最瀟灑。傳家三世破沙盆。碎打零敲索高價。一大藏中收不得。百草頭邊恣狼藉。忽然撒出摩尼珠。赤白青黃隨五色。阿師兩眼明如鏡。大千洞徹無餘剩。待子歸來捋虎鬚。定應倒行摩竭令。</p>
</div>
<div class='div-other'><a id='mulu185' />
<p class='h2'>送竺先住九僊寺</p><p>少林絃斷無膠續。麟角鳳觜世難得。幸有斯人智力強。要撚龜毛為更易。龜毛之絃最奇絕。一鼓人間眾音歇。黃金不鑄鍾子期。誵亂宮商教誰別。九仙綽約非凡流。風車雲馭來相求。送君去休遲留。輔翼既有老宿。外護豈無邦侯。當垂裕於後代。母貽愧於前修。攀陪老我知無由。為君洗耳東海頭。為君洗耳東海頭。</p>
</div>
<div class='div-other'><a id='mulu186' />
<p class='h2'>贈雪竇塤書記</p><p>黃龍未出泐潭。自謂氣吞寰宇。及乎來見慈明。有口不能通吐。拶得額頭汗出。黃連未是為苦。藥汞入鍜即流。豈是雲峯妄語。洞山之棒。賣弄手頭。臺山之婆。誇張口觜。直須一時捉敗。方可嚥津自許。道流乳峯來。與彼不相似。量外立乾坤。塵中辯賓主。宗綱委地知不知。此日憑誰為扶起。</p>
</div>
<div class='div-other'><a id='mulu187' />
<p class='h2'>樵雲歌為彥希聖作</p><p>新州老樵雙眼碧。腰間大斧霜華色。亂雲堆裏挨身入。伐盡稠林不費力。不費力真可憐。雲深路轉柴在肩。笑殺黃梅七百眾。日高三丈猶安眠。有時嘯一聲。白雲無耳還能聽。有時歌一曲。松風接響雲相逐。憑誰說與爛柯人。好與搥碎閑棋局。</p>
</div>
<div class='div-other'><a id='mulu188' />
<p class='h2'>無言歌為真如本長老作</p><p>無言歌歌無言。無言之道言難傳。機先領略猶鈍漢。句後解會知徒然。我本有口且無舌。興來不妨歌一闋。七金山外覓知音。引得虗空笑聲咽。君不見空生寂寂巖間坐。匝地天華亂飄墮。又不見毗耶病夫施一默。潦倒文殊歎無及。兩處牢關盡掣開。白日青天轟霹靂。噫吁嘻。誰與知。碧溪深處多紫芝。叢叢燁燁堪療饑。塞斷諸方閑口觜。拈起鐵笛撩亂吹。</p>
</div>
<div class='div-other'><a id='mulu189' />
<p class='h2'>贈銓侍者</p><p>昭昭靈靈。淈淈[泳-永+盾][泳-永+盾]太虗之中。東湧西沒。圓悟皮下有血。五祖舌頭無骨。勒住覂駕神駒。放出遼天俊鶻。一時喪却目前機。金鷄拍翅闌干曲。笑他無事惱春心。頻為檀郎呼小玉。樂不樂足不足。六六依然三十六。</p>
</div>
<div class='div-other'><a id='mulu190' />
<p class='h2'>贈道士凌雲峯<span class='note-inline'>(分得道字)</span></p><p>坐夏不出戶。塵緣淨於掃。羽客苕溪來。訪我無生道。無生不可學。可學成繳擾。有物天地先。冥冥還杳杳。仙凡本一致。明悟當及早。蹠蹻豈永年。顏冉未曾夭。南熏破炎熱。濃綠鶯聲老。與子兩忘言。塵寰即蓬島。</p>
</div>
<div class='div-other'><a id='mulu191' />
<p class='h2'>送宗寄行脚</p><p>汝欲參禪參自<span class='corr'>己</span>。汝欲讀書明性理。性理何殊自<span class='corr'>己</span>親。莫向其中分彼此。迷人泥在文字邊。一似膏火同烹煎。不從言外了源委。幾時澡浴清冷淵。我老嬾成癖。至死無藥痊。汝今正年少。旦夕宜乾乾。築著磕著自有日。教汝罵汝知徒然。豈不見。古靈徧參得此旨。歸與其師通所以。我雖不是古靈師。獨脫無依終望汝。</p>
</div>
<div class='div-other'><a id='mulu192' />
<p class='h2'>示紉藏主</p><p>猛虎咬殺石菸菟。昨夜三更忽然活。即今踞坐石門關。來者教渠性命絕。老僧近前仔細看。牙如劒鋒爪如鐵。說向諸方切要知。更不由人順毛捋。</p>
</div>
<div class='div-other'><a id='mulu193' />
<p class='h2'>贈相士袁庭玉</p><p>我相無相。具一切相。我身無身。示無量身。離婁之明莫能察。唐舉之智奚能詢。自非旁礴形骸外。尋常豈易探其真。四明有士漆兩瞳。閱人過眼知窮通。是他鑑心不鑑貌。指摘臧否如發蒙。昨來過我松巖頂。相見無言心自領。吉凶悔吝總休論。且與敲冰煑山茗。</p>
</div>
<div class='div-other'><a id='mulu194' />
<p class='h2'>勉淛侍者</p><p>我未見歸源。禪道無處著。及見歸源後。一字用不著。用不著處用最親。所以忝竊師其人。不是私門有傳授。輥入葛藤窠裏。費觜并勞唇。豈不見圓悟祖。喫盡黃連不知苦。小玉聲中得路歸。東山自此恢門戶。我既無可說。汝亦無可錄。紙衣幸是白於霜。慎勿輕教污塵墨。噫少林風月浩無邊。斷絃須是鸞膠續。</p>
</div>
<div class='div-other'><a id='mulu195' />
<p class='h2'>不歸篇</p><p>昨日又不歸。今日又不歸。不歸自不歸。勞我長歔欷。歔欷為何事。憐此亡家子。棄却祖翁業。向外圖經紀。歲月苦無多。悠悠水上波。心源未昭廓。奈此生死何。</p>
</div>
<div class='div-other'><a id='mulu196' />
<p class='h2'>歸來篇</p><p>歸來兮歸來。歸來免攀陪。山泉甘露味。草座黃金臺。人生當自足。自足真天祿。寧為擊壤歌。莫作窮途哭。一法不留情。青山四時青。折松拂石坐。白雲林外行。</p>
</div>
<div class='div-other'><a id='mulu197' />
<p class='h2'>托鉢歌為元恕和尚作</p><p>五峯道人慈無畏。饑來托鉢前村。去衲衣撩亂似飛鶉。頭髮髼鬆如<span class='corr'>刺</span>蝟。得飯即便噇。得飲即便啜。塞却饑腸即便休。箇中滋味憑誰說。自我生來得此鉢。受用無窮真快活。非銅非鐵亦非金。絕類離倫最奇絕。不徣借不洗刮。圓陀陀兮光爍爍。有時擲向十字街頭。渾弗愛惜。有時收向百衲袋中。重重包括。傍人對我問端由。劈面高聲與一咄。我笑老釋迦。托鉢一日限七家。我笑維摩詰。托鉢勞人到香積。而我誰知盡不然。逍遙任運如神仙。相遭箇箇是檀越。出門處處逢炊煙。阿呵呵。會也麼。三界擾擾空中華。談玄說妙如稻麻。動著便是成誵訛。鉢兮鉢兮聽吾誓。汝慎勿譁。我<span class='corr'>已</span>死生不棄汝。汝休棄我。別處營生涯。</p>
</div>
<div class='div-other'><a id='mulu198' />
<p class='h2'>示茂上人</p><p>最初一機。末後一句。開口便承當。早<span class='corr'>已</span>落第二。不見殃崫摩羅喚世尊云住住。世尊向他道。我<span class='corr'>已</span>住是汝不住。看者老漢。等閑發露。如轉圓石於萬仞峯頭。躍然而下。直至平實地上。尚未是他歇處。達磨不東來。二祖不西去。槎槎牙牙且過時。莽莽鹵鹵河沙數。</p>
</div>
<div class='div-other'><a id='mulu199' />
<p class='h2'>病中贈訥上主</p><p>我病正無奈。百骸如擊摶。君來覓禪偈。應念成解脫。掇筆為之書。萬象相應諾。藏海絕纖流。蒼龍露頭角。青天轟霹靂。白日飛雪雹。君不見。全機坐斷兮。說甚陰魔死魔煩惱魔。一念圓融兮。頓超等覺妙覺無上覺。</p>
</div>
<p class='juan'>恕中和尚語錄卷第四</p></div>
</div><!-- end of div[@id='body'] -->
</body></html>