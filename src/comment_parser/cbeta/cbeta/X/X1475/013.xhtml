<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu358' />圓覺道場修證廣禮讚文卷第十三</p><p class="byline">終南山草堂寺沙門　宗密　述</p>
<div class='div-other'><a id='mulu359' />
<p class='h1'>第十九上</p>
<div class='div-other'><a id='mulu360' />
<p class='h2'>歎佛</p><p>如來應正等覺身。作無上醫王。於無量百千億那。由他却。鍊治法藥。<span class='corr'>已</span>得成就修學一切方便善巧大明呪力。皆到彼岸。善能除滅一切眾生諸煩惱病。乃住壽命終無劫。其身清淨。無有思慮。無有動用。一切佛事。未嘗休息。眾生見者。諸煩惱病。悉得消滅<span class='note-inline'>(八也)</span>。是為如來應正等覺身第八相。</p>
<p style="margin-left:1em;text-indent:-1em">至心歸命。禮大方廣圓覺經中大光明藏問三觀單。復辨音菩薩</p>
<p>於是辨音菩薩白佛言。世尊。如是法門。甚為希有。此諸方便。於圓覺門。有幾脩習。</p>
</div>
<div class='div-other'><a id='mulu361' />
<p class='h2'>第一　二　述問目</p>
<div class="lg regular"><div class='lg-row'>辨音起白大悲尊　上說甚為希有言</div>
<div class='lg-row'>行相分明雖<span class='corr'>已</span>領　未知所應幾般根</div>
<div class='lg-row'>為當一箇脩三觀　為復三人各一門</div>
<div class='lg-row'>為須依次為超次　先後同時願細論</div>
</div></div>
<div class='div-other'><a id='mulu362' />
<p class='h2'>第二　二偈　舉意標數</p><p>爾時世尊。告辨音菩薩言。善哉善哉。善男子。一切如來圓覺清淨。本無脩習乃脩習者。一切菩薩及末世眾生。依於未覺幻力脩習。爾時便有二十五種清淨定輪。</p>

<div class="lg regular"><div class='lg-row'>佛告辨音汝諦聽　理無脩法及脩人</div>
<div class='lg-row'>菩薩眾生依幻力　便論脩習契於真</div>
<div class='lg-row'>三門單復相交絡　二十五般清淨輪</div>
<div class='lg-row'>輪是力能摧輾義　摧壞無明輾客塵</div>
</div><p style="margin-left:1em">此下兩唱。不唱不舉經文。然具依經為懸配合<span class='note-inline'>(每觀但以一字顯之。圖易說易會也。初云靜。次云幻。後云寂。皆是經本文也)</span>。</p>
</div>
<div class='div-other'><a id='mulu363' />
<p class='h2'>第三　四　述懸配所以</p><p>具束為三<span class='note-inline'>(三者。謂一者單。二者復。三者具)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>世尊開此多門戶　各住籌量力所堪<span class='note-inline'>(二十五十)</span></div>
<div class='lg-row'>多門只是前三法　此法前章<span class='corr'>已</span>自諳<span class='note-inline'>(三觀行相全是前法不必重舉)</span></div>
<div class='lg-row'>乍舉經文却似乱</div>
<div class='lg-row'>喻於風起動清潭　何以乍聞如雜亂</div>
<div class='lg-row'>交羅前後互相參　如今別欲開方便</div>
<div class='lg-row'>撮略機關直指南　經中一一分明說</div>
<div class='lg-row'>要知大數且先譚　六門各二<span class='note-inline'>(二二相合。然皆先後。謂第四五。第十一二。第十八九也)</span>三門一<span class='note-inline'>(三單也第一二三也)</span></div>
<div class='lg-row'>十六門中各其三<span class='note-inline'>(於中。六門三時前後。九門雨時先後。謂一雙及一隻為雨時。最後一門三觀同時)</span></div>
<div class='lg-row'>二十五門隨占一<span class='note-inline'>(或自揀定或結標卜定)</span></div>
<div class='lg-row'>決心一占莫餘貪<span class='note-inline'>(揀定了。即一向修。更不得前。却思慮)</span></div>
</p></div>
<div class='div-other'><a id='mulu364' />
<p class='h2'>第四　九　依約次第別配</p><p style="margin-left:1em"><span class='note-inline'>(慤法師。於二十五。各各立一觀。名今便隨次於下配數處指之)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>上束為三約數攝　未排前後及同時</div>
<div class='lg-row'>今約經文彰次第　不看經亦了然知</div>
<div class='lg-row'>初之三段皆單一<span class='note-inline'>(初靜。名證渾息用觀。二幻。名庖丁恣刃觀。三寂。名呈音出碍觀)</span></div>
<div class='lg-row'>最後一輪三總持<span class='note-inline'>(名如意圓修觀。以摩尼珠。為喻也)</span></div>
<div class='lg-row'>中聞交絡三皆七</div>
<div class='lg-row'>每七皆將一作基　三七既成二十一</div>
<div class='lg-row'>前三後一數何虧　二十五輪今<span class='corr'>已</span>配</div>
<div class='lg-row'>大網開合只如斯　三單一總非難見<span class='note-inline'>(以上<span class='corr'>已</span>注)</span></div>
<div class='lg-row'>唯有中間要指揮　三七各皆分四節</div>
<div class='lg-row'>三科類例不參差　根本三門依本次</div>
<div class='lg-row'>各皆論次悉常依　今初靜觀為其首</div>
<div class='lg-row'>兼於幻寂以相資　一二門中<span class='note-inline'>(初七中之一二。當大數第四五也。中後例而計之)</span>皆次二<span class='note-inline'>(二二他合也。四先靜後幻。名運舟兼濟觀。五。光靜後寂。名湛海澄空觀)</span></div>
<div class='lg-row'>三四門中三次之<span class='note-inline'>(六。靜幻寂名首羅三目觀。一靜寂幻。名三點圓伊觀)</span></div>
<div class='lg-row'>五中先一後齊二<span class='note-inline'>(八。先後靜雙觀幻寂名品字單。雙觀)</span></div>
<div class='lg-row'>六七先雙後獨為<span class='note-inline'>(九。先雙靜幻。後單寂。名獨足雙顯觀。十。先雙靜寂後單幻名果落華敷觀)</span></div>
<div class='lg-row'>凡言次者皆先後　每言齊者即同時</div>
<div class='lg-row'>此七輪初二各二　後餘五者各三支</div>
<div class='lg-row'>幻寂二章全類此　皆將主首次餘知<span class='note-inline'>(以七輪〔以幻〕為首。十一。先幻後靜。名先武後文觀。十二。先幻後寂。名功成退職觀。十三。幻靜寂。名幻師解術觀十四。幻寂靜。名神龍隱海觀。十五。先幻後齊靜寂。名龍樹通真觀。十六。先齊幻靜後寂。名商那示。相觀十七。先齊幻齊幻寂後靜。名大通宴默觀。後七輪以寂為首。十八。先寂後靜。名寶明空海觀十九。先寂後幻。名虗空妙用觀。二十。寂靜幻。名舜若呈神觀二十一。寂幻靜。名飲光歸定觀。二十二。先單寂後齊靜幻。名多寶呈通觀。二十三。先齊寂靜後幻。名下方騰化觀。二十四。先齊寂幻後單靜。名帝青含變觀。二十五。<span class='corr'>已</span>如前釋)</span></div>
<div class='lg-row'>勢分自成二十五</div>
<div class='lg-row'>無因增減使<span class='corr'>盈</span>虧　最後一輪最要妙</div>
<div class='lg-row'>文雖似易義玄微　今舉經文而解釋</div>
<div class='lg-row'>至心聽受審思惟</div>
</p><p>若諸菩薩以圓覺慧。圓合一切。於諸性相。無離覺性。此菩薩。者名為圓修三種自性清淨隨順。</p>
</div>
<div class='div-other'><a id='mulu365' />
<p class='h2'>第五　四</p><p class="lg-abnormal"><div class='lg-row'>圓稱覺心而發慧　慧心非一亦非殊</div>
<div class='lg-row'>同合色空性相等　如珠合影影和珠</div>
<div class='lg-row'>合理理融金即事<span class='note-inline'>(靜即幻)</span>　合事事空與理修<span class='note-inline'>(幻即靜)</span></div>
<div class='lg-row'>中道義宗於是現<span class='note-inline'>(二空即寂之中觀)</span></div>
<div class='lg-row'>始終三法互冥符　性相不離於覺性</div>
<div class='lg-row'>一金千器入玄鑪　性即靜門相即幻</div>
<div class='lg-row'>覺心寂滅體寧孤　融圓覺性舒而卷</div>
<div class='lg-row'>合於一切卷而舒　卷舒無礙而圓覺</div>
<div class='lg-row'>動靜同時御丈夫<span class='note-inline'>(同於佛也戒也)</span></div>
</p><p>寂靜<span class='note-inline'>(定也)</span>思惟<span class='note-inline'>(惠也)</span>求哀懺悔。經三七日。於二十五輪。各安標記。至心求哀。隨手結取。依結開示。便知頓漸。一念疑悔。即不成就。</p>
</div>
<div class='div-other'><a id='mulu366' />
<p class='h2'>第六　六</p>
<div class="lg regular"><div class='lg-row'>若有欲依此法者　當持梵行靜思惟</div>
<div class='lg-row'>戒定慧修而懺悔　於三七日絕塵機</div>
<div class='lg-row'>二十五中隨所樂　當勤精進便修治</div>
<div class='lg-row'>一心決定無餘念　不得於中有所疑</div>
<div class='lg-row'>若疑機感相當否　何門勝劣又難知</div>
<div class='lg-row'>即翦紙籤二十五　依籤標記莫令遺</div>
<div class='lg-row'>置在道場依日數　精誠禮念至心祈</div>
<div class='lg-row'>卜定應修憑聖力　懇求哀愍示相宜</div>
<div class='lg-row'>信手結標勿揀擇　依結開看便用之</div>
<div class='lg-row'>遇心即澄幻即起　若當寂滅即雙非</div>
<div class='lg-row'>前後同時單與復　隨其頓漸便須依</div>
<div class='lg-row'>一念疑心即永失　觀門成否驗於斯</div>
</div><p>南無大慈大悲<span class='note-inline'>(云云)</span><span class='note-inline'>(<span class='corr'>已</span>下十二禮准上)</span>。</p>
</div>
<div class='div-other'><a id='mulu367' />
<p class='h2'>至心懺悔</p><p>眾等相與即今身心寂靜。無誑無鄣。正是生善滅惡之時。復應各起四種觀行。以為滅罪。作前方便。何等為四。一者。觀於因緣。二者。觀於果報。三者。觀我自身。四者。觀如來身。</p>
<p>第一．觀因緣者。知我此罪。藉以無明。不善思惟。無正觀力。不識其過。遠離善友。諸佛菩薩。隨遂魔道。行邪險。如魚答釣。不知其患。如蠢作繭。自縈自縛。如蛾投火。自燒自爛。以此因緣。不能自出。</p>
<p>第二．觀於果報者。所有諸惡。不善之業。三世流轉。苦果無窮。沉溺無邊。巨夜大海。為諸煩惱。羅剎所食。未來生死。其然無涯。沒便報得轉輪聖王。王四天下。飛行自在。七寶具足。命終之後。不免惡趣四空果報三界。尊極福盡。還作牛領中蟲。況復其餘。無福德者。而復懈怠。不勤懺悔。此亦譬如抱石沉淵。求出良難。</p>
<p>第三．觀我自身者。自念我此身中。雖有正因靈覺之性。而為煩惱黑暗藂林之所覆蔽。無了因力。不能得顯。我今應當發起勝心。破裂無明顛倒重鄣。斷滅生死虗偽苦因。顯發如來大明覺慧。建立無上涅槃妙果。</p>
<p>第四．觀如來身者。如來之身。無為寂照。離四句。絕百非。眾德具足。湛然常住。雖復方便入於滅度。慈悲救攝。未曾暫捨。生如是心。可謂滅罪。之良津除鄣之要行。是故弟子。今日至<span class='corr'>誠</span>歸依三寶。求哀懺悔。</p>
<p>弟子等上<span class='corr'>已</span>懺悔種種鄣竟。今當次第懺悔業鄣。夫業能裝飾四生六趣。在在處處。隨繫受身。不得解脫。猶如工畵師。能畫諸世間五蔭。悉從生無法而不造。故知三界形類不同。皆是業力所作。所以佛力雖尊不如業力。然所造業。上中下品。輕重不同。皆須先以自力。猛利悔恨之心。然後託於佛力。克<span class='corr'>己</span>謝失。改緣懲過追變。往心預遏。未毗尼無悔重之法。方等有懺逆之文。以大收小罪。無不盡故。須至誠殷重。對三寶前。懺責先心。陳其所犯。上品罪者。方便心重。作時作<span class='corr'>已</span>三時皆重。心境相應。復是逆罪謗方等經一闡提等作業數利。迷因謬果。不識於犯。又不識法。名為上品。中品罪者。方便正作。二時心重。作<span class='corr'>已</span>心輕。境重心微。又非三極利。而不數。不迷因果。名為中品。言下品者。前後心重。正作是輕。境與心違。又非出眾之犯。數而不利。識法識罪。明信因果。最為下品。夫欲懺前三品。還有三種懺門。一者伏業懺。二者轉業懺。三者滅業懺。所言伏者。依二乘局教悔。初四篇但伏而不起。名之為懺。既經發露。本罪不增無隱過。以覆藏等。罪應生不生。名之為伏。二轉業者。以役時換長時。用輕苦偃重苦。於三惡道中。若應受報。願於今身償。不入惡道受。此明轉業懺也。三滅業者。心須觀解明白。深發大菩提心。無始<span class='corr'>已</span>來。所造諸罪。猶如暗空。懺悔正慧。喻若明燈。明燈一照。昏暗皆除。不以暗多能拒燈也。迷因謬果。具造諸愆。佛性潛輝。故知如暗室發真慧火事等。明燈燈起暗除。解生惑喪。業無不滅也。</p>
<p>弟子等自惟。無始<span class='corr'>已</span>來。至於今日。積惡如恒沙。造罪滿天地。捨身與受身。不覺亦不識。或造五逆深厚濁纏無間罪業。或造一闡提斷善根業。輕誣佛語謗方等業。破滅三寶毀正法業。不信罪福起十惡業。迷真反正癡惑之業。不考二親反戾之業。輕慢師長無禮敬業。明友不信不義之業。或作四重八重十重鄣聖道業。毀犯五戒破八齋業。五篇七聚多缺犯業。優婆塞戒輕重垢業。或菩薩戒不能清淨如說行業。前後方便汙梵行業月無六齋懈怠之業。年三長齊不常修業。三千威儀八萬律行不如法業。不修身戒心慧之業。春秋八王造眾罪業。行十六種惡律儀業。於諸眾生無愍傷業。不矜不念無慈悲愍業。不拔不濟無救護業。心壞嫉忘無度彼業。於怨親境不平等業。體荒五欲不厭離業。或因衣食園林池<span class='corr'>沼</span>生蕩逸業。或以盛年放恣情欲造眾罪業。或喜有漏迴向<span class='corr'>己</span>有鄣出世業。如是等業無量無邊。今日發露向十方佛尊法聖眾。皆悉懺悔。</p>
<p>懺悔<span class='corr'>已</span>。歸命禮三寶。</p>
</div>
<div class='div-other'><a id='mulu368' />
<p class='h2'>至心發願</p><p>願弟子等。來是懺悔無間等業。所生福善。願生生世世。滅五逆罪。除闡提心。或捨離愚心。成就智業。如是輕重諸業。從今以去乃至道場。誓不更犯。恒習出世清淨理法。精持律行。守護威儀。如渡海者愛惜浮囊。六度四等常標行首。戒定慧品。轉得增明。速成如來三十二相。八十種好。十力無畏。大悲三念。常樂妙智。八自在我。</p>
<p>發願<span class='corr'>已</span>。歸命禮三寶。</p>
</div>
<div class='div-other'><a id='mulu369' />
<p class='h2'>○白眾等聽說此時無常偈</p><p class="lg-abnormal"><div class='lg-row'>自後無始劫　生死數恒沙　積骨富羅山</div>
<div class='lg-row'>積血如大海<span class='note-inline'>(如佛名經廣說)</span>　譬如路傍樹</div>
<div class='lg-row'>暫息非久停　車馬及妻兒　不久皆如是</div>
<div class='lg-row'>亦如羣宿馬　夜聚且隨飛　死去別親知</div>
<div class='lg-row'>乖離亦如是　唯有佛菩薩　是真歸伏處</div>
<div class='lg-row'>依經我略說　智者善應思</div>
</p><p style="margin-left:1em"><span class='note-inline'>(出無常經)</span></p>
</div></div>
<div class='div-other'><a id='mulu370' />
<p class='h1'>第二十上</p>
<div class='div-other'><a id='mulu371' />
<p class='h2'>歎佛</p><p>如來應正等覺音聲。非有方所。但欲隨眾生欲解緣出。其性究竟。不住方所。無有言說。為欲覺悟放逸眾生。出於無量妙法音聲。徧法界中。而令開悟無數眾生。聞此音<span class='corr'>已</span>。皆生<span class='corr'>歡</span>喜。勤修善法。於三乘中。各求出離。又於一音中。出無量聲。隨諸眾生心樂差別。皆悉徧至。悉令得解。道場眾會。皆無不聞。而其音聲。不出眾外。根未就者。不應聞故。其有聞者。皆作是念。如來世尊獨為我說。</p>
<p style="margin-left:1em;text-indent:-1em">至心歸命禮大方廣圓覺經中大光明藏問淨覺染汙淨諸業鄣菩薩。</p>
</div>
<div class='div-other'><a id='mulu372' />
<p class='h2'>第一　五偈　述問目</p><p>於是淨諸業鄣菩薩白佛言。世尊若此覺心本性清淨。因何染汙。使諸眾生。迷悶不入。唯願如來廣為我等。開悟法性。</p>

<div class="lg regular"><div class='lg-row'>三觀諸輪前所說　脩行要道更無餘</div>
<div class='lg-row'>然且眾生潛帶我　斯為一切妄根株</div>
<div class='lg-row'>雖勤修習難成道　何曾得與覺心俱</div>
<div class='lg-row'>淨業意圖佛顯示　所陣問目且伴愚</div>
<div class='lg-row'>若此覺心本性淨　悟來與佛不應殊</div>
<div class='lg-row'>何得每逢違順境　宛然增愛等凡夫</div>
<div class='lg-row'>因何染汙令如此　強強除之不肯除</div>
<div class='lg-row'>幾度將心欲比佛　因脩不覺<span class='corr'>已</span>成麤</div>
<div class='lg-row'>直心蕩蕩分明在　覺性昭昭事不虗</div>
<div class='lg-row'>頻頻欲入皆迷悶　是何阻隔遣乖疎</div>
</div><p style="margin-left:1em">七述第一總敘過由<span class='note-inline'>(文二)</span>。</p>
<p>善男子。一切眾生。從無始來。妄想執有我人眾生及與壽命。認四顛倒。為實我體<span class='note-inline'>(上過患本起也。下過患滋多中。一展轉生妄云)</span>由此便生憎愛二境。於虗妄體。重執虗妄<span class='note-inline'>(上皆惑道)</span>。二妄相依。生妄業道<span class='note-inline'>(業道。兼上總為集諦)</span>。有妄業故。妄見流轉<span class='note-inline'>(苦也。即當苦諦。上明凡夫三道輪轉。故不入覺)</span>。厭流轉者<span class='note-inline'>(道諦)</span>。妄見涅槃<span class='note-inline'>(滅諦。上明二乘偏住涅槃。故不入覺。此下第二違拒覺心云)</span>。由此不能入清淨覺。非覺違拒諸能入者。有諸能入。非覺入故<span class='note-inline'>(三動息俱迷)</span>。　是故動念凡夫。及與息念<span class='note-inline'>(二乘)</span>。皆歸迷悶<span class='note-inline'>(正明也)</span>。何以故<span class='note-inline'>(上微。下釋。釋中初直釋)</span>。由有無始本起無明。為<span class='corr'>己</span>主宰<span class='note-inline'>(根本不覺也。二乘亦有未識此也。此下轉釋云)</span>一切眾生生無慧目<span class='note-inline'>(釋根本所以)</span>。身心等性皆是無明。<span class='note-inline'>(俱生惑也)</span>譬如有人不自斷命<span class='note-inline'>(四結成鄣覺云)</span>。是故當知有愛我者。我與隨順非隨順者。便生憎怨。為憎愛心養無明故。相續求道皆不成就。</p>
<p style="margin-left:0em;text-indent:0em;" class="lg-abnormal"><div class='lg-row'>佛言諦聽吾今說　三界迷愚諸有情</div>
<div class='lg-row'>無始<span class='corr'>已</span>來妄想有　我人壽命及眾生</div>
<div class='lg-row'>認此四般為實體　明中念念本無明<span class='note-inline'>(上過患本起也。下過患滋多中四。初展轉生起妄云)</span></div>
<div class='lg-row'>由此便生憎愛境</div>
<div class='lg-row'>妄中重執妄音聲　二妄相依造妄業</div>
<div class='lg-row'>業招苦樂卵胎形　厭流轉者修偏道</div>
<div class='lg-row'>妄見虗空似化城　前章為汝推窮了</div>
<div class='lg-row'>汝等皆知假名□　無始俱生猶闇執</div>
<div class='lg-row'>潛流相續卒難停<span class='note-inline'>(此下第二違拒覺心)</span></div>
<div class='lg-row'>由此不能入淨覺　非覺違拒使昏宜<span class='note-inline'>(三動息俱迷云)</span></div>
<div class='lg-row'>是故生心及息念</div>
<div class='lg-row'>皆歸迷悶不能醒　本起無明為主宰</div>
<div class='lg-row'>生無慧目喻生盲　身心等性皆顛倒</div>
<div class='lg-row'>如人護命恐臨刑<span class='note-inline'>(此下結成難覺)</span></div>
<div class='lg-row'>當知愛我同隨順　非隨順者便增生</div>
<div class='lg-row'>憎愛二心相愛育　故令脩道不能成</div>
</p></div>
<div class='div-other'><a id='mulu373' />
<p class='h2'>第二　別明四相中。即分為四</p></div>
<div class='div-other'><a id='mulu374' />
<p class='h2'>第三　當第一約事驗我</p><p style="margin-left:1em"><span class='note-inline'>(因事引起。驗其任運分自他者。即知自中是我相也)</span>。</p>
<p>善男子。云何我相。謂諸眾生心所證者。善男子。譬如有人。百骸調適。忽忘我身。四支弦緩。攝養乖方。微加針艾。則知有我。是故證取。方現我體。善男子。其心乃至證於如來。畢竟了知清淨涅槃。皆是我相。</p>
<p style="margin-left:1em">初二句且都辨四相之體。</p>
<p style="margin-left:0em;text-indent:0em;" class="lg-abnormal"><div class='lg-row'>但生四相難明了<span class='note-inline'>(此四相無始<span class='corr'>已</span>來。與身俱生。悲故生心起意。念念任運如此故生心難明了)</span></div>
<div class='lg-row'>脩斷心中展轉因<span class='note-inline'>(此約修行人斷麤成〔約〕展轉因伏也)</span></div>
</p><p style="margin-left:1em">次十句正明我相。</p>
<p style="margin-left:0em;text-indent:0em;" class="lg-abnormal"><div class='lg-row'>我是眾生心證者<span class='note-inline'>(證驗而<span class='corr'>已</span>)</span>　自他二相極難拘<span class='note-inline'>(自他既殊。自者是我也)</span></div>
<div class='lg-row'>如人百體任調適</div>
<div class='lg-row'>無記之間忽忘身　四支乖攝加針艾</div>
<div class='lg-row'>方驗其中我甚親　脩道之流亦復爾</div>
<div class='lg-row'>幽居離境似融神　違順礙心方覺我</div>
<div class='lg-row'>即知所證未為珍<span class='note-inline'>(我相既在。設證涅槃。亦是我相。帶我之緣。還成我也)</span></div>
</p></div>
<div class='div-other'><a id='mulu375' />
<p class='h2'>第四　一偈　二悟我名人</p><p>善男子。云何人相。謂諸眾生心悟證者。善男子。悟有我者。不復認我。所悟非我。悟亦如是。悟<span class='corr'>已</span>超過一切證者。悉為人相。善男子。其心乃至。圓悟涅槃。俱是我者。心存少悟。備殫證理。皆名人相。</p>
<p class="lg-abnormal"><div class='lg-row'>悟我是空不認我　能不認者又名人</div>
<div class='lg-row'>所<span class='note-inline'>(悟)</span>既非<span class='note-inline'>(我)</span>真能<span class='note-inline'>(悟)</span>亦<span class='note-inline'>(知)</span>妄</div>
<div class='lg-row'>故知人相尚為迍<span class='note-inline'>(迍邅滯此不入淨覺)</span></div>
</p></div>
<div class='div-other'><a id='mulu376' />
<p class='h2'>第五　一　三了迹<span class='note-inline'>(故名眾生相也)</span></p><p>善男子。云何眾生相。謂諸眾生。心自證悟。所不及者。善男子。譬如有人作如是言。我是眾生。則知彼人。說眾生者。非我非彼。云何非我。我是眾生。則非是我。云何非彼。我是眾生。非彼我故。善男子。但諸眾生。了證了語。皆為我人。而我人相所不及者。存有所了。名眾生相。</p>
<p style="margin-left:0em;text-indent:0em;" class="lg-abnormal"><div class='lg-row'>了於證語皆難及<span class='note-inline'>(謂正了前能悟。是滯之能。又成所。所既妄立。復生妄能。了知此續生之能。是妄之時。此能又亦成所。展轉無由。見其能也。故經言。而我人相所不及者。由此展轉了達。展轉迹生。其相不一故。名為眾生相)</span></div>
<div class='lg-row'>了者還成跡未論</div>
<div class='lg-row'>了迹迹生生不一　此眾生相又迷津<span class='note-inline'>(迷入覺之津也)</span></div>
</p></div>
<div class='div-other'><a id='mulu377' />
<p class='h2'>第六　二　四清續如命</p><p>善男子。云何壽命相。謂諸眾生。心照清淨。覺所了者。一切業智。所不自見。猶如命根。善男子。若心照見一切覺者。皆為塵垢。覺所覺者。不離塵故。如湯銷氷。無別有氷。知氷銷者。存我覺我。亦復如是。</p>
<p style="margin-left:0em;text-indent:0em;" class="lg-abnormal"><div class='lg-row'>覺斯展轉無窮過　泯然無厭復何忻<span class='note-inline'>(不厭展轉之所為。不忻展轉之能為功也)</span></div>
<div class='lg-row'>雖泯於諸不自泯<span class='note-inline'>(不忻不厭都休之心即是自也)</span></div>
<div class='lg-row'>覺<span class='note-inline'>(即上不自泯也)</span>於所覺<span class='note-inline'>(前展轉三相也)</span>亦同<span class='note-inline'>(不離)</span>塵<span class='note-inline'>(以却是命根後文也)</span></div>
<div class='lg-row'>譬彼<span class='note-inline'>(所不自見。猶如)</span>命根難自見</div>
<div class='lg-row'>潛相連續暗忻忻</div>
<div class='lg-row'>故此名為壽命相<span class='note-inline'>(從喻立名)</span>　冰銷湯冷始全真<span class='note-inline'>(水喻真性水喻我相。乃至展轉之所覺。湯喻展轉之能覺。謂氷凍成冰。還煎水以銷之。冰湯俱盡。濕性〔存〕存。以喻迷心成我。還悟心以斷之。我智俱盡。照體獨立)</span></div>
</p><p style="margin-left:1em">第三存我失道中二。一總標失道。二展轉廣釋。又四。一認我為真。二說病為法。三將凡濫聖。四趣果迷因。二中三重徵釋。一久脩如何不證徵。認我取證非真釋。今此第一唱中三偈。總標失道。及廣徵釋中。第一重也。</p>
<p>善男子。末世眾生。不了四相。雖經多劫勤苦脩道。但名有為。終不能成一切聖果。是故名為正法末世。何以故。認一切我為涅槃故。有證有悟。名成就故。譬如有人以賊為子。其家財寶終不成就。</p>
</div>
<div class='div-other'><a id='mulu378' />
<p class='h2'>第七　初六句且述總標失道</p>
<div class="lg regular" style="margin-left:0em;"><div class='lg-row'>四相潛神能鄣道　欲求道者總須知</div>
<div class='lg-row'>雖經多劫勤脩習　終不能成聖果基</div>
<div class='lg-row'>基本謂因也因既　不成從何證果□</div>
<div class='lg-row'>華嚴六度非菩薩　只為色心無所依<span class='note-inline'>(彼經云。假使有菩薩。於百千萬億那由他劫。具修六波羅蜜。若未聞此大威德法門。或聞不信。不得名為真實菩薩。亦不得生如來家)</span></div>
</div><p>次六句述第一久修如何不證徵。認我取證非真釋。</p>

<div class="lg regular"><div class='lg-row'>今認我為圓覺體　故令證入永無期</div>
<div class='lg-row'>如認夢身為自<span class='corr'>己</span>　勤營家業欲何為</div>
<div class='lg-row'>亦如認賊將為子　財寶如何得免衰</div>
</div></div>
<div class='div-other'><a id='mulu379' />
<p class='h2'>第八　二</p><p>第二取證云何妨道徵。愛寂憎喧非脫釋。</p>
<p>何以故。有我愛者。亦愛涅槃。伏我愛根。為涅槃相。有憎我者。亦憎生死。不知愛者真生死故。別憎生死。名不解脫。</p>
<p style="margin-left:0em;text-indent:0em;" class="lg-abnormal"><div class='lg-row'>愛涅槃入緣我愛<span class='note-inline'>(潛計我故。愛涅槃。令我得寂滅樂也。由此伏我愛根。為涅槃相)</span></div>
<div class='lg-row'>伏之暫似涅槃時</div>
<div class='lg-row'>亦緣我故增生死　但除生死我無羈<span class='note-inline'>(生死本由憎愛。今愛涅槃。還是本愛。今憎生死。亦是本憎。所憎所愛雖殊。憎愛之心。元是本習。帶之修道。是得解脫)</span></div>
<div class='lg-row'>不知愛者真生死</div>
<div class='lg-row'>別憎生死甚愚癡　愛寂憎喧非解脫</div>
<div class='lg-row'>棄影勞形虗自疲</div>
</p></div>
<div class='div-other'><a id='mulu380' />
<p class='h2'>第九　九</p><p>三何知證法非脫徵。讚喜謗瞋驗我釋。</p>
<p>云何當知法不解脫。善男子。彼末世眾生習菩提者。以<span class='corr'>己</span>徵證。為自清淨。由未能盡我相根本。若復有人。讚歎彼法。即生歡喜。便欲濟度。若復誹謗彼所得者。便生瞋恨。則知我相堅固執持。潛伏藏識。遊戲諸根。曾不間斷。善男子。彼脩道者不除我相。是故不能入清淨覺。</p>
<p style="margin-left:0em;text-indent:0em;" class="lg-abnormal"><div class='lg-row'>何以知他不解脫<span class='note-inline'>(徵也)</span>　謗讚喜□驗其非<span class='note-inline'>(略答也。下廣釋)</span></div>
<div class='lg-row'>世間塵境猶難驗<span class='note-inline'>(世境違順麤重易防故。難撿驗)</span></div>
<div class='lg-row'>就法因緣始露疵<span class='note-inline'>(就法難覺察。防備故。不覺彰露)</span></div>
<div class='lg-row'>若復有人讚彼法</div>
<div class='lg-row'>即生歡喜欲為師　若有謗他所得者</div>
<div class='lg-row'>便生瞋恨欲相離　則知我相常堅固<span class='note-inline'>(但言為法瞋彼度此。不知此心元是我相)</span></div>
<div class='lg-row'>藏識之中永執持<span class='note-inline'>(執持根身同安危也)</span></div>
<div class='lg-row'>潛伏<span class='note-inline'>(種子)</span>元來不間斷<span class='note-inline'>(現行也。相續流注。遇境即發故。今因對外境。驗得內身心我相潛續也。唯識頌云。恒轉如瀑流)</span></div>
<div class='lg-row'>諸根遊戲役身儀<span class='note-inline'>(役令造作種種。不自由也)</span></div>
<div class='lg-row'>前者慧軍雖數舉<span class='note-inline'>(止觀為將。萬行為兵。即前聞普眼觀。及三觀。皆曾節節悟無我也)</span></div>
<div class='lg-row'>彼時魔眾亦頻隳<span class='note-inline'>(利根<span class='corr'>已</span>永伏。鈍根者亦有聞慧或思慧也)</span></div>
<div class='lg-row'>阿賴耶<span class='note-inline'>(此云執藏)</span>城<span class='note-inline'>(覺城。迷時為賴耶城。如長安為朱泚賊城也)</span>根境固<span class='note-inline'>(唯修慧。方能摧破諸惑。四相障之難進軍故。打城未破。上皆相分也)</span></div>
<div class='lg-row'>其中主宰<span class='note-inline'>(我相也。即見分)</span>尚難窺<span class='note-inline'>(行相微細。難照破也。三乘無學不執。方舍賴耶之名)</span></div>
<div class='lg-row'>末那<span class='note-inline'>(第七識也。此云意)</span>常持<span class='note-inline'>(亦可云內侍。一向內緣。恒執第八見分為我。依彼生起。常緣於彼。故言常侍)</span>牢防護<span class='note-inline'>(常具我愛見慢等四種功用。故云防護。防護我也。滅盡定。及大小乘見道。雖伏未斷。故云牢也。故唯識云。此染汙意相應煩惱。是俱生故。非見〔可〕斷)</span></div>
<div class='lg-row'>具於四惑審恒□　意識謀臣<span class='note-inline'>(能執一切法。能造三界業故)</span>營內外<span class='note-inline'>(徧緣內外。及三世三性。五十一心所。故下云)</span></div>
<div class='lg-row'>五十一將<span class='note-inline'>(一一心所也)</span>悉羈糜<span class='note-inline'>(意識皆徧緣)</span></div>
<div class='lg-row'>傍監五識諸軍使<span class='note-inline'>(五識卒爾纔起。此意即因緣故)</span></div>
<div class='lg-row'>專鎮意門最要機<span class='note-inline'>(不因五識亦能獨行)</span></div>
<div class='lg-row'>□□□神通遊戲<span class='note-inline'>(由六根門戶中有六識。守當防備。故能通其主。於六塵中遊戲)</span></div>
<div class='lg-row'>時時偷號<span class='note-inline'>(前云。為法瞋喜等)</span>惑禪支<span class='note-inline'>(細惑不能破戒。但惑禪也)</span></div>
<div class='lg-row'>瞋軍詐道降魔力<span class='note-inline'>(內心瞋彼因呵罵打。自謂。為法降魔徵惡勸善。故悉云云。被彼二境迴換)</span></div>
<div class='lg-row'>愛賊潛稱利物慈<span class='note-inline'>(□貪愛城郭寶錢。歸湊供養。自謂為利物)</span></div>
<div class='lg-row'>往往侵疆擾觀境<span class='note-inline'>(迷於六塵。為心外定有。則是賊境。知六皆空唯心變現。即般若法身之境。我今<span class='corr'>已</span>悟此境為我也。然不覺妄起。憯執為有。執生貪着。還成塵界。故云往往侵疆也。由此觀之難定。故云擾我觀境也)</span></div>
<div class='lg-row'>頻頻細作探毗尼<span class='note-inline'>(時時動念欲作破戒事。便僻思戒律理。例云。恐開遮不定。又云我必不至極麤之事。些些應不妨)</span></div>
<div class='lg-row'>外怯現行深般若<span class='note-inline'>(以悟心常欲覺察故。妄念似劣。不敢故意生情貪瞋造業。但專同觀智分明。如晝時。即潛伏故。今欲推察身心道理時。但見自<span class='corr'>己</span>一切是當。都不覺其非。故下云晝伏)</span></div>
<div class='lg-row'>夜行晝伏鎮狐疑<span class='note-inline'>(及乎對違順境。乖於心念。迷習覆翳。昏黑如夜時。即恣行計校上或擬違法。皆師種種等)</span></div>
<div class='lg-row'>內挍無明郎主勢<span class='note-inline'>(六賊之境。即如或伏或行。若七識四惑。及八中。三細。即常相續。故上云內校。下云晝夜常攢等)</span></div>
<div class='lg-row'>晝夜常攢妄想旗</div>
<div class='lg-row'>塵勞之眾頻團聚<span class='note-inline'>(一念瞋起。具八萬鄣門。乃至一念。起五陰俱生等)</span></div>
<div class='lg-row'>妙覺中城數被圍<span class='note-inline'>(偈云。不能入覺城者。被貪愛等圍之。令智慧大將入中。照顯法身不得。法身隱於形殼中。如被圍也)</span></div>
<div class='lg-row'>由此不能入淨覺</div>
<div class='lg-row'>別無染汙使如斯<span class='note-inline'>(佛結答菩薩所問)</span></div>
</p></div>
<div class='div-other'><a id='mulu381' />
<p class='h2'>第十　二　述第二說病為法</p><p>善男子。若知我空。無毀我者。有我說法。我未斷故。眾生壽命。亦復如是。善男子。末世眾生。說病為法。是故名為可憐愍者。雖勤精進。增益諸病。是故不能入清淨覺。</p>

<div class="lg regular"><div class='lg-row'>世尊復告善男子　聽說前人我有無</div>
<div class='lg-row'>若證我空誰毀讚　又誰說法號為吾</div>
<div class='lg-row'>道吾說法他家毀　豈不照然我未除</div>
<div class='lg-row'>說病以為真實法　雖勤精進轉增愚</div>
</div></div>
<div class='div-other'><a id='mulu382' />
<p class='h2'>第十一　七　述第三將凡濫聖總結三以</p><p>善男子。末世眾生。不了四相。以如來解及所行處。為自修行。終不成就。或有眾生。未得謂得。未證謂證。見勝進者。心生嫉妬。由彼眾生未斷我愛。是故不能入清淨覺<span class='note-inline'>(初二偈。抑聖同<span class='corr'>己</span>)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>佛稱凡聖圓融者　證入冥通事不虗</div>
<div class='lg-row'>末世聞時元帶我　心心常與妄情俱</div>
<div class='lg-row'>便認如來解行處　真言與我更何殊</div>
<div class='lg-row'>斯人抑聖同於<span class='corr'>己</span>　不知猶是夢形軀<span class='note-inline'>(此下即騁<span class='corr'>已</span>齊聖。於中初六句。明認其聖智)</span></div>
<div class='lg-row'>或有眾生未證得</div>
<div class='lg-row'>謂言理智<span class='corr'>已</span>其符　薄解聖凡平等理</div>
<div class='lg-row'>渾迷乳酪異醍醐　斯人騁<span class='corr'>己</span>齊於聖</div>
<div class='lg-row'>是增上慢大凡夫<span class='note-inline'>(下十句。驗出凡情)</span></div>
<div class='lg-row'>見勝進者心生妬　足驗常為惑所拘</div>
<div class='lg-row'>恐疑聖者形無定　故約心情辨實虗</div>
<div class='lg-row'>若得自他無二念<span class='note-inline'>(下文云。觀彼怨家。如<span class='corr'>己</span>父母)</span></div>
<div class='lg-row'>不妨或得證真如<span class='note-inline'>(心雖如此。尚未必的是真證。如北川人。亦無彼怨家。如<span class='corr'>己</span>父母。見他<span class='corr'>己</span>未一)</span></div>
<div class='lg-row'>他盛<span class='corr'>己</span>衰即嫉恚</div>
<div class='lg-row'>他衰<span class='corr'>己</span>盛即歡娛　自覺內心如此者</div>
<div class='lg-row'>即知決定屬迷徒<span class='note-inline'>(後一偈。總結前三段)</span></div>
<div class='lg-row'>上來三類眾生行　驗出皆明我愛餘</div>
<div class='lg-row'>是故不能入淨覺　別無染汙使乖疎</div>
</p></div>
<div class='div-other'><a id='mulu383' />
<p class='h2'>第十二　二　述第四起果迷因</p><p>善男子。末世眾生。希望成道。無令求悟。唯益多聞。增長我見。</p>
<p style="margin-left:0em;text-indent:0em;" class="lg-abnormal"><div class='lg-row'>佛告善男子聽末世　眾生難得勝緣熏</div>
<div class='lg-row'>縱有希望成聖道　無令求悟但多聞</div>
<div class='lg-row'>却為多聞增我見<span class='note-inline'>(華嚴云。不能了自心。增一切惡)</span></div>
<div class='lg-row'>不知實相助魔軍<span class='note-inline'>(智論云。多聞無有慧。亦不知實相。猶如無目人。而於明中行)</span></div>
<div class='lg-row'>趣果迷因狗逐塊<span class='note-inline'>(涅槃云。但觀於果。不觀於因如犬逐塊。不逐於人)</span></div>
<div class='lg-row'>世尊從此觀精勤<span class='note-inline'>(文在下)</span></div>
</p></div>
<div class='div-other'><a id='mulu384' />
<p class='h2'>第十三　二　述大文第四斷惑成因</p><p>但當精勤。降伏煩惱。起大勇猛。未得令得。未斷令斷。貪瞋愛慢。謟曲嫉妬。對境不生。彼我恩愛。一切寂滅。佛說是人。漸次成就。求善知識。不墮邪見。若於所求。別主增愛。則不能入清淨覺海。</p>

<div class="lg regular"><div class='lg-row'>精勤勇猛降煩惱　定慧聞持願早成</div>
<div class='lg-row'>愛慢自他皆寂滅　貪瞋謟曲悉無生</div>
<div class='lg-row'>勤求善友離邪見　佛說其人智漸明</div>
<div class='lg-row'>若於所遇生憎愛　定是不能入覺城</div>
</div></div>
<div class='div-other'><a id='mulu385' />
<p class='h2'>至心懺悔</p><p>弟子等前<span class='corr'>已</span>總相懺悔一切諸業。今當次第。更復一一別相懺悔。若總若別。若麤若細。若重若輕。若說若不說。品類相從。願皆消滅。別相懺者。先懺身三。次懺口四。其餘諸鄣。次第稽顙。身三業者。第一殺害。如經所明。恕<span class='corr'>己</span>可為喻。勿殺勿行杖。雖復禽獸之殊。保命畏死。其事是一。若尋此眾生。無始以來。或是我父母兄弟六親眷屬。以業因緣。輪迴六道。出生入死。改形易報。不復相識。而今興害。食噉其肉。傷慈之甚。是以佛言。設得餘食。當如飢世食子肉想。何況故噉此魚肉邪。又言。為利殺眾生。以錢取諸肉。二俱是惡業。死墮叫喚獄。故知殺害及以食噉。罪深河海。過重山嶽。然弟子等。無始以來。不遇善友。皆為此業。是故經云。殺害之罪。能令眾生。墮於地獄餓鬼受苦。若在畜生。則受虎豹犲狼鷹鷂等身。或受毒蛇蝮蝎等身。常懷恐怖。若生人中。得二種果報。一者多病。二者短命。殺生食噉。既有如是無量種種諸惡果報。是故弟子至誠歸依佛。</p>

<div class='div-orig'><p>弟子自從無始以來。至於今日。有此。</p>
</div>
<div class='div-commentary'><p style="margin-left:1em">釋。即悟妄等也。既知萬法如空華。豈更見有輪轉。還丹一粒。點鐵成全。真理一言。點凡成聖。亦釋因不異果。如斯因地。方為真修。上皆悟妄。此下頓出生死也。亦無等者。非唯輪轉之法。亦無受輪轉之人。我我所亡。方成解脫。即是照見五蘊皆空。度一切苦危。意令修道者。外遺世界。內脫身心。不計身。身同虗空。不起心。心同法界。非作等者。非我造作觀行。故使身心空無。本性空寂。元來無故。金剛三昧經云。若化眾生。不生於化。不生無化。其化大焉。</p>
<p style="margin-left:1em">次展轉拂迹。釋成正因。</p>
</div>
<div class='div-orig'><p>經。彼知覺者。猶如虗空。知虗空者。即空華相。亦不可說無知覺性。有無俱遣。是則名為淨覺隨順。</p>
</div>
<div class='div-commentary'><p style="margin-left:1em">解曰。於中初拂迹。拂有四重。一拂覺妄之智。二又泯其拂心。三遮其斷滅。但不起念分別空有。不是無心。四總結離過。是真無念<span class='note-inline'>(拂迹之由。下自徵釋)</span>。後釋正因。</p>
<p style="margin-left:1em">是則等者。有無既不當情。斯即心言路絕。清淨覺體。從此顯彰。但不背之合塵。即名隨順。亦非別有能順。故羅什云。無心於合合者合焉。隨順淨覺。故言淨覺隨順。如是執盡病除。然後興心運行。則聚沙畫地。合掌低頭。皆成佛道。如斯脩習可謂正因後徵拂所由。釋歸圓實。</p>
</div>
<div class='div-orig'><p>經。何以故。虗空性故。常不動故。如來藏中無起滅故。無知見故。如法界性。究竟圓滿。遍十方故。</p>
</div>
<div class='div-commentary'><p style="margin-left:1em">解曰。先徵意云。身心幻妄許可說全空。知覺稱理。因何又拂。有無俱絕。約何修行。釋意云。相因相待。皆是從緣。人人之法豈實有體。生心動念即乖不性。失正念故。圓覺性體。俱無如是等。故於中曲分兩節。初明諸法<span class='note-inline'>(二句)</span>。後顯一心<span class='note-inline'>(六句)</span>。虗空性者。一切法空。不生滅也。謂如上相。猶若虗空。本自不生。今無可滅。非謂拂之方令空也。故佛藏經云。一切法空。無毫末相等<span class='note-inline'>(等取諸文非一)</span>。常不動者。一切法寂<span class='note-inline'>(淨名)</span>。不來去也。非<span class='corr'>已</span>去也。非未來。非現起故。故法句云。諸法從本來。寂滅無所動。法華云。常自寂滅相。又華嚴有大自在天王。得知一切法。不生不滅<span class='note-inline'>(上句)</span>。不來不去<span class='note-inline'>(下句)</span>。無功用<span class='note-inline'>(非作故無等)</span>。解脫門<span class='note-inline'>(淨覺隨順)</span>。</p>
<p style="margin-left:1em">次如來藏下顯一心也。略啟二門。初唯釋如來藏。後總釋經意。初中六門分別<span class='note-inline'>(此是經題義〔令〕全部。故備釋也)</span>。一釋名。二出體。三種類。四行相。五業用。六勸信。今初。由三義故。得名為藏。一隱覆義。二含攝義。三出生義。<span class='note-inline'>(佛性論亦有三義。一所攝藏。二隱覆藏。三能攝義。然局於此經文當樂也)</span>隱覆者。復有二義。一者藏如來故。名如來藏。謂眾生心。具諸佛德。但以迷倒。都不覺知。故名藏也<span class='note-inline'>(藏有如來有財釋也)</span>。理趣般若云。一切眾生皆如來藏。勝鬘云。生死二是如來藏。如來法身。不離煩惱。煩惱藏名如來藏。如來藏經云。一切眾生。貪恚癡諸煩惱中。有如來身。乃至常不染汙。德相備足。如我無異。便以九喻喻之。一萎華<span class='note-inline'>(貪使)</span>佛身<span class='note-inline'>(真法界中)</span>。二巖蜂<span class='note-inline'>(瞋使)</span>淳蜜<span class='note-inline'>(說一昧法)</span>。三糠糩<span class='note-inline'>(癡使)</span>粳米<span class='note-inline'>(說種種法)</span>。四糞穢<span class='note-inline'>(增上貪等)</span>真金<span class='note-inline'>(真如不變)</span>。五貧家<span class='note-inline'>(根本無明)</span>寶藏<span class='note-inline'>(法身佛性)</span>。六菴羅<span class='note-inline'>(見惑)</span>內寶<span class='note-inline'>(二身佛性)</span>。七弊衣<span class='note-inline'>(修惑)</span>金像。<span class='note-inline'>(法身)</span>八貧女<span class='note-inline'>(不淨地垢)</span>輪王<span class='note-inline'>(報身)</span>。九燋模<span class='note-inline'>(淨地諸垢)</span>鑄像<span class='note-inline'>(化身)</span>。二者佛性論如來藏品云。如來自隱不現。故名為藏<span class='note-inline'>(隱覆中文)</span>。含攝者有其三。一體含用。謂如來法身。含攝身相國土。神通大用。無量功德。而為彼等之所依止。故名為藏<span class='note-inline'>(金器)</span>。二聖含凡。佛性論言。一切眾生。皆在如來智內故。名如來藏<span class='note-inline'>(所攝中文上二皆持業釋)</span>。三因含果。謂因地<span class='corr'>已</span>攝果地一切功德。亦如佛性論說<span class='note-inline'>(能攝中文)</span>。出生者<span class='note-inline'>(論三義中無此)</span>。謂此法身既含眾德。了達證入。即能出生。故十地證真。能成佛果。是以十地論。釋地義云能生能持。又釋金剛藏云。藏即名堅。其猶樹藏。謂如樹心堅密。能生長枝葉華實。地智亦爾。能生無漏因果。亦能生成人天道行<span class='note-inline'>(此以理智合為如來。亦持業釋)</span>。此三義者。初約迷時。後約悟時。中間尅體。</p>
<p style="margin-left:1em">二出體者。即論中一心也。論又依此顯二門。故楞伽云。寂滅者。名為一心。一心者。名如來藏<span class='note-inline'>(十地經云云)</span>。勝鬘名為自性清淨心。此下經云如來圓覺妙心。涅槃即名佛性。唯識但就染相名為藏識。故密嚴云。佛說如來藏藏識。三種類者。佛性論云。如來藏有五種。一如來藏<span class='note-inline'>(自性)</span>。二正法藏<span class='note-inline'>(因也。如前出生義也)</span>。三法身藏<span class='note-inline'>(至德)</span>。四出世藏<span class='note-inline'>(真實)</span>。五自性清淨藏<span class='note-inline'>(秘密)</span>。勝鬘經云。如來藏者。是法界藏<span class='note-inline'>(即論中初一藏。華嚴亦云入法界藏智無差別也)</span>。法身藏。出世間上上藏。自性清淨藏。此之四名。初總相。次尅體。三<span class='corr'>已</span>證。四約迷。將客塵不染故。次文云。此自性清淨如來藏。縱為客塵煩惱所染。猶是不思議如來境界。</p>
<p style="margin-left:1em"><span class='note-inline'>(縱為猶是四字。此〔本〕缺也。流志譯者。具矣)</span>四行相者。然此如來藏心。約真妄和合。總有二種行相。謂此經下云。如來藏自性差別。論云真如生滅。然真妄各有二義。真謂不變隨緣。妄謂體空成事。真中不變。妄中體空。即真如自性也<span class='note-inline'>(勝鬘云。如來藏。離有為相。常住不變)</span>。真中隨緣。妄中成事。即生滅差別也。如真性中復有二種。勝鬘云。有二種如來藏空智。所謂空如來藏。若脫若離。一切煩惱藏。不空如來藏。具過恒<span class='corr'>河</span>沙不思議佛法。論中亦云。如實空。如實不空。義全同此。後釋生滅。亦有二相。謂漏無漏。無漏復二。有為無為<span class='note-inline'>(無為亦在生滅門者。具如論疏辨也)</span>。有漏亦二。謂善不善。五業用者。前二行相。皆有業用之義。初真性者。有其二業。一能持自體河沙功德。從本<span class='corr'>已</span>來。不失不壞。二能禦客塵河沙煩惱。無始時來。不染不汙。後生滅亦有二業。一能起惑造業。曠劫長受六趣生死。故楞伽云。如來藏者。是善不善因。能徧興造一切趣生。乃至若生若滅。二能知真達妄。發心修行。證三乘果。如前所引十地論等。由後二業故。寶性論引經偈云。無始時來性。作諸法依止。依性有諸道。及證涅槃果。長行引勝鬘釋云。性者如來藏<span class='note-inline'>(唯識釋云。界以因義釋。隨自宗故)</span>。依止者。如來藏。是依是持。是建立。諸道者。有如來藏。故說生死。是名善說。證涅槃者。若無如來藏者。不得厭苦樂求涅槃。六勸信者。既諸佛因果。終始依之故。入道行人。先須信解<span class='note-inline'>(寶性云。是一切智者境界。何以故。乃為愚倒凡夫說耶。偈答以法弱心等云云)</span>。離此別信。信則墮邪故。密嚴經云。呵為惡慧。必須了之。方知正道。故勝鬘云。若於無量煩惱所纏如來藏。不疑惑者。於出纏無量煩惱藏法身。亦無疑惑。華嚴初會。普賢即入如來藏身三昧。意在此也。然雖此心聖凡等有。但果顯易信。因隱難明故。淺識之流。輕因重果。願諸道者。深信自心。應捨難捨之妄緣。求見難見之妙理。妙理者。即自心也。故勝鬘經云。有二法。難可了知。謂自性清淨心<span class='note-inline'>(一也)</span>。彼心為煩惱所染<span class='note-inline'>(二也)</span>。若料揀信解之器者。是非各三。非器三者。一身見<span class='note-inline'>(執蘊為我)</span>二四倒<span class='note-inline'>(無常苦無我不淨)</span>三失空<span class='note-inline'>(離空如來藏義。修空者三類云云)</span>。具如寶性論說。是器三者。一自成就甚染法智。二成就隨順法智。三於諸深法不自了知。仰推世尊。非我境界。如勝鬘說。又反三非。三非。復成三是三非可以意得。</p>
<p style="margin-left:1em">上來釋竟。釋經意者。今此文中。約藏自性。離有為相。常住不變。以釋上拂迹之由。即二種行相中。真如門也。言如來藏者總標。次二句空藏。後三句不空藏。無起滅者。釋上所知生死等。無知見者。釋上彼知覺等。見各生死起者。即云執情。見生死滅者。即云知覺。今以如來藏中。既無可起可滅。何有能執能知。又迷時生死非起。淨心非滅。故無迷也。悟時淨心不起。生死非滅。故無悟也。無悟故無知見矣。此乃不不可識識。抑亦不可智知。識智俱如。方為自體真實識知。大智慧光明徧照。為下三句不空藏矣。如法界性者。界性與藏心。體同義別。別有其二。一者在有情數中。名如來藏。在非情數中。名法界性。如論智明佛性法性之異。二者謂法界。則情器交徹。心境不分。如來藏則但語諸佛眾生清淨本源心體。如云能造善惡。能起厭求。就法界言。則無斯義。據此則藏心克就根源。界性混其本末。混則普該之義易信。尅則徧周之理難明。故指藏心。如法界性。亦乃攝其二義之別。歸於一體之同。方顯覺妄因依。誠非究竟圓實。究竟者。竪窮三際。始終常然。圓者。體徧十方。滿者。眾德具足。良由如來藏性。本自如斯。豈須減舊添新。滅惑生智。是以三重泯。絕冥合覺。心將此為本修。行始得正名因地也。</p>
</div></div>
<div class='div-other'><a id='mulu386' />
<p class='h2'>第四結牒問詞</p>
<div class='div-orig'><p>經。是則名為因地法行。菩薩因此於大乘中。發清淨心。末世眾生依此修行。不墮邪見。</p>
</div>
<div class='div-commentary'><p style="margin-left:1em">解曰。但結前文。更無別義。此下大文第二偈頌。文二一標舉。</p>
</div>
<div class='div-orig'><p>經。爾時世尊欲重宣此義。而說偈言。</p>
</div>
<div class='div-commentary'><p style="margin-left:1em">解曰。汎論偈頌總有四種。一者名阿耨窣覩婆頌。此不問長行與偈但數字滿三十二。即為一偈。二名伽陀頌。此言諷頌。或名直頌。謂以偈說法。非頌長行。三名祇夜頌。此云應頌。四名薀駄南頌。此云集絕頌。謂以少言。攝集多義。施他誦持故。為何意故。經多立頌。略有八義。一少字攝多義故。二諸讚歎者。多以偈頌故三為鈍根重說故。四為後來之徒故。五隨意樂故。六易受持故。七增明前說故。八長行未說故。今此經十一段偈。於前四中。皆是祇夜。於後八中。正唯三七義。兼一五六。全非二四八。又慈恩說十。謂利鈍前後。曲直難易。真俗取捨□釋智辨。解持說行。對會可知。然長行偈頌。相望有五對之例。謂有無。廣略。離合。先後。隱顯。今經問目皆長有偈無。答皆長廣偈略。餘隨相當對文當指。今此段中。五偈重諷。長行更無。別義故。如次依前四段科之。但經文有少增減。故科段名亦少殊。二正陳文四。初一偈諷了悟本覺。</p>
</div>
<div class='div-orig'><p>文殊汝當知　　一切諸如來　　從於本因地　皆以智慧覺。</p>
</div>
<div class='div-commentary'><p style="margin-left:1em">二五句諷摧破無明。</p>
</div>
<div class='div-orig'><p>了達於無明　　知彼如空華　　即能免流轉　又如夢中人　　醒時不可得。</p>
</div>
<div class='div-commentary'><p style="margin-left:1em">上二段皆長離偈合。三七句諷拂迹成因。</p>
</div>
<div class='div-orig'><p>覺者如虗空　　平等不動轉　　覺滿十方界　即得成佛道　　眾幻滅無處　　成道亦無得　本性圓滿故。</p>
</div>
<div class='div-commentary'><p style="margin-left:1em">幻滅無處及成佛道等言。長先偈後。四一偈諷結牒問因。</p>
</div>
<div class='div-orig'><p>菩薩於此中　　能發菩提心　　末世諸眾生　修此免邪見。</p>
</div>
<div class='div-commentary'><p style="margin-left:1em">菩提心者。長隱偈顯。下諸偈頌例此唱經。</p>
<p style="margin-left:1em">自下大段第二令依解修行。隨根證入。謂創因法鏡照心。頓能信解。至於長久修證。則節級不同。良以障有淺深。根有利鈍。習氣厚薄。心行依違。故須處處隨根引令得出。然其修證。階降雖殊。必藉本因故。言依解前則信解。此則行證故。華嚴八十卷文亦唯四字攝盡。所謂信<span class='note-inline'>(初會)</span>。解<span class='note-inline'>(其次六會)</span>。行<span class='note-inline'>(第八一會)</span>。證<span class='note-inline'>(第九一會)</span>。此乃文雖廣略。妙軌攸同。綸緒始終。唯斯二典。文中二。初徵釋用心。後廣明行相。所以然者。以悟修之理一異難明。意實相符言而似反。故須徵釋令解用心。然後隨性隨緣。廣為明其行相。初徵釋文中。大科四段。不異初門。伸請中三亦同前例。今初進問威儀。</p>
</div>
<div class='div-orig'><p>經。於是普賢菩薩在大眾中。即從座起。頂禮佛足。右遶三迊。長跪叉手。而白佛言。</p>
</div>
<div class='div-commentary'><p style="margin-left:1em">解曰。普賢是行中之體故。標居首。為下所依。總別觀門。不離此故。二聖表法。<span class='corr'>已</span>具前文。次正陳中。文四。一就當根徵起。</p>
</div>
<div class='div-orig'><p>經。大悲世尊。願為此會諸菩薩眾。及為末世一切眾生修大乘者。聞此圓覺清淨境界。云何修行。</p>
</div>
<div class='div-commentary'><p style="margin-left:1em">解曰信解圓覺。即是當根雖達天真。未明緣起<span class='note-inline'>(下云曾不了知如幻境界)</span>。大士悲愍接下無方。反覆徵問。用心解行。如何契合。二問解行相違。於中復二。一幻幻何修問<span class='note-inline'>(難以幻修幻也)</span>。</p>
</div>
<div class='div-orig'><p>經。世尊若彼眾生知如幻者。身心亦幻。云何以幻還修於幻。</p>
</div>
<div class='div-commentary'><p style="margin-left:1em">解曰。初二句解。後二句行。謂一切如幻。正解分成。幻法非真。復何修習。故解與行進退相違。徵釋用心。實由斯矣。</p>
<p style="margin-left:1em">此問從前知。是空華即無輪轉等文。而來意云。身心既如幻。能知亦是幻。將幻還除幻。幻幻何窮盡。幻者。謂世有幻法。依草木等幻。作人畜。宛似往來動作之相。須臾法謝。還成草木。然諸經教。幻喻偏多。良以五天。此術頗眾。見聞既審。法理易明。及傳此方。翻成難曉。今依古師。解華嚴如幻之文。法喻各開五法。</p>
</div><p>心識常懷慘毒。無慈愍心。或因貪起殺。因瞋因癡乃以慢殺。或興惡方便誓殺。及以呪殺。或破決湖池。焚燒山野。畋獵魚捕。或因風放火。飛鷹放犬惱害眾生。如是等罪無量無邊。今悉懺悔。或以檻弶坑撥。叉戟弓弩。彈射飛鳥走獸之類。或以四卓網四曾釣。撩漉水性魚鼈黿鼉蝦蜆螺蜯濕居之屬。使水陸之與空行藏竄無地。或畜養鷄豬牛羊犬豕鵝鴨之屬。或自共庖厨或。貸地宰殺使。其哀聲未盡。毛羽脫落。鱗用傷毀。身首分離。骨肉銷碎。剝裂屠割。燒煑炮炙。楚毒切害。橫加無辜。但取一時之快。口得味甚寡。不過三寸舌根而<span class='corr'>已</span>。然其罪報殃累永劫。如是等罪。無量無邊。今日至誠。皆悉懺悔。</p>
<p>又復無始以來至于今日。或復興師相伐。疆場交爭。兩陣相向。更相殺害。或自殺。教他殺。聞殺歡喜。或習屠膾。及為形戮。烹宰他命。行於不忍。或恣忿怒揮戈儛刃。或斬或<span class='corr'>刺</span>。或推著坑壍。或以水沉溺。或塞穴壞巢土石搥碑。或以車馬。躙轢踐蹹一切眾生。如是等罪無量無邊。今日發露。皆悉懺悔。</p>
<p>又復。無始以來。或墮胎破卵。毒藥蠱道。傷殺生命。墾土堀地。種植田園。養蠶煑繭。傷害滋甚。或打撲蚊蝱狛嚙蚤虱。或燒除糞掃。開澤溝渠。狂害一切。或噉果實。或用糓米。或水或菜。橫殺眾生。或然樵薪。或露燈燭。燒諸類。或食醬醋。不看搖動。或瀉湯水。澆殺蟲蟻。如是乃至行住坐臥。四威儀中。恒常傷殺飛空著地細微眾生。弟子以凡夫識暗。不覺不知。今日發露。皆悉懺悔。</p>
<p>又復弟子。無始<span class='corr'>已</span>來。至于今日。或以鞭杖枷鏁桁械<span class='corr'>壓</span>拉拷掠。打擲脚手。蹴蹹勤縛籠繫斷絕水穀。如是種種諸惡。方便苦惱眾生。今日至誠。向十方佛尊法聖僧。皆悉懺悔。</p>
</div>
<div class='div-other'><a id='mulu387' />
<p class='h2'>至心發願</p><p>願弟子等乘是懺悔殺害等罪所生功德。生生世世得金剛身。壽命無窮。永離怨憎。無殺害想。於諸眾生。得一子地。若見危難急厄者。不惜身命。方便救解。令得解脫。然後為說微妙正法。便諸眾生。覩形見影。皆蒙安樂。聞名聽聲。恐怖悉除。</p>
<p>發願<span class='corr'>已</span>。歸命禮三寶。</p>
</div>
<div class='div-other'><a id='mulu388' />
<p class='h2'>○白眾等聽說經中無常</p><p style="margin-left:1em"><span class='note-inline'>(心正法念處經卷第三十七)</span></p>

<div class="lg regular"><div class='lg-row'>此身念念變　樂念念無常　著欲諸人天</div>
<div class='lg-row'>無眼故不見　後受至勝處　恒常受行樂</div>
<div class='lg-row'>若死王未至　不能到樂處　不知生死者</div>
<div class='lg-row'>心見不生怖　彼後欲死時　於自業方悔</div>
<div class='lg-row'>境界不厭足　諸根亦如是　若為知燈照</div>
<div class='lg-row'>則除著樂闇　常習近境界　思念無量種</div>
<div class='lg-row'>如火為風吹　熾然而增長　欲樂甚大力</div>
<div class='lg-row'>常增欲大燄　智者諦思量　故能調境界</div>
</div></div></div>
<p class='juan'>圓覺道場修證廣禮懺文卷第十三</p>
</div><!-- end of div[@id='body'] -->
</body></html>