<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu163' />圓覺道場禪觀法事禮懺文卷第六</p><p class="byline">終南山草堂寺沙門　宗密　述</p>
<div class='div-other'><a id='mulu164' />
<p class='h1'>第八上</p><p style="margin-left:1em"><span class='note-inline'>(普眼章二十三唱。七十四偈。述我空之餘。懺僧罪及馬頭羅剎)</span>。</p>

<div class='div-other'><a id='mulu165' />
<p class='h2'>歎佛</p><p style="margin-left:1em"><span class='note-inline'>(華嚴經第五十中第三科之偈)</span>。</p>
<p>十方大雄最無上。譬如虗空無等又。境界廣大不可測。功德第一超世間。十方功德無邊量。心意思量所不及。人中師子一真法。眾生億劫莫能如。十方國土碎為塵。或有筭計知其數。如來一毛功德量。千萬億劫莫能說。如人持尺量虗空。復有行計筭其數。虗空邊際不可得。如來境界亦如是。或有能於剎那頃。悉知三世眾生心。設經眾生數等劫。不能知佛一念性。譬如法界徧一切。不可見取為一切。十方境界亦復然。徧於一切非一切。</p>
<p style="margin-left:1em">前上禮讚普眼章。正說四段中。第二觀行成就門我空尋伺觀。一一各推四大了。</p>
</div>
<div class='div-other'><a id='mulu166' />
<p class='h2'>第一　四　撮結尋伺觀</p><p style="margin-left:1em">略出四緣虗妄之狀。如案家推事了撮略對事人。前後從辨。關節為案。過大官也。</p>
<p>四大各離。今者妄身當在何處。</p>
<p style="margin-left:0em;text-indent:0em;" class="lg-abnormal"><div class='lg-row'>四大相非即是離<span class='note-inline'>(離異地異於風。乃至水異於火)</span></div>
<div class='lg-row'>況於四法本空名<span class='note-inline'>(物無當名之實)</span></div>
<div class='lg-row'>不可妄須分四處<span class='note-inline'>(四人設聚一處坐。亦名為四。不可為一。即是離也)</span></div>
<div class='lg-row'>始言信是妄身形<span class='note-inline'>(即知設四大假合似一。亦無是四。又不可有四。身但空名。不空一物。名為身也。智者如此體達。知之身是妄也)</span></div>
<div class='lg-row'>各推地等非身相　身亦不於四內停<span class='note-inline'>(又不可言別有身〔有〕四大之中停止也)</span></div>
<div class='lg-row'>的指此身何處在<span class='note-inline'>(若執定有身。即須的指處所)</span></div>
<div class='lg-row'>既無在處理何成<span class='note-inline'>(執言有身。理不成也)</span></div>
<div class='lg-row'>推此四地今<span class='corr'>已</span>畢</div>
<div class='lg-row'>詞窮理盡悄無聲<span class='note-inline'>(執情無理可說)</span></div>
<div class='lg-row'>並非阿黨容虗語<span class='note-inline'>(虗語者。口常說空。行在有中也。今見空故。言非虗也)</span></div>
<div class='lg-row'>制詞道理實當酲<span class='note-inline'>(人王判。既名制詞。法王亦例之也)</span></div>
<div class='lg-row'>大眾欲聞宣佛勅　虔心待舉後科經</div>
</p></div>
<div class='div-other'><a id='mulu167' />
<p class='h2'>第二　五　述如實觀</p><p style="margin-left:1em"><span class='note-inline'>(即知此身畢竟無體。和合為相實同幻化。幻術具眾多之緣。便似人畜等。四大亦爾。具眼耳皮骨等眾多之緣。便似人也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>經文撮略舉宗源　理合開張大聖言<span class='note-inline'>(開張佛之略。如世間勅文赦文。行下有隱略處。本司廣分折之。名起清條)</span></div>
<div class='lg-row'>今此色身三毒窟　細詳直有四重愆<span class='note-inline'>(一虗中詐實[億-音+(天*天)]。二穢中詐淨[億-音+(天*天)]。三多中詐一愆。四無我詐[億-音+(天*天)])</span></div>
<div class='lg-row'>第一虗中作實愆<span class='note-inline'>(即經云。實同幻化也)</span></div>
<div class='lg-row'>從業空應業無元實<span class='note-inline'>(淨名云。是身如影。從業緣現)</span></div>
<div class='lg-row'>託眾為緣豈有根<span class='note-inline'>(又云。是身如響。屬諸因緣也)</span></div>
<div class='lg-row'>恰似幻師為幻法　無人之處見人村</div>
<div class='lg-row'>人村只向空而有<span class='note-inline'>(既即空而有。即有處常空也)</span></div>
<div class='lg-row'>身相無於幻處存<span class='note-inline'>(只於幻空之處。似實有而存立也)</span></div>
<div class='lg-row'>只令微茫依本分<span class='note-inline'>(本分者。無我無人。即不令詐呈我相也)</span></div>
<div class='lg-row'>如何硉矹遣人昏<span class='note-inline'>(令人見之謂實我。雖是執者之愚。亦是詐者之過也)</span></div>
<div class='lg-row'>樁樁質礙如真實　[目*栗][目*栗]虗無是幻魂</div>
<div class='lg-row'>飯食等閑嫌冷暖　衣裳般數候寒溫</div>
<div class='lg-row'>是非顛倒誰能辨　真假參差詎可論</div>
<div class='lg-row'>幻化詐呈真實狀　即斯是汝最初愆</div>
</p></div>
<div class='div-other'><a id='mulu168' />
<p class='h2'>第三　十九　述第二穢中詐淨愆</p>
<div class="lg regular"><div class='lg-row'>縱令依汝云真實　就實都為臭穢囊</div>
<div class='lg-row'>內外中間皆不淨　毫釐塵末悉無香</div>
</div><p style="margin-left:1em">准諸經論。此身有五種不淨。今且述第一種子不淨<span class='note-inline'>(父母精血。及前世有漏之業。皆不淨也)</span>。</p>

<div class="lg regular"><div class='lg-row'>最初父母和精血　胎裏稀稠似酪漿</div>
<div class='lg-row'>肉皰耎堅旋變異　五根四體漸開張</div>
</div><p style="margin-left:1em">第二住處不淨<span class='note-inline'>(胎中住處)</span>。</p>
<p class="lg-abnormal"><div class='lg-row'>生藏之間熟藏上　赤痰之際白痰傍</div>
</p><p style="margin-left:1em">第三自相不淨<span class='note-inline'>(九孔流溢。是不淨之相狀)</span>。</p>

<div class="lg regular"><div class='lg-row'>眼<span class='corr'>眶</span>只是[目*豆]眵榼<span class='note-inline'>(苦盍反)</span>　腹胃常為屎尿倉</div>
<div class='lg-row'>鼻涕耳腮骨肉髓　腎精口唾腦中瓤</div>
</div><p style="margin-left:1em"><span class='note-inline'>(前段中列身毛目。意說眾多般各各不同。今所列。顯不淨之相。意義各別。不是重說)</span>。</p>

<div class="lg regular" style="margin-left:0em;"><div class='lg-row'>小便恒貯三升許　宿糞長停半斗強</div>
<div class='lg-row'>九吼常流如漏器　三十六物似㿈瘡<span class='note-inline'>(此一句義屬後緣)</span></div>
</div><p style="margin-left:1em">第四後前句便當自體不淨。</p>
<p style="margin-left:0em;text-indent:0em;" class="lg-abnormal"><div class='lg-row'>口含誕沫恒無厭　吐出脣皮肯再甞<span class='note-inline'>(意言豈肯更再吸入口而甞之。即驗在口時。認為我相。故不嫌。亦出外便不認。故嫌也。既兼之不翕。即是嫌不淨潔。既不淨。在口時。與出時何殊。當知悉是不淨。但是詐似淨也)</span></div>
<div class='lg-row'>踝趺頭項高低骨　心肺肝脾大小腸</div>
<div class='lg-row'>脚底長時冷似水　肚中終日熱如湯</div>
<div class='lg-row'>口為薄皮從外褁　致令多物滿中藏</div>
<div class='lg-row'>試取皮膚都剝<span class='corr'>卻</span><span class='note-inline'>(似想剝之。非直傷害)</span></div>
<div class='lg-row'>想看眼籍一時彰<span class='note-inline'>(驗出前句說。是薄皮藏不虗也)</span></div>
<div class='lg-row'>若疑恐有此此淨　即仛後頭更審詳</div>
<div class='lg-row'>只遣勤將智刃剝　不教直取鐵刀傷</div>
<div class='lg-row'>仍論皮外無光淨<span class='note-inline'>(妄情之皮。裏面雖穢。外面且淨也)</span></div>
<div class='lg-row'><span class='corr'>卻</span>怪皮中強度量<span class='note-inline'>(何得〔苔〕強思想度量皮肉之事。而說不淨耶。若爾即人頭脊皆有穢物汙之。眼目不見。何必強想云穢而嫌。方欲洗之)</span></div>
<div class='lg-row'>如此迷愚由執<span class='note-inline'>(迷意如上)</span>　須呈譬喻仛平章<span class='note-inline'>(喻在<span class='corr'>己</span>次中偈)</span></div>
<div class='lg-row'>瓶中屎尿多多著<span class='note-inline'>(瓶喻皮。屎尿喻皮下全見之也)</span></div>
<div class='lg-row'>瓶外丹青種種粧<span class='note-inline'>(脂粉錦繡靴袍等種種服章也)</span></div>
<div class='lg-row'>智士捻將遠屏儅</div>
<div class='lg-row'>癡孩抱取恣形相　縱執皮膚偏淨潔</div>
<div class='lg-row'>思看道理更微茫　外頭也仛虗摩拭</div>
<div class='lg-row'>裏而如何得是當</div>
</p><p style="margin-left:1em">第五究竟不淨<span class='note-inline'>(世間有物。雖現不淨。不妨<span class='corr'>已</span>後淨。若此身不然。直全畢竟永不淨)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>一朝氣絕容儀改　萬事皆休魂魄颺</div>
<div class='lg-row'>真為命終便易壞　致令穢迹轉難藏<span class='note-inline'>(即知比者藏覆)</span></div>
<div class='lg-row'>青殷之狀臨將從</div>
<div class='lg-row'>[月*常]脹之形漸似長<span class='note-inline'>(人命終即展而長)</span></div>
<div class='lg-row'>漸漸蠅蛆出口鼻　般般蛇鼠遶尸喪</div>
<div class='lg-row'>親情隔幕緣賤□　鄰舍畫符為厭攘</div>
<div class='lg-row'>汙穢交流盈薦席　臭煙蓬勃滿房堂</div>
<div class='lg-row'>或聞哭泣埋深墓　或見悲嗟送大荒</div>
<div class='lg-row'>荒由烏鵲鵮胸臆　墓裏蚍蜉唼眼匡</div>
<div class='lg-row'>天然自穢非若過<span class='note-inline'>(性詐現淨相。不怪其穢也)</span></div>
<div class='lg-row'>但合隨名自占將　詐偽如何稱淨潔</div>
<div class='lg-row'>姦情仍更強薰香<span class='note-inline'>(香薰身及衣服)</span></div>
<div class='lg-row'>幾般計挍虗粧點　百種營謀作彩章</div>
<div class='lg-row'>華麗由來歸粉黛<span class='note-inline'>(對粧點也)</span>　新鮮本自屬衣裳<span class='note-inline'>(對彩章也)</span></div>
<div class='lg-row'>事事不關君骨肉　般般自是彼青黃</div>
<div class='lg-row'>不能省覺先知分　直到推徵始欲忙</div>
<div class='lg-row'>從來混純迷真假　今日分明定否<span class='corr'>臧</span><span class='note-inline'>(衣服之色)</span></div>
<div class='lg-row'>判斷令智第二過<span class='note-inline'>(二是詐淨之愆過也)</span></div>
<div class='lg-row'>甘心領受莫慞惶</div>
</p></div>
<div class='div-other'><a id='mulu169' />
<p class='h2'>第四　三　述第三多中作一愆</p><p style="margin-left:1em"><span class='note-inline'>(毛髮幾條。爪齒不一。三百六十段骨。筋數亦爾。至於五臟腸肚各各不相是。分分皆殊別。如上等行相。前<span class='corr'>已</span>子細折之。今但計為[億-音+(天*天)]過之數。不更具引多多之色目也)</span>。</p>

<div class="lg regular"><div class='lg-row'>淨穢也從顛倒見　身是根源有四般</div>
<div class='lg-row'>地水火風體性異　地中種類又多端</div>
<div class='lg-row'>前傷從頭<span class='corr'>已</span>點撿　此中不可更重觀</div>
<div class='lg-row'>理宜分折眾多相　豈令籠通一段看</div>
<div class='lg-row'>如何假合[打-丁+?]身相　致使迷情辨別難</div>
<div class='lg-row'>欲識第三愆遏處　混多詐一是欺謾</div>
</div></div>
<div class='div-other'><a id='mulu170' />
<p class='h2'>第五　四　述第四無我詐我愆</p>
<div class="lg regular" style="margin-left:0em;"><div class='lg-row'>只為迷多而見一　便即樁樁似我人</div>
<div class='lg-row'>不但此身不是我　推來兼亦本無身</div>
<div class='lg-row'>無身之理如前說　無我之由此更陳<span class='note-inline'>(無我之義。略有其二。一我即是一。地等即多。故知不相是。此義述〔記〕。二者在下。故云更陳也)</span></div>
<div class='lg-row'>是我即應望我意　如何生死屬他因</div>
<div class='lg-row'>我欲長生還受死　我須長健病還頻</div>
<div class='lg-row'>老病死生不自在　我義從何說得親</div>
<div class='lg-row'>無身之處呈身相　無我之中計我真</div>
<div class='lg-row'>即此名為第四過　故令累劫受沈淪</div>
</div></div>
<div class='div-other'><a id='mulu171' />
<p class='h2'>第六　二　都結</p>
<div class="lg regular"><div class='lg-row'>經云畢竟空無體　仍遣全同幻化觀</div>
<div class='lg-row'>此辨初愆兼第四　餘於前段自詳看</div>
<div class='lg-row'>開張四過成無量　但在維摩及涅槃</div>
<div class='lg-row'>若有曾尋諸佛諸　即如此偈不虗妄</div>
</div><p><span class='note-inline'>(淨名云。諸仁者。是身無常無強。無力無堅。速朽之法。不可信也。為苦。為惱。眾病所集。諸仁者。如此身。明知者所不怙。是身如聚沫。不可撮摩。是身如泡。不得久立。是身如燄。從渴愛生。是身如芭焦。中無有堅。是身如幻。從顛倒起。是身如夢。為虗妄見。是身如影。從業緣〔起〕是身如響。屬諸因緣。是身如浮雲。須臾變滅。是身如電。念念不住。是身無主。為如地。是身無我。為如火。是身無壽。為如風。是身無人。為如水。是身不實。四大為家。是身如空。離我我所。是身〔為〕無知。如草木瓦礫。是身無作。風力所轉。是身不淨。穢惡充滿。是身〔為〕虛偽。雖假以澡浴衣食。必歸磨滅。是身為灾。百一病惱。是身如丘井。為老所逼。是身無定。為要當死。是身如毒蛇。如怨賊。如空聚。陰界諸入。所共合成。諸仁者。此可〔厭患〕當樂佛身。所以者何。佛身者。即法身也。涅槃云。自觀<span class='corr'>己</span>身如〔四〕毒蛇。是身常為無量諸蟲之所唼食。是身臰穢。貪欲獄縛。此身可惡。猶如死狗。是身不淨。九孔常流。是身如城。血肉筋骨皮裹其〔身〕手足以為却敵樓櫓。目為九穴為〔身〕殿堂。心王處中。如是身城。諸佛世尊之所棄捨。凡夫愚人常所味著。貪婬瞋恚愚癡羅剎止住其中。是身不堅。猶如蘆葦伊蘭水沫芭蕉之樹。是身不住。猶如電光瀑水幻燄。亦如晝水隨晝隨合。是身易壞。猶如河岸臨峻大樹。是身不久。當為狐狼鵄梟鵰鷲烏鵲餓狗之所食噉。誰有智者當樂此身。寧以牛跡盛大海水。不能具說是身無常不淨臭穢。寧丸大地使如棗等〔乃至轉如〕漸漸轉小。猶如亭歷子。乃至微塵。不能具說是身過患。是故當捨。如棄涕唾　第十二又云。復次善男子。菩薩摩訶薩〔聖〕行者。觀察此身。從頭至足。其中唯有髮毛爪齒不淨垢穢。皮肉筋骨脾腎心肺肝膽腸胃生熟二藏大小便利涕唾目淚。肪膏腦膜骨髓膿血。腦胲諸脉。菩薩如是專念觀時。誰有是我。我為屬誰。住在何處。誰屬於我。復作是念。骨色相異。所謂青黃白色。如是骨相亦復非我。何以故。我者亦非青黃赤白色及以鴿色。如是骨相。菩薩繫心作是觀時。即得斷除一切色欲。復作是念。如是骨者從諸因緣〔生〕。依因足骨以拄踝骨。依因踝骨以膊拄骨。膊骨拄膝骨。膝骨拄䏶骨。䏶骨拄胲骨。胲骨拄腰骨。腰骨柱脊骨。脊骨柱肋骨。復因脊骨上柱項骨。依因項骨柱頷骨。依因頷骨柱牙〔骨〕齒。上有髏髑。復因項骨柱肩骨。以柱臂骨。因臂骨柱腕骨。因腕骨柱掌骨。因掌骨柱指骨。菩薩摩訶薩如是觀時。身所有骨一切分離。得是觀<span class='corr'>已</span>。即斷三欲。一形貌欲。二姿態欲。三細觸欲。菩薩摩訶薩觀青骨時。見此大地東西南北四維上下悉皆青相。如是青色觀。黃白鴿色亦復如是。菩薩摩訶薩作此觀時。眉間即出青黃赤白鴿色等光〔如〕是菩薩於是一一諸光明中見有佛像。見<span class='corr'>已</span>即問。如是身者不淨因緣和合共成。云何而得坐起行住屈申俯仰。視瞻喘息。悲泣喜笑。此中無主。誰使之然。作是問已。光中諸佛忽然不現。復作是念。或識是我。故使諸佛不為我說。復觀此識次第生滅猶如流水亦復非我。復作是念。若識非我。出息入息或能是我。復作是念。是入出息直是風性。而是風性乃是四大。四大之中何者是我。地性非我。水火風性亦復非我。復作是念。此身一切悉無有我。唯有心識因緣和合。示現種種所作事業。譬如呪力幻術所作。亦如箜篌隨意出聲。是我此身如此不淨。假眾因緣和合共成。而於何處生此貪欲。若彼罵辱。復於何處而生瞋恚。而我此身三十六物不淨臭穢。何處當有受罵辱者。若聞其罵即便思惟。以何音聲而見罵也。一一音聲不能見罵。若一不能多亦不能。以是義故不應生瞋。若他來打亦應思惟。如是打者從何而生。復生此念。因手刀杖及以我身故得名打。我今何緣橫瞋於他。乃是我身自招此咎。以我受是五陰身故。譬如因的則有箭中。我身亦爾。有身有打。我若不忍。心則散亂。心若散亂則失正念。若失正念則不能觀善不善義。若不能觀善不善義則行惡法。惡法因緣則墮地獄畜生餓鬼。菩薩爾時作是觀<span class='corr'>已</span>。得四念處。得四念處<span class='corr'>已</span>則得住於堪忍地中。菩薩摩訶薩住此地<span class='corr'>已</span>。則能堪忍貪欲瞋恚。亦復寒熱飢渴蚊虻蚤虱。暴風惡觸種種疾疫。惡口罵詈撾打楚〔痛〕身心苦惱一切能忍。是〔則〕名為住堪忍地)</span>。</p>
</div>
<div class='div-other'><a id='mulu172' />
<p class='h2'>第七　十一　述四大詞。訴歸迴於心識</p>
<div class="lg regular"><div class='lg-row'>大眾觀聞宣佛勅　無邊菩薩總熙怡</div>
<div class='lg-row'>色身忽地還稱屈　投匭聞天再有詞</div>
<div class='lg-row'>地等不曾執是我　甘同木石本無知</div>
<div class='lg-row'>豈能分別寒兼暖　誰解思量飽與飢</div>
<div class='lg-row'>衣食有無本不索　身名得失亦如斯</div>
<div class='lg-row'>何曾世上論榮辱　未省人間競是非</div>
<div class='lg-row'>都為心神來止住　誰稱主宰便營為</div>
<div class='lg-row'>手足捻將常使役　容儀□取強裝褫</div>
<div class='lg-row'>經生急急非緣我　沒世驅驅總為伊</div>
<div class='lg-row'>困乏疲勞關體質　籌量計度屬心機</div>
<div class='lg-row'>仙人謾亂前生骨　餓鬼虗鞭往日尸</div>
<div class='lg-row'>自作業緣還自受　無辜謝我及凌治</div>
<div class='lg-row'>只如毬獵荒婬事　利害思量在阿誰</div>
<div class='lg-row'>費力勞形傷地水　適情暢悉應貪癡</div>
<div class='lg-row'>供身衣食能銷幾　但念榮化無足期</div>
<div class='lg-row'>却為心情多縱恣　令悟形質轉衰羸</div>
<div class='lg-row'>前偈五般說過患　虗推四大作非違</div>
<div class='lg-row'>唯願法王詳理斷　即明地等被輕欺</div>
<div class='lg-row'>世尊先斷身虗幻　此理照然不可移</div>
<div class='lg-row'>幻化無常知本分　未曾執理敢推辭</div>
<div class='lg-row'>只為前章虗青辱　遂未申訴雪其非</div>
<div class='lg-row'>但蒙斷罪歸心識　空幻名銜甘受之</div>
</div></div>
<div class='div-other'><a id='mulu173' />
<p class='h2'>第八　三　結集自述化身告訴之章兼引發後喟經文</p>
<div class="lg regular" style="margin-left:0em;"><div class='lg-row'>身如木石本無知　豈解申論說屈詞</div>
<div class='lg-row'>但是假為賓主對　意令後學豁迷癡</div>
<div class='lg-row'>諸縫語勢多如是　薩埵可嫌亦是斯<span class='note-inline'>(金光明經薩埵王子說偈云。我〔後〕久〔未〕待此身。臭穢膿囊不可愛。供給敷具并衣食。象馬車牛及珍財。變壞之法體無常。恒求難滿難保守。雖常供給懷怨害。終歸棄我不知恩)</span></div>
<div class='lg-row'>身且不知衣與食　誰管恩怨是與非</div>
<div class='lg-row'>執身執□皆心識　心識還須子細推</div>
<div class='lg-row'>欲見細推心識處　<span class='corr'>已</span>次經文審自思</div>
</div><p>四緣假合。妄有六根。六根四大中外合成。妄有緣氣。於中積聚。似有緣相。假名為心。善男子。此虗妄心。若無六塵則不能有。四大分解無塵可得。於中緣塵各歸散滅。畢竟無有緣心可見。</p>
</div>
<div class='div-other'><a id='mulu174' />
<p class='h2'>第九　六　初出識緣起幻相</p>
<div class="lg regular"><div class='lg-row'>依經將欲推心識　方便宜開作兩問</div>
<div class='lg-row'>先出虗無緣起相　後徵執實結成愆</div>
<div class='lg-row'>四緣假合都無色　色上開張有六根</div>
<div class='lg-row'>四大六根中外合　激於真性混然昏</div>
<div class='lg-row'>由斯妄有情緣氣　於中積聚似能緣</div>
<div class='lg-row'>緣慮假名分別識　識心復見六塵根</div>
<div class='lg-row'>如明對物成虗影　似睡昏心作夢魂</div>
<div class='lg-row'>心境相熏生惑業　此為輪轉死生門</div>
<div class='lg-row'>心離根塵則不有　根塵只就四虵論</div>
<div class='lg-row'>此等前章推<span class='corr'>已</span>破　識心豈可獨能存</div>
<div class='lg-row'>既知四大元分解　根境虗無不存言</div>
<div class='lg-row'>故緣說塵歸散滅　緣心畢竟無<span class='note-inline'>(音沒)</span>根元</div>
</div></div>
<div class='div-other'><a id='mulu175' />
<p class='h2'>第十　五　次責執虗為實故成愆</p>
<div class="lg regular"><div class='lg-row'>無根即是本來空　空裏情緣夢想同</div>
<div class='lg-row'>何得執為真實法　千思萬慮入塵中</div>
<div class='lg-row'>剎那便起恒沙念　一餉緣西一餉東</div>
<div class='lg-row'>雖執根塵常住着　尋其處所沒形容</div>
<div class='lg-row'>三明迴換為三毒　六賊縱橫鄣六通</div>
<div class='lg-row'>八萬四千為眷屬　四生九類被其緣</div>
<div class='lg-row'>官階累品終難足　金帛盈堂豈易供</div>
<div class='lg-row'>知見由來如闇室　我人虗自柱蒼穹</div>
<div class='lg-row'>前來所責形軀過　此過頭頭在汝躬</div>
<div class='lg-row'>飜覆根尋今到底　速須覺悟入真宗</div>
</div></div>
<div class='div-other'><a id='mulu176' />
<p class='h2'>第十一　二　辨從前至此漸深妙兼引愛後鳴經文</p>
<div class="lg regular"><div class='lg-row'>依於五蘊成人我　五蘊由來具色心</div>
<div class='lg-row'>前破色形猶淺近　後融心識轉幽深</div>
<div class='lg-row'>色心既泯成無我　從此貪瞋<span class='corr'>已</span>免侵</div>
<div class='lg-row'>次此下文推法執　待聞經了即推尋</div>
</div><p>善男子。彼之眾生。幻身滅故幻心亦滅。幻心滅故幻塵亦滅。幻塵滅故幻滅亦滅。</p>
</div>
<div class='div-other'><a id='mulu177' />
<p class='h2'>第十二　七　釋法執義</p>
<div class="lg regular"><div class='lg-row'>經文直斷迷情滅　更不推研始與終</div>
<div class='lg-row'>蓋為速前破我次　因承文執易相通</div>
<div class='lg-row'>今須更為初心者　本未開張此義宗</div>
<div class='lg-row'>既欲鄣於法執過　先明此法起何從</div>
<div class='lg-row'>眾生皆有真心性　迷故無明起性中</div>
<div class='lg-row'>和合名為賴耶識　識能變境總三重</div>
<div class='lg-row'>塵依妄念塵非有　妄念依身念是空</div>
<div class='lg-row'>身託賴耶身豈實　賴耶依性自鍋融</div>
<div class='lg-row'>斯為法爾因緣事　起時無迹滅無縱</div>
<div class='lg-row'>夢中富貴兼貧賤　鏡裏丹青及紫紅</div>
<div class='lg-row'>蠢蠢迷愚長計有　塵塵貪著永無窮</div>
<div class='lg-row'>靈明本覺雖能照　妙用千差悉被蒙</div>
<div class='lg-row'>既鄣菩提一切智　故知法執罪難容</div>
<div class='lg-row'>但看後偈明非幻　引鏡磨塵喻恰同</div>
</div><p style="margin-left:1em">上來我空法空俱名破執竟　此下第十三三當顯理也。</p>
<p>幻滅滅故。非幻不滅。譬如磨鏡垢盡明現。</p>

<div class="lg regular"><div class='lg-row'>諸幻本依真性起　起時真性被昏蒙</div>
<div class='lg-row'>諸幻如前展轉滅　故真性<span class='corr'>已</span>開通令</div>
<div class='lg-row'>塵盡鏡中明皎皎　雲開天上月朧朧</div>
<div class='lg-row'>不關緣起名非幻　藉眾緣生是幻容</div>
<div class='lg-row'>執法認身如垢穢　推窮破折是磨礱</div>
<div class='lg-row'>二空智起名為現　本覺開明稱頓宗</div>
</div><p>南無大慈大悲<span class='note-inline'>(云云)</span><span class='note-inline'>(十二禮准前)</span>。</p>
</div>
<div class='div-other'><a id='mulu178' />
<p class='h2'>至心懺悔</p><p>上來通懺僧俗二眾所造罪業。輕重報鄣。苦相同者<span class='corr'>已</span>竟。今當別懺僧中迷背戒律所有罪愆。與白衣異者。及所應受別相地獄苦報之事。我等比丘比丘尼。式叉摩那尼。沙彌沙彌尼等。自惟微善報在人間。於釋迦如來像法之中。出家學道。不能光揚佛日。自利利他。禪慧闕修。空銷信施。無戒無德。自慢自驕。解脫律儀。恒多缺犯。或犯四重。或偷蘭遮。十三僧殘。二不定法。三十捨墮。九十單提。七滅諍心。百眾學戒。式叉摩那。於持六法。多有虧犯。或沙彌沙彌尼犯十戒。如是輕重諸罪。無量無邊。今日至誠。皆悉懺悔。</p>
<p>又復無始<span class='corr'>已</span>來。至於今日。或為義學沙門。講習章疏。違文背理。取相乖空。網淨施財。非淨處用。或禪或律。心行乖殊。執境生迷。隨心斷罪。有憎有愛。有癡有恚。今日至誠。皆悉懺悔。</p>
<p>又復受佛戒禁。不懼嚴科。受著奢華。乘騎車馬。縱恣驕慢。或馳騁肥馬。以自矜誇。或鞭揵蹇驢。不知困苦。或深泥峻路。逼逐羸牛。或城郭街衢結羣騎從將為榮貴。不耻不羞。耽著世塵。無慚無愧。雖披法服。何異俗流。如此沙門有二種罪。一則為佛弟子。背佛律儀。即當不考。二則受人歸依。為損惱人畜。即是不慈。以此因緣。當墮地獄。遭於鐵馬之苦。或上鐵牛之車。或騎鐵驢。常被蹴踏。百劫千劫。萬死萬生。都由作偽託修道之服章。非理所為。用重心之信施。是故經云。爾時菩提樹華。忽然墮落。寶達白佛言。世尊。云何菩提樹華悉皆墮落。其華光不如於常。一切大眾皆生疑惑。唯願世尊。為我解說。令此大眾諸坐大士。疑惑悉除。爾時世尊。從三昧起。光顏巍巍。舉身毛孔。皆悉出光。語寶達菩薩言。汝等善聽。今為汝說。所以菩提樹華墮落失光色者。如上所說。沙門惡行。墮在苦處。受罪無央。是故菩提樹華墮落失光。寶達菩薩前白佛言。唯為我說。此惡行沙門果報之處。佛告寶達菩薩。東方有鐵圍山。其山中間幽暗之處。日月光明及以火光。所不能照。名曰地獄。其獄之中。有惡行之沙門。受如是罪。汝可往詣問諸罪人云。何因緣來生此處。修何等行。受如是罪。寶達白佛言。世尊。我無威神。何能往詣。願佛大悲垂神顧念。及使我等。得是東方阿鼻地獄。佛言。善哉善哉。汝今但往。令汝得見。寶達菩薩禮佛而去。龍飛虗空。徘徊自在。當爾之時。大地震動。於虗空中。雨大蓮華。飛流而下。爾時寶達。一念之頃。往詣東方鐵圍山間。其山崦[山*曇]。幾其高峻。四方上下。了無草木。日月威光。都不能照。寶達進前。便道兩邊。有三十六王。典主地獄。其王名曰恒伽噤王。波吉頭王。廣目都王。安頭羅王。虎目見王。揚聲吉王。大諍訟王。吸血鬼王。乃至惡目王。龍口王。南安等王三十六王。遙見寶達菩薩。悉皆叉手合掌。前行作禮。大智尊。云何因緣。入此惡處。亦如旃檀在伊蘭而生。寶達言。我聞如來三界人尊說言。東方有鐵圍山。其山幽冥。日月之光。所不能照。故來到此。汝等諸王。誰能共我。往詣彼處。得見罪人之苦。恒伽噤王即便與寶達菩薩。詣大王所。時大鬼王遙見寶達從門而來。光顏從容。即便前禮敬。白言大士。今此惡處。云何怪哉。伊蘭林中忽生旃檀。爾時寶達。便前就座。問鬼王曰。今此東方地獄。可有幾獄。鬼王答曰。此山中有無量地獄。今有一方有三十二沙門地獄。寶達問言。三十二地獄。其名云何。鬼王答曰。鐵車鐵馬鐵牛鐵驢地獄。鐵衣地獄。洋銅灌口地獄。流火地獄。鐵牀地獄。耕舌地獄。斫首地獄。飲鐵地獄。飛刀地獄。火箭地獄。[月*鬼]肉地獄。身燃地獄。大丸仰口地獄。諍論地獄。雨火地獄。糞屎地獄。鉤陰地獄。火象地獄。咩聲地獄。號叫地獄。鐵梨地獄。崩埋地獄。然手地獄。銅狗踞牙地獄。剝皮飲血地獄。解身地獄。鐵屋地獄。飛火號叫分頭地獄。爾時鬼王答曰。地獄受罪。其名如是。寶達即便入地獄中。上高樓上。四顏望視。見罪人等。各從四門號叫而人。寶達前入鐵車鐵馬鐵驢。此四小獄。併為一獄。云何名曰鐵車鐵馬鐵驢地獄。此獄方圓縱廣十五由旬。其中鐵城高一由旬。猛火煇爀煙然。其車鐵作。炎赫熾然。中有鐵中。其身亦然。頭角毛尾皆如鋒鋩。毛中火燃煙炎出。其鐵馬者。身毛騣尾利如鋒鋩。毛尾火然炎俱出。其鐵驢者。亦復如此。其地獄有鐵[金*疾]鏫。利如鋒鋩。鐵鑕繚亂。徧布其地。其鏘火然。猛熾於前。爾時北門之中。有五百沙門。揚聲大叫。口眼火出。唱如是言。云何我今受如是苦。獄卒夜叉。馬頭羅剎。手提三鐵叉。望背而撞。胸前而出。復有鐵枷。枷罪人咽。其枷八方。利如鋒鋩。煙炎猛熾。燒罪人頭。爾時罪人。宛轉倒地。而不肯前。馬頭羅剎手捉鐵棒。望頭而打。罪人身體碎如微塵。復有餓鬼。來食其肉。復有餓狗。來飲其血。馬頭羅剎敲地言活活。罪人即活。爾時鐵牛吼喚跪地。其牛吼喚。來向罪人。罪人迫迮。宛轉於地。馬頭羅剎手捉鐵叉。叉著東上罪人跳踉。復墮牛上。牛毛仰刺。從腹而入。背上而出。牛復跳踉。復墮馬上。馬毛仰刺。亦如鋒鋩。馬尾捎之。身即碎爛。須臾還活。爾時鐵馬。舉脚連蹴。身碎如塵。須臾還活。復騎鐵驢。驢即跳踉。罪人墮地。驢便大曠。舉脚連踏。須臾還活。一日一夜受罪無量。寶達問曰。此諸沙門。云何如是。羅剎答曰。此諸沙門受佛禁戒。不懼將來。但取見在。違犯淨戒。故作惡業。畜八不淨物。乘車騎馬。走驢治生。心無慈善。不護威儀。受人信施。惡因緣故墮此地獄。百劫萬劫。若得為人。身不具足。聾盲閑塞。不見三寶。不聞正法。寶達聞之。悲泣歎曰。夫為沙門。應出三界。云何惡業。受如是罪。寶達菩薩哀歎<span class='corr'>已</span>竟。從此而去等。比丘比丘尼乃至式叉沙彌僧尼等比者。對於比境。不覺長順迷情。今開聖教照然。方覺背佛違法。心心恐懼。念念驚忙。慮此罪未除。忽爾無常時至。今日對佛佛法眾懇切求哀。如上犯戒罪罪愆願皆消滅。</p>
<p>懺悔<span class='corr'>已</span>。至心歸命本師釋迦牟尼佛。</p>
</div>
<div class='div-other'><a id='mulu179' />
<p class='h2'>至心發願</p><p>願弟子等。承是懺悔鐵馬鐵牛地獄等報。生生世世。具佛威儀。不遇破戒因緣。不逢麤惡徒黨。外無六群扇惑。內無三毒見行。戒品淨如琉璃。從此發於定慧。三學圓如滿月。六度廓如虗空。入三賢之流。登十地之位。或果師子。或駕象王。放大光明。作大神變。還如寶達地藏。拔濟冥途苦難。普與眾生。證常樂果。</p>
<p>發願<span class='corr'>已</span>。至心歸命禮本師釋迦<span class='corr'>牟</span>尼佛。</p>
</div>
<div class='div-other'><a id='mulu180' />
<p class='h2'>○白眾等聽說經中無常偈</p><p style="margin-left:0em;text-indent:0em;" class="lg-abnormal"><div class='lg-row'>生者皆歸死　容願盡變衰　強力病所侵</div>
<div class='lg-row'>無能免斯者　假使妙高山　却盡皆散壞</div>
<div class='lg-row'>大海深無底　亦復皆枯竭　大地及日月</div>
<div class='lg-row'>時至皆歸盡　未曾有一事　不被無常吞<span class='note-inline'>(心無常住)</span></div>
<div class='lg-row'>三界皆不安　不應猶耽愛</div>
<div class='lg-row'>愛火所圍繞　徧於諸世門　欲燒不自在</div>
<div class='lg-row'>為欲癡所使　如火益乾薪　增長大熾然</div>
<div class='lg-row'>如是愛樂者　愛大轉增長　若人脫愛網</div>
<div class='lg-row'>遠離於欲瞋　智者度煩惱　永離諸憂患<span class='note-inline'>(出正法念處經第二十二)</span></div>
</p></div></div>
<p class='juan'>圓覺道場觀禪法事禮懺文卷第六</p>
</div><!-- end of div[@id='body'] -->
</body></html>