<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu434' />圓覺道場修證禮懺廣文卷第十六</p><p class="byline">終南山草堂寺沙門　宗密　述</p>
<div class='div-other'><a id='mulu435' />
<p class='h1'>第二十四上</p>
<div class='div-other'><a id='mulu436' />
<p class='h2'>歎佛</p><p>如來應正等覺。以心自在力。無起無轉。而轉法輪。知一切法無起故。乃至如來法輪。普入一切處。一切眾生。一切法。一切業。一切報中。而無所住。一切眾生種種語言。皆悉不離如來法輪。言音實相即法輪故。如來應正等覺。有三昧。名究竟無礙無畏。入此三昧<span class='corr'>已</span>。於成正覺。一一身。一一口。各出一切眾生數等言音。一一音中。眾音具足。各各差別。而轉法輪。令一切眾生。皆悉歡喜。能如是知轉法輪者。當知此人。則為隨順一切佛法。不如是知。則非隨順。</p>
<p style="margin-left:1em;text-indent:-1em">至心歸命禮大方廣圓覺經中大光明藏問經教名義賢善首菩薩。</p>
</div>
<div class='div-other'><a id='mulu437' />
<p class='h2'>流通分</p>
<div class='div-other'><a id='mulu438' />
<p class='h3'>第一　五　敘問目</p><p>於是賢善首菩薩白佛言。大悲世尊。廣為我等及末世眾生。開悟如是不思議事。世尊。此大乘教名字何等。云何奉持。眾生修習。得何功德。云何使我護持經人。流布此教。至於何地。</p>
<p class="lg-abnormal"><div class='lg-row'>大覺慈悲方便慧　巧將一法被三機</div>
<div class='lg-row'>說此正宗法義畢　會中俱得入玄微</div>
<div class='lg-row'>爾時賢善首菩薩　欲使流通末世時</div>
<div class='lg-row'>即從座起諮陳佛　先讚如來具大悲</div>
<div class='lg-row'><span class='corr'>已</span>悟覺心修習意　未明言教復何為</div>
<div class='lg-row'>此之經教名何等　末世眾生何奉持</div>
<div class='lg-row'>修習得何功德分　終久流通何所歸</div>
<div class='lg-row'>有人持此經名句　使我如何衛護之</div>
<div class='lg-row'>名句文三無記法<span class='note-inline'>(准小乘宗。名句文三是無記。無記屬有漏也)</span></div>
<div class='lg-row'>豈於煩惱作能治　持法功能前<span class='corr'>已</span>說</div>
<div class='lg-row'>持經福分願除疑</div>
</p></div>
<div class='div-other'><a id='mulu439' />
<p class='h3'>第二　五　述能說能護</p><p>爾時世尊。告賢善首菩薩言。善男子。是經百千萬億恒河沙諸佛所說。三世如來之所守護。十方菩薩之所歸依。十二部經清淨眼目。</p>
<p style="margin-left:0em;text-indent:0em;" class="lg-abnormal"><div class='lg-row'>佛告善男諸佛子　此經不是小因緣</div>
<div class='lg-row'>百千萬億恒沙佛　法報融通之所傳<span class='note-inline'>(後佛無別法。皆是過去一切佛法。故云傳也)</span></div>
<div class='lg-row'>智身多一元相即</div>
<div class='lg-row'>不可單局在一邊<span class='note-inline'>(有云。報身一向有為。是一邊也)</span></div>
<div class='lg-row'>即一之多諸佛□　即多之一釋迦宣<span class='note-inline'>(准佛地論。受用身亦即釋迦也)</span></div>
<div class='lg-row'>三世如來所守護</div>
<div class='lg-row'>十方菩薩所依傳　十二部經清淨目</div>
<div class='lg-row'>除却華嚴難比肩　法華妙典傳菩薩</div>
<div class='lg-row'>般若深經付釋天　唯有華嚴兼此教</div>
<div class='lg-row'>世尊自護在心前<span class='note-inline'>(上四經皆本文述自)</span></div>
<div class='lg-row'>良以推窮徹妄本　須因照了洞真源</div>
<div class='lg-row'>故佛喻之為眼目　實由道理貫群證</div>
</p></div>
<div class='div-other'><a id='mulu440' />
<p class='h3'>第三　三　述經名字</p><p>是經名大方廣圓覺陀羅尼。亦名修多羅了義。亦名祕密王三昧。亦名如來決定境界。亦名如來藏自性差別。汝當奉持<span class='note-inline'>(佛當時。但直隨問說法。不標題目。故說法了。菩薩問之。後結集人。方於此中取此名字。於卷首題之也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>經號大方廣圓覺　圓明覺是陀羅尼</div>
<div class='lg-row'>亦是修多羅了義　決了諸經根本疑<span class='note-inline'>(上二名。如題中釋)</span></div>
<div class='lg-row'>亦名祕密王三昧<span class='note-inline'>(此云正思。即真如三昧也。起信論云。是一切三昧本故)</span></div>
<div class='lg-row'>隨器異聞須正思</div>
<div class='lg-row'>亦是如來決定境　妄除覺顯本圓知</div>
<div class='lg-row'>如來藏性成差別<span class='note-inline'>(文中。具述真妄義故)</span></div>
<div class='lg-row'>智全隨順<span class='note-inline'>(幻滅滅故。非幻不滅等)</span>識令違<span class='note-inline'>(無始幻無明。皆生於圓覺妙心。乃至五道計我。起愛造業受報等也)</span></div>
<div class='lg-row'>我令依義安名字</div>
<div class='lg-row'>汝□即將顯義持</div>
</p></div>
<div class='div-other'><a id='mulu441' />
<p class='h3'>第四　二　明受持所至處</p><p>善男子。是經唯顯如來境界。唯佛如來能盡宣說。若諸菩薩及末世眾生。依此修行。漸次增進至於佛地。</p>
<p style="margin-left:0em;text-indent:0em;" class="lg-abnormal"><div class='lg-row'>是經唯顯如來境<span class='note-inline'>(問文中。亦說無明及造業。何言唯顯佛境。下句答。照佛境方見無明本也)</span></div>
<div class='lg-row'>故見無明似夢人</div>
<div class='lg-row'>唯佛如來能盡說　三重法界洞圓真</div>
<div class='lg-row'>依此修行漸進者　必歸佛地出沉淪</div>
<div class='lg-row'>迷於本覺成諸幻　幻盡元來是法身</div>
</p></div>
<div class='div-other'><a id='mulu442' />
<p class='h3'>第五　三　述答奉持問</p><p style="margin-left:1em">顯正唯大乘。兼小機亦益。稱此悟入為持。</p>
<p>善男子。是經名為頓教大乘。頓機眾生。從此開悟。亦攝漸修一切羣品。譬如大海不讓小流。乃至虻蝱及阿脩羅。飲其水者。皆得充滿。</p>

<div class="lg regular"><div class='lg-row'>此大乘經名頓教　頓機遇此即心開</div>
<div class='lg-row'>亦攝漸修諸品類　皆熏覺性遏輪迴</div>
<div class='lg-row'>或即六根皆淨妙　此生功德似如來</div>
<div class='lg-row'>或降貪愛專求悟　日月資熏結聖胎</div>
<div class='lg-row'>譬如大海無際□　百川流注不曾洄</div>
<div class='lg-row'>修羅乃至蚊蝱等　飲者皆除渴乏灾</div>
</div></div>
<div class='div-other'><a id='mulu443' />
<p class='h3'>第六　九　讚經功德</p><p>善男子。假使有人。純以七寶。積滿三千大千世界。以用布施。不如有人聞此經名及一句義。善男子。假使有人。教百恒河沙眾生。得阿羅漢果。不如有人宣說此經分別半偈。善男子。若復有人。聞此經名。信心不惑。當知是人非於一佛二佛種諸福慧。如是乃至盡恒河沙一切佛所。種諸善根。聞此經教。</p>
<p style="margin-left:0em;text-indent:0em;" class="lg-abnormal"><div class='lg-row'>從此挍量功德分　或聞或信或能宣</div>
<div class='lg-row'>聞之生福<span class='note-inline'>(故以施寶之福校量)</span>說之智<span class='note-inline'>(故。以度人之智校量)</span></div>
<div class='lg-row'>信之福智宿因緣<span class='note-inline'>(故以福慧校量)</span></div>
<div class='lg-row'>假使有人以七寶　積滿三千之大千</div>
<div class='lg-row'>施佛法僧貧病苦　思量此福數無邊</div>
<div class='lg-row'>不如聞此經名字　及一句義在心田</div>
<div class='lg-row'>生福還將福比校　等於流類事相連</div>
<div class='lg-row'>有人教化凡夫類　百恒沙數具隨眠</div>
<div class='lg-row'>皆令證得阿羅漢　斯人智德實難詮</div>
<div class='lg-row'>不及僧人於此教　宣揚半偈揭人天</div>
<div class='lg-row'>優劣利他俱屬智　小中圓頓<span class='note-inline'>(此經)</span>勝多偏<span class='note-inline'>(百恒沙得阿羅漢也)</span></div>
<div class='lg-row'>若有聞名能的信</div>
<div class='lg-row'>即驗<span class='corr'>己</span>於多佛前　種諸□慧聞斯義</div>
<div class='lg-row'>凡地能超小聖賢　聞名信者聞圓覺</div>
<div class='lg-row'>信我身□覺本圓<span class='note-inline'>(的信如斯。無分毫疑。始名淨信。非聞經題經句。便名為信若的信身中覺圓。即必無身無我一切法。的所見一切。念念是自妄情所變。則必欲息妄求說。故知非於一佛二佛修善也)</span></div>
<div class='lg-row'>分別惠惟及句義</div>
<div class='lg-row'>所思所說悉皆然　我相本空名半偈</div>
<div class='lg-row'>佛身本具足為全　若實如斯的信解</div>
<div class='lg-row'>因何肯受妄情牽　即知吞食金剛者<span class='note-inline'>(〔第〕出華嚴經)</span></div>
<div class='lg-row'>決定終須出蓋纏</div>
<div class='lg-row'>想取此人功德分　豈將羅漢欲齊肩</div>
</p></div>
<div class='div-other'><a id='mulu444' />
<p class='h3'>第七　八　述所答護持之問</p><p>汝善男子。當護末世是修行者。無令惡魔及諸外道。惱其身心。令生退屈。</p>

<div class="lg regular"><div class='lg-row'><span class='corr'>已</span>答經名勸受持　校量功德及終歸</div>
<div class='lg-row'>云何擁護持經者　此問如今欲指撝</div>
<div class='lg-row'>護法因緣甚廣大　堅則長壽悉應知</div>
<div class='lg-row'>外護功德齊內護　且論內護事何為</div>
<div class='lg-row'>汝於末世修行者　守護無令行業虧</div>
<div class='lg-row'>但得人心不被惱　豈須美食及鮮衣</div>
<div class='lg-row'>惱身多是諸魔魅　須令神眾稍加威</div>
<div class='lg-row'>外道惱心生異見　當令際會遇明師</div>
<div class='lg-row'>若人惱亂持經者　頭破如阿梨樹枝</div>
<div class='lg-row'>比丘破戒欺清眾　須白國王如法治</div>
<div class='lg-row'>不治則斷如來種　國王獲罪國中衰</div>
</div><p>大集經第二十六。佛告摩揭國王。我法中有犯罪者。或令苦作一月二月。或擯出國。治如是等諸惡比丘。令善比丘安樂持法。大王。若未來世。有我弟子。饒財多最者。有大勢力。一切大眾不能擯治者。王及婆羅門。城主村主。那守宰官。應當擯治。若不治者。則斷佛種。能滅法炬。其罪過於奪一切人眼。其國當有糓貴兵革疾病不祥之事。善神捨離。暴風橫起。多惡風雨。若諸王大臣。城主村主。郡守宰官。勤心護法。治惡比丘。則為供養三世諸佛。亦得無量諸善功德。第二十八亦云。護法功德。如人與十方眾生壽命眼目手足。又云。王言。世尊。破戒比丘。可得受信施不。佛言。破戒比丘。十方諸佛。可不護念。雖名比丘。不在僧數。何以故。持佛禁戒即佛弟子。毀禁戒者即魔弟子。我不聽毀戒之人受人信施。如亭歷子。問。比丘持戒破戒。各自云之。設有直犯麤重之戒。亦只是當寺同處人知。除正犯王法送官司。王臣推勘。無由知之。今據經文。佛令國王大臣治破戒者。國王大臣如何并得。答。若私自破戒人不知者。但招乘道。却不害傳法比丘。今說參預世事。貯畜錢物。不隨護法比丘教令。王臣治罸也。大集經次前之文。<span class='corr'>已</span>自辨明此事也。文云。王又白佛言。世尊。言破戒者。有何等相可得知不。佛言大王。有智能知。若有不恭敬三寶知上者耆老同學。樂在居家。常修貪心。遠離法心。樂說世間無益之事。是名比初破戒相。養畜奴婢象馬牛羊驢騾豬。乃至八種不淨之物。是名具足毀禁戒也。名沙門中賊。沙門中旃陀羅也。是惡比丘。即是圊廁。如是比丘不應共住。如是比丘滅解脫燈。若有惡王。擁護如是諸惡比丘。是王便增三惡道種。前惡比丘呵罵責數。如比丘住。應先白王能持法不□[?*支]。王言。是中多有大眾。我當云何驅遺多人。智者聞也。不應復住。便捨去至寂靜處。</p>
<p class="lg-abnormal"><div class='lg-row'>治則名為供養佛　得無量福數難思</div>
</p><p>乃至前未來世。有信說<span class='corr'>已</span>前婆羅門。治惡比丘。為法故捨身命。寧護如此比丘一人。不護無量諸惡比丘。是巳捨身生淨佛土。常值三寶。不久成佛。大王。我不聽一人受畜八不同物。唯聽大眾得受畜用<span class='corr'>已</span>。前有人能護治法者。當知是人。乃至十方諸佛世尊大檀越也。問復有諸經。不許國王大臣治罸制勤比丘。此意如何。此遮防無道王臣。雖信佛教。不能毀廢。而於釋子常懷輕賤。或迎比丘犯他顏色。心王瞋怒<span class='note-inline'>(便加損故。有此說也)</span>。</p>

<div class="lg regular" style="margin-left:0em;"><div class='lg-row'>佛說護持正法者　不修五戒及威儀<span class='note-inline'>(涅槃經第三云。迦葉問佛云。云何得長壽金剛不壞身。佛言迦葉。以能護持正法因處。故得成就是金剛身。常住不壞。善男子。護持正法者。不受五戒。不修威儀。應持刀劒弓箭矛矟。守護持戒清淨比丘。次下迦葉問佛真比丘。合至空閑。何以□遂主者行。佛答云。若有比丘。雖能讀誦持戒坐禪說。不能降伏非法惡人。如是比丘。不能自利。及利眾生。當知是輩懈怠懶墮。無所能為。若比丘。護持所受禁戒。能師子吼。廣說妙法九部經典。為他廣說。〔屬〕益安樂諸眾生故。唱如是言。涅槃經中。制諸比丘。不應畜養奴婢牛羊非法物。若有比丘。畜如是等不淨之物應當治之。如來先於異部經中。說有比丘蓄如是等非法之物。某甲國王。如法治之。驅令還俗。若有比丘。能作如是師子吼時。有破戒者。聞是語<span class='corr'>已</span>。咸共瞋恚。害是法師。是說法者。設復命終。故名持戒自利利他。以是〔終〕故。我聽國王羣臣宰相。說優婆塞。護說此人。若有欲護正法者。應當如是迦葉。如是破戒。不護此者。名禿居士。非持戒者得如是名)</span></div>
<div class='lg-row'>覺德比丘勤護法　不令徒眾畜違非</div>
<div class='lg-row'>破戒者瞋刀杖逼　國王有德助降之</div>
<div class='lg-row'>覺德因成迦葉佛</div>
</div><p>國王即是釋迦牟尼。次前經不便說有一持戒比丘覺德。廣說經典。制諸比丘。不得畜非法之物。爾時多有破戒比丘。聞之皆生惡心。刀杖逼之。時有國王。名為有德。為護法故。與破戒比丘戰。國王身被刀箭。聞法歡喜。命終生阿闕佛國。為彼佛第一弟子。覺德却復命終。亦生彼國。為第二弟子。爾時王者即我身是。說法比丘迦葉佛是。護正法者。得如是無量果報。故我今日成就法身。不可破壞。</p>
<p style="margin-left:1em">此下天龍神鬼等稟命加護。</p>
</div>
<div class='div-other'><a id='mulu445' />
<p class='h3'>第八　四　述金剛眾</p><p>爾時會中。有火首金剛。摧碎金剛。尼藍婆金剛等八萬金剛。并其眷屬。即從座起。頂禮佛足。而白佛言。世尊。若復末世一切眾生。有能持此決定大乘。我當守護如護眼目。乃至道場所修行處。我等金剛自領徒眾。晨夕守護令不退轉。其家乃至永無灾鄣。疫病銷滅。財寶豐足。常不乏少。</p>

<div class="lg regular"><div class='lg-row'>八萬金剛從座起　禮於佛足自申情</div>
<div class='lg-row'>當來末世眾生等　有能持此大乘經</div>
<div class='lg-row'>我當晨夕兼徒眾　守護猶如護眼睛</div>
<div class='lg-row'>不<span class='corr'>使</span>其心生退轉　不令灾鄣橫相縈</div>
<div class='lg-row'>疫病消限不癈業　經行宴坐體輕消</div>
<div class='lg-row'>修道因緣無乏少　資財衣食每豐盈</div>
<div class='lg-row'>唯除假託斯經教　或求利養或求名</div>
<div class='lg-row'>如此即為佛法賊　我當捨離住枯榮</div>
</div></div>
<div class='div-other'><a id='mulu446' />
<p class='h3'>第九　三　述天子眾</p><p>爾時大梵王二十八天王。并須彌山王。護國天王等。即從座起。頂禮佛足。右繞三帀。而白佛言。世尊。我亦守護是持經者。當令安隱心不退轉。</p>

<div class="lg regular"><div class='lg-row'>於是梵王帝釋等　并其護國四天王</div>
<div class='lg-row'>從坐起來而白佛　若首持經在道場</div>
<div class='lg-row'>我當守護令安隱　不教分外遇灾殃</div>
<div class='lg-row'>或亦順違相試驗　令其志行轉堅剛</div>
<div class='lg-row'>一切如來初發意　皆因帝釋道心鄣</div>
<div class='lg-row'>唯除口是心非者　業報從他各自當</div>
</div></div>
<div class='div-other'><a id='mulu447' />
<p class='h3'>第十　三　述鬼眾</p><p>爾時有大力鬼王。名吉槃茶。與十萬鬼王。即從座起。頂禮佛足。右繞三帀。而白佛言。世尊。我亦守護是持經人。朝夕侍衛令不退屈。其人所居一由旬內。若有鬼神。侵其境界。我當使其碎如微塵。</p>

<div class="lg regular"><div class='lg-row'>復有鬼王十萬眾　其中一號吉槃茶</div>
<div class='lg-row'>亦白佛言我發願　若遇出家或在家</div>
<div class='lg-row'>但有受持此教者　我皆守護制魔邪</div>
<div class='lg-row'>晨夕衛令不退屈　神暢形安長道牙</div>
<div class='lg-row'>所住一由旬境內　鬼神侵界輙[言*寅]譁</div>
<div class='lg-row'>我當使彼如塵碎　遮莫薄俱及夜叉</div>
</div></div>
<div class='div-other'><a id='mulu448' />
<p class='h3'>第十一　四　述機應交感時眾受持</p><p>佛說此經<span class='corr'>已</span>。一切菩薩。天龍鬼神。八部眷屬。及諸天王梵王等。一切大眾。聞佛所說。皆大歡喜。信受奉行。</p>

<div class="lg regular"><div class='lg-row'>世尊說此經終竟　梵王帝釋及諸天</div>
<div class='lg-row'>乃至龍神八部等　歡喜信受願流傳</div>
</div><p style="margin-left:1em">此下通釋淨土不合有龍鬼等疑難。問。此經疏是淨土所說。如何列娑婆世界龍鬼等邪。答。准佛地論中所說。諸佛報身化身。本非二體。淨土穢土。亦無別性。但隨凡聖垢心淨心識。所見不同。淨土報身即娑婆釋迦也。釋迦牟尼說經時。地前見化身穢土。登地<span class='corr'>已</span>上見報身淨土。所聞雖同。所見各異。傳法菩薩。隨勝者所見結集。即云淨土。隨劣者所見結集。即云穢土。佛地經。隨勝者結集。此經亦同故。初指大菩薩所見。今約地前所見。云天龍。況金剛龍天等。多是大菩薩耶。</p>

<div class="lg regular"><div class='lg-row'>佛身報化元無隔　淨土虧盈各在緣</div>
<div class='lg-row'>登地位居平等會　地前元只見山川</div>
<div class='lg-row'>會中釋梵諸神等　或化或聖亦難甄</div>
<div class='lg-row'>或當傍報諸菩薩　或因世福作天仙</div>
<div class='lg-row'>或從定起隨緣去　或貪法樂且安禪</div>
<div class='lg-row'>若是凡夫雜類者　禮辭四散各蹁蹮</div>
</div><p style="margin-left:1em">疏文　第三度讚迴向。</p>

<div class="lg regular"><div class='lg-row'>自惟無始迷心海　曠劫漂沈生死波</div>
<div class='lg-row'>塵沙諸佛出人中　浮木盲龜難值遇</div>
<div class='lg-row'>何幸此身逢了教　千重疑滯類冰銷</div>
<div class='lg-row'>尋思累世積聞熏　慚愧多生善知識</div>
<div class='lg-row'>上士慈悲哀末世　始終次第為諮詢</div>
<div class='lg-row'>能仁應感稱心源　本末無遮頓演說</div>
<div class='lg-row'><span class='corr'>已</span>採羣詮扣真寂　隨應聖旨解斯文</div>
<div class='lg-row'>普迴[尸@(?/乙)]□向眾生　向入神通大光藏</div>
</div></div>
<div class='div-other'><a id='mulu449' />
<p class='h3'>第十二　四十六　釋讚偈中意義</p><p style="margin-left:0em;text-indent:0em;" class="lg-abnormal"><div class='lg-row'>比丘宗密情多感　今對道場欲自宣</div>
<div class='lg-row'>無始<span class='corr'>已</span>來不自覺　無明貪愛鎮相纏</div>
<div class='lg-row'>曠劫漂沉生死海　長居三惡暫人天</div>
<div class='lg-row'>每到人天如寄客　三途巡歷似家園<span class='note-inline'>(佛如是說<span class='corr'>已</span>在地獄章引文了)</span></div>
<div class='lg-row'>塵沙諸佛相哀愍</div>
<div class='lg-row'>次現<span class='note-inline'>(相次出世。或一劫中數出。或多劫一出)</span>人間救倒懸</div>
<div class='lg-row'>直為未修見佛行　彼時共佛沒因緣</div>
<div class='lg-row'>佛出五天開法會　我生八難苦相牽</div>
<div class='lg-row'>佛入涅槃末法後　我即人間八苦煎</div>
<div class='lg-row'>或即佛生此世界　我即生於遠外蕃<span class='note-inline'>(蕃者國邑之異號。非定指吐蕃也。或閻浮中諸國。或東西北等三洲。或他方世界)</span></div>
<div class='lg-row'>如是千千萬萬劫　或於佛後或於前</div>
<div class='lg-row'>譬若盲龜墮海水　海中浮木孔而穿<span class='note-inline'>(木穿破處成孔。可以容身)</span></div>
<div class='lg-row'>若入孔中漂至岸</div>
<div class='lg-row'>功能一似遇舟船　龜木甚難相會者</div>
<div class='lg-row'>直緣大海廣無邊　設使偶逢盲不見</div>
<div class='lg-row'>一迴失却幾千年　眾生遇佛還如此</div>
<div class='lg-row'>迷倒何曾識聖賢　即驗聖凡難際會</div>
<div class='lg-row'>針鋒芥子喻昭然　既無善友無由覺</div>
<div class='lg-row'>爭信無明是大怨　唯事無明貪愛賊</div>
<div class='lg-row'>受他驅使甚輕便　痛恨多生冤枉苦</div>
<div class='lg-row'>離家逃遊幾周旋　乃至此身今在此<span class='note-inline'>(此道場中也)</span></div>
<div class='lg-row'>人中且得六根全</div>
<div class='lg-row'>逢遇釋迦像法末　又知三寶是良田</div>
<div class='lg-row'>初時未向心頭悟　猶謂還隨業所遷</div>
<div class='lg-row'>豈料忽逢真善友　頓開心地顯靈源</div>
<div class='lg-row'>却觀無始生來事　夢裏施為都是眠</div>
<div class='lg-row'>根本始終雖<span class='corr'>已</span>悟　枝苗差別尚鈎連</div>
<div class='lg-row'>推行每逢違妨處　疑情結滯似氷堅</div>
<div class='lg-row'>何幸又逢決了教　源流理事悉周圓</div>
<div class='lg-row'>言近意深為朗鏡　義豐文約是真詮</div>
<div class='lg-row'>菩薩慈悲裏末世　始終次第為諮研</div>
<div class='lg-row'>如來應感當心地　本末無遮徹底鑴</div>
<div class='lg-row'>發意欲修無上道　要知何法以為先</div>
<div class='lg-row'>故說無明如夢事　圓彰淨覺作根元</div>
<div class='lg-row'>妄既本無真本具　修行之理似徒煩</div>
<div class='lg-row'>若總不修居幻化　自看憎愛現難悛</div>
<div class='lg-row'>故說無明依本覺　以幻除幻直須專</div>
<div class='lg-row'>幻盡覺圓非斷滅　自然心境入深玄</div>
<div class='lg-row'>既悟必須除幻化　除之先要用何門</div>
<div class='lg-row'>故須正念為方便　依奢摩行息諸緣</div>
<div class='lg-row'>安處徒眾或靜室　常觀四大有多愆</div>
<div class='lg-row'>身心塵境推成妄　我之與法悉無根</div>
<div class='lg-row'>二空顯發如磨鏡　真如本體了然存</div>
<div class='lg-row'>又泯悟修滅影像　覺心圓現廓無邊</div>
<div class='lg-row'>因彰一切皆清淨　八萬數仍有四千</div>
<div class='lg-row'>不動悉皆徧法界　此時比佛<span class='corr'>已</span>齊肩</div>
<div class='lg-row'>聞斯法爾須疑惑　現見貪瞋異世尊</div>
<div class='lg-row'>若向佛心生妄想　如來早晚却迷昏</div>
<div class='lg-row'>故說輪迴種種相　都盧總似幻人材</div>
<div class='lg-row'>只緣心轉覺隨轉　直為舟奔岸亦奔</div>
<div class='lg-row'><span class='corr'>已</span>知過在輪迴念　如燈燄燄水涓涓</div>
<div class='lg-row'>任運潛流難遏絕　不如何法是其源</div>
<div class='lg-row'>故標愛是輪迴本　因恩成愛愛生恩</div>
<div class='lg-row'>貪欲資熏生五道　兼令五性亦成痕</div>
<div class='lg-row'>欲修正道先除愛　心心順覺莫令偏</div>
<div class='lg-row'>依此修行漸斷鄣　鄣除果滿妙難言</div>
<div class='lg-row'>又疑凡聖皆隨覺　覺性無殊凡聖懸</div>
<div class='lg-row'>故說覺心元不異　差別階梯約妄論</div>
<div class='lg-row'>修證一期法義畢　復憂末世有中根</div>
<div class='lg-row'>從此別開三種觀　交羅二十五輪禪</div>
<div class='lg-row'>若有多時修此觀　直難證入妄難蠲</div>
<div class='lg-row'>即是我人等四相　潛浪藏識號隨眠</div>
<div class='lg-row'>此相細微難辨別　須真知識為推研</div>
<div class='lg-row'>故約明師離四病　方能決證免迍邅</div>
<div class='lg-row'>中品機緣<span class='corr'>已</span>說竟　復餘一類可哀憐</div>
<div class='lg-row'>決定欲求亘證入　情中不覺雜喧闐</div>
<div class='lg-row'>或覺從前業鄣重　恐因修證嬈神魂</div>
<div class='lg-row'>故說道場加行法　藉其妙軌攝心猿</div>
<div class='lg-row'>禮懺自然除業鄣　鄣除心淨若秋蓮</div>
<div class='lg-row'>靜室拘身塵境絕　觀門攝念妄情捐</div>
<div class='lg-row'>故此正宗十一段　始終意勢巧聯繇</div>
<div class='lg-row'>契理契機既<span class='corr'>已</span>備　經名德用固應宣</div>
<div class='lg-row'>多佛所談佛自護　欲令末世永流傳</div>
<div class='lg-row'>聖果恒沙皆不及　內待外護悉忻然</div>
<div class='lg-row'>初覽卷時便踊躍　細尋義理轉虔虔</div>
<div class='lg-row'>靜夜閑宵凡幾載　照於心地勘諸詮</div>
<div class='lg-row'>疑念春天冰泮釋　慧心秋夜月嬋娟</div>
<div class='lg-row'>起信華嚴唯識等　亦皆從此入重玄</div>
<div class='lg-row'>友驗宿因關累世　累逢善友強句牽</div>
<div class='lg-row'>若不多生熏藏識　如何悟一便知千</div>
<div class='lg-row'>想得最初聞此法　必知不信漫遷延</div>
<div class='lg-row'>騁辯誇能相抵拒　賴蒙方便用機權</div>
<div class='lg-row'>如此數生方肯信　又經數世解方全</div>
<div class='lg-row'>又歷數生發起行　此身方自耨情田</div>
<div class='lg-row'>發行之師恩最重　藥非苦口病難痊</div>
<div class='lg-row'>修行只是除情念　逆著情時却結怨</div>
<div class='lg-row'>或道信他讒搆我　或言於我不相憐</div>
<div class='lg-row'>必蒙百計煩心力　始得今生解勉旃</div>
<div class='lg-row'>數數反思累世事　亦曾私泣淚漣漣</div>
<div class='lg-row'>恨不便逢斯善友　懇情禮謝悔斯愆</div>
<div class='lg-row'>因茲念念祈心願　願得來生總現前</div>
<div class='lg-row'>宿命智通皆醒得　身心供養報其恩</div>
<div class='lg-row'>此時略述情中事　意欲分明勸後賢</div>
<div class='lg-row'>我此前車飜<span class='corr'>已</span>了　後車改轍莫還飜</div>
</p></div></div>
<div class='div-other'><a id='mulu450' />
<p class='h2'>至心懺悔</p>
<div class="lg regular"><div class='lg-row'>我於無始塵沙劫　輪迴六趣徧無涯</div>
<div class='lg-row'>誰知此世處娑婆　有幸得逢如是法</div>
<div class='lg-row'>清淨本源寧易見　修行出要實難逢</div>
<div class='lg-row'>慈光如幻不思議　罪福本空無取捨</div>
<div class='lg-row'>覺性隨緣無不變　真如稱性悟迷同</div>
<div class='lg-row'>摩尼雨寶十方中　天皷騰聲一切處</div>
<div class='lg-row'>縱我骨肉皆糜潰　三途累劫死還生</div>
<div class='lg-row'>常持圓覺及華嚴　普共群迷同解脫</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu451' />
<p class='h2'>至心發願</p><p style="margin-left:1em"><span class='note-inline'>(依普賢行願經文發願也。初四偈取長行意義自法為偈。就中最後一句。還是本經中偈。後三偈全寫經偈也)</span>。</p>

<div class="lg regular"><div class='lg-row'>願我臨欲命終盡　最後剎那捨此身</div>
<div class='lg-row'>一切諸根散壞時　一切親屬相離處</div>
<div class='lg-row'>象馬車乘諸僮僕　珍寶伏藏及宮城</div>
<div class='lg-row'>一切威勢不相隨　一切鄣礙皆除盡</div>
<div class='lg-row'>此時獨一誰為侶　此生所有<span class='corr'>已</span>皆無</div>
<div class='lg-row'>唯此普賢行願王　念念不曾相捨離</div>
<div class='lg-row'>於一切時一切處　常為引導在其前</div>
<div class='lg-row'>一剎那中識變時　即得往生安樂剎</div>
<div class='lg-row'>我既往生彼國<span class='corr'>已</span>　現前成就此願門</div>
<div class='lg-row'>一切圓滿盡無餘　利樂一切眾生界</div>
<div class='lg-row'>彼佛眾會咸清淨　我時於勝蓮華生</div>
<div class='lg-row'>親覩如來無量光　現前授我菩提記</div>
<div class='lg-row'>蒙佛如來授記<span class='corr'>已</span>　化身無數百俱胝</div>
<div class='lg-row'>智慧廣大徧十方　普利一切眾生界</div>
</div><p>發願<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu452' />
<p class='h2'>○白眾等聽說經中無常偈</p>
<div class="lg regular"><div class='lg-row'>無上諸世尊　獨覺聲聞眾　尚捨無常身</div>
<div class='lg-row'>何況諸凡夫　父母及妻子　兄弟并眷屬</div>
<div class='lg-row'>目觀生死隔　云何不愁歎　是故勸諸人</div>
<div class='lg-row'>諦聽真實法　共捨無常處　當行不死門</div>
<div class='lg-row'>佛教如甘露　除熱得清涼　一心應善聽</div>
<div class='lg-row'>能滅諸煩惱</div>
</div><p style="margin-left:1em"><span class='note-inline'>(各說無常偈)</span></p>
</div></div>
<div class='div-other'><a id='mulu453' />
<p class='h1'>第二十五上</p>
<div class='div-other'><a id='mulu454' />
<p class='h2'>歎佛</p><p style="margin-left:1em"><span class='note-inline'>(道場<span class='corr'>已</span>終故。歎佛般涅槃真化究竟之德。初依華嚴經出現品。後故我於拘尸下。涅槃經最後闍維分。就中。初兩行結集之文。後普告大眾下。本經文)</span>。</p>
<p>如來應正等覺般涅槃者。如真如。涅槃亦如是。又如實際涅槃。法界涅槃。虗空涅槃。法性離欲際無相際涅槃。我性際涅槃。一切法性際涅槃。如來涅槃。皆亦如是。涅槃無生無出。故無有滅。諸佛如來。為令眾生生忻樂故。出現於世。欲令眾生生戀慕故。示現涅槃。而實如來無有出世。亦無涅槃。如來常住清淨法界。隨眾生心。示現涅槃。譬如日出普照世間。於一切淨水器中。影無不現。或一器破。便不現影。但由器破。非日有咎。如來智日。亦復如是。普現法界。無前無後。一切眾生淨心器中。佛無不現。心器常淨。常見佛身。若心濁器破。則不得見。若有眾生。應以涅槃而得度者。如來即為示現涅槃。故於拘尸那城雙林樹下。說常住佛性<span class='corr'>已</span>。慇懃遺教。三徧顯出紫磨黃金色身。普示大眾。三徧逆順入諸禪定。三徧普告大眾。我觀三界不生不滅。有情悉皆究竟清淨無垢。凡夫不知。名曰無明本際。性本解脫。根本無故。所因枝葉。行識名色乃至老死皆悉解脫。眾等應當觀此十二因緣。早求出離。勿受無明愛結役使驅馳。吾今最後付屬。汝當修行。如來在日。以佛為師。如來滅後。以戒為師。如來在日。依佛而住。如來去後。依四念處住。乃至三世因果。循環不失。此生空過。後復難追。涅槃時至。亦教如是。說此語<span class='corr'>已</span>。寂然無聲。而入涅槃。然今我等徒眾。禮懺道場將畢。聞此遺教。哀戀如來。故於此時。禮讚涅槃句偈。所生功德。迴眾生。並願離鄣出纏。共成佛道</p>
<p>南無大慈大悲入神通<span class='note-inline'>(云云八禮准上)</span>。</p>
<p>至心歸命禮示現分身娑婆世界釋迦牟尼佛。</p>

<div class="lg regular"><div class='lg-row'>如來成道起生死　安住真如實相中</div>
<div class='lg-row'>三界根本同虗空　本來平等無高下</div>
<div class='lg-row'>無見無聞無繫<span class='corr'>縛</span>　不起不滅不涅槃</div>
<div class='lg-row'>閑居解脫大道中　常不變易常安樂</div>
<div class='lg-row'>願我從今脩實相　蕩除罪垢斷無明</div>
<div class='lg-row'>摩訶般若照心源　速沉如來寂滅海</div>
<div class='lg-row'>願我普共諸眾生　往生光藏清淨國</div>
</div><p>至心歸命禮示現分身娑婆世界釋迦牟尼佛。</p>

<div class="lg regular"><div class='lg-row'>如來具足諸功德　四無所畏大慈悲</div>
<div class='lg-row'>十八不共六神通　三十七品三解脫</div>
<div class='lg-row'>福德智慧皆圓滿　難行共行伏魔軍</div>
<div class='lg-row'>八十種好攝眾生　智水灌心成大覺</div>
<div class='lg-row'>願我從今歸佛道　學佛智慧證佛身</div>
<div class='lg-row'>還以悲誓度羣生　永與世間為法王</div>
<div class='lg-row'>如來為眾脩共行　具足自在大威神</div>
<div class='lg-row'>言何一旦捨眾生　安住涅槃寂滅海</div>
<div class='lg-row'>眾生沒在三惡道　眾苦逼迫可悲憐</div>
<div class='lg-row'>唯願大慈大法王　却現世間為救護</div>
<div class='lg-row'>願我從今無量劫　常請如來轉法輪</div>
<div class='lg-row'>助佛教化濟羣迷　眾生未盡無休息</div>
<div class='lg-row'>如來臨滅垂慈教　微妙經典大涅槃</div>
<div class='lg-row'>眾生佛性本圓明　三寶常在無變易</div>
<div class='lg-row'>金剛寶藏無塵翳　義味深䆳法中王</div>
<div class='lg-row'>歷劫供養諸如來　始得信心聞句偈</div>
<div class='lg-row'>願我從今聞法後　常將妙法照心源</div>
<div class='lg-row'>受持盡寫廣流行　充足眾生渴仰者</div>
<div class='lg-row'>如來三界慈悲父　無量億劫趣菩提</div>
<div class='lg-row'>唯有眾生不為身　常欲眾生得安樂</div>
<div class='lg-row'>我等凡夫多罪垢　不遇如來出世時</div>
<div class='lg-row'>漂泊生死大海中　貧窮孤露無救護</div>
<div class='lg-row'>願我從今乘佛力　永劫親近大醫王</div>
<div class='lg-row'>除斷煩惱證無生　常飲如來大悲乳</div>
<div class='lg-row'>如來歷劫備悲智　常在苦海度羣生</div>
<div class='lg-row'>大心廣運證菩提　還來穢盡無疲厭</div>
<div class='lg-row'>我等眾生無福力　致使如來速涅槃</div>
<div class='lg-row'>哀哉痛哉慧日沉　茫茫苦海長冥暗</div>
<div class='lg-row'>願我從今脩福慧　常作當來見佛因</div>
<div class='lg-row'>為佛愛子法中生　憐愍世間紹三寶</div>
<div class='lg-row'>如來尊重超三界　光明徧照性無邊</div>
<div class='lg-row'>我等眾生垢鄣深　慕戀如來悲不見</div>
<div class='lg-row'>香華飲食非精潔　輕黷如來降道場</div>
<div class='lg-row'>唯願慈悲大法王　受我供養歸淨土</div>
</div><p style="margin-left:2em">願我普共<span class='note-inline'>(云云)</span>。</p>
<p>眾等至心端坐。聽說如來臨入涅槃最後殷勤遺教。世尊說法畢。顯出紫磨黃金色身。普示大眾<span class='corr'>已</span>。即逆順入諸禪定。普告大眾。我以甚深般若。徧觀三界一切六道。諸山大海。大地含生。如是三界。根本性離。畢竟寂滅。聞虗空相。無名無識。永斷諸有。本來平等無等。無高下想。無見無聞。無覺無知。不可繫<span class='corr'>縛</span>。不可解脫。無眾生壽命。不生不起。不盡不滅。非世間。非非世間。涅槃生死。皆不可得。二際平等。等諸法故。閑居靜住。無所施為。斷一切相。一無所有。法相如是。其知是者。名出世人。是事不知。名生死始。汝等大眾。應斷無明。滅生死始。</p>
<p style="margin-left:2em">願我普共諸眾生<span class='note-inline'>(云云)</span>。</p>
<p>爾時世尊說是語<span class='corr'>已</span>。復逆順入諸禪定。普告大眾。我以摩訶般若。徧觀三界有情。一切人法。悉皆究竟。無繫縛者。無解脫者。無主無依。不可攝持。不出三界。不入諸有。本來清淨。無垢無惱。與虗空等。盡諸動念。思想心息。如是法相。名大涅槃。真見此法。名為解脫。凡夫不知。名曰無明。惟其性空。即滅諸有。</p>
<p style="margin-left:2em">願我<span class='note-inline'>(云云)</span>。</p>
<p>作是語<span class='corr'>已</span>。復逆順入諸禪<span class='corr'>已</span>。普告大眾。我以佛眼。徧觀三界。一切諸法。無明本際。性本解脫。於十方求。了不能得。根本無故。所因枝葉。皆悉解脫故。乃至老死皆得解脫。以是因緣。我今安住常寂滅光。名大涅槃。眾等未脫三界世間。當早求出離。若欲出離。應當觀察十二因緣。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。皆是無明憎愛業林。一切行苦。彌滿三界。徧流六道。大苦根本。無明所起。以般若慧。示以性淨。諦觀根本。即斷諸有。根本滅故無明滅。無明滅則行滅。行滅則識滅。乃至老死憂悲苦惱皆滅。眾等當知。皆因無明。增長三界生死大樹。沒愛河。眾苦長夜。黑闇崖下。繞生死樹。六識為杖。妄念為本。無明䇿使。遊戲六塵。種種苦惱。無能制者。自在如王。故我言。無明即生。念念傷害。眾生不覺。輪轉生死。一切眾生。為此無明起諸愛結。役使驅馳。身心破裂。無明若滅。三界都盡。以是因緣。名出世人。如來去後。尸波羅戒。是汝大師。依之脩行。能得出世。如來在日。依佛而住。如來去後依四念處。嚴心而住。觀身性相。聞於虗空。名身念處。觀受不在內外。不在中間。名受念處。觀心但有名字。名字性離。名心念處。觀法不得善法。不得不善法。名法念處。一切行者應當依此而住。於此五濁愛欲之中。應生憂畏無救護想。一貴人身。難可追復。畢此一形。常須警察。無常大鬼。情求難脫。憐愍眾生。莫相殺害。乃至蠢動應施無畏。身業清淨。常生妙在。口業清淨。離諸過患。莫食肉。莫飲酒。調伏心地。令入道果。深思行業善惡之報。如影隨形。三世因果循環不失。此生空過。後悔難追。涅槃時至。示教如是。眾等至心依佛語。勤善法趣提。此生不動解脫因。歷劫沉淪誰救拔我。今頭面禮。</p>
<p style="margin-left:2em">願我普共<span class='note-inline'>(云云)</span>。</p>
<p>至心歸命禮示現分身娑婆世界釋迦牟尼佛。眾等至心。觀想如來紫磨黃金色身。三十二相。八十種好。如優曇華歷劫難遇。又觀此金色身。累劫勤修難行苦行。為眾生故。出現世間。又想。此身萬德周圓。金剛不壞。示同世法現入涅槃。又想。此身娑羅樹間。師子座上。臨涅槃時。其日即有。明日即無。涅槃會中。四眾八部。瞻仰充足。而我薄祐。當於彼時輪轉諸起。不覩慈光。願我從今脩習禪慧。蒙佛慈悲冥加護念。令我早得見如來身。垢鄣都盡。證此常樂。我今頭面禮。</p>
<p style="margin-left:2em">願我普共<span class='note-inline'>(云云)</span>。</p>
<p>南無大慈大悲我本師釋迦牟尼佛。哀愍覆護。我今定慧慈悲增長。此世及後身。乃至成佛不捨慈悲。常相攝受。</p>
<p style="margin-left:2em">願我普共<span class='note-inline'>(云云)</span><span class='note-inline'>(乃至次下十二禮悉〔聞〕前也)</span>。</p>
</div>
<div class='div-other'><a id='mulu455' />
<p class='h2'>至心懺悔</p><p>夫懺悔者。非唯滅惡生善。而乃飜染為淨。迦妄歸真。故不但事懺。須兼理懺。事懺除罪。理懺除疑。然欲懺時。必先於事懺門中。披肝露膽。決見報應之義。如指掌中。悚懼恐惶。戰灼流行。口陳罪伏。心徹罪根<span class='note-inline'>(癡愛)</span>。根拔苗枯。全成善性。然後理懺。以契真源。今大眾自入道場<span class='corr'>已</span>來。重庿陳罪相。懇切至到。披露丹誠。又約經文。照真達妄。計其罪鄣。盡<span class='corr'>已</span>消除。但恐因修時覆。想前愆往。憂疑未泯。是以更須理懺。用豁餘情。然理懺者。須深達我法皆空。性相本淨。從前雖<span class='corr'>已</span>理懺。未盡根由。今道場將終。須窮源底<span class='note-inline'>(若三七日未滿。一卷經偈<span class='corr'>已</span>終。即云禮經一徧<span class='corr'>已</span>終。須窮源底)</span>。遂因讚禮。佛入涅槃因緣之次。便依涅槃經內。佛為阿闍世王。作決定之心。除逆罪根本。而為理懺<span class='note-inline'>(作決定心者。闍王欲到佛所。其心猶疑。佛遙見王來。告大眾言。阿闍世王。猶有疑心。我今當為作決定心)</span>。良由彼王<span class='corr'>已</span>自懇苦悔責。即事懺<span class='corr'>已</span>。徹於心肝。故佛但約理門。為除疑念。是故經云<span class='note-inline'>(第十九也。於中略取懺悔關節。不次第寫之。然皆是經文。但略之而不添也)</span>。爾時王舍大城。阿闍世王。其性弊惡。喜行殺戮。具口四惡。貪恚愚癡。其心熾盛。唯見現在。不見未來。純以惡人而為眷屬。貪著現世五欲樂故。父王無辜<span class='note-inline'>(設有辜而害。亦是非逆。況於無辜。故下云橫加也)</span>。橫加逆害。因害父王。妄生悔熱。身諸瓔珞伎樂不御。心悔熱故徧體生瘡。臭穢不可附近。尋自念言。我今此身<span class='corr'>已</span>受華報。地獄果報將近不遠<span class='note-inline'>(害父貪王位者。西國古來不少。唯闍王現受瘡報者。一以父王慈念倍常。二以闍王徃昔曾發菩提心。不合墮地獄。此二義皆在下文)</span>。爾時其母字韋提希。以種種藥而為傅之。其瘡遂增。無有降損。王即白母。如是瘡者。從心而生。非四大起。若言眾生有能治者。無有是處。時六大臣。相次進問<span class='note-inline'>(一日月稱問云。王何愁悴。為身痛邪。為心痛邪。二藏德問。大王何故面貌憔悴。㫳口乾焦。音聲微細。三實德問。王何脫瓔珞。首髮蓬亂。戰慄不安恚。四智惑問。如失國者。如泉枯涸。五吉德問。面無光澤。如日中燈。如〔盡〕時月。六無畏問何憂愁。如失侶客。其身痛。心痛之言。六皆〔聞〕也)</span>。王皆自責。痛悔前愆。我之癡盲。無有慧目。近脣口乾焦。音聲微細。戰慄不安。云何問言愁悴。為身痛心痛邪。王言信諸惡友提婆達多。正法父王橫加逆害。曾聞智者說五逆人必定墮於阿鼻地獄。經無量劫受大苦惱。我今<span class='corr'>已</span>近地獄熾火。云何身心而得不痛<span class='note-inline'>(王答一云。我今身心豈得不痛。我父無辜。橫<span class='corr'>加</span>逆害。我從智者。聞五逆人不脫地獄。云何身心而得不痛。此中身心言。及無醫言。六皆〔聞〕也。答二。即上云。我之癡盲乃至逆害也。次云聞智人說。若於父母佛及弟子起於惡業。在阿鼻獄。故我心怖。答三云。我父慈愛。特見矜念。徃聞相師。相師答言。是兒生<span class='corr'>已</span>。定當害父。雖聞是語。猶見瞻養。曾聞智言。姦母及尼。倫僧鬘物。殺發心人。害及其父。必墮阿鼻。答四云父王慈念。常以安樂。安樂於我。而我背恩。反斷其樂。智〔知〕說害父。當於無量劫受大苦惱。答五云。我如愚人。但貪其味不見利刀。如食雜毒。不見其過。如鹿見草。不見深〔未〕如鼠貪食。不見猫狸。我亦如是。見現在樂。不見未來苦。聞智人言。寧於一日受三百鑽。不於父母生一念惡。我今<span class='corr'>已</span>近地獄熾火。答六云。我近惡友。不觀口過而〔樂〕害。定知地獄而無救濟)</span>此六大臣。是六師弟子。各讚其師。勸王歸向<span class='note-inline'>(六臣皆有〔師〕王莫愁苦等言。又皆說偈曰。若常愁苦。愁遂增長。如人喜眠。眠則滋多。貪婬嗜酒。亦復如是。其別者云。言地獄誰往見之。王言無醫者。今有大醫。名富闌那。一切知見。說涅槃道。無業無報。二云法有二種。一者出家。二者王法。王法害父無罪。如迦羅蟲要壞母腹。乃至螺懷姙等法應如是。若出家者。乃至蚊蝱殺亦有罪。今有大師末伽梨。說一切眾生身有七分。地水火風苦樂壽不可毀害。七分空中無妨礙故。三云若父王修解脫者。害則有罪。若治國者殺則無罪。如〔何〕少水亦名無水。非無水也。大王雖言小法名為無法。實非無法。一切眾生皆有餘業。故受生死。先王餘業。王殺何罪。今有大師毗羅胝子。說一切眾生。若是王者。自在隨意造作善惡。悉皆無罪。如火燒物。無淨水俱洗。地俱載。風俱〔吹等。〕如樹秋斫春生。人亦殺〔三〕還生。當有何罪。眾生苦樂不由現在。〔俱〕精進持戒。遮現惡果。眾苦盡故即得解脫。四云昔者有王。名羅摩。害父繼位。云云。引十王害父無一人入地獄者。今今大師欽婆羅。說自害偷婬妄語飲酒等悉無罪。若恒河南施一切眾生。恒河北殺一切眾生。無福無罪。五云誰來誑王言有地獄。如刺尖鳥色。水濕石坐。風動火熱。誰之所作者。有大師迦旃延。說殺眾生心無慚愧。即不墮惡。猶如虗空不受塵水。有慚愧者即入地獄。如水潤地。一切眾生皆是大自在天所作。天喜則樂。天瞋則苦。六云先王雖恭敬沙門。不能承事諸婆羅門。心無平等。則非剎利。大王今者力欲供養諸<span class='corr'>婆</span>羅門。殺害先王。當有何罪。夫殺害者。殺害壽命。命名風氣之性。不可殺害。當有何罪。有大師若提子。說無施善無父母。今世後世一切眾生。經八萬劫。生死自脫。其六臣各讚師知見慈悲平等解脫。及勸王歸依獲益。皆大同也)</span>。王皆答言。審能如此。除滅我罪。我當歸依。</p>
<p>爾時大醫名曰耆婆。往白大王。得安眠否。王以偈答。豈得安眠<span class='note-inline'>(若斷煩惱。不染三界。得涅槃。說深義。身口離過。心無〔疑熱〕住寂懷慚。乃至破四魔等八偈。皆結云乃得安隱眠。又說無明煩惱乃至盜未獲財等六偈。皆結不得安隱眠。下引魚在陸等是。次下長行。非偈文也)</span>。如魚在陸。如鹿在弶。如王失國。我亦如是。當有何樂得安眠邪。耆婆答言。王雖作罪。心生重悔。而懷慙愧。佛說慙愧是二白法。能救眾生。猶如濁水置之明珠。水即為清。王若懺悔懷慙愧者。罪即除滅。清淨如本。善哉大王。能信因果。願莫愁怖。有佛世尊。一切知見。憐愍一切。如子羅睺。隨善眾生。如犢逐母。為大良醫。非六師等。大王能信。唯願速往。闍王答言。如來眷屬如旃檀林。吾極惡人。云何當往。恐不顧念。爾時虗空尋出聲言。無上佛法將欲衰殄。佛日將沒。法山將頹。佛告去世。王之重罪更無治者。汝今<span class='corr'>已</span>造阿鼻地獄極重之業。必受不疑。此獄間無暫樂。故名無間。不聞八熱地獄暫遭涼風。寒地獄中熱風暫至。各得少樂。餘諸地獄數死數活。亦得暫樂。阿鼻地獄都無此事。故名無間。假使一人。獨墮此獄。其身長大。八萬由旬。徧滿其中。間無空處。其身周徧。受種種苦。設有多人亦各徧滿。不相妨礙。故名無間。此獄四方有門。各有猛火。交過通徹。八萬由旬。周帀鐵牆。鐵網彌覆。其地亦鐵。上火徹下。下火徹上。其中罪人如冥在鐵。脂膏焦然。唯願大王速往佛所。除佛世尊。餘無能救。王聞是語。覺身戰慄。仰而答曰。汝為是誰。不現色像。空聲告曰。吾是汝父頻婆娑羅。汝今當隨耆婆所說。莫隨邪見六臣之言。時王聞<span class='corr'>已</span>。悶絕僻地。身瘡增劇。臭穢倍前。雖以冷藥塗而治之。瘡蒸毒熱。但增無損<span class='note-inline'>(此下第二十卷)</span>。</p>
<p>爾時世尊大悲導師。為阿闍世王。入月愛三昧。放大光明。其光清凉。往照王身。身瘡即愈。王覺瘡愈。身體清涼。不知其由。問耆婆。耆婆答言。是天中天所放光明。是光無根。非熱非冷。非色非無色。欲度眾生。故使可見。以王先言。世無良醫療治身心。故放此光。先治王身。然後及心。王言世尊亦見念邪。耆婆答言。如人七子。病者偏憂。非不平等。佛利眾生。不觀種姓貴賤。唯善心者則便慈念。此之瑞相。即月愛三昧所放之光<span class='note-inline'>(如月光令華開〔路〕人心喜。鬱蒸除滅。一切愛樂。此之三昧亦復如是。令善心發。行道者喜。貪瞋熱除。故名月愛三昧)</span>。</p>
<p>爾時闍王。即命大臣。令辦供具。與其夫人。嚴駕車乘。國民隨從。拘尸大眾遙見王來。佛告大眾。阿耨菩提近因緣者。莫先善友。闍王若不順耆婆語。來月七日。必定命終。墮阿鼻獄。爾時大王。即至佛所。仰瞻相好。如真金山。世尊告言。阿闍世大王。王聞歡喜。即作是言。如來顧命。真知悲憐等無差別。即白佛言。世尊。假使我今得與梵王帝釋坐起飲食。猶不欣悅。得遇如來一言顧命。深以欣慶。</p>
<p>佛告大王。今當為汝說正法要。凡夫常當繫念身有二十事。所謂<span class='note-inline'>(一句一事)</span>空無無漏。無諸善本。生死未調。深坑未出。何以見性。云何脩定。無常無我。八難難離。怨家常逐。無法遮有。三惡未脫。具惡邪見。未度五逆。生死無際<span class='note-inline'>(下二句一事)</span>。不作善業不得果報。無有我作他人受果。不作樂因終無樂報。若有造業果終不失。因無明生亦因而死。去來現在常行放逸。作是觀<span class='corr'>已</span>。不樂生死。即得正觀。爾時次第觀心生住滅相戒定慧相。若不作惡。無有死畏三惡道畏。若不繫心觀察是二十事。心則放逸。無惡不造。阿闍世言。我從昔來。初未曾觀是二十事。故造眾惡。今有死畏三惡道畏。自我招殃。造慈重惡。是二十事設觀不觀。必定當墮阿鼻地獄。佛告大王。一切諸法性相無常。無有決定。大王云何言有決定當墮。王白佛言。若爾我之殺罪亦應不定。佛言善哉。殺無定相。何者是父。<span class='corr'>但</span>於五陰妄生父想。色若是父。四陰應非。界入亦爾。如是色不可害。陰亦不可害。其性不住。過去<span class='corr'>已</span>滅。未來未至。現在念念滅。色既不定。殺亦不定。報亦不定。汝父昔於佛所脩善。今得為王。諸佛若不受其供養。則不為王。若不為王。汝則不為王。汝若不為王。汝則不害。汝若有罪。諸佛亦罪。汝父先有惡心。殺五通仙。令失神通。自作自受。云何汝言父王無辜。若無惡業。即無惡報。</p>
<p>眾生狂惑凡有四種。一貪狂。二藥狂。三呪狂。四業狂。狂人作惡終不犯戒。若還得心亦不名犯。王本貪國逆害父王。貪狂所作。王何得罪。如醉害母。醒<span class='corr'>已</span>悔恨。亦無業報。王今貪醉。非本心作。既非本心。云何得罪。幻作男女。山谷聲響。鏡中面像。夢五欲樂。愚癡謂實。智知虗妄。殺亦如是。凡夫謂實。佛知非真。大王。殺法殺業。殺因殺果。及以解脫。我皆知之。而無有罪。王雖知殺。云何有罪。如人知酒不飲不醉。又如知火亦不燒然。王雖知殺。云何有罪。又如人於日月出時作種種罪。雖因日月無罪。殺雖因王。王實無罪。如王宮中常勅屠羊。心初無懼。人畜雖殊。寶命無異。云何於父獨生懼心。大王。世間之人是愛僮僕。不得自在。為愛驅使而行殺害。設有果報。乃是愛罪。王不自在。當有何咎。大王。夫眾生者名出入息。斷出入息故名為殺。諸佛隨俗亦說為殺。大王。色是無常。從無常因生色云何常。受想行識亦復如是。以無常故苦。以苦故空。以空故無常。苦空無我為何所殺。殺無常者得常樂涅槃。殺苦得樂。殺空得實。殺於無我而得真我。大王。若殺無常苦空無我。則與我同。我亦殺於無常苦空無我。不入地獄。汝云何入。</p>
<p>爾時闍王如佛所說。觀色乃至觀識。作是觀<span class='corr'>已</span>。即白佛言。世尊。我今始知色是無常。乃至識是無常。我本若能知者則不作。世尊。我昔曾聞。諸佛世尊常為眾生而作父母。雖聞是語。猶未定審。今則定知。又聞須彌山王四寶所成<span class='note-inline'>(金銀琉璃頗梨)</span>。眾鳥集處即同其色。我今來至佛須彌山。則與同色。同色者。知諸法無常苦空無我。我若不遇世尊。當於無量阿僧祗劫在大地獄受無量苦。我今見佛所得功德。破壞眾生所有一切煩惱惡心。</p>
<p>佛言。若能如是則常在阿鼻。為眾生受苦。不以為苦。爾時摩伽國無量人。發阿耨三菩提心。以如是等發大心故。闍王重罪即得微薄。王及夫人綵女。悉皆同發三菩提心。王語耆婆。我今未死。<span class='corr'>已</span>得天身。捨於短命而得長命。捨無常身而得常身。令諸眾生發菩提心。即是天身長命常身。即以種種香華瓔珞供養。說偈讚佛。</p>
<p>佛讚闍王。善哉善哉。能發此心。莊嚴大眾。常當勤脩菩提之心。從是因緣。當得消滅無量惡故。王及國人辭佛還宮。</p>
<p>敬白現在道場實心懺悔之眾。闍王先自悔責。方見如來。語諸法皆空。達眾緣無性。尤悔迷倒妄造惡因故。發大菩提心。證真常樂我淨。我等從無量劫來。未免惡逆因緣。多日<span class='corr'>已</span>自懺除。亦聞闍王先悔。今更聞涅槃妙典。佛自說懺根元。根元既本空無。豈可安然妄執。無妄無執。即不與貪愛為奴。既不事於貪瞋。即造罪因緣永絕。身心清淨。淨如琉璃。諸所作為皆是真性。斯為究竟真實懺悔。</p>
<p>懺悔<span class='corr'>已</span>。歸命禮三寶。</p>
</div>
<div class='div-other'><a id='mulu456' />
<p class='h2'>至心發願</p><p style="margin-left:1em"><span class='note-inline'>(依普賢行願發願偈。今道場<span class='corr'>已</span>終。故最後發華嚴大部之未究竟。至於菩提樹下成正覺願)</span>。</p>

<div class="lg regular"><div class='lg-row'>願常遠離惡知識　永離一切諸惡緣</div>
<div class='lg-row'>速見如來無量光　具足普賢最勝願</div>
<div class='lg-row'>此時善得勝壽命　自在善來人中生</div>
<div class='lg-row'>菩薩不久當成就　如彼普賢菩提行</div>
<div class='lg-row'>我昔由無智慧力　所造極惡無間因</div>
<div class='lg-row'>今用普賢大願王　一念速疾皆消滅</div>
<div class='lg-row'>族<span class='corr'>姓</span>種類及容色　相貌智□悉周圓</div>
<div class='lg-row'>天魔外道不能摧　堪為三世所應供</div>
<div class='lg-row'>速詣菩提樹王下　坐<span class='corr'>已</span>降伏諸魔怨</div>
<div class='lg-row'>成等正覺轉法輪　普利一切諸含識</div>
</div><p>發願<span class='corr'>已</span>。至心歸命禮三寶。</p>
</div>
<div class='div-other'><a id='mulu457' />
<p class='h2'>○白眾等聽說經中無常偈</p><p style="margin-left:1em"><span class='note-inline'>(涅槃經第五)</span></p>

<div class="lg regular"><div class='lg-row'>諸王得自在　勢力無等雙　一切皆遷變</div>
<div class='lg-row'>壽命亦如是　眾苦輪無際　流轉無休時</div>
<div class='lg-row'>三界皆無常　諸有悉無樂　有道本性相</div>
<div class='lg-row'>一切皆空無　可壞法流轉　常有憂患等</div>
</div><p style="margin-left:1em"><span class='note-inline'>(各說無常偈)</span></p>
</div></div>
<p class='juan'>圓覺道場修證禮懺廣文卷第十六</p>
</div><!-- end of div[@id='body'] -->
</body></html>