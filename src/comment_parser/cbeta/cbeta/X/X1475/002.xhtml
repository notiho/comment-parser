<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />圓覺道場修證廣懺文卷第二</p><p class="byline">終南山草堂寺沙門　宗密　述</p>
<div class='div-other'><a id='mulu12' />
<p class='h1'>○禮懺法八門</p>
<div class='div-other'><a id='mulu13' />
<p class='h2'>一　啟請聖</p><p>令欲發心。洗滌罪垢。加功運行。證入妙境。要對十方一切賢聖。令為證明。雖諸佛賢聖無所不在。若不虔諸。對而不現。故須依智離識。常作佛想。心清智明。理隨事變。即常見佛。名淨緣起為請佛也。故華嚴云。譬如日出普照世間。於一切淨水器中。影無不現。佛日亦爾。普現法界。無前無後。一切眾生淨心器中。佛無不現。問。諸家禮懺。皆先胡跪。嚴持香花供養。何為此文。先啟請耶。答。諸文是久長。旦夕禮念。今是時置壇場加功求證。故直先啟請。問。何不且依常途。先胡跪供養。旋遶梵讚了。然後啟請。答。若不先請。欲供養旋遶何人。因直先請。而後供養讚禮等也今應燒香散花。一心正念。口稱諸佛菩薩名字。一一啟請。不得輕慢散亂。</p>
<p style="margin-left:1em">香花請香花請</p>

<ul class="">
<li>至心奉請大方廣圓覺經中入大光明藏徧滿十方於凡聖本源現諸淨土理智無二法報真身本尊毗盧遮那佛<span class="note-inline">(遮那舍那。梵語楚夏也。此皆云光明徧照。即法報無異之真身也)</span></li>
</ul><p style="margin-left:1em">唯願不捨慈悲。降臨此處道場。受我供養。</p>
<p style="margin-left:1em">香花請香花請</p>

<ul class="">
<li>至心奉請大方廣圓覺經中入大光明藏於眾生覺地光嚴住持一切諸佛<span class="note-inline">(云云。唯願不捨<span class="corr">已</span>下。乃至香華請<span class="corr">已</span>後。一一皆倣前)</span></li>

<li>至心奉請身相融通言音無礙聞說圓覺經者百千萬億恒河沙諸佛<span class="note-inline">(云云)</span></li>

<li>至心奉請具大慈悲有大誓願盡於未來守護圓覺經者三世諸佛<span class="note-inline">(云云)</span></li>

<li>至心奉請大慈大悲娑婆世界隨機起感應現千萬億影象色身我本師釋迦牟尼佛。運如幻智慧。出谷響音聲。說空中風盡言教。救攝夢想苦惱眾生還令悟入法性<span class="note-inline">(云云)</span></li>

<li>至心奉請妙法蓮華經中過去久遠滅度多寶如來<span class="note-inline">(云云)</span></li>

<li>至心奉請東方滿月世界十二上願藥師瑠璃光佛<span class="note-inline">(云云)</span></li>

<li>至心奉請西方極樂世界四十八願阿彌陀佛<span class="note-inline">(云云)</span></li>

<li>至心奉請覩史陀天當求下生彌勒尊佛<span class="note-inline">(云云)</span></li>

<li>至心奉請毗婆尸如來七祖佛等一切諸佛<span class="note-inline">(云云)</span></li>

<li>至心奉請善德如來十方佛等一切諸佛<span class="note-inline">(云云)</span></li>

<li>至心奉請寶集如來二十五佛等一切諸佛<span class="note-inline">(云云)</span></li>

<li>至心奉請釋迦牟尼如來三十五佛等一切諸佛<span class="note-inline">(云云)</span></li>

<li>至心奉請普光如來五十三佛等一切諸佛<span class="note-inline">(云云)</span></li>

<li>至心奉請拘那提如來賢劫千佛等一切諸佛<span class="note-inline">(云云)</span></li>

<li>至心奉請阿閦如來一萬五千佛等一切諸佛<span class="note-inline">(云云)</span></li>

<li>至心奉請徧十方盡虗空界微塵剎土中徹三世長短劫內廣大智願主伴互融不可說佛剎微塵數一切諸佛<span class="note-inline">(云云)</span></li>

<li>至心奉請十方徧虗空界微塵剎土中盡過去際一切化身諸佛般涅槃者分身舍利及諸靈像浮圖寶塔<span class="note-inline">(云云)</span></li>

<li>至心奉請大方廣圓覺修多羅了義經。亦名秘密王三昧。亦名如來決定境界。亦名如來藏自性差別。是頓教大乘甚深法藏。十二部經清淨眼目。唯願文文契意。句句其心。顯現此處道場。受我供養<span class="note-inline">(云云)</span>香花<span class="note-inline">(云云)</span></li>

<li>至心奉請徧十方盡虗空界微塵剎土中徹三世長短劫內大方廣佛華嚴修多羅無盡教海及彼世界一切頓漸大乘十二分經深廣法藏。唯願皆我心觀皆現道場。受我供養香華<span class="note-inline">(云云)</span></li>

<li>至心奉請大方廣圓覺經中大光明藏本尊所現淨土平等會中問本起因表信解之智文殊師利菩薩摩訶薩<span class="note-inline">(云云)</span></li>

<li>至心奉請大方廣圓覺經中大光明藏本尊所現淨土平等會中徵起幻法而顯正修表於理行普賢菩薩摩訶薩<span class="note-inline">(云云)</span></li>

<li>至心奉請大光明藏淨土會中普眼菩薩摩訶薩<span class="note-inline">(云云)</span></li>
</ul><span class='note-inline'>(從此<span class='corr'>已</span>下若時促。次第便列下十菩薩都為一唱。結云等十二上首唯願云云)</span>。
<ul class="">
<li>至心奉請大光明藏淨土會中金剛藏菩薩摩訶薩</li>

<li>至心奉請大光明藏淨土會中彌勒菩薩摩訶薩<span class="note-inline">(云云)</span></li>

<li>至心奉請大光明藏淨土會中清淨慧菩薩摩訶薩<span class="note-inline">(云云)</span></li>

<li>至心奉請大光明藏淨土會中威德自在菩薩摩訶薩<span class="note-inline">(云云)</span></li>

<li>至心奉請大光明藏淨土會中辨音菩薩摩訶薩<span class="note-inline">(云云)</span></li>

<li>至心奉請大光明藏淨土會中淨諸業障菩薩摩訶薩<span class="note-inline">(云云)</span></li>

<li>至心奉請大光明藏淨土會中普覺菩薩摩訶薩<span class="note-inline">(云云)</span></li>

<li>至心奉請大光明藏淨土會中圓覺菩薩摩訶薩<span class="note-inline">(云云)</span></li>

<li>至心奉請大光明藏淨土會中賢善首菩薩摩訶薩<span class="note-inline">(云云)</span></li>

<li>至心奉請大光明藏淨土會中十方菩薩摩訶薩<span class="note-inline">(云云)</span>。唯願不捨慈悲。與諸眷屬。各隨上首。降臨此處道場。受我供養<span class="note-inline">(云云)</span></li>

<li>至心奉請大慈大悲千手千眼種種應現救苦眾生觀世音菩薩摩訶薩<span class="note-inline">(云云)</span></li>

<li>至心奉請大光明藏淨土會中賢善首菩薩摩訶薩<span class="note-inline">(云云)</span></li>

<li>至心奉請大慈大悲常處燄魔羅界隨緣方便救拔其途地藏菩薩摩訶薩<span class="note-inline">(云云)</span></li>

<li>至心奉請三世十方盡虗空界微塵剎土中等覺菩薩十地菩薩十迴向菩薩十行菩薩十信菩薩如是等五十一位諸尊菩薩摩訶薩等<span class="note-inline">(云云)</span></li>

<li>至心奉請大方廣佛華嚴末會中圓器上根本百城求法一生之內菩薩行圓為末世頓門修證軌範善財菩薩<span class="note-inline">(云云)</span></li>

<li>至心奉請三世十方盡虗空界微塵剎土中有學無學四向三果及阿羅漢辟支迦佛一切賢聖僧<span class="note-inline">(云云)</span></li>

<li>至心奉請圓覺會中二十八天王大梵天王須彌山頂天主帝釋護國四天王等皆曾白佛發願守護是持經者。常令安穩。心不退轉。今請不捨此願。領諸部屬。侍後如來。降臨此處道場。受我供養<span class="note-inline">(云云)</span></li>

<li>至心奉請圓覺會中執金剛神火首金剛摧碎金剛尼藍婆金剛等其數八萬并其眷屬亦曾白佛自發願言。末世眾生持此經者。我當守護。如護眼目。乃至道場所修行處。我等金剛。自領徒眾。晨夕守護。不令退轉。其家乃至永無災患。疫病銷滅。財寶豐足。常無乏少。今請不捨此願。領諸部屬。侍後如來。降臨此處道場。受我供養<span class="note-inline">(云云)</span></li>

<li>至心奉請圓覺會中大力鬼王吉槃荼等十方鬼王亦白佛言我亦守護是持經人。所居一由旬內。若有鬼神。侵其境界。我當使其碎如微塵。今請不捨此願。界我當屬侍後如來。降臨此處道場。受我供養<span class="note-inline">(云云)</span></li>

<li>至心奉請諸大龍王及八部眾并及此處土地靈祗圭峯山神王紫閣山神<span class="note-inline">(如不在本山即不言上兩句)</span>護法善神護伽藍神主道場神主方主地主火主風主水主山主空主藥諸神眾等。唯願依佛付屬。降臨擁護此處道場。受我供養<span class="note-inline">(云云)</span></li>
</ul><p style="margin-left:1em">香花請香花請<span class='note-inline'>(胡跪)</span></p>
<p>某甲等一心唯願。我本尊毗盧遮那佛。我所師釋迦世尊。不捨慈悲。受我奉請。來降道場。坐蓮華藏師子之座。圓覺經中。千百萬億恒河沙諸佛。守護圓覺經者。三世如來。並願慈悲來會道場。坐蓮華座。大方廣圓覺了義頓教大乘。唯願現我心中。成我觀行。文殊普賢十二大士。并諸眷屬。十方菩薩。亦願圍遶如來。各坐花座。大梵天王。須彌天王。四大天王。於佛前發願守護。十方鬼王。吉槃荼等。同願護持經者。亦願力來此道場。此處土地靈祗諸座。諸大龍王。護法善神。主道場神。一切主於山水火風地方林稼。乃至主藥神等。並願領諸眷屬。來到此處。擁護首道場。是諸如來菩薩一切賢聖。悉願證明。我於今日。欲為十方國土六道眾生。依了義經頓教。修習圓覺三觀妙門。破一切障。觀行成就故。於三七日。一心精進。依經所說。如法修行。必願主解行者。文殊普賢。乘本願力。受我懺悔。令我所行。決定成就。破諸罪障。法門現前。以度眾生。皆得悟入。</p>
<p>啟請<span class='corr'>已</span>至心歸命禮本尊毗盧遮那佛。</p>
<p>啟請<span class='corr'>已</span>竟。<span class='corr'>已</span>知諸佛諸大菩薩。不違我請。後大光明藏不二境中。所現淨土。平等法會。不起三昧。慈悲應感。起我機緣。如月落在證江不動而現。我等肉眼雖不能覩。攝心觀想了了分明。見佛菩薩及諸賢聖。畟塞道場。徧虗空界。知見我等至心懇請依教修行。是故我等應當香花供養。歸命至心。稱讚敬禮。</p>
</div>
<div class='div-other'><a id='mulu14' />
<p class='h2'>二　供養觀門</p><p><span class='note-inline'>(然供養稱讚禮敬懺悔勸請隨喜迴向發願等八重。是修行人之本事。非別行法。世尊於離垢慧菩薩所聞經中〔其〕列也。亦是超入華嚴境界之妙門。故彼經廣說諸佛功德妙用<span class='corr'>已</span>。最後云。若欲成就此功德。應修十種廣大行願。故西域本宗道流。皆於經中。錄出別行。諷念修習。前後三譯。一晉朝佛度䟦陀羅三藏譯。二唐朝不空三藏譯。三貞觀中華嚴疏主等譯。其十行願。即是此供養等八也。但於勸請中。開為轉法輪久住世二門。又於迴向中。分出隨佛學順眾生二門。故成其十。此八重雖總是入聖境之門。然各有別相功德。謂禮敬除無量劫來我慢之障。得尊貴身。稱讚除無量劫來惡口等障。得四無礙辨。供養除多劫嫉妬障。生生得大財富。懺悔總際三障。得依報正報具足。隨喜除多劫慳貪。生生得廣大善知識眷屬。勸請除多劫謗法障。生生得多聞辨才。迴向除狹劣障。得廣大無量福善。發願除退屈障。總持諸行。得速成佛果也)</span>是諸眾等人各胡跪。嚴持香花。如法供養。願此香花雲。徧滿十方界。供養一切佛。</p>
<p>化佛并菩薩。緣覺聲聞眾。受此香花雲。以為光明臺。廣於無邊界。無量作佛事<span class='note-inline'>(華嚴經云。所有盡法界。虗空界。十方三世一切佛剎。極微塵數諸佛世尊。一一佛所。皆有海會圍遶。我今悉以一切上妙諸供養具。而為供養。所謂華雲鬘雲天樂雲。乃至衣服諸香雲等。一一量如須彌大海。問。此文乃彼經皆云。香花徧滿十方界供養等者。如何辦得如是多多供養具。得如上多多佛耶。答。准華嚴緣起章第三供養門中云。菩薩凡所施設。乃至一華一香。一衣一蓋供養具。無不稱真理。等虗空界。即以全法界之身。遊諸佛剎。稱真之物。供養於佛。是故菩薩不虗行。於所修值諸〔仙〕恒不失時。一切供養。常稱理而成就。何以故。法施於佛。稱真理故。釋曰。准此云一香一華等。又云常稱理而成就者。即知經中所列皆以稱理。即一之多等也。故修行者。但安心觀行。物物自多。皆偏諸佛也。故云願此香華雲。徧滿十方界。供養一切佛。次下經說。迷心中供養。比此觀行供養。百千萬俱胝那由他迦羅等喻沙陀不及一也。皆云天者。是自然義。表法界中法爾有如是不思議德用也。皆言雲者。是隨緣義。表由行願行力故見也。謂此供是色相顯然。智照無性。從法性空無生法起。能見所見逈無所依。應用而來。來無所從。用謝而去。去無所至。而能含慈潤霔法雨。益萬物以重重無盡。有雲象焉)</span>。</p>
</div>
<div class='div-other'><a id='mulu15' />
<p class='h2'>三　稱如來</p><p style="margin-left:2em"><span class='note-inline'>(有二門)</span>。</p>

<div class='div-other'><a id='mulu16' />
<p class='h3'>一　梵讚</p><p style="margin-left:2em"><span class='note-inline'>(此是勝鬘經中。讚佛真身智慧之偈。時人呼為梵音。不知是以梵聲而讚佛也。妙色無等非化身)</span>。</p>

<div class="lg regular"><div class='lg-row'>如來妙色身　世間無與等　無比不思議</div>
<div class='lg-row'>是故今敬禮　如來色無盡　智慧亦復然</div>
<div class='lg-row'>一切法常住　是故我歸依</div>
</div><p>敬禮常住三寶。</p>
</div>
<div class='div-other'><a id='mulu17' />
<p class='h3'>二　直讚</p><p style="margin-left:2em"><span class='note-inline'>(既請三寶<span class='corr'>已</span>。即當五體投地。頂禮佛足。正身威儀一心佇立。面向法座燒香散華。心念三寶微妙功德。目瞻不捨。口陳詞句云)</span>。</p>
<p>真法性是其身。究竟覺為其智。踞蓮華臺藏。號毗盧遮那。於百千億釋迦。獨為其主。恒河沙國土。統世居尊。然乃合真如而不大。全在一一毛端。處微塵而不小。即徧恢恢法界。盡十方作大神變。微三放大光明。攝凡聖十身相作。應地位六根互用。十剎微塵數菩薩稽首常隨。百萬阿祇諸天虔心圍遶<span class='note-inline'>(次讚法功德)</span>。</p>
<p>方廣了義圓覺法門。萬億恒沙諸佛。在淨土中同說。三世如來之所守護。諸經眼目。圓頓教門<span class='note-inline'>(次讚僧寶)</span>。</p>
<p>文殊是佛之師。主於信解證智。普賢表法界體。主於悲願理行。十二上首。十方徒屬。同住如來平等法會。實教三寶。淨土經筵。巍巍乎。晃晃焉。逈出思議之表也。然今弟子某等。某時讚禮懺悔。修行大乘所有功德。奉福上界二十八天。大梵天王。釋提<span class='corr'>桓</span>因。四天王等。龍神八部。閻羅五道。六齊八王。行病鬼王。及王眷屬。此處土地神祇。僧伽藍內。護正法者。又為國王帝王。土境萬民。師僧父母。諸善知識。十方施主。法界眾生。藉此善根。平等熏集福德智慧二種莊嚴。離障出纏。成種智道<span class='note-inline'>(華嚴經。引塵數佛<span class='corr'>已</span>。次云。我當悉以甚深信解見前知見。悉以出過辨才天女微妙舌根。出無盡音聲言詞。稱讚如來功德海。云深信等者。觀智力也。此是自因。亦有普賢法力為緣。此義如下禮佛中引經備說。彼文具故。辨才天女者。彼經出現品云。自在天王。有天<span class='corr'>采</span>女。名曰善口。口中出一言聲。則與百千種樂相應。一一樂中。復有百千差別音聲。釋曰。彼但合樂此合法界。故超過也。當知必須觀智明〔向〕方得解所讚皆如海深廣無盡也)</span>。</p>
</div></div>
<div class='div-other'><a id='mulu18' />
<p class='h2'>四　禮敬三寶</p><p><span class='note-inline'>(既讚歎竟應當一心正身威儀。次第禮佛。禮佛之法。當須所禮之佛。至心憶念此佛真身。猶如虗空。應物見形。如水中月。分明了了。如對目前。受戒禮拜。於一一佛前。皆如是用心。以名召體而禮之。不得散亂。又須自知身心空寂。無有禮相。隨緣影見法界。一一佛前。悉有此身。頭面禮敬。准勒那三藏禮佛觀門。優劣有七。一我慢禮。二唱和禮。此二非儀。三恭敬禮。從心發。運於身口。五輪著地。四無相禮。深入法性。離能所相。五起用禮。觀身與佛。皆從緣起。如幻如影。普運身心。徧禮一切。六內觀禮。但禮身門法身真佛。不緣他佛。七實相禮。若內若外。若凡若佛。同一實相。見佛可禮。亦是邪見。觀身實相。觀佛亦然。名平等禮。故文殊云。不生不滅故。敬禮無所觀等。然復四禮皆屬觀行。謂第四空觀禮真諦佛。入法之性故。五假觀禮俗諦佛。從體起用故。六中觀禮第一義諦佛。不計空也。直見來覺真性故。七則三觀一心。禮三諦一境佛。不〔所〕真棄假。泯絕無寄故。然今七禮經文。既是隨相門中。且當第三第五也。心心恭敬故。念念觀身觀佛〔後〕性隨緣。如幻影故。餘無相禮等。是下離相攝念之義。然則雖三觀圓明。只於身口恭敬禮時。作此觀智。非為身口都不禮讚。但將觀無相等。以當禮佛。善須思之。若以觀智便名禮佛。不須身禮。第三中亦應但以恭敬便為禮拜。不合運於身口。義例如此。豈不悞焉。問大乘宗以意地起犯。即名破戒。可〔妨〕例此心禮即成功德。答意中作念。的擬運身口。行殺盜等。心念成就。竟無悔意故。即名破戒。今但的擬運身業禮口業讚等。心志決定。竟無猶預。縱未遂嚴淨道場。作禮之間。灼然<span class='corr'>已</span>生功德。若無意擬運身口。元無功德。如本無意擬殺等。亦元無罪也。然觀智既成。觀境常見。行住坐臥。禮不間斷。<span class='corr'>但</span>不退觀心智。自然流注。如受惡律儀之人。殺等之心念念流注。不必正殺正盜也。受惡律儀者。作屠獵劫賊等業也。問。第五禮中云。能所皆如影象。影象無意。如何得成禮儀。答。即此念恭敬之心。亦如影也。世間鏡之類。但見色影。不能見聲香味觸及心之影。而此大圓鏡智。等虛空界。見色聲等及心心所等也。作此觀時。先觀<span class='corr'>己</span>身心。是無明勢分。從染緣而起。今以正知觀空無自性。令時即是一真法界。然後觀此法界。不守自性。常能緣而起。遂禮拜恭敬。一心歸投。託諸佛及法義。淨緣引起身心及佛。隨此淨緣起為身心及佛。如影從鏡見。既我身心無性。合於法界。法界無不徧。故我身心隨所依法界。亦無所不徧。無所不禮。故云徧禮一切也。第六中云。身內真佛者。如塵中有大經卷。如幣布〔布〕裏真金。如焦模中佛像。如器中鍠之聲音也。此既有真假內外相對。非一向泯相。則亦當此隨念中也。准華嚴宗。復有自他融攝之禮。具足四句。一者。一身禮多佛。彼經云。一一身徧禮不可說不可說佛剎微塵數佛。又云。菩薩應知自心念念〔常〕佛成正覺。一切眾生亦復如是。念念悉有佛成正覺。二者。多身禮一佛。經云。一一佛所現不可說不可說〔以〕剎微塵數身。又云。如來成正覺時。於其中普見一切眾生成正覺。三者。一身禮一佛。四者多身禮多佛。彼經云。如來成正覺時。入善覺智三昧。見一切眾生數等身住於身中。乃至一毛孔中。有一切眾生數等身徧法界。一切毛孔悉亦如是。無有少許處空無佛身。釋曰。但以隨舉一心對佛。隨舉一佛對身。及對文說義。結為四句。然實身數等皆無盡。問。何以修行之人身。如是一一同佛無盡耶。答因緣備故。彼經云。我以普賢行願力故。此是法力即緣也。又云。起深信解。如對目前。此是自力即因也。深勝即是勝解。勝解者。決定印持也。謂以普賢法力。見一切境皆是佛境。於心依智不依識。則心心是見佛之心。故經云。一切法無生。一切法無滅。若能如是解。諸佛常現前。故彼經結禮佛云。虗空界盡。眾生界盡。眾生業盡。眾生煩惱盡。我禮乃至以虗空界眾生界等不可盡故。我此禮敬無有窮盡。念念相續無有間斷。身語意業無有疲厭。供養稱讚。十種稱讚行願。一一如此。結之即知。若不以普賢觀行之力。如何得念念不斷邪。智者審思。此文無以生滅之心。取相之禮。而為禮讚供養等也)</span>。</p>

<ul class="">
<li>南無大慈大悲入神通大光明藏現諸淨土以應圓機我本尊毗盧遮那佛<span class="note-inline">(我今稽首禮。願住如來平等法會。自例知)</span></li>

<li>南無大方廣圓覺經中大光明藏於諸眾生覺地光嚴住持一切諸佛<span class="note-inline">(云云)</span></li>

<li>南無身相融通言音無礙同說圓覺經者百千萬億恒河沙諸佛<span class="note-inline">(云云)</span></li>

<li>南無具大慈悲有大誓願盡於本來守護圓覺者三世諸佛<span class="note-inline">(云云)</span></li>

<li>南無大慈大悲娑婆世界隨機赴感全體應現千百億化身釋迦牟尼佛<span class="note-inline">(云云)</span></li>

<li>南無妙法蓮華經中過去久遠滅度多寶如來<span class="note-inline">(云云)</span></li>

<li>南無東方滿月世界十二上願藥師瑠璃光佛<span class="note-inline">(云云)</span></li>

<li>南無西方極樂世界四十八願阿彌陀佛<span class="note-inline">(云云)</span></li>

<li>南無覩史多天當來下生彌勒尊佛<span class="note-inline">(云云)</span></li>

<li>南無毗婆尸如來七祖佛等一切諸佛<span class="note-inline">(云云)</span></li>

<li>南無善德如來十方佛等一切諸佛<span class="note-inline">(云云)</span></li>

<li>南無寶集如來二十五佛等一切諸佛<span class="note-inline">(云云)</span></li>

<li>南無釋迦牟尼如來三十五佛等一切諸佛<span class="note-inline">(云云)</span></li>

<li>南無普光如來五十三佛一切諸佛<span class="note-inline">(云云)</span></li>

<li>南無拘那提如來賢劫千佛等一切諸佛<span class="note-inline">(云云)</span></li>

<li>南無阿閦如來一萬五千佛等一切諸佛<span class="note-inline">(云云)</span></li>

<li>南無徧十方盡虗空界微塵剎土中徹三世長短劫內廣大智願主伴互融不可說佛剎微塵數一切諸佛<span class="note-inline">(云云)</span></li>

<li>南無徧十方盡虗空界微塵剎土中盡過際一切佛身諸般涅槃者分身舍利及諸靈像浮圖寶塔<span class="note-inline">(云云)</span></li>

<li>南無大方廣圓覺修多羅了義經亦名秘密王三昧如來決定境界如來藏自性差別頓教大乘甚深法藏<span class="note-inline">(云云)</span></li>

<li>南無徧十方盡虗空界微塵剎土中徹三世長短劫內大方廣佛華嚴修多羅無盡教海。及彼世界一切頓漸大乘十二部經深廣法藏</li>

<li>南無大方廣圓覺經中大光明藏本尊所現淨土平等會中主於信解證智文殊師利菩薩<span class="note-inline">(云云)</span></li>

<li>南無大方廣圓覺經中大光明藏本尊所現淨土平等會中主於行願真理普賢菩薩<span class="note-inline">(云云)</span></li>

<li>南無大光明藏淨土會中悉見諸法清淨普眼菩薩<span class="note-inline">(云云)</span></li>

<li>南無大光明藏淨土會中通決甚深疑念金剛藏菩薩<span class="note-inline">(云云)</span></li>

<li>南無大光明藏淨土會中深究輪迴根本彌勒菩薩<span class="note-inline">(云云)</span></li>

<li>南無大光明藏淨土會中洞明修證位地清淨慧菩薩<span class="note-inline">(云云)</span></li>

<li>南無大光明藏淨土會中發明三種妙觀威德自在菩薩<span class="note-inline">(云云)</span></li>

<li>南無大光明藏淨土會中顯性二十五輪辨音菩薩<span class="note-inline">(云云)</span></li>

<li>南無大光明藏淨土會中徵起覺心因除四相淨諸業障菩薩<span class="note-inline">(云云)</span></li>

<li>南無大光明藏淨土會中請問求師去病去離四般普覺菩薩<span class="note-inline">(云云)</span></li>

<li>南無大光明藏淨土會中發道場加行證入真理圓覺菩薩<span class="note-inline">(云云)</span></li>

<li>南無大光明藏淨土會中流通經文傳於末世賢善首菩薩<span class="note-inline">(云云)</span></li>

<li>南無大光明藏本尊所現淨土平等會中十方菩薩<span class="note-inline">(云云)</span></li>

<li>南無大慈大悲千手千眼種種應現救菩眾生觀世音菩薩<span class="note-inline">(云云)</span></li>

<li>南無大慈大悲常處燄摩羅界隨緣方便救拔其途地藏菩薩<span class="note-inline">(云云)</span></li>

<li>南無三世十方盡虗空界微塵剎土中等覺菩薩<span class="note-inline">(云云)</span></li>

<li>南無三世十方盡虗空界微塵剎土中十地菩薩<span class="note-inline">(云云)</span></li>

<li>南無三世十方盡虗空界微塵剎土中十迴向菩薩<span class="note-inline">(云云)</span></li>

<li>南無三世十方盡虗空界微塵剎土中十行菩薩<span class="note-inline">(云云)</span></li>

<li>南無三世十方盡虗空界微塵剎土中十住菩薩<span class="note-inline">(云云)</span></li>

<li>南無三世十方盡虗空界微塵剎土中十信菩薩<span class="note-inline">(云云)</span></li>

<li>南無大方廣佛華嚴末會中圓器上根百城求法一生之內菩薩行圓為末世頓門修證軌範善財菩薩<span class="note-inline">(云云)</span></li>

<li>南無三世十方盡虗空界微塵剎土中有學無學四向三果及阿羅漢辟支迦佛一切賢聖僧</li>
</ul><p style="margin-left:1em"><span class='note-inline'>(約十所為禮常住三寶。此十禮不定一。上臨時看眾心不倦即禮。或時倦即不用禮)</span>。</p>

<ul class="">
<li>為二十八天釋梵王等敬禮常住三寶</li>

<li>為四大天王龍神八部敬禮常住三寶</li>

<li>為皇帝陛下聖化無窮敬禮常住三寶</li>

<li>為皇太后貴姬公主太子諸王福延萬葉敬禮常住三寶</li>

<li>為文武官寮常居祿位敬禮常住三寶</li>

<li>為師僧父母及善知識敬禮常住三實</li>

<li>為國界安寧法輪常轉敬禮常住三寶</li>

<li>為佛前發願護持圓覺經者八萬執金剛神十方鬼王不違本願守護道場敬禮常住三寶</li>

<li>為當所土地靈祇圭峰神王紫閣山神護法神王主道場神山神地神主水火風主空主藥諸神靈等擁護道場敬禮常住三寶</li>

<li>為十方施主六度行圓八難三途離苦解脫敬禮常住三寶</li>
</ul></div>
<div class='div-other'><a id='mulu19' />
<p class='h2'>五　懺悔諸障</p><p><span class='note-inline'>(禮佛竟。正於法座前。正身威儀。虔敬胡跪。右膝著地。燒香散華想念三寶。畟塞虗空。普賢菩薩無量莊嚴眷屬圍遶。為懺悔主。一一皆如目前。一心一意。生鄭重慚愧。發露懺悔無量劫來。六根三業所造一切惡業。斷相續心。從於今時。盡未來際〔修〕不更造。所以者何。業性難空。果報不失。若有造不止〔難〕是虗妄顛倒因緣。則還受虗妄果報。然懺悔詞句。多用大佛經中之文。及普賢觀經意。華嚴金天皷光明金皷偈等意也)</span>。</p>
<p>普為四恩三有。及法界眾生。並願斷除諸障。歸命懺悔。言懺悔者。具云懺摩。此云悔過。若別說者。懺名陳露先罪。悔名改修來。然欲懺者。先知展轉生起因。由無始不覺。起貪瞋癡。發身口意。造一切業。諸善惡不動等。若約責心。善惡俱懺。以善惡業。迷時若是貪愛心所作故。若就所作罪狀。則唯懺惡業。以悟後乃至成佛畢竟不捨善行故。善事順於理故。迷時以取相求報。故成過患。悟後俱離其病。不捨善法。故不滅也。惡業皆理招苦。一向須斷。故徧懺也。就懺中復有二種。一若犯遮罪。先須依教作法懺之。遮罪者。體非毒惡。但以佛戒遮制不許。即不合作。作即成犯。准小乘宗。四重八重。不通懺悔。僧殘<span class='corr'>已</span>下四篇方許。作法者。小乘懺。要請大比丘為證。對大具五法。一袒右肩。二右膝著地。三合掌。四罪名。五禮足。若對小夏。闕禮足。<span class='corr'>但</span>行四法。若僧殘罪。須請二十清淨僧。令六夜行摩那埵。供給承事也。七日滿為羯磨除罪。還令戒淨。如來所受。尼則集眾四十清淨大德。若輕罪。則一日承事。不必集也。若犯性罪。復須起行。性罪者。謂殺盜十惡。體性是惡。佛未出世。未有戒制之時。作之法爾有罪。墮於三途故也。言起行者。一事懺。二理懺。如方等佛名經等。令作法兼起行也。謂彼方等經。令先嚴淨道場。香泥塗地。及室內作圓壇彩畫。懸五色幡。燒海岸香。點燈敷高座。諸二十四尊像。多亦無妨。設餚膳盡心力。新淨衣服鞋履。無新洗故。出入著脫令無參雜。七日長齋。一日三時洗浴。初日供養僧。隨意多少。別請一明了內外律者為師。受二十四戒及陀羅尼。對師說罪。要八日十五日。當以七日為期。此不可減。若能更進。隨意堪任。十人<span class='corr'>已</span>還不得過此。俗眾亦得。須辦單縫三衣。備佛法戒。旋遶一百二十帀。却座思惟等。廣如經說。今此圓覺道場。宗途稍異。自有本尊。天聖為所歸依。稱性觀智。今<span class='corr'>但</span>引其意。例不事法稍殊。其佛名經。則小說作法。多明起行。兼又云。必須先敬三寶等。今文中撮略用之。又彼文中。令興七種心以為方便。一慙愧。二者恐怖。三者厭離。四者發菩提心。五者怨親平等。六者念報佛恩。七者觀罪性空。興如是七種心<span class='corr'>已</span>。緣想十方諸佛賢聖。勒奉合掌。被陳至倒慙愧改革等。若准天台止觀。須達逆十心。為先識十種順生死心以為所治。一妄計我人起於身見。二內具煩惱。外遇惡緣。我心增盛。三內外既具。滅善心事。不喜他善。四縱恣三業。無惡不為。五事雖不廣。惡心徧布。六惡心相續。晝夜不斷。七覆諱過失。不欲人知。八膚扈抵突。不恐惡道。九無慙無愧。不懼凡聖。十撥無因果。作一闡提。從無始來。若自及他。無不皆爾。次起逆生死心。從後翻破。一明信因果。二慚愧尅責。屏罪慚天。顯罪愧人。三怖畏惡道。翻抵突也四不覆瑕疵。翻覆藏也。五翻斷相續心。如再犯王法及吐<span class='corr'>已</span>還食也。六發菩提心等虗空。翻前惡徧。七修功補過。翻前縱惡。八守護正法。翻前滅善。九念十方佛。翻惡緣也。十觀罪性空。見無我也。若具此者。無罪不滅。若不解者。設入道場。徒為勞苦。弟子比丘某甲等。與法界一切眾生。至心懺悔。</p>

<div class="lg regular"><div class='lg-row'>我等自後無始劫　不知自體本真常</div>
<div class='lg-row'>由此無明根本迷　薰此真心成妄識</div>
<div class='lg-row'>變起根身便質礙　認為我相共安危</div>
<div class='lg-row'>根識相資見六塵　塵牽我愛生三毒</div>
<div class='lg-row'>三毒發於身口意　造諸惡業廣塵沙</div>
<div class='lg-row'>偷盜婬[谷*谷]殺眾生　倚語妄言惡罵詈</div>
<div class='lg-row'>慳貪兩舌食葷茹　飲酒食肉斷慈悲</div>
<div class='lg-row'>輕慢三寶厭尊卑　違逆二親欺眷屬</div>
<div class='lg-row'>不守六根常放逸　唯壞三毒嫉賢良</div>
<div class='lg-row'>情疑因果畜耶心　公然造作無慙愧</div>
<div class='lg-row'>於佛常住招提物　或借妄用不酬還</div>
<div class='lg-row'>受人信施不持齋　動靜威儀多犯戒</div>
<div class='lg-row'>污穢伽藍常隱僻　因官傍勢取人財</div>
<div class='lg-row'>不淨說法縱貪瞋　對佛僧前無義語</div>
<div class='lg-row'>今我輪迴墮地獄　千生萬死苦難當</div>
<div class='lg-row'>皮骨相連餓鬼身　渴遇水漿成猛火</div>
<div class='lg-row'>畜生力盡償他債　飛走忙忙怕殺傷</div>
<div class='lg-row'>瞋劫不聞三寶名　何時得證菩提果</div>
<div class='lg-row'>我今懺悔塵沙罪　披肝露膽不包藏</div>
<div class='lg-row'>願佛不捨大慈悲　為作證明懺眾罪</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu20' />
<p class='h2'>六　餘雜事</p><p><span class='note-inline'>(勸請隨喜發願。說無常偈。啟白念佛等也)</span>。</p>

<div class='div-other'><a id='mulu21' />
<p class='h3'>至心觀請</p>
<div class="lg regular"><div class='lg-row'>十方所有初成道　唯願慈悲轉法輪</div>
<div class='lg-row'>所有如來欲涅槃　願為眾生且住世</div>
</div><p>觀請<span class='corr'>已</span>。至心歸命禮三寶。</p>
</div>
<div class='div-other'><a id='mulu22' />
<p class='h3'>至心隨喜</p>
<div class="lg regular"><div class='lg-row'>十方諸佛諸菩薩　辟支羅漢及凡夫</div>
<div class='lg-row'>所有修行諸善根　我皆隨順而歡喜</div>
</div><p>隨喜<span class='corr'>已</span>。至心歸命禮三寶。</p>
</div>
<div class='div-other'><a id='mulu23' />
<p class='h3'>至心迴向</p>
<div class="lg regular"><div class='lg-row'>我等一從歸向佛　所修多少福因緣</div>
<div class='lg-row'>悉將迴向大菩提　普與眾生同實際</div>
</div><p>迴向<span class='corr'>已</span>。至心歸命禮三寶。</p>
<p>弟子比丘某甲等。與一切眾生。至心發願。</p>

<div class="lg regular"><div class='lg-row'>願我懺除諸障後　心開意解洞真源</div>
<div class='lg-row'>常冥寂照自施為　不使根身當主宰</div>
<div class='lg-row'>長將悲智為心要　長見惱貪是客塵</div>
<div class='lg-row'>六識行時正慧行　六塵現處真空觀</div>
<div class='lg-row'>十惡業緣勤遠離　十波羅蜜鎮修行</div>
<div class='lg-row'>依憑三寶不因循　度脫四生常勇猛</div>
<div class='lg-row'>妄習起時皆了達　覺心照處轉增明</div>
<div class='lg-row'>菩提力用徧資熏　菩薩行門無廢忘</div>
<div class='lg-row'>且願道場徒眾等　無諸患難各安寧</div>
<div class='lg-row'>所陳罪障悉消除　所與行願皆圓滿</div>
<div class='lg-row'>一切見聞隨喜者　願發菩提大覺心</div>
<div class='lg-row'>皆承今日勝因緣　世世生生同法會</div>
</div><p>發願<span class='corr'>已</span>。至心歸命禮本尊毗盧遮那佛。</p>
<p style="margin-left:1em"><span class='note-inline'>(從此<span class='corr'>已</span>下。說無常偈。而此禮懺理事廣長。於六時中難為尅定。今便於第一上。具寫六時所用之文。唱者先須熟誦。各依本時用之。後每上別書。云經中無常偈者。此即六時通用。或別一任隨宜。今以黃昏為首。〔其〕錄六時云)</span>。</p>
</div>
<div class='div-other'><a id='mulu24' />
<p class='h3'>○白眾等聽說黃昏無常偈</p><p style="margin-left:1em"><span class='note-inline'>(出法句經上卷)</span></p>

<div class="lg regular"><div class='lg-row'>是日<span class='corr'>已</span>過　命亦隨減　如<span class='corr'>少</span>水魚</div>
<div class='lg-row'>斯有何樂</div>
</div><p>眾等當勤精進。如救頭燃。當念無常苦空。謹慎勿放逸。</p>
</div>
<div class='div-other'><a id='mulu25' />
<p class='h3'>○各念無常偈</p><p style="margin-left:1em"><span class='note-inline'>(此即每上必須用文)</span></p>

<div class="lg regular"><div class='lg-row'>諸行無常　是生滅法　生滅滅<span class='corr'>已</span></div>
<div class='lg-row'>寂滅為樂</div>
</div>
<div class="lg regular"><div class='lg-row'>如來證涅槃　永離於生死　若能至心聽</div>
<div class='lg-row'>常得無量樂</div>
</div></div>
<div class='div-other'><a id='mulu26' />
<p class='h3'>○又黃昏偈</p>
<div class="lg regular"><div class='lg-row'>西方日<span class='corr'>已</span>暮　塵勞猶未除　老病死時至</div>
<div class='lg-row'>相者不久居　念念催年促　猶如<span class='corr'>少</span>水魚</div>
<div class='lg-row'>勸諸禮佛眾　修學至無餘</div>
</div></div>
<div class='div-other'><a id='mulu27' />
<p class='h3'>○初夜無常偈</p><p style="margin-left:1em"><span class='note-inline'>(出阿蘭若集禪經中)</span></p>

<div class="lg regular"><div class='lg-row'>煩惱深無底　生死海無邊　渡苦船未立</div>
<div class='lg-row'>云何樂睡眠　睡眠當覺悟　攝心恒在禪</div>
<div class='lg-row'>勇猛勤精進　菩提道自然</div>
</div></div>
<div class='div-other'><a id='mulu28' />
<p class='h3'>○又偈云</p>
<div class="lg regular"><div class='lg-row'>人間四相無慙住　念念猶如石火光</div>
<div class='lg-row'>不知二鼠侵藤細　縱[謈-言+日]三業競分張</div>
<div class='lg-row'>恃<span class='corr'>己</span>威碓持力勢　凌他鈍弱起豪強</div>
<div class='lg-row'>不知身沒命終後　百千萬刧受災殃</div>
<div class='lg-row'>速須親近善知識　日夜息慮念無常</div>
<div class='lg-row'>設未得超生死海　且須來世有橋梁</div>
</div></div>
<div class='div-other'><a id='mulu29' />
<p class='h3'>○又偈云</p>
<div class="lg regular"><div class='lg-row'>人生悤悤營眾務　不覺年命日夜去</div>
<div class='lg-row'>如風中燈滅難期　六道茫茫無定趣</div>
<div class='lg-row'>未得解脫超苦海　云何安然不驚懼</div>
<div class='lg-row'>各聞強徤有力時　自䇿自厲求常住</div>
</div></div>
<div class='div-other'><a id='mulu30' />
<p class='h3'>○中夜偈</p><p style="margin-left:1em"><span class='note-inline'>(出智度論)</span></p>

<div class="lg regular"><div class='lg-row'>汝起勿抱具尸臥　種種不淨假名身</div>
<div class='lg-row'>三百碎骨相連縱　漏體何曾有斤真</div>
<div class='lg-row'>如得重病箭入體　諸苦痛集安可眠</div>
</div></div>
<div class='div-other'><a id='mulu31' />
<p class='h3'>○又偈云</p><p style="margin-left:1em"><span class='note-inline'>(出阿含經)</span></p>

<div class="lg regular"><div class='lg-row'>比丘汝起起　以何著睡眠　睡眠有何利</div>
<div class='lg-row'>病時豈可眠　利<span class='corr'>刺</span><span class='corr'>刺</span>身時　云何得睡眠</div>
<div class='lg-row'>汝本捨家時　出離之所願　當如其本願</div>
<div class='lg-row'>日日求增進</div>
</div></div>
<div class='div-other'><a id='mulu32' />
<p class='h3'>○後夜偈云</p>
<div class="lg regular"><div class='lg-row'>神光遷流轉　乞至五更初　無常念念至</div>
<div class='lg-row'>恒與生死隨　勸諸行道者　修學至無餘</div>
</div></div>
<div class='div-other'><a id='mulu33' />
<p class='h3'>○寅朝偈</p>
<div class="lg regular"><div class='lg-row'>欲求寂滅樂　當學沙門法　衣食計身命</div>
<div class='lg-row'>精麤隨眾等　諸眾等寅朝　清淨記六念</div>
</div></div>
<div class='div-other'><a id='mulu34' />
<p class='h3'>○午時偈云</p>
<div class="lg regular"><div class='lg-row'>人生不精進　喻若樹無根　採華值日中</div>
<div class='lg-row'>能得幾時鮮　華亦不久鮮　色亦非常好</div>
<div class='lg-row'>人命如剎那　須臾難可保　是故觀眾生</div>
<div class='lg-row'>勤修無上道</div>
</div></div>
<div class='div-other'><a id='mulu35' />
<p class='h3'>○又有六時通用</p>
<div class="lg regular"><div class='lg-row'>世皆不牢固　如水沫泡燄　汝等感應當</div>
<div class='lg-row'>疾生厭離心</div>
</div></div>
<div class='div-other'><a id='mulu36' />
<p class='h3'>啟白賢聖</p>
<div class="lg regular"><div class='lg-row'>仰白本尊徧照佛　大光明藏諸如來</div>
<div class='lg-row'>本師應現釋迦尊　文殊普賢諸上首</div>
<div class='lg-row'>十方大士并徒屬　平等會中諸上人</div>
<div class='lg-row'>此界天龍眾類神　獲得他心道眼者</div>
<div class='lg-row'>普願不捨慈悲力　證明我等二人眾</div>
<div class='lg-row'>為修圓覺總持門<span class='note-inline'>(某時)</span></div>
</div></div>
<div class='div-other'><a id='mulu37' />
<p class='h3'>至心同禮懺</p>
<div class="lg regular"><div class='lg-row'>所生功德　總用莊嚴　三界眾生</div>
<div class='lg-row'>當願天仙　不墮悟著　樂而非常</div>
<div class='lg-row'>國主清平　識真乘而　是勝羣寮</div>
<div class='lg-row'>常居祿位</div>
</div><p>皆忻圓頓教門。人民永保安寧。咸修覺照之道。師僧父母福慶洋洋。信施檀那萬行圓滿。三塗俱時離苦。八難並悉消除。鑊湯變為清淨池。鐵牀變作蓮華座。息悲痛之響。同念佛之音。人人有返本之心。各各習還源之照。常發今願當願。俱不退心。觀行令成。同平等會<span class='note-inline'>(念毗盧遮那佛。雜華嚴都了即解座)</span>。</p>

<div class="lg regular"><div class='lg-row'>處世界如虗空　如蓮華不著水</div>
<div class='lg-row'>心清淨超於彼　稽首禮無上尊</div>
</div></div></div>
<div class='div-other'><a id='mulu38' />
<p class='h2'>七　旋遶念誦</p><p><span class='note-inline'>(既懺悔發願竟。應當一心正身威儀。右遶法座。燒香散華。安詳徐步。念三寶微妙功德口〔種〕)</span>。</p>

<ul class="">
<li>南無十方佛</li>

<li>南無十方法</li>

<li>南無十方僧</li>

<li>南無毗盧遮那佛</li>

<li>南無釋迦牟尼佛</li>

<li>南無大方廣圓覺經<span class="note-inline">(三聲)</span></li>

<li>南無修多羅了義經</li>

<li>南無秘密王三昧經</li>

<li>南無如來決定境界經</li>

<li>南無如來藏自性差別經</li>

<li>南無文殊師利菩薩</li>

<li>南無普賢菩薩</li>

<li>南無普眼菩薩</li>

<li>南無金剛藏菩薩</li>

<li>南無彌勒菩薩</li>

<li>南無清淨慧菩薩</li>

<li>南無威德自在菩薩</li>

<li>南無辨音菩薩</li>

<li>南無淨諸業障菩薩</li>

<li>南無普覺菩薩</li>

<li>南無圓覺菩薩</li>

<li>南無賢善首菩薩</li>

<li>南無十方首菩薩</li>

<li>南無徧法界菩薩摩訶薩</li>
</ul><p style="margin-left:1em"><span class='note-inline'>(下二尊重念四聲)</span>。</p>
<p>次即誦經。覺了誦經音聲性空。身心如雲從影。舉足下足心無所得。不住行步之相。幻影即空。即云真法性。故我此影現十方。充滿法界。無不普現。旋遶諸佛。如是遶三帀。乃至七七七百帀無定數。當自斟酌。行道欲竟。還如前稱阿彌陀佛名字。南無阿彌陀佛。燒香正念行道終。即歸依三寶。一心正念。口自唱言。</p>

<ul class="">
<li>自歸依佛　當願眾生　體解大道　發無上意</li>

<li>自歸依法　當願眾生　深入經藏　智慧如海</li>

<li>自歸依僧　當願眾生　統理大眾　一切無礙</li>
</ul><p style="margin-left:1em">上來禮懺功德。無限勝因。盡將迴施法界眾生。和南一切賢聖。</p>
</div>
<div class='div-other'><a id='mulu39' />
<p class='h2'>八　正坐思惟</p><p>思惟。上來七門。事行方便。一一如文見法。不得滯文迷意。須令全理之事了了當情。便入觀行。以為久長所緣之境也。第一啟請了。必須禮諸佛經法菩薩賢聖。依本為定。若第二上<span class='corr'>已</span>去乃至散道場時。二十五上。雖即依次用之。就中若時節閑暇寬慢。要延引月日者。即每金剛藏章了處。清淨慧章了處。辨音章了處。圓覺章了處。皆禮五十三佛。或前卷中所列諸佛。添成二十八上。若中間忽臨時有小障難。或覺大眾疲倦。要從略者。即依尋常眾。用六時禮懺文也。過一上兩上後。還本次禮懺不得越次。至於懺悔。並須各依本次。不得參差失於義意血脉。</p>
</div></div>
<p class='juan'>圓覺道場修證廣懺文卷第二</p>
</div><!-- end of div[@id='body'] -->
</body></html>