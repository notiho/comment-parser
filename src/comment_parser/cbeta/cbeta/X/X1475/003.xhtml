<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu40' />圓覺道場禮懺禪觀法事卷第三</p><p class="byline">終南山草堂寺沙門　宗密　述</p>
<div class='div-other'><a id='mulu41' />
<p class='h1'>第二上</p><p style="margin-left:1em"><span class='note-inline'>(十四唱五字四十二偈。述圓頓法及六波羅蜜。懺根本無明。事理各有重偈發願。成就始覺之智。此下每上皆唯七門。除啟請故)</span>。</p>
<p><span class='note-inline'>(第二供養)</span>一切恭敬禮常住三寶。</p>
<p>是諸眾生等人各胡跪。嚴持香華。如法供養。願此香華雲。徧滿十方界。供養一切佛。</p>
<p>化佛并菩薩緣覺聲聞眾。受此香華雲。以為光明臺。廣於無邊界。無量無邊作佛事。供養一切<span class='corr'>已</span>。恭敬。</p>

<div class='div-other'><a id='mulu42' />
<p class='h2'>梵音讚佛</p><p style="margin-left:1em"><span class='note-inline'>(唱者云。一切普念)</span>。</p>
<p><span class='note-inline'>(第三稱讚)</span></p>

<div class="lg regular"><div class='lg-row'>如來妙色身　世間無與等　無比不思議</div>
<div class='lg-row'>是故今敬禮　如來色無量　智慧亦復然</div>
<div class='lg-row'>一切法常住　是故我歸依</div>
</div><p>敬禮常住三寶。</p>
</div>
<div class='div-other'><a id='mulu43' />
<p class='h2'>真言讚佛</p><p style="margin-left:1em"><span class='note-inline'>(唱者云。歎佛功德。此是華嚴經第一初成正覺之德)</span>。</p>
<p>爾時世尊。處師子座。於一切法。成最正覺。智入三世。悉皆平等。其身充滿一切世界。其音普順十方國土。身恒普坐一切道場。菩薩眾中威光赫奕。如日輪出。照明世界。三世所行眾福大海。悉能清淨。而恒示生諸佛國土。無邊色相。圓滿光明。徧照法界。等無差別。演一切法。如布大雲。一一毛端。悉能容受一切世界。而無障礙。各現無量神通之力。教化調伏一切眾生。身徧十方而生來往。智入諸相了相空寂。三世諸佛所有神變。於光明中靡不咸覩。一切諸佛不思議劫所莊嚴。悉令顯現。有十佛世界微塵數菩薩摩訶薩所共圍遶。我今依時禮讚。所生功德。迴施一切眾生。普願永離蓋纏。齊成覺道。</p>
<p style="margin-left:1em;text-indent:-1em"><span class='note-inline'>(四禮敬)</span>南無大慈大悲入神通大光明藏現諸淨土以應圓機我本尊毗盧遮那佛。</p>
<p style="margin-left:1em">我今稽首禮願住如來平等法會<span class='note-inline'>(自此<span class='corr'>已</span>下。和佛佛一切例前也)</span>。</p>

<ul class="">
<li>南無大方廣圓覺經中大光明藏於諸眾覺地光嚴住持一切諸佛<span class="note-inline">(云云)</span></li>

<li>南無身相融通言音無礙同說圓覺經者百千萬億恒河沙諸佛<span class="note-inline">(云云)</span></li>

<li>南無具大慈悲有大誓願誓願盡於未來守護圓覺經者三世諸佛<span class="note-inline">(云云)</span></li>

<li>南無東方滿月世界十二上願藥師瑠璃光佛<span class="note-inline">(云云)</span></li>

<li>南無西方極樂世界四十八願阿彌陀佛<span class="note-inline">(云云)</span></li>

<li>南無徧十方盡虗空界微塵剎土中徹三世長短劫內廣大智願主伴互融不可說佛剎微塵數一切諸佛<span class="note-inline">(云云)</span></li>

<li>南無大慈大悲娑婆世界隨機赴感應現千百億影像色身。我本師釋迦牟尼佛。運如幻智慧。出谷響音聲。說空中風盡言教。救攝夢想苦惱眾生。還令悟入法性<span class="note-inline">(云云)</span></li>

<li>至心歸命禮大方廣圓覺經中入大光明藏現諸淨土盧遮那佛<span class="note-inline">(云云)</span></li>
</ul></div>
<div class='div-other'><a id='mulu44' />
<p class='h2'>顯圓覺</p><p style="margin-left:1em"><span class='note-inline'>(初五句一切法空。次一句覺體圓。第七八句反釋覺字。第九十句釋圓宗。最後二句順釋二字)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>萬法皆虗偽　因依緣會生　緣生水裏月</div>
<div class='lg-row'>想變夢中形<span class='note-inline'>(上智境)</span>　妄識都無體<span class='note-inline'>(〔實〕心空)</span></div>
<div class='lg-row'>真心本自靈<span class='note-inline'>(性顯)</span>　迷之名不覺</div>
<div class='lg-row'>不覺號無明<span class='note-inline'>(反覺)</span>　覺後欲諸念　還知覺未成<span class='note-inline'>(成即圓也。意明但絕念即覺。方名圓覺。即下二句是也)</span></div>
<div class='lg-row'>念念圓覺者</div>
<div class='lg-row'>一念不當情<span class='note-inline'>(順釋圓覺二字也。論云。所言覺者。謂心體離念。即是前句云真心本自靈是也)</span></div>
<div class='lg-row'>願我普共諸眾生　往生光藏清淨國</div>
</p><p style="margin-left:2em"><span class='note-inline'>(<span class='corr'>已</span>上每段。和佛佛。亦皆例此)</span>。</p>
</div>
<div class='div-other'><a id='mulu45' />
<p class='h2'>讚佛法身</p><p style="margin-left:1em"><span class='note-inline'>(文義具在華嚴經中)</span>。</p>

<div class="lg regular"><div class='lg-row'>我佛圓明覺　全為法界身　朗然非去妄</div>
<div class='lg-row'>廓爾本來真　赫弈心為主　融通智是因</div>
<div class='lg-row'>蓮華臺徧滿　師子座彌綸　光相重重見</div>
<div class='lg-row'>聲光處處均　天尨菩薩眾　其數筭微塵</div>
</div></div>
<div class='div-other'><a id='mulu46' />
<p class='h2'>讚佛化身</p><p style="margin-left:0em;text-indent:0em;" class="lg-abnormal"><div class='lg-row'>悲智曾無間　塵沙佛不殊　證同斯體覺<span class='note-inline'>(化身所依之射)</span></div>
<div class='lg-row'>愍彼異生愚<span class='note-inline'>(見依之意)</span></div>
<div class='lg-row'>欲應三千界　須分百億軀　咸從光耀土</div>
<div class='lg-row'>赴感見閻浮　同號牟尼佛　皆稱大丈夫</div>
<div class='lg-row'>隨機開教法　頓漸又殊途</div>
</p></div>
<div class='div-other'><a id='mulu47' />
<p class='h2'>彰佛教頓漸之意</p><p style="margin-left:1em"><span class='note-inline'>(明此意者。因前末句也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>欲示真知見<span class='note-inline'>(唯為此一大事因緣故。出見於世)</span>　先觀六道迷<span class='note-inline'>(三於七日中。思惟如是事)</span></div>
<div class='lg-row'>失頭呼即覺<span class='note-inline'>(明易悟之機也。此喻出佛頂經)</span></div>
<div class='lg-row'>捨父勸唯稽<span class='note-inline'>(明難悟之機也。喻在法華經中)</span>　故說三乘異<span class='note-inline'>(誘捨又者)</span></div>
<div class='lg-row'>兼譚一理齊<span class='note-inline'>(開示失頭者)</span></div>
<div class='lg-row'>上根直顯發<span class='note-inline'>(一理)</span>　下士漸提攜<span class='note-inline'>(三乘)</span>　執妄須除糞<span class='note-inline'>(明設漸教之意)</span></div>
<div class='lg-row'>登真豈假梯<span class='note-inline'>(明說頓教之意)</span></div>
<div class='lg-row'>今從佛頓指<span class='note-inline'>(此經)</span>　東處本無西<span class='note-inline'>(喻凡即佛)</span></div>
</p></div>
<div class='div-other'><a id='mulu48' />
<p class='h2'>讚頓教</p><p class="lg-abnormal"><div class='lg-row'>漸教宗途異　知之即<span class='corr'>已</span>休<span class='note-inline'>(非此所宗)</span></div>
<div class='lg-row'>頓門中本末　從此說元由　自達心靈覺</div>
<div class='lg-row'>如今便廓周　菩提心且發　菩薩行當修</div>
<div class='lg-row'>八萬四千法　三乘一道收　若能依此教</div>
<div class='lg-row'>佛果豈難求</div>
</p></div>
<div class='div-other'><a id='mulu49' />
<p class='h2'>讚頓悟</p>
<div class="lg regular"><div class='lg-row'>欲見心源淨　須推我相空　形軀何處實</div>
<div class='lg-row'>念慮本無蹤　豁爾靈明覺　脩然世界通</div>
<div class='lg-row'>真金開伏藏　赫日出雲曚　妄積多生裏</div>
<div class='lg-row'>迷銷一念中　試將心比佛　與佛始終同</div>
</div></div>
<div class='div-other'><a id='mulu50' />
<p class='h2'>明漸修</p>
<div class="lg regular"><div class='lg-row'>頓悟雖同佛　多生習氣深　風停波尚湧</div>
<div class='lg-row'>理現念猶侵　還揀精麤色　難平讚毀音</div>
<div class='lg-row'>因循無法力　降伏豈能禁　欲學脩真行</div>
<div class='lg-row'>先須發覺心　斯為二利本　佛果必堪任</div>
</div></div>
<div class='div-other'><a id='mulu51' />
<p class='h2'>讚發菩提心</p>
<div class="lg regular" style="margin-left:0em;"><div class='lg-row'>菩提心欲發　體用要先知<span class='note-inline'>(依此對三毒)</span></div>
<div class='lg-row'>運於悲智願　翻却恚貪癡<span class='note-inline'>(下明五原)</span></div>
<div class='lg-row'>盡覺無邊法<span class='note-inline'>(學法願也)</span>　將銷有識疑</div>
<div class='lg-row'>勤除八萬惑<span class='note-inline'>(斷煩惱願)</span>　敬事十方師<span class='note-inline'>(事佛願也)</span></div>
<div class='lg-row'>佛果專求證　餘乘更不鬼<span class='note-inline'>(成佛願)</span></div>
<div class='lg-row'>六波羅蜜行　籍此以為基<span class='note-inline'>(總結菩提心)</span></div>
</div></div>
<div class='div-other'><a id='mulu52' />
<p class='h2'>讚施波羅蜜</p>
<div class="lg regular"><div class='lg-row'>多劫慳貪習　都由認此身　身今不是我</div>
<div class='lg-row'>慳惜為何人　乞者此應施　投來莫慮貧</div>
<div class='lg-row'>資財何可寶　福慧始為珍　身命猶須棄</div>
<div class='lg-row'>家緣豈更親　唯留空寂舍　千聖萬賢遵</div>
<div class='lg-row'>迷被貪瞋使　逢緣殺盜婬　悟來無妄念</div>
<div class='lg-row'>爭合更追尋</div>
</div></div>
<div class='div-other'><a id='mulu53' />
<p class='h2'>讚戒波羅蜜</p>
<div class="lg regular"><div class='lg-row'>息業持清戒　長齋護淨心　外塵<span class='corr'>但</span>自絕</div>
<div class='lg-row'>內惑豈能侵　染習微微盡　功夫漸漸深</div>
<div class='lg-row'>長辭十惡道　佛德鬱成林</div>
</div></div>
<div class='div-other'><a id='mulu54' />
<p class='h2'>讚忍辱波羅蜜</p><p style="margin-left:0em;text-indent:0em;" class="lg-abnormal"><div class='lg-row'>欲證菩提等　終須忍辱成　剎那瞋暫起</div>
<div class='lg-row'>百萬障旋生<span class='note-inline'>(文在華嚴)</span>　說食何曾飽<span class='note-inline'>(此顯言語是虗不應瞋也)</span></div>
<div class='lg-row'>稱官豈便榮<span class='note-inline'>(稱百姓為〔右〕人。既不得榮。罵郎君為奴婢。如何便辱)</span></div>
<div class='lg-row'>從來迷實理　唯為執虗名<span class='note-inline'>(此二句釋上二句)</span></div>
<div class='lg-row'>谷裏高低響<span class='note-inline'>(喻也)</span>　唯中讚毀聲<span class='note-inline'>(法也)</span></div>
<div class='lg-row'>若能如是解　被辱豈能爭</div>
</p></div>
<div class='div-other'><a id='mulu55' />
<p class='h2'>讚精進波羅蜜</p>
<div class="lg regular"><div class='lg-row'>放逸生諸念　如來既自陳　唯緣隨妄念</div>
<div class='lg-row'>不肯䇿元身　努力常精進　終須積佛因</div>
<div class='lg-row'>火由鑽燧者<span class='note-inline'>(華嚴)</span>　水在鑿源人<span class='note-inline'>(法華)</span>　莫筭三祇劫</div>
<div class='lg-row'>但行四正勤　頓門無定位　心淨即名真</div>
</div></div>
<div class='div-other'><a id='mulu56' />
<p class='h2'>讚禪定波羅蜜</p><p class="lg-abnormal"><div class='lg-row'>神通兼智慧　顯發在修禪　掉舉招煩惱</div>
<div class='lg-row'>昏沈引睡眠　若非心一境　爭得寂諸緣</div>
<div class='lg-row'>風裏燈難照　波中月豈圓　等持纔一念</div>
<div class='lg-row'>治命滿三千<span class='note-inline'>(文在妙勝經)</span>　但能專定慧</div>
<div class='lg-row'>萬行自念全</div>
</p></div>
<div class='div-other'><a id='mulu57' />
<p class='h2'>讚智慧波羅蜜</p>
<div class="lg regular"><div class='lg-row'>智慧波羅蜜　親為菩薩師　全除二種執</div>
<div class='lg-row'>徧斷萬般疑　照蘊皆空處　行深般若時</div>
<div class='lg-row'>不唯超苦厄　決定證無為　定慧非前後</div>
<div class='lg-row'>功能且互推　修時同一念　方免墮狂癡</div>
</div>
<ul class="">
<li>南無大慈大悲本師釋迦牟尼佛。哀愍覆護我。令定慧悲智增長。此世及後身。乃至成佛不捨慈悲。常相攝受。願我普共諸眾生。往生光藏清淨國<span class="note-inline">(<span class="corr">已</span>下和佛普例此也)</span></li>

<li>南無徧十方界微塵剎土中盡過去際一切化身諸佛般涅槃者分身舍利及諸靈像浮圖寶塔<span class="note-inline">(云云)</span></li>

<li>南無大方廣圓覺經脩多羅了義經。亦名秘密王三昧。亦名如來決定境界。亦名如來藏自性差別。頓教大乘甚深法藏<span class="note-inline">(云云)</span></li>

<li>南無大光明藏本尊所現淨土平等會中廣大智慧文殊師利菩薩</li>

<li>南無大光明藏本尊所現淨土平等會中廣大行願普賢菩薩<span class="note-inline">(云云)</span></li>

<li>南無大光明藏淨土會中悉見諸法清淨普眼菩薩<span class="note-inline">(云云)</span></li>

<li>南無大光明藏淨土會中通決甚深疑念金剛藏菩薩<span class="note-inline">(云云)</span></li>

<li>南無大光明藏淨土會中深究輪迴根本彌勒菩薩</li>

<li>南無大光明藏淨土會中洞明脩證位地清淨慧菩薩<span class="note-inline">(云云)</span></li>

<li>南無大光明藏淨土會中發明三種妙觀威德自在菩薩<span class="note-inline">(云云)</span></li>

<li>南無大光明藏淨土會中顯性二十五輪辨音菩薩<span class="note-inline">(云云)</span></li>

<li>南無大光明藏淨土會中徵起覺心因除四相淨諸業障菩薩<span class="note-inline">(云云)</span></li>

<li>南無大光明藏淨土會中請問求師去病故離四般普覺菩薩<span class="note-inline">(云云)</span></li>

<li>南無大光明藏淨土會中發起道場加行證入真源圓覺菩薩<span class="note-inline">(云云)</span></li>

<li>南無大光明藏淨土會中請問流通經文傳於末世賢善首菩薩<span class="note-inline">(云云)</span></li>

<li>南無大慈大悲千手千眼種種應現救苦眾生觀世音菩薩<span class="note-inline">(云云)</span></li>

<li>南無大慈大悲常處燄摩羅界隨緣方便救拔其迷地藏菩薩<span class="note-inline">(云云)</span></li>

<li>南無三世十方盡虗空界微塵剎土中等覺菩薩十地菩薩十迴向菩薩十行菩薩十住菩薩十信菩薩摩訶薩等<span class="note-inline">(云云)</span></li>

<li>南無大方廣佛華嚴末會中圓器上根百城求法一生之內菩薩行圓為末世眾生脩證範軌善財菩薩<span class="note-inline">(云云)</span></li>

<li>南無十方三世盡虗空界一切剎土中有學無學四向三果及阿羅漢辟支迦佛一切賢聖僧<span class="note-inline">(云云)</span></li>

<li>普為四恩三有及法界眾生普願斷除諸障歸命懺悔<span class="note-inline">(云云)</span></li>
</ul></div>
<div class='div-other'><a id='mulu58' />
<p class='h2'><span class='note-inline'>(五懺悔)</span>至心懺悔<span class='note-inline'>(五戒懺)</span></p><p>弟子眾等。稽首十方三世無盡三寶。證知護念。我等自從無始曠大劫來。無明覆心。迷自佛智。妄惑造業。生死輪迴。背佛法僧隨師友。眼根著色。為恩愛奴。不覩如來法身周遍。耳貪聲境。賊害無窮。不聞如來圓音說法。鼻貪香氣。結使是生。功德妙香不能嗅覺。舌貪眾味。餐噉眾生。妄語綺語兩說惡口。毀謗三寶。凌辱二親。豈餐如來甚深法味。身根著觸。耽染無窮。晝夜荒迷。不知上足。備造諸惡行殺盜婬。諸佛慈光不能照燭。意根著法。觸境舉緣。念念常生貪瞋邪見。一切諸惡從意根生。寧知如來甚深法界。六根三業備造諸非。三障十纏相牽不斷。起四顛倒。作一闡提。不孝尊親。無慙無愧。十惡四重。五逆七遮。自作教他見作隨喜。一惑纔起百萬障開。展轉無窮。備障眾善。不能發起大菩提心。不能脩行一切善法。長夜受苦。無有厭心。如是等愆唯佛知覺。今悉懺悔。斷相續心。又此罪障但顛倒生。無有定實。本來空寂。惟願諸佛慧日垂光。銷我身心業惑霜露。慈風普振。摧重障山。法水長流。洗我心垢。唯願我等。速達心本。永滅罪根。法界眾生同得清淨。</p>
<p>懺悔<span class='corr'>已</span>。至心歸命禮三寶。</p>
</div>
<div class='div-other'><a id='mulu59' />
<p class='h2'><span class='note-inline'>(六雜法)</span>至心勸請</p>
<div class="lg regular"><div class='lg-row'>十方所有世間燈　最初成就菩提者</div>
<div class='lg-row'>我今一切皆勸請　轉於無上妙法輪</div>
<div class='lg-row'>諸佛若欲示涅槃　我悉至誠而勸請</div>
<div class='lg-row'>唯願久住剎塵劫　利樂一切諸眾生</div>
</div><p>勸請<span class='corr'>已</span>。至心歸命禮三寶。</p>
</div>
<div class='div-other'><a id='mulu60' />
<p class='h2'>至心隨喜</p>
<div class="lg regular"><div class='lg-row'>十方一切諸眾生　二乘有學及無學</div>
<div class='lg-row'>一切如來諸菩薩　所有功德皆隨喜</div>
</div><p>隨喜<span class='corr'>已</span>。至心歸命禮三寶。</p>
</div>
<div class='div-other'><a id='mulu61' />
<p class='h2'>至心迴向</p>
<div class="lg regular"><div class='lg-row'>所有禮讚供養福　<span class='corr'>請</span>佛住世轉法輪</div>
<div class='lg-row'>隨喜懺悔諸善根　迴向眾生及佛道</div>
</div><p>迴向<span class='corr'>已</span>。至心歸命禮三寶。</p>
</div>
<div class='div-other'><a id='mulu62' />
<p class='h2'>至心發願</p>
<div class="lg regular"><div class='lg-row'>一切如來有長子　彼名號曰普賢尊</div>
<div class='lg-row'>我今迴向諸善根　願諸智行悉同彼</div>
<div class='lg-row'>願身口意恒清淨　諸行利土亦復然</div>
<div class='lg-row'>如是智慧號普賢　願我與彼皆同等</div>
<div class='lg-row'>我為徧淨普賢行　文殊師利諸大願</div>
<div class='lg-row'>滿彼事業盡無餘　未來際劫恒無倦</div>
<div class='lg-row'>文殊師利勇猛智　普賢慧行亦復然</div>
<div class='lg-row'>我今迴向諸善根　隨彼一切常脩學</div>
<div class='lg-row'>三世諸佛所稱歎　如是最勝諸大願</div>
</div><p>發願<span class='corr'>已</span>。至心歸命禮三寶。</p>
</div>
<div class='div-other'><a id='mulu63' />
<p class='h2'>○白眾等聽說此時無常偈</p><p style="margin-left:1em"><span class='note-inline'>(出無常經)</span></p>

<div class="lg regular"><div class='lg-row'>無上諸世尊　獨覺聲聞眾　尚捨無常身</div>
<div class='lg-row'>何況諸凡夫　父母及妻子　兄弟并眷屬</div>
<div class='lg-row'>目觀生死隔　云何不愁歎　是故觀諸人</div>
<div class='lg-row'>諦聽真實法　共捨無常處　常行不死門</div>
<div class='lg-row'>佛教如甘露　除熱得清涼　一心應善聽</div>
<div class='lg-row'>能滅諸煩惱</div>
</div></div></div>
<div class='div-other'><a id='mulu64' />
<p class='h1'>第三上</p><p style="margin-left:1em"><span class='note-inline'>(十八唱七字四十八偈。次第述一部經。終懺雜業供養梵音准前)</span>。</p>
<p>爾時世尊。從眉間白毫相中。放大光明。名如來出現。無量百千億那由他光明以為眷屬。其光普照十方盡虗空遍法界一切世界。右遶十帀。顯現如來無量自在。覺悟無數諸菩薩眾。振動一切十方世界。除滅一切諸惡道。映蔽一切諸魔宮殿。示現一切諸佛如來。坐菩提座。成等正覺。及一切道場眾會。又於口中。放大光明。名無礙無畏。百千億阿僧祇光明以為眷屬。普照十方盡虗空等法界一切世界。乃至顯示一切諸佛如來。坐菩提座。成等正覺。及以一切道場道場眾會。</p>
<p>南無大慈大悲<span class='note-inline'>(八禮准前)</span>　至心歸命禮<span class='note-inline'>(准上)</span>。</p>

<div class='div-other'><a id='mulu65' />
<p class='h2'>序分</p><p style="margin-left:1em"><span class='note-inline'>(佛入凡聖本源。於中現諸淨土。與諸菩薩同入三昧。不起三昧。問答諸法表經宗。是凡聖不二之法也)</span>。</p>

<div class="lg regular"><div class='lg-row'>佛欲發揚真了義　入光明藏絕思議</div>
<div class='lg-row'>眾生覺地同清淨　一切如來共住持</div>
<div class='lg-row'>凡聖身心俱寂靜　十方圓滿悉無為</div>
<div class='lg-row'>不二境中方起用　現諸淨土應圓機</div>
<div class='lg-row'>百千菩薩並徒屬　三昧都無善惡思</div>
<div class='lg-row'>為表經宗畢竟處　先同覺性泯然時</div>
<div class='lg-row'>願我普共諸眾生　往生光藏清淨國<span class='note-inline'>(<span class='corr'>已</span>下例此)</span></div>
</div></div>
<div class='div-other'><a id='mulu66' />
<p class='h2'>文殊章</p><p style="margin-left:1em">令信解真正。成本起因<span class='note-inline'>(五自<span class='corr'>己</span>淨心。為讚行之根本)</span>。</p>

<div class="lg regular"><div class='lg-row'>文殊禮佛為初問　願說如來本起因</div>
<div class='lg-row'>善逝欲開修證行　先標圓覺性元真</div>
<div class='lg-row'>我等多生虗妄執　全將四大以為身</div>
<div class='lg-row'>認此空華第二月　故令長作夢中人</div>
<div class='lg-row'>佛知覺性為真我　本無身性受沈淪</div>
<div class='lg-row'>智者亦空常不動　是名法行最初因</div>
</div></div>
<div class='div-other'><a id='mulu67' />
<p class='h2'>普賢章</p><p style="margin-left:1em"><span class='note-inline'>(通頓悟漸修之疑難。兼示修之方便也)</span>　徵釋用心。</p>

<div class="lg regular"><div class='lg-row'>普賢開說前門法　欲為眾生普斷疑</div>
<div class='lg-row'>問佛既云覺者幻　不知修證復何為</div>
<div class='lg-row'>云何以幻還脩幻　幻盡歸空何所依</div>
<div class='lg-row'>佛說幻從真覺起　幻盡覺滿有何虧</div>
<div class='lg-row'>遠離幻時能離泯　火生不盡即灰飛</div>
<div class='lg-row'>幻即知空空即覺　不存漸次故除之</div>
</div></div>
<div class='div-other'><a id='mulu68' />
<p class='h2'>普眼章</p>
<div class='div-other'><a id='mulu69' />
<p class='h3'>初二空觀</p><p style="margin-left:1em"><span class='note-inline'>(推窮四大無我。五蘊全體空無。以破二執。執亡理現。名二空觀成)</span>。</p>

<div class="lg regular"><div class='lg-row'><span class='corr'>已</span>決悟脩疑難竟　修時行相理應宣</div>
<div class='lg-row'>普眼應機從座起　請問漸次自他禪</div>
<div class='lg-row'>佛說眾生求覺者　應當正念離諸緣</div>
<div class='lg-row'>動靜常觀此四大　火風地水有何堅</div>
<div class='lg-row'>即知幻化身心滅　非幻元來性寂然</div>
<div class='lg-row'>如鏡磨塵明即現　二空觀行此時圓</div>
</div></div>
<div class='div-other'><a id='mulu70' />
<p class='h3'>後法界觀</p><p style="margin-left:1em"><span class='note-inline'>(泯於垢淨。凡聖影像亦滅。本真正圓現。與一切法融通無礙。名法界觀)</span>。</p>

<div class="lg regular"><div class='lg-row'>幻垢身心永滅時　十方清淨似摩尼</div>
<div class='lg-row'>說者對除滅影像　遍虗空界顯圓知</div>
<div class='lg-row'>覺圓明故心清淨　世間出世總如斯</div>
<div class='lg-row'>八萬四千清淨故　等皆不動徧無遺</div>
<div class='lg-row'>徧滿互相無壞雜　千光一室豈乖違</div>
<div class='lg-row'>不厭不□皆是覺　眾生本佛更何疑</div>
</div></div></div>
<div class='div-other'><a id='mulu71' />
<p class='h2'>金剛截章</p><p style="margin-left:1em"><span class='note-inline'>(徵釋迷悟始終。通決眾生即佛之違妨也)</span>。</p>

<div class="lg regular"><div class='lg-row'>眾生即佛理深微　中下根人尚有疑</div>
<div class='lg-row'>剛藏欲令決定信　三重難佛說相違</div>
<div class='lg-row'>善逝應機開妙覺　凡聖執妄翳靈知</div>
<div class='lg-row'>都緣念起令心動　直為舟行使岸移</div>
<div class='lg-row'>翳差華亡非起滅　鑛銷金現在磨冶</div>
<div class='lg-row'>灰身小智猶難證　螢火凡情豈可思</div>
</div></div>
<div class='div-other'><a id='mulu72' />
<p class='h2'>彌勒章</p><p style="margin-left:1em"><span class='note-inline'>(深究輪迴根本。是於貪愛。貪愛若存。設五種性脩行。亦不成佛)</span>。</p>

<div class="lg regular"><div class='lg-row'>逸多問斷輪迴本　佛言貪愛是根本</div>
<div class='lg-row'>由於欲境生違順　從此初開造業門</div>
<div class='lg-row'>善惡業成苦樂報　至於禪界受猶存</div>
<div class='lg-row'>愛激無明生五性　五性須依二障論</div>
<div class='lg-row'>應除憎愛勤求覺　大悲入世化機緣</div>
<div class='lg-row'>二利修行諸障盡　便登法藏證真圓</div>
</div></div>
<div class='div-other'><a id='mulu73' />
<p class='h2'>清淨慧章</p><p style="margin-left:1em"><span class='note-inline'>(略分修證之位。明十信三賢十地佛地。難隨順覺徃。隨順之意。淺深不同)</span>。</p>

<div class="lg regular"><div class='lg-row'>脩證二門前<span class='corr'>已</span>悟　今徵凡聖證何求</div>
<div class='lg-row'>佛欲隨緣分地位　先譚脩證性元無</div>
<div class='lg-row'>由依滅幻論差別　幻智盡時無異途</div>
<div class='lg-row'>起滅<span class='corr'>已</span>彰法界淨　此之順覺是凡夫</div>
<div class='lg-row'>覺前淨礙當賢位　常覺不住證真如</div>
<div class='lg-row'>障礙即覺名為佛　又聞寂念等圓珠</div>
</div></div>
<div class='div-other'><a id='mulu74' />
<p class='h2'>威德章</p><p style="margin-left:1em">三觀門</p>

<div class="lg regular"><div class='lg-row'>上品用心前<span class='corr'>已</span>說　中根方便次應論</div>
<div class='lg-row'>進脩圓覺開三觀　趣入都城有四門</div>
<div class='lg-row'>取靜澄神覺識動　慧生塵滅鏡無昏</div>
<div class='lg-row'>觀緣起幻而除幻　內發悲心妙行圓</div>
<div class='lg-row'>不取二門超靜幻　靈心絕時了然存</div>
<div class='lg-row'>互脩三法名隨覺　圓證三般等世尊</div>
</div></div>
<div class='div-other'><a id='mulu75' />
<p class='h2'>辨音章</p><p style="margin-left:1em">二十五輪</p>

<div class="lg regular"><div class='lg-row'>三種觀門希有法　單雙前後幾般脩</div>
<div class='lg-row'>佛即開為二十五　初三單入後圓收</div>
<div class='lg-row'>中開交絡三皆七　每七皆將一作頭</div>
<div class='lg-row'>三七既成二十一　自然二十五輪周</div>
<div class='lg-row'>脩此輪時時梵行　三七懺悔志心求</div>
<div class='lg-row'>標記輪名隨手結　依結開者莫自由</div>
</div></div>
<div class='div-other'><a id='mulu76' />
<p class='h2'>淨業章</p><p style="margin-left:1em">除四相</p>

<div class="lg regular"><div class='lg-row'>清淨覺心何染污　令他迷悶鎮乖違</div>
<div class='lg-row'>本起無時為主宰　息心動念總成疑</div>
<div class='lg-row'>眾生證者名為我　去我名人人亦非</div>
<div class='lg-row'>我人不及□生相　如命潛流依業思</div>
<div class='lg-row'>遊戲諸根亻藏識　故使勤脩無出期</div>
</div></div>
<div class='div-other'><a id='mulu77' />
<p class='h2'>普覺章</p><p style="margin-left:1em">求正師離四病</p>

<div class="lg regular"><div class='lg-row'>末世邪興賢聖隱　依何法行稟何人</div>
<div class='lg-row'>除病發心皆願說　令他得免入邪津</div>
<div class='lg-row'>當求正見心無住　不著二乘及世塵</div>
<div class='lg-row'>盡命應當勤供養　近無憍慢遠無瞋</div>
<div class='lg-row'>造作任情或止息　至於斷滅總非真</div>
<div class='lg-row'>離此四般度一切　皆令入覺免沉淪</div>
</div></div>
<div class='div-other'><a id='mulu78' />
<p class='h2'>圓覺章</p><p style="margin-left:1em">道場如行</p>

<div class="lg regular"><div class='lg-row'>一切欲脩圓覺者　隨時悲智<span class='corr'>已</span>宣揚</div>
<div class='lg-row'>若無化利因緣事　即立<span class='corr'>已</span>期建道場</div>
<div class='lg-row'>安置淨居幡像等　目覩心想入真常</div>
<div class='lg-row'>初三七日求哀懺　過此收心心境忘</div>
<div class='lg-row'>過夏安居開別法　身局心通盡十方</div>
<div class='lg-row'>別徧互脩三種觀　觀成即等法中王</div>
</div></div>
<div class='div-other'><a id='mulu79' />
<p class='h2'>賢善首章</p>
<div class='div-other'><a id='mulu80' />
<p class='h3'>一　名字功能及宗旨</p><p style="margin-left:1em"><span class='note-inline'>(自有四般)</span>。</p>

<div class="lg regular"><div class='lg-row'>流通分裏一名字　五般德用實希有</div>
<div class='lg-row'>萬億恒河諸佛說　三世如來自護持</div>
<div class='lg-row'>十二部經清淨眼　十方菩薩所依師</div>
<div class='lg-row'>唯顯如來迷境界　唯佛如來能盡知</div>
<div class='lg-row'>末世修行歸佛地　頓機開悟入無為</div>
<div class='lg-row'>亦攝漸脩一切品　蚊蝱飲海悉容之</div>
</div></div>
<div class='div-other'><a id='mulu81' />
<p class='h3'>二　受持福德</p>
<div class="lg regular"><div class='lg-row'>功能不減白牛車　世上空知有法華</div>
<div class='lg-row'>宣說此經准半偈　<span class='corr'>已</span>過羅漢百恒沙</div>
<div class='lg-row'>施寶三千福有限　聞經一句德無涯</div>
<div class='lg-row'>若人信此心無惑　<span class='corr'>已</span>事多尊種善牙</div>
</div></div>
<div class='div-other'><a id='mulu82' />
<p class='h3'>三　合守護</p>
<div class="lg regular"><div class='lg-row'>佛於末世苦憂深　長恐初機力不任</div>
<div class='lg-row'>勅眾汝當勤守護　莫令魔外惱身心</div>
</div></div>
<div class='div-other'><a id='mulu83' />
<p class='h3'>四　稟命加衛</p>
<div class="lg regular"><div class='lg-row'>會中八萬執金剛　兼諸二十八天王</div>
<div class='lg-row'>大梵釋提護國眾　吉恭十萬悉難當</div>
<div class='lg-row'>皆從座起陳心願　末世常能護道場</div>
<div class='lg-row'>當使行人無退屈　不令脩者乏資糧</div>
<div class='lg-row'>我等領徒晨夕衛　所居旬內離災殃</div>
<div class='lg-row'>佛說經終大眾喜　信受奉行遵覺皇</div>
</div><p>南無大慈大悲<span class='note-inline'>(云云十二禮並如上)</span>。</p>
</div></div>
<div class='div-other'><a id='mulu84' />
<p class='h2'>至心懺悔</p><p>夫懺悔者。有二種。一則如事懺。二者如理懺。事懺之時。必須懇倒。禮敬十方諸佛。嚴持道場。對三寶前。披陳罪相。責心愧切。一則以佛功德。能令罪滅。永斷相續。更不敢犯。如理懺者。但發菩提心。自然摧懷恒沙煩惱。知罪虗妄。觀罪相空。故普賢觀經云。若欲懺悔者。端坐念實相。淨名云。不在內外中間。如是理懺之時。最須觀行明白。若人曾入道場。經是二種懺悔。當知罪垢必滅。要在至心。如人先犯王法。遇王恩赦。先所犯罪悉皆除蕩。法王設此懺悔之法。本為救惡眾生。既經懺悔。佛言必滅。更莫憶想。生滅由心。當除根本。若有罪不懺。愚迷極甚。殃累後身。受苦萬劫。是故今日嚴淨道場。歸依三寶。理事俱懺。欲懺悔罪。即知所造罪障難滅。因緣如何。懺悔罪即易滅。經中佛說。有二種勁徤之兒。一者自不作罪。二者作<span class='corr'>已</span>能悔。又云。有二種白法。能為眾生滅除眾罪。一者慚。二者愧。慚者不自作惡。愧者不令他作。有慚愧者。可名為人。若無慚愧者。與諸禽獸。不相異也。是故弟子今日慚愧。歸命依佛。</p>
<p>弟子某甲等。自從無始曠劫。乃至今日<span class='note-inline'>(准薩遮尼乾子經之說。有根本重罪。一一之罪。悉墮阿鼻地獄。今並為懺悔。謂一破壞塔寺。焚燒經像。盜用三寶一切財物。二謗三乘法言非聖教。障礙留難。隱蔽覆藏。三於一切出家人所有持戒破戒打罵呵責。說其過惡。禁〔門〕牢獄。或脫袈裟。逼令還俗。策役驅使。斷其命根。四於四重五逆之罪。隨犯其一。五起〔夫〕邪見。撥無因果。既知其相。今當一切皆須發露。至心懺悔)</span>。愚癡所盲。起諸煩惱。六根三業造罪無窮。障佛法因。開闡提路。違背聖意。隨逐惡緣。棄捨菩提。躭翫生死。於出離法無一念心。諸苦毒因長夜積習。破塔壞寺。燒像焚經。盜僧鬘財。起大邪見。撥無因果。作一闡提。謗佛法僧。殺父害母。破和合僧。損佛色身。殺諸聖人。逆害師長。汙染無學及親非親。於出家人打罵呵責。驅令還俗。斷其命根。惡法交遊。汙穢塔寺。毀犯齋戒。縱蕩身心。行殺盜婬。惡口兩舌。妄言綺語。邪見貪瞋。有愛有癡。無慚無愧。如是等罪無量無邊。今日至誠皆悉懺悔。</p>
<p>又弟子等無始<span class='corr'>已</span>來。至於今日。由邪見故。展轉顛倒。住於邪事。殺害生命。解奏魑魅魍魎鬼神。欲希延年終不能得。或妄言見鬼。假稱神語。如是等罪無量無邊。今日慚愧皆悉懺悔。又復無始以來。至於今日。或行動慠誕。自高自大。或恃種姓。輕慢一切。以貴輕賤。用強凌弱。或飲酒鬪亂。不避親疎。惛迷終日。不識尊卑。如是等罪。今悉懺悔。</p>
<p>又或貪嗜飲食。無有期度。或食生膾。或噉五辛。熏穢經像排突清眾。縱恣心思。不知限極。疎遠善人。狎近惡友。如是等罪。今悉懺悔。</p>
<p>又或貢高憍慢。偃蹇自用。虜扈抵突。不識人情自是非他。希望憿幸。如是等罪。今悉懺悔。</p>
<p>又或臨財無讓。不廉不能。屠肉沽酒。欺誑自活。或出入息利。計時賣日。聚積苛尅。貪求無厭。或無戒德。空納信施。受人供養。不慚不愧。如是等罪。今悉懺悔。</p>
<p>又或捶奴撲婢。驅使僮吏不問饑渴寒屠。或癈折橋梁。杜絕行路。如是等罪。今悉懺悔。</p>
<p>又或放逸自恣。無記散亂。樗蒲圍碁。羣會屯聚。飲酒食肉。更相澆餞。無趣譚話論說天下。從<span class='corr'>年</span>竟<span class='corr'>歲</span>虗喪天日。初中後夜禪誦不修。懈怠懶墮。尸臥終日。於六念處心不經理。見他勝事。便生嫉妬。心懷磣毒。備起煩惱。致使諸惡猛風。吹罪薪火。常以熾燃。無有休息。三業微善一切俱焚。善根既盡。為一闡提。墮大地獄。無有出期。是故弟子。今日至到稽顙向十方一切三寶。懺悔上來所有一切眾罪。若輕若重。若麤若細。自作教他作。若隨喜作。以勢力逼迫令作。如是乃至讚歎行惡法者。今日至誠發露懺悔。願皆消滅。</p>
<p>又弟子等。依教悟理。照真察妄。反自思惟。多劫生中所造罪業。若不懺悔。必墮三途。累劫受殃。善根難續。哀哉大險。造此愆違。痛矣愚癡不知改悔。若猶隱覆。成決定因。臨命終時。地獄相現。風力解體。意想慞惶。隨惡業牽備受苦毒。燄[?*雲]電爍沸鼎雷奔。獄卒振威鐵虵縱毒。鋒刃亂起。苦具交馳。喪瞻巳魂。莫知依救。冥冥厚夜。累劫窮年。八熱八寒。無不經歷。從地獄出。或墮畜生。大蟒毒蟲無類不文。或受餓鬼。骨節燒燃。積劫餓虗受苦無極。我今歸命三寶。懺洗罪愆。諸佛大悲。願垂拔濟。頓袪愚業。翻作淨因。身心齊空。罪福無住。了見真性等佛法身。三業罪愆成三解脫。六根重障翻作六通。劒樹刀山皆成寶蕚。裂河沸屎盡作花池。法界穢邦一時清淨。</p>
<p>懺悔<span class='corr'>已</span>。至心歸命禮三寶。</p>
</div>
<div class='div-other'><a id='mulu85' />
<p class='h2'>至心發願</p><p>願弟子等。承是懺悔無明顛倒五逆等罪所生功德。生生世世。遇正法緣。正信心生。正見明了。菩提心發。菩薩行圓。為護法城。弘通大道。像法不法皆願主持。在家出家常為佛子。又願承是懺悔一切諸惡所生功德。生生世世。慈和忠孝。謙卑忍辱。知廉識耻。先意問訊。循良貞謹。清潔義讓。於僧於俗無不欽承。若怨若親無不愛念。遠離惡友。常遇善緣。守攝六根。警護三業。捍勞忍苦。心不退沒。立菩提志。荷負眾生。常與眾生作所依止。</p>
<p>發願<span class='corr'>已</span>。至心歸命禮三寶。</p>
</div>
<div class='div-other'><a id='mulu86' />
<p class='h2'>○白眾等聽說經中無常偈</p>
<div class="lg regular"><div class='lg-row'>一切眾生類　死法常現前　設以諸方便</div>
<div class='lg-row'>不能遮此法　久受無量樂　必定還退沒</div>
<div class='lg-row'>是故諸人天　不應縱貪欲　欲洄澓所轉</div>
<div class='lg-row'>中後常苦惱　云何愚癡人　於欲生愛樂</div>
<div class='lg-row'>如妙色毒華　如觸猛火燄　欲樂亦如是</div>
<div class='lg-row'>後受大苦惱　如火益眾薪　其燄不可滅</div>
<div class='lg-row'>自他俱能燒　欲樂亦如是</div>
</div></div></div>
<p class='juan'>圓覺道場禮懺禪觀法事卷第三</p>
<div class='div-w'><p>根本寫本</p>
<p style="margin-left:1em">寬元二年十月十七日於栂尾西房以經藏唐本盡寫之<span class='note-inline'>(云云)</span></p>
<p style="margin-left:1em">第二轉建仁七年三月二十日於山井[(光-儿+?)*?]</p>
</div>
</div><!-- end of div[@id='body'] -->
</body></html>