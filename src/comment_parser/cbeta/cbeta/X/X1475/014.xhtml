<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu389' />圓覺道場禮懺禪觀等法事卷第十四</p><p class="byline">終南山草堂寺沙門　宗密　述</p>
<div class='div-other'><a id='mulu390' />
<p class='h1'>第二十一上</p>
<div class='div-other'><a id='mulu391' />
<p class='h2'>歎梵准前　歎佛</p><p>如來應正等覺大智慧海。常有四種大智慧寶。具足無量威德光明。此智寶光觸諸菩薩。乃至令得如來大智。何等為四。所謂滅一切散善波浪大智慧寶。除一切法愛大智慧寶。慧光普照大智慧寶。與如來平等無邊無功用寶大智慧寶。諸菩薩修集一切助道法時。起無量散善波羅浪。一切世間天人阿修羅。所不能壞。如來以滅一切散善波浪大智慧寶光明。觸彼菩薩。令捨一切散善波羅。持心一境。住於三昧。又以除一切法愛大智慧寶光明。觸彼菩薩。令捨離三昧味著。超廣大神通。又以慧光普照大智慧寶光明。觸彼菩薩。令捨所起光大神通。住大明功用行。又以與如來平等無邊無功用大智慧光明。觸彼菩薩。令捨所起大明功用行。乃至得如來平等地。息一切功用。令無有餘。若無如來此四智寶大光照觸。乃至有一菩薩。得如來地。無有是處。是為如來心第五相<span class='note-inline'>(入八禮)</span></p>
<p>至心歸命禮大方廣圓覺經中大光明藏問依法離病普覺菩薩。</p>
</div>
<div class='div-other'><a id='mulu392' />
<p class='h2'>第一　五　述問目</p><p>於是普賢菩薩白佛言。世尊。末世眾生。去佛漸遠。賢聖隱伏。邪法增熾。使諸眾生。求何等人。依何等法。行何等行。除去何病。云何發心。令彼羣盲。不墮邪見。</p>
<p style="margin-left:0em;text-indent:0em;" class="lg-abnormal"><div class='lg-row'>解在從前六段經　行於三觀及諸輪</div>
<div class='lg-row'>我受最為幽隱鄣　上來委細又彼陳</div>
<div class='lg-row'>始終修證文皆備　只要強緣發正因</div>
<div class='lg-row'>緣者必須真善友　教令反妄契於真</div>
<div class='lg-row'>長時用意無差舛　差修之柱□苦辛</div>
<div class='lg-row'>菩薩脩智如是事　威儀禮佛具諮陳</div>
<div class='lg-row'>末世眾生去佛遠<span class='note-inline'>(如人有子。病者偏憂。菩薩大悲。先哀末世)</span></div>
<div class='lg-row'>聖賢隱伏沒邪津　修行欲辨明師者<span class='note-inline'>(前云求善知識。不墮邪見。故求此也)</span></div>
<div class='lg-row'>未委令求何等人</div>
<div class='lg-row'>依何等法行何行　心除何病得精純</div>
<div class='lg-row'>何以發心合大道　自他俱得出沉淪</div>
</p><p style="margin-left:1em">答處有五段。今二十一偈。一指示明師令事。答求何等人。</p>
<p>善男子。末世眾生。將發大心。求善知識。欲修行者。當求一切正知見人。心不住相。不著聲聞緣覺境界。雖現塵勞。心常清淨。示有諸過。讚歎梵行。不令眾生入不律儀。求如是人。即得成就阿耨多羅三藐三菩提。末世眾生。見如是人。應當供養。不惜身命。彼善知識四威儀中。常現清淨。乃至示現種種過患。心無憍慢。況復<span class='corr'>摶</span>財妻子眷屬。若善男子。於彼善友。不起惡念。即能究竟。成就正覺。心華發明。照十方剎。</p>
<p style="margin-left:0em;text-indent:0em;" class="lg-abnormal"><div class='lg-row'>佛言末世眾生等　大心將發<span class='note-inline'>(揀二乘心)</span>欲修行<span class='note-inline'>(正因)</span></div>
<div class='lg-row'>須求正見真知識<span class='note-inline'>(正緣也。佛種從緣起故。文殊告善財云。親近供養諸善知識。是具一切智最初因緣。光讚般若云。欲學般若。常與善知識相隨。常當承事)</span></div>
<div class='lg-row'>理事窮通照未萌<span class='note-inline'>(法句經云。善解深法空無相無作。了達諸法本來平等。無業無報。無因無果。於畢竟空中。熾然建立。名善知識。華手經云。有四法者。當知是善知識。謂善知修道教化名及過患)</span></div>
<div class='lg-row'>心不住於三界相<span class='note-inline'>(六塵)</span>　亦非滯在二乘坑<span class='note-inline'>(不着聲聞緣覺境界)</span></div>
<div class='lg-row'>外相順違無定迹</div>
<div class='lg-row'>中心<span class='note-inline'>(恒清淨)</span>悲智必專精<span class='note-inline'>(淨名云。雖有妻子。常修梵行。華嚴云。菩薩在家。與妻子俱。未曾捨離菩提之心)</span></div>
<div class='lg-row'>雖現塵勞<span class='note-inline'>(貪等)</span>讚梵行</div>
<div class='lg-row'>雖同諸過毀迷情　撿察意根常寂靜</div>
<div class='lg-row'>且將同事攝眾生<span class='note-inline'>(欲度有過眾生。先以同事。相攝。心既相親。方能受教)</span></div>
<div class='lg-row'>抱持斷欲婆須蜜<span class='note-inline'>(華嚴說也。乃至攝我脣吻等。皆得解脫法門)</span></div>
<div class='lg-row'>入舍呵婬是淨名<span class='note-inline'>(入於〔婬〕。示欲之過。又云先以欲鉤牽。後令入佛智)</span></div>
<div class='lg-row'>或因事故乖真教　貶<span class='corr'>己</span>乘非護法城<span class='note-inline'>(或為利益。或有別緣。或厄難。或病疾等。所作非儀。暫乖真教。只得貶<span class='corr'>己</span>乘非。不得飾非說理。以誤凡下)</span></div>
<div class='lg-row'>不使眾生入不律　終令塵濁至澄清</div>
<div class='lg-row'>求得奴斯真善友　貪真減損智增明</div>
<div class='lg-row'>無邊苦海終當出　阿耨菩提決定成</div>
<div class='lg-row'>末世眾生見此輩　必須供養委身形</div>
<div class='lg-row'>設令喪命須乘事　文在大乘四法經<span class='note-inline'>(經云。未來眾生。發意欲求大菩提者。當修四法。一者當發大菩提心。寧失身命。不應退轉。二者應當親近善友。寧失身命。不應遠離。三修忍辱。四住寂靜之處。云云)</span></div>
<div class='lg-row'>因捨幻軀聞妙法　如將瓦器換金瓶</div>
<div class='lg-row'>見師過患及清淨　不得必生一念輕</div>
<div class='lg-row'>菩薩化儀何可測　須知貴寶弊囊盛<span class='note-inline'>(智度論文)</span></div>
<div class='lg-row'>豈以迹乖便怠慢　豈觀順行始虔誠</div>
<div class='lg-row'>身命尚猶不合惜　況於財食及名榮</div>
<div class='lg-row'>始終不起<span class='note-inline'>(惡)</span>猜疑念<span class='note-inline'>(猜疑即惡也。法句說。疑念之失云云)</span></div>
<div class='lg-row'>正覺心華自發明　明照十方諸剎土</div>
<div class='lg-row'>初心等佛不應驚<span class='note-inline'>(前章<span class='corr'>已</span>說故。此不可驚也)</span></div>
<div class='lg-row'>次說明師所證法　應離四病契心靈</div>
<div class='lg-row'>便是答依何等問　眾人一一自專聽</div>
</p><p style="margin-left:1em">二分別四病令除。答依何等法令當。</p>
</div>
<div class='div-other'><a id='mulu393' />
<p class='h2'>第三　九偈　述生心造作</p><p>善男子。彼善知識所證妙法。應離四病。云何四病。一者作病。若復有人作如是念言。我於本心。作種種行。欲求圓覺彼圓覺性非作得故。說名為病。</p>
<p style="margin-left:0em;text-indent:0em;" class="lg-abnormal"><div class='lg-row'>若復有人作是念　欲求圓覺在修持</div>
<div class='lg-row'>獨度籌量種種行<span class='note-inline'>(或此行。或彼行。非一人。悉擬行為種種)</span></div>
<div class='lg-row'>興心計校擬營為　誦呪持經僧俗講</div>
<div class='lg-row'>拘身執律事威儀　端然宴坐心心息</div>
<div class='lg-row'>照有觀空種種思　供養佛僧申敬重</div>
<div class='lg-row'>修營塔寺効驅馳　遊行世界資聞見</div>
<div class='lg-row'>棲止深山避過非　或受飢寒苦是行</div>
<div class='lg-row'>或云衣食道之資　或擬終身唯自撿</div>
<div class='lg-row'>或謀他日作人師　於此多門隨執一</div>
<div class='lg-row'>欲憑此行契玄微　既是生情屬造作</div>
<div class='lg-row'>故於圓覺悉乖違　彼圓覺性非因作</div>
<div class='lg-row'>作意如何得契之　有作有求非解脫<span class='note-inline'>(上皆准經呵非了。此下以經密意。影顯是云)</span></div>
<div class='lg-row'>無求無作自圓伊</div>
<div class='lg-row'>伊圓舉動皆無著　語默縱橫總合亘</div>
<div class='lg-row'>還就上來諸行相　遇緣應作在隨時</div>
<div class='lg-row'>隨智不隨於識念　即於圓覺不參差</div>
<div class='lg-row'>貪瞋習氣量輕重　自看何病用何治</div>
<div class='lg-row'>六度還須長順性<span class='note-inline'>(起信云性無慳恡。順本性故。修檀乃至般若皆爾)</span></div>
<div class='lg-row'>利他方便運慈悲　聚沙積土猶成佛<span class='note-inline'>(法華經)</span></div>
<div class='lg-row'>豈況多聞門<span class='note-inline'>(上來所引)</span>何所疑</div>
</p></div>
<div class='div-other'><a id='mulu394' />
<p class='h2'>第四　六　述任意浮沉</p><p>二者任病。若復有人作如是言。我等今者不斷生死。不求涅槃。生死涅槃無起滅念。任彼一切。隨諸法性。欲求圓覺。彼圓覺性非任有故。說名為病。</p>
<p class="lg-abnormal"><div class='lg-row'>二者名之為任病　復有餘人作是言</div>
<div class='lg-row'>我今不斷於生死　復不求於寂滅門</div>
<div class='lg-row'>生死涅槃無起滅　任他一切稱其根</div>
<div class='lg-row'>各順自心隨法性　何須改作強生痕</div>
<div class='lg-row'>衣食精麤但喫著　是非好惡不能論</div>
<div class='lg-row'>要住要行看穩便　誰能謙讚記寒溫</div>
<div class='lg-row'>彼圓覺性非因性　故佛呵之為病源</div>
<div class='lg-row'>前段驅馳欲覓佛　此科放縱任迷昏</div>
<div class='lg-row'>定慧功能從不營　貪瞋習氣若為飜</div>
<div class='lg-row'>尚味欲天勝福樂　焉真覺性出塵喧</div>
<div class='lg-row'>四皓<span class='note-inline'>(商山之者)</span>寧逃業力擊　七賢豈免死生吞</div>
<div class='lg-row'>若不修行常幻化<span class='note-inline'>(前云若諸眾生。本不修行。於生死中。常居幻化)</span></div>
<div class='lg-row'>此之意見豈堪存</div>
</p></div>
<div class='div-other'><a id='mulu395' />
<p class='h2'>第五　三　述止息妄心</p><p>三者止病。若復有人作如是言。我今自心永息諸念。得一切性。寂然平等。欲求圓覺。彼圓覺性。非止合故。說名為病<span class='note-inline'>(說此病者。防前奢摩他觀也。恐迷取靜澄念之言。成此病也)</span>。</p>

<div class="lg regular" style="margin-left:0em;"><div class='lg-row'>第三止病今當說　有人患見眾攀緣</div>
<div class='lg-row'>自心永息於諸念　一切均平皆寂然</div>
<div class='lg-row'>圓覺性非偏止合　兼於觀照始名禪</div>
<div class='lg-row'>故佛判之為止病　病者良由住一邊<span class='note-inline'>(救云。本性無念。念起乖〔住〕。今止妄念。以合本性。何妨。今破之云)</span></div>
<div class='lg-row'>念無而有猶能止　照有而迷何不研<span class='note-inline'>(研磨觀察)</span></div>
<div class='lg-row'>念異真心既要息　止非覺性亦須甄<span class='note-inline'>(真本無念。念既乖真。性本無止。止亦違性。故須甄揀)</span></div>
</div></div>
<div class='div-other'><a id='mulu396' />
<p class='h2'>第六　三　述滅除根境</p><p style="margin-left:1em"><span class='note-inline'>(計之空無。是滅除義)</span>。</p>
<p>四者滅病。若復有人作如是言。我今永斷一切煩惱。身心畢竟空無所有。何況根塵虗妄境界。一切永寂。欲求圓覺。彼圓覺性非寂相故。說名為病<span class='note-inline'>(說此病。防寂觀也。由前二十五輪中。指寂觀。皆云寂滅。及斷煩惱。恐迷彼成此)</span>。</p>

<div class="lg regular"><div class='lg-row'>前門息念令歸寂　此見身心畢竟空</div>
<div class='lg-row'>何況根塵虗妄境　永除煩惱以為功</div>
<div class='lg-row'>覺體虗明何永寂　滅心住寂是乖中</div>
<div class='lg-row'>中道有空雖總泯　真源動靜必雙融</div>
<div class='lg-row'>恒沙妙用元無礙　住寂之心豈是通</div>
<div class='lg-row'>乍說不妨如近理　細詳方覺甚乖宗</div>
</div></div>
<div class='div-other'><a id='mulu397' />
<p class='h2'>第七　九　述結明真偽</p><p>離四病者。則知清淨。作是觀者名為正觀。若他觀者名為邪觀。</p>
<p style="margin-left:0em;text-indent:0em;" class="lg-abnormal"><div class='lg-row'>四門皆是諸經讚　三觀之中二亦然<span class='note-inline'>(□□)</span></div>
<div class='lg-row'>今此佛呵為病者　有其兩意聽吾宣</div>
<div class='lg-row'>一者四皆無觀慧　半浮半滯各成偏</div>
<div class='lg-row'>二者率心住一行　所聞之法未精研</div>
<div class='lg-row'>纔悟一門離善友　纔看一教厭文繁</div>
<div class='lg-row'>不窮聖意為繩墨　不就明師為勝緣</div>
<div class='lg-row'>但自性倩立意見　但貪單省情於邊</div>
<div class='lg-row'>細詳經意知如此　是故皆云作是言<span class='note-inline'>(是意中言。非出聲也)</span></div>
<div class='lg-row'>若使一人即具四</div>
<div class='lg-row'>但存互泯墮成圓　即此四門皆入道</div>
<div class='lg-row'>結云清淨是無愆　遮莫施為種種行</div>
<div class='lg-row'>元來止息不離運　雖觀根境皆空寂</div>
<div class='lg-row'>任運見聞無所牽　由是結云名止觀</div>
<div class='lg-row'>病除法在可精專　若怕四愆俱不用</div>
<div class='lg-row'>更於四外有何詮　故云他觀名邪觀</div>
<div class='lg-row'>不離不即實幽玄　若更生情為別見</div>
<div class='lg-row'>斯為他觀涉邪阡<span class='note-inline'>(阡者〔怕〕路)</span>　取四名邪離四正</div>
<div class='lg-row'>離由俱用取由偏　猶如四謗因偏取</div>
<div class='lg-row'>四謗俱融是四門<span class='note-inline'>(入法無門也。華嚴序云。四句之火莫焚。萬法之門皆入)</span></div>
</p></div>
<div class='div-other'><a id='mulu398' />
<p class='h2'>第八　三　徵釋四病所屬</p>
<div class="lg regular" style="margin-left:0em;"><div class='lg-row'><span class='corr'>已</span>知四病心須離　未審經文誡阿誰</div>
<div class='lg-row'>為說學徒為善友　文中標結似相違<span class='note-inline'>(標處似明善友。結處似誡學人。故此徵起而問也。下徵釋云)</span></div>
<div class='lg-row'>今勘佛言詳利害　學徒善友總須知</div>
<div class='lg-row'>是以經中迴互說　令知此病貫師資</div>
<div class='lg-row'>既知四病應當離　學道須馮離病師</div>
<div class='lg-row'>依詫此師修道處　始終離病是常規</div>
</div></div>
<div class='div-other'><a id='mulu399' />
<p class='h2'>第九　十六　述第三辨事師之心</p><p style="margin-left:1em">答行何等行<span class='note-inline'>(文云欲修行者。應當供養善友。結法如是修行。方入圓覺故)</span>。</p>
<p>善男子。末世眾生。欲修行者。應當盡命供養善友事善知識。彼善知識欲來親近。應斷驕慢。若復遠離。應斷瞋恨。現逆順境。猶如虗空。了知身心畢竟平等。與諸眾生。同體無異。如是修行。方入圓覺。</p>
<p style="margin-left:0em;text-indent:0em;" class="lg-abnormal"><div class='lg-row'>菩薩問修何等行　佛言善友是因緣<span class='note-inline'>(悟是了因。本性是正因。善友是緣因。具三因。即證果也)</span></div>
<div class='lg-row'>末世欲修三觀者</div>
<div class='lg-row'>應當盡命永相親<span class='note-inline'>(善財問文殊。云何學菩薩行。文殊令事善知識涅槃云。善友成菩提具足因緣)</span></div>
<div class='lg-row'>怡聲順色長乘事</div>
<div class='lg-row'>發言吐氣即須真　若來親近除驕慢<span class='note-inline'>(善友度人種種方便。師徒相契。法意方傳。是以親近。愚者無識。驕慢即生)</span></div>
<div class='lg-row'>若復遠離勿生瞋<span class='note-inline'>(或欲除慢。或遇異緣。相去相離。便生瞋恨云。疎我親彼。說受說憎。既一念瞋。則百萬鄣起。非唯失道。乃墮三途。故佛誡之也)</span></div>
<div class='lg-row'>慈悲度脫多方便　俯就機情尚與鄰</div>
<div class='lg-row'>要妙行門難付授　師徒心契意方申</div>
<div class='lg-row'>愚人因此生輕慢<span class='note-inline'>(論語云。女子與小人。近之則不遜。遠之則怨)</span></div>
<div class='lg-row'>慢鄣如何法入神　直須供養無厭足<span class='note-inline'>(現)</span></div>
<div class='lg-row'>順逆<span class='note-inline'>(境猶)</span>如<span class='note-inline'>(虗)</span>空<span class='note-inline'>(心無改易。如空不變。於逆如空。不分別)</span>始悟真</div>
<div class='lg-row'>我與眾生兼善友　身心畢竟<span class='note-inline'>(平等同)</span>體<span class='note-inline'>(無異)</span>常均</div>
<div class='lg-row'>如是修行方入覺</div>
<div class='lg-row'>不能如是是頑器　不知善友何恩德</div>
<div class='lg-row'>諸佛皆令沒命親　法句經中撮要說</div>
<div class='lg-row'>眾聽略引少多文<span class='note-inline'>(舉二十一喻)</span></div>
<div class='lg-row'>眼能示導菩提路<span class='note-inline'>(具云善知識者。猶如眼目。示導汝等菩提路故。初六字。後一字。每喻皆同)</span></div>
<div class='lg-row'>父母養<span class='note-inline'>(育汝等菩提路故)</span>於智慧身</div>
<div class='lg-row'>脚能荷負<span class='note-inline'>(汝等)</span>離生死<span class='note-inline'>(第三句。皆有汝等字。無者少也)</span></div>
<div class='lg-row'>橋梁運載出沉淪　日月照令離黑闇</div>
<div class='lg-row'>財寶資令<span class='note-inline'>(〔枚〕攝汝等)</span>永<span class='note-inline'>(經無永字)</span>離貪<span class='note-inline'>(苦故)</span></div>
<div class='lg-row'>利箭射於煩惱賊　勇將能降生死軍</div>
<div class='lg-row'>絙繩挽拔離地獄　妙藥醫治貪與瞋</div>
<div class='lg-row'>衣<span class='note-inline'>(寶衣蓋覆切色身)</span>食<span class='note-inline'>(飲食能使長法身)</span>梯橙<span class='note-inline'>(扶助至彼岸)</span>并鎧杖<span class='note-inline'>(降伏汝等諸魔怨故)</span></div>
<div class='lg-row'>利刀<span class='note-inline'>(能斷諸魔怨故)</span>時雨<span class='note-inline'>(潤漬菩提牙)</span>火燒薪<span class='note-inline'>(能熟涅槃食故)</span></div>
<div class='lg-row'>善知識者有如是</div>
<div class='lg-row'>無量無邊功德輪　善等如來能破惑</div>
<div class='lg-row'>故令教汝倍殷勤　寶明聞說號咷哭</div>
<div class='lg-row'>淚下<span class='corr'>椎</span>胸悶絕頻<span class='note-inline'>(於是寶明〔寶明〕菩薩與諸大眾。聞說此法及善知識甚深法要。舉聲號哭淚下如雨。悲啼懊惱。不能自裁。自念我等。從曠劫來。為善知識之所守護。是故今日。值於如來。得聞深法。善知識力。非我力能。自念我等從本<span class='corr'>已</span>來。未曾報恩。無心親近。說是語<span class='corr'>已</span>。重復舉聲云云)</span></div>
<div class='lg-row'>自恨多生蒙守護</div>
<div class='lg-row'>不知恩德但因修　世尊憐愍虗長歎</div>
<div class='lg-row'>動殺普光菩薩臻　情問如何事善友</div>
<div class='lg-row'>佛言善友德無倫　能於三毒塵勞處</div>
<div class='lg-row'>便令頓悟出迷津　如有將船相濟渡</div>
<div class='lg-row'>不覺身心到海濵<span class='note-inline'>(水際)</span>　欲行險路須依詫</div>
<div class='lg-row'>備有寶車鎧仗人　甘露獸王金翅鳥</div>
<div class='lg-row'>無邊功德實希聞　應當供養忘軀命</div>
<div class='lg-row'>何況妻兒及七珍　善友所為種種行</div>
<div class='lg-row'>不應疑念一微塵　具引一經為類例</div>
<div class='lg-row'>華嚴等教卒難陳　是以善財求大行</div>
<div class='lg-row'>文殊一向遣南巡</div>
</p></div>
<div class='div-other'><a id='mulu400' />
<p class='h2'>第十　三　述第四除病之行</p><p style="margin-left:1em">答除去何病<span class='note-inline'>(於中先說病後說除)</span>。</p>
<p>善男子。末世眾生。不得成道。由有無始自他憎愛一切種子。故未解脫<span class='note-inline'>(上皆病也。此下說〔活。活〕中又二。初且等心觀人云)</span>。若復有人。觀彼怨家。如<span class='corr'>己</span>父母。心無有二。即除諸病<span class='note-inline'>(此下明等心觀法云)</span>於諸法中。自他憎愛。亦復如是。</p>

<div class="lg regular" style="margin-left:0em;"><div class='lg-row'>末世眾生不得道　皆由憎愛自他心</div>
<div class='lg-row'>現行前段論麤重　種子斯文說甚深<span class='note-inline'>(唯識論中。引經偈云。阿陀那識甚深細。一切種子如瀑流。我於凡愚不開演。恐彼分別執為我)</span></div>
<div class='lg-row'>若見怨家如父母　始終不作二胸襟<span class='note-inline'>(胸襟心也)</span></div>
<div class='lg-row'>如此能除諸病本　修行聖道始堪任</div>
<div class='lg-row'>於諸法處還如是　生死涅槃非古今</div>
<div class='lg-row'>人法自他平等見　華嚴萬行自成林<span class='note-inline'>(十行菩薩皆同名林。謂功德林等)</span></div>
</div></div>
<div class='div-other'><a id='mulu401' />
<p class='h2'>第十一　四　述第五發心深廣</p><p style="margin-left:1em">答云何發心之問。</p>
<p>善男子。末世眾生欲求圓覺。應當發心作如是言<span class='note-inline'>(揀器也。准彌勒頌釋金剛經發心安住。有四種心。謂一廣大心。四生悉度也。二第一心。令入無餘涅槃也。三常心。實無眾生得度。四不顛倒心。無我人相等。今經亦同)</span>。盡於虗空一切眾生<span class='note-inline'>(一廣大心)</span>。我皆令入究竟圓覺<span class='note-inline'>(二第一心)</span>。於圓覺中無取覺者<span class='note-inline'>(三常心也)</span>。除彼我人一切諸相<span class='note-inline'>(四不顛倒心)</span>。如是發心不墮邪見。</p>

<div class="lg regular"><div class='lg-row'>佛言末世眾生等　若求圓覺決心求</div>
<div class='lg-row'>應當廣發無邊□　世界虗空等廓周</div>
<div class='lg-row'>所有卵胎濕化等　悉皆度脫永無休<span class='note-inline'>(一。廣大心)</span></div>
<div class='lg-row'>令歸究竟圓明覺　盡使出於生死流<span class='note-inline'>(二。第一心)</span></div>
<div class='lg-row'>於□覺心無取者<span class='note-inline'>(三。常心也)</span>　我人諸相<span class='corr'>已</span>今搜<span class='note-inline'>(不顛倒心)</span></div>
<div class='lg-row'>念念自熏悲智種　心心自鍊漸調柔<span class='note-inline'>(十地)</span></div>
<div class='lg-row'>品地地有調柔果　乘斯願力逢緣化</div>
<div class='lg-row'>豈假生情我計修　三世如來皆若此<span class='note-inline'>(如是發心)</span></div>
<div class='lg-row'>不<span class='note-inline'>(墮邪見)</span>然便是二乘收</div>
</div></div>
<div class='div-other'><a id='mulu402' />
<p class='h2'>至心懺悔</p><p>弟子等。<span class='corr'>已</span>懺殺罪。次懺劫盜之罪。經中說言。物若屬他。他所守護。於此物中。一草一葉。不與不取。何況盜竊。但自眾生。唯見現在。故以種種不道而取。致使未來受此殃累。是故經言。劫盜之罪。能令眾生墮於地獄餓鬼受苦。若在畜生。則受牛馬驢騾駱駄等形。以其所有身力血肉。償他宿債。若生人中。為他奴婢。衣不蔽形。食不充口。貧寒困苦。人理殆盡。劫盜既有如是苦報。是故弟子。今日至到稽首歸依佛。</p>
<p>弟子。自從無始以來。至于今日。或盜他財寶。興刃強奪。或自恃怙身力。逼迫而取。或恃公威。或假勢力。高桁大械。枉厭良善。吞納姦貨。栲直為曲。為此因緣身羅憲網。或住邪治領他財物。侵云益私。侵私益公。損彼利此。損此利彼。自饒口與心恡。或竊沒祖佸。偷度關稅。匿公輸課。藏隱使役。如是等罪。今悉懺悔。或是佛物僧物。不與而取。或經像物。或營治塔寺物。或供養常住僧物。或擬招提僧物。或盜取悞用。恃勢不還。或自借貸人。或復換貸漏忘。或三寶物混亂雜用。或以眾物糓米。樵薪。鹽豉。醬醋。菜<span class='corr'>茹</span>。果實。錢帛。竹木。繒綵。幡蓋。香華。油燭。隨情逐意。或自用。或與人用。或摘佛華果。用僧鬘物。因三寶財。私自用。或與人利<span class='corr'>己</span>。如是等罪。無量無邊。今日慙愧。皆悉懺悔。</p>
<p>又復無始以來。至于今日。或作周旋朋友師僧同學父母兄弟六親眷屬。共住同止。百一所須。臾相欺罔。或於鄉鄰比近。移籬拓牆。侵他第宅。改標易相。虜略田園。因公託私。奪人邸店及以屯野。如是等罪。今悉懺悔　又復無始以來。或攻城。破邑。燒村。柵壞。偷賣良民。誘他奴婢。或復枉壓無罪之人。使其形殂血刃。身被徒鏁。家業破散。骨肉生離。分張異域。生死隔絕。如是等罪。無量無邊。今日至到。皆悉懺悔　又復無始以來。至於今日。或商估博貨。邸店市易。輕秤小計。滅割尺寸。盜竊分銖。欺罔圭合。以麤易好。以短換長。巧欺百端。希望毫釐。如是等罪。今悉懺悔　又復無始以來。至于今日。穿踰牆壁。斷道抄略。抵捍債息。負情違要。面欺心口。或非道陵奪鬼神禽獸四生之物。或假託卜相。取人財寶。如是乃至以利求利。惡求多求。無厭無足。如是等罪。無量無邊。不可說盡。今日至到。向十方佛尊法聖眾。皆悉懺悔。</p>
<p>次復懺悔貪愛之罪。經中說言。但為貪欲。閉在癡獄。沒生死河。莫之能出。眾生為是五欲因緣。從昔以來。流轉生死。一一眾生。一切生中。所積身骨。如王舍城毗富羅山。所飲母乳。如四大海水。身所出血。復過於此。父母兄弟六親眷屬。命終哭泣。所出目淚。如四海水。是故說言。有愛即生。愛盡即滅。故知生死貪愛為本。所以經言。婬欲之罪。能令眾生墮於地獄餓鬼受苦。若在畜生。即受鴿雀鴛鴦等身。若生人中。妻不貞良。不得隨意眷屬。婬欲既有如此惡報。是故弟子。今日稽顙歸依佛。</p>
<p>弟子。自從無始以來。至於今日。或通人妻妾。奪他婦女。侵陵貞潔。行比丘尼。破他梵行。逼迫不道。濁心邪視。言語嘲調。或復耻他門戶。汙賢善名。或於男子五種人所。起不淨行。如是罪。無量無邊。今日至誠。皆悉懺悔　又復無始以來。至於今日。或為眼色惑。愛染玄黃紅綵朱紫珍玩寶飾。或取男女長短黑白姿態之相。起非法想。耳貪好聲。宮商絃管伎樂歌唱。或取男女音聲語言啼笑之相。起非法想。或鼻藉各香蘊麝幽蘭鬱金蘇合。起非法想。或舌貪好味鮮美甘肥眾生肉血。資養四大。更增苦本。起非法想。身樂華綺錦繡羅縠一切細滑七珍麗服。起非法想。或意多亂想。觸向乖法。有此六想造罪尤甚。如是等罪。無量無邊。今日至到。向十方佛尊法聖眾。皆悉懺悔。</p>
<p>上<span class='corr'>已</span>懺悔身三業竟。今當次第懺悔口四惡業。經中說言。口業之罪。能令眾生墮於地獄餓鬼受苦。若在畜生。則受鵂鶹鳩鴿鳥形。聞其聲者。無不憎惡。若生人中。口氣常臭。所有言說。人不信受。眷屬不和。常相鬪諍。口業既如是惡果。是故弟子今日至誠歸依佛。</p>
<p>弟子。自從無始以來。至於今日。妄言兩舌。惡口綺語。傳空說有。說有言空。不見言見。見言不見。不聞言聞。聞言不聞。不知言知。知言不知。欺賢罔聖。言行相乖。自稱<span class='corr'>己</span>譽。得過人法。我得四禪四無色定。阿那波那十六行觀。得須陀洹。至阿羅漢辟支佛。不退菩薩。天來龍來。鬼來神來。旋風土鬼皆至我所。彼問我答。顯異或眾。要名利。如是等罪。今悉懺悔。</p>
<p>又復無始以來。至於今日。或讒言鬪亂。交扇彼此。兩舌間搆。販筭口舌。向彼說此。向此道彼。離他眷屬。壞人善友。使狎密者為疎。親舊成怨。或綺辭不實。言不及義。誣議君父。評薄師長。破壞忠良。埋沒勝<span class='corr'>己</span>。通利二國。彼此扇作浮華虗巧。發言常虗。口是心非。其途非一。對而譽歎。背即呵毀。讚誦邪書。傳邪惡法。或惡口罵詈。言語麤獷。或呼天扣地。牽引鬼神。如是口業所生諸罪。無量無邊。今日至到。向十方佛尊法聖眾。皆悉懺悔。</p>
</div>
<div class='div-other'><a id='mulu403' />
<p class='h2'>至心發願</p><p>願弟子等。承是懺悔劫盜等罪。所生功德。生生世世。得如意寶。常雨七珍上妙衣服。百味甘露種種湯藥。隨意所須。應念即至。一切眾生無偷奪想。一切皆能少欲知足。不耽不染。常樂惠絕。行濟急道。頭目髓腦。如棄涕唾。迴向滿足檀波羅蜜。</p>
<p>又願弟子等。承是懺悔婬欲等罪。所生功德。願生生世世。自然化生。不由胞胎。清淨皎潔。相好光麗。六情開朗。聰利分明。了達恩愛猶如桎梏。觀此六塵如幻如化。於六欲境。決定厭離。乃至夢中不起邪想。內外因緣。永不能動。願以懺悔眼根功德。願令此眼徹見十方諸佛菩薩清淨法身。不以二相。願以懺悔耳根功德。願令此耳。常聞十方諸佛賢聖所說正法。如教奉行。願以懺悔鼻根功德。願令此鼻。常聞香積入法位香。捨離生死不淨臭穢。願以懺悔舌根功德。願令此舌。常䬸法喜禪悅之食。不貪眾生血肉之味。願以懺悔身根功德。願令此身披如來衣。著忍辱鎧。臥無畏牀。坐四禪座。願以懺悔意根功德。願令此意成就十想。洞達五明。深觀二諦空平等理。從方便慧。起十妙行。入法流水。念念增明。顯發如來大無生忍。</p>
<p>又願弟子。承是懺悔口業眾罪。所生功德。願生生世世。具八音聲四無礙辨。常說柔和利益之語。其聲清雅。一切樂聞。善解眾生方便言語。若有所說。應時應根。令彼聽者即得解了。超凡入聖。開發慧眼。</p>
<p>發願<span class='corr'>已</span>。歸命禮三寶。</p>
</div>
<div class='div-other'><a id='mulu404' />
<p class='h2'>○白眾等聽說此時無常偈</p><p class="lg-abnormal"><div class='lg-row'>人生一世內　妄想萬年期　黃昏氣撮心</div>
<div class='lg-row'>半夜命<span class='corr'>已</span>盡<span class='note-inline'>(集者標舉)</span>　眷屬皆捨去</div>
<div class='lg-row'>財物任他將　但持自善根　險道充糧食</div>
<div class='lg-row'>若無諸善業　不免趣三途　方悔一生中</div>
<div class='lg-row'>虗為別計挍　勸諸徒眾等　數數諦思惟</div>
<div class='lg-row'>動求正法門　動修出苦道</div>
</p><p style="margin-left:1em"><span class='note-inline'>(各說無常偈)</span></p>
</div></div>
<p class='juan'>圓覺道場禮懺禪觀等法事第卷十四</p>
</div><!-- end of div[@id='body'] -->
</body></html>