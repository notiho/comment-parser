<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu307' />圓覺道場修證廣儀卷第十一</p><p class="byline">終南山草堂寺沙門　宗密　述</p>
<div class='div-other'><a id='mulu308' />
<p class='h1'>第十六上</p>
<div class='div-other'><a id='mulu309' />
<p class='h2'>歎佛</p><p>如來淨妙色身。徧一切處。徧一切眾生。徧一切法。徧一切國土。非至非不至。如來身無身故。為眾生故。示現其身。以智光明。普照明故。令一切眾生世出世間諸善根業。皆得成就。以無量事。普益眾生。滅惡生善。破愚為智。常放無礙智慧光明。光照諸大菩薩。次照緣覺聲聞。次照決定善根眾生。乃至邪定亦皆普及。為作未來利益因緣。令成就故<span class='note-inline'>(云云)</span>。至心歸命。禮大方廣圓覺經中。大光明藏。問凡聖順覺。清淨慧菩薩。</p>
<p>於是清淨慧菩薩。在大眾中。即從座起。頂禮佛足。而白佛言。大悲世尊。為我等輩。廣說如是不思議事。本所不見。本所不聞。我等今者。蒙佛善誘。身心泰然。得大饒益。願為一切諸來法眾。重宣法王圓滿覺性。一切眾生。及諸菩薩。如來世尊。所證所得。云何差別。</p>

<div class="lg regular"><div class='lg-row'>從因修習終於果　此義前來說<span class='corr'>已</span>圓</div>
<div class='lg-row'>次第修成諸位地　相承義理次應宣</div>
<div class='lg-row'>淨慧知時而白佛　蒙前善誨至安然</div>
<div class='lg-row'>大眾疑情皆<span class='corr'>已</span>盡　更無義因可諮煩</div>
<div class='lg-row'>只是要聞凡聖位　恐增上慢到心前</div>
<div class='lg-row'>各知分齊勤修習　永免癡心<span class='corr'>僭</span>聖賢</div>
<div class='lg-row'>眾生菩薩并諸佛　皆隨順覺覺無偏</div>
<div class='lg-row'>所證所修何別異　致令凡聖各相懸</div>
</div><p>善男子。圓覺自性非性性有。循諸性起。無取無證。於實相中。實無菩薩及諸眾生。何以故。菩薩眾生皆是幻化。幻化滅故無取證者。譬如眼根不自見眼。性自平等。無平等者。眾生迷倒。未能除滅一切幻化。於滅未滅妄功用中。便顯差別。若得如來寂滅隨順。實無寂滅及寂滅者。</p>
<p class="lg-abnormal"><div class='lg-row'>佛言淨慧汝應聽　差別無差不異明</div>
<div class='lg-row'>圓覺本來諸行性<span class='note-inline'>(非輪迴性。及五性也)</span></div>
<div class='lg-row'>性中各有覺圓靈　隨諸性起成差別</div>
<div class='lg-row'>起滅無從<span class='note-inline'>(智起無來處。妄滅無去處)</span>性本冥<span class='note-inline'>(冥者。凝然不變也)</span></div>
<div class='lg-row'>於實相中唯自性　實無菩薩及眾生</div>
<div class='lg-row'>菩薩眾生皆幻化　幻化滅時何所成<span class='note-inline'>(無別佛也)</span></div>
<div class='lg-row'>如彼眼根不自見　本來平等離虧盈</div>
<div class='lg-row'>眾生不悟如斯事　未能滅幻<span class='corr'>但</span>隨情</div>
<div class='lg-row'>滅未滅中妄功用　約斯便立聖凡名</div>
<div class='lg-row'>從凡至聖成差別　大圓鏡裏見殊形</div>
<div class='lg-row'>成佛自然其寂滅<span class='note-inline'>(若得如來寂滅隨順)</span></div>
<div class='lg-row'>即無寂滅及能成</div>
</p><p>善男子。一切眾生。從無始來。由妄想我及愛我者。曾不自知念念生滅。故起憎愛。躭著五欲。若遇善友。教令開悟淨圓覺性。發明起滅。即知此生。性自勞慮。若復有人。勞慮永斷。得法界淨。即彼淨解為自鄣礙。故於圓覺而不自在。此名凡夫隨順覺性。</p>

<div class="lg regular"><div class='lg-row'>權宗位地皆稱實　實教始終是假名</div>
<div class='lg-row'>此唱經文當信位　初從凡地入真靈</div>
<div class='lg-row'>眾生妄執身為我　愛我當耽外色聲</div>
<div class='lg-row'>曾不自知五蘊性　剎那生滅未甞停</div>
<div class='lg-row'>忽逢善友心開悟　發明生滅本無生</div>
<div class='lg-row'>即知曠劫虗勞慮　與他貪愛百經營</div>
</div><p style="margin-left:1em"><span class='note-inline'>(上明從迷而悟了。此下明依悟息妄。得悟淨力。方名信位。即是初發起大菩提心也。若雖開悟。不頓發明。斷勞慮心。亦無〔直〕入信也。雖有信而無根也。經云。若復有人。即知合此兩勢也。文闕一飜。故以一偈補之)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>若人雖悟如斯理　勞慮依前偈侚世榮</div>
<div class='lg-row'>此則未名入信位　風吹蓬轉益緣輕<span class='note-inline'>(諸教云。十信未滿。如輕毛隨風。是此意也)</span></div>
<div class='lg-row'>若復有人勞慮斷</div>
<div class='lg-row'>不將主宰更當情　便見無邊法界淨</div>
<div class='lg-row'>用斯淨相作圓成　即此解心為自礙</div>
<div class='lg-row'>故於圓覺不通明　此是凡夫隨順覺</div>
<div class='lg-row'>信根成就可修行</div>
</p><p>善男子。一切菩薩見解為礙。雖斷解礙。猶住見覺。覺礙為礙。而不自在。此名菩薩未入地者隨順覺性。</p>
<p style="margin-left:0em;text-indent:0em;" class="lg-abnormal"><div class='lg-row'>進修反覆推情知　尅志頻觀覺性常</div>
<div class='lg-row'>方見解心<span class='note-inline'>(為礙)</span>猶帶相　未聞佛地聖凡忘<span class='note-inline'>(見道位。雖是聖人。而不見聖凡相)</span></div>
<div class='lg-row'>雖超信位能治起<span class='note-inline'>(第二注也)</span></div>
<div class='lg-row'>猶拘<span class='note-inline'>(住)</span>見覺在真膓<span class='note-inline'>(此病在真法身中。如人病在色身腸肚中也)</span></div>
<div class='lg-row'>見者<span class='note-inline'>(覺礙為礙)</span>未除還是礙　此於圓覺豈無妨</div>
<div class='lg-row'>未聖超凡何所目　世尊呼彼作賢良<span class='note-inline'>(良即賢也。為押韻故)</span></div>
<div class='lg-row'>至今共號三賢位<span class='note-inline'>(三名如次下)</span></div>
<div class='lg-row'>此經攝要舉宏綱<span class='note-inline'>(經中不列三十心也)</span></div>
<div class='lg-row'>還須更覽同宗教</div>
<div class='lg-row'>梵網<span class='note-inline'>(戒也)</span>華嚴<span class='note-inline'>(經也。皆盧遮那真身所說)</span>始廣張<span class='note-inline'>(廣張三十也)</span></div>
<div class='lg-row'>專慕聖流十發趣<span class='note-inline'>(十住也)</span>　十般長養<span class='note-inline'>(十行也。下相對釋此兩名)</span>十金剛<span class='note-inline'>(十迴向也)</span></div>
<div class='lg-row'>恒常住理<span class='note-inline'>(故名十住)</span>方能趣<span class='note-inline'>(住理故。能念念發心。趣於聖道。故菩薩戒名十發趣也。二名皆通。故起信中。分別發趣道相)</span></div>
<div class='lg-row'>長養聖胎十行強<span class='note-inline'>(修施等十行。方能長養聖胎。故戒中名十長養也)</span></div>
<div class='lg-row'>迴<span class='note-inline'>(迴謂迴轉。向謂趣向)</span><span class='corr'>己</span>向他<span class='note-inline'>(眾生)</span>凡向聖<span class='note-inline'>(菩薩也。又迴事向理實際也)</span></div>
<div class='lg-row'>由斯佛放膝輪光<span class='note-inline'>(佛於華嚴十迴向會。放膝輪光。加會主菩薩。膝足屈申迴轉之處。表迴向心矣)</span></div>
<div class='lg-row'>十幢高聳<span class='note-inline'>(會主菩薩名金剛幢。同位十菩薩。皆有幢字。表高聳義)</span>雖<span class='note-inline'>(雖縱奪之詞。生起下句。雖超前位。未及十地也)</span>堅固<span class='note-inline'>(堅固者。金剛義也。由三迴向故。行解堅固。堪入聖位。是以戒中。名十金剛。仁王經中。名十堅也)</span></div>
<div class='lg-row'>未登十地聖人鄉　既是賢人隨順覺</div>
<div class='lg-row'>立名賢位始相當<span class='note-inline'>(此經但云未入地者。隨順覺性。不言賢位。諸經又云三賢故此二句。會通二意也)</span></div>
</p><p>善男子。有照有覺。俱名鄣礙。是故菩薩常覺不住。照與照者同時寂滅。譬如有人自斷其首。首<span class='corr'>已</span>斷故。無能斷者。則以礙心。自滅諸礙。礙<span class='corr'>已</span>斷滅。無滅礙者。修多羅教。如標月指。若復見月。了知所標畢竟非月。一切如來。種種言說。開示菩薩。亦復如是。此名菩薩<span class='corr'>已</span>入地者。隨順覺性。</p>
</div>
<div class='div-other'><a id='mulu310' />
<p class='h2'>初二述加行位為入道之由</p>
<div class="lg regular" style="margin-left:0em;"><div class='lg-row'>因能迴向心寥廓　加行精勤入聖流<span class='note-inline'>(暖。頂。忍。世第一等四法。是加行入聖近方便也。此法依四尋伺四如實智。初後位立四尋伺者。尋思名義自性差別。假有實無。徧知此四離識。及識非有。故名實智。名義相異。故別尋求。二二相同。故合思察。依明得定。發下尋思。觀無所取。立為燸位。謂此位中。創觀所取名等四法皆自心變。假施設有。實不可得。初獲慧日前行相故〔明〕得名。即此所獲道火前相。故亦名暖。次依明增定。發上尋思。觀無所取。立為頂位。謂此位中。重觀所取名等四法皆自心變。假施設有。實不可得。明相轉盛。故〔名〕明增。尋思位極。故復名頂。依印順定。發下如實智。於無所取。決定印持。無能取中。亦順樂忍。既無實境。離能取識。寧有實識離所取境。所取能取相待立故。印順忍時總立為忍印前順後。立印順名。忍境識空。故亦名忍。依無間定。發上如實智。印二取空。立世第一法。謂前上忍。唯印能取空。今世第一法。二空雙印。從此無間。必入見道。故立無間名。異生法中此最勝故。名世第一法。如是燸頂依能取識。觀所取空。下忍起時。印境空相。中忍轉位。於能取識。印境是空。順樂忍可。上忍起位。印能取空。世第一法。雙印空相。皆帶相故。未能證實。故說菩薩。此四位中。猶於現前。安立少物。謂是唯識真勝義性。以彼空有二相未除。帶相觀心。有所得故。非實安住真唯識理。故彼偈云現前立少物。謂是唯識性。以有所得故。非實住唯識。彼識滅<span class='corr'>已</span>。方實安住。故今此云入聖流也)</span></div>
<div class='lg-row'>名義性差無所取　鑽研到頂印前修</div>
<div class='lg-row'>順後俱空無問所　現前少物尚彌留</div>
<div class='lg-row'>雖屬世間最第一　剎那後念法第儔<span class='note-inline'>(儔輩伴也。等流類也)</span></div>
</div></div>
<div class='div-other'><a id='mulu311' />
<p class='h2'>次四述證道</p><p style="margin-left:1em"><span class='note-inline'>(初半覺前非餘正明證相)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>方知照覺俱名礙　將眼看眸<span class='note-inline'>(眼中睛也)</span>實可著<span class='note-inline'>(覺照於覺。將眼看眼故。可羞於愚癡也。眼不自見不妨現見。如性不自覺。不妨常覺。故下云。常覺不住是也)</span></div>
<div class='lg-row'>常覺不妨常不住</div>
<div class='lg-row'>照與照者一時休　智於所緣無所得<span class='note-inline'>(唯識見道頌云。若時於所緣。智都無所得)</span></div>
<div class='lg-row'>離能所取迥然幽<span class='note-inline'>(頌次云。離二取相故。爾時住唯識。此下將唯識長行。和會此經云)</span></div>
<div class='lg-row'>常覺<span class='note-inline'>(此經)</span>即無分別智<span class='note-inline'>(彼論文也)</span></div>
<div class='lg-row'>不住<span class='note-inline'>(此經)</span>何關戲論收<span class='note-inline'>(彼論自釋。頌中無所遠離種種戲論法故。即此經不住字是也。無所得。亦是不住之義)</span></div>
<div class='lg-row'>爾時得住圓明覺<span class='note-inline'>(彼論云。爾時得住真唯識性。識性即此圓覺也。今順經宗。故云覺矣)</span></div>
<div class='lg-row'>智與真如等廓周<span class='note-inline'>(彼云。智與真如平等平等)</span></div>
<div class='lg-row'>如日照空珠照體　亦如人自斷其頭</div>
<div class='lg-row'>智日真空無二相　心珠本照離因由</div>
<div class='lg-row'>礙心自滅於心礙　滅<span class='corr'>已</span>即無被滅讎<span class='note-inline'>(有人滅我。彼即如讎。今不然也)</span></div>
</p></div>
<div class='div-other'><a id='mulu312' />
<p class='h2'>次三偈將前證道。對後教道。會通華嚴</p><p style="margin-left:0em;text-indent:0em;" class="lg-abnormal"><div class='lg-row'>華嚴初地經文說<span class='note-inline'>(初地經云。得經論智)</span></div>
<div class='lg-row'>教證二道地中優<span class='note-inline'>(優勝也。天親十地論釋之。開為九對。證一一云。教道證道說二道。入地方勝。故今云優)</span></div>
<div class='lg-row'>證道甚深成教道</div>
<div class='lg-row'>天親造論九九重□　照時只為亡能所</div>
<div class='lg-row'>徧照無邊百億□<span class='note-inline'>(彼經云。此見多百佛土王多百世界)</span></div>
<div class='lg-row'>悟佛教文離字句　得經論智轉勤求</div>
<div class='lg-row'>今經雖略還同二　當知聖理所讚流</div>
<div class='lg-row'>前是證門後是教　二皆不住即更收<span class='note-inline'>(不住二。即二道圓也。教即證。證即教。更互相即故。更互相收也)</span></div>
</p></div>
<div class='div-other'><a id='mulu313' />
<p class='h2'>次別釋教道</p><p style="margin-left:0em;text-indent:0em;" class="lg-abnormal"><div class='lg-row'>如人以指標初月　智者看天月似鈎</div>
<div class='lg-row'>遇滯指端不見月　二途俱失轉成疣</div>
<div class='lg-row'>理於心地非於語　語裏求真豈可搜</div>
<div class='lg-row'>月在空天不在指　指端覓月實悠悠</div>
<div class='lg-row'>如斯不住言兼證　方可名為法病瘳<span class='note-inline'>(瘳者。病差也)</span></div>
<div class='lg-row'>此入地人隨順覺</div>
<div class='lg-row'>照真慧日<span class='corr'>已</span>膢膢</div>
</p><p>善男子。一切鄣礙。即究竟覺。得念失念。無非解脫。成法破法。皆名涅槃。智慧愚癡。通為般若。菩薩外道所成就法。同是菩提。無明真如無異境界。諸戒定慧。及婬怒癡。俱是梵行。眾生國土同一法性。地獄天宮皆為淨土。有性無性。齊成佛道。一切煩惱畢竟解脫。法界海慧。照了諸相。猶如虗空。此名如來隨順覺性。</p>

<div class="lg regular"><div class='lg-row'>前辭曠劫塵勞界　創入如來法性中</div>
<div class='lg-row'>一向離凡唯聖道　一心稱理脫樊籠</div>
</div></div>
<div class='div-other'><a id='mulu314' />
<p class='h2'>次通聖中因果之異</p><p style="margin-left:0em;text-indent:0em;" class="lg-abnormal"><div class='lg-row'>今成佛果融凡聖　故與因門有異同<span class='note-inline'>(同者。同聖清淨之理異者。該於凡垢等)</span></div>
<div class='lg-row'>全合自然常究竟<span class='note-inline'>(自然是本覺。全合者。不住始覺故。名究竟覺也)</span></div>
<div class='lg-row'>不俱識智故圓通</div>
</p></div>
<div class='div-other'><a id='mulu315' />
<p class='h2'>次正述佛果之相</p><p style="margin-left:0em;text-indent:0em;" class="lg-abnormal"><div class='lg-row'>一切鄣礙即靈覺　一切真如悉混融<span class='note-inline'>(釋初總標之句。以下釋十對二相不異)</span></div>
<div class='lg-row'>念力存亡俱解脫<span class='note-inline'>(一也)</span></div>
<div class='lg-row'>法界成破總真空<span class='note-inline'>(二也)</span>　愚智邪正成般若<span class='note-inline'>(三四也)</span></div>
<div class='lg-row'>無明真性並尊崇<span class='note-inline'>(五也)</span>　戒定貪瞋皆梵行<span class='note-inline'>(五六也)</span></div>
<div class='lg-row'>冥途地獄等天宮　情與非情<span class='note-inline'>(國土)</span>一法性<span class='note-inline'>(却述七也)</span></div>
<div class='lg-row'>有性無性證圓宗<span class='note-inline'>(九也)</span></div>
<div class='lg-row'>一切齊成無上道　更何煩惱可塵蒙<span class='note-inline'>(十)</span></div>
</p></div>
<div class='div-other'><a id='mulu316' />
<p class='h2'>後總擇而結位</p>
<div class="lg regular"><div class='lg-row'>法界慧光常照了　故令諸相等虗空</div>
<div class='lg-row'>此是如來隨順覺　毗盧果位大威雄</div>
</div><p>善男子。但諸菩薩。及末世眾生。居一切時。不起妄念。於諸妄心。亦不息滅。住妄想境。不可了知。於無了知。不辨真實。彼諸眾生。聞是法門。信解受持。不生驚畏。是則名為隨順覺性。善男子。汝等當知。如是眾生。<span class='corr'>已</span>曾供養百千萬億恒河沙諸佛。及大菩薩。植眾德本。佛說是人。名為成就一切種智。</p>

<div class="lg regular"><div class='lg-row'>地位隨緣雖等級　修時不得筭途程</div>
<div class='lg-row'>稱性本無分別念　不妨階品自增明</div>
<div class='lg-row'>佛言汝等諸菩薩　及未來時眾異生</div>
<div class='lg-row'>居一切時勿起念　妄心亦不息教停</div>
<div class='lg-row'>住妄想中不了別　於無了別亦妄情</div>
<div class='lg-row'>世尊自說安心法　南宗北祖不應爭</div>
<div class='lg-row'>彼諸眾生聞此法　信解受持心不驚</div>
<div class='lg-row'>是則真名隨順覺　聖賢位地豈難成</div>
<div class='lg-row'>此人<span class='corr'>已</span>供恒沙佛　植諸德本福充盈</div>
<div class='lg-row'>佛自與他明授記　一切種智是其名</div>
</div></div>
<div class='div-other'><a id='mulu317' />
<p class='h2'>至心懺悔</p><p>眾等前來依天皷教。總相運於邊法界眾生等清淨三業。普懺悔竟。今當復以次下經文。還依天皷。別明觀行。觀察罪業根源。蕩除細惑。泯於諸見。而為懺悔。時諸天子。聞是語<span class='corr'>已</span>。得法曾有。心大歡喜。而問之言。菩薩摩訶薩。云何悔除一切過惡。爾時天皷。以菩薩三昧善根力故。發聲告言。諸天子。菩薩知諸業不從東方來。不從南西北方四維上下來。而共積集上住於心。但從顛倒生。無有住處。菩薩如是決定明見無有疑。惑諸天子。如我天皷。說業。說報。說行。說戒。說喜。說安。說諸三昧。諸佛菩薩亦復如是。說我。說我所。說眾生。說貪恚癡種種諸業。而實無我。無有我所。諸所作業。六趣果報。十方推求不可得。諸天子。譬如我聲不生不滅。造惡諸天。不聞餘聲。唯聞以地獄覺悟之聲。一切諸業。亦復如是。非生非滅。隨有修集。則受其報。諸天子。如我天皷所出音聲。於無量劫。不可窮盡。無有間斷。若來若去。皆不可得。而於無量世界。隨眾生心。皆使得聞。一切諸佛。亦復如是。隨眾生心。悉令得見。諸天子。如有頗梨鏡。若為能照。清淨鑒徹。與十方界其量正等無量無邊。諸國土中。一切山川。一切眾生。乃至地獄畜生餓鬼。所有影像。皆於中現。諸天子。於汝意云何。彼諸影像。可得說言來入鏡中。從鏡去不。答言。不也。諸天子。一切諸業。亦復如是。雖能出生諸善果報。無來去處。若如是知。是真實懺悔。一切罪惡。悉得清淨。今約此品理智用心。復以普賢行願品中懺悔偈文。而為懺悔。</p>

<div class="lg regular"><div class='lg-row'>我昔所造諸惡業　皆由無始貪恚癡</div>
<div class='lg-row'>從身口意之所生　一切我今皆懺悔</div>
</div><p>懺悔<span class='corr'>已</span>。至心歸命禮三寶。</p>
<p>天皷說業報性空懺悔法時。百千億那由他佛剎微塵數等世界中。兜率諸天子。得無生法忍。無量不思議阿僧祗。六欲諸天子。發阿耨多羅三藐三菩提心。六欲天中。一切天女。皆捨女身。發無上菩提之意。爾時諸天子。聞說普賢廣大迴向。得十地故。獲諸力莊嚴三昧。以眾生數等清淨三業。悔除一切諸重鄣故。即見百千億那由他佛剎微塵數七寶蓮華。一一華上皆有菩薩。結跏趺坐。放大光明。彼諸菩薩。一一隨好。放眾生數等光明。彼光明中。有眾生數等諸佛。結跏趺坐。隨眾生心。而為說法。</p>
</div>
<div class='div-other'><a id='mulu318' />
<p class='h2'>至心發願</p><p style="margin-left:1em"><span class='note-inline'>(華嚴行願品。十願第四。不離善友因緣願。及第三勤修二利願也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>願所與我同行者　於一切處總團圓<span class='note-inline'>(本文云。常集會)</span></div>
<div class='lg-row'>身口意業悉皆同</div>
<div class='lg-row'>所有行願同修學　所有益我善知識</div>
<div class='lg-row'>為我顯示普賢門<span class='note-inline'>(本文云行)</span>　亦願與我同集會</div>
<div class='lg-row'>於我常生歡喜意<span class='note-inline'>(本文云心)</span>　願修清淨波羅蜜</div>
<div class='lg-row'>常不忘失菩提心　滅除垢鄣無有餘</div>
<div class='lg-row'>一切妙行皆成就　於諸惑業及魔境</div>
<div class='lg-row'>世間道中解脫心<span class='note-inline'>(本云得解脫)</span></div>
<div class='lg-row'>猶如日月不住空　亦似蓮華不著水<span class='note-inline'>(本文此句在上)</span></div>
</p><p>發願<span class='corr'>已</span>。歸命禮三寶。</p>
</div>
<div class='div-other'><a id='mulu319' />
<p class='h2'>○白眾等聽說此時無常偈</p>
<div class="lg regular"><div class='lg-row'>凡夫得病多難起　比來曾見幾人亡</div>
<div class='lg-row'>街巷哭聲常在耳　荒郊塚墓漸成行</div>
<div class='lg-row'>定知老少終難免　思量豈不自悲傷</div>
<div class='lg-row'>合堂並是黃泉客　爭保吾身得久長</div>
</div><p class="lg-abnormal"><div class='lg-row'>悟此無常事　早願證真常　常樂無常苦</div>
<div class='lg-row'>苦樂在人心<span class='note-inline'>(此下引正法念處經云)</span>　一切多用心</div>
<div class='lg-row'>猶如風水火　隨所得因緣　心如是行轉</div>
<div class='lg-row'>心能速疾去　亦能速疾迴　速生將天中</div>
<div class='lg-row'>速令入惡道　若能防護心　所作無不辦</div>
</p></div></div>
<div class='div-other'><a id='mulu320' />
<p class='h1'>第十七上</p>
<div class='div-other'><a id='mulu321' />
<p class='h2'>歎佛</p><p>如來應正等覺。知心意識俱不可得。但以知無量故。知如來心。如來智慧。為一切世間出世間智所依。而如來智無所依<span class='note-inline'>(一也)</span>。又恒出生世出世智。而如來智無增減<span class='note-inline'>(二也)</span>。如大海。其水潛流四天下地。及八十億諸州中。有穿鑿者。無不得水。而彼大海。不作分別我出於水。佛智海水。亦復如是。流入一切眾生心中。若諸眾生。觀察境界。修習法門。即得智慧清淨明了。而如來智平等無二。無有分別。<span class='corr'>但</span>隨眾生心行異故。所得智慧。各各不同<span class='note-inline'>(三也)</span>。</p>
<p style="margin-left:1em;text-indent:-1em">至心歸命禮大方廣圓覺經中大光明藏問修證方便威德自在菩薩</p>
<p>於是威德自在菩薩白佛言。世尊。譬如大城。外有四門。隨方來者。非止一路。一切菩薩。莊嚴佛國。及成菩提。非一方便。唯願世尊。廣為我等。宣說一切方便漸次。并修行人。總有幾種。令此會菩薩。及末世眾生。求大乘者。速得開悟。遊戲如來大寂滅海。</p>

<div class="lg regular"><div class='lg-row'>前說通明觀行竟　該於利鈍故云通</div>
<div class='lg-row'>頓悟漸修所斷證　從因至果一期終</div>
<div class='lg-row'>上根依此能修斷　中品雖修習氣濃</div>
<div class='lg-row'>威德愍之虔請佛　別開方便助前功</div>
<div class='lg-row'>聖凡順覺言雖備　利鈍降心力不同</div>
<div class='lg-row'>遂便宜應分路徑　隨機各入悉歸宗</div>
<div class='lg-row'>如有大城雖是一　門須四面遂面東</div>
<div class='lg-row'>不可南來從北入　各隨方所豈乖中</div>
<div class='lg-row'>唯願世尊廣為說　方便漸次契真空</div>
<div class='lg-row'>并修行人有幾種　盡令悟入涅槃宮</div>
</div><p>爾時世尊。告威德自在菩薩言。善哉善哉。善男子。汝今諦聽。當為汝說。善男子。無上妙覺。徧諸十方。出生如來。與一切法。同體平等。於諸修行。實無有二。方便隨順。其數無量。圓攝所歸。脩性差別。當有三種。</p>

<div class="lg regular"><div class='lg-row'>威德發言合聖意　世尊即許為宣揚</div>
<div class='lg-row'>隨病雖開差別行　莫交迷欲覺心王</div>
<div class='lg-row'>覺心靈妙元無上　彌滿虗空徧十方</div>
<div class='lg-row'>唯是出□一切佛　與諸法數等真常</div>
<div class='lg-row'>眾生迷此生虗妄　反妄歸真前六章</div>
<div class='lg-row'>修佛菩提唯此道　實無有二可籌量</div>
<div class='lg-row'>若約隨機方便引　機情種類數無央</div>
<div class='lg-row'>對治法藥隨時處　未世明師自審詳</div>
<div class='lg-row'>應接機緣雖各別　終須契理始相當</div>
<div class='lg-row'>理者覺心三諦義　順三修觀發心光</div>
<div class='lg-row'>圓攝所歸三種者　此三義用悉無疆</div>
<div class='lg-row'>修此三門方便處　諦聽次下為開張</div>
</div></div>
<div class='div-other'><a id='mulu322' />
<p class='h2'>此後述修三觀前之方便</p>
<div class='div-other'><a id='mulu323' />
<p class='h3'>十四中　初三偈　標舉大意</p><p style="margin-left:0em;text-indent:0em;" class="lg-abnormal"><div class='lg-row'>三法能起一切禪　修之須具眾因緣</div>
<div class='lg-row'>因者了心元是覺　如前六段<span class='corr'>已</span>明宣</div>
<div class='lg-row'>用此覺心修鍊行　猶如鍊鑛火為先</div>
<div class='lg-row'>若用妄心還息妄　菩提聖道在何年</div>
<div class='lg-row'>緣者五般又各五　二十五種總須專<span class='note-inline'>(此文。出天台止觀。為具五緣。呵五欲。棄五蓋。調五事。行五法也)</span></div>
<div class='lg-row'>龍樹天台并五祖<span class='note-inline'>(天台。依智論中。纂出故。云龍樹也。五祖及諸師教禪。雖不定立名數。而方便亦不於此。但或開。或合也)</span></div>
<div class='lg-row'>及諸佛語悉如詮<span class='note-inline'>(教在諸經。如涅<span class='corr'>槃</span>等。天台集為一處)</span></div>
</p></div>
<div class='div-other'><a id='mulu324' />
<p class='h3'>次十一偈　述五緣</p><p style="margin-left:0em;text-indent:0em;" class="lg-abnormal"><div class='lg-row'>第一門中具五者　一須持戒決心堅</div>
<div class='lg-row'>若於業道猶存意　三<span class='corr'>昧</span>如何得現前<span class='note-inline'>(經云。尸羅不清淨。三昧不現前)</span></div>
<div class='lg-row'>二者欲除衣貪念</div>
<div class='lg-row'>先須友計始忘緣<span class='note-inline'>(准大小乘經。頭它持戒衣有四種。一上品人。草葉等。二中品人。糞掃衣。三下品人。三衣下中更開百一供身也。食亦四種。一果衣。二常乞。三僧次。四別請。及檀越送食)</span></div>
<div class='lg-row'>衣用樹皮或草葉</div>
<div class='lg-row'>雪山童子使齊肩<span class='note-inline'>(須使與他齊也)</span></div>
<div class='lg-row'>次著一衣名糞掃<span class='note-inline'>(如大迦葉也)</span></div>
<div class='lg-row'>糞堆繒帛破而穿　火燒鼠咬并牛嚼</div>
<div class='lg-row'>但是人間所棄捐　求時易得無人奪</div>
<div class='lg-row'>住隨處坐或安眠　不假經營常坦蕩</div>
<div class='lg-row'>終身免被世緣牽　國土多寒無忍力</div>
<div class='lg-row'>麤絕細絹絮麤緜　或但三衣勿剩長</div>
<div class='lg-row'>或從百一勿雙全　皆須有主常供給</div>
<div class='lg-row'>不令衣念到心邊　三衣外者須知淨</div>
<div class='lg-row'>共人對手述其言　食者深山松栢果</div>
<div class='lg-row'>或常持鉢近人煙　或自有人常許送</div>
<div class='lg-row'>舌塵莫使汙情田　如斯友計名知足</div>
<div class='lg-row'>知足之人是大賢　衣食欲令常具足</div>
<div class='lg-row'>無過依此勝諸天<span class='note-inline'>(不知足者。雖似天堂。猶不稱意。今日知足故。勝諸天)</span></div>
<div class='lg-row'>三者閑居寂靜處　直令無事可相煩</div>
<div class='lg-row'>四者絕心諸事業　不論俗典及真詮</div>
<div class='lg-row'>五者必須依善友　此於成道是根源<span class='note-inline'>(善友有三種)</span></div>
<div class='lg-row'>就中教授真知識</div>
<div class='lg-row'>開示須令解行圓　同行亦須真善友</div>
<div class='lg-row'>互相䇿勵使精研　外護亦名為善友</div>
<div class='lg-row'>始終免慮遇逃邅</div>
</p></div>
<div class='div-other'><a id='mulu325' />
<p class='h3'>四　八　述呵五欲</p><p style="margin-left:1em"><span class='note-inline'>(謂色聲香味觸五塵也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>第二門中具五者　令呵所欲五般塵</div>
<div class='lg-row'>五是色聲香味觸　常能誑惑世愚人<span class='note-inline'>(令人於順境主貪違境生瞋)</span></div>
<div class='lg-row'>欲者令人欲得塵<span class='note-inline'>(塵者汙淨明身)</span></div>
<div class='lg-row'>眼見色時生愛惡</div>
<div class='lg-row'>耳聞聲處起怨親　鼻覺馨□并臭穢</div>
<div class='lg-row'>舌分鹹澹及甜辛　身觸炎涼或澁滑</div>
<div class='lg-row'>皆生忻厭發貪瞋　此中一一雖違順</div>
<div class='lg-row'>鄣修禪者順為因　順境五塵多過患</div>
<div class='lg-row'>呵嫌莫便惑心神　此五得之無所益</div>
<div class='lg-row'>狗躭枯骨血沾脣　此五都慮無實物</div>
<div class='lg-row'>猶如夢得妄歡忻　此五暫時非人固</div>
<div class='lg-row'>猶如假借世金銀　逆風火炬終燒午</div>
<div class='lg-row'>果樹蟲蛇必害身　毒皷<span class='note-inline'>(聲如毒塗皷聞之即死)</span>熱金何可觸<span class='note-inline'>(觸如熱金。風觸之即燒)</span></div>
<div class='lg-row'>蜜力<span class='note-inline'>(昧如蜜塗刀。䑛之即傷舌)</span>龍氣<span class='note-inline'>(香如弊龍氣。臭之即病)</span>豈宜親</div>
<div class='lg-row'>衣為蓋形莫揀好</div>
<div class='lg-row'>食緣正命莫貪珍　色味偏能牽想念</div>
<div class='lg-row'>存之早晚得歸真</div>
</p></div>
<div class='div-other'><a id='mulu326' />
<p class='h3'>五　十　述棄五蓋</p><p style="margin-left:1em"><span class='note-inline'>(一貪。二瞋。三睡眠。四棹悔。五疑)</span>。</p>

<div class="lg regular"><div class='lg-row'>第三五蓋皆須棄　貪恚睡眠掉悔疑</div>
<div class='lg-row'>諸佛目之為蓋者　蓋於心慧不圓知</div>
<div class='lg-row'>初者名為貪欲蓋　答彌勒處<span class='corr'>已</span>微推</div>
<div class='lg-row'>前說五塵是所欲　能貪欲者却於斯</div>
<div class='lg-row'>希須欲得名貪欲　此於禪定最相違</div>
<div class='lg-row'>美食鮮衣飽暖處　意中籌度欲圖之</div>
<div class='lg-row'>瞋恚能燒一切善　害於禪定及慈悲</div>
<div class='lg-row'>想念那人曾惱我　便增我慢欲營為</div>
<div class='lg-row'>睡時六識都冥昧　喘息雖存似死尸</div>
<div class='lg-row'>餘蓋帶情猶可覺　睡當迷倒渾然時</div>
<div class='lg-row'>掉悔名為第四蓋　掉中三業總難羈<span class='note-inline'>(羈伴)</span></div>
<div class='lg-row'>卒爾譚論世上事<span class='note-inline'>(口掉)</span>　等閑遊走失威儀<span class='note-inline'>(身掉)</span></div>
<div class='lg-row'>意地無端緣雜境　不能專注正思惟</div>
<div class='lg-row'>自覺乖禪心又悔　悔中快快恨難追</div>
<div class='lg-row'>吾者自疑非法器　法雖勝妙恐差機<span class='note-inline'>(疑自)</span></div>
<div class='lg-row'>或疑此法修成否　虗消日月枉住持<span class='note-inline'>(疑法)</span></div>
<div class='lg-row'>或疑法主非真正　豈可將身一向依<span class='note-inline'>(疑師)</span></div>
<div class='lg-row'>猶預不能勤近趣　恰如行路遇分岐<span class='note-inline'>(此釋棄義)</span></div>
<div class='lg-row'>如上五般須屏棄　誓心決志勿追隨</div>
<div class='lg-row'>然後心心修定慧　清潭澄治鑒幽微</div>
</div></div>
<div class='div-other'><a id='mulu327' />
<p class='h3'>六　十一　述調五事</p><p style="margin-left:1em"><span class='note-inline'>(一食。二睡。三身。四息。五心)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>第四門中調五事　節量各便得中平</div>
<div class='lg-row'>飲食友身勿縱恣　須教宴坐久安寧</div>
<div class='lg-row'>飽則填心擁氣脈　五情昏闇不輕清</div>
<div class='lg-row'>飢則虗羸或困倦　心難[至*力]挺志難精</div>
<div class='lg-row'>二者睡眠多過患　須身提撕勿縱情</div>
<div class='lg-row'>此猶好於世上事　況修聖道豈能成</div>
<div class='lg-row'>數數䇿令神道白　勤勤覺使念心明</div>
<div class='lg-row'>毒蛇同室如何睡　賊陣相臨豈不驚</div>
<div class='lg-row'>三者調身先導引　展於友節力如爭</div>
<div class='lg-row'>呵出胸中熱濁氣　結跏端坐便傭停</div>
<div class='lg-row'>腰背通肩無聳曲　項顋至頂勿偏傾</div>
<div class='lg-row'>上下齒齊舌柱腭　安神閇目務藏晶<span class='note-inline'>(晶光也。天台云。纔斷外光。不得全合眼)</span></div>
<div class='lg-row'>四者善調安般<span class='note-inline'>(出息)</span>息<span class='note-inline'>(不調之相有四。一風。二喘。三氣。四息)</span></div>
<div class='lg-row'>喘風麤氣患悲輕</div>
<div class='lg-row'>麤氣疲勞風散亂　喘多結滯息難行</div>
<div class='lg-row'>寬放身心隨血脈　緜緜出入寂無聲</div>
<div class='lg-row'>依此自然心易定　世尊樹下證無生</div>
<div class='lg-row'>五者調心離定鄣　心遊塵境亂縱橫</div>
<div class='lg-row'>用此麤心欲入定　如將汝礫作坯瓶</div>
<div class='lg-row'>麤者昏沉麤掉舉　欲求禪定審須聽</div>
<div class='lg-row'>掉好攀緣亂擾擾　沉無記錄闇冥冥</div>
<div class='lg-row'>繫念鼻端須審聽　安心臍下絕經營</div>
<div class='lg-row'>臍下抑浮令寂寂　鼻端䇿昧使惺惺</div>
</p></div>
<div class='div-other'><a id='mulu328' />
<p class='h3'>七　五　述行五法</p><p style="margin-left:1em"><span class='note-inline'>(一欲。二精進。三念。四巧慧。五一心)</span>。</p>

<div class="lg regular"><div class='lg-row'>第五門中行五法　此於禪定是親因</div>
<div class='lg-row'>一者心心欲離世　情中好樂欲修真</div>
<div class='lg-row'>二者全依鑽火喻　初中後夜志精勤</div>
<div class='lg-row'>三念世間皆可厭　唯禪尊重實為珍</div>
<div class='lg-row'>四名巧慧能量度　得失輕重定其倫</div>
<div class='lg-row'>世界苦多西樂少　禪那常樂永宣遵</div>
<div class='lg-row'>五者由前<span class='corr'>已</span>揀擇　一心決定不因循</div>
<div class='lg-row'>志等金剛難可壞　誓如鐵石出迷津</div>
<div class='lg-row'>無量劫來緣造業　尚猶虗喪百千身</div>
<div class='lg-row'>設盡此生無所獲　終無退念一微塵</div>
</div></div>
<div class='div-other'><a id='mulu329' />
<p class='h3'>八　二　總結因緣</p><p style="margin-left:1em"><span class='note-inline'>(初二句緣。後二句因)</span>。</p>

<div class="lg regular"><div class='lg-row'>上來二十五般事　皆是此經三觀緣</div>
<div class='lg-row'>三觀所依何法是　悟於淨覺本未圓</div>
<div class='lg-row'>用此覺心修觀行　觀成稱體即無邊</div>
<div class='lg-row'>三觀悉皆同此意　至心聽取佛誠言</div>
</div></div>
<div class='div-other'><a id='mulu330' />
<p class='h3'>九　五　述行本</p><p style="margin-left:1em"><span class='note-inline'>(前二十五種是行緣。此是行因。故云本也)</span>。</p>
<p>善男子。若諸菩薩悟淨圓覺。以淨覺心。</p>

<div class="lg regular"><div class='lg-row'>經噵若諸菩薩者　揀於修觀是何機</div>
<div class='lg-row'>若字由來通兩勢　若迷若悟二相違</div>
<div class='lg-row'>迷者不堪修此觀　悟人方可任隨宜</div>
<div class='lg-row'>二月空華悟淨處</div>
</div><p style="margin-left:1em">釋悟淨字。悟無明如空華。覺體即淨。</p>
<p style="margin-left:0em;text-indent:0em;" class="lg-abnormal"><div class='lg-row'>二空法界覺圓時<span class='note-inline'>(釋圓覺字。悟二空時。所顯真如。覺即圓也)</span></div>
<div class='lg-row'>此淨覺心是行本　三門皆用此為基<span class='note-inline'>(基本也。此是萬行之基也)</span></div>
<div class='lg-row'>心境俱空非斷滅</div>
<div class='lg-row'>良由此體自常持　於此體中止念慮<span class='note-inline'>(初勸)</span></div>
<div class='lg-row'>或將起幻正思惟　或住靈源觀起滅</div>
<div class='lg-row'>觀成萬類悉能知　豈似漸門無解力</div>
<div class='lg-row'>將迷息妄無期□　荷澤漸修因頓悟</div>
<div class='lg-row'>正同此教度人規<span class='note-inline'>(規矩也)</span></div>
</p></div>
<div class='div-other'><a id='mulu331' />
<p class='h3'>十　七　述起行</p><p>取靜為行。由澄諸念。覺識煩動。</p>
<p style="margin-left:0em;text-indent:0em;" class="lg-abnormal"><div class='lg-row'>三種觀門今第一　止於動亂泯喧塵</div>
<div class='lg-row'>不取諸緣為取靜　靜為躁木固宜道</div>
<div class='lg-row'>達磨教門名壁觀　內心無喘<span class='note-inline'>(此四字是達磨之言)</span>絕諸因</div>
<div class='lg-row'>宗分離念<span class='note-inline'>(北宗)</span>辨無念<span class='note-inline'>(南宗)</span></div>
<div class='lg-row'>行之皆可出沉淪　真理本來非動靜</div>
<div class='lg-row'>今令取靜似乖真　為欲對治喧動習</div>
<div class='lg-row'>且將靜境以澄神　心安此境名為取<span class='note-inline'>(非別有所取)</span></div>
<div class='lg-row'>此是奢磨他觀行人<span class='note-inline'>(無著論中。止觀二門。皆有觀字)</span></div>
<div class='lg-row'>散取攝來歸正念</div>
<div class='lg-row'>唯心無境是精勤　精勤久習其心住<span class='note-inline'>(上三句。依起信論修止門中。下三句。接彼勢銷此經文)</span></div>
<div class='lg-row'>妄念波澄識像分</div>
<div class='lg-row'>故見歷然分別識　是非煩動尚紛紜<span class='note-inline'>(如水清即萬像現。下二句反釋)</span></div>
<div class='lg-row'>心念動時不覺動</div>
<div class='lg-row'>耳唯聞外不聞聞<span class='note-inline'>(佛頂云。眾生迷本。聞諸聲故流轉。下一句順釋)</span></div>
<div class='lg-row'>今經淨源方覺識<span class='note-inline'>(問。念與識何別。而云無念有何識)</span></div>
<div class='lg-row'>雖然識有不資重<span class='note-inline'>(念者。生情記之不捨故。熏識起業識。但分別是非。不隨之而繫滯也)</span></div>
<div class='lg-row'>識有念時生愛惡</div>
<div class='lg-row'>識無念處絕憂忻<span class='note-inline'>(荷澤云。眼見色而能分別種種色。此是識也。文云。不隨分別起。此是色無念也。北宗云。眼見色意同知染法。此是念也。又云。眼見色意同知淨法。此是識也)</span></div>
<div class='lg-row'>識細念麤須審察　<span class='corr'>但</span>能無念伏魔軍<span class='note-inline'>(但者不必事須無識也)</span></div>
</p></div>
<div class='div-other'><a id='mulu332' />
<p class='h3'>十一　述功成</p><p>靜慧發生。身心客塵。從此永滅。便能內發寂靜輕安。</p>
<p style="margin-left:0em;text-indent:0em;" class="lg-abnormal"><div class='lg-row'>前說正修寂靜行　今論此行<span class='corr'>已</span>功成</div>
<div class='lg-row'>波息清潭徹底照　識空靜慧朗然明<span class='note-inline'>(無念識飜成慧也。何名靜慧。下答云)</span></div>
<div class='lg-row'>因靜心通名靜慧<span class='note-inline'>(問。何名發生。下答云)</span></div>
<div class='lg-row'>隱中顯發義云生</div>
<div class='lg-row'>貪恚客塵從此滅　內心寂靜體輕清<span class='note-inline'>(問。何名客塵。昔何所生。今何所滅。下二偈答)</span></div>
<div class='lg-row'>迷時妄執身心我</div>
<div class='lg-row'>我相生於愛惡情　愛惡染心非自<span class='corr'>己</span></div>
<div class='lg-row'>世尊遂立客塵名　靜慧既生無我相</div>
<div class='lg-row'>身心煩惱豈能停　是故經云從此滅</div>
<div class='lg-row'>對治道理甚惺惺　又云內發輕安者<span class='note-inline'>(問。輕安雖是〔必〕法。因身調適而得。何名曰發)</span></div>
<div class='lg-row'>事勢相因可諦聽</div>
<div class='lg-row'>心有所之之謂意　意能引氣氣成形</div>
<div class='lg-row'>意昏氣濁身塵重　意靜氣清身軟輕</div>
<div class='lg-row'>輕利安和如病差　身心調暢自精靈</div>
<div class='lg-row'>心靜氣和身亦樂　身內心氣故安寧</div>
<div class='lg-row'>修既從心非外得　故云內發莫疑經</div>
</p></div>
<div class='div-other'><a id='mulu333' />
<p class='h3'>十二　七</p><p>由寂靜故。十方世界諸如來心。於中顯現。如鏡中像。</p>
<p style="margin-left:0em;text-indent:0em;" class="lg-abnormal"><div class='lg-row'>靜行<span class='corr'>已</span>成今感應　遂將諸佛互相通</div>
<div class='lg-row'>今問凡夫修觀行　如何便有此奇功</div>
<div class='lg-row'>眾生心者猶如鏡　垢淨之時力不同</div>
<div class='lg-row'>垢則難呈一切像　淨時能現萬般容</div>
<div class='lg-row'>本覺真心妄念翳　何殊明鏡被塵蒙</div>
<div class='lg-row'>今用奔摩澄妄念　客塵<span class='corr'>已</span>滅即心空</div>
<div class='lg-row'>由是十方諸佛現　由來凡聖本圓融</div>
<div class='lg-row'>我心應在佛心裏　何疑佛現我心中</div>
<div class='lg-row'>恐有疑於影像喻　更須徵起再研窮</div>
<div class='lg-row'>佛心非相今云影　乍聞此喻似朦朧</div>
<div class='lg-row'>凡銳入於一鏡內　九唯影像一唯銅</div>
<div class='lg-row'>銅喻觀心影喻佛　如斯配合豈乖宗</div>
<div class='lg-row'>論中亦說法身影<span class='note-inline'>(論云。諸佛法身。徧一切處。無有作意。故說但隨眾生心現。眾生心者。猶如於鏡。鏡〔差〕有〔同〕垢。色像不現。如是眾生心垢。法身不現)</span></div>
<div class='lg-row'>文字雖殊義亦同<span class='note-inline'>(真心即法身也。法性宗中經論如是)</span></div>
<div class='lg-row'>若就華嚴法界說　聖凡相徧互重重<span class='note-inline'>(據此。即佛徧眾生。元是本分。何況觀成)</span></div>
</p></div>
<div class='div-other'><a id='mulu334' />
<p class='h3'>十三　二</p><p>此方便者。名奢摩他。</p>
<p style="margin-left:0em;text-indent:0em;" class="lg-abnormal"><div class='lg-row'>奢摩他者唐言止　心靜良田止萬緣</div>
<div class='lg-row'>大涅槃經云遠離<span class='note-inline'>(彼經。說三相故。得離十相。三者。奢摩他者。名曰遠離。能令眾生離五欲故)</span></div>
<div class='lg-row'>亦云寂靜義皆然<span class='note-inline'>(能令三業。成寂靜故。正同此云寂靜輕安)</span></div>
<div class='lg-row'>亦云能滅<span class='note-inline'>(能滅一切煩惱。經同此。云客塵永滅)</span>能清等<span class='note-inline'>(能清貪瞋愚癡三濁法故。一一標云奢摩他者)</span></div>
<div class='lg-row'>悉是定門義一邊<span class='note-inline'>(彼經云。以是義故。故名定相。義一邊者。是一類義也。問此門既名於止。止觀義別。何以疏科文。標云三觀)</span></div>
<div class='lg-row'>前段標為觀行者</div>
<div class='lg-row'>三門終處自明宣<span class='note-inline'>(待都了對天台三止三觀。又涅槃三相。一一和會。即易見也)</span></div>
</p></div></div>
<div class='div-other'><a id='mulu335' />
<p class='h2'>至心懺悔</p><p>夫懺悔者。必須先敬三寶。所以然者。三寶即是一切眾生良友福田。若能歸向者。則滅無量罪。長無量福。能令行者離生死苦。得解脫樂。是故弟子某甲等歸。依十方盡虗空界一切諸佛。歸依十方盡虗空界一切尊法。歸依十方盡虗空界一切聖僧。弟子比丘某甲等。仰啟十方諸佛。諸大菩薩。辟支迦佛。及阿羅漢。一切聖賢弟子等。上來雖<span class='corr'>已</span>懺悔根本無明。及煩惱鄣業鄣報鄣。而煩惱心數無量無邊。非唯八萬。所造之業。所應受報。皆悉無邊。不可具陳。今據諸教所明。我等所知分齊。更欲廣懺無始<span class='corr'>已</span>來本末罪鄣。准諸經教。若欲委細懺悔本末麤細一切惑業。令除滅者。先當與七種心以為方便。然後一切罪鄣。乃可得滅。何等為七。一者慚愧。二者恐怖。三者厭離。四者發菩提心。五者怨親平等。六念報佛恩。七者觀罪性空。</p>
<p>第一．慚愧者。自性我與釋迦如來。往昔同為凡夫。而今世尊修行成道<span class='corr'>已</span>來。<span class='corr'>已</span>從爾所塵沙劫數。而我等相與躭染六塵。流浪生死。無出離心。此實天下可慚可愧。可羞可耻。</p>
<p>第二．恐怖者。既是凡夫。心口意業。常與罪鄣相應。以是因緣。命終之後。應墮地獄餓鬼畜生。受無量苦。如此實為可驚可怖。可恐可懼。</p>
<p>第三．厭離者。我等相與親生死之中。唯有無量苦空無我不淨虗假。如水上泡速起速滅。往來流轉。猶若車輪。生老病死。八苦交煎。無時暫息。眾等相與觀察自身。從頭至足。其中<span class='corr'>但</span>有三十六物。髮毛爪齒膿囊涕唾生熟二藏大膓小膓脾腎心肺肝膽[月*冊]胃肪膏腦膜筋脈骨髓大小便利九孔常流。是故經云。此身苦所集。一切皆不淨。何有智慧者。而當樂此身。生死既有如此種種惡法。甚可患厭。</p>
<p>第四．發菩提心者。經言。當樂佛身。佛身者即法身也。從無量功德智慧生。從六波羅蜜生。從慈悲喜捨生。從三十七助菩提法生。從如是等種種功德智慧。生如來身。欲得此身者。當發菩提心。求一切種智。常樂我淨。薩婆若果。淨佛國土。成就眾生。於身命財無所恡惜。</p>
<p>第五．怨親平等者。於一切眾生。起慈悲心。無彼我想。何以故爾。若見怨親。即是分別。以分別心故。起諸相著。相著因緣。生諸煩惱。煩惱因緣。造諸惡業。惡業因緣故得苦果。</p>
<p>第六．念報佛恩者。如來往昔無量劫中。捨頭目髓腦。支節手足。國城妻子。象馬七珍。為我等故。修諸苦行。此恩此德。實難酬報。是故經云。若以頂戴兩肩荷負。於恒沙劫亦不能報。我等欲報如來恩者。當於此世界。勇猛精進。捍勞忍苦。不惜身命。建立三寶。弘通大乘。廣化眾生。同入正道。</p>
<p>第七．觀罪性空者。我等所造眾罪。無有實相。從因緣生。顛倒而有。既因緣而生。則可從因緣而滅。從因緣生者。押近惡友。造作無端。從因緣滅者。即是今日洗心懺悔。是故經云。此罪相。不在內。不在外。不在中間。故知此罪從本是空。生如是等七種心<span class='corr'>已</span>。緣想十方諸佛賢聖。擎拳合掌。披陳至到。慚愧改革。舒瀝心肝。洗蕩腸胃。如此懺悔。亦何罪而不滅。亦何鄣而不消。若復正爾悠悠。後縱情慮。徒自勞形。事將何益。但復人命無常。喻如轉燭。一息不還。便向灰壤。三塗苦報即身應受。不可以錢財寶貨囑託求脫。窅窅冥冥。恩赦無期。獨嬰此苦。無代受者。莫言我今生中無有此罪。所以不能懇到懺悔。經中說言。凡夫之入。舉足動步。無非是罪。又復過去生中。皆悉成就無量惡業。追逐行者。如影隨。形若不懺悔。罪惡日深。故苞藏瑕疵。佛教不許。說悔先罪。淨名所尚。故知長淪苦海。寶由隱覆。是故弟子今日發露懺悔。不敢覆藏。運此增上之心。歸投三寶。至誠懺悔。</p>
<p>弟子等從無始以來。至于今日。或在人天六道受報。有此心識。常懷惑愚。繁滿胸衿。或因三毒。造一切罪。或因三漏。造一切罪。或因三覺。造一切罪。或因三受。造一切罪。或因三苦。造一切罪。或緣三假。造一切罪。或貪三有。造一切罪。如是等罪。無量無邊。惱亂一切六道四生。今日慚愧。皆悉懺悔。</p>
<p>又復弟子無始<span class='corr'>已</span>來。至于今因。或因四識住。造一切罪。或因四流。造一切罪。或因四取。造一切罪。或因四執。造一切罪。或因四大。造一切罪。或因四<span class='corr'>縛</span>。造一切罪。或因四食。造一切罪。或因四生。造一切罪。如是等罪。無量無邊。惱亂六道一切眾生。今日慚愧。皆悉懺悔。</p>
<p>又復弟子無始<span class='corr'>已</span>來。至于今日。或因五住地。造一切罪。或因五受根。造一切罪。或因五蓋。造一切罪。或因五慳。造一切罪。或因五見。造一切罪。或因五心。造一切罪。如是等煩惱。無量無邊。惱亂六道一切眾生。今日發露。皆悉懺悔。</p>
<p>又復弟子無始<span class='corr'>已</span>來。至于今日。或因六情根。造一切罪。或因六識。造一切罪。或因六想。造一切罪。或因六受。造一切罪。或因六行。造一切罪。或因六愛。造一切罪。或因六疑。造一切罪。如是等煩惱。無量無邊。惱亂六道一切眾生。今日慚愧發露。皆悉懺悔。</p>
<p>又復弟子無始<span class='corr'>已</span>來。至於今日。或因七漏。造一切罪。或因七使。造一切罪。或因八倒。造一切罪。或因八垢。造一切罪。或因八苦。造一切罪。惱亂六道一切眾生。今日發露。皆悉懺悔。</p>
<p>又復弟子無始<span class='corr'>已</span>來。至於今日。或因九惱。造一切罪。或因九結。造一切罪。或因九上緣。造一切罪。或因十煩惱。造一切罪。或因十纏。造一切罪。或因十一徧使。造一切罪。或因十二入。造一切罪。或因十六知見。造一切罪。或因十八界。造一切罪。或因二十五我。造一切罪。或因六十二見。造一切罪。或因見諦思惟八十八使百八煩惱。晝夜熾燃。開諸漏門。遠一切罪。惱亂賢聖及以四生。徧滿三界。彌亘六道。無處中藏。無處可避。今日至倒向十方佛尊法聖眾。慚愧發露。皆悉懺悔。</p>
</div>
<div class='div-other'><a id='mulu336' />
<p class='h2'>至心發願</p><p>願弟子承是懺悔三毒等一切煩惱。生生世世。三慧明。三達朗。三苦滅。三願滿　願弟子。承是懺悔四識等一切煩惱所生功德。生生世世。廣四等心。立四信業。四惡趣滅。得四無畏　願弟子。承是懺悔五蓋等諸煩惱。度五道。竪五根。淨五眼。成五法身　懺悔愛等諸煩惱所生功德。願生生世世。具足六神通。滿足六度業。不為六塵惑。常行六妙行。</p>
<p>又願弟子承是懺悔七漏八垢九結十纏等一切諸煩惱。所生功德。生生世世。坐七淨華。洗八塵水。具九斷智。成十地行願。以懺悔十一徧使。及十二入。十八界等。一切諸煩惱。所生功德。願十一空解當用栖心自在。能轉十二行輪。具足十八不共之法。無量功德。一切圓滿。迴此功德。普及眾生。</p>
<p>發願<span class='corr'>已</span>。歸命禮三寶。</p>
</div>
<div class='div-other'><a id='mulu337' />
<p class='h2'>○白眾等聽說經中無常偈</p><p class="lg-abnormal"><div class='lg-row'>人命無根本　難可保須臾　忽然病困廛</div>
<div class='lg-row'>氣急喘唯麤<span class='note-inline'>(集者標舉)</span>　諸識皆昏昧</div>
<div class='lg-row'>行入險城中　親知咸棄捨　任被繩牽去</div>
<div class='lg-row'>將至燄摩羅　隨業而受報　勝因生善道</div>
<div class='lg-row'>惡業墮泥梨<span class='note-inline'>(<span class='corr'>已</span>上出無常經。<span class='corr'>已</span>下正法念經)</span>　如畫好醜形</div>
<div class='lg-row'>令譬眾像現<span class='note-inline'>(譬上有天宮。有地獄。乃至五道)</span>　心業亦如是</div>
<div class='lg-row'>能為善惡形<span class='note-inline'>(<span class='corr'>已</span>〔上〕集者結勸)</span>　寄語修行者</div>
<div class='lg-row'>心筆利而尖　須將畫聖賢　莫畫三惡道</div>
</p></div></div>
<p class='juan'>圓覺道場修證廣儀第卷十一</p>
<div class='div-w'><p>永仁六年十二月二十四日巳時書</p>
<p style="margin-left:11em">山井菴室<span class='note-inline'>(六十九)</span></p>
<p class="lg-abnormal"><div class='lg-row'>為利益眾生　南無一心佛</div>
</p></div>
</div><!-- end of div[@id='body'] -->
</body></html>