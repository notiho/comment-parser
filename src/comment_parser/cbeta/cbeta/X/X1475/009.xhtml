<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu243' />圓覺道場禪觀等法事禮懺文卷第九</p><p class="byline">終南山草堂寺沙門　宗密　述</p>
<div class='div-other'><a id='mulu244' />
<p class='h1'>第十二上</p><p style="margin-left:1em"><span class='note-inline'>(彌勒菩薩所問之一。十唱九十二偈。依金皷懺悔發願)</span>。</p>

<div class='div-other'><a id='mulu245' />
<p class='h2'>歎佛</p>
<div class="lg regular"><div class='lg-row'>我今稽首一切智　三千世界希有尊</div>
<div class='lg-row'>種種妙好皆嚴飾　色如琉璃淨無垢</div>
<div class='lg-row'>猶如滿月處虗空　妙頗梨網映金軀</div>
<div class='lg-row'>種種光明以嚴飾　於生死苦瀑流內</div>
<div class='lg-row'>老病憂愁水所標　如是苦海難堪忍</div>
<div class='lg-row'>佛日舒光令永竭　盡此大地諸山嶽</div>
<div class='lg-row'>折如微塵能等知　毛端滴海尚可量</div>
<div class='lg-row'>佛之功德無能數　一切有情皆共讚</div>
<div class='lg-row'>世尊名稱諸功德　清淨相好妙莊嚴</div>
<div class='lg-row'>不可稱量知分齊</div>
</div><p>至心歸命。禮大方廣圓覺經中大光明藏現諸淨土毗盧遮那佛。</p>
</div>
<div class='div-other'><a id='mulu246' />
<p class='h2'>彌勒菩薩所問之一。問生死根本</p>
<div class='div-other'><a id='mulu247' />
<p class='h3'>第一　四　躡前段經意生起此意之文</p>
<div class="lg regular"><div class='lg-row'>尋教先須通大意　今分科段注心聽</div>
<div class='lg-row'>前說四章理事備　不知此後更何名</div>
<div class='lg-row'>菩提涅槃無上果　都由二障故難成</div>
<div class='lg-row'>涅槃之鄣名貪愛　菩提之鄣名無明</div>
<div class='lg-row'>飜破無明前總了　蕩除貪愛此章經</div>
<div class='lg-row'>但詳前後經中意　此意文中節節呈</div>
<div class='lg-row'>今且略開二大段　二障門中更廣明</div>
<div class='lg-row'>此初彌勒諮陳處　便是發揚斷愛萠</div>
</div><p>於是彌勒菩薩白佛言。世尊廣為菩薩。開秘密藏。令諸大眾。深悟輪迴。分別邪正。能施末世一切眾生。無畏道眼。於大涅槃。生決定信。無復重隨輪轉境界起循環見。世尊若諸菩薩及末世眾生。欲遊如來大寂滅海。云何當斷輪迴根本。於諸輪迴。有幾種性。修佛菩提。幾等差別。迴入塵勞。當設幾種教化方便。度諸眾生。</p>
</div>
<div class='div-other'><a id='mulu248' />
<p class='h3'>第二　二　述讚問目</p>
<div class="lg regular"><div class='lg-row'>逸多慶謝前疑決　為眾諮求出苦源</div>
<div class='lg-row'>欲證如來大寂滅　云何當斷死生根</div>
<div class='lg-row'>於諸輪迴幾種性　進修佛果幾多門</div>
<div class='lg-row'>迴入塵勞欲教化　幾多方便度迷昏</div>
</div><p>爾時世尊。告彌勒菩薩言。善哉善哉。善男子。汝等乃能。為諸眾菩薩。及末世眾生。請問如來深奧秘密微妙之義。令諸菩薩。潔清慧目及。令一切末世眾生。永斷輪迴。心悟實相。具無生忍。汝今諦聽。當為汝說。</p>
</div>
<div class='div-other'><a id='mulu249' />
<p class='h3'>第三　四　讚問許說</p>
<div class="lg regular"><div class='lg-row'>佛聞彌勒諮陳意　深契時宣讚善哉</div>
<div class='lg-row'>藥病相投然始要　機緣差互却為災</div>
<div class='lg-row'>前者所譚無不修　悉從法界海中來</div>
<div class='lg-row'>眾生妄想心頭事　次第之問未與開</div>
<div class='lg-row'>此處極深極秘妙　三賢十聖亦難裁</div>
<div class='lg-row'>始道四生皆是佛　又言五性總輪迴</div>
<div class='lg-row'>向佛心中勸修習　於清淨處說塵埃</div>
<div class='lg-row'>須契機情兼契理　至心諦受勿疑猜</div>
</div><p style="margin-left:1em">推本來中文四</p>

<ul class="">
<li>一指愛為本</li>

<li>二欲助成因</li>

<li>三展轉更依</li>

<li>四起諸業報</li>
</ul><p>善男子。一切眾生。從無始際。由有種種恩愛貪欲。故有輪迴。若諸世界。一切種性卵生。胎生濕生。化生。皆因婬欲。而正性命。當知輪迴。愛為根本。</p>
</div>
<div class='div-other'><a id='mulu250' />
<p class='h3'>第四　三　當第一指愛為本</p>
<div class="lg regular"><div class='lg-row'>眾生本性雖聞佛　妄念元來不覺知</div>
<div class='lg-row'>無始執身為自體　致令貪愛鎮相隨</div>
<div class='lg-row'>貪即發瞋廣造業　業緣報應無<span class='note-inline'>(音沒)</span>休時</div>
<div class='lg-row'>輪轉周迴三界內　上生非想亦難離</div>
<div class='lg-row'>當知愛是輪迴本　先除根本莫尋枝</div>
<div class='lg-row'>況復四生皆約染　定知愛本更無疑</div>
</div></div>
<div class='div-other'><a id='mulu251' />
<p class='h3'>第五　九　廣分別恩愛貪欲差別之相</p><p style="margin-left:0em;text-indent:0em;" class="lg-abnormal"><div class='lg-row'>上且標宗定本末　相生行相說猶麤</div>
<div class='lg-row'>今却依經為次第　細論枝葉及根株</div>
<div class='lg-row'>愛是自然常染著　貪因愛境發希須</div>
<div class='lg-row'>麤細相資方洞業　根苗相異體無殊</div>
<div class='lg-row'>有時情愛非貪取　幽奇巖壑路崎嶇<span class='note-inline'>(如好遊山水者。到勝境念念愛之。若與之令任。即不肯取。明非貪也)</span></div>
<div class='lg-row'>有物貪多非意愛　秤量苦藥競分銖<span class='note-inline'>(若口之藥人皆不愛。若買人即貪斤兩之多)</span></div>
<div class='lg-row'>恩愛纏眠難棄捨</div>
<div class='lg-row'>從無始際與身俱　積恩成愛唯滋蔓<span class='note-inline'>(須得他息漸漸成愛)</span></div>
<div class='lg-row'>因愛行恩非所圖<span class='note-inline'>(愛重前人便欲與物非別所圖也)</span></div>
<div class='lg-row'>有愛非恩他美女</div>
<div class='lg-row'>有恩非愛或相辜<span class='note-inline'>(既辜其恩。即明非愛是其人也)</span></div>
<div class='lg-row'>亦愛亦思慈父母　或多愛慧兩情符<span class='note-inline'>(亦是恩愛俱也)</span></div>
<div class='lg-row'>塵勞八萬皆由愛</div>
<div class='lg-row'>世界三千每共居　恩愛生憂因愛怖</div>
<div class='lg-row'>若離於愛二俱無　納想為胎流愛種</div>
<div class='lg-row'>發生吸引業同途<span class='note-inline'>(佛頂云。流愛為種。納想為胎。吸引同業故愛身也)</span></div>
<div class='lg-row'>有愛即生愛盡滅　千生萬死愛為株</div>
<div class='lg-row'>欲脫輪迴生死苦　先除貪愛次諸餘</div>
<div class='lg-row'>修心斷愛塵勞散　代樹除根枝葉枯</div>
<div class='lg-row'>樹木留根空去葉　他日生條漸漸麤</div>
<div class='lg-row'>修行存愛雖精苦　還從上界入冥途</div>
</p><p>由有諸欲。助發愛性。是故能令生死相續。欲因愛生。命因欲有。眾生愛命。還依欲本。愛欲為因。愛命為果。</p>
</div>
<div class='div-other'><a id='mulu252' />
<p class='h3'>第六　三　二欲<span class='note-inline'>(欲者五欲)</span>助成因三展轉更依</p>
<div class="lg regular"><div class='lg-row'>愛之性相如前說　從茲生起次應聽</div>
<div class='lg-row'>由有五塵發愛性　貪欲便從愛性生</div>
<div class='lg-row'>身命復從貪欲有　護命還滋愛本情</div>
<div class='lg-row'>始終展轉相依約　致使死生不暫停</div>
<div class='lg-row'>愛欲為因愛命果　果因相續不相傾</div>
<div class='lg-row'>如是循環於六道　輪迴因此得其名</div>
</div></div>
<div class='div-other'><a id='mulu253' />
<p class='h3'>第七　四　躡前標舉造業受報之意</p>
<div class="lg regular"><div class='lg-row'>前說輪迴最初本　次說輪迴生起因</div>
<div class='lg-row'>如今正說輪迴相　造業受於六道身</div>
<div class='lg-row'>只緣愛住常流注　念念攀緣五種塵</div>
<div class='lg-row'>塵境違情或順意　世途違順豈能均</div>
<div class='lg-row'>境順愛情即貪著　境違於愛即生瞋</div>
<div class='lg-row'>貪瞋皆造眾多業　違順供能助起因</div>
<div class='lg-row'>善惡兼於不動等　此三行相次應陳</div>
<div class='lg-row'>經且先明惡業報　至心聽取用心遵</div>
</div><p>從此<span class='corr'>已</span>下第四起諸業報。</p>
<p>由於欲境起諸違順。境背愛心而生增嫉。造種種業。</p>
</div>
<div class='div-other'><a id='mulu254' />
<p class='h3'>第八　十四　打罵</p>
<div class="lg regular"><div class='lg-row'>違順雖皆發惡業　就違情起惡偏強</div>
<div class='lg-row'>由斯經且從違說　例於順境自然彰</div>
<div class='lg-row'>今云境背於心者　此類多端不易詳</div>
<div class='lg-row'>或被欺陵相逼奪　或遭謗罵惡傳揚</div>
<div class='lg-row'>臨臨遷達相遮鄣　蕩蕩功能被遏藏</div>
<div class='lg-row'>數戴謀成榮美事　一朝把勢便捻將</div>
<div class='lg-row'>且論謗罵侍揚者　此事人間最是常</div>
<div class='lg-row'>從有身未便自愛　長須人道是賢良</div>
<div class='lg-row'>忽聞張李相評薄　說我是非及短長</div>
<div class='lg-row'>乖阻愛心瞋即發　何曾覆躡且思量</div>
<div class='lg-row'>揮霍石來將凡報　三言五語漸喧張</div>
<div class='lg-row'>一名醜惡更相說　豈覺終成彼此傷</div>
<div class='lg-row'>惡名<span class='corr'>已</span>為十惡數　況於奉耀轉猖狂</div>
<div class='lg-row'>私裏親鄰和不得　公庭枷棒豈偏當</div>
<div class='lg-row'>根本所爭全小事　只瞋私地被評量</div>
<div class='lg-row'>直為我人兩不伏　便成爾許大狓猖</div>
<div class='lg-row'>錢財用盡從貧苦　業報當來又被殃</div>
<div class='lg-row'>仍不知非皆唱屈　終身畜恨賴耶藏</div>
<div class='lg-row'>大眾縱聞如此說　皆云我且不強梁</div>
<div class='lg-row'>不知只是論麤細　對境何曾免不藏</div>
<div class='lg-row'>設能惜體權時忍　私念潛流豈肯忘</div>
<div class='lg-row'>元來表裏者方便　未讎只是未相當</div>
<div class='lg-row'>結業由心不在事　但生意念即為妨</div>
<div class='lg-row'>聞怨家□心私喜　受報當來便夭亡</div>
<div class='lg-row'>一心一境皆如此　萬境千心豈易防</div>
<div class='lg-row'>舉此一條為類例　日茲對境有何常</div>
<div class='lg-row'>發語動身皆是業　即知業種數無疆</div>
<div class='lg-row'>曾見諸經如此說　大須防慎色聲香</div>
</div></div>
<div class='div-other'><a id='mulu255' />
<p class='h3'>第九　十九　淨訟</p>
<div class="lg regular"><div class='lg-row'>次論遷達遭遮鄣　此類人間亦數般</div>
<div class='lg-row'>今且指陳一節事　諸餘體例例詳看</div>
<div class='lg-row'>往年難苦身名就　選得卑閑遠地官</div>
<div class='lg-row'>官滿纔充前債負　歸鄉未免舊飢寒</div>
<div class='lg-row'>懸懸八載方參選　營<span class='corr'>辦</span>行裝幾許難</div>
<div class='lg-row'>却往彼州求解狀　周迴迢遞到長安</div>
<div class='lg-row'>長安寂寞無親識　諺云地窄是天寬</div>
<div class='lg-row'>茫茫柱玉資糧乏　凜凜風霜衣服單</div>
<div class='lg-row'>房價<span class='corr'>已</span>愁隨月索　文盡更被主司謾</div>
<div class='lg-row'>忍寒剝脫將求囑　始得平流注一官</div>
<div class='lg-row'>豈料他人貪穩便　權豪奪我口中䬸</div>
<div class='lg-row'>恐吾苦屈論資歷　却被先謀分外彈</div>
<div class='lg-row'>意在事成排遣出　頭頭捻我苦摧殘</div>
<div class='lg-row'>此近閑司皆不得　一年之事<span class='corr'>已</span>闌珊</div>
<div class='lg-row'>丈夫志氣誰能忍　百計讎他豈等難</div>
<div class='lg-row'>捨遇相當知血脉　搜求事迹手中欑</div>
<div class='lg-row'>抵家罪狀兼官典　一場爭命巳光判</div>
<div class='lg-row'>投匭只禁三匹絹　勑令臺院勘鈴團</div>
<div class='lg-row'>賴遇御史心平直　復遇清明好雜端</div>
<div class='lg-row'>三五日中推得實　徒流遠眨甚酸寒</div>
<div class='lg-row'>不料他家權勢大　一年之內准前安</div>
<div class='lg-row'>連黨唱吾為狡惡　苟求碎事損朝官</div>
<div class='lg-row'>本州<span class='corr'>刺</span>史伊親故　尋求別事橫相于</div>
<div class='lg-row'>數旬枷禁頻笞揵　父母髮膚豈得完</div>
<div class='lg-row'>破盡由園空命在　亦須徒步入長安</div>
<div class='lg-row'>千計千謀先殺你　我身死到亦高判</div>
<div class='lg-row'>設令無計行鋒刃　亦雇姦人中藥丸</div>
<div class='lg-row'>或即事成俱受死　或即頭頭下手難</div>
<div class='lg-row'>眾人觀披一羣漢　更互愚癡自毀殘</div>
<div class='lg-row'>進退俱為苦惱事　人間此例有千端</div>
<div class='lg-row'>勸諸智者凡為作　且等身安勿等閑</div>
<div class='lg-row'>記取上來飜覆勢　細詳利益在何間</div>
<div class='lg-row'>爾許年來百計挍　心腹焦苦損容顏</div>
<div class='lg-row'>念念謀他皆結業　鑊湯却滿上刀山</div>
<div class='lg-row'>何如忍却一朝<span class='corr'>貧</span>　安<span class='corr'>貧</span>樂道自清閑</div>
<div class='lg-row'>縱有輕欺從與受　鄉鄰慕德却相攀</div>
<div class='lg-row'>設令財帛遭陵奪　他自當來萬倍還</div>
<div class='lg-row'>如此生生安福壽　三途苦事豈相關</div>
</div></div>
<div class='div-other'><a id='mulu256' />
<p class='h3'>第十　十四　婬欲</p>
<div class="lg regular"><div class='lg-row'>次論境順心情者　此境招愆倍更多</div>
<div class='lg-row'>真要開章次第說　分明辨取順情魔</div>
<div class='lg-row'>從無始際偏耽著　只是婬心更莫過</div>
<div class='lg-row'>莫言我自無斯事　事迹雖殊罪等科</div>
<div class='lg-row'>但屬邪婬所計挍　總須沒在阿波波</div>
<div class='lg-row'>前云業道由心結　搆獲婬心是業河</div>
<div class='lg-row'>王法尚無於漏網　真司豈得輙蹉[跳-兆+也]</div>
<div class='lg-row'>眾人須領前文意　但覺情生即自呵</div>
<div class='lg-row'>必使心根絕此念　乍從不用念彌陀</div>
<div class='lg-row'>自妻不犯於非道　更有諸餘即是訛</div>
<div class='lg-row'>王候也任多妻妾　卿相三員豈合過</div>
<div class='lg-row'>一婦一夫相匹偶　順於天地合陽和</div>
<div class='lg-row'>僧尼自有明明律　違即愆尤四倍多</div>
<div class='lg-row'>一汙他心成業報　二虧戒體背伽婆</div>
<div class='lg-row'>三即畢身鄣聖道　四者天龍悉共呵</div>
<div class='lg-row'>五千大鬼常遮截　遮賊公然負釋迦</div>
<div class='lg-row'>當知色欲多殃福　俱損居家及出家</div>
<div class='lg-row'>直到亡身亡國邑　豈唯失利失榮華</div>
<div class='lg-row'>昔時姐<span class='corr'>已</span>誠堪歎　近代揚妃亦可嗟</div>
<div class='lg-row'>有德周文因妾舋　無良安祿便乘瑕</div>
<div class='lg-row'>僧尼不顧災兼禍　篇聚俱傷性與遮</div>
<div class='lg-row'>行當中私無實德　威儀外現是虗華</div>
<div class='lg-row'>塵中當續輪迴本　直境偏推聖道牙</div>
<div class='lg-row'>俗網<span class='corr'>已</span>隳歸佛法　緇衣豈料屬魔邪</div>
<div class='lg-row'>未曾顯發如來藏　只是資熏阿賴邪</div>
<div class='lg-row'>解者即時痛割斷　不須待到阿吒吒</div>
<div class='lg-row'>暢情只是須臾頃　受苦須經億劫波</div>
<div class='lg-row'>後段偈中方具說　應知愛欲罪垣沙</div>
</div><p>南無大慈大悲<span class='note-inline'>(云云)</span><span class='note-inline'>(下十二禮准前)</span>。</p>
</div></div>
<div class='div-other'><a id='mulu257' />
<p class='h2'>至心懺悔</p><p>然懺悔之法。非小因緣。過去諸佛菩薩未有不因懺悔而成道者。諸大乘經。且說此義。即金光明經。金皷懺悔。大華嚴經。天皷懺悔。今且略說金皷法門。便藉以妙幢菩薩之妙詞。申我等徒眾之懇意。今先述金皷緣起。後依菩薩被陳金皷緣起者。彼經夢見懺悔品云。爾時妙幢菩薩。親於佛前。聞妙法<span class='corr'>已</span>。歡喜踊躍。一心思惟。還至本處。於夜夢中。見大金皷。光明晃耀。猶如日輪。於此光中。得見十方諸佛。於寶樹下。坐琉璃座。無量百千大眾圍遶。而為說法。見一婆羅門。以捊擊金皷。出大音聲。聲中演說微妙伽陀。明懺悔法。妙幢聞<span class='corr'>已</span>。皆悉憶持。繫念而住。至天曉。<span class='corr'>已</span>與無量百千大眾圍遶。持諸供具。出王舍城。詣鷲峰山。至世尊所。禮佛足<span class='corr'>已</span>。布設香華。右達三帀。退坐一面。合掌恭敬。瞻仰尊顏。白佛言。世尊。我於夢中見一婆羅門。次手執捊擊妙金皷。出大音聲。聲中演說微妙伽陀。明懺悔法。我皆憶持。唯願世尊。降大慈悲。聽我所說。即於佛前。而說頌曰。</p>

<div class="lg regular"><div class='lg-row'>我於昨夜中　夢見大金皷　其形極殊妙</div>
<div class='lg-row'>因徧有金光　猶如盛日輪　光明皆普曜</div>
<div class='lg-row'>光滿十方界　咸見於諸佛　在於寶樹下</div>
<div class='lg-row'>各處琉璃座　無量百千眾　恭敬而圍遶</div>
<div class='lg-row'>有一婆羅門　以捊擊天皷　於其皷聲內</div>
<div class='lg-row'>說此妙伽陀</div>
</div>
<div class="lg regular"><div class='lg-row'>金光明皷出音聲　徧至三千大千界</div>
<div class='lg-row'>能滅三途極重罪　及以人中諸苦厄</div>
<div class='lg-row'>由此金皷聲威力　永滅一切煩惱鄣</div>
<div class='lg-row'>斷除怖畏令安穩　譬如自在牟尼尊</div>
<div class='lg-row'>若有眾生處惡趣　大火猛燄周徧身</div>
<div class='lg-row'>若得聞是妙皷音　即時離苦歸依佛</div>
<div class='lg-row'>皆得成就宿命智　能憶過去百千生</div>
<div class='lg-row'>悉皆正念牟尼尊　得聞如來甚深教</div>
<div class='lg-row'>由聞金皷勝妙音　常得親近於諸佛</div>
<div class='lg-row'>悉能捨離諸惡業　純修清淨諸善品</div>
<div class='lg-row'>一切天人有情類　殷重至誠祈願者</div>
<div class='lg-row'>得聞金皷妙音聲　能令祈求皆滿足</div>
</div><p style="margin-left:1em">上來<span class='corr'>已</span>依經文。說金皷因緣事竟　今當依菩薩求哀白佛如夢懺悔。</p>

<div class="lg regular"><div class='lg-row'>現在十方界　常住兩足尊　願以大悲心</div>
<div class='lg-row'>哀愍憶念我　眾生無歸依　亦無有救護</div>
<div class='lg-row'>為如是等類　能作大歸依　我今所作罪</div>
<div class='lg-row'>極重諸惡業　今對十力前　至心皆懺悔</div>
<div class='lg-row'>我昔不信佛　亦不敬尊親　不務修眾善</div>
<div class='lg-row'>常造諸惡業　或自恃尊高　種族及財位</div>
<div class='lg-row'>盛年行放逸　常造諸惡業　心恒起邪念</div>
<div class='lg-row'>口陳於惡言　不見於過罪　常造諸惡業</div>
<div class='lg-row'>恒作愚夫行　無明闇覆心　隨順不善友</div>
<div class='lg-row'>常造諸惡業　或因諸戲樂　或復懷憂惱</div>
<div class='lg-row'>為貪瞋所纏　故我造惡業　雖不樂眾過</div>
<div class='lg-row'>由有怖畏故　及不得自在　故我造惡業</div>
<div class='lg-row'>或為躁動心　或因瞋恚恨　及以飢渴惱</div>
<div class='lg-row'>故我造惡業　由飲食衣服　及貪愛女人</div>
<div class='lg-row'>煩惱火所燒　故我造惡業　於佛法僧眾</div>
<div class='lg-row'>不生恭敬心　作如是眾罪　我今悉懺悔</div>
<div class='lg-row'>於獨覺菩薩　亦無恭敬心　作如此眾罪</div>
<div class='lg-row'>我今悉懺悔　由愚癡驕慢　及以貪瞋力</div>
<div class='lg-row'>作如此眾罪　我今悉懺悔</div>
</div><p>懺悔<span class='corr'>已</span>。至心歸命禮。</p>
<p>弟子眾等。以依經文。披陳無始<span class='corr'>已</span>來諸罪障竟。今當還約此後經文。申我等心發大誓願<span class='note-inline'>(在兩重懺悔。及讚佛文後也)</span>。</p>

<div class="lg regular"><div class='lg-row'>我之所有眾善業　願得速成無上尊</div>
<div class='lg-row'>廣說正法利羣生　悉令解脫於眾苦</div>
<div class='lg-row'>降伏大力魔軍眾　常轉無上妙法輪</div>
<div class='lg-row'>久住劫數難思議　充足眾生甘露味</div>
<div class='lg-row'>猶如過去諸最勝　六波羅蜜悉皆圓</div>
<div class='lg-row'>滅諸貪欲及瞋癡　降伏煩惱除眾苦</div>
<div class='lg-row'>願我常得宿命知　能憶過去百千生</div>
<div class='lg-row'>亦常憶念牟尼尊　得聞諸佛甚深法</div>
<div class='lg-row'>願我以斯諸善業　奉事無邊最勝尊</div>
<div class='lg-row'>遠離一切不善因　恒得修行真妙法</div>
<div class='lg-row'>一切世界諸眾生　悉皆離苦得安樂</div>
<div class='lg-row'>所有諸根不具足　令彼身相皆圓滿</div>
<div class='lg-row'>若有眾生遭病苦　身形羸瘦無所依</div>
<div class='lg-row'>咸令病苦得消除　諸根色力皆充滿</div>
<div class='lg-row'>若犯王法當刑戮　眾苦逼迫生憂愁</div>
<div class='lg-row'>彼受如斯極苦時　無有歸依皆救護</div>
<div class='lg-row'>若受鞭杖枷鏁繫　種種苦具切其身</div>
<div class='lg-row'>無量百千憂惱時　逼迫身心無暫樂</div>
<div class='lg-row'>皆令得免於繫縛　及以鞭杖若楚緣</div>
<div class='lg-row'>將臨刑者得命全　眾苦皆令永除盡</div>
<div class='lg-row'>若有眾生飢渴逼　令得種種死勝味</div>
<div class='lg-row'>盲能得視聾者聞　跛者能行瘂能語</div>
<div class='lg-row'>貧窮眾生獲法藏　倉庫盈溢無所乏</div>
<div class='lg-row'>皆能得受上妙藥　無一眾生受苦惱</div>
<div class='lg-row'>一切人天皆樂見　容儀溫雅甚端嚴</div>
<div class='lg-row'>悉皆現受無量樂　受用豐饒福德具</div>
<div class='lg-row'>隨彼眾生念伎樂　眾妙音聲皆現前</div>
<div class='lg-row'>念水即現清凉池　金色蓮華沉其上</div>
<div class='lg-row'>隨彼眾生心所念　飲食衣服及狀敷</div>
<div class='lg-row'>金銀珍寶妙琉璃　瓔珞莊嚴皆具足</div>
<div class='lg-row'>勿令眾生聞惡響　亦復不見有相違</div>
<div class='lg-row'>所受容貌悉端嚴　各各慈心相愛樂</div>
<div class='lg-row'>世間資生諸樂具　隨心念時皆滿足</div>
<div class='lg-row'>所有資財無恡惜　分布施與諸眾生</div>
<div class='lg-row'>燒香末香及塗香　眾妙雜華非一色</div>
<div class='lg-row'>每日三時從樹墮　隨心受用生歡喜</div>
</div><p>發願<span class='corr'>已</span>。至心歸命禮三寶。</p>
</div>
<div class='div-other'><a id='mulu258' />
<p class='h2'>○白眾等聽說此時無常偈</p>
<div class="lg regular"><div class='lg-row'>一生欲過須知覺　努力修善作來因</div>
<div class='lg-row'>命似水流難迴復　無常急急到君身</div>
<div class='lg-row'>妻兒恩愛終須別　眷屬唯是暫時親</div>
<div class='lg-row'>只見荒田千歲塚　誰家得有百年人</div>
</div>
<div class="lg regular"><div class='lg-row'>既覺無常相　應調放逸心　放逸諸惡根</div>
<div class='lg-row'>故佛說偈曰</div>
</div>
<div class="lg regular"><div class='lg-row'>若人投丘巖　或有不失命　墮放逸地者</div>
<div class='lg-row'>不有不受苦　若人行放逸　一助有所作</div>
<div class='lg-row'>如是於晝夜　終無有樂報　世間出世間</div>
<div class='lg-row'>一切諸樂法　放逸能破壞　是故應捨離</div>
</div><p style="margin-left:1em"><span class='note-inline'>(出正法念處經第三十)</span></p>
</div></div>
<div class='div-other'><a id='mulu259' />
<p class='h1'>第十三上</p><p style="margin-left:1em"><span class='note-inline'>(彌勒二五唱九十九偈金皷懺悔發願勸請隨喜迴向)</span>。</p>

<div class='div-other'><a id='mulu260' />
<p class='h2'>歎佛</p><p>如來頂上。有三十二寶莊嚴大人相。其中大人相。名光照一切十方。普放無量大光明網。一切妙寶。以為莊嚴。髮周徧柔耎密緻。一一咸放摩尼寶光。充滿一切無邊世界悉現佛身色相圓滿。是為一。乃至有大人相。名普照一切法界莊嚴雲。最處於中。漸次隆起。閻浮檀金因陀羅網。以為莊嚴。放清淨光雲。充滿法界。念念常現一切世界諸佛菩薩道場會。是三十二。如來頂上。有如是三十二種大人相。以為嚴好。</p>
</div>
<div class='div-other'><a id='mulu261' />
<p class='h2'>第一　十八　述偷盜罪</p>
<div class="lg regular"><div class='lg-row'>上論欲色眾多過　順境門中是一條</div>
<div class='lg-row'>慳盜貪婪諸事類　從頭例取自昭昭</div>
<div class='lg-row'>違情發恚時希遇　順意生貪暮與朝</div>
<div class='lg-row'>由此尋思起業處　多因[轍-育]賊日滋招</div>
<div class='lg-row'>張某李甲豐財寶　趙氏王生足富驕</div>
<div class='lg-row'>知彼金銀多念起　見他綾絹愛情燒</div>
<div class='lg-row'>因茲賊意縱橫起　句引同徒遞互教</div>
<div class='lg-row'>期欵此時既<span class='corr'>已</span>集　平章彼處豈辭遙</div>
<div class='lg-row'>外頭縱有三重鏁　裏許先謀一丈橋</div>
<div class='lg-row'>錢物任從愛者取　主人何必苦相敲</div>
<div class='lg-row'>牀頭財寶般般接　架上低身旋旋拋</div>
<div class='lg-row'>前去後摧五六箇　肩頭背上兩三苞</div>
<div class='lg-row'>此迴未敗仍頻與　亦有貧家被劫燒</div>
<div class='lg-row'>本為諸頭窮困急　牽牛准擬幾般銷</div>
<div class='lg-row'>錢得三千絹伍匹　覺知當夜便捎□</div>
<div class='lg-row'>豈肯念伊多債負　何曾愍彼欠王傜</div>
<div class='lg-row'>兩箇踏門竪棒索　驚忙棒與任纏腰</div>
<div class='lg-row'>去後夫妻哀怨哭　思量賊稅五心焦</div>
<div class='lg-row'>直緣毒害過常度　天地神祇悉不饒</div>
<div class='lg-row'>這賊果然事自敗　推排展轉盡窠巢</div>
<div class='lg-row'>仍延華限藏贓物　拷痛時時始一板</div>
<div class='lg-row'>又引平人云寄附　追來滿獄橫喧囂</div>
<div class='lg-row'>詷窮重杖終其命　兩肋猶如韛袋搖</div>
<div class='lg-row'>財主微收唯得半　所餘總被亂淹消</div>
<div class='lg-row'>一場之事雖然了　累劫之殃未可逃</div>
<div class='lg-row'>如此始終之過患　悉從貪愛發枝苗</div>
<div class='lg-row'>須知劫盜多般類　但有侵欺是賊曹</div>
<div class='lg-row'>賊師行刑刀是筆　官人酷虐答為刀</div>
<div class='lg-row'>穿牆私竊機情巧　憑案公微捧杖高</div>
<div class='lg-row'>卑吏排頭多狡猾　大官手下縱雄豪</div>
<div class='lg-row'>催粮豈待苗先刈　納帛元來繭未繰</div>
<div class='lg-row'>手織綺羅身著布　刀輸米麥口䬸蒿</div>
<div class='lg-row'>天宮不是無天眼　地獄終歸地下遭</div>
<div class='lg-row'>宜路可中容此事　天崩地裂鬼神號</div>
</div></div>
<div class='div-other'><a id='mulu262' />
<p class='h2'>第二　十六　述殺生罪業</p>
<div class="lg regular"><div class='lg-row'>境順多招婬盜罪　境違毀罵及相爭</div>
<div class='lg-row'>殺害俱從二處起　故今都作一科明</div>
<div class='lg-row'>諸佛慈悲為本體　眾生毒害是常情</div>
<div class='lg-row'>或貪美味或瞋怒　即便殺人及畜生</div>
<div class='lg-row'>實犯刑章甘受死　無辜被殺有究靈</div>
<div class='lg-row'>彭生杜伯公孫勝　宋后蘇娥及竇嬰</div>
</div><p>此六人皆書史所載。被人枉殺。後冤魂自訴於上帝。而報讎也　彭生者。齊公子也。魯桓公夫人文姜。是齊襄公妹。桓公與姜朝于齊。襄公通姜。桓責姜。姜告襄。襄怒與桓飲酒。桓出。襄使公子彭生。把桓公升車。彭生多力。遂令拉殺桓於車內。魯人責齊。齊無詞對。歸罪彭生而殺之。後襄公獵見大豕。從者見乃彭生。襄射之。豕人立而啼。襄懼墮車傷足。其臣作亂弒襄公　杜伯者。杜國之伯。名恒。入為周大夫。宣王妾女鳩欲通之。伯不許。鳩怒反譖伯。宣王信。使薛甫與司工錡殺伯。伯死化為人。告王。王告祝。祝便殺錡。錡謝之。錡又為人訴。復殺祝。祝又為人訴。後王遊團由。伯乘白馬素車。錡左祝右起於道。以朱弓矢射宣王中心。折脊而死　公孫勝者。夫差之臣。王不以罪殺之。投於胥山之下。後越伐吳。吳王敗走。道由此山。舉步不進。使太宰[壹*丕]試呼勝三呼。應。王懼仰天歎而遂死。不反於吳也　宋公者。漢靈帝皇后也。無寵而居正位。後宮幸姬共譖。初常侍王甫。枉洙激海王悝及妃宋氏。妃即后之姞也。甫恐后怨。乃搆言后。狹左道呪咀。信之收璽綬。后以憂死。父及兄弟皆被誅。後帝夢見桓帝怒曰。宋后何罪。聽邪侫使絕其命。宋后及悝自訴於天。上帝震怒。罪難救也。夢甚明白。帝既覺。問於羽林左監許水曰。此何祥。其可禳乎。水對。宋后及激海王。並宜改葬。以安冤魂。竟反宋氏之家。復激海之先封。帝弗能用。尋即崩也　蘇娥者。漢世何敞除交沚刺史行部到蒼梧郡高要縣。日暮宿于鵲奔亭。夜半。樓下忽有一女子。自云。妾姓蘇。名娥。字始珍。本廣信縣人。父母及夫皆亡。無兄弟。有雜繒一百二十匹。有婢名致富。孤窮不能自賑。欲往傍縣賣繒。就同縣人王伯邊。賃車牛一乘。直錢萬二千[哉-口+豆]。妾笈繒。令婢執轡。前年四月十日到此亭外。日暮行人絕。不敢前去。遂宿留此。致富暴得腹痛。妾遂往亭長舍求火。亭長龔壽採刀至車。持妾臂。妾怖不從。即殺妾及婢。樓下埋之。取財物。殺牛燒車。車釘牛骨。棄亭東芥中。妾上下皆著白衣。青絲履。便掘之。如言。捕壽拷問。具伏。下廣信縣。與娥語同。收壽父母兄弟。申聞於上。若於常律。不至族誅。但壽為惡隱密經年。鬼神自訴。千載無一。請皆斬之。以助陰德。上報聽之　竇嬰者。漢孝文帝皇后從兄之子也。為亟相。後免相。竇后崩。嬰益疎薄。與太僕灌夫交結。于時孝景帝皇后同產弟田蚡為亟相親幸。使人就嬰覓城南田數頃。嬰不與。後蚡娶妻。列侯往賀。夫嬰俱出言不遜。蚡奏其惡言。夫嬰皆棄市。月餘蚡病。一身盡痛。若打擊之。俱號呼。叩頭謝罪。天子使視鬼者占之。見嬰與夫共守笞。蚡遂死。天子亦夢見嬰而謝之。</p>
<p style="margin-left:0em;text-indent:0em;" class="lg-abnormal"><div class='lg-row'>蘇氏夫妻張氏事　昭昭人鬼共吞聲</div>
<div class='lg-row'>如此古今千萬類　萬中無一有公平</div>
<div class='lg-row'>畜生怕痛人無別　殺他不想<span class='corr'>己</span>身形</div>
<div class='lg-row'>生剝皮毛咽瀝血　命餘哀怨豈堪聽</div>
<div class='lg-row'>百般野獸山林活　千種游魚江海停</div>
<div class='lg-row'>未有于他人世事　未曾犯著小愆刑</div>
<div class='lg-row'>如何隊伏圍令帀　無路奔逃困又驚</div>
<div class='lg-row'>豈忍橫網截水斷　未田騰躍<span class='corr'>已</span>相縈</div>
<div class='lg-row'>小鮮蝦蜆千餘命　嚵舌唯充一頓羮</div>
<div class='lg-row'>鴿雀之[待-寸+又]諸小物　殺多供一枉難名</div>
<div class='lg-row'>莫倚不將身手殺　差科取索罪偏盈</div>
<div class='lg-row'>為官枉打平人殺　欲推雜軄理何成</div>
<div class='lg-row'>道門三寶慈為首　儒教五常仁最精</div>
<div class='lg-row'>佛說大悲菩薩本　至聖遺言總不行</div>
<div class='lg-row'>既不能行君子行　如何祿位占公卿</div>
<div class='lg-row'>埀釣不網不射宿　望群卜命義中情</div>
<div class='lg-row'>禮經無故何容殺　雌雉時哉豈使烹</div>
<div class='lg-row'>爭合恣於狼虎性　四十萬眾等閑坑</div>
<div class='lg-row'>諸餘罪業皆通懺　殺帶冤家事不輕</div>
<div class='lg-row'>飜覆相讎連世世　何時解展得悝悝</div>
<div class='lg-row'>殺時罪業如今辨　殃報三途後段明</div>
<div class='lg-row'>欲得審知多劫苦　經文與偈甚叮嚀</div>
<div class='lg-row'>大乘殺戒為初首　犯者無由入覺城<span class='note-inline'>(經文下云。是故多迷悶。不能入覺城也)</span></div>
<div class='lg-row'>違害大悲招萬鄣<span class='note-inline'>(華嚴經云。起一念瞋。具百萬鄣門開)</span></div>
<div class='lg-row'>眾生見者似欃槍</div>
<div class='lg-row'>如斯冤隔如何化　不化如何契眾經</div>
<div class='lg-row'>慈力善根佛廣讚<span class='note-inline'>(涅經經第十六云云)</span></div>
<div class='lg-row'>必須修習合幽冥</div>
</p><p>是故復生地獄餓鬼。</p>
</div>
<div class='div-other'><a id='mulu263' />
<p class='h2'>第三　三十五偈　初總標三途</p><p style="margin-left:0em;text-indent:0em;" class="lg-abnormal"><div class='lg-row'>前論惡業因緣廣　此說來生受苦多</div>
<div class='lg-row'>惡即七枝三種毒　苦唯鬼畜獄三科</div>
<div class='lg-row'>經裏畜生闕略者　翻經傳寫本蹉跎</div>
<div class='lg-row'>諸教皆云三苦趣　華嚴最具定非訛<span class='note-inline'>(次下說之)</span></div>
<div class='lg-row'>十不善因三等配　罪輕下品鬼神魔</div>
<div class='lg-row'>業當中品諸禽畜　上品之殃捺落迦</div>
<div class='lg-row'>三途罪畢生人道　受上餘殃事豈蹉</div>
<div class='lg-row'>三惡苦中地獄重　先論地獄苦如何</div>
<div class='lg-row'>後□唯論地獄罪　捺落迦名是梵語</div>
<div class='lg-row'>地下有獄順中華<span class='note-inline'>(言地獄者。順此方刑獄之稱也)</span></div>
<div class='lg-row'>歒體翻之為苦器　盛貯苦人之器窠<span class='note-inline'>(窠者。窟容受也。故喻窠窟)</span></div>
<div class='lg-row'>喻窠又亦治罪人<span class='note-inline'>(受苦之器總也。如刀劒弓失爐炭之類。是斬斫燒煑之器具也。皆約依報說之。若就正報。名捺落迦。此云惡者。謂造惡之者。受此之苦也)</span></div>
<div class='lg-row'>此之苦器都三類</div>
<div class='lg-row'>根本近邊孤獨[糸*井]<span class='note-inline'>([糸*井]多也。音那。孤獨地〔獨〕獄墮處故。多如後說也)</span></div>
<div class='lg-row'>根本八寒兼八熱<span class='note-inline'>(自下。說分量及上下遠近。皆依瑜伽論。故與俱舍不同也)</span></div>
<div class='lg-row'>縱廣十千喻繕那<span class='note-inline'>(每獄自體分量)</span></div>
<div class='lg-row'>三萬二千<span class='note-inline'>(從此州下也。若據俱舍。即云二萬也)</span>至等活<span class='note-inline'>(多苦聚集業感苦具殃害悶絕擗地。空中聲言可等活。欻然却起。如前苦具。還更相殘害)</span></div>
<div class='lg-row'>下安七獄悉傍還<span class='note-inline'>(等活下。四千由旬。始到黑繩。乃至阿鼻獄。傍橫羅列也。一黑繩。以繩拼之而割鑿。二眾合。謂多人聚集。便有獄卒。驅入兩羝頭大山間。迫之流血。乃至馬象師子虎等山。如此後令和合大鐵槽中。壓之亦爾。三號叫。謂尋宅舍入鐵室中。火起燒然。發聲號叫。四大號叫室宅如。胎藏苦過前。五謂以大熱鐵熬。左右轉側燒薄之。又鐵串貫之。反覆而炙。徧身燄出。復熱鐵地上。鐵棒築打令肉團。大極燒然。謂三支鐵串從下貫之。從肩頂出。又鐵鑊灰水煎爛盡餘骨漉之鐵地。又却生如故)</span></div>
</p><p style="margin-left:1em">七阿鼻者。下偈中自說。</p>
<p style="margin-left:0em;text-indent:0em;" class="lg-abnormal"><div class='lg-row'>傍即二千為分量<span class='note-inline'>(每獄相去之量)</span></div>
<div class='lg-row'>四千直下不偏頗<span class='note-inline'>(等活直下四千也。其寒獄亦廣十千。亦從下三萬二千。至皰獄。與等活齊。又下二千有七獄傍布。據此即合在等活下黑繩等上。正當中也。黑繩去等活四千故。若准俱舍說。從此地面。下過二萬踰繕那。始到阿鼻。阿鼻深廣亦各二萬。其底去此四萬。故頌云。此下過二萬。無間深廣同。上七捺落迦。八增皆十六。據此頌即黑繩等却在無間上。重疊也。復有一說。盡有無間傍。八寒亦爾。彼論又問云。此瞻部州其量幾何。下寧容受無間等耶。答。州如糓聚下闊上尖。是故大海漸深漸狹)</span></div>
<div class='lg-row'>八寒上來且舉數　續陳苦相豈媕娿<span class='note-inline'>(上菴下阿)</span></div>
<div class='lg-row'>苦相各隨業所變　終無心水外殃波<span class='note-inline'>(波不離水。殃不離心)</span></div>
<div class='lg-row'>前章殺盜婬欺等</div>
<div class='lg-row'>病質亡魂隔剎那<span class='note-inline'>(前念猶是病身。後念即是亡魂)</span></div>
<div class='lg-row'>心逐業緣無定相　或繩或棒或干戈<span class='note-inline'>(業力所現千差萬別也)</span></div>
<div class='lg-row'>門戶雖無而有處</div>
<div class='lg-row'>途路昏冥渡奈河<span class='note-inline'>(此國從古傳云。亦未曾見諸家章疏。引經論。忘却的處。且人死後隨心隨業。所變現種種事。悉是本分。何疑此河)</span></div>
<div class='lg-row'>皆剝脫身上衣裳</div>
<div class='lg-row'>總須掛在樹枝柯　棒趂風吹行迅速</div>
<div class='lg-row'>荒忙起倒任牽把　或過府差五道將</div>
<div class='lg-row'>或云殿上是閻羅　或即便投地獄裏</div>
<div class='lg-row'>心神自變不開他<span class='note-inline'>(此下次說八熱苦也。一等活。二黑繩。三號叫。四大號叫。五燒然。六熱燒然。七偏燒然。八阿鼻)</span></div>
<div class='lg-row'>受苦般般乞願死</div>
<div class='lg-row'>等皆還活奈誰何<span class='note-inline'>(多苦聚集業感眾多。苦具殘害。悶絕擗地。空中聲言可還等活。欻然却起。如前苦具更相殘害也)</span></div>
<div class='lg-row'>黑繩絣定圖文像<span class='note-inline'>(絣文畫為方圓等種種文像也)</span></div>
<div class='lg-row'>隨文割鑿切而磋<span class='note-inline'>(或矴。或斷等二也)</span></div>
<div class='lg-row'>兩鐵羝頭厭□碎<span class='note-inline'>(多人集。便有獄卒驅入此間。迫之流血。乃至馬象等山亦爾。大鐵槽壓之亦爾)</span></div>
<div class='lg-row'>却令和合復研磨<span class='note-inline'>(壓之流血。碎<span class='corr'>已</span>復令却合。又後驅入壓之。三也)</span></div>
<div class='lg-row'>鐵室火生號叫<span class='note-inline'>(尋舍宅入鐵室。火起燒病發聲號叫。四也)</span>大<span class='note-inline'>(具云大號叫。尋室宅。如胎藏。苦過前故聲大。五也)</span></div>
<div class='lg-row'>鐵鏊煿之膏血和<span class='note-inline'>(燒燃也。以火鏊又串貫之。反覆而炙。徧身七孔燄起。又熱鐵地。以棒打。骨肉膏血相和。如泥團。六也)</span></div>
<div class='lg-row'>三支鐵串貫肩頂<span class='note-inline'>(從兩足底。反糞門。貫徹兩肩及頂出。由此七孔。猛燄流出)</span></div>
<div class='lg-row'>銅葉纏身<span class='note-inline'>(又以三熱大銅鍱。徧身裹之)</span>鐵棒撾<span class='note-inline'>(此二字。是前獄中之事。以韻故。寄於此句也。此獄鐵纏身。又復倒擲於大鑊中。灰水煎煑。其湯涌沸出沒。爛盡復生。生<span class='corr'>已</span>復煑。七也)</span></div>
<div class='lg-row'>次說阿鼻大地獄<span class='note-inline'>(諸經)</span></div>
<div class='lg-row'>亦有說名大落迦<span class='note-inline'>(俱舍云。北州下。過二萬。有阿鼻指大奈落也)</span></div>
<div class='lg-row'>周帀七重鐵城譬<span class='note-inline'>(此下。依新集佛名經及諸經說其相狀。與瑜伽及俱舍。有不同處也)</span></div>
<div class='lg-row'>上又七重鐵網羅</div>
<div class='lg-row'>又七刀林兼猛火　八萬四千踰善那</div>
<div class='lg-row'>罪人身滿無相礙　罪業因緣一徧多<span class='note-inline'>(一人多人皆歸)</span></div>
<div class='lg-row'>上火徹下下徹上</div>
<div class='lg-row'>東西南北互通過　其城四門四銅狗</div>
<div class='lg-row'>四十由旬利爪牙　復有飛騰鐵觜鳥</div>
<div class='lg-row'>噉於人肉數如麻　牛頭獄卒以羅剎</div>
<div class='lg-row'>九尾八頭尾鐵叉　八角六十四箇眼</div>
<div class='lg-row'>眼中迸出鐵丸煅<span class='note-inline'>(煅者。火氣猛。許加反)</span></div>
<div class='lg-row'>一奴一瞋如霹靂　等閑數瞋可吒吒</div>
<div class='lg-row'>無量刀輪空裏下　入頭出足豈能遮<span class='note-inline'>(瑜伽說。有六種受苦)</span></div>
<div class='lg-row'>四方火刺穿筋骨<span class='note-inline'>(一也。東方多百踰繕那。三熱大鐵地上。有猛火刺。騰燄穿肉入肉。斷筋破骨徹髓。燒如指燭成猛燄。餘方亦爾。由此人火和雜無有間隙。痛苦無有間隙。唯聞苦痛號叫之聲。故名無間也)</span></div>
<div class='lg-row'>鐵箕鐵炭簸如砂<span class='note-inline'>(二也。以鐵箕盛滿猛燄鐵炭。和簸之)</span></div>
<div class='lg-row'>登熱鐵山上復下<span class='note-inline'>(三也。復置熱鐵地。令登大熱鐵地。上而復下。下而復上)</span></div>
<div class='lg-row'>百針針舌展而䅊<span class='note-inline'>(四也。[?*(冘-(乳-孚)+?)]張也。吒者音。謂從口拔出舌。以百針。針而張之。如張牛皮)</span></div>
<div class='lg-row'>銅汁燒喉穿腑藏<span class='note-inline'>(五也。鎔銅汁灌口。燒喉舌。及徹腑藏。從下而出)</span></div>
<div class='lg-row'>鐵丸入腹口先呿<span class='note-inline'>(六也。復仰臥之於熱鐵地鉆口令開。以大鐵丸置其口中。燒口咽喉腑藏。從下而出。所餘苦惱。如極燒然。業盡方出也)</span></div>
<div class='lg-row'>唯此受苦常無間<span class='note-inline'>(俱舍云。非如七獄受苦非恒。故名無間。且如等活。暫遇凉風。所吹還活。阿鼻不爾。故名無間。又無樂間苦。非如餘獄有樂間起。婆沙論云。身形廣大。據多處所。中無間隙。故名無間。雖一人即滿。以業力故。多人無好。涅槃經文云)</span></div>
<div class='lg-row'>只為辜恩具七遮</div>
<div class='lg-row'>痛徹肝心苦切髓　壽經中劫是其家<span class='note-inline'>(五苦章句經云。三惡道者。是眾生之家。暫得為人。譬如作客日少歸家日多。學者思之。勉力精修。方得脫苦。人身難得。六根難具也)</span></div>
<div class='lg-row'>寒極<span class='note-inline'>(此下述八寒也。一皰。二皰裂。三喝唽〔詔〕四郝郝凡。五虎虎凡。六蓮華。七紅蓮華。八大紅蓮華)</span>皰瘡<span class='note-inline'>(一也。廣大寒觸身分瘡〔頗〕)</span>及胞裂<span class='note-inline'>(二也。寒苦過前。如皰潰膿血流出。瘡卷縮也)</span></div>
<div class='lg-row'>喝<span class='note-inline'>(三也。歇許葛反。詀叱涉反。俱舍云頞哳吒。頞烏葛反。吒涉吽反。忍寒聲也。寒極口開不得。但能動舌作此聲也)</span>兼郝<span class='note-inline'>(四也。俱舍云霍霍婆。寒切動舌不得。但作此聲)</span>虎<span class='note-inline'>(五也。寒苦之聲將極)</span>似蓮華<span class='note-inline'>(六七八也。六青蓮華。寒觸身分。青游皮膚破裂。七紅蓮華。色變紅赤皮裂。或十或多。八大蓮華。謂身分極大。而紅皮裂。或百或多)</span></div>
<div class='lg-row'>華色寒聲各三種　并前二皰八寒科<span class='note-inline'>(二〔頗〕三聲三色故成八也。上根本竟。次下近邊。近八熱根本之邊也。如城郭園宛。是罪人遊行處)</span></div>
<div class='lg-row'>近八熱邊四門外<span class='note-inline'>(獄也)</span>　門門四獄數尤多<span class='note-inline'>(四四十六。八熱計一百二十八獄也。俱舍中。名之為增。彼頌云。八增皆十六。謂煻煨尸糞。鋒刃裂河增。彼長行自釋。此是增上被刑害所)</span></div>
<div class='lg-row'>煻煨沒膝筋皮爛<span class='note-inline'>(八寒有情求於舍宅。遊行至此。下足消爛。舉足還生。平復如本)</span></div>
<div class='lg-row'>尸糞為泥生矩吒<span class='note-inline'>(為求舍故。從前出<span class='corr'>已</span>。漸漸遊行〔燄〕入此中。首足俱沒。又於泥內有娘矩吒蟲。身長一丈。觜白頭黑。穿皮入肉破骨食髓也)</span></div>
<div class='lg-row'>鋒刃<span class='note-inline'>(有利刀劒。仰刃為路。從前至此下足。皮骨消爛。舉足還平復如故)</span>劒林<span class='note-inline'>(出趣彼林蔭。纔坐其下。風吹葉落。斬身支節墜地。有黑黧狗。摣掣食之)</span>鐵皁莢<span class='note-inline'>(鐵末梨林。狀如皁夾刺樹。從前出趣之。由狗等趂。上鋒向下而<span class='corr'>刺</span>。彼欲却下。復迴上刺。徧身支節。鐵觜鳥亂啄食)</span></div>
<div class='lg-row'>沸煎灰水作灰河<span class='note-inline'>(大河沸灰水。彼尋舍墜中。如豆在煎鑊。猛火煎湯騰沸。周旋迴沒。河岸獄卒杖索大綱。行列遮之。不令得出。或網漉出置於六熱鑊地上仰之。問云欲何所須。答言飢苦。卒即使口令開。以熱鐵丸。置於口中。答言渴苦。即洋銅灌口。業盡方出)</span></div>
<div class='lg-row'>八熱有情尋舍宅</div>
<div class='lg-row'>陷斯四獄苦難過<span class='note-inline'>(俱舍云。如灰河如塹。餘三似園。又引經云。此八捺落迦。我說甚難越。以熱鐵為地。周匝有鐵墻。四面有四門。開閇以鐵扉。巧安布分量。各有十六增。多百踰繕那。滿中造惡者。周徧燄交徹。猛火恒洞然)</span></div>
<div class='lg-row'>復有隨時多種獄</div>
<div class='lg-row'>空中曠野或山河<span class='note-inline'>(山間曠野樹下空中。或一或多。受罪之處。處所雖小。苦具具足)</span></div>
<div class='lg-row'>不似近邊為眷屬<span class='note-inline'>(八熱有增為眷屬。八寒雖無眷屬處所。是本唯此不爾。故云孤獨也)</span></div>
<div class='lg-row'>故名孤獨捺落迦<span class='note-inline'>(俱舍又說。孤獨地獄各別業感。差別多種。處所不定。或地下空中及餘處)</span></div>
<div class='lg-row'>復說一十八重獄</div>
<div class='lg-row'>與前同異似交加<span class='note-inline'>(如下說飜釋隨時也)</span></div>
<div class='lg-row'>諸教所譚八寒熱　翻經前後亦名差<span class='note-inline'>(淺識難云。唐初馬周方造銼碓。如何佛在日<span class='corr'>已</span>說此獄。答。佛在天竺。所說隨彼風俗。言音名字。傳到此方。隨此國音言名目。彼亦有銼草之器。然不同。翻經者就此名也。又問。若爾造罪者。命終見何物斬斫。下偈答言)</span></div>
<div class='lg-row'>苦器各隨曾所見</div>
<div class='lg-row'>業成便受不偏頗　曾於生前見碓磑</div>
<div class='lg-row'>即從碓擣磑相磨　或見世間枷與棒</div>
<div class='lg-row'>還遭鐵棒鐵為枷　諸餘苦器皆如此</div>
<div class='lg-row'>豈限刀山及火車<span class='note-inline'>(此國。隋朝已前。惡人命終。即別見斫刺。不見剉磑。唐朝<span class='corr'>已</span>來造惡命終。不防有見之者。一一世界各各如然。地獄隨業隨心。有何定數定相。以此譯經。前後所說。名目小殊也)</span></div>
<div class='lg-row'>拔舌犁耕實楚痛</div>
<div class='lg-row'>鑊湯爐炭奈誰何　銅柱䥫牀由<span class='corr'>己</span>業</div>
<div class='lg-row'>火坑炮炙莫尤他　血盆之口名羅剎</div>
<div class='lg-row'>兇險之形是夜叉　[木*(亦-(白-日))]<span class='note-inline'>(呼麥切)</span>肉剝皮敲骨節</div>
<div class='lg-row'>抽腸拔肺數如麻　苦痛難中難比說</div>
<div class='lg-row'>皰瘡割裂阿波波　青瘀皮膚身詀詀</div>
<div class='lg-row'>紅蓮碎肉阿婆婆　冰岸冰池徹骨髓</div>
<div class='lg-row'>風車風箭阿吒吒　只不能言舌不動</div>
<div class='lg-row'>忍寒不徹阿羅羅　大小鐵圍長暗瞑</div>
<div class='lg-row'>三光不到劫恒沙　上且略標為類例</div>
<div class='lg-row'>備論苦器數無涯　總是前章所造業</div>
<div class='lg-row'>當時雄猛却將誇　如今到此恤惶地</div>
<div class='lg-row'>悔之不及浪吁嗟</div>
</p></div>
<div class='div-other'><a id='mulu264' />
<p class='h2'>第四　十六偈　述畜生道</p><p style="margin-left:0em;text-indent:0em;" class="lg-abnormal"><div class='lg-row'>中品中般不善業　當來受報入傍生</div>
<div class='lg-row'>人之畜養因名畜　傍者復緣身分橫</div>
<div class='lg-row'>二言且就人多見　細說何曾跼此名</div>
<div class='lg-row'>水陸空居皆攝屬　無足多足萬般形</div>
<div class='lg-row'>本從大海流諸處<span class='note-inline'>(成劫之初。先生水族)</span></div>
<div class='lg-row'>三千川內漸充盈　禽獸魚龍蟲蟻等</div>
<div class='lg-row'>蜎飛蠢動悉靈含　卵胎濕化恒沙數</div>
<div class='lg-row'>火裏物中亦受生　極大極微萬億類</div>
<div class='lg-row'>鯤鵬金翅<span class='note-inline'>(極大)</span>至蜼螟<span class='note-inline'>(極小)</span>其間雖或隨時樂<span class='note-inline'>(別報也。如貴人狗馬之類也)</span></div>
<div class='lg-row'>多少愚癡是賤名<span class='note-inline'>(總報名畜生。制不在<span class='corr'>己</span>)</span></div>
<div class='lg-row'>別業排之屬苦道</div>
<div class='lg-row'>被人制御豈尊榮　牽梨負重須償債</div>
<div class='lg-row'>脊爛蹄穿詎述情<span class='note-inline'>(直至命盡。豈能分疎)</span></div>
<div class='lg-row'>路峻泥深車不動　力窮氣竭棒不輕</div>
<div class='lg-row'>驛程三位猶前進　毬滿三籌尚未停</div>
<div class='lg-row'>磑石令牽因劣劣　眼睛被掩黑瞑瞑</div>
<div class='lg-row'>經冬竟夜居霜露　累歲通宵臥糞坑</div>
<div class='lg-row'>人趂途裎鞭困體　風吹老瘦凍羸形</div>
<div class='lg-row'>衣裳只用皮毛作　食飲仍難水草盈</div>
<div class='lg-row'>飢飽死生非<span class='corr'>己</span>意　安危困歇在他情</div>
<div class='lg-row'>棒驅繩縛慞惶色　刀<span class='corr'>刺</span>湯燖怨痛聲</div>
<div class='lg-row'>四脚倒懸猶命在　一身旋剝<span class='corr'>已</span>皮零</div>
<div class='lg-row'>弓刀磕帀亡魂魄　鷹狗縱橫喪膽驚</div>
<div class='lg-row'>飛騎只憂從後趂　彎弧豈料<span class='corr'>卻</span>前迎</div>
<div class='lg-row'>前頭後底相攢迫　車截西遮何處行</div>
<div class='lg-row'>箭向背穿胸裏出　荒忙楚痛豈全生</div>
<div class='lg-row'>亦迴火發燒山野　分獸千虵幾許怦<span class='note-inline'>(坪急貌普耕反)</span></div>
<div class='lg-row'>巢雀穴蟲億億數</div>
<div class='lg-row'>貪生怖死與人平　長年鱗甲諸蟲唼</div>
<div class='lg-row'>輾熱沙中痛又醒　強力害於羸弱者</div>
<div class='lg-row'>更相噉食永無停　上來且略標流類</div>
<div class='lg-row'>類例眾多豈具明　都有三十六億種<span class='note-inline'>(出正法念處經)</span></div>
<div class='lg-row'>若殊苦事若為呈</div>
<div class='lg-row'>人身<span class='corr'>已</span>失難還復　展轉凶癡罪易成</div>
<div class='lg-row'>觀彼車飜須改轍　六根正具必修營</div>
</p></div>
<div class='div-other'><a id='mulu265' />
<p class='h2'>第五　十六　述餓鬼道</p><p style="margin-left:0em;text-indent:0em;" class="lg-abnormal"><div class='lg-row'>下品十般不善業　斯為餓鬼本因緣</div>
<div class='lg-row'>長壽飢虗多恐怯　從他求覓濟喉咽</div>
<div class='lg-row'>根元只在閻羅國<span class='note-inline'>(一云琰摩此云諍息。亦云平等。俱舍云。以有情未到彼時。皆云無罪。纔至業鏡平等。其罪自彰。更不敢云。因名靜息也)</span></div>
<div class='lg-row'>展轉支流入大千<span class='note-inline'>(正法念處經云。此下過五百由旬。有閻摩王國。俱舍云。諸鬼處從此散居餘處。或端嚴威德富樂如天。或飢羸醜陋。東西亦有兩類。北州唯威德者)</span></div>
<div class='lg-row'>一半便常居地下<span class='note-inline'>(黃泉。亦有閻王國)</span></div>
<div class='lg-row'>半參人世在人邊　業殊彼此不相見</div>
<div class='lg-row'>正報分通時現前<span class='note-inline'>(有人。正報人身分通鬼道。即能見鬼鬼。有分通人道。即能見人也)</span></div>
<div class='lg-row'>屋宅疎<span class='note-inline'>(緣見)</span>常阻隔<span class='note-inline'>(人鬼所居屋宅。各是依報之緣。既疎互不相見也)</span></div>
<div class='lg-row'>互疑神術譬能穿<span class='note-inline'>(見鬼之人不知鬼。不見<span class='corr'>己</span>舍。或遇穿墻壁而過。即云鬼有神通。人不知鬼見。但是露地虗空。而過鬼或見人穿<span class='corr'>己</span>墻壁而過。鬼不知人。不見<span class='corr'>己</span>屋。謂言人有神通。穿我牆壁也)</span></div>
<div class='lg-row'>閻羅國在閻浮下　五百由旬縱廣然</div>
<div class='lg-row'>善惡皆從此判定<span class='note-inline'>(有云。天及阿鼻。不經此處。如堂除五品<span class='corr'>已</span>下不倒。吏部鈴曹。反逆賊巨。不到臺院。及大理寺等)</span></div>
<div class='lg-row'>世人自古號黃泉　命終未說來生處</div>
<div class='lg-row'>暫於此處得團圓　恩愛怨家并眷屬</div>
<div class='lg-row'>或相對會或釣牽　從茲一別經多却</div>
<div class='lg-row'>或生獄畜或生天　或入海中阿索絡</div>
<div class='lg-row'>或昇海上五通仙　若生鬼道如前說</div>
<div class='lg-row'>或居本界<span class='note-inline'>(閻王國)</span>或人川<span class='note-inline'>(一切也)</span></div>
<div class='lg-row'>或是鐵輪王使役　□當番互動經年<span class='note-inline'>(俱舍云。四王天。忉利天有威德鬼神。守護防邏)</span></div>
<div class='lg-row'>負石擔沙多累歷</div>
<div class='lg-row'>填河塞海每聯綿　三種開為九種別</div>
<div class='lg-row'>都云餓者厭為先　九者一名炬口鬼</div>
<div class='lg-row'>口中火炬每焦然　口為焚燒村郭野</div>
<div class='lg-row'>先經地獄後斯焉　腹大如山喉孔小</div>
<div class='lg-row'>為偷僧食受針咽　自惡口中常腐臭</div>
<div class='lg-row'>讚揚惡黨毀仁賢　毛利如釘行自<span class='corr'>刺</span></div>
<div class='lg-row'>枉行針<span class='corr'>灸</span>病無痊　臭<span class='corr'>刺</span>毛身嫌自拔</div>
<div class='lg-row'>豬羊[得-彳+火]剝到刀鋋<span class='note-inline'>(小矛市連反)</span></div>
<div class='lg-row'>自決癭中膿噉食　嫉他恚恨重隨眠</div>
<div class='lg-row'>此上六般皆極餓　壽經一萬五千年<span class='note-inline'>(人間一月為一日。彼壽五百歲。當人間一萬五千年也)</span></div>
<div class='lg-row'>兩耳不聞漿水字</div>
<div class='lg-row'>一身唯有骨皮連　見食擬䬸成猛火</div>
<div class='lg-row'>臨河欲飲即枯然　餘得祭神所棄食</div>
<div class='lg-row'>多慳少施施應指　有䬸堦巷所遺食</div>
<div class='lg-row'>[絕-糸+弓]疑失者故如然　第九名為勢刀鬼</div>
<div class='lg-row'>變通富樂類於天　羅剎夜叉毗舍等</div>
<div class='lg-row'>山林靈廟海河壖<span class='note-inline'>(壖者。江海邊而緣反。付法藏傳中說。僧加耶舍比丘。遊大海邊。見妙宮殿。其中鏁二鬼云云)</span></div>
<div class='lg-row'>罪福不精心言雜</div>
<div class='lg-row'>別報雖強總報徧　六飢二乏唯是足</div>
<div class='lg-row'>就多標餓以須宣<span class='note-inline'>(須宣者。佛語流行也)</span></div>
</p><p>眾等。上來所依金皷懺悔經中。繁廣不可頓陳。今更約前品所餘經文。懺除餘鄣。弟子某甲等。與一切眾生。至心懺悔。</p>

<div class="lg regular"><div class='lg-row'>若人百千劫　造諸極重罪　暫時能發露</div>
<div class='lg-row'>眾惡盡消除　依此金光明　作如是懺悔</div>
<div class='lg-row'>由斯能速盡　一切諸苦業　唯願十方佛</div>
<div class='lg-row'>觀察護念我　哀受我懺悔　皆以大悲心</div>
<div class='lg-row'>我於多劫中　所造諸惡業　由斯多苦惱</div>
<div class='lg-row'>哀愍願消除　我造諸惡業　常生憂心怖</div>
<div class='lg-row'>於此威儀中　曾此歡喜想　諸諸具大悲</div>
<div class='lg-row'>能除眾生怖　願受我懺悔　令得離憂苦</div>
<div class='lg-row'>我有煩惱部　及以諸報業　願以大悲水</div>
<div class='lg-row'>洗濯令清淨　我先作諸罪　及現造惡業</div>
<div class='lg-row'>至心皆發露　咸願得蠲除　未來諸惡業</div>
<div class='lg-row'>防護不令起　設令有違者　終不敢覆藏</div>
<div class='lg-row'>身三語四種　意業復有三　緊縛諸有情</div>
<div class='lg-row'>無始恒相續　由斯三種行　造作十惡業</div>
<div class='lg-row'>如是眾多罪　我今皆懺悔　我造諸惡業</div>
<div class='lg-row'>苦報自當受　今於諸佛前　至誠皆懺悔</div>
</div><p>懺悔<span class='corr'>已</span>。至心歸命禮三寶。</p>
<p>上來<span class='corr'>已</span>懺除四部竟。今更約其次經文。懺除十二種難。皆是金皷夢事菩薩。對佛所陳。是故應至心懺悔。</p>

<div class="lg regular"><div class='lg-row'>我今親對十力前　發露眾多苦難事</div>
<div class='lg-row'>凡愚迷惑三有難　恒造極重惡業難</div>
<div class='lg-row'>我所積集邪欲難　一切愚夫煩惱難</div>
<div class='lg-row'>狂心散動顛倒難　及以親近惡友難</div>
<div class='lg-row'>於生死中貪染難　瞋癡暗鈍造罪難</div>
<div class='lg-row'>生八無暇惡處難　未曾積集功德難</div>
<div class='lg-row'>我今皆於最勝前　懺悔無邊惡業罪</div>
</div><p style="margin-left:1em"><span class='note-inline'>(此十二難。在前段懺悔之前。發願前也)</span>。</p>
<p>懺悔<span class='corr'>已</span>。至心歸命禮三寶。</p>
</div>
<div class='div-other'><a id='mulu266' />
<p class='h2'>至心勸請</p>
<div class="lg regular"><div class='lg-row'>常見十方無量佛　寶王樹下而安處</div>
<div class='lg-row'>處妙琉璃師子座　恒得住世轉法輪</div>
</div><p>勸請<span class='corr'>已</span>。至心歸命禮三寶。</p>
</div>
<div class='div-other'><a id='mulu267' />
<p class='h2'>至心隨喜</p>
<div class="lg regular"><div class='lg-row'>眾生於此瞻部內　或於他方世界中</div>
<div class='lg-row'>所作種種勝福<span class='corr'>因</span>　我今皆悉生隨喜</div>
</div><p>隨喜<span class='corr'>已</span>。至心歸命禮三寶。</p>

<div class="lg regular"><div class='lg-row'>以上隨喜福德事　及身語意造眾善</div>
<div class='lg-row'>願此勝業常憎長　迴向無上大菩提</div>
<div class='lg-row'>所有禮讚佛功德　深心清淨無瑕穢</div>
<div class='lg-row'>迴向發願福無邊　當超惡趣六十劫</div>
</div><p style="margin-left:1em"><span class='note-inline'>(此三門在前段。此段在發願中間)</span>。</p>

<div class="lg regular"><div class='lg-row'>願除十惡業　修行十善道　安住十地中</div>
<div class='lg-row'>常見十方佛　我以身諸意　所修福智慧</div>
<div class='lg-row'>願迴此善根　速成無上道</div>
</div><p style="margin-left:1em"><span class='note-inline'>(此後。數偈文。却是前段懺悔文也)</span>。</p>
<p>迴向<span class='corr'>已</span>。至心歸命禮三寶。</p>
</div>
<div class='div-other'><a id='mulu268' />
<p class='h2'>至心發願</p>
<div class="lg regular"><div class='lg-row'>普願眾生咸供養　十方一切最勝尊</div>
<div class='lg-row'>三乘清淨妙法門　菩薩獨覺聲聞眾</div>
<div class='lg-row'>常願勿處於卑處　不隨無暇八難中</div>
<div class='lg-row'>生在有暇人中尊　恒得親承十方佛</div>
<div class='lg-row'>願得常生富貴家　財寶倉庫皆盈滿</div>
<div class='lg-row'>顏貌名稱無與等　壽命延長經劫數</div>
<div class='lg-row'>悉願女人變為男　勇健聰明多智慧</div>
<div class='lg-row'>一切常行菩薩道　善修六度到彼岸</div>
<div class='lg-row'>若於過去及現在　輪迴三有造諸業</div>
<div class='lg-row'>能超可厭不善趣　願得消滅永無餘</div>
<div class='lg-row'>一切眾生於有海　生死羅網<span class='corr'>堅</span>牢縛</div>
<div class='lg-row'>願以智劍為斷除　離苦速證菩提處</div>
<div class='lg-row'>若有男子及女人　婆羅門等諸勝族</div>
<div class='lg-row'>合掌一心讚歎佛　生生常憶宿世事</div>
<div class='lg-row'>諸根清淨常圓滿　殊勝功德皆成就</div>
<div class='lg-row'>願於未來所生處　常得人天共瞻仰</div>
</div><p style="margin-left:1em"><span class='note-inline'>(此文。續前段發願之後也)</span>。</p>
<p>發願<span class='corr'>已</span>。至心歸命禮三寶。</p>
<p>爾時世尊。聞此<span class='corr'>已</span>。讚妙幢菩薩言。善哉善哉。善男子。如汝所夢。金皷出聲。讚歎如來真實功德。并懺悔法。若有聞者。獲福甚多。廣利有情。滅除罪鄣。汝今應知。此之勝業。皆是過去讚歎發願宿習因緣。及由諸佛威德加護。此之因緣。當為汝說。時諸大眾。聞此法<span class='corr'>已</span>。咸皆歡喜。信受奉行。</p>
</div>
<div class='div-other'><a id='mulu269' />
<p class='h2'>○白眾等聽說經中無常偈</p>
<div class="lg regular"><div class='lg-row'>若樂若苦惱　若老若少年　若大姓少姓</div>
<div class='lg-row'>死王皆能殺　若端正若醜　若大力小力</div>
<div class='lg-row'>若獨若有伴　死王皆能殺　若王若童僕</div>
<div class='lg-row'>若俗若出家　若堅若耎者　死王皆能殺</div>
<div class='lg-row'>若富若貧窮　若功德若無　若男若女等</div>
<div class='lg-row'>死王皆能殺　若行若在家　若水中若陸</div>
<div class='lg-row'>若在山若城　死王皆能殺　若睡若寤寐</div>
<div class='lg-row'>若食若不食　能歷亂世間　死王皆能殺</div>
</div></div></div>
<p class='juan'>圓覺道場禪觀等法事禮懺文卷第九</p>
</div><!-- end of div[@id='body'] -->
</body></html>