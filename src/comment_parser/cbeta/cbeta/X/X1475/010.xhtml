<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經道場修證儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu270' />圓覺道場禪觀等法事禮懺文卷第十</p><p class="byline">終南山草堂寺沙門　宗密　述</p>
<div class='div-other'><a id='mulu271' />
<p class='h1'>第十四上</p>
<div class='div-other'><a id='mulu272' />
<p class='h2'>歎佛功德</p>
<div class="lg regular"><div class='lg-row'>憐愍世間大醫王　身皆智慧及寂靜</div>
<div class='lg-row'>無我法中有真我　是故敬禮無上尊</div>
<div class='lg-row'>世救要求然後得　如來無上而為歸</div>
<div class='lg-row'>隨佛世間如犢子　是故得名大悲牛</div>
<div class='lg-row'>如來功德滿十方　凡下無智無能讚</div>
<div class='lg-row'>我今讚歎慈悲心　為報身口二種業</div>
<div class='lg-row'>世間常樂自利益　如來終不為是事</div>
<div class='lg-row'>能斷眾生世果報　是故我禮自他利</div>
<div class='lg-row'>世間逐親作益厚　如來利益無怨親</div>
<div class='lg-row'>佛無是相如世人　是故其心等無二</div>
<div class='lg-row'>世間說異作業異　如來如說業無差</div>
<div class='lg-row'>凡所修行斷諸行　是故得名為如來</div>
<div class='lg-row'>先<span class='corr'>已</span>了知煩惱過　示現之處為眾生</div>
<div class='lg-row'>久於世間得解脫　樂處生死慈悲故</div>
<div class='lg-row'>雖現天身及人身　慈悲隨逐如犢子</div>
<div class='lg-row'>如來即是眾生母　慈心即是小犢子</div>
<div class='lg-row'>自受眾苦念眾生　悲念心時不悔沒</div>
<div class='lg-row'>憐愍心盛不覺苦　故我稽首拔苦者</div>
</div><p>知欲可厭愛厭業道捨惡樂善。</p>
</div>
<div class='div-other'><a id='mulu273' />
<p class='h2'>第一　唱十一偈　述善業</p><p style="margin-left:0em;text-indent:0em;" class="lg-abnormal"><div class='lg-row'>曾於宿世歸三寶　今遇先緣正信生</div>
<div class='lg-row'>見說人天莞爾喜<span class='note-inline'>(論語云。夫子莞爾而笑)</span></div>
<div class='lg-row'>聞談鬼獄喟然驚<span class='note-inline'>(喟歎聲也。論語云顏淵喟然歎曰)</span></div>
<div class='lg-row'>深知塵欲須呵厭　深信真門可竭誠</div>
<div class='lg-row'>捨惡迴心唯樂善　欲圓作佛最尊榮<span class='note-inline'>(見諸大乘經。勸發大菩提心。故擬求佛。緣未了本性。不<span class='corr'>免</span>還成有漏之行)</span></div>
<div class='lg-row'>三歸戒品專精受　十惡因緣至意停</div>
<div class='lg-row'>蕩子杳郎常遠離　師僧如上數諮迎</div>
<div class='lg-row'>倡樓酒肆長年絕　寺舍伽藍每月行</div>
<div class='lg-row'>朝暮縱忙亦念佛　公私稍暇即持經</div>
<div class='lg-row'>婚姻集處多辭退　禪講開時便往聽</div>
<div class='lg-row'>八戒逢緣不懈怠　六齋依日必專精</div>
<div class='lg-row'>持盋僧到無空過　設供人齊即著名</div>
<div class='lg-row'>貧子病兒頻濟慧　禪房佛殿數修營<span class='note-inline'>(次下二句。說農家)</span></div>
<div class='lg-row'>蟲虵耕種專防損</div>
<div class='lg-row'>秤斗交開必筭平<span class='note-inline'>(以下二句。又通說一切)</span></div>
<div class='lg-row'>隨力賑窮而救乏　臨危濟弱亦扶傾<span class='note-inline'>(以下二句。說官人也)</span></div>
<div class='lg-row'>為官誓志唯行直</div>
<div class='lg-row'>効軄安貧自守清<span class='note-inline'>(次下二句。通說一切)</span></div>
<div class='lg-row'>親戚緣身無誑妄　交遊沒齒不喧爭<span class='note-inline'>(次下一偈。述被人勸酒肉守志不隨)</span></div>
<div class='lg-row'>風霜美酒深盃酌</div>
<div class='lg-row'>飢困年羮滿椀盛　曾被親情團聚勸</div>
<div class='lg-row'>降心禁口不生情　況於殺盜邪婬事</div>
<div class='lg-row'>豈更分毫犯重輕　如此類人修戒行</div>
<div class='lg-row'>上中下品有虧盈　本來修習雖求佛</div>
<div class='lg-row'>且為三乘理未明　便逐階差空受報</div>
<div class='lg-row'>生於人道及天庭　以復現天人□□</div>
</p></div>
<div class='div-other'><a id='mulu274' />
<p class='h2'>第二　唱二十四偈　述人道</p><p style="margin-left:0em;text-indent:0em;" class="lg-abnormal"><div class='lg-row'>欲識人天福報別　先須知彼有何依<span class='note-inline'>(此下一一。依俱舍論文述之。或頌或長行。隨便而用之)</span></div>
<div class='lg-row'>器世風輪最在下<span class='note-inline'>(謂諸有情業增上緣力。先於最下依止虗空。有風輪生也)</span></div>
<div class='lg-row'>厚十六億<span class='note-inline'>(此風輪厚十六億踰繕那。下文每舉其數。皆是踰繕那也)</span>廣難窺<span class='note-inline'>(難窺者。數無量也。故頌云。安立器世間。風輪最居下。其量廣無數。厚十六洛叉。洛叉梵語。此云億也)</span></div>
<div class='lg-row'>此輪體性殊堅密　金剛杵擊亦難隳<span class='note-inline'>(隳壞也。論云。風輪其體堅密。假使有一大諾健那。以金剛輪。奮威而擊。金剛有碎。風輪無損也)</span></div>
<div class='lg-row'>大雲澍雨風輪上　滴如車軸即成池<span class='note-inline'>(論云。又諸有情業增上力。起大雲雨。注風輪上。於未凝位深一十一億二萬踰繕那。問如何水輪不傍流散。答有情業〔盛〕由風力持令不流散。如篅持糓。又業力起。摶擊此水上。結成金輪。如熟蜜停上凝成膜。故水輪唯厚八〔億〕。餘〔皆〕成金輪。厚三億二萬也。故頌云次上水輪深十一億二萬。下八洛叉水。餘凝結成金)</span></div>
<div class='lg-row'>徑<span class='note-inline'>(直長)</span>十二億<span class='note-inline'>(三千四百)</span>深十一<span class='note-inline'>(億萬)</span></div>
<div class='lg-row'>底及四邊風所持</div>
<div class='lg-row'>上結金成如乳膜　厚三億二<span class='note-inline'>(二萬)</span>徑無虧<span class='note-inline'>(等於水也。論云。二輪廣量其數是同。為徑十二億三千四百半踰繕那也。故頌云。此水金輪廣。徑十二洛叉。三千四百半)</span></div>
<div class='lg-row'>周圍邊數成三倍</div>
<div class='lg-row'>三十六億尚餘奇<span class='note-inline'>(音機也。不偶不全故。謂此二輪。直長即有十二億三千四百踰繕那。若四還周圍之量。即三〔億〕。當三十六億一萬三百五十踰繕那。故頌云。周圍此三倍也。此者指直長之數也。今此偈中。為欲成句及韻故。但云三十六億。舉零數。故云尚餘奇矣。餘者。一萬三百五十也。筭之如此)</span></div>
<div class='lg-row'>共業大雲還起雨</div>
<div class='lg-row'>滴金輪上九[尸@垂]㕒<span class='note-inline'>(九謂須彌七金鐵圍。七金者。次須彌初持雙。二持軸。三竭地洛迦。四善見。五馬耳。六象鼻。七尼民達羅)</span></div>
<div class='lg-row'>別風簡別金銀寶</div>
<div class='lg-row'>聚為山狀及州基　分水甘鹹為內外</div>
<div class='lg-row'>皆成大海悉同時<span class='note-inline'>(論云。於金輪上。有九大山。妙高山王處中而住。餘八圍之。八中前七名內。第七山外有大洲等。此外復有鐵圍山。周帀如輪。圍一世界。七唯金所成。妙高四寶。問。此等從何而生。答有情業力。起大雲雨。而澍金輪上。滴如車軸。積水奔濤。其水即為眾寶積藏。由具種種威德猛風鑽擊生眾寶類等。復由業力。引起別風。簡別寶等。攝令聚集成洲分水。令別成立內海外海。如是九山住金輪上。入水量皆等八萬踰繕那。唯妙高山出水亦爾。餘八出水半半漸[(白-日+田)/廾]。持雙出水四萬乃至鐵圍出水三百一十二半。如是九山一一廣量。各各自與出水量同)</span></div>
<div class='lg-row'>妙高四寶為山體　閻浮南面吠琉璃</div>
<div class='lg-row'>北邊黃金東銀體　西邊之寶號頗胝<span class='note-inline'>(論云。隨寶威德。色顯於外。故瞻部洲空似瑠璃之色也)</span></div>
<div class='lg-row'>金山四面七重繞</div>
<div class='lg-row'>一山一海間相離　內山高廣外低狹<span class='note-inline'>(妙高八萬。從持雙。如次四萬二萬。一萬。五千。二千五百。一千二百五十。六百二十五。乃至鐵圍三百一十二半)</span>海之勢分亦依隨<span class='note-inline'>(內七海從最內至外。如次八萬。四萬。二萬。一萬。五千。二千五百。乃至第七海。一千二百五十也。故頌云。中間有八海。前七名為內。最初廣八萬。四邊各三倍。餘六半半狹。言四邊各三倍。此約持雙山內邊周圍量。於其四面。數各三倍。三倍計於八萬也。三八二十四。各成二億四萬也。其六海不說周圍量者。恐煩多數也)</span></div>
<div class='lg-row'>此七海中所有水　八般功德甚希奇<span class='note-inline'>(論云七中皆具八功德水)</span></div>
<div class='lg-row'>甘<span class='note-inline'>(一)</span>冷<span class='note-inline'>(二)</span>耎<span class='note-inline'>(三)</span>輕<span class='note-inline'>(四)</span>清<span class='note-inline'>(五)</span>不臭<span class='note-inline'>(六)</span></div>
<div class='lg-row'>不傷喉<span class='note-inline'>(七)</span>腹<span class='note-inline'>(八也)</span>飲相海<span class='note-inline'>(九也。本文云。七飲時不損喉。八飲<span class='corr'>已</span>不傷腹。今就句韻故。總云不傷等)</span></div>
<div class='lg-row'>第八即當鹹水海<span class='note-inline'>(頌云。第八名為外。三洛叉二萬。二千踰繕那。論云。鹹水盈滿。量廣三億二萬二千踰繕那。評曰此最廣)</span>海外輪山是鐵圍</div>
<div class='lg-row'>東南西北<span class='note-inline'>(以此定次者。一一約之配諸事類)</span>四洲渚<span class='note-inline'>(頌云。於中四大洲。南瞻部如車。云云。此下諸偈自顯也)</span></div>
<div class='lg-row'>每洲而對向須彌<span class='note-inline'>(南洲之北邊。對須彌之南面。餘皆類之)</span></div>
<div class='lg-row'>此四洲中人所住</div>
<div class='lg-row'>所言人者性多思<span class='note-inline'>(涅槃經俱舍論皆此說也)</span></div>
<div class='lg-row'>不似諸天思慧劣　不問三惡識情癡</div>
<div class='lg-row'>南州三事勝忉利<span class='note-inline'>(亦勝北鬱)</span>　梵行<span class='note-inline'>(耽欲)</span>勇勤<span class='note-inline'>(放逸)</span>及憶持<span class='note-inline'>(遺忘。天有此三種。劣於南洲也)</span></div>
<div class='lg-row'>北勝於南無我所</div>
<div class='lg-row'>千年後必上天墀<span class='note-inline'>(上天之堦墀。此下明四洲得名云)</span></div>
<div class='lg-row'>南因贍部<span class='note-inline'>(亦名閻浮。此洲從中向北有三重黑山。有大雪山。在黑山北。大雪山北。有香醉山。雪北香南有大海。名阿耨達。此云無熟惱。縱廣正等五十踰繕那。八功德水盈滿其中。非得通人無由能至。於此池側有贍部林。樹形高大。其果甘美。依此林故。名贍部洲)</span>東勝身<span class='note-inline'>(身相勝妙故。梵云弗婆提。亦云弗于逮也)</span></div>
<div class='lg-row'>西將牛貨以為資<span class='note-inline'>(資財也。以牛交易。如此國錢財。梵云衢邪尼。亦云〔陀羅〕尼)</span></div>
<div class='lg-row'>北號勝生生最勝<span class='note-inline'>(梵云俱盧。亦云鬱〔丹〕越)</span></div>
<div class='lg-row'>身心福壽悉精微</div>
<div class='lg-row'>南四肘身餘倍倍　南似車形<span class='note-inline'>(南國車形。前狹後闊。南洲人上闊下狹)</span>半月規<span class='note-inline'>(東也。規矩如此。頌云。其相如半月)</span></div>
<div class='lg-row'>圓滿<span class='note-inline'>(西也。猶如滿月。頌云。其國無缺)</span>畟方<span class='note-inline'>(頌云。俱盧畟方)</span>依次配<span class='note-inline'>(東西南北)</span></div>
<div class='lg-row'>列形而相悉如斯　南尖<span class='note-inline'>(狹也)</span>北廣<span class='note-inline'>(贍部洲也)</span>三邊等<span class='note-inline'>(等各二千踰繕那。南唯三那半。頌云。三邊各二千。南邊有三半)</span></div>
<div class='lg-row'>西廣東尖亦類之<span class='note-inline'>(東也。頌云。三邊如贍部。東邊三百半。謂三各二十那。東唯三百五十那也)</span></div>
<div class='lg-row'>餘二<span class='note-inline'>(西及北也)</span>圓方每闊狹<span class='note-inline'>(西州頌云。徑二千五百。周圍此三倍。計七千五百也。北州頌云。面各二千等。計八千也。徑亦如此。但說正面。不說四角)</span></div>
<div class='lg-row'>壽則南洲無定期</div>
<div class='lg-row'>增成八萬減唯十　先則劫初不可知<span class='note-inline'>(成劫之初。人壽無量)</span></div>
<div class='lg-row'>北鬱定千餘半半<span class='note-inline'>(西五百。東二百五十)</span></div>
<div class='lg-row'>三州仍有夭傷時<span class='note-inline'>(除此北洲也)</span></div>
<div class='lg-row'>閻浮苦樂相交雜<span class='note-inline'>(利衰毀譽。稱機苦樂。又貧富貴賤。壽夭榮枯。通塞禍福。老少病健。愛會愛離。怨會怨離。求得不得等苦也)</span></div>
<div class='lg-row'>震旦親觀倒四□　東弗西瞿樂漸勝</div>
<div class='lg-row'>大同衣食及□儀<span class='note-inline'>(大〔風〕南洲而小異也)</span></div>
<div class='lg-row'>人民富無多賢善　都無賊盜及姦非</div>
<div class='lg-row'>顏貌端嚴無墨色　翠髮<span class='note-inline'>(髮青翠妙〔妨〕)</span>全垂或悉垂</div>
<div class='lg-row'>唯有鬱丹一向樂</div>
<div class='lg-row'>所須如意不營為<span class='note-inline'>(衣食自然)</span>　一江之水布諸國</div>
<div class='lg-row'>國外金山四面圍<span class='note-inline'>(如城牆也)</span>　草色紺青徧覆地</div>
<div class='lg-row'>地唯金地無墟欹　常淨常明無異穢</div>
<div class='lg-row'>地開藏糞<span class='note-inline'>(人欲大便。則地開。事了合而藏之也)</span>鳥銜尸<span class='note-inline'>(人命終。即有鳥銜尸送金山外也)</span></div>
<div class='lg-row'>食有香粳長半寸<span class='note-inline'>(不因耕種)</span></div>
<div class='lg-row'>石火<span class='note-inline'>(欲炊飯即火生。熟即火息也)</span>枯羅<span class='note-inline'>(木也。結子如甑釜之器)</span>盛水炊<span class='note-inline'>(〔馬〕米入器中。便多少自足。不假量之。飯熟人來即喫。亦無〔主〕彼此)</span></div>
<div class='lg-row'>男女別居不渾雜　貌唯白淨自然衣</div>
<div class='lg-row'>無諸惡業相殘害　風土暄涼適四時</div>
<div class='lg-row'>大樹葉垂為屋舍　到來即住各無私</div>
<div class='lg-row'>無自無他無主宰　夫妻男女不相依</div>
<div class='lg-row'>男子女人若愛樂　相逢樹下樹低枝</div>
<div class='lg-row'>事了當頭隨意去　男女生來在路岐</div>
<div class='lg-row'>行過指頭皆與吮　成長不辨是誰皃</div>
<div class='lg-row'>都不積藏衣與食　又無我慢互相欺</div>
<div class='lg-row'>千年雖得常安樂　佛法無由度此機</div>
</p></div>
<div class='div-other'><a id='mulu275' />
<p class='h2'>第三　中四偈　述轉輪王</p><p style="margin-left:0em;text-indent:0em;" class="lg-abnormal"><div class='lg-row'>有四輪王福德勝　四州增一眾心歸</div>
<div class='lg-row'>鐵南<span class='note-inline'>(唯一天下)</span>銅二<span class='note-inline'>(南一東二天下也)</span>銀□<span class='note-inline'>(東南西三天下也)</span>次<span class='note-inline'>(次配南東西。增加一也)</span></div>
<div class='lg-row'>唯有金輪四總威</div>
<div class='lg-row'>十善他人身亦爾<span class='note-inline'>(一洲)</span>　高樓十五倍精持</div>
<div class='lg-row'>樊香齊潔承天意<span class='note-inline'>(每十五日。上樓樊香清齋潔<span class='corr'>己</span>。以奉天也)</span></div>
<div class='lg-row'>天降金輪空裏飛　七寶由斯自具足</div>
<div class='lg-row'>尊榮千子鎮相隨　四處望風皆順化<span class='note-inline'>(王南<span class='corr'>已</span>。次東西北。一一歸伏也)</span></div>
<div class='lg-row'>能將威德役神祗</div>
<div class='lg-row'>八萬餘年無病苦　出無佛世自為師</div>
<div class='lg-row'>除却六天無可比　騰空自在不知誰</div>
</p></div>
<div class='div-other'><a id='mulu276' />
<p class='h2'>第四　中八偈　述六欲天</p><p style="margin-left:0em;text-indent:0em;" class="lg-abnormal"><div class='lg-row'>六欲天名何以得　希須心被五塵牽</div>
<div class='lg-row'>貪婬交抱執笑視　自在通光及自然<span class='note-inline'>(俱舍頌云六受欲交抱。執手笑視婬。四洲之人同四王界貪與五塵令名欲也。自在光潔神用。及自然名天)</span></div>
<div class='lg-row'>三品修成十善業　六天感果定無偏</div>
<div class='lg-row'>衣裳作念隨心至　飲食<span class='note-inline'>(酥從味也)</span>纔思逐意圓</div>
<div class='lg-row'>地處<span class='note-inline'>(二天)</span>空居<span class='note-inline'>(四天)</span>分次第　化生<span class='note-inline'>(唯化生也)</span>化物<span class='note-inline'>(或自或他)</span>仛因緣</div>
<div class='lg-row'>五衰相在何名樂</div>
<div class='lg-row'>只勝人間八苦煎　四萬由旬山四鎮</div>
<div class='lg-row'>妙高半腹四王天　閻浮五□春秋帀</div>
<div class='lg-row'>方得初天一日全　壽命定經五百歲</div>
<div class='lg-row'>身長半里貌堪憐　繕那八萬彌盧頂</div>
<div class='lg-row'>忉利驕尸糒最潤　四八宮垣居四角</div>
<div class='lg-row'>身長一里壽千年　空居有四天天勝</div>
<div class='lg-row'>五欲知時<span class='note-inline'>(夜摩此云時分。知五欲時分)</span>知足賢<span class='note-inline'>(受五欲時。易知足故)</span></div>
<div class='lg-row'>樂變五塵為受用　全他化出我周旋</div>
<div class='lg-row'>漸增身量俱盧舍　一半二三等倍前<span class='note-inline'>(一俱盧舍三里。夜摩天一里半。兜[〦/(孿-子+十)]身長二里。樂變化二里半。他化三里。故云等倍前)</span></div>
<div class='lg-row'>人世積年為晝夜<span class='note-inline'>(人間二百年。夜摩一晝夜。人間四百年知足為一日。人間八百年。樂變化一日。人中一千六百年。他化一日)</span></div>
<div class='lg-row'>雲中宮闕布聯聯　乘斯日月上天壽</div>
<div class='lg-row'>二四八千萬二千<span class='note-inline'>(夜摩壽年二千歲。知足四千歲。樂變化八千歲。他化壽年萬二千歲)</span></div>
</p><p>又知諸愛可厭惡故。棄愛樂捨還滋愛本。</p>
</div>
<div class='div-other'><a id='mulu277' />
<p class='h2'>第五　中八偈　述四禪</p><p style="margin-left:1em"><span class='note-inline'>(注。釋多約十地論也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>有人宿世善根長　又遇真門更發揚</div>
<div class='lg-row'>諸愛皆知可厭惡<span class='note-inline'>(釋經初二句也)</span></div>
<div class='lg-row'>心心愛惡二俱忘<span class='note-inline'>(棄惡樂捨也。愛也)</span></div>
<div class='lg-row'>俱忘之意名為捨<span class='note-inline'>(釋捨字也)</span>　樂捨心存豈是當<span class='note-inline'>(標樂字之過也)</span></div>
<div class='lg-row'>由此還滋根本愛<span class='note-inline'>(釋樂心過失之狀)</span></div>
<div class='lg-row'>遂成有漏屬無常</div>
<div class='lg-row'>捨之漸次多方便　四禪八定離災殃</div>
<div class='lg-row'>四定義名次下說　四禪行相且先彰<span class='note-inline'>(四禪天八支一三各五。〔二四〕一尋伺喜樂定。二內淨喜樂定。三捨念慧樂定。四捨念中受定。中受者。不苦不樂也。若約不離者。一離五欲十惡五蓋。二離尋伺。三離喜。四離樂)</span></div>
<div class='lg-row'>一離欲惡兼諸蓋<span class='note-inline'>(離鄣支也)</span>　尋因<span class='note-inline'>(對治支也)</span>喜樂<span class='note-inline'>(修行利益支)</span>以為良<span class='note-inline'>(如土石山頂有水。有定為二支所依。餘三准之也)</span></div>
<div class='lg-row'>二離尋伺<span class='note-inline'>(離鄣支也。以內淨一心。為對治支也)</span>唯喜樂<span class='note-inline'>(利益支也如純土山頂之上。有池水也)</span></div>
<div class='lg-row'>第三離喜<span class='note-inline'>(喜是鄣也。以捨念慧三法。為對治)</span>樂堂堂<span class='note-inline'>(利益也如純土山在池也)</span></div>
<div class='lg-row'>第四都忘<span class='note-inline'>(忘樂及先除苦憂喜。為離鄣支)</span>唯住捨<span class='note-inline'>(捨念清淨。為對治支。以不苦不樂。為利益支。此地於樂如重病。觀聽妙音樂也)</span></div>
<div class='lg-row'>離八災難最清凉<span class='note-inline'>(八者。尋。詞。憂。喜。苦。樂。出息。入息也)</span></div>
<div class='lg-row'>後漸離前前具後　皆能靜慮勝難量<span class='note-inline'>(比上讚禪是定慧等)</span></div>
<div class='lg-row'>空天有定而無慧</div>
<div class='lg-row'>欲界慧多定又尫<span class='note-inline'>(尫者。劣弱也)</span></div>
<div class='lg-row'>唯此四禪定慧等　聖凡同入用偏強<span class='note-inline'>(入四無色如處中。入四空。如處虗空也)</span></div>
<div class='lg-row'>四空定者都無色<span class='note-inline'>(俱舍云無色謂無色蘊)</span></div>
<div class='lg-row'>四蘊為身無定方<span class='note-inline'>(或色界修成。命終隨處即住故)</span></div>
<div class='lg-row'>超諸色想<span class='note-inline'>(小乘云。修時且在欲色界故但超想。大乘即決定唯滅於色想也。謂初修時厭第四禪色等。如病如㿈。如瘡如<span class='corr'>刺</span>。無常苦等。故得離想。故云超也)</span>虗空住<span class='note-inline'>(作無邊虗空想。能滅色想。心安空定名住)</span></div>
<div class='lg-row'>超空<span class='note-inline'>(外念麤故)</span>住識識無疆<span class='note-inline'>(疆者邊也。知緣空。先是識故。於淨六識。能了知安住勝解。得入此位)</span></div>
<div class='lg-row'>超識住於無所有<span class='note-inline'>(心於所緣捨諸所有。寂無所有也)</span></div>
<div class='lg-row'>細想雖在<span class='note-inline'>(緣於無想也。非如無想定及滅盡定。故諸教云。非非想也)</span>麤想無<span class='note-inline'>(又超無所有想也)</span></div>
<div class='lg-row'>此四想名無色界　從茲<span class='note-inline'>(茲者。非想天也)</span>邪正各分張<span class='note-inline'>(外道計為涅槃〔究〕竟不究竟法及佛故墮也。若知此患更必上求。上求上進時。上無所緣。竟無所得。滅而不轉。則得滅受想定。故邪正各分張也)</span></div>
</p><p>便現有為增上善果。</p>
</div>
<div class='div-other'><a id='mulu278' />
<p class='h2'>第六　中十偈　述上二界</p><p style="margin-left:0em;text-indent:0em;" class="lg-abnormal"><div class='lg-row'>便現有為善果者　由前禪定所住持<span class='note-inline'>(釋善字也)</span></div>
<div class='lg-row'>苦麤障離名增上<span class='note-inline'>(釋增上字)</span>　未契真源名有為<span class='note-inline'>(釋有為也)</span></div>
<div class='lg-row'>欲界命終生此處<span class='note-inline'>(在欲界。修此禪等也)</span></div>
<div class='lg-row'>色無色界是其依　就色有無分二界</div>
<div class='lg-row'>蘊之五<span class='note-inline'>(色界)</span>四<span class='note-inline'>(無色界也)</span>理應知</div>
<div class='lg-row'>欲界約麤而簡此<span class='note-inline'>(問欲界亦有色。何不名色界。答。以有欲。異於上界。故別立名)</span></div>
<div class='lg-row'>此唯有色故名之<span class='note-inline'>(無欲故云唯)</span></div>
<div class='lg-row'>色界四禪十七處</div>
<div class='lg-row'>下三九處<span class='note-inline'>(除第四禪天)</span>是雲基<span class='note-inline'>(以雲為所仗之基址)</span></div>
<div class='lg-row'>初禪眾輔王稱梵<span class='note-inline'>(初是梵眾。次梵輔。三梵王。為三天也)</span></div>
<div class='lg-row'>下天欲染此初離<span class='note-inline'>(初離欲染。故名梵也。梵者淨也)</span></div>
<div class='lg-row'>次謂小光無量淨<span class='note-inline'>(小光。及無量光。并淨光。是為三也)</span></div>
<div class='lg-row'>語時口裏出光耀<span class='note-inline'>(從此得名)</span>三禪三處身心淨</div>
<div class='lg-row'>少<span class='note-inline'>(初名少淨)</span>無量<span class='note-inline'>(次名無量淨也)</span>徧<span class='note-inline'>(最上名徧淨也)</span>順尊卑<span class='note-inline'>(上上轉勝故。名順尊[(白-日+田)/廾]也)</span></div>
<div class='lg-row'>第四八天空裏住<span class='note-inline'>(如下所別)</span></div>
<div class='lg-row'>無雲<span class='note-inline'>(一也)</span>見即福生時<span class='note-inline'>(二也)</span>　廣果世間福廣大<span class='note-inline'>(三也)</span></div>
<div class='lg-row'>習無想者亦於茲<span class='note-inline'>(四也。是外道)</span></div>
<div class='lg-row'>次五淨居皆聖者　無煩<span class='note-inline'>(一也)</span>無熱<span class='note-inline'>(二也)</span>更何疑</div>
<div class='lg-row'>靜慮果彰名善現<span class='note-inline'>(三也)</span>　次名善見見精微<span class='note-inline'>(四也)</span></div>
<div class='lg-row'>色最後邊為究竟<span class='note-inline'>(五也)</span>　更無有處色過斯</div>
<div class='lg-row'>空處<span class='note-inline'>(一也)</span>識<span class='note-inline'>(二也)</span>居無所有<span class='note-inline'>(三也)</span></div>
<div class='lg-row'>想麤無二修非□<span class='note-inline'>(四也)</span>　壽心增勝排為上<span class='note-inline'>(用心及焉俱勝色故。位居其上。非處所在上也。其處無定也)</span></div>
<div class='lg-row'>欲色命修識不移<span class='note-inline'>(在欲界習成命修。便於〔九〕欲界而住。色界亦然)</span></div>
<div class='lg-row'>梵眾人天長半繕<span class='note-inline'>(八里)</span></div>
<div class='lg-row'>次三半半□增之<span class='note-inline'>(輔一繕〔三〕一繕半少光二繕也)</span></div>
<div class='lg-row'>次五天人增倍倍<span class='note-inline'>(無量光四繕。淨光八。少淨十六。無量淨三十二。徧淨六十四)</span></div>
<div class='lg-row'>無雲依倍減三推<span class='note-inline'>(無雲倍於下。合當一百二十八繕那。今既減三〔百〕推之。即唯一百二十五)</span></div>
<div class='lg-row'>次七還增於倍倍<span class='note-inline'>(福□二百五十。乃至色究竟天一百六十繕那。為身量也)</span></div>
<div class='lg-row'>四空都是無形儀　色天壽劫同身量<span class='note-inline'>(梵眾半劫乃至色究竟。一萬六千劫也)</span></div>
<div class='lg-row'>劫萬空天二二思<span class='note-inline'>(空二萬劫乃至非想八萬劫也)</span></div>
</p><p>皆輪迴故。不成聖道。是故眾生欲脫生死。免諸輪迴。先斷貪欲。及除愛渴。</p>
</div>
<div class='div-other'><a id='mulu279' />
<p class='h2'>第七　中四偈</p>
<div class="lg regular"><div class='lg-row'>修善及修不動業　本未意在絕輪迴</div>
<div class='lg-row'>只緣未達三乘理　不能了得彼根栽</div>
<div class='lg-row'>根栽即是前玄愛　愛在還從想處來</div>
<div class='lg-row'>來往循環三界內　良由聖道未曾開</div>
<div class='lg-row'>未開道逕何前超　聖果希望實可哀</div>
<div class='lg-row'>是故佛令先斷愛　愛除聖道始無災</div>
<div class='lg-row'>除之豈便言除書　但使心心以智摧</div>
<div class='lg-row'>了達本空長離念　自然養得聖人胎</div>
</div></div>
<div class='div-other'><a id='mulu280' />
<p class='h2'>第八　中五偈　疑菩薩不斷愛</p><p style="margin-left:0em;text-indent:0em;" class="lg-abnormal"><div class='lg-row'>眾聞前義雖通決　因此復生一節疑</div>
<div class='lg-row'>修道既須先斷愛　如何菩薩似相違</div>
<div class='lg-row'>說法徹於真法界　千門理事洞玄微</div>
<div class='lg-row'>還有愛情不總斷　資身事事要相宜</div>
<div class='lg-row'>食須有味衣須暖　健適暄涼病問醫</div>
<div class='lg-row'>自說無心方是道　元來事上有施為</div>
<div class='lg-row'>施為俯仰隨人意　言語周旋慮是非</div>
<div class='lg-row'>不絕萬緣專出離<span class='note-inline'>(不同二乘伏斷煩惱求涅槃也)</span></div>
<div class='lg-row'>還存他世受生基<span class='note-inline'>(菩薩或云我來生生兜率。如天親。或云生極樂世界。如龍樹。及天台智者等。或云願作如是如是身。願生如是如是處。如南岳思大師。生在猧國等)</span></div>
<div class='lg-row'>受生即是存愛□<span class='note-inline'>(無愛潤業。即不〔愛〕生。願樂生如是處。即是愛也)</span></div>
<div class='lg-row'>菩薩何緣未免之　佛即為通如此難</div>
<div class='lg-row'>經文此下唱應知</div>
</p><p>善男子。菩薩變化示現世間。非愛為本。但以慈悲。令彼捨愛。假諸貪欲。而入生死。</p>
</div>
<div class='div-other'><a id='mulu281' />
<p class='h2'>第九　中十六偈　通釋前之疑難</p>
<div class='div-other'><a id='mulu282' />
<p class='h3'>初總通諸疑</p><p style="margin-left:0em;text-indent:0em;" class="lg-abnormal"><div class='lg-row'>凡是大乘諸大士　心觀二執本空虗</div>
<div class='lg-row'>我相既知無所有　愛根豈得不先除<span class='note-inline'>(愛從我執而生)</span></div>
<div class='lg-row'>但緣悲智須雙運</div>
<div class='lg-row'>留惑受生與世俱<span class='note-inline'>(留惑潤生大乘讚諸經論皆說之也)</span></div>
<div class='lg-row'>若下示同欲世事　無因度得彼迷徒</div>
<div class='lg-row'>救人溺水還投水　扶醉須從泥裏扶</div>
<div class='lg-row'>救彼豈辭衣服滋　扶他爭得免泥塗<span class='note-inline'>(醉倒泥糞狼藉等處。所以須扶也)</span></div>
<div class='lg-row'>眾生病則菩薩病<span class='note-inline'>(淨名廣說)</span></div>
<div class='lg-row'>欲度麤人迹似麤　從聖入凡誠叵測<span class='note-inline'>(誠者固宜不可測量)</span></div>
<div class='lg-row'>從凡入聖亦非殊<span class='note-inline'>(菩薩有二。一登地<span class='corr'>已</span>上。有神力。從聖現凡。而度脫眾生。二具縛凡夫。能知如來秘密之藏。大悲增上。廣化眾生。此二類雖度眾生。方便無異。故云亦非殊)</span></div>
<div class='lg-row'>相聞貪愛元無愛</div>
<div class='lg-row'>打翫為奴豈是奴<span class='note-inline'>(喻上凡也)</span>　類彼禁□虵命在<span class='note-inline'>(喻留惑也)</span></div>
<div class='lg-row'>制其毒氣<span class='corr'>已</span>令無<span class='note-inline'>(吟不結業)</span></div>
</p></div>
<div class='div-other'><a id='mulu283' />
<p class='h3'>次別通衣食醫藥疑</p><p style="margin-left:0em;text-indent:0em;" class="lg-abnormal"><div class='lg-row'>制毒猶如先斷愛<span class='note-inline'>(決心的定斷割。不留意於所愛之境。然行菩薩事迹。不免似存。此非凡迷所能知也)</span></div>
<div class='lg-row'>命存恰似養形軀<span class='note-inline'>(蛇命在者如菩薩且愛護形軀。以衣食養之。病即藥治等也)</span></div>
<div class='lg-row'>養得只將弘佛法　出生入死化凡夫<span class='note-inline'>(此下具列要身形所以)</span></div>
<div class='lg-row'>眼根要用看經教</div>
<div class='lg-row'>口業須將演義殊　無足豈能行世界</div>
<div class='lg-row'>無身何以攝門徒　此身支柱湏衣食</div>
<div class='lg-row'>不同草木有根株<span class='note-inline'>(不同瓠瓜繫而不食)</span></div>
</p></div>
<div class='div-other'><a id='mulu284' />
<p class='h3'>次通所作順人意所言盧是非之疑</p>
<div class="lg regular"><div class='lg-row'>初心應物須方便　不同禽畜但癡愚</div>
<div class='lg-row'>不將衣食供貪愛　不以周旋有所圖</div>
<div class='lg-row'>若逆他情他遠離　如何引誘入玄樞</div>
</div></div>
<div class='div-other'><a id='mulu285' />
<p class='h3'>次通來世受生疑</p>
<div class="lg regular"><div class='lg-row'>總學二乘修寂滅　或生淨土自歡娛</div>
<div class='lg-row'>誰肯將身入五濁　誰能救拔免三塗</div>
<div class='lg-row'>八難不堪傳佛法　三乘力用在閻浮</div>
<div class='lg-row'>菩薩託胎生此處　直緣悲濟受崎嶇</div>
</div></div>
<div class='div-other'><a id='mulu286' />
<p class='h3'>總結前意生起後意</p>
<div class="lg regular"><div class='lg-row'>即知今世兼來世　護命存身只為渠</div>
<div class='lg-row'>末世疑心若未決　更聽一喻理何如</div>
<div class='lg-row'>如人墮海臨臨死　忽遇人尸海上浮</div>
<div class='lg-row'>大海不容尸久滯　必便風吹泊海隅</div>
<div class='lg-row'>其人抱著須牢把　不應離手暫須臾</div>
<div class='lg-row'>尸帶蛆蟲雖厭惡　且圖到岸似乘桴</div>
<div class='lg-row'>生死無邊同大海　觀身不淨似尸蛆</div>
<div class='lg-row'>大般涅槃為海岸　度他自度類乘桴</div>
<div class='lg-row'>資身衣食如牢把　心無愛著例何殊</div>
<div class='lg-row'>大眾疑他不斷愛　但詳此喻自然除</div>
</div><p>若諸末世一切眾生。能捨諸欲。及除憎愛。永斷輪迴。勤求如來圓覺境界。於清淨心。便得開悟。</p>
</div></div>
<div class='div-other'><a id='mulu287' />
<p class='h2'>第十　中四偈</p>
<div class="lg regular"><div class='lg-row'>前推愛是輪迴本　過患因依有數重</div>
<div class='lg-row'>既是如來親觀斷　今明能斷有何功</div>
<div class='lg-row'>若諸末世眾生等　得遇真乘圓頓宗</div>
<div class='lg-row'>外離欲塵無繫絆　內除憎愛湯心胸</div>
<div class='lg-row'>心心永斷輪迴見　念念唯觀本性空</div>
<div class='lg-row'>然後勤求無上覺　又逢善友為開蒙</div>
<div class='lg-row'>情塵<span class='corr'>已</span>離心清淨　萬法一時豁爾通</div>
<div class='lg-row'>日出森森羅一像　鏡明歷歷現千容</div>
</div><p>南無大慈大悲<span class='note-inline'>(准前十二禮)</span>。</p>
</div>
<div class='div-other'><a id='mulu288' />
<p class='h2'>至心懺悔</p><p>上來<span class='corr'>已</span>具妙幢菩薩所見金皷殊勝因緣。懺悔罪鄣竟。今復次依彼經滅業鄣品<span class='note-inline'>(次前品也)</span>佛教天帝懺悔之法。而為懺悔<span class='note-inline'>(品初文也)</span>。</p>
<p>爾時世尊住正分別入於甚深微妙靜慮。從身毛孔放大光明。無量百千種種諸色諸佛剎悉現光中。十萬恒河沙。校量譬喻所不能及。五濁惡世。為光所照。是諸生作十惡業。五無間罪。誹謗三寶。不孝尊親。輕慢師長婆羅門眾。應墮地獄餓鬼傍生。各蒙光照。至所住處。是諸有情。見斯光<span class='corr'>已</span>。因光力故。皆得安樂。端正殊妙。色相且定。福智莊嚴。得見諸佛。是時帝釋一切諸天眾。及恒河女神。并諸大眾。蒙光希有。皆至佛所。右遶三帀。退坐一面。爾時天帝釋。承佛威力。即從坐起。偏袒右肩。右膝著地。合掌向佛言。世尊。云何善男子善女人。願求阿耨多羅三藐三菩提。修行大乘。攝受一切邪倒有情曾所造作業鄣罪者。云何懺悔當得除滅。佛告天帝釋。善哉善哉。善男子。汝今修行。欲為無量無邊眾生。令得清淨解脫安樂。哀愍世間。福利一切。若有眾生。由業鄣故。造諸罪者。應當䇿勵。晝夜六時。偏袒右肩。右膝著地。合掌恭敬。一心專念。口自說言。歸命頂禮現在十方一切諸佛。<span class='corr'>已</span>得阿耨多羅三藐三菩提者。轉妙法輪。持照法輪。雨大法雨。擊大法皷。吹大法螺。建大法幢。秉大法炬。為欲利益安樂諸眾生故。常行法施。誘進羣迷。令得大果證常樂故。如是等諸佛世尊。以身語意。稽首歸誠。至心禮敬彼諸世尊。以真實慧。以真實眼。真實證明。真實平等。悉知悉見一切眾生善惡之業<span class='note-inline'>(上皆全寫經文。下有一行。集者之語)</span>。是故我等與法界眾生。依世尊教示懺悔詞句而懺悔<span class='note-inline'>(此下文全寫經文。即蓮次文也。如是之詞再三詳之。是佛教末世而作懺悔)</span>。　我從無始生死以來。隨惡流轉。共諸眾生。造業鄣罪。為貪瞋癡之所纏縛。未識佛時。未識法時。未識僧時。未識善惡時。由身語意造無間罪。惡心出佛身血。誹謗正法。破和合僧。殺阿羅漢。殺害父母。身三語四意三種行。造十惡業。自作教他見作隨喜。於諸善人。橫生毀謗。計秤欺誑。以偽為真。不淨飲食施與一切。於六道中所有父母。更相惱害。盜窣堵波物。四方僧物現前僧物。自在而用。世尊法律。不樂奉行。師長教示。不相隨順。見行聲聞緣覺大乘行者。喜生罵辱。令諸行人心生悔惱。見有勝<span class='corr'>已</span>。便懷嫉妬。法施財施。常生慳惜。無明所覆邪見惑心。不修善因。令惡增長。於諸佛所。而起誹謗。法說非法。非法說法。如是眾罪。佛以真實慧。真實眼。真實證明。真實平等。悉知悉見。我今歸命。對諸佛前。皆悉發露不敢覆藏。未作之罪。更不復作。<span class='corr'>已</span>作之罪。今皆懺悔。所作業鄣。應墮惡道地獄傍生餓鬼之中。阿蘇羅眾。及八難處。願我此生所有業鄣。皆得消滅。所有惡報。未來不受。亦如過去未來現諸大菩薩。修菩薩行。所有業鄣悉<span class='corr'>已</span>懺悔。我之業鄣今亦懺悔。盡皆發露。不敢覆藏。<span class='corr'>已</span>作之罪願得除滅。未來之惡更不敢造。</p>
<p>懺悔<span class='corr'>已</span>。至心歸命禮三寶。</p>
<p>佛令如上懺悔<span class='corr'>已</span>。復告天帝釋言。善男子。以是因緣。若有造罪。一剎那中。不得覆藏。何況一日一夜乃至多時。若有犯罪。欲求清淨。心懷愧恥。信於未來必有惡報。生大恐怖。應如是懺。如人被火燒頭燒救令速滅。火若未滅。心不得安。若人犯罪。亦復如是。即應懺悔。令速滅除。若有願生富樂之家多饒財寶。復欲發意修習大乘。亦應懺悔。滅除業鄣。欲生豪貴婆羅門種。剎帝利家。及轉輪王七寶具足。亦應懺悔。滅除業鄣。善男子。若欲生諸天乃至欲生色究竟天者。亦當懺悔。滅除業鄣。若欲求預流果。乃至自在菩薩。至究竟地。求一切智。三藐三菩提正徧智者。亦應懺悔。滅除業鄣。何以故。善男子。一切諸法。從因緣生。如來所說異相生異想滅因緣。是故如是過去諸法。皆<span class='corr'>已</span>滅盡。所有業鄣。無復遺餘。是諸行法。未得現生。而今得生。未來業鄣。更不復起。何以故。善男子。一切法空。如來所說。無有我人眾生壽者。亦無生滅。亦無空法。善男子。一切諸法。皆依於本。亦不可說。何以故。過一切相故。若有善男子善女人。如是入於微妙真理。生信敬心。是名眾生而有於本。以是義故。說於懺悔。滅除業鄣。弟子眾等。問來<span class='corr'>已</span>作經文。懺業鄣竟。今還依次下經文。自申我等隨喜勸請迴向之意。經云。善男子。有四業鄣。難可懺除。云何為四。一者於菩薩律儀。犯遂重惡。二者於大乘經。心生誹謗。三者於自根不能增長。四者貪著三有。無出離心。復有四種對治業鄣。云何為四<span class='note-inline'>(懺悔勸請隨喜迴向)</span>。一者。於十方世界一切如來。至心親近。說一切罪。二者。為一切眾生。勸請諸佛說深妙法。三者。隨喜一切眾生所有功德。四者。所有一切功德善根。悉皆迴向阿耨多羅三藐三菩提<span class='note-inline'>(諸家比者用婆沙論等之文。先勸請。後隨喜。今准此金光明經。及華嚴經行願品。先隨喜。後勸諸也)</span>是故我等。具依如來所示天帝釋隨喜之法。而為隨喜。</p>
<p>爾時天帝釋向佛言。世尊。世間所有善男子善女人。於大乘行。有能行者。有不行者。云何能得隨喜一切眾生功德善根。佛言。善男子善女人。若眾雖大乘未能習。然於晝夜六時。偏袒右肩。右膝著地。合掌恭敬。一心專念。作隨喜時。得福無量。應作是言。十方世界一切眾生。現在修行施戒心慧。我皆悉<span class='corr'>已</span>深生隨喜。由作如是隨喜福故。必當獲得尊重殊勝無上無等最妙之果。如是過去未來一切眾生。所有善根。皆悉隨喜。又於過去未來現在。初行菩薩。行發菩提心。乃至一生補處所有功德。皆悉至心隨喜讚歎。復於現在十方世界一切諸佛應正徧知。證妙菩提。為度無邊諸眾生故。轉無上法輪。行無礙法施。哀愍勸化一切眾生。咸令信受。皆蒙法施。悉得充足。無盡安樂。如是功德。我皆隨喜。聲聞獨覺。所有功德。亦皆至心隨喜讚歎。</p>
<p>隨喜<span class='corr'>已</span>。至心歸命禮三寶。</p>
<p>我等上來依教隨喜。若得心境相稱。與理相應。知佛所說功德無量。是故次下經文。善男子。如是隨喜。當得無量功德之聖聚。如恒河砂三千大千世界所有眾生。皆斷煩惱。成阿羅漢。若有善男子善女人。盡其形壽。常以上妙衣服飲食臥具醫藥。而為供養。如是功德。不及如前隨喜功德。千分之一。何以故。供養功德有數有量。不攝一切諸功德故。隨喜功德。無量無數。能攝三世一切功德。是故若人欲求增長勝善根者應修如是隨喜功德。</p>
</div>
<div class='div-other'><a id='mulu289' />
<p class='h2'>至心勸諸</p><p>爾時天帝釋。白佛言。世尊<span class='corr'>已</span>知隨喜功德竟。勸請功德。唯願為說。欲令未來一切菩薩當轉法輪。現在菩薩正修行故。佛告天帝釋。若有善男子善女人。願求阿耨多羅三藐三菩提者。應當修行三乘之道。是人當於晝夜六時。如前威儀。一心專念。作如是言。我今歸依十方一切諸佛世尊。<span class='corr'>已</span>得阿耨多羅三藐三菩提。未轉無上法輪。欲捨報身入涅槃者。我皆至誠頂禮勸請。轉大法輪。雨大法雨。然大法炬。照明理趣。施無礙法。真般涅槃。久住於世。度脫安樂一切眾生。如前所說。乃至無盡安樂。勸請<span class='corr'>已</span>。至心歸命禮三寶眾等。上來依經勸請。若能心境相應功德無量。是故次下經云。善男子。假使有人。以三千大千世界滿中七寶。供養如來。若復有人。勸請如來。轉大法輪所得功德。其福勝彼。何以故。彼是財施。此是法施。善男子。且置三千大千世界七寶布施。若人以滿恒河沙數三千大千世界七寶。供養一切諸佛。勸請功德。亦勝於彼由其法施有五勝利。云何為五。一者。法施兼利自他。財施不爾。二者。法施能令眾生出於三界。財施之福不出欲界三者。法施能淨法身。財施但唯增長於色。四者。法施無窮。財施有盡。五者。法施能斷無明。財施唯伏貪愛。是故善男子。勸請功德無邊。難可譬喻。如我昔行菩薩道時。勸請諸佛。梵王等。勸請於我轉大法輪。善男子。請轉法輪。為欲度脫安樂諸眾生故。我於往昔。為菩提行。勸請如來。久住於世。莫般涅槃。此善根故。得十力。四無所畏。四無礙辨。乃至不共之法。我涅槃後。正法久住。我法身妙相。清淨無比。出於聲聞獨覺之境。諸大菩薩之所修行。一切如未體無有異。此等皆由勸請功德善根力故。如是法身。我今<span class='corr'>已</span>得。是故若有欲得阿耨多羅三藐三菩提者。於諸經中一句一頌。為人解說。功德善根。尚無有限。何況勸請如來。轉大法輪。久住世。莫般涅槃。</p>
</div>
<div class='div-other'><a id='mulu290' />
<p class='h2'>至心迴向</p><p>爾時帝釋。復白佛言。世尊。若善男子善女人。為求阿耨多羅三藐三菩提故。修三乘道。所有善根云何。迴向一切智智。佛告天帝。善男子。若有眾生。欲求菩提修三乘道。所有善根。願迴向者。當於晝夜六時。殷重至心。作如是說。我從無始生死<span class='corr'>已</span>來。於三寶所修行成就。所有善根。乃至施與傍生一<span class='corr'>摶</span>之食。或以善言和解淨法。或受三歸。及諸學處。或復懺悔勸請隨喜。所有善根。我今作意悉皆攝取。迴施一切眾生無。悔恡心。是解脫分善根所攝。如佛世尊之所知見。不可稱量。無礙清淨。如是所有功德善根。悉以迴向一切眾生。不住相心。不捨相心。我亦如是功德善根。悉以迴施一切眾生。願皆獲得如意之午撝空出寶。滿眾生願。富樂無盡。智慧無窮。妙法辨才。悉皆無滯。共諸眾生。同證阿耨多羅三藐三菩提。得一切智。又如過去未來現在諸大菩薩修行之時。功德善根。悉皆迴向一切種智。我今所有功德善根。亦皆迴向阿耨多羅三藐三菩提<span class='note-inline'>(自此<span class='corr'>已</span>下。使合發願也)</span>。願共一切眾生。俱成正覺。如餘諸佛。坐於道場菩提樹下。破魔波旬無量兵眾。應見覺知。應可通達。如是一切。一剎那中悉皆照了。於後夜中。獲甘露法。證甘露義我及眾生。願皆同證如來妙覺。</p>
<p>迴向發願<span class='corr'>已</span>。至心歸命禮三寶。</p>
<p>上來始自懺悔。終至迴向。四段法門。總名滅業鄣品。即智餘鄣。須具四門。四門之未。總歎功德云。善男子。若有清信男子女人。於此金光明最勝王網經。滅業鄣品。受持讀誦。憶念不忘。為他廣說。得無量無邊大功德聚。譬如三千大千世界所有眾生。一時皆得成就人身。成獨覺道。若有男子女人。盡其形壽。恭敬尊重。四事供養。一一獨覺。各施七寶。如須彌山。此諸獨覺入涅槃。後皆以珍寶起塔供養。若復有人。於此滅業鄣品。受持讀誦。憶念不忘。為他廣說。所獲功德。於前說供養功德。百分不及一。百千萬億分。乃至挍量譬喻。所不能及。</p>
</div>
<div class='div-other'><a id='mulu291' />
<p class='h2'>○白眾等聽說經中無常偈</p>
<div class="lg regular"><div class='lg-row'>上生非想處　下至轉輪王　七寶鎮隨身</div>
<div class='lg-row'>千子常圍遶　如其壽命盡　須臾不暫停</div>
<div class='lg-row'>還漂死海中　隨緣受眾苦</div>
</div><p style="margin-left:1em"><span class='note-inline'>(出無常經)</span></p>

<div class="lg regular"><div class='lg-row'>血苦無邊際　貪愛是根無　愛使諸眾生</div>
<div class='lg-row'>不得脫生死　愛心難棄捨　黏著似黐膠</div>
<div class='lg-row'>是故應割愛　勤求無上道　各說無常偈</div>
</div></div></div>
<div class='div-other'><a id='mulu292' />
<p class='h1'>○第十五上</p><p style="margin-left:1em"><span class='note-inline'>(卷第十)</span></p>

<div class='div-other'><a id='mulu293' />
<p class='h2'>歎佛功德</p><p>如來眉間。有大人相。名徧法界光明雲。摩尼寶華。以為莊嚴。放大光明。具眾寶色。猶如日月洞徹清淨。其光普照十方國土。於中顯現一切佛身復出妙音。宣暢法海。乃至<span class='note-inline'>(中間超六十三相至此九十七也)</span>如來左足指端。有大人相。名現一切佛神變雲。不思議佛光明月燄普光摩尼寶燄輪。以為莊嚴。放眾寶色清淨光明。充滿一切諸世界海。於中示現一切諸佛及諸菩薩。演說一切諸佛法海。毗盧遮那如來。有如是等十華嚴世界海微塵數大人相。一一身分眾寶妙相。以為莊嚴。善男子。一切眾生。由本貪欲。發揮無明。顯出五性差別不等依二種鄣。而現深淺。</p>
</div>
<div class='div-other'><a id='mulu294' />
<p class='h2'>第十一　十一偈述</p><p style="margin-left:0em;text-indent:0em;" class="lg-abnormal"><div class='lg-row'>輪迴本末前科竟　今明種住悉令知</div>
<div class='lg-row'>答問之中餘此問<span class='note-inline'>(於諸輪迴有幾種性)</span></div>
<div class='lg-row'>還須一一答無遺　若論諸教輪迴性</div>
<div class='lg-row'>唯是緣生十二支　今據圓宗真了義</div>
<div class='lg-row'>修依五性亦難離　五性本依貪欲起</div>
<div class='lg-row'>無明根上始分枝　由斯總屬輪迴性</div>
<div class='lg-row'>依二鄣成五類機　皆是新熏非本有</div>
<div class='lg-row'>本有之說甚乖宣　疏鈔之中<span class='corr'>已</span>廣辨<span class='note-inline'>(大疏懸談及此科之文也)</span></div>
<div class='lg-row'>如今直斷不能推</div>
<div class='lg-row'>無明自體唯昏鈍　如睡宜宜無所為</div>
<div class='lg-row'>法爾忽生我我所　便成貪愛鎮相隨</div>
<div class='lg-row'>貪求欲境將供我　即是前科種種非<span class='note-inline'>(造善惡業生於五道)</span></div>
<div class='lg-row'>又愛三乘令我樂</div>
<div class='lg-row'>依經勤苦便修治<span class='note-inline'>(不逢真正善友。不遇圓頓法門。不悟真源。不除愛本。即華嚴所說。百千萬億那由他劫。具修六波羅蜜。若未聞此大威德法門。或聞不信順。畢竟不生如來家是也)</span></div>
<div class='lg-row'>三乘各一成三性　雜學即熏不定機<span class='note-inline'>(西也)</span></div>
<div class='lg-row'>復有變為外道性　良由錯遇著邪師<span class='note-inline'>(五也)</span></div>
<div class='lg-row'>還如睡裏雖冥明　夢想無端見非□<span class='note-inline'>(非者造業受報也。是者。次下四字云)</span></div>
<div class='lg-row'>夢縱修身<span class='note-inline'>(如聞三乘教修三乘行也)</span>潯富貴<span class='note-inline'>(如辟支佛。羅漢。及大乘地前傍報也)</span></div>
<div class='lg-row'>終歸不免虗是為<span class='note-inline'>(永每真見道之期有入地者。必因聞圓教也)</span></div>
<div class='lg-row'>真須洞照圓靈覺　始是輪迴泯絕時<span class='note-inline'>(法華經中告聲聞。汝今始是真阿羅漢)</span></div>
<div class='lg-row'>然復漸修斷二鄣</div>
<div class='lg-row'>決成妙果定無疑　二鄣都為凡聖界</div>
<div class='lg-row'>全鄣如來二轉依<span class='note-inline'>(轉煩惱生死。為菩提涅槃)</span></div>
<div class='lg-row'>在即常榮二種死<span class='note-inline'>(分段生死變易生死)</span></div>
<div class='lg-row'>斷之便作十方師<span class='note-inline'>(諸佛世尊)</span>　既知此是都開節<span class='note-inline'>(迷順凡聖大開)</span></div>
<div class='lg-row'>修習之從要細推</div>
<div class='lg-row'>後偈昇沈相對說　分明聽取審思惟</div>
</p><p>云何二鄣。一者理鄣。礙正知見。二者事鄣。續諸生死。</p>
</div>
<div class='div-other'><a id='mulu295' />
<p class='h2'>十二　中十一偈述</p><p style="margin-left:0em;text-indent:0em;" class="lg-abnormal"><div class='lg-row'>欲知二鄣眾多過　欲妄光明所鄣者</div>
<div class='lg-row'>所鄣必期實勝妙　自鄣能鄣罪難謾</div>
<div class='lg-row'>修行本要求無上　無上果中唯兩般</div>
<div class='lg-row'>千經萬論皆同說　唯是菩提及涅槃</div>
<div class='lg-row'>涅槃<span class='note-inline'>(梵語)</span>即是大寂滅<span class='note-inline'>(唐言)</span>　生滅滅<span class='corr'>已</span>寂然安<span class='note-inline'>(出其行相)</span></div>
<div class='lg-row'>菩提<span class='note-inline'>(梵語)</span>是為圓妙覺<span class='note-inline'>(唐言)</span>　無邊世界掌中觀<span class='note-inline'>(於一切法一切眾生無不了知。如掌中之物)</span></div>
<div class='lg-row'>若非寂滅常安樂</div>
<div class='lg-row'>爭超生死大波瀾<span class='note-inline'>(必須涅槃)</span>　不是圓明真妙覺</div>
<div class='lg-row'>爭知理事百千端<span class='note-inline'>(必須菩提也此下明諸大經唯說此二。但或以涅槃為宗於中含菩提或以菩提為宗。於中含涅槃也)</span></div>
<div class='lg-row'>大光明藏談圓覺<span class='note-inline'>(菩提經也余類此知)</span></div>
<div class='lg-row'>[牛*句]尸那城演涅槃<span class='note-inline'>(涅槃也餘類此知)</span></div>
<div class='lg-row'>涅槃三德還兼覺<span class='note-inline'>(摩訶般若)</span></div>
<div class='lg-row'>圓覺數科說涅槃<span class='note-inline'>(此章正為顯涅槃故。問云。欲遊如來大寂滅海。云何當斷輪迴根本。答了結云便登解脫法殿。下云。三事圓證故。名究竟涅槃又云。依佛大悲力。不久證涅槃又云。便得超邪見。證覺般涅槃)</span></div>
<div class='lg-row'>法華宗旨總開示</div>
<div class='lg-row'>天親論釋自尋者　論云開者無上義<span class='note-inline'>(無上菩提無上涅槃)</span></div>
<div class='lg-row'>雙開菩提及涅槃<span class='note-inline'>(次云示者別示法身即涅槃。悟者別顯報身。即菩提也。入者。因義。因謂念念修習證入)</span></div>
<div class='lg-row'>即知了義諸經教　說無上果無<span class='note-inline'>(沒音)</span>多端<span class='note-inline'>(唯二也)</span></div>
<div class='lg-row'>此二合之為一佛</div>
<div class='lg-row'>闕即二乘何足觀<span class='note-inline'>(闕菩提即二乘。闕涅槃即菩薩。俱闕即一切凡夫及外道也)</span></div>
<div class='lg-row'>二果如斯玄又妙</div>
<div class='lg-row'>被伊二鄣鎮常漫　智鄣常能鄣妙覺<span class='note-inline'>(理鄣也。起信云。智礙。諸論云。所知障。障所知理令不實知見。知見即圓覺也)</span></div>
<div class='lg-row'>惑鄣常能鄣涅槃<span class='note-inline'>(事鄣也。鄣涅槃故生死。起信云。煩惱礙。諸論云。煩惱鄣也)</span></div>
<div class='lg-row'>鄣涅槃時續生死　鄣妙覺者永癡頑</div>
<div class='lg-row'>即知二鄣深為害　諸經□論悉皆禪</div>
<div class='lg-row'>今此經文雖簡略　二皆廣破不令殘</div>
<div class='lg-row'>初破無明鄣妙覺<span class='note-inline'>(前四段經也。故節節唯云圓覺)</span></div>
<div class='lg-row'>令除貪愛顯泥洹<span class='note-inline'>(此章<span class='corr'>已</span>如上所到從此<span class='corr'>已</span>下即但破。然終是宗歸圓覺也)</span></div>
<div class='lg-row'>二果既圓名佛果　二鄣皆破即常安</div>
<div class='lg-row'>破顯在前<span class='note-inline'>(前段破貪愛等。前四章破愚執也)</span>名在此<span class='note-inline'>(此五此章)</span></div>
<div class='lg-row'>因彰五性立名飜<span class='note-inline'>(立二障名。翻之顯出五性差別)</span></div>
</p><p>云何五性。</p>
</div>
<div class='div-other'><a id='mulu296' />
<p class='h2'>十三　中八偈述</p><p style="margin-left:0em;text-indent:0em;" class="lg-abnormal"><div class='lg-row'>五性經文難見意　須從前段審觀詳<span class='note-inline'>(前云由貪愛。發揮無明出五性也)</span></div>
<div class='lg-row'>乍看恰似真修證<span class='note-inline'>(此說下文)</span></div>
<div class='lg-row'>佛意宜應細北方<span class='note-inline'>(文云。先當斷鄣。即歸足菩提涅槃)</span></div>
<div class='lg-row'>前云本是無明體　貪愛於中所發傷</div>
<div class='lg-row'>今為欲明他意見　須羅行位始照彰<span class='note-inline'>(行位即文云。斷事鄣。入聲聞。緣覺伏二鄣。即菩薩斷二鄣。菩提涅槃也)</span></div>
<div class='lg-row'>彼人發意先依教<span class='note-inline'>(意云。我<span class='corr'>但</span>依教斷二鄣也即名菩提涅槃也)</span></div>
<div class='lg-row'>經教由來令是當<span class='note-inline'>(今經。學三乘性人。依諸教如是如是修之非佛。今如是如是而修之也。今經修處自於下悲智科中也)</span></div>
<div class='lg-row'>自為不窮真妄本<span class='note-inline'>(若悟真妄之源。即依如上之教。自然斷鄣成佛)</span></div>
<div class='lg-row'>便成五類各分疆</div>
<div class='lg-row'>傳譯經時又筆誤　中間兩字稍乖張<span class='note-inline'>(先當二字錯也)</span></div>
<div class='lg-row'>大疏之中廣辨析</div>
<div class='lg-row'>尋音自見理深長　有人不識如斯意</div>
<div class='lg-row'>配屬菩提悲智章　悲智次文便自答<span class='note-inline'>(次五性之文也)</span></div>
<div class='lg-row'>因何重疊有相好</div>
<div class='lg-row'>文前預判文中意　免更門門再挍量</div>
<div class='lg-row'>知道如來傍斷彼　自然每段總相當</div>
</p><p>善男子。若此二鄣未得斷滅名未成佛。若諸眾生永捨貪欲。先除事鄣。未斷理鄣。但能悟入。聲聞緣覺未能顯住菩薩境界。</p>

<div class="lg regular"><div class='lg-row'>發心斷鄣熏成性　未發心人六趣收</div>
<div class='lg-row'>若有捨貪斷事鄣　應知此是二乘修</div>
<div class='lg-row'>不達法空無四願　且圖早出死生流</div>
<div class='lg-row'>菩薩境中未在位　熏成一性妄勤求</div>
</div><p>善男子。若諸末世一切眾生。欲汎如來大圓覺海<span class='note-inline'>(此若加一句云。作如是念。即云先當。亦每妨也)</span>。先當發願。勤斷二鄣。二鄣<span class='corr'>已</span>伏。即能悟入菩薩境界。若事理鄣。<span class='corr'>已</span>永斷滅。即入如來微妙圓覺。滿足菩提及大涅槃。</p>
</div>
<div class='div-other'><a id='mulu297' />
<p class='h2'>十四　二偈</p>
<div class="lg regular"><div class='lg-row'>復有欲求無上果　都盧未達本心源</div>
<div class='lg-row'>先欲斷□二種鄣　不知二鄣有深根</div>
<div class='lg-row'>經說<span class='corr'>已</span>除及滿足　足標權教有斯言</div>
<div class='lg-row'>將此辨他心行相　知菩薩性屬斯門</div>
</div><p>善男子。一切眾生。皆證圓學<span class='note-inline'>(此亦譯經人訛也。應云證諸眾生皆有圓覺。謂以<span class='corr'>己</span>悟故。證驗彼同。即前云。始知眾生本來成佛是也)</span>。逢善知識。依彼所作因地法行。爾時修習便有頓漸。若遇如來遇上菩提。正修行路。根無大少。皆成佛果<span class='note-inline'>(此經次此應云。若遇權教三乘。即入聲聞。悟覺及六度。菩薩境界。如華嚴云。多劫六度。畢竟不得生如來家。是也。由此為不定性也。若不如此之文屬何性也。況上自標云。爾時修習。便有頓漸但牒釋頓文。且無漸義。譯經之失。自古如此)</span>。</p>
</div>
<div class='div-other'><a id='mulu298' />
<p class='h2'>十五　二偈</p><p style="margin-left:0em;text-indent:0em;" class="lg-abnormal"><div class='lg-row'>復有雜聞三種教　亦知圓覺聖凡同</div>
<div class='lg-row'>今世逢緣無所定　隨入三乘一類中</div>
<div class='lg-row'>若遇如來真了義　根無大少悉圓通<span class='note-inline'>(述經中所標釋頓不)</span></div>
<div class='lg-row'>若遇漸修緣諦道</div>
<div class='lg-row'>便歸忻厭二乘宗<span class='note-inline'>(述所標漸字之意。補於漸教也)</span></div>
</p><p>若諸眾生雖求善友。遇邪見者。未得正悟。是則名為外道種性。邪師過謬。非眾生咎。</p>
</div>
<div class='div-other'><a id='mulu299' />
<p class='h2'>十六　二偈</p>
<div class="lg regular"><div class='lg-row'>復有眾生忻至道　知由善友遂諮求</div>
<div class='lg-row'>遇邪見者云真正　依他習學入其流</div>
<div class='lg-row'>因此便成外道性　傷彼眾生不自由</div>
<div class='lg-row'>邪正在師須揀擇　莫教世世枉功修</div>
</div><p>是名眾生五性差別。</p>
</div>
<div class='div-other'><a id='mulu300' />
<p class='h2'>十七　二偈</p><p style="margin-left:0em;text-indent:0em;" class="lg-abnormal"><div class='lg-row'>初標貪欲發揮者　此結是名五性差</div>
<div class='lg-row'>標經既知非果類　是驗中間是一家<span class='note-inline'>(是一乘一家之義)</span></div>
<div class='lg-row'>豈有圓成無上果<span class='note-inline'>(若執經文即<span class='corr'>已</span>成佛果。何名菩薩性)</span></div>
<div class='lg-row'>却名種性欲生牙<span class='note-inline'>(夫言種性者。是方欲生牙之義也)</span></div>
<div class='lg-row'>此五定名轉輪性<span class='note-inline'>(雖有三乘之性。若遇一乘了教。發起之。亦屬輪迴之性故。佛種從緣起。是故說一乘一乘即如來知見說。如來知見方始能起佛種之緣也)</span></div>
<div class='lg-row'>莫為異見妄交加<span class='note-inline'>(異見者。舊疏判為答悲智之問也)</span></div>
</p></div>
<div class='div-other'><a id='mulu301' />
<p class='h2'>十八　四偈</p><p style="margin-left:0em;text-indent:0em;" class="lg-abnormal"><div class='lg-row'><span class='corr'>已</span>答輪迴二問竟　菩提二問次應宣<span class='note-inline'>(果滿從第二會。至第六會。經終第三十九卷。是行布因圓果滿。唯次一卷滿帙也。今經從頭至此。唯十餘紙<span class='corr'>已</span>具彼三十九卷中義分齊也)</span></div>
<div class='lg-row'>若不偈詞深顯發</div>
<div class='lg-row'>誰能覺此義門寬<span class='note-inline'>(義門寬廣。而文句簡略也)</span></div>
<div class='lg-row'>前段修真次遣妄　修斷都成信行全</div>
<div class='lg-row'>今說修行兼斷鄣　義當十聖與三賢</div>
<div class='lg-row'>清淨法殿莊嚴城　此喻如來果德圓</div>
<div class='lg-row'>都是位中諸行業<span class='note-inline'>(上皆經<span class='corr'>已</span>說之行。下一句。起後將說之行)</span></div>
<div class='lg-row'>行成位地後當宣</div>
</p><p>南無大慈大悲<span class='note-inline'>(十二禮准前)</span>。</p>
</div>
<div class='div-other'><a id='mulu302' />
<p class='h2'>至心懺悔</p><p>夫懺悔者。從淺至深。有事懺。有理懺。有事理無礙之懺。前來所懺。或事上依金光明經。金皷法門。懺諸罪業。多屬事懺。今復以華嚴天皷之法。理事無礙。而懺諸障。先述天皷因緣。然後懺悔。彼經隨好光明功德品云。爾時世尊。告寶手菩薩言。佛子我為菩薩時。於兜率天宮。放大光明。名光<span class='corr'>幢</span>王。照十方佛剎微塵數世界。彼世界中。地獄眾生。遇斯光者。眾苦休息。得十種清淨。彼命終生兜率天。天中有皷。名甚可愛。彼天生<span class='corr'>已</span>。此皷發音告之言。汝<span class='corr'>已</span>心不放逸。往昔親近眾善知識。毗盧遮那大威神力。於彼命終。來生此天。佛子<span class='note-inline'>(此下四行文是佛自言也)</span>菩薩足下輻輪。名光明普照王。此有隨好。名圓滿王。常放十種光明。中有一光。</p>

<div class="lg regular"><div class='lg-row'>此是世尊直教示　不同五性并他緣</div>
<div class='lg-row'>二問即當悲與智　菩提因行始周圓</div>
<div class='lg-row'>闕即二乘成愛見　必須雙運不應偏</div>
<div class='lg-row'>是以問中悲以後　答中智後不悲先</div>
<div class='lg-row'>顯智之悲悲處智　本無先後一心全</div>
<div class='lg-row'>文不頓彰須牙顯　如今且答大悲言</div>
<div class='lg-row'>我等便須朝暮用　聽時莫使不心專</div>
</div><p>善男子。菩薩唯以大悲方便。入諸世間。開發未悟。乃至示現種種形相順逆境界。與其同事。化令成佛。皆依無始清淨願力。</p>
</div>
<div class='div-other'><a id='mulu303' />
<p class='h2'>十九　四偈</p>
<div class="lg regular"><div class='lg-row'>眾徒領得從前法　慧發迷消解泯情</div>
<div class='lg-row'>能絕輪迴虗妄念　自身解脫更無營</div>
<div class='lg-row'>唯應哀愍諸迷者　迴入塵勞為扶盲</div>
<div class='lg-row'>彌勒知時能發間　幾般方便度眾生</div>
<div class='lg-row'>佛言病者千差別　法樂如何定數名</div>
<div class='lg-row'>唯以大悲方便力　臨時隨類自施行</div>
<div class='lg-row'>大悲憐物心無倦　方便投機藥有靈</div>
<div class='lg-row'>靈即能除迷倒病　病破何愁覺不明</div>
</div><p style="margin-left:1em">釋經中示現形相逆順等<span class='note-inline'>(此含二意。謂定力成就者。即以神力。現種種身形若但智力增者。即於言中。現種種頓漸剛柔逆順無數方便也)</span>。</p>
<p style="margin-left:0em;text-indent:0em;" class="lg-abnormal"><div class='lg-row'>自量智力或神力　為現其身或語聲</div>
<div class='lg-row'>慧少定多神自在　慧多定少智縱橫</div>
<div class='lg-row'>愛生由我隨宜作<span class='note-inline'>(智力增者。隨機合作。何身度之。便願來世。作如是身。而出世受身。非為<span class='corr'>己</span>故。云示現也)</span></div>
<div class='lg-row'>變化無方即要呈<span class='note-inline'>(神力者。即今生便現種種身也)</span></div>
<div class='lg-row'>應以宰官身度者</div>
<div class='lg-row'>隨之即現宰官形　諸餘類例皆同此</div>
<div class='lg-row'>引誘從麤使到精　或順或違令發意</div>
<div class='lg-row'>或剛或軟務修成<span class='note-inline'>(此下兩偈四行八句。每上句舉所度機。下句即以起信論文。度生方便。而應之論云)</span></div>
<div class='lg-row'>強梁專擬非違者</div>
<div class='lg-row'>權作怨家怖使驚　柔耎未能進取者</div>
<div class='lg-row'>即為明友數逢迎　富貴性多慈愛者</div>
<div class='lg-row'>為他眷屬共歡榮　驕慠利根堪入者</div>
<div class='lg-row'>為他僕使倍虔誠　大乘悲智皆如此</div>
<div class='lg-row'>不是偏心信馬鳴　嚴惡國王須蜜女</div>
<div class='lg-row'>照照說在雜華經<span class='note-inline'>(經說善財童子徧求善友。遇無厭足。王以種種苦事。㭳治眾生又遇婆須蜜女。示現貪愛之相。抱持接吻。皆得解脫法門也)</span></div>
</p><p style="margin-left:1em">釋經中。與其同事化令成佛。</p>

<div class="lg regular"><div class='lg-row'>初將日與同其事　心意相當漸發明</div>
<div class='lg-row'>日往月來熏習熟　忽然開悟自迴程</div>
</div><p style="margin-left:1em">釋經中皆依無始清淨願力。</p>

<div class="lg regular"><div class='lg-row'>悲心若有疲勞者　即念當初四願成</div>
<div class='lg-row'>四願最初何者是　自然憶著度眾生</div>
<div class='lg-row'>其時誓願無邊度　何得如今便自傾</div>
<div class='lg-row'>當發願時若道錯　大乘更合別修營</div>
<div class='lg-row'>照察既知終不錯　理應隨願豈隨情</div>
<div class='lg-row'>佛遣皆依清淨願　只緣固志使堅貞</div>
</div><p>若諸末世一切眾生。於大圓覺。起增上心。當發菩薩清淨大願。應作是言。願我今者住佛圓覺。求善知識。莫值外道及與二乘。依願修行。漸斷諸障。障盡願滿。便登解脫清淨法殿。證大圓覺妙莊嚴域。</p>
<p style="margin-left:0em;text-indent:0em;" class="lg-abnormal"><div class='lg-row'>頓宗修習菩提者　須悟真心覺本圓</div>
<div class='lg-row'>依此覺心發大願<span class='note-inline'>(於大圓覺。起增上心當發菩薩清淨大願)</span></div>
<div class='lg-row'>願常住覺離諸緣<span class='note-inline'>(願我今者。住佛圓覺。問。既<span class='corr'>已</span>自住圓覺。何必更令求善知識。此下。答此意云)</span></div>
<div class='lg-row'>迷時煩惱何知數</div>
<div class='lg-row'>性上功能豈有邊　漸學如斯諸妙義<span class='note-inline'>(對前正句)</span></div>
<div class='lg-row'>漸除如上眾隨眠<span class='note-inline'>(對前上句)</span>　隨眠無始相熏習</div>
<div class='lg-row'>妙義從來被覆纏　難學<span class='note-inline'>(學無邊妙義)</span>難除<span class='note-inline'>(除無量隨眠)</span>非一異<span class='note-inline'>(煩惱不即菩提。不異菩提。妙義亦爾古德云。涅槃心易得。差別智難成矣)</span></div>
<div class='lg-row'>必須善友為明宣　故令求覓真知識</div>
<div class='lg-row'>莫值邪宗及與偏　偏者二乘邪外道</div>
<div class='lg-row'>生生允免被鈎牽　善知識是菩提本</div>
<div class='lg-row'>百劫千生在一言　法句經談齊叨哭<span class='note-inline'>(如下普覺章中所引)</span></div>
<div class='lg-row'>涅槃經說大因緣<span class='note-inline'>(菩薩讚善友云。於無上菩提一半因緣。佛言。是具足因緣。不可云但是半)</span></div>
<div class='lg-row'>華嚴從發菩提後　便求知識至因圓</div>
<div class='lg-row'>且舉善財為類例　塵沙菩薩物如然</div>
</p><p style="margin-left:1em">釋經中依願修行。漸斷諸鄣。</p>
<p class="lg-abnormal"><div class='lg-row'>依師領得前前法　依願行心漸漸專</div>
</p><p style="margin-left:1em">釋經中。鄣盡願滿<span class='corr'>已</span>下文。</p>

<div class="lg regular"><div class='lg-row'>鄣盡願終成二果　菩提寂滅廓無邊</div>
<div class='lg-row'>菩提即是圓明覺　現相莊嚴處處全</div>
<div class='lg-row'>寂滅涅槃是解脫　常安法殿御人天</div>
</div><p style="margin-left:1em">釋兩段經。皆云願。</p>
<p style="margin-left:0em;text-indent:0em;" class="lg-abnormal"><div class='lg-row'>經文悲智皆依願　大願都持二不沈</div>
<div class='lg-row'>由是華嚴萬行本　菩提心是此三心<span class='note-inline'>(大悲。大智。大願)</span></div>
<div class='lg-row'>三心備即佛因果</div>
<div class='lg-row'>闕即菩提魔被侵　故答菩提二種問</div>
<div class='lg-row'>皆存大願意殊深　通重述悲智之疑</div>
<div class='lg-row'>眾聞修佛菩提義　始終分明悉喜歡</div>
<div class='lg-row'>因此又疑同普眼　如今略述且詳看</div>
<div class='lg-row'>彼章<span class='corr'>已</span>問悲兼智<span class='note-inline'>(文云。云何思惟住持。眾生未悟。作何方便。普令開悟)</span></div>
<div class='lg-row'>詞句雖殊義一般<span class='note-inline'>(此云。修佛菩提。當有幾般。迴入塵勞。當設幾種方便。度諸眾生)</span></div>
<div class='lg-row'>此習菩提前觀智</div>
<div class='lg-row'>欲分二別實為難　又疑斷鄣同除愛</div>
<div class='lg-row'>貪愛<span class='note-inline'>(前段經文。<span class='corr'>已</span>斷除)</span>隨眠<span class='note-inline'>(此段。說漸斷諸障。諸鄣隨眠也)</span>豈異端</div>
<div class='lg-row'>偏寶此經緣最要<span class='note-inline'>(撮要即不合。重問悲智。再答悲智也)</span></div>
<div class='lg-row'>如何重疊似波瀾　智燈即向生疑處</div>
<div class='lg-row'>後段前科覆躡者　橫攝豎窮前後別</div>
<div class='lg-row'>圓融<span class='note-inline'>(前四章)</span>行布<span class='note-inline'>(此段)</span>義何干<span class='note-inline'>(頓悟漸修意緒昭。然非重說前也)</span></div>
<div class='lg-row'>初且圓修同等佛<span class='note-inline'>(前問答悲智也)</span></div>
<div class='lg-row'>後方漸次至泥洹<span class='note-inline'>(此問答智悲也)</span></div>
<div class='lg-row'>權宗初漸終成頓　實教對之歒體翻<span class='note-inline'>(飜初頓後漸也)</span></div>
<div class='lg-row'>華嚴二會同所仵<span class='note-inline'>(前四章也。初會信分。頓說依正三果。凡聖融通。□二會信正初圓也。具十地等妙二覺之德也)</span></div>
<div class='lg-row'>以四會之類此般<span class='note-inline'>(三賢十地。四會之經。從因至果。歷位修證。至第十地。坐寶蓮華。成等正覺。受佛智識身。及華座正相稱。可還是第二會中所具佛德)</span></div>
<div class='lg-row'>起信信門還頓攝　解行證時即次安</div>
<div class='lg-row'>圓經<span class='note-inline'>(華嚴)</span>了論<span class='note-inline'>(起信)</span>皆如此</div>
<div class='lg-row'>圓覺宗同莫妄[方*軍]<span class='note-inline'>(同彼宗也)</span>　更對華嚴明一攝</div>
<div class='lg-row'>令知指的不相謾　華嚴信滿成阿耨</div>
<div class='lg-row'>方歷三賢十聖圓　普眼章終全是佛</div>
<div class='lg-row'>今始漸修至涅槃　轉見此經簡又備</div>
<div class='lg-row'>四供華嚴十紙攢<span class='note-inline'>(華嚴初會圓融因圓)</span></div>
</p><p>名清淨功德。能照億那由佛剎微塵數世界。隨諸眾生種種業行。種種樂欲。皆令成熟。阿鼻地獄極苦眾生。遇斯光者。皆悉命終。生兜率天。聞天皷音。而告之言。善哉善哉。諸天與毗盧遮那菩薩。入離垢三昧。汝當禮敬。時天子聞皷音。如是勸誨。即是念奇哉希有。何因發此微妙之音。天皷告言。我所發聲。諸善根力之所成就。如我說。我而不著我。諸佛亦爾自說。是佛不著於我。如我音聲。不從東西南北四維上下來。業報成佛亦復如是。非十方來如汝等昔在地獄。地獄及身。非十方來。但由於汝顛倒惡業愚癡纏。生地獄身。此無根本。無有來處。諸天子。毗盧遮那菩薩威德力故。放大光明。而此光明非十方來。諸天子。我天皷音。亦復如是。非十方來。<span class='corr'>但</span>以三昧善根力故。般若波羅密威德力故。出生如是清淨音聲。示現如是種種自在。諸天子。汝當往詣彼菩薩所。親近供養。勿復貪著。五欲之樂。鄣諸善根。諸天子。譬如劫火燒須彌山。悉令除盡無餘可得。貪欲纏心亦復如是。終不能生念佛之意。諸天子。汝等應當知恩報恩。諸天子。其有眾生。不知報因。多遇橫死。墮地獄。諸天子。汝等昔在地獄之中。蒙光照。身捨彼生。此汝等今者。宜疾迴向增長善根。諸天子。如我天皷。非男非女。而能出生無量無邊不可思議事。汝天子天女。亦復如是。非男非女。而能受用種種上妙宮殿園林。汝等若能於此悟解。應知則入無依印三昧。時諸天子。聞是音<span class='corr'>已</span>。得未曾有。即皆化作一萬華香音樂幢葢歌讚雲。作是化<span class='corr'>已</span>。即共往詣毗盧遮那菩薩所住宮殿。合掌恭敬。於一面立。欲申瞻覲。而不得見。時有天子。作如是念毗盧遮那菩薩。<span class='corr'>已</span>從此沒。生於人間淨飯王家。乘旃擅樓閣。處摩耶夫人胎時諸天子。以天眼觀見菩薩身。處在人間淨飯王家。梵天承事供養。諸天子眾。咸作是念。我若不往菩薩所。問訊起居。乃至一念。於此天宮。而生貪著。則為不可得。一一天子。與十那由他眷屬。欲下閻浮提時。天皷中出聲告言。諸天子。菩薩摩訶薩。非此命終而生彼間。但以神通。隨諸眾生心之所宜。令其得見。諸天子。如我今者非眼所見。而能出聲。菩薩摩訶薩。入離垢三昧。亦復如是。非眼所見。而能處處示現受生。離於分別<span class='corr'>已</span>。除驕慢而無染著。弟子比丘某甲等。聞此業性空寂。報應不失勝妙義門。欲依天皷所教。諸天子等。發菩提心。以理事無礙融通三業。悔除諸過故。先稽首十方盡虗空界常住三寶。</p>
</div>
<div class='div-other'><a id='mulu304' />
<p class='h2'>至心懺悔</p><p>我等<span class='corr'>已</span>發阿耨多羅三藐三菩提心。淨治其意。住善威儀。悔除一切業鄣煩惱鄣報鄣見鄣。以盡法界眾生數等身。以盡法界眾生數等頭。以盡法界眾生數等舌。以盡法界數等善身業。善語業。善意業。除所有諸鄣過惡。</p>
<p>懺悔<span class='corr'>已</span>。至心歸命禮三寶。</p>
</div>
<div class='div-other'><a id='mulu305' />
<p class='h2'>至心發願</p><p style="margin-left:1em"><span class='note-inline'>(普賢行願中。十願第一。愛持佛說願也)</span>。</p>

<div class="lg regular"><div class='lg-row'>願為菩薩修眾行　一切超中宿命通</div>
<div class='lg-row'>常得出家修淨戒　無垢無破無穿漏</div>
<div class='lg-row'>天龍夜叉鳩槃等　乃至於人乃非人</div>
<div class='lg-row'>所有一切眾生語　悉以諸音而說法</div>
</div><p>發願<span class='corr'>已</span>。至心歸命禮三寶。</p>
</div>
<div class='div-other'><a id='mulu306' />
<p class='h2'>○白眾等聽說中夜無常偈</p>
<div class="lg regular"><div class='lg-row'>常求諸欲境　不行於善事　云何保形命</div>
<div class='lg-row'>不見死來侵　命根氣欲盡　支節悉分離</div>
<div class='lg-row'>血若與死俱　世時從歎恨</div>
</div><p style="margin-left:1em"><span class='note-inline'>(出無常經)</span></p>
<p class="lg-abnormal"><div class='lg-row'>歎恨一生事　不解早修真　唯躭名與利</div>
<div class='lg-row'>廣造諸惡業<span class='note-inline'>(集者之言)</span>　諸業之所作</div>
<div class='lg-row'>過於工畫師　業畫師極巧　能生種種形</div>
<div class='lg-row'>種種諸彩色　現觀猶可知　心業布眾形</div>
<div class='lg-row'>其數不可計</div>
</p><p style="margin-left:1em"><span class='note-inline'>(出正法念處經)</span></p>
<p style="margin-left:0em" class="lg-abnormal"><div class='lg-row'>臨終方始悔</div>
<div class='lg-row'><span class='corr'>已</span>往復不追　勸諸徒眾等　後車須改轍</div>
</p><p style="margin-left:1em"><span class='note-inline'>(集者結文)</span></p>
</div></div>
<p class='juan'>圓覺道場禪觀等法事禮懺文卷第十</p>
<div class='div-w'><p style="margin-left:1em">永仁六年十二月十八日</p>
</div>
</div><!-- end of div[@id='body'] -->
</body></html>