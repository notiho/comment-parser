<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu103' />佛法金湯編卷第三</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu104' />
<div class='div-other'><a id='mulu105' />
<p class='h2'>宋<span class='note-inline'>(南朝)</span></p><p style="margin-left:1em">都建業。起武帝庚申。盡順帝戊午。凡八主。五十九年。</p>

<div class='div-other'><a id='mulu106' />
<p class='h3'>武帝</p><p>帝諱裕。姓劉。字德輿。彭城縣綏里人。帝微時遊京口竹林寺。獨臥講堂前。有五色龍章。眾僧見之以白帝。帝喜曰。上人無妄言。帝為宋公時。以京口故宅為普照寺。永初元年設齋內殿。沙門道照陳詞。至百年迅速苦樂俄頃。帝善之。別施䞋資三萬。帝甞手寫戒經口誦梵本。造靈根．法王等四寺。又建東山寺<span class='note-inline'>(帝紀．統紀．稽古略)</span>。</p>
</div>
<div class='div-other'><a id='mulu107' />
<p class='h3'>文帝</p><p>帝諱義隆。高祖第三子。元嘉五年帝造禪靈寺。常供千僧。八年。帝問求那跋摩曰。朕欲齋戒不殺。迫於狥物。不獲于志。跋摩對曰。帝王所修各異。匹夫身賤名劣。言令不威。若不克<span class='corr'>己</span>將何以濟。帝王以四海為家。兆民為子。出一嘉言士民咸悅。布一善政人神以和。則風雨應時百穀滋茂。如此持齋。德亦大矣。寧在輟半日之飡。全一禽之命。然後為弘濟耶。帝嘆曰。俗迷遠理。僧滯近教。如師之言。可論天人之際矣<span class='note-inline'>(弘明集)</span>。九年。竺道生還都。止清園寺。帝深嘉嘆之。因幸大莊嚴寺設大會。帝親同四眾地坐。及齋。眾以過午不食。帝曰日才午矣。生曰。白日麗天。何得非中。舉鉢便食。帝悅<span class='note-inline'>(宋史)</span>。天竺求那跋陀羅<span class='note-inline'>(此云功德賢)</span>至金陵。帝遣使郊迎。命居祇洹寺。累延入內供養。何尚之及諸王公並師事之<span class='note-inline'>(本傳)</span>。</p>
</div>
<div class='div-other'><a id='mulu108' />
<p class='h3'>孝武帝</p><p>帝諱駿。字休龍。文帝子。孝建元年文帝諱日。帝於中興寺建八關齋戒。中食竟。從臣遠敏孫等更進魚肉。帝怒並與免官。二年。詔沙門道猷為新安鎮寺法主。甚允時望。大明二年。帝詔法師曇宗懺罪。帝因曰。朕何罪而勞卿為懺。宗曰。舜稱予違爾弼。禹曰萬方有罪在予一人。陛下履道思沖。寧得獨異。帝大悅。七年。沙門慧益欲焚身鐘山。至雲龍門辭帝。帝出門迎。益以佛法憑囑。焚身之日道俗滿山。帝亦臨幸。益手自執燭以焚。口誦藥王品。火及眼。聲乃絕。帝夜夢益振錫而至。復囑以佛法。帝明日為設會度僧。焚身之處建藥王寺<span class='note-inline'>(僧傳)</span>。</p>
</div>
<div class='div-other'><a id='mulu109' />
<p class='h3'>明帝</p><p>帝諱彧。字休。景文帝第十一子。泰始三年詔於建陽門置興皇寺。勑沙門道猛為綱領。帝曰。人能弘道。道藉人弘。今得法師。非直道益蒼生。亦乃有光世望。遂勑猛講成實論。公卿畢集。帝親臨聽。詔曰。猛法師風道多濟。朕所賓友。可給錢三萬及吏與車。又詔僧瑾為天下僧正。賜法伎一部。月給錢三萬及車與吏力<span class='note-inline'>(釋監)</span>。四年。帝造湘宮寺成。大開講席。勑法瑗為法主。帝臨講筵。公卿會坐。觀者榮之<span class='note-inline'>(僧傳)</span>。帝甞問誌公云。牛首山有何神聖。誌曰。文殊領一萬菩薩。夏居五臺。冬居牛首。又辟支佛入定於此。由是稱其寺曰佛窟<span class='note-inline'>(辟支佛塔記)</span>。帝造丈八金像。旦常蔬食。日誦般若。感得舍利。造弘普寺<span class='note-inline'>(六帖)</span>。</p>
</div>
<div class='div-other'><a id='mulu110' />
<p class='h3'>何尚之</p><p>元嘉十二年。文帝謂侍中尚之曰。范泰．謝靈運常言。六經本在濟俗。若求性靈真要。則必以佛理為指南。近見顏延之折達性論。宗炳難黑白論。並明達至理開獎人意。若率土皆淳此化。則朕坐致太平矣。尚之曰。度江<span class='corr'>已</span>來。王導．周顗．庾亮．謝安．戴逵．許詢．王蒙．郗超．謝尚．王坦之。臣高祖兄弟<span class='note-inline'>(何充兄弟)</span>。莫不稟志歸依。夫百家之鄉。十人持五戒則十人淳謹。千室之邑。百人修十善則百人和睦。人能行一善則去一惡。去一惡則息一刑。一刑息於家。萬刑息於國。此明旨所謂坐致太平者也。故圖澄適趙。二石減暴。靈塔放光。苻犍損虐。神道助化。昭然可觀。至於土木之功。雖若鉅費。然值福報恩不可頓絕。羊玄保進曰。此談盖天人之際。豈臣所宜預。竊謂秦楚強兵。孫吳吞併。將無取於此也。尚之曰。夫禮隱逸則戰士息。貴仁德則兵氣銷。以孫吳為志。動期吞併。則將無取乎堯舜之道。豈特釋教而<span class='corr'>已</span>哉。帝說曰。釋門之有卿。猶孔門之有季路。惡言不入於耳也<span class='note-inline'>(宋史)</span>。</p>
</div>
<div class='div-other'><a id='mulu111' />
<p class='h3'>王玄謨</p><p>玄謨。字彥德。太原祁人也。舉兵伐魏。以玄謨為寧朔將軍。受輔國將軍。蕭斌節度。玄謨失律。斌將斬之。沈慶之固諫曰。佛貍<span class='note-inline'>(魏太武)</span>威震天下。豈玄謨所能當。且殺戰將徒自弱耳。乃止。初玄謨將見殺。夢人告曰。誦觀音經千徧可免。仍口授其經曰。觀世音。南無佛。與佛有因。與佛有緣。佛法相緣。常樂我淨。朝念觀世音。暮念觀世音。念念從心起。念念不離心。既覺。誦之不輟。忽唱停刑。後官至開府。年八十二卒<span class='note-inline'>(南史并統紀)</span>。</p>
</div>
<div class='div-other'><a id='mulu112' />
<p class='h3'>范泰　曄</p><p>泰。字伯倫。順陽人。愽覽篇籍。好為文章。暮年事佛甚精。於宅西建祇洹精舍。子曄。字蔚宗。撰東漢書。其西域論。略曰。佛道神化。興自身毒。而西漢方志莫有稱焉。張騫但著地多暑濕。乘象而戰。班超惟列其奉浮屠。不殺伐。而精文善法導達之功靡所傳述。予聞之後說也。其國則殷乎中土。玉燭和氣。靈聖之所降集。賢懿之所挺生。神跡詭異則理絕人區。感騐明顯則事出天外。而騫超無聞者。豈其道閉往運數開叔葉乎<span class='note-inline'>(漢書)</span>。</p>
</div>
<div class='div-other'><a id='mulu113' />
<p class='h3'>周顒</p><p>顒。字彥倫。汝南人。晉光祿顗十世孫。明帝頗好玄理。以顒有辭義。引入內殿親近宿。直帝所為慘毒之事。顒不敢顯諫。輙誦經中因緣罪福之事。帝亦為之小止。顒音辭辯麗。長於佛理。著三宗論。音空假義。太子問顒卿精進何如胤。顒曰。三途八難共所未免。然各有累。太子曰。累伊何。顒曰。周妻何肉。顒甞建山茨寺於鐘山。命慧約居之。今草堂寺是也<span class='note-inline'>(南史)</span>。顒甞遺書於胤。略曰。變之大者莫過死生。生之重者無踰性命。性命於彼甚切。滋味在我可輕。丈人於血味之類雖不身踐。至於鴈鯉寧不取偹於屠門。而騶虞雖饑非自死之草不食。胤由此絕去血味<span class='note-inline'>(弘明集)</span>。</p>
</div>
<div class='div-other'><a id='mulu114' />
<p class='h3'>謝靈運</p><p>靈運。安西將軍瑍之子。奕之曾孫。靈運少好學。博覧群書。文章之美與顏延之為江左第一。襲封康樂公。出為永嘉太守。靈運祖父並葬始寧<span class='note-inline'>(今上虞東山寺)</span>。自永嘉還始寧。有始寧別墅諸詩。靈運負材傲物。至廬山見遠公。肅然心服。乃即寺築臺譯涅槃經三十六卷。鑿池種蓮。遠公與諸賢同修淨業。靈運求入社。遠公以其心襍。止之。甞撰佛讚曰。惟此大覺。因心則靈。垢盡智照。教極慧明。三達非我。一援群生。理阻心行。道絕形聲。菩薩讚曰。若人仰宗。發性遺慮。以定養慧。和理斯附。爰初四等。終然十住。涉求至矣。在外皆去。緣覺聲聞合讚曰。厭苦情多。兼物志少。如彼化城。權可得寶。誘以涅槃。救爾生老。肇元三車。翻成一道。無量壽佛頌和從弟惠連曰。法藏長王宮。懷道出國城。願言四十八。弘誓拯群生。淨土一何玅。來者皆清英。頹年欲安寄。乘化必晨征。又有維摩詰經中譬讚八首。曰沫泡曰炎曰芭蕉曰幻曰夢曰影響曰浮雲曰電<span class='note-inline'>(語備弘明集)</span>。</p>
</div>
<div class='div-other'><a id='mulu115' />
<p class='h3'>顏延之</p><p>延之。字延年。文章冠絕當世。與靈運齊名。文帝甞召之不見。孝武加金紫光祿大夫。時有沙門慧琳。假服僧次而毀其法。著白黑論。衡陽太守何承天與琳比狎。雅相激揚。著達性論。拘滯一方。呵詆釋教。延之折達性論。宗炳難白黑論明佛汪洋。尤為名理。並是開獎人意<span class='note-inline'>(弘明集)</span>。</p>
</div>
<div class='div-other'><a id='mulu116' />
<p class='h3'>袁粲　何鎮之</p><p>粲。字景倩。為尚書僕射。位司徒。逸士顧歡。雖同二教而意黨道教。粲為論以駁之。謂孔老教俗為本。釋氏出世為宗。發軫既殊。其歸亦異。又僊道以變形為尚。泥洹以陶神為先。變形者白首窮玄而未能無死。陶神者塵惑日損而湛然常住。泥洹之道無死之地。陶神若此。何謂其同。時常侍何鎮之覩勸夷夏論。大不平之。以書抵歡。略曰。故知天竺既中土於大千。斯感通於至聖。聖應既彼。聲被則此。雲行法教。雨施華夏。道者一也。形者二也。道者真也。形者俗也。滅俗歸真必違其俗。是以孔子以全形守祀恩接六親。老氏以攝生養性自我外物。乃為盡善。不為盡美。何得擬道菩提比聖牟尼哉<span class='note-inline'>(釋監)</span>。</p>
</div></div>
<div class='div-other'><a id='mulu117' />
<p class='h2'>齊</p><p style="margin-left:1em">都建康。起高帝己未。盡和帝壬午。七主。廿三年。</p>

<div class='div-other'><a id='mulu118' />
<p class='h3'>高帝</p><p>帝諱道成。字紹伯。蕭姓。蘭陵人。漢相何二十四世孫。建元四年正月。帝幸莊嚴寺。聽法師行遠講維摩經。公卿畢集。御座稍遠不聞法音。中書令張緒請遷講席以隣帝座。遠不從。帝遷座近之聽法。帝甞書法華。誦般若。四月八日常鑄金像。七月十五日設盆普寺飯僧。造陟[山*巳]．正觀二寺<span class='note-inline'>(方志并弘明集)</span>。</p>
</div>
<div class='div-other'><a id='mulu119' />
<p class='h3'>武帝</p><p>帝諱頥。字宣遠。高帝長子。永明二年正月。定林行遠卒。帝致書於弟子法獻曰。承遠無常。弟子夜中<span class='corr'>已</span>自冥知。遠此去甚佳。遲見法師。可敘瑞夢也。七年。帝以大士寶誌惑眾收付建康。獄人見大士游行市井。及檢點。仍在獄中。又語吏曰。門外兩輿食金盋盛飯。汝可取之。果文惠太子竟陵王送供至。建康令呂文顯以聞。帝悔謝。迎至禁中。館於華林園。是年僧鐘卒。鐘甞見帝於乾知殿。但稱貧道。帝問僕射。王儉曰古之沙門何所稱。對曰。晉宋以來多稱貧道。而使預座。帝曰揖拜則太甚。稱名亦無嫌。帝大崇教法。造招賢．遊玄二寺<span class='note-inline'>(釋監方志)</span>。</p>
</div>
<div class='div-other'><a id='mulu120' />
<p class='h3'>明帝</p><p>帝諱鸞。字景捿。始安貞王道生之子。改元建武。帝甞持六齋修十善。誦法華．般若等經。建歸依寺。造千佛金像<span class='note-inline'>(方志)</span>。</p>
</div>
<div class='div-other'><a id='mulu121' />
<p class='h3'>蕭子良</p><p>子良。封竟陵王。與文慧大子並精佛理。而子良每招致名僧講論佛乘。尊法之盛江左未有。或親為眾僧賦食行水。子良甞夢東方普光世界天王如來說淨住淨行法門。因著淨住子二十卷。淨住者。即梵語布薩。謂淨身口意如戒而住也。淨行者。以諸業淨則化行於世<span class='note-inline'>(文備弘明集)</span>。</p>
</div>
<div class='div-other'><a id='mulu122' />
<p class='h3'>劉霽</p><p>霽。母明氏寢疾。霽誦觀音菩薩聖號數萬徧。夜夢僧曰夫人筭盡矣。君精誠篤志。當為申延。後六十日乃亡。霽廬墓哀慟。常有白鶴雙翔廬側<span class='note-inline'>(南史)</span>。</p>
</div>
<div class='div-other'><a id='mulu123' />
<p class='h3'>劉歊　訏</p><p>歊。字士光。平原人。隱居求志。事母兄以孝悌。母每病夢歊進藥。翌日有間。弟劉訏。字彥度。常著穀皮巾。被衲衣。每游山澤留連忘返。訏善玄言。尤精釋典。與兄歊聽講鐘山諸寺。因共卜築宋頥寺東㵎。有終焉之志<span class='note-inline'>(南史)</span>。</p>
</div>
<div class='div-other'><a id='mulu124' />
<p class='h3'>劉虬</p><p>虬。字靈預。南陽人。宋太始中為當陽令。後徙居江陵不仕。遂斷糓。餌术麻衣草屨。長齋禮誦六時不缺。屏絕書藝唯研精佛理。註法華．華嚴二經。建元建武之初。徵辟皆不就。建武二年冬移居江州。俄有白雲徘徊櫩宇。異香入戶。聞磬聲而卒<span class='note-inline'>(南史)</span>。</p>
</div>
<div class='div-other'><a id='mulu125' />
<p class='h3'>明僧紹</p><p>僧紹。字休烈。平原人。自號平原居士。其先吳太伯之裔。百里奚子。孟明以名為姓。僧紹其後也。僧紹聞沙門僧遠夙德。往候之。時僧遠居定林寺。齊高帝欲就寺見之。僧遠問僧紹曰。天子若來。居士若為相對。僧紹曰。山藪之人。正當鑿坯以遁。若辭不獲。便當依戴公故事。宋泰始中甞遊攝山。有終焉之志。野老諫曰。山多猛虎毒蛇。所以久絕行踐。僧紹曰。毒中之毒無過三毒。忠信可蹈水火。猛獸亦何能為。乃結茅茨。廿許年不事人世。甞與法度禪師講無量壽經。中夜忽見金光照室。光中有臺館形像。永明七年遂捨宅建寺。又夢巖有如來光彩。有懷創像。俄而物故。僧紹第二子仲璋為臨沂令。遂與度師鐫造無量壽佛像三丈一尺五寸并二菩薩<span class='note-inline'>(栖霞寺記．南史)</span>。</p>
</div>
<div class='div-other'><a id='mulu126' />
<p class='h3'>王巾</p><p>巾。字簡捿。瑯琊人。有學業。為齊錄事參軍。作頭陀寺碑。其文略曰。盖聞挹朝夕之池者無以測其淺深。仰蒼蒼之色者不足知其遠近。況視聽之外若存若亡。心行之表不生不滅者哉。是以掩室摩竭用啟息言之津。杜口毗耶以通得意之路。然爻繫所筌窮於此域。則稱謂所絕形乎彼岸者矣。彼岸者。引之於有則高謝四流。推之於無則俯弘六度。不可以學地知。不可以意生及其涅槃之蘊也。況法身圓對規矩冥立。一音稱物宮商潛運。是以如來利見迦維託生王室。憑五衍之軾拯濟逝川。開八正之門大庇交喪。行不捨之檀。唱無緣之慈。演勿照之明。道忘機之權。於時義遠矣。能事畢矣。然拂衣雙樹。脫屣金沙。莫繫於去來。復歸於無物無為之寂。不撓不盡之靈。無歇大矣哉。正法既沒。象教陵夷。於是馬鳴幽贊。龍樹虗求。並振頹綱。俱維絕紐。蔭法雲於真際則火宅晨凉。曜慧日於康衢則重昏夜曉。故能使三十七品有樽爼之師。九十六種無藩籬之固。既而方廣東被。教肄南移。周魯二莊親昭夜景之鑒。漢晉兩明並勒丹青之飾。然後遺文間出列剎相望。澄什結轍於山西。林遠肩隨於江左矣。頭陀寺者。沙門慧宗之所立也<span class='note-inline'>(文選。巾甞著僧史十卷)</span>。</p>
</div>
<div class='div-other'><a id='mulu127' />
<p class='h3'>孔稚珪</p><p>珪。字德彰。會稽人。少有美譽。太守王僧䖍見而重之。引為主簿。與江淹對掌辭筆為尚書左丞。甞答蕭子良䟽。略曰。民早奉提拂之仁。深蒙大慈弘引之訓。至於大覺明教般若正源。民生平所崇。初不違背。仰稟明公之訓。憑接明公之風。導之以正乘。引之以通戒。使民六滯頓祛。五情方勗。回心頂禮奉持。不期一朝霍然大悟。悟之所導。舉自明公。不勝踊躍之至<span class='note-inline'>(本傳．弘明集)</span>。</p>
</div></div>
<p class='juan'>佛法金湯編卷第三<p class="byline">天台釋如惺重校</p></p></div>
</div><!-- end of div[@id='body'] -->
</body></html>