<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu387' />佛法金湯編卷第十四</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu388' />
<p class='h1'>南宋</p><p style="margin-left:1em">都杭。起高宗丁未。盡幼主丙子。七主。一百五十年。</p>

<div class='div-other'><a id='mulu389' />
<p class='h2'>高宗</p><p>帝諱構。徽宗第九子。母韋氏。徽宗夢武肅錢王入室<span class='corr'>已</span>而生帝。初封康王。即位於宋州。丁未改建炎元年。帝幸維揚。二年正月詔金山住<span class='corr'>持</span>克勤入對行在。所遣八人。翊師升殿賜坐。朕素知師道高玅可得聞乎。師曰。陛下以仁孝治天下。率土生靈咸被光澤。雖草木昆虫各得其所。此佛祖所傳之心也。此心之外無別有心。若別有心非佛祖之心矣。帝大悅。賜圓悟之號。師奉旨就揚州雍熈禪寺說法。上問師居金山如何。曰金山在大江之中。臣老且病。願歸山林以盡天年。乃勑住江西雲居。三年金人將至楊州。上渡江至鎮江幸杭州。升杭為臨安府。十二月至明州。四年至台之章安鎮。正月三日入金鰲山寺。有僧禱於佛前。皆憂時保國之語。上問何典。僧曰護國金光明懺也。二月駐溫之江心寺。聞僧祈祝甚虔。上悅。賜額曰龍翔。辛亥改元紹興。二年駐蹕臨安。以法道法師隨駕南巡。詔道入見。上從容謂曰。上皇為妖人所惑。毀師形服。朕為師去此黥涅。道曰。上皇御墨不忍毀除。上笑曰。此僧到老倔強。勑道住東林太平禪寺。五年上幸上天竺。以萬歲香山奉供觀音大士。召住持應如對語稱旨。賜金帛以勉修造。七年詔宗杲住徑山能仁禪寺。八年詔賜天下僧尼勑綾度牒。九年大赦天下。詔諸路軍州建報恩光孝禪寺。為徽宗追薦之所。廿六年宗杲自梅陽回各。詔住明州育王廣利禪寺。廿八年詔杲再住徑山。三十年詔<span class='corr'>諡</span>天竺慈雲尊者曰懺主禪慧法師。塔曰瑞光。紹興末年上因感夢迎請護國摩利支天像。奉安中天竺寺。以為雨暘祈禱。仍改寺額曰天寧萬壽永祚禪寺。初政和六年元照律師示寂。塔全身於西湖之靈芝。至是光發塔所。上親臨視。加<span class='corr'>諡</span>圓鑒戒光大智律師。上甞於禁中書金剛．圓覺．普門品．心經．七佛偈。暇日常自披覽<span class='note-inline'>(稽古略．統紀．中竺碑)</span>。</p>
</div>
<div class='div-other'><a id='mulu390' />
<p class='h2'>孝宗</p><p>帝諱眘。初名伯琮。秀王子偁之子。太祖七世孫。生伯琮於秀州。有嘉禾之瑞。高宗喪太子。選得伯琮鞠於宮中。封普安郡王。立為皇子。賜名瑋。紹興末賜名眘。立為皇太子。年三十六受內禪。改元隆興<span class='note-inline'>(史略)</span>。上在王邸。遣內都監黃彥節至徑山命杲禪師就山中舉揚般若。師說偈云。大根大噐大力量。荷擔大事不尋常。一毛頭上通消息。徧界明明不覆藏。上嘉嘆之。及封建王。又遣內知賓至徑山供五百羅漢。賜玅喜庵三字及真讚。又讚布袋和尚。和高宗韻曰。袋貯乾坤。杖挑日月。藞藞苴苴。聖中之絕。憨憨癡癡。僧中之傑。令行兮一棒一條痕。逗機兮殺人須見血。別別。分明一點爐中雪。隆興元年七月上御選德殿。制觀音菩薩贊曰。猗歟大士。本自圓通。示有言說。為世之宗。明照無二。等觀以慈。隨感即應。玅不可思。九月詔杲禪師問佛法大意。師臥疾不起。特賜大慧之號。乾道三年二月上幸上天竺。展敬觀音菩薩。問住持若訥。何故歲修金光明懺。訥曰。大梵尊天是娑婆世界主。釋提桓因御三十三天以臨下土。四鎮天王共誓護國護民。故佛為諸天說金光明三昧。此帝王盛世之典也。故宜歲歲修之。上悅。擢訥右街僧錄。四年四月八日宣訥領五十僧入內觀堂行護國金光明三昧。齋罷命訥說法。上悅。進左街僧錄。賜號慧光<span class='note-inline'>(稽古略)</span>。六年十月詔杭州臯亭山崇先院住持瞎堂慧遠住靈隱禪寺。一日上遊下竺。見佛國山厨中漉水囊行道觀音像。召遠問曰。山既飛來。何不飛去。遠曰動不如靜。又問水中眾生以囊漉之。火裡眾生將甚麼漉。遠曰他家自有通霄路。又問觀音手拈數珠念個甚麼。遠曰求人不如求<span class='corr'>己</span>。上大悅。賜號佛海<span class='note-inline'>(資監)</span>。七年二月宣遠入對選德殿。賜坐。上曰如何免得生死。遠曰不悟大乘終不能免。上曰如何得悟。遠曰。本有之性。究之無不悟者。上曰悟後如何。遠曰始知脫體現前。了無毫髮可見之相。上首肯之<span class='note-inline'>(稽古略)</span>。淳熈二年三月上幸上竺。賜白雲堂印及靈隱直指堂印各一顆。主管教門事<span class='note-inline'>(上竺碑)</span>。三年春詔台州報恩光孝寺住持德光入見。光以二月渡江。上問古有浮笠而渡者可謂神通。光曰。宗門下不貴神通。只貴眼明。上悅。勑住靈隱。繼遠之席。十一月召光入內觀堂。上問朕心與佛心是同是別。光曰直下無第二人。上曰恁麼則佛即是心。心即是佛。光曰。成一切相即心。離一切相即佛。又問釋迦老子雪山六年所成何事。光曰將謂陛下忘却。皇情大悅。賜號佛照<span class='note-inline'>(資監)</span>。七年秋召雪竇寺住持寶印入對選德殿。上曰三教聖人本同這個道理。印曰。譬如虗空。東西南北初無二也。上曰今時士大夫學孔子者多只工文字語言。不見夫子之道。不識夫子之心。唯釋氏不以文字教人。直指心源。頓令悟入。不亂於死生之際。此為殊勝。印曰。非唯後世學者不見夫子之心。當時孔門顏子號為具體。盡力只道得個瞻之在前忽焉在後。如有所立卓爾。上曰莊老何如人。印曰。即是佛法中小乘聲聞人也。盖小乘厭身如桎梏。棄智如襍毒。化火焚身。即如莊子所謂形固可使如槁木。心固可使如死灰。若大乘人。度眾生盡方證菩提。正如伊尹所謂予天民之先覺者也。將以斯道覺斯民也。有一夫不被其澤者。<span class='corr'>若己</span>推而內之溝中也。上大悅。詔印住徑山。十年春上註圓覺經。命印刊行。印請老於退居庵。上賜其庵曰別峰<span class='note-inline'>(奏對錄)</span>。十六年上遜位。退居南華宮。制原道論。略曰。朕觀韓愈原道言佛老之相混。三教之相絀。但文煩而理迂耳。揆聖人之用心則未昭然。何則。釋氏專窮性命。棄外形骸。不著名相。又何與禮樂仁義哉。然猶立五戒。曰不殺仁也。不淫禮也。不盜義也。不酒智也。不妄信也。如此與仲尼何遠乎。老子之書其所寶者三。曰慈。曰儉。曰不敢為天下先。孔門曰溫良恭儉讓。而與孔聖果相悖乎。盖三教末流昧者執之自為異耳。朕謂以佛修心。以老養生。以儒治世。斯可也<span class='note-inline'>(聖政錄)</span>。</p>
</div>
<div class='div-other'><a id='mulu391' />
<p class='h2'>光宗</p><p>帝諱惇。孝宗第五子。年四十四自東宮受禪。尊孝宗為太上皇。紹熈初上居重華宮。詔許若訥法師肩輿出入。註金剛經進呈。上製讚文。四年正月詔佛照德光禪師住徑山。</p>
</div>
<div class='div-other'><a id='mulu392' />
<p class='h2'>寧宗</p><p>帝諱擴。光宗之子。初封嘉王。慶元元年詔許佛照還育<span class='corr'>王</span>歸老東庵。三年詔崇岳禪師住靈隱。</p>
</div>
<div class='div-other'><a id='mulu393' />
<p class='h2'>理宗</p><p>帝初諱與莒。榮王希瓐之子。太祖十世孫。寧宗之姪。後改名的。年二十即位。改寶慶元年。四年天旱。詔保寧寺慧開禪師入文德殿升座祈雨。獲應。賜號佛眼。嘉熈元年太后王氏卒。詔徑山師範禪師入對修政殿。賜金襴僧衣。宣詣慈明殿升座說法。上垂簾而聽。賜號佛鑑。恭聖仁烈皇帝升遐。仍詔師範升座。既而乞歸山林。復賜圓照之號。淳祐元年上夢觀音坐於竹石間。及覺廼圖形刻石。御讚曰。神通至玅兮隱顯莫測。功德無邊兮應感奚速。時和歲豐兮祐我生民。兵寢刑措兮康此王國。仍書廣大靈感四大字加於觀音聖號之上。又書心經一卷。賜上竺刻石。又讚千佛偈云。一佛不二。千佛奚別。如處處水。現在在月。無去無來。不生不滅。梅花開後。前村深雪。又書應夢名山四大字賜四明雪窬禪寺<span class='note-inline'>(資監并寺碑)</span>。</p>
</div>
<div class='div-other'><a id='mulu394' />
<p class='h2'>張浚</p><p>浚。字德遠。號紫巖。紹興中拜相。封和國公。孝宗朝封魏國公。<span class='corr'>諡</span>忠獻。南軒之父也。圓悟勤公歸蜀住昭覺寺。公問道於師。師曰。岩頭云。却物為上。逐物為下。若能於物上轉得疾。一切立在下風。師復示以偈曰。收光攝彩信天真。事事圓成物物新。內若有心還有物。何能移步出通津。公伏膺。投偈曰。教外單傳佛祖機。本來無悟亦無迷。浮雲散盡青天在。日出東方夜落西。師然之曰。公輔相之日毋忘護教。大慧禪師在泉州。雲門庵公在蜀。圓悟親以師囑。謂真得法髓。公回朝遂以臨安府徑山延之。恐師痛事韜晦必欲致之。乃移書泉守劉公彥修趣其行。師番然而起。公居長沙。其母秦國夫人問道於大慧。夫人疾亟曰。玅喜老師此生無復見也。我有私恩未報。公三走介。往宜春趣師之行。由是兼程而至。夫人捐舘矣。公謂師曰。先妣願供養和尚一年為德之報。今無復得浚。謹遵遺訓。師幸少留。以九夏之期盡其敬奉。一慰先妣之願。二伸人子之心。遂舘於光孝寺之東堂。以盡誠敬<span class='note-inline'>(資監并大慧年譜)</span>。紹興末。公判建康軍府。甞撰寶誌公行狀。略曰。師諱寶誌。金陵人。宋元嘉中示迹於東陽市古木鷹巢中。朱氏婦汲水聞嬰兒啼。遂致育之。因以朱為姓。後施宅為寺。即今寶林寺是也。師鏡容鷹爪。不類凡童。七齡入京師鐘山道林寺。師事僧儉。修習禪業。至宋太始初忽離是寺。居止無定。持一錫杖。掛刀尺拂子鏡帛之類。徒跣於闤闠間。髮長數寸。飲啖不擇。或數日不食而無飢容。或一日數食而無飽態。齊建元間異跡頗著。士庶恭事者不可勝數。梁武踐祚。益加優禮。師嘗求魚膾於帝。帝雖從請。意頗惡之。師索水吐盆中。魚活如故。有木浮江中泝流而上。帝與師及士庶觀之。師舉錫一招。木隨至岸。廼紫檀也。帝勑供奉俞僧紹刻師之像。既克肖矣。但少鬚髮。師拔髮插像兩鬢。髮即隨長。帝勅張僧繇寫師真容。竟不能就。師遂以爪劃開面門。現十二面觀音相曰。毗婆尸佛早留心。直至如今不得玅。徐陵三歲。其父携往見師。師撫其頂曰。此天上石麒麟也。中大同丙寅冬師移華林園金像於所住房。帝曰師將去我耶。未及旬日。是年十二月示疾。帝命奏樂晝夜不絕。至初六日而終於興皇寺。葬全身於鐘山。皇女永安公主為造塔五層。塔前建開善精舍。梁錫玅覺大師應世之塔。太平興國七年賜額太平興國禪寺。真宗朝詔天下避師諱。祇稱寶公。乃改賜道林真覺之號。高宗加慈應慧感大師。賜其塔為感順云。</p>
</div>
<div class='div-other'><a id='mulu395' />
<p class='h2'>胡寅</p><p>寅。字明仲。號致堂。建炎中拜起居郎。諸子嘗侍坐。數盃之後歌孔明出師表。誦陳了翁奏章曰。可謂豪傑之士也。王隨刪傳燈錄改名玉英集。寅作序。</p>
</div>
<div class='div-other'><a id='mulu396' />
<p class='h2'>張九成</p><p>九成。字子韶。號無垢居士。學于楊時之門。紹興中對䇿。上曰忠鯁可嘉。擢置第一。謫南安。又自號曰橫浦居士。官至秘閣修撰。嘗謁善權清禪師問曰。此事人人有分個個圓成是否。清云是。公曰為甚麼却無箇入處。清於袖中出數珠云此是誰底。公俛仰無對。清復袖珠云。是汝底則拈取去。纔涉思惟即不是也。公悚然有省。遂看栢樹子話。忽聞蛙聲釋然證入。說偈云。春天月下一聲蛙。撞破乾坤共一家。正恁麼時誰會得。嶺頭脚痛有玄沙。公與汪應辰登徑山。問道於大慧。公與師談格物之旨。師曰。公只知有格物。而不知有物格。頓領深旨。投偈曰。子韶格物。曇晦物格。欲識一貫。兩個五百<span class='note-inline'>(傳灯)</span>。子韶嘗曰。九成每聞徑山老人所舉因緣。豁然四達。如千門萬戶不消一踏而開。九成了末後大事。實在徑山老人處。此一瓣香不敢孤負他也<span class='note-inline'>(年譜)</span>。</p>
</div>
<div class='div-other'><a id='mulu397' />
<p class='h2'>呂本中</p><p>本中。字居仁。紹興初賜進士第。除中書舍人。平生因詩以窮。耽禪而病。清癯如不勝衣。作江西傳衣詩派圖。推黃山谷為詩祖。列陳無<span class='corr'>已</span>等凡二十五人為法嗣。本中嘗致書問大慧禪要。慧答書。略曰。千疑萬疑只是一疑。話頭上疑破。則千疑萬疑一時破。若一向問人。佛語又如何。祖語又如何。諸方老宿語又如何。永劫無有悟時也。本中自是有省。</p>
</div>
<div class='div-other'><a id='mulu398' />
<p class='h2'>尤袤</p><p>袤。字延之。自號遂初。紹興中擬延之為秘書丞。張南軒得報曰此真秘丞矣。終禮部尚書。<span class='corr'>諡</span>文簡。聞釋氏有出世之法。心向慕之。見廬山歸宗禪師欲謀隱計。朱文公寄詩有逃禪公勿遽。且畢區中緣之句。出守台州。孝宗臨軒親遣曰。南台有何勝槩。延之曰。太平洪福。國清萬年。上曰。聞石橋應真是五百強漢。時忽出現。卿以何法處之。延之竪起拳曰。臣有金剛王寶劒在。上喜。乃書遂初老人四字賜之。延之到台。一以慈愛蒞民<span class='note-inline'>(資監)</span>。</p>
</div>
<div class='div-other'><a id='mulu399' />
<p class='h2'>張栻</p><p>栻。字敬夫。號南軒。官至秘閣修撰。見萬庵顏禪師曰。道之所在。可以心寓。不可以力求。師謂如何。師曰會醫少病。公曰。見即便見。擬思即差。又作麼生。師曰知有還同不知有。公曰政當知有時如何。師曰聞聲見色只如常。公豁然有省。乃留偈曰。聞聲見色只如常。熟察精粗理自彰。脫似虗空藏碧落。曾無少剩一毫芒<span class='note-inline'>(資監)</span>。</p>
</div>
<div class='div-other'><a id='mulu400' />
<p class='h2'>李浩</p><p>浩。字德遠。紹興末為光祿丞。常閱楞嚴經。謁應庵華禪師叩問禪道。不旬日而躋堂奧。以偈寄同僚康教授曰。門有孫賓鋪。家存甘贄妻。夜眠還早起。誰悟復誰迷<span class='note-inline'>(資監)</span>。</p>
</div>
<div class='div-other'><a id='mulu401' />
<p class='h2'>王十朋</p><p>十朋。字龜齡。永嘉人。紹興中廷試第一。號梅溪先生。有梅溪集行於世。官至侍御史。公嘗謁處州南明雪堂行禪師問曰。先佛說法。觀根發言。依言立義。可以誦而習之。禪門乃撥去文字。謂至道不可以理求。真理不可以識解。要人見性成佛。既撥去文字。復刊藏經流通。何耶。師曰。經是佛語。以心為宗。心若不明。唯認佛語。欲以理求識解者。譬如說食終不能飽。要在立志堅確。行之精進。若不如此。要做聖賢事業。至聖賢地位。何可得哉<span class='note-inline'>(資監)</span>。嘗夢遊天台石橋。神僧數百出迎。指公與眾曰。彼前身嚴首座也。曾寫此碑。後親到石橋。與夢中所見之境無異。遂留詩云。石橋未到<span class='corr'>已</span>先知。入眼端如入夢時。僧喚我為嚴首座。前身曾寫石橋碑。梅溪集中有王荊公與佛慧泉禪師曰。世尊拈花出自何典。泉曰藏經所不載。公曰。頃在翰苑。偶見大梵王問佛決疑經三卷。有梵王在靈山會上以金色波羅花獻佛。請佛說法。世尊登座拈花示眾。人天百萬悉皆罔措。獨迦葉破顏微咲。世尊曰。吾有正法眼藏。涅槃玅心。分付摩訶迦葉。</p>
</div>
<div class='div-other'><a id='mulu402' />
<p class='h2'>會開</p><p>開。字天游。官至侍郎。紹興辛未佛海遠禪師住三衢光孝。開曰如何是善知識。遠曰。燈籠露柱。猫兒狗子。遂有省。呈偈曰。咄這瞎驢。叢林妖孽。震地一聲。天機漏洩。有人更問道如何。拈起拂子驀口截。遠曰也得一橛。又致書大慧曰。今幸私家塵緣都畢。閒居無事。正在痛自鞭䇿以償初志。第恨未得親炙教誨耳。一生敗闕<span class='corr'>已</span>一一呈似。必能洞照此心。望委曲提警。日用當如何做工夫。庶幾不涉他途徑。與本地相契也。如此說話敗闕亦不少。但方投誠。自難隱逃。良可愍也。至叩。大慧答書曰。時時於靜勝中。切不得忘了。須彌山放下著。兩則語。但從脚下著實做將去。<span class='corr'>已</span>過者不須怖畏。亦不必思量。思量怖畏即障道矣。但於諸佛前發大誓願。願此心堅固永不退失。仗諸佛加被。遇善知識。一言之下頓忘生死。悟證無上正等菩提。續佛慧命。以報諸佛莫大之恩。若如此則久久無有不悟之理<span class='note-inline'>(大慧書問)</span>。</p>
</div>
<div class='div-other'><a id='mulu403' />
<p class='h2'>李光</p><p>光。字泰發。上虞人。紹興中參大政。<span class='corr'>諡</span>莊簡。守宣城日。適彰教寺虗席。具䟽請隆禪師為住持<span class='note-inline'>(即虎丘隆)</span>。嘗致書大慧問禪要。慧答書曰。大參相公平昔所學<span class='corr'>已</span>見於行事。臨禍福之際如精金入火愈見明耀。又決定知華嚴重重法界斷非虗語。則定不作他物想矣。其餘七顛八倒或逆或順或正或邪。亦非他物。願公常作是觀。妙喜亦在其中。異日相從於寂寞之濵。結當當來世香火因緣。成就重重法界以實其事。豈小補哉<span class='note-inline'>(書問)</span>。</p>
</div>
<div class='div-other'><a id='mulu404' />
<p class='h2'>李邴</p><p>邴。字漢老。官至參政。醉心祖道。及見大慧舉趙州庭栢話有省。後以書咨決曰。邴近叩籌室。伏蒙激發。蒙滯忽有省入。顧惟根識暗鈍。平生學解盡落情見。一取一捨如衣壞絮行草棘中。適自纏繞。今一笑頓釋所疑。欣幸可量。非大匠委曲垂慈。何以致此。自到城中著衣喫飯。抱子弄孫。色色仍舊。既無拘執之情。亦不作奇特之想。其餘宿習舊障亦稍輕微。臨行叮寧之語不敢忘也。重念始得入門。大法未明。應機接物觸事未能無礙。更望有以提誨。使卒有所至。庶無玷於法席矣<span class='note-inline'>(書問)</span>。大慧住徑山。作千僧閣成。邴為記。略曰。師於臨濟為十二代孫。其道大故其攝者眾。其門峻故其登者難。其旨的故其悟者親。其論高故其聽者驚。且疑四方學者肩摩袂屬。師遇之未嘗假詞氣接殷懃。拒之而不去。踈之而益親。至於水洒挺逐而戶外之屨常滿。院去城百里。自唐國一禪師始斬蓬藋。驅龍蛇而居之。寺無常產。山之神龍實助其緣化。師至之始。眾纔三百。二年法席大興。眾將二千。院有僧堂二。不足以容。又於寺之東建層閣十楹。以盧舍那南向嶢然居中。列千僧案位於左右。設連床。齋粥於其下。予嘗問道於師。聞之而嘆曰。非成是閣之難。致其眾之難。非致其眾之難。道行而不能使其眾不至之難。一閣之成。在師何足道。而循襲齷齪之者。以為奇特。不亦陋甚矣哉<span class='note-inline'>(大慧年譜)</span>。</p>
</div>
<div class='div-other'><a id='mulu405' />
<p class='h2'>馮楫</p><p>楫。字濟川。蜀遂寧人。號不動居士。自壯叩諸名宿。最後居龍門。從佛眼遠禪師。一日同遠經行法堂偶。童子趨庭吟曰。萬象之中獨露身。遠拊楫背曰好聻。楫於是契入。紹興丁巳除給事。中會大慧就明慶開堂。慧下座。楫挽之曰。和尚每言於士大夫曰。此生不作這虫豸。今日因甚却納敗闕。慧曰。盡大地是個杲上座。你向甚處見他。楫擬對。慧掌之。楫曰是我招得。因坐夏徑山。榜其室曰不動軒。後知瀘州。所至於道無倦。嘗自詠曰。公事之餘喜坐禪。少曾將脅到床眠。雖然現出宰官相。長老之名四海傳。紹興二十三年秋乞休。致報親知期以十月三日報終。至日令後廳置高座。見客如平日。辰巳間降階望闕肅拜。書偈曰。初三十一。中九下七。老人言盡。龜哥眼赤。書畢拈拄杖按膝而化。楫於建炎後。凡名山鉅剎藏經殘失。遂以<span class='corr'>己</span>俸印施補之。足五千餘卷者凡四十八藏。用祝君壽。以康兆民。門人蒲大聘甞誌其事。有語錄頌古行于世<span class='note-inline'>(傳灯)</span>。</p>
</div>
<div class='div-other'><a id='mulu406' />
<p class='h2'>米友仁</p><p>友仁。字元暉。芾之子。自號懶拙翁。文詞書畵深得家法。紹興間為工部侍郎。權兵部尚書。甞游虎丘。手書曰。釋云縱使百千劫。所作業不忘。因緣會遇時。果報還自受。吾觀苦海一切眾生。往往多造無重大業過日。尠能知有善惡之報。如影之隨形。響之應聲。而不知怖者。只因衣食不足。愛緣迷迫。見利忘義。遂致於此。豈更顧墮地獄中輪迴受苦也哉。我勸諸有情。莫作諸業。奉行眾善。前人詩云。只恐為僧心不了。為僧心了總輸僧。可謂名言。出家兒舍去愛緣。總未能超悟上乘。視塵世中造業深者。盖<span class='corr'>已</span>雲泥也。</p>
</div>
<div class='div-other'><a id='mulu407' />
<p class='h2'>周必大</p><p>必大。字子充。吉安廬陵人。紹興中中博學弘詞科。淳熈中拜右相。封益公。甞撰佛照光公塔銘曰。法不孤起。道不虗行。續佛慧命。必有其人。其人謂誰。佛照禪師是也。師諱德光。姓彭氏。臨江軍新喻縣人<span class='note-inline'>(云云)</span>。予聞時節因緣。針芥啐啄。從上諸聖不能強為。喻筏刻舟徒增我慢。又況對御法語世<span class='corr'>已</span>流布。得道源流接物機要。叢林門弟各存語錄。姑敘住世大略如此。銘曰。我聞萬生。各具佛性。人有未見。見或未盡。偉哉光公。宿習戒定。頓入悟門。遂傳心印。福慧兩足。行解兼進。巍巍孝宗。見聖由聖。與師晤言。謂發深省。晚歸東庵。不倦接引。八十三年。報緣<span class='corr'>已</span>竟。勿云鏡明。昔現今隱。一物本無。何用照映。勿云谷虗。有叩隨應。十方皆空。何論銷殞。摘葉拈花。繫風捕影。持問塔中。解顏微哂。</p>
</div>
<div class='div-other'><a id='mulu408' />
<p class='h2'>錢端禮</p><p>端禮。字處和。號松窓。仕至參政。甞參護國元禪師。有悟入。淳熈間示微疾。請平田行機禪師入臥內趺坐談笑。忽謂機曰。浮世虗幻本無去來。四大五蘊必歸終盡。雖佛祖具大威德。亦不得免這一著子。盖為地水火風暫時湊泊。昧者認為自<span class='corr'>己</span>。從上諸聖去住自在。今吾如是。豈不快哉。遂<span class='corr'>斂</span>目而逝<span class='note-inline'>(傳灯)</span>。</p>
</div>
<div class='div-other'><a id='mulu409' />
<p class='h2'>史浩</p><p>浩。字直翁。四明人。孝宗朝拜相。封衛國公。又封越王。淳熈乙巳掛冠歸四明。自號真隱居士。每從南湖智連法師問法要。乃於東湖創月波樓。倣補陀巖結洞室以安大士。浩過金山。覧梁武儀範之盛。謂報恩度世之道在是。乃於月波山創殿。設十界像。與名僧講究制儀。文四卷行於世。公之子彌遠。相寧宗。封衛王。衛王之子宇之。觀文殿大學士彌忠之子嵩之。相理宗。衛王建明州七山寺觀。沿途接待。浩甞撰南湖法智大師像讚曰。靈山一席。儼在天台。後十三葉。復生奇材。唱道四明。講肆宏開。溥海聲聞。谹谹雲雷。章聖在御。中使鼎來。得法大旨。皇皇恢恢。錫號法智。宸章昭回。祇今後學。咸仰崔嵬。蘭馨菊芳。本一根荄。嗚呼是為法宇之柱石。教鼎之鹽梅。宜茲幻影經千古而無塵埃<span class='note-inline'>(宋史并統紀)</span>。</p>
</div>
<div class='div-other'><a id='mulu410' />
<p class='h2'>錢象祖</p><p>象祖。相寧宗。守金陵日甞問道於保寧無用全禪師。又問道於護國此菴元禪師。師曰。欲究此事。須得心法兩忘乃可。法執未忘。契理亦非悟也。公曰。纔涉唇吻便落意思如何。師曰本自無瘡勿傷之也。公渙然有得<span class='note-inline'>(資監)</span>。公甞於鄉州建接待十所。皆以淨土極樂名之。創上菴高僧寮為談道之處。自左相辭歸。益修淨業。偶得微疾。僧有問起居者。則曰。不貪生不怖死。不生天不生人。唯當往生淨土耳。言訖趺坐而化。時天皷震響。異香芬郁。未終之前郡人咸聞空中云。錢丞相當生西方淨土。為慈濟菩薩<span class='note-inline'>(淨土傳)</span>。</p>
</div>
<div class='div-other'><a id='mulu411' />
<p class='h2'>王日休</p><p>日休。字虗中。龍舒人。為國學先生。作六經訓傳數十萬言。一旦捐之曰。是皆業習。非究竟法。吾其為西方之歸乎。自是一志念佛。日課千拜。一日厲聲念佛。忽云佛來接我也。屹然立化。有淨土文行於世。甞曰。參禪大悟超脫生死輪迴固為上矣。然至此者恐少。若修西方則直截輪迴萬不漏一。故今勸參禪之人每日留頃刻之暇修於西方。若果大悟得超輪迴。去佛地尚遠。更往見阿彌陀佛。展禮致敬有何不可<span class='note-inline'>(淨土文)</span>。</p>
</div>
<p class='juan'>佛法金湯編卷第十四<p class="byline">天台釋如惺重校</p></p></div>
</div><!-- end of div[@id='body'] -->
</body></html>