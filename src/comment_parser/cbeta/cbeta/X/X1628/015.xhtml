<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu412' />佛法金湯編卷第十五</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu413' />
<p class='h2'>朱熹</p><p>熹。字元晦。號晦庵。新安人。紹熈中除煥章閣待制。理宗朝贈太師。封徽國公。<span class='corr'>諡</span>文公。公少年不樂讀時文。因聽一尊宿說禪直指本心。遂悟昭昭靈靈一著。十八歲請舉。時從劉屏山。屏山意其留心舉業。暨搜其篋。只大慧禪師語錄一帙耳。有久雨。齋居誦經。詩曰。端居獨無事。聊披釋氏書。暫息塵累牽。超然與道俱<span class='note-inline'>(云云)</span>。公甞致書於開善道謙禪師云。向蒙妙喜開示。應是從前記持文字。心識計校。不得置絲毫許在胸中。但以狗子話時時提撕。願受一語。警所不逮。師答曰。某二十年不能到無疑之地。後忽知非勇猛直前。便自一刀兩斷。把這一念提撕狗子話頭。不要商量。不要穿鑿。不要去知見。不要強承當。公有省。師卒。公祭以文。略曰。我昔從學讀易．語．孟。究觀古人之所以聖。既不自揆。欲造其風。道絕徑塞。卒莫能通。下從長者問所當務。皆告之言要須契悟。開悟之說不出於禪。我於是時則願學焉。師出仙洲。我寓潭上。一嶺間之。但有瞻仰。丙寅之秋。師來拱辰。乃獲從容。笑語日親。一日焚香請問此事。師則有言。決定不是。始知平生浪自苦辛。去道日遠。無所問津。未及一年。師以謗去。我以行役不得安住。往還之間見師者三。見必欵留朝夕咨參。師亦喜我為說禪病。我亦感師恨不速證。別其三月。中秋一書<span class='corr'>已</span>非手筆。知疾可虞。前日僧來為欲往見。我喜作書曰。此良。便書<span class='corr'>已</span>遣矣。僕夫遄言。同舟之人告以訃傳。我驚使呼問以何故。於乎痛哉。何奪之遽。恭惟我師。具正徧知。惟我未悟。一莫能窺。揮金辦供。泣於靈位。稽首如空。超諸一切<span class='note-inline'>(資監)</span>。或問朱子曰。今士大夫晚年都被禪家引去者何故。答曰是他高似你。你平生讀許多書。記誦文章。所藉以取功名利祿之計者。到這裡都靠不得。所以被他降下。他底且省力。人誰不悅而趨之乎。王介甫平生學許多道理。臨了捨宅為寺。又云。只緣他打併得心下清潔。所以本朝李文靖公．王文正公．楊文公．劉元城．呂由公。都是甚麼人。也都去學他。又云。佛書說六根六識。四大十二因緣生之類。皆極精玅。故前輩謂此孔孟所不及。又曰。四大即是魂魄。十二緣生出華嚴合論。佛說本言盡去世間萬事。後却說出實際理地不受一塵。萬事門頭不捨一法。熹又曰。金剛經大意只在須菩提問云何住云何降伏其心兩句上。故說不應住法生心。不應住色生心。應無所住而生其心。此是答云何住。又說若卵生胎生濕生化生。我皆令入無餘涅槃而滅度之。此是答云何降伏其心。所謂降伏其心者。非謂欲遏伏此心。謂盡降伏世間一切眾生之心。入無餘涅槃只是一無字。自此以後只是這意。若見諸相非相即見如來。此謂離相即名為佛。又曰。釋氏之學與吾儒有甚相似處。如有物先天地。無形本寂寥。能為萬象主。不逐四時凋。又曰。撲落非他物。縱橫不是塵。山河并大地。全露法王身。又曰。若人識得心。大地無寸土。看他是甚麼見識。今區區小儒怎生出得他手。宜為他揮下也<span class='note-inline'>(朱子語錄并易解)</span>。</p>
</div>
<div class='div-other'><a id='mulu414' />
<p class='h2'>陸游</p><p>游。字務觀。號放翁。佃之孫。越之山陰人。仕至祕監。甞問松源岳禪師云。心傳之學可得聞乎。師云。既是心傳。豈從聞得。公領解。獻偈曰。幾度驅車入帝城。逢僧一例眼雙青。今朝始覺禪家別。說有談空要眼聽。公居鏡湖時與塗毒䇿禪師往來寖厚。䇿住雙徑。受生祭七日。加趺而逝。公哭以詩曰。岌岌龍門萬仞傾。翩翩隻影又西行。塵侵白拂繩床冷。露滴青松卵塔成。遙想再來非四大。尚應相見話三生。放翁大欠修行在。未免人間愴別情<span class='note-inline'>(資監)</span>。</p>
</div>
<div class='div-other'><a id='mulu415' />
<p class='h2'>葉適</p><p>適。號水心先生。有水心集行於世。適與石岩璉禪師帖云。嘗謂佛入中國始為異教。而與聖人之道相亂。近究其書合其說。誠有合乎性命之言。但所說條項甚多。而相反處不少。既曰不可以有心求。又曰不可以無心得。孰可孰否。孰違孰從。無悋警發。師答曰。蒙諭佛書條項甚多。相反處不少。敢攄管見。佛以戒定慧為宗。境攝六根。不動心鏡。諸緣不惑。日月明照雨露霑濡。水流花開鳶飛魚躍。皆吾性具。要在千差一照。理事混融。日久月深。真空玅智自印本心矣。若能收視返聽。心外元無別佛。不必問條項多言相反也。適由是知歸。與朱文公書曰。適在荊州。無事讀佛書。乃知世外環奇之說。本不與道相亂。良由讀者不深考也<span class='note-inline'>(資監)</span>。嘗撰法明寺教藏序曰。西湖法明寺。昔講師繼忠居之。有行業。願力強。果故雖焚蕩草莽。百年間冠盖常走一郡。至子真建兩序。師昶崇殿堂。院始落成。昶尤精苦。衣屨穿損食不累合。然諸生雲赴應答泉涌。人謂東掖上天竺之盛不能過也。天台既立止觀二義。承而為說者益以蔓衍。而忠與昶亦各有論述。故其徒玅真普濟欲集諸家之學為教藏。置院中。率州士女修念佛三昧。以旌昶之蹟而嗣忠之業。於無窮志甚遠矣。夫浮圖以身為旅泊。而嚴其宮室不<span class='corr'>已</span>。以言為贅疣而傳於文字愈久。固予所不解。甞以問昶。昶亦不能言也<span class='note-inline'>(本集)</span>。</p>
</div>
<div class='div-other'><a id='mulu416' />
<p class='h2'>真德秀</p><p>德秀。字希元。本姓慎。避孝宗諱改姓真。端平間參大政。<span class='corr'>諡</span>文忠。號西山先生。帥湖南潭人為立生祠。一夕有題于壁云。舉世知公不愛名。湘人苦欲置丹青。西方又出一活佛。南極今添兩壽星。幾百年万鐘間氣。八千春願祝脩齡。不須更作生祠記。四海蒼生口是銘。甞題楊文公所書遺教經曰。盖瞿曇氏最後教諸弟子語。今學佛者罕常誦而習之也。盖自禪教既分。學者往往以為不階言語文字而佛可得。於是脫略經教而求所謂禪者。高則高矣。至其身心顛倒。有不堪檢點者。則反不若誦經持律之徒。循循規矩中。猶不致大謬也。今觀此經。以端心正念為首。而深言持戒為禪定智慧之本。至謂制心之道如牧牛。如御馬。不使縱逸。去瞋止妄。息欲寡求。然後由遠離以至精進。由禪定以造智慧。具有造次梯級。非如今之談者以為一超可到如來地位也。宜學佛者患其迂而不若禪之捷歟。以吾儒觀之。聖門教人以下學為本。然後可以上達。亦此理也。學佛者不由持戒而欲至定慧。亦猶吾儒捨離經辨志而急於大成。去灑掃應對而語性與天道之玅。其可得哉。余謂佛氏之有此經。猶儒之有論語。而金剛．楞嚴．圓覺等經則易．中庸之比。未有不先論語而可遽及易．中庸者也。儒釋之教其趣固不同。而為學之序則有不可易者焉。䟦蓮經普門品曰。予自少讀普門品。雖未能深解其義。然甞以意測之曰。此佛氏之寓言也。昔唐李文公問藥山儼禪師曰如何是惡風吹船飄落鬼國。師曰李翱小子問此何為。文公愓然怒形於色。師咲曰。發此嗔恚心。便是黑風吹船飄入鬼國也。吁藥山可謂善啟發人矣。以是推之。則知利欲熾燃即是火坑。貪愛沉溺便是苦海。一念清淨烈焰成池。一念警覺舡到彼岸。灾患纏縛隨處而安。我無怖畏如械自脫。惡人侵凌待他橫逆。我無忿疾如獸自奔。讀是經者作如是觀。則知補陀大士真實為人。非浪語也。讀楞嚴經曰。余讀楞嚴。知六根源出於一外緣。六塵流而為六隨物。淪逝不能自返。如來憐愍眾生。為說方便。使知出門即是歸路。故於此經指涅槃門初無隱蔽。若眾生能洗心行法。使塵不相緣。根無所偶。返流全一。六用不行。晝夜中流入。與如來法流水接。則自其內身便可成佛。如來猶恐眾生於六根中未知所從。乃使二十五弟子各說所證。而觀世音以聞思修為圓通第一。其言曰。初於聞中。入流亡所。所入既寂。動靜二相了然不生。如是漸增。聞所聞盡。盡聞不住。覺所覺空。空覺極圓。空所空滅。生滅既滅。寂滅現前。若能如是。圓拔一根則諸根皆脫。於一彈指頃徧歷三空。即與諸佛無異矣。又讀金剛經至四果乃廢經而嘆曰。須陀洹所證則觀世音所謂初於聞中入流亡所者耶。入流非有法也。唯不入六塵。安然常住。斯入流矣。至於斯陀含。名一往來。而實無往來。阿那含名為不來。而實無不來。盖往則入塵。來則返本。斯陀含雖能來矣。而未能無往。阿那含非徒不往。而亦無來。至阿羅漢則往來意盡。無法可得。然則所謂四果者。其實一法也。但歷三空有淺深之異耳。予觀二經之言本若符契。而世或不喻。故明言<span class='note-inline'>(文献通考)</span>。三交嵩禪師住淨慈。公入其室問曰。世人請僧誦經有據乎。師曰。佛書可以煆心煉性。定慧因之而生。金剛．楞嚴．圓覺．法華。先德誦之證道。聞見者俱獲饒益。公於是徧閱諸經<span class='note-inline'>(資監)</span>。</p>
</div>
<div class='div-other'><a id='mulu417' />
<p class='h2'>劉克莊</p><p>克莊。字潛夫。號後村。詩文閎肆瑰奇超邁。淳祐中除秘書少監兼崇政殿說書。遷秘閣修撰。有文集五十卷行於世。有十釋詠。其瞿曇詠曰。世傳漢明帝始夢見金身。曷不觀列子西方有聖人。維摩詠曰。面色削瓜黃。眉毫覆雪長。安知四天下。只在一禪床。善財詠曰。放勛訪吾叔。魯叟問弘聃。所以此童子。諸方亦遍參。達磨詠曰。直以心為佛。西方說最高。始知周孔外。別自有英豪。六祖詠曰。明鏡偷神秀。菩提犯臥輪。更將舊衣鉢。占斷不傳人。圖澄詠曰。值亂行何適。隨緣住亦安。能將石虎輩。只作海鷗看。支遁詠曰。若以色見我。幾於貌失人。林公少鬚髮。澄觀欠冠巾。誌公詠曰。寺甲於江左。身迎入禁中。如何淨居殿。餓殺老蕭公。馬祖詠曰。若非大氣魄。只是小機鋒。老子一聲喝。學人三日聾。德山詠曰。此老手中棒。輕輕<span class='corr'>已</span>有瘢。佛來與三十。某甲莫須飡<span class='note-inline'>(本集)</span>。</p>
</div>
<div class='div-other'><a id='mulu418' />
<p class='h2'>陳貴謙</p><p>貴謙。官至樞密。真西山問禪門事。貴謙答書。略曰。承下問禪門事。即見虗懷樂善之意。[(厂@((既-旡)-日+口))*頁]淺漏何足以辱此。然敢不以管見陳白。所謂話頭合看與否。以某觀之。初無定說。若能一念無生。全體是佛。何處別有話頭。只緣多生習氣背覺合塵。剎那之間念念起滅。如猴猻拾栗相似。佛祖不得<span class='corr'>已</span>權設方便。令咬嚼一箇無滋味話頭。意識有所不行。將蜜果換苦葫蘆。淘汝業識都無實義。今時學者却於話頭上強生穿鑿。或至逐個解說。以當事業遠之遠矣。然禪門一著須徹見自<span class='corr'>己</span>本地風光方為究竟。此地人人本有。但為客塵妄想所覆。若不痛加煅煉。終不明淨。</p>
</div>
<div class='div-other'><a id='mulu419' />
<p class='h2'>張鎡</p><p>鎡。號約齋。官至直秘閣學士。見密庵傑禪師之後。以書告其悟由曰。鎡曩造籌室。蒙垂示。歸來應接外常以此鞭䇿。一日靜坐。因舉狗子話胸臆豁然如太虗空了無障礙。祖師言句是入道之門。守著不放捨為大病也。自此塵緣世念不著排遣。自此凈盡。古人公案昔所茫然。今亦無疑矣<span class='note-inline'>(資監)</span>。鎡甞聞鐘聲悟道。有偈曰。鐘一撞。耳根塞。赤肉團邊去個賊。有人問我解何宗。舜若多神面門黑。後捨宅建寺曰慧雲。請破庵先禪師開山疏曰。捨林居為阿蘭若。夫豈小緣。請宗師據曲彔床。只因大事。況開山作第一代。要為眾說不二門。快便難逢。當仁不讓。破庵禪師聲傳江海道重岷峨。幾度遍參遭密庵打失鼻孔。一朝拈出。向冷泉捋下面皮。不謂馨香奚煩鄭重。老居<span class='corr'>士</span>偶然相遇。舊冤家果是難逃。不必多言。何勞遠涉。辭青松於北㵎。穿幾重出岫之雲。對綠水於南湖。祝萬歲如山之壽。</p>
</div>
<div class='div-other'><a id='mulu420' />
<p class='h2'>林希逸</p><p>希逸。號鬳齋。仕至中大夫直寶謨閣提舉成都府玉局觀。有莊老列三子口義行於世。甞撰斷橋倫禪師塔銘。略曰。余謂富鄭公於顒華嚴。范文正於古薦福。張紫岩於杲大慧。皆以元勳大老敬向其人。故叢林至今以為法棟。今師之得魏公者又何遜哉。非公無以知師。而非師無以得公也。其大機大用具在語錄。乃為銘曰。斷橋之學不以言句傳。所可傳竹溪<span class='corr'>已</span>序。師於叢林末法砥柱。我觀其初信有異趣。麻矢何疑。楞伽何悟。無準室中不契何故。所聞何聲。始得汗去。師今何故板鳴不住。是聲何如必有落處。我為此銘來者轉註。</p>
</div>
<div class='div-other'><a id='mulu421' />
<p class='h2'>鄭清之</p><p>清之。相理宗。封魏國公。嘗撰玅峰善公塔銘曰。西方心法難思惟。真淨玅明無一絲。廣長舌語包須彌。誰知認指為月非。九年面壁老古錐。傳付不在鉢與衣。非佛非法非事為。透地透天生光輝。餘塵明極兩若遺。悟者無有迷者誰。我識玅峰再見之。語真貌古無他奇。野寉同往雲與歸。昭琴雖鼓何成虧。雪肥梅瘦扃泉扉。無邊春意一枯枝。作死生觀真遊嬉。在旁知狀惟穹碑。又建東山寺於鄞之橫溪。倣謝安東山也。</p>
</div>
<div class='div-other'><a id='mulu422' />
<p class='h2'>吳潛</p><p>潛。號履齋。相理宗。因赴貶所宿楓亭接待寺。謂寺僧曰。昔文殊告世尊曰。我初入不思議三昧。繫心一緣。若久習成就。更無他想。常與定俱。此繫心一緣乃成佛作祖之階梯也。所謂繫心一緣。如日觀月觀眉間毫相與鼻準白之類。事雖淺近。理實幽微。如趙州云。老僧十二時惟粥飯二時是襍用心。溈山問懶安云。汝十二時當作何務。安云牧牛。溈云作麼生牧。安曰一回入草去。驀鼻拽將來。此皆繫心一緣也。是後尊宿又生巧玅方便。令學人看箇話頭。如狗子佛性。麻三斤。乾屎橛。青州布衫。鎮州蘿蔔。庭前栢樹子之類。都是理路不通處教人取次看一則。看來看去疑來疑去。十二時中常不放捨。忽然鼻孔噴地一下。即是當人安身立命處。此皆繫心一緣之證據也。此寺僧徒或行嚴潔誦經禮佛脇不附席。盖禪教律剎之所希有。亦謂精進矣。有此鎡基更能趲上一層。繫心一緣習定生慧。則人人是佛自家現成公案。不用借他珍寶開張鋪席。可惜只在有為法上過了一生。縱然以今世持戒福德來世不失人身。又重作家計。脫殻入殻何時休歇。萬一有少蹉跌。永劫扶頭不起。所謂此身不向今生度。更向何生度此身。此語最為悲切。履齋老子未能自度先願度人。因書此以効法施云<span class='note-inline'>(資監)</span>。</p>
</div>
<div class='div-other'><a id='mulu423' />
<p class='h2'>劉謐</p><p>謐。號靜齋。著三教平心論。首云。甞觀中國之有三教也。自伏羲畫八卦而儒教始於此也。自老子著道德經而道教始於此。自漢明帝夢金人而佛教始於此。此中國有三教之序也。大抵儒以正設教。道以尊設教。佛以大設教。觀其好生惡殺則同一仁也。視人猶<span class='corr'>己</span>則同一公也。懲忿窒慾禁過防非則同一操修也。雷霆眾聵日月群盲則同一風化也。由粗跡而論。則天下之理不過善惡二途。而三教之意無非欲人之歸於善耳。儒教在中國使綱常以正人倫。以明禮樂刑政四達不悖。天地萬物以位以育。其有功於天下也大矣。故秦皇欲去儒而儒終不可去。道教在中國使人清虗以自守。卑弱以自持。一洗紛紜膠轕之習。而歸於靜默無為之境。其有裨於世教也至矣。梁武帝欲除道而道終不可除。佛教在中國使人棄華而就實。背偽而歸真。由力行而造於安行。由自利而至於利彼。其為生民之所依歸者無以加矣。三武之君欲滅佛而佛終不可滅。隋李士謙之論三教也。謂佛日也。道月也。儒五星也。豈非三光在天缺一不可。而三教在世亦缺一不可。雖其優劣不同。要不容於偏廢也<span class='note-inline'>(平心論)</span>。</p>
</div></div>
<div class='div-other'><a id='mulu424' />
<p class='h1'>遼</p><p style="margin-left:1em">都上京。國號契丹。太祖姓耶律。諱阿保機。太宗遷都遼。起太祖丙子。盡天祚甲辰。九主。二百九年。</p>
</div>
<div class='div-other'><a id='mulu425' />
<p class='h1'>金</p><p style="margin-left:1em">都上京。國號女真。太祖姓完顏。諱阿骨打。揚割太師長子。十六年稱帝。改國號金。至世宗都燕。起太祖戊戌。盡哀帝甲午。九主。一百十七年。</p>

<div class='div-other'><a id='mulu426' />
<p class='h2'>太宗</p><p>太安諱晟。楊割次子。改元天會。迎請旃檀瑞像到燕京。建水陸會七晝夜。安奉於閔忠寺供養。</p>
</div>
<div class='div-other'><a id='mulu427' />
<p class='h2'>熙宗</p><p>熙宗諱亶。太祖嫡孫。改元天眷。甞詔海慧大師於上京。宮側剏造大儲慶寺。普度僧尼百萬。大赦天下。又詔海慧．清慧二禪師住儲慶寺。迎旃檀像於本寺積慶閣供養。海慧遷化。帝親奉舍利五處立塔。特<span class='corr'>諡</span>佛覺祐國大禪師。復賜清慧佛智護國大師號并金襴大衣。</p>
</div>
<div class='div-other'><a id='mulu428' />
<p class='h2'>世宗</p><p>世宗諱雍。太祖孫。改元大定。遷都燕。勑建大慶壽寺。詔冥玄顗禪師為開山第一代。勅皇太子降香賜錢二萬沃田二十頃。又詔顗禪師於東京創清安寺。度僧五百。作般瑟吒會。二十年勅建仰山栖隱禪寺於燕京之西山。仍詔顗禪師開山。賜田設會度僧。</p>
</div>
<div class='div-other'><a id='mulu429' />
<p class='h2'>章宗</p><p>章宗諱璟。顯宗允恭之子。允恭未立而卒。章宗以皇太孫即位。改元明昌。四年詔萬松禪師於禁庭升座。帝親迎禮。聞未聞法。開悟感慨。親奉錦綺大僧伽衣。詣座授施。內宮貴戚羅拜拱跪。各施珍愛以奉供養。建普度會佛事。連日祥雲連綿天際。從此年豐謳歌滿路。每歲設齋。常感祥瑞。帝駕幸燕之仰山。有金色界中兜率境。碧蓮花裡梵王宮之句。承安四年帝以太后遺命詔下和龍府建大明寺。造九級浮圖。度僧三萬。施以度牒。以薦冥福。</p>
</div>
<div class='div-other'><a id='mulu430' />
<p class='h2'>東海侯</p><p>侯諱允濟。世宗第七子。章宗無嗣。群臣奉遺詔立之。改元大安。在位四年旃檀瑞像至金國。十三年此年迎置上京禁庭供養<span class='note-inline'>(<span class='corr'>已</span>上金誌)</span>。</p>
<p style="margin-left:1em">金國誌曰。浮屠之教雖貴戚望族多捨男女為僧尼。禪多律少。在京曰國師。帥府曰僧錄僧正。列郡曰都綱。縣曰維那。披剃威儀與南宋等。所賜之號曰大師曰大德並賜紫國師。服真紅袈裟。僧錄僧正限三年為任。並服紫袈裟。都綱亦以三年為任。有師號者賜紫。無者如常。僧維那僧尼有訟者。杖以下決遣之。杖以上者並申解僧錄都綱司。</p>
</div>
<div class='div-other'><a id='mulu431' />
<p class='h2'>李之純</p><p>之純。字純甫。自號屏山居士。弘州人。章宗承安間進士。官至尚書右司都事。資性英邁。天下書無所不讀。其於莊周．列禦寇．左氏．戰國䇿為尤長。文亦略能似之。三十歲後徧觀佛書。既而取道學諸家之書讀之。一旦有會於其心。乃合三家為一。取先儒之說箋其不相合者。著為成書。所謂鳴道集說是也<span class='note-inline'>(黃文献集)</span>。其鳴道集說序曰。天地未生之前。聖人在道。天地既生之後。道在聖人。故自生民以來。未有不得道而為聖人者。伏羲神農黃帝之心見於大易。堯舜禹湯文武之心見於詩書。皆得道之大聖人也。聖人不王。道術將裂。有老子者游方之外。恐後世之人塞而無所入。高談天地未生之前。而洗之以道德。有孔子者游方之內。恐後世之人眩而無所歸。切論天地既生之後。而封之以仁義。故其言無不有少相齟齬者。雖然。或吹或噓或輓或推。一首一尾一東一西。玄聖素王之志亦皆有歸矣。其門弟子恐其不合。而遂至於支離也。莊周氏沿流而下。自天人至於聖人。孟軻氏泝流而上。自善人至於神人。如左右<span class='corr'>券</span>。內聖外王之說偹矣。惜夫四聖人歿。列禦宼駁而失真。荀卿子雜而未醇。楊雄．王通氏<span class='corr'>僭</span>而自聖。韓愈．歐陽氏蕩而為文。聖人之道如綫而不傳者一千五百年矣。而浮屠氏之書從西方來。盖距中國數千萬里。證之文字詰曲侏儷。重譯而釋之。至言妙理與吾古聖人之心魄然而合。顧其徒不能發明其旨趣耳。豈萬古之下四海之外聖人之迹竟不能泯滅耶。諸儒陰取其說以證吾書。自李翱始。至於近代王介甫父子倡之於前。蘇子瞻兄弟和之於後。大易詩書論孟老莊皆有所解。濂溪涑水橫渠伊川之學踵而興焉。上蔡龜山元城橫浦之徒又從而翼之。東萊南軒晦庵之書蔓衍四出。其言遂大小。生何幸。見諸先生之議論。心知古聖人之不死。大道之將合也。恐將合而又離。箋其未合於古聖人者曰鳴道集說云<span class='note-inline'>(集說共二百十七篇)</span>。</p>
</div>
<div class='div-other'><a id='mulu432' />
<p class='h2'>移剌真卿</p><p>真卿。字楚材。本姓耶律。及金滅遼。真卿歸金。改姓移剌。自號湛然居士。嘗撰鳴道集說後序。略曰。李屏山臨終出鳴道集說付敬鼎臣曰。此吾末後絕交之作也。子其秘之。當有賞音者。鼎臣聞余購屏山書。以此稿因萬松秀公轉致於予。予覽而感泣者累日。昔予嘗見鳴道集而不平之。欲為書紏其蕪謬而未暇。豈意屏山先我著鞭。遂為序引。以鍼江左書生膏肓之病。為中原士大夫有斯疾者亦可發藥矣。</p>
</div></div>
<p class='juan'>佛法金湯編卷第十五<p class="byline">天台釋如惺重校</p></p>
</div><!-- end of div[@id='body'] -->
</body></html>