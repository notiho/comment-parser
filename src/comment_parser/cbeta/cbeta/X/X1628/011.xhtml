<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu317' />佛法金湯編卷第十一</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu318' />
<p class='h1'>宋</p><p style="margin-left:1em">都汴。起太祖庚申。盡欽宗丙午。九主。一百六十七年。</p>

<div class='div-other'><a id='mulu319' />
<p class='h2'>太祖</p><p>太祖諱匡胤。趙姓。其先涿人也。太祖生於洛陽。故為洛陽人。父弘殷。追<span class='corr'>諡</span>宣祖。太祖仕周為歸德軍節度使。殿前都點檢。受詔北征。宿陳橋驛。將士推戴以黃袍加身。建隆元年正月受周恭帝禪。詔以是年二月十六日聖誕為長春節。普度童行八千人<span class='note-inline'>(國朝會要)</span>。十二月詔於廣陵戰地造寺曰建隆。賜田四頃。命沙門道暉主之<span class='note-inline'>(年錄)</span>。初太祖目擊周世宗鎔範鎮州大悲菩薩銅像鑄為錢。太祖密訪麻衣和尚問曰。自古有毀佛天子乎。麻衣曰。何必問古事。請以柴官家目擊可驗。太祖曰。主上<span class='note-inline'>(世宗)</span>神武聰明。善任人。日夜圖治。以混一為心。有唐太宗之風不知天下何日定矣。麻衣曰甲子至將大定。太祖因問。古天子毀佛法。與大周何如。麻衣曰。魏太武毀寺焚經像坑沙門。故父子不得其死。周武帝毀佛寺籍僧歸民。未五年遽縈風疹。北伐年三十六崩於乘輿。國亦尋滅。唐武宗毀天下佛寺。在位六年。年三十二神器再傳。而黃巢群盜並起。太祖曰。天下久厭兵。毀佛法非社稷福。奈何。麻衣曰。白氣<span class='corr'>已</span>兆。不逾數月至申辰當有聖帝大興。興則佛法賴之亦興。傳世無窮。請太尉默記之。及即位。屢建佛寺。歲度僧人<span class='note-inline'>(歐陽外傳)</span>。二年聖誕日。京師及諸郡縣咸令有德沙門陞座祝聖。永為常准。三年詔每歲試童行。通妙法華經者祠部給牒披剃。乾德四年詔遣僧百人往西域求經。開寶元年九月詔成都府造金銀字藏經各一藏。敕兵部劉熈古監視。五年敕刻佛經一藏。帝自用兵平列國。前後造金銀字經數藏<span class='note-inline'>(稽古略)</span>。八年上自洛陽回京。手書金剛經。常自讀誦。趙普因奏事見之。上曰不欲甲冑之士知之。但言常讀兵書可也<span class='note-inline'>(北山錄)</span>。</p>
</div>
<div class='div-other'><a id='mulu320' />
<p class='h2'>太宗</p><p>太宗諱匡乂。更名炅。宣祖第三子。太祖同母弟。太平興國元年詔普度天下童子十七萬人<span class='note-inline'>(國朝會要)</span>。二年初。周世宗廢龍興寺以為官倉。國初寺僧擊鼓求復。至是不<span class='corr'>已</span>。帝遣使持劍詰之曰。前朝為倉日久。何為煩凟天庭。且密戒使者懼即斬之。僧詞自若曰。前朝不道毀像廢寺。正賴今日聖朝興復之耳。貧道何畏一死。中使以聞。帝大感嘆。敕復之。賜額曰太平興國<span class='note-inline'>(宋朝事苑)</span>。三年。沙門贊寧隨吳越王入朝。賜號通慧大師。敕住左街天壽寺。令修僧史。四年詔贊寧乘驛往明州阿育山王迎取真身舍利塔入禁中供養。復得舍利一顆。造塔十一級於開寶寺。帝手自安奉。五年正月敕張廷訓往五臺山造金銅文殊萬菩薩像。奉安真容院。勑張仁贊往成都鑄金銅普賢像高二丈。奉安娥眉山普賢寺之白水。建大閣以覆之。詔建開聖禪寺於誕生之地。奉優填王栴檀瑞像。敕衛欽往泗州修僧伽大師塔凡十三層。改普照王寺為太平興國。七年詔立譯經傳法院于東京。如唐故事。以宰輔為譯經潤文使。七月天息灾上新譯聖佛母經。法天上吉祥持世經。施護上如來莊嚴經。各一卷。十月敕贊寧編修高僧傳。自唐貞觀二十年至宋端拱元年。成三十卷。敕賜入藏。是年帝遣使鐘山祭誌公。賜號道林真覺菩薩。八年帝以新譯經示宰臣曰。佛氏之教有裨政理。普利群生。達者自悟淵源。愚者妄生誣謗。朕於此道微識其宗。凡為君而正心無私。即自利行也。凡行一善以安天下。即利他行也。如梁武捨身為奴。此小乘偏見。非後代所宜法也<span class='note-inline'>(統紀)</span>。御製聖教序略曰。大矣哉。我佛之教也。化導群迷闡揚宗性。義理幽玄真空莫測。包括萬象譬喻無根。綜法網之化綱。演無際之正教。拔四生於苦海。譯三藏之秘言。大則說諸善惡。細則比於河沙。含識萬端弗可盡述<span class='note-inline'>(全文見藏經)</span>。</p>
</div>
<div class='div-other'><a id='mulu321' />
<p class='h2'>真宗</p><p>真宗諱元侃。更名恒。太宗第三子。咸平元年詔贊寧為右街僧錄主管教門事。帝甞製崇釋論。略曰。奉乃十力。輔茲五常。上法之以愛民。下遵之而遷善。誠可以庇藜庶而登仁壽也。又曰。釋氏戒律之書。與周孔荀孟迹異而道同。大旨勸人為善。禁人為惡。不殺則仁矣。不盜則廉矣。不惑則信矣。不妄則正矣。不醉則莊矣。景德四年臣僚言。愚民無知。謂捨財可以邀福。修供可以滅罪。蠧害國政。宜加禁止。上謂宰臣曰。佛教使人遷善。誠有益。安可禁之。且佛法所至甚廣。雖荒服諸國皆知信奉。唯道教中原有之。然不甚盛。王旦對曰。頃歲虜使登開寶塔。瞻禮甚䖍。誓當戒殺。及至上清宮。不復屈膝。是知四夷唯重佛而<span class='corr'>已</span>。上曰然。大中祥符三年詔京師太平興國寺立奉先甘露戒壇。天下諸路皆立戒壇。凡七十三所。天禧元年詔天下立放生池。二年敕江寧府長干寺曰天禧。塔曰聖感。四年宰相寇準．翰林楊億以四明知禮法師行業及遺身事奏聞。帝曰。但傳朕意。請留住世。特賜法智大師之號。帝註四十二章經入藏頒行<span class='note-inline'>(統紀并稽古略)</span>。帝製聖教序。略曰。高明肇分。三辰方乃序其次。厚載初定。萬彚於以發乎端。清濁之體既彰。善惡之源是顯。然後以文物立其教。以正典化其俗。於是乎像法來於中國。真諦流於中夏。洞貫今古。真實之理無以窮。囊括九圍。玄玅之門莫能究。言乎妄想則五蘊皆空。現乃真容則一毫圓滿。廣大之教豈能紀述者哉。</p>
</div>
<div class='div-other'><a id='mulu322' />
<p class='h2'>仁宗</p><p>仁宗。諱禎。真宗第六子。天聖元年帝常頂玉冠。冠上琢觀音像。左右以玉重。請易之。帝曰。三公百官揖於下者皆天下英賢。豈朕所敢當。特君臣之分不得不爾。朕冠此冠。將令回禮於大士也<span class='note-inline'>(鄭景重家集)</span>。九年四月勑韶州守臣詣寶林山南華寺。迎六祖衣鉢入禁中清淨堂供養。勑兵部侍郎晏殊撰六祖衣鉢記。景祐四年詔曰。朕荷祖宗之休。丕承洪業。未甞不虗懷逸士昃席幽人。雅聞天台之石橋。近接四明之雪窬。智覺之遺風具在。應真之靈跡儼存。慨想名山載形夢寐。今遣內侍張履信賷沉香山一座。龍茶二百斤。銀五百兩。御服一襲。表朕崇重之意。慶曆三年六月詔迎相國寺佛牙。禱于禁中。初太祖疑宣律師佛牙非真。遣使取自洛。以火煆之。色不變。太祖敬其神異。御製發願文。太宗復取騐以火。御造偈讚申敬。因奉安相國法華院。真宗又迎供開寶寺。瞻拜之。夕神光洞發。御製偈贊。至是以佛牙三朝敬事。祖宗御封。帝手啟之。灌以海上薔薇水。忽得舍利一顆。五色映人。帝因為贊。皇祐元年內侍李允寧奏施汴宅一區建寺。賜額曰十方淨因禪院。帝留意空宗。下三省定議。召有道者住持。歐陽脩．程師孟奏請廬山圓通寺居訥。訥稱疾不起。訥以懷璉應詔。召對化成殿。問佛法大意。奏對稱旨。賜號大覺。至和二年大覺乞歸老山中。帝曰。山即如如體也。將安歸乎。不許。嘉祐三年契嵩進正宗記十二卷．輔教編三卷．定祖圖等書。帝覧其書。至謀道不謀名。為法不為身。嘆愛其誠。賜其書入藏<span class='note-inline'>(僧寶傳．統紀．雪竇寺記．宸奎閣記)</span>。</p>
</div>
<div class='div-other'><a id='mulu323' />
<p class='h2'>英宗</p><p>英宗。諱宗寔。仁宗之兄。濮王第十三子。仁宗立為皇太子。賜名[目*署]。治平二年杭守沈文通奏天竺觀世音菩薩始自石晉。至今治平。福天下。澤生民。前後靈跡甚著。宰相曾公亮敷陳其事。遂賜額曰靈感觀世音院。是年勑大相國寺造三朝御製佛牙讚碑。翰林學士王珪撰文。左僕射魏國公賈昌朝書。右僕射兼譯經潤文使魏國公韓琦立石。太宗讚曰。功成積劫印文端。不是南山得恐難。眼覩數重金色潤。手擎一片玉光寒。鍊時百火精神透。藏處千年瑩<span class='corr'>采</span>完。定果薰修真秘密。正心莫作等閒看。真宗讚曰。西方大聖號迦文。接物垂慈世所尊。常願進修增妙果。庶期饒益富黎元。仁宗讚曰。三皇掩質皆歸土。五帝潛形<span class='corr'>已</span>化塵。夫子域中夸是聖。老君世上亦言真。埋軀祇見遺空塚。何處將身示後人。唯有吾師金骨在。曾經百鍊色長新。三年淨因璉禪師乞歸四明阿育王山。帝賜手詔曰。天下寺院任性住持。師遂建宸奎閣以奉先朝聖製<span class='note-inline'>(統紀)</span>。</p>
</div>
<div class='div-other'><a id='mulu324' />
<p class='h2'>神宗</p><p>神宗。諱頊。英宗長子。熈寧二年詔衡州迎常寧資福寺玉塔入京。塔高一尋。累以玉石。阿育王所造第九塔也。十年夏旱。帝於禁中齋禱甚虔。夜夢神僧馳馬空中口吐雲霧。覺而雨大霔。敕求其像。得之相國寺第十三尊羅漢。詔迎入內供養。宰相王珪以詩稱賀曰。良弼為霖孤宿望。神僧作霧應精求。參政元絳續曰。仙驥乘雲穿仗下。佛花吹雨洒天流<span class='note-inline'>(東軒筆錄)</span>。元豐三年正月。敕大內設千僧齋。施袈裟金剛經。為慈聖太后追福。五年詔相國寺闢六十四院為八禪二律。以東西序為惠林．智海二巨剎。詔淨慈宗本禪師住惠林。東林常總禪師住智海。總固辭。許之。本入對延和殿。山呼罷。即就榻跏趺。侍衛驚顧而師自若。賜茶至。舉盞長吸。又蕩撼之。帝問受業。對曰承天永安。帝喜。語論久之。既退。帝目送之。謂左右曰。真福慧僧也。侍者問主上何語。曰喫茶閒話耳<span class='note-inline'>(統紀稽古略)</span>。</p>
</div>
<div class='div-other'><a id='mulu325' />
<p class='h2'>哲宗</p><p>哲宗。諱煦。神宗第六子。元祐元年四月詔法雲秀禪師就先帝神御前說法。賜號圓通。高麗王子祐世僧統義天來朝。敕禮部蘇軾舘伴。仍敕主客。楊傑送至錢唐受法。三年敕內侍賷黃金往東林裝飾神運五殿佛像<span class='note-inline'>(統紀)</span>。</p>
</div>
<div class='div-other'><a id='mulu326' />
<p class='h2'>徽宗</p><p>徽宗。諱佶。神宗第十子。建中靖國元年。汴京法雲寺佛國禪師惟白撰續燈錄三十卷進上。御製序。略曰。釋迦如來之出世也。唱道雞園。騰芳鷲嶺。西被竺土。東流震旦。則正法眼藏獨付於飲光。自達磨西來寔為初祖。至於曹溪。南岳青原而下分為五宗。各擅門風。應機酬對。雖建立不同。而會歸則一。佛國禪師惟白探取上乘。了第一義。屢入中禁。三登高座。宣揚玅旨。良愜至懷。是錄也直指性宗單傳心印。可得於眉睫。可薦於言前。舉手而擎玅喜世界。彈指而成莊嚴樓閣。神通玅用不可思議者也<span class='note-inline'>(普灯)</span>。崇寧三年敕迎相國寺三朝御製釋迦佛牙入內供養。隔水晶匣舍利出如雨點。因製讚曰。大聖釋迦文。虗空等一塵。有求皆赴感。無剎不分身。玉瑩千輪在。金剛百煉新。我今恭敬禮。普願濟群倫。政和三年詔沙門永道住左街崇先香積院。四月嘉州奏風折大樹。有僧在定。帝令送至京師。八月入內譯經院。金總持三藏鳴金磬出其定。僧曰。我東林遠法師弟慧持也。西遊峨眉。因入定於此。三藏徐曰。今欲何歸。曰陳留。即復入定。帝令繪像頒行天下。仍製讚三首。其一曰。七百年來老古錐。定中消息許誰知。爭如隻履西歸去。生死徒勞木作皮<span class='note-inline'>(普灯)</span>。宣和元年帝惑於林靈素之說。詔改佛為大覺金仙。僧為德士。寺為宮觀。左街大師永道上書曰。自古佛法未甞不與國運同盛衰。魏太武崔浩滅佛法未三四年。浩竟赤族。文成大興之。周武衛元嵩滅佛法不五六年。元嵩貶死。隋文帝大興之。唐武宗趙歸真．李德裕滅佛法不一年。歸真被誅。德裕竄死。宣宗大興之。我國家太祖太宗列聖相承。譯經試僧大興佛法。成憲具在。雖萬世可守也。陛下何忍一旦用姦人之言。為驚世之舉。陛下不思大武見弑於閹人之手乎。周武為鐵獄之囚乎。唐武奪壽去位之報乎。此皆前鑒可觀者。陛下何為蹈惡君之禍而違祖宗之法乎。書奏。帝怒。敕流道州<span class='note-inline'>(本傳)</span>。二年九月詔大復天下僧尼。道州永道量移近處。七年六月得旨回敕住昭先禪院。賜名法道。以旌護法。</p>
</div>
<div class='div-other'><a id='mulu327' />
<p class='h2'>李昉</p><p>昉。字明遠。深州鐵陽人。仕周漢。歸宋三入翰林。兩入中書。<span class='corr'>諡</span>文正。太平興國間與徐鉉等進太平廣記五百卷。其間錄佛法者三十卷。上自漢明。終於五代。古今悟心得道之眾。神僧經論定慧之學。君臣信毀休咎之徵。靡所不載。</p>
</div>
<div class='div-other'><a id='mulu328' />
<p class='h2'>范質</p><p>質。字文素。大名宋城人。建隆初拜相。封魯國公。太祖詔以二月十六日聖誕為長春節。賜百官宴於相國寺。質甞撰聖齋疏曰。素虹紀瑞。表覺帝之下生。紺馬效靈。應輪王之出世。非夫威震四天則不足感自然之寶。非夫位尊三界則孰能致希有之祥。壽命同百億須彌。德澤被三千世界。恒沙可筭。天祿難窮。墨海雖乾。皇圖益固<span class='note-inline'>(國朝會〔典〕)</span>。</p>
</div>
<div class='div-other'><a id='mulu329' />
<p class='h2'>王禹偁</p><p>禹偁。字元之。濟州鉅野人。太宗聞其賢。召拜右拾遺。真宗除知制誥。咸平四年史舘修撰。左街僧錄贊寧亡。禹偁序其文。略曰。師年八十二。視聽不衰。歷京師十四朝。吳越四世。終能受洪範享用之福。處浮圖具瞻之地。所謂必得其壽。必得其位者乎。師所述內典錄百五中卷。外集四十九卷。覽其文知其道矣<span class='note-inline'>(本集)</span>。初禹偁甞有僧辱之。故不喜僧。及守蘇州。時虎丘住山雪堂淨禪師自以詩僧通名謁之。禹偁曰。詩僧焉敢謁王侯。淨即應之曰。大海終須納細流。昨夜虎丘山上望。一輪明月照蘇州。禹偁大悅。遂相與交好<span class='note-inline'>(贊寧本傳虎丘板刻)</span>。</p>
</div>
<div class='div-other'><a id='mulu330' />
<p class='h2'>呂蒙正</p><p>蒙正。字聖功。河南人。太宗淳化真宗咸平間兩入相。封許國公。<span class='corr'>諡</span>文穆。微時窶甚。甞謁人。有詩云。十謁朱扉九不開。滿身風雪又歸來。入門懶覩妻兒面。撥盡寒罏一夜灰。有僧憐且奇之。給其食。彌月又盡。乃令說居房廊。隨僧粥飯。遂得安心讀書。獲薦。僧復偹裝遣之。竟魁多士。後執政十年。郊祀俸給皆不請。帝問其故。對以私恩未報。帝詰之。以實對。帝曰。僧中有若人耶。以恩俸與寄食之寺。以酬宿德。公甞晨興禮佛祝曰。不信三寶者願勿生我家。願子孫世世食祿護持佛法。公之姪夷簡。簡之子公著。並封申公。皆知敬佛法。公居政府。焚疏請言法華齋。翼日言至坐公堂上。公將出。心思當拜不當拜。言大呼曰。呂老子快出來。拜亦得不拜亦得。公大驚。遽出拜之。齋畢。問未來休咎。言索筆書亳州二字。及罷相。知亳州。始悟前讖<span class='note-inline'>(武庫)</span>。</p>
</div>
<div class='div-other'><a id='mulu331' />
<p class='h2'>王旦</p><p>旦。字子明。大名莘人也。相真宗。<span class='corr'>諡</span>文正。淳化二年杭州昭慶寺僧省常<span class='corr'>刺</span>血書華嚴淨行品。結社修淨業。旦為之首。參政蘇易。簡一百三十二人。一時士大夫皆稱淨行社弟子。比丘預者千眾。人謂廬山蓮社莫如此日之盛也。天禧元年九月旦薨。先一日囑翰林楊億曰。吾深厭勞生。願來世為僧。宴坐林間觀心為樂。幸於死後為我請大德施戒。剃髮鬚。著三衣。火葬勿以金寶置棺內。億為諸孤議曰。公三公也。<span class='corr'>斂</span>贈公衮豈可加於僧軆。但以三衣置柩中。不藏寶玉<span class='note-inline'>(湘山野錄)</span>。</p>
</div>
<div class='div-other'><a id='mulu332' />
<p class='h2'>楊億</p><p>億。字大年。建州蒲城人。真宗朝拜正言。遷知制誥。<span class='corr'>諡</span>文公。景德初沙門道原進禪宗傳燈三十卷。詔億裁定頒行。億為序。甞自敘師承本末曰。自雙林影滅。隻履西歸。中心浩然。罔知所旨。首蒙安公大師每垂誘導。又得雲門諒公旨趣。正與安公同轍。並自廬山歸宗雲居而來。皆法眼之流裔。去年假守茲郡。適會廣慧璉公。寔嗣南院念公。齋中務簡退食多暇。或坐邀而至。或命駕從之。請叩無方。蒙滯俱釋。半歲之後<span class='corr'>曠</span>然弗疑。如忘忽記。如睡忽覺。平昔礙膺之物嚗然自落。積劫未明之事廓爾現前。固亦決擇之洞分。應接之無蹇矣。今繼紹之緣實屬於廣慧。而提激之自良出於鰲峰也。億臨終偈曰。漚生與漚滅。二法本來齊。欲識真歸趣。趙州東院西<span class='note-inline'>(僧寶傳并釋監)</span>。億序清規。略曰。百丈大智禪師以禪宗肇自少室。至曹溪以來多居律寺。雖列別院。然於說法住持未合規度。於是別立禪居。凡具道眼者。有可尊之德。號曰長老。處於方丈。同淨名之室。不立佛殿。唯樹法堂者。表佛祖親囑受。當代為尊也。所裒學眾無多少高下。盡入僧堂。設長連床。施椸架。掛搭道具。臥必斜枕床唇右脇吉祥睡者。以其坐禪既久偃息而<span class='corr'>已</span>。具四威儀也。其闔院大眾朝參夕聚。長老上堂升座。主寺徒眾雁立側聆。賓主問酬激揚宗要者。示依法而住也。齋粥二時均遍。表法食雙運也。行普請法。上下均力。或有假號竊形混於清眾。致喧擾之事。擯令出院者。貴安清眾也。或有所犯。即以拄杖杖之。集眾燒衣盋道具。遣逐從偏門而出者。示耻辱也。一不污清眾。二不毀僧形。三不擾公門。四不泄於外。四來同居聖凡孰辨。且如來應世尚有六群之黨。況今像末豈得全無。但見一僧有過便雷例譏誚。殊不知輕眾壞法其損甚大。且立法防姦不為賢士。然寧可有格而無犯。不可有犯而無教。大智禪師護法之益其大矣哉。</p>
</div>
<div class='div-other'><a id='mulu333' />
<p class='h2'>呂夷簡</p><p>夷簡。字坦夫。其先來州人。後徙壽州。仁宗朝大拜在中書。二十年封許公。<span class='corr'>諡</span>文靖。甞奉詔與宋綬續修法寶錄。自祥符四年至景祐三年。編成一百六十一卷。御製序。</p>
</div>
<div class='div-other'><a id='mulu334' />
<p class='h2'>范仲淹</p><p>仲淹。字希文。汝南人。慶曆中參大政。<span class='corr'>諡</span>文正。慶曆初宣撫河東。寓宿寶德傳舍。獲故經一卷。名十六羅漢因果識見頌。藏經所未錄也。仲淹為之序。此頌文一尊者七首。皆悟本成佛之言也。余讀之。一頌一悟。方知塵世有無邊聖法。大藏遺落其文。因以傳江陵沙門慧喆。俾行於世<span class='note-inline'>(鄭氏家集)</span>。公守吳日。瑯琊覺禪師謁之。留數日。公於言下知歸。與師偈曰。連朝共話釋疑團。豈為浮生半日閒。直欲與師閒到老。盡收識性入玄關<span class='note-inline'>(資監)</span>。</p>
</div>
<div class='div-other'><a id='mulu335' />
<p class='h2'>曾會</p><p>修撰曾會居士。幼與明覺同舍。及冠異途。天禧間公守池州。一日會於景德寺。公遂引中庸．大學參以楞嚴符宗門語句質明覺。覺曰這個尚不與教乘合。況中庸．大學耶。學士要徑捷理會此事。乃彈指一下曰。但恁麼薦取。公於言下領旨。天聖初公守四明。以書幣迎師補雪竇。述語錄序云。夫指菩提之玅明。假言說之方便。立宗分祖多成勝負之爭。執相滯名罕契圓常之理<span class='note-inline'>(云云)</span><span class='note-inline'>(五燈會元)</span>。</p>
</div>
<div class='div-other'><a id='mulu336' />
<p class='h2'>李沆</p><p>沆。字太初。咸平初拜相。<span class='corr'>諡</span>文靖。深通釋典。尤厭榮利。甞言土木甲兵之事後皆有驗。王旦嘆曰。李文靖真聖人也。家人以所居第湫隘。勸治之。公曰。身食厚祿時有橫賜。計亦可治。但念內典以此世界為缺陷。安得圓滿如意自求稱足耶。臨終右脇而逝。時盛暑停屍七日。室無穢氣。人謂履踐之驗也<span class='note-inline'>(名臣言行錄)</span>。</p>
</div>
<div class='div-other'><a id='mulu337' />
<p class='h2'>丁謂</p><p>謂。字公言。太宗朝登第。後相真宗。封晉國公。杭僧省常與公卿大夫結淨行社。公作詩云。<span class='corr'>已</span>悟何須傍水雲。未休終是利名身。伊予冷笑陶彭澤。却作蓮花社外人<span class='note-inline'>(資監)</span>。有齋僧疏。略曰。佛垂徧知。道育群生。凡欲救於傾危。必預形於景貺。謂白衣干祿。叨冢宰之重權。丹陛宣恩。忝先皇之優渥。補仲山之袞。曲盡巧心。和<span class='corr'>傅</span>說之羮。難調眾口。方知富貴難保始終。直饒鼎食之榮。豈若盂羮之美。特形歸命。恭發精誠。虔施白金充修淨供。飯苾蒭之高德。答懶瓚之深慈。冀保此行。乞無他恙。伏願天回南眷。澤賜下臨。免置邊夷。白日並同於鬼趣。賜歸中夏。黃泉再感於天恩。虔罄丹誠。永依法力<span class='note-inline'>(雲臥紀談)</span>。</p>
</div>
<div class='div-other'><a id='mulu338' />
<p class='h2'>王隨</p><p>隨。河陽人。相仁宗。封章惠公。慕裴休之為人。以御史中丞出鎮錢唐。往興教寺謁小壽禪師。機語契合。為方外之友。甞謁首山念禪師得言外之旨。自是履踐益深。竟明大法。與楊大年皆號參禪有得者。先是大年編次傳燈錄三十卷。隨刪去其繁為十五卷。曰玉英集。胡致堂作序。隨臨終書偈曰。畫堂燈<span class='corr'>已</span>滅。彈指向誰說。去住本尋常。春風掃殘雪<span class='note-inline'>(東都事略并普灯)</span>。</p>
</div>
<div class='div-other'><a id='mulu339' />
<p class='h2'>呂公著</p><p>公著。字晦叔。夷簡之子。熈寧中起知河南尹。元祐中與溫公並相。歷事四朝。封申公。<span class='corr'>諡</span>正獻。晚年多讀釋典。益究禪理。溫公不喜佛。公每勸之曰。佛學心術簡要。掇其至要而識之。大率以正心無念為宗。溫公然之<span class='note-inline'>(言行錄)</span>。</p>
</div>
<div class='div-other'><a id='mulu340' />
<p class='h2'>王安石</p><p>安石。字介甫。臨川人。熈寧間拜相。封荊公。後罷相歸建康。奏施舊第為禪寺。請沙門克文住持。勑賜額曰報寧。賜文號曰真淨。公甞參文。文謂公曰。日用是處力行之。非則固止之。不應以難易移其志。苟以今日之難掉頭弗顧。安知他日不難於今日乎<span class='note-inline'>(寶訓)</span>。公問張方平曰。孔子去世百年生孟子。後絕無人。或有之而非醇儒。方平曰。豈為無人。亦有過孔孟者。公曰何人。方平曰。馬祖一．汾湯無業．雪峰存．巖頭奯．丹霞然．雲門偃。王公意未解。方平曰。儒門淡薄。收拾不住。皆歸釋氏。公欣然嘆服。後以語張商英。商英撫几賞之曰。至哉此論也<span class='note-inline'>(武庫)</span>。熈寧間公行青苗法。其子雱為崇政殿說書。陰為父佐務新法必行。雱卒。公亦罷相。宴閒中一如夢寐。見一使領雱荷銕枷號泣公前。謂獲譴由行青苗法。公問使者乞解脫。使曰建寺齋僧可免。由是捨宅建寺為薦冥福<span class='note-inline'>(言行錄)</span>。熈寧八年公復相。一日奏事退。上曰佛法於中國有補乎。公曰君子小人皆知畏而從善。豈小補哉<span class='note-inline'>(編年)</span>。</p>
</div>
<div class='div-other'><a id='mulu341' />
<p class='h2'>司馬光</p><p>光。字君實。<span class='corr'>陝</span>州夏縣人。元祐初拜相。贈太師。封溫公。<span class='corr'>諡</span>文正。號涑水先生。甞作解禪偈。其序曰。文中子以佛為西方聖人。信如文中子之言。則佛之心可知矣。今之言禪者。好為隱語以相迷。大言以相勝。使學者倀倀然益入於迷妄。故予廣文中子之言而解之。作禪偈六首。若其果然。則雖中國行矣。其一曰。忿怒如烈火。利欲如銛鋒。終朝常戚戚。是名阿鼻獄。其二曰。顏回安陋巷。孟軻養浩然。富貴如浮雲。是名極樂國。其三曰。孝道通神明。忠信行蠻陌。積善來百祥。是名作因果。其四曰。言為百世師。行為天下法。久久不可掩。是名不壞身。其五曰。仁人之安宅。義人之正路。行之誠且久。是名光明藏。其六曰。道意修一身。功德被萬物。為賢為大聖。是名佛菩薩。公甞書心經以贈僧。復題其後。略曰。退之排佛而稱大顛外形骸以理自勝。要自胸中無滯礙。由是觀之。於佛不為無得。而所排者迹耳。</p>
</div>
<p class='juan'>佛法金湯編卷第十一<p class="byline">天台釋如惺重校</p></p></div>
</div><!-- end of div[@id='body'] -->
</body></html>