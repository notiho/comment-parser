<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu276' />佛法金湯編卷第十</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu277' />
<div class='div-other'><a id='mulu278' />
<p class='h2'>梁</p><p style="margin-left:1em">都汴徙洛二主一十六年。</p>

<div class='div-other'><a id='mulu279' />
<p class='h3'>太祖</p><p>帝姓朱。諱溫。宋州碭山午溝里人。父誠。以五經教授鄉里。曰朱五經。黃巢起。溫為先鋒。後背巢歸唐。僖宗賜名全忠。即位改元開平。誕節勑百官詣寺行香祝壽。吳越王錢鏐幼子令因為僧。賜紫衣。號無相大師。加同三十﨟<span class='note-inline'>(五代史并統紀)</span>。</p>
</div>
<div class='div-other'><a id='mulu280' />
<p class='h3'>均王</p><p>王諱瑱。字友貞。太祖第三子。即位於大梁貞明元年。東塔院沙門歸序進經論會要。編入大藏。賜號演教大師<span class='note-inline'>(五代史并統紀)</span>。</p>
</div></div>
<div class='div-other'><a id='mulu281' />
<p class='h2'>唐</p><p style="margin-left:1em">起太原入汴徙洛。四主。一十三年。</p>

<div class='div-other'><a id='mulu282' />
<p class='h3'>莊宗</p><p>帝諱存勗。姓李。其先沙陀人。自號朱耶。至其後世遂以朱耶為姓。唐懿宗以其祖赤心討龐勛有功。賜姓名曰李國昌。國昌生克用。克用生存勗。存勗即位。改元同光。誕節勑僧錄慧江．道士程紫霄入內殿談論。設千僧齋。二年勑興化獎禪師入內咨問禪法。帝曰。朕下大梁。収得一顆無價寶珠。未有人酬價。獎曰請陛下寶看。帝以手舒樸頭角。獎曰帝王之寶誰敢酬價。帝悅。獎亡<span class='corr'>諡</span>廣濟大師。通寂之塔<span class='note-inline'>(五代史并傳燈)</span>。</p>
</div></div>
<div class='div-other'><a id='mulu283' />
<p class='h2'>晉</p><p style="margin-left:1em">起太原。都汴。二主。一十一年。</p>

<div class='div-other'><a id='mulu284' />
<p class='h3'>高祖</p><p>帝諱敬塘。姓石。明宗之壻。父梟捩鷄出於西夷。契丹主立敬塘為帝。改元天福。國忌勑宰臣百僚詣寺行香飯僧。永以為式。漢中沙門可洪進大藏經音義四百八十卷。勑入藏<span class='note-inline'>(五代史并統紀)</span>。</p>
</div>
<div class='div-other'><a id='mulu285' />
<p class='h3'>出帝</p><p>帝諱重貴。高祖兄。敬儒之子。開運元<span class='corr'>年</span>勑為高祖寫大藏經。奉安明聖寺以資冥福<span class='note-inline'>(統紀)</span>。</p>
</div></div>
<div class='div-other'><a id='mulu286' />
<p class='h2'>漢</p><p style="margin-left:1em">起太原。都汴。二主。四年。高祖諱知遠。姓劉。其先沙陀部人。</p>
</div>
<div class='div-other'><a id='mulu287' />
<p class='h2'>周</p><p style="margin-left:1em">都汴。三主。九年。</p>

<div class='div-other'><a id='mulu288' />
<p class='h3'>太祖</p><p>帝諱威。姓郭。刑州堯山人。即位改元廣順。誕節勑宰臣百僚詣寺觀建祝聖道場<span class='note-inline'>(五代史)</span>。</p>
</div>
<div class='div-other'><a id='mulu289' />
<p class='h3'>世宗</p><p>帝諱熒。姓柴。邢州人。幼從姑長太祖家。以謹厚見稱。太祖以為子。封晉王。尋即位。顯德元年齊州開元寺義楚法師進所撰釋氏六帖。勑付史館頒行。賜紫方袍仍加明教大師之號<span class='note-inline'>(高僧傳)</span>。</p>
</div></div></div>
<div class='div-other'><a id='mulu290' />
<p class='h1'>五代十國</p>
<div class='div-other'><a id='mulu291' />
<p class='h2'>吳</p><p style="margin-left:1em">據廬州。統二十八州。四世。四十六年。王楊行密。字化源。廬州人。昭宗天復二年封吳王。</p>
</div>
<div class='div-other'><a id='mulu292' />
<p class='h2'>南唐</p><p style="margin-left:1em">據金陵。統三十五州。三世。四十九年。</p>

<div class='div-other'><a id='mulu293' />
<p class='h3'>李昪</p><p>昪。字正倫。自稱唐建安王恪之後。吳楊行密養為子。諸子不能容。乃乞徐溫冐姓徐。名知誥。後受吳禪。國號南唐。復姓李。更名昪。即李先主。升元初改徐溫所建興教寺為清凉大道場。請撫州崇壽寺休復悟空禪師居之。升元二年改瓦官寺為升元寺。又改報先院為興慈寺<span class='note-inline'>(劉宋元嘉二年。文帝為高祖建寺曰報恩。唐會昌末廢之。楊吳太和六年毗陵郡公徐景運為親重建曰報先院。宋政和中改能仁寺)</span>。昪居建康作無遮大齋七會。天竺中印度沙門進貝葉書及舍利為贄。昪召僧智玄譯其書并圖李長者像。班之境內<span class='note-inline'>(五代史并金陵志)</span>。</p>
</div>
<div class='div-other'><a id='mulu294' />
<p class='h3'>李璟</p><p>璟。昪長子。<span class='corr'>諡</span>元宗。即李中主。保大中為先主造寺曰奉先<span class='note-inline'>(即保寧寺)</span>。璟遷都南昌。以子從嘉守建康。璟造廬山開先寺。璟殂。從嘉嗣位<span class='note-inline'>(金陵志并紀載)</span>。</p>
</div>
<div class='div-other'><a id='mulu295' />
<p class='h3'>李煜</p><p>煜。字重光。璟第六子。初名從嘉。及嗣位更名煜。即李後主。甞請文益禪師住報恩禪院。署號淨慧禪師。遷住清凉寺。文益示寂。煜為建塔。奉全身葬於江寧縣之丹陽。勑<span class='corr'>諡</span>大法眼。塔曰無相<span class='note-inline'>(紀載并傳燈)</span>。上元縣民暴卒復甦云。至冥司。見先主曰。吾為宋齊丘所誤殺。和州降者千餘人。冤訴受苦。汝歸可語嗣君。凡寺觀鳴鐘。吾苦暫休。可造一鐘尤善。吾在位日曾以于闐國所進玉天王像藏于瓦官寺佛左膝。人無知者。汝以為驗。煜遂詣寺取玉像。感泣無<span class='corr'>已</span>。乃造鍾於清凉寺。鐫其上曰薦烈祖孝高皇帝脫幽出厄。以玉像建塔。葬蔣山<span class='note-inline'>(曾慥類說并珠林)</span>。</p>
</div></div>
<div class='div-other'><a id='mulu296' />
<p class='h2'>楚</p><p style="margin-left:1em">據潭州。統三十三州。六世。五十七年。</p>

<div class='div-other'><a id='mulu297' />
<p class='h3'>馬殷</p><p>殷。字霸圖。許州人。昭宗拜為潭州<span class='corr'>刺</span>史。梁太祖封為楚王。石門蘊禪師遷住夾山。道由潭州。王出城延接。便問如何是祖師西來大道。師曰。御駕六龍千古秀。玉階排仗出金門。王大喜。延入天冊府供養<span class='note-inline'>(釋監)</span>。</p>
</div></div>
<div class='div-other'><a id='mulu298' />
<p class='h2'>吳越</p><p style="margin-left:1em">據杭州。統十三州。四世。八十四年。</p>

<div class='div-other'><a id='mulu299' />
<p class='h3'>錢鏐</p><p>鏐。字具美。錢唐人。唐僖宗時鏐率鄉兵破走黃巢。昭宗拜為鎮海鎮東軍節度使。天復二年封越王。梁太祖封吳越王。唐莊宗賜玉冊金印。年八十一。<span class='corr'>諡</span>武肅王<span class='note-inline'>(紀載)</span>。甞遣沙門清外同王弟鏵往四明阿育王山迎釋迦舍利塔。舟還西陵。塔夜放光。浙江如晝。王躬迎至羅漢寺。廣陳供養。王鎮越時患目眚。夢素衣仙人言來自永嘉。明日果有永嘉僧以大士像獻。言得之海潮。示夢欲歸。越王見像而目即明。乃創庵曰興福。以奉之<span class='note-inline'>(興福。今圓通寺。像猶存。出統紀)</span>。王請鏡清道怤禪師住杭之天龍寺。又建龍冊寺以居之。命沙門可周於天寶堂夜為冥司講經。鬼神現形聽法。賜可周金鉢紫衣加精志通明之號<span class='note-inline'>(高僧傳)</span>。</p>
</div>
<div class='div-other'><a id='mulu300' />
<p class='h3'>錢弘佐</p><p>弘佐。文穆王元瓘子也。襲封吳越國王。<span class='corr'>諡</span>忠獻。甞遣僧慧龜往雙林啟善慧大士傅公塔得靈骨十六片。如紫金色。舍利無數。乃迎靈骨并淨瓶香爐扣門槌諸物至錢塘安光冊殿供養。建龍華寺。以靈骨塑大士像於寺<span class='note-inline'>(統紀)</span>。</p>
</div>
<div class='div-other'><a id='mulu301' />
<p class='h3'>錢弘俶</p><p>弘俶。文穆第九子。襲封吳越國王。<span class='corr'>諡</span>忠懿。甞慕阿育王造八萬四千塔。中藏寶篋。篋中置印心呪。經十年訖功。布散部內<span class='note-inline'>(統紀)</span>。王延衢州道潛禪師入府受菩薩戒。署號慈化。定慧禪師建大伽藍於南山曰慧日。永明請潛居之。潛甞從王求塔下十六金銅羅漢像。王適夢十六人從潛而行。乃異而與之。此淨慈所以有羅漢殿也。甞請雪竇延壽禪師開山靈隱新寺。明年遷住永明<span class='note-inline'>(淨慈寺記)</span>。福州支提山有天冠菩薩一千眷屬。王施七寶鑄天冠像一千尊。仍造寺宇<span class='note-inline'>(支提寺記)</span>。王因覽永嘉集有同除四住此處為齊。若伏無明三藏即劣之語。以問韶國師。師曰。此是教義。可問天台寂師。遂召以問。寂曰。此出智者玅玄。自唐末喪亂。教籍多出海外。於是遣使十人往日本取教典以回。為建寺螺溪。曰定慧<span class='note-inline'>(統紀)</span>。王甞飯僧。問延壽曰。今日還有真僧降否。答曰長耳和尚乃定光佛化身也。此機一泄。即跏趺而逝。肉身猶存<span class='note-inline'>(法相寺記)</span>。</p>
</div></div>
<div class='div-other'><a id='mulu302' />
<p class='h2'>閩</p><p style="margin-left:1em">據福州。統五州。六世。五十五年。</p>

<div class='div-other'><a id='mulu303' />
<p class='h3'>王審知</p><p>審知。字信通。光州人。梁封閩王。王甞延雪峰存．玄沙俻二禪師入府求示心法。乃云。大王志心聽取。幻化空身是大王法身。知見覺了是大王自性。觀心無心從妄想起。我心自空即悟實相。<span class='corr'>已</span>知本性則一時放下。不得別生絲毫許也。王禮二師曰。吉生慶幸得逢指示。捨金二十錠。二師不受。王問玄沙曰。此一真心本無生滅。今此一身從何而有。師曰。此本源真性徧周法界。為妄想故而一點識性從父母妄緣而生。受千般苦。身有輪回。大王既知覺了。不落惡趣。但請大王頻省妄念。歸真合道。王作禮喜受<span class='note-inline'>(雪峰錄)</span>。甞建鼓山寺。請晏國師開山。玄沙示寂。為建塔。賜號宗一禪師。又請稜禪師居長樂府西院。奏額曰長慶。雪峰示疾。王命醫診視。師曰。吾非疾也。竟不服藥。經月餘遊藍田歸。澡身。中夜入滅。初王雅隆師道。其住雪峰。為之增宇設像鑄鐘以嚴其山。優施以充其眾<span class='note-inline'>(釋監)</span>。</p>
</div>
<div class='div-other'><a id='mulu304' />
<p class='h3'>王延鈞</p><p>延鈞。審知次子。素奉佛法。度僧一萬人。由是閩中多僧。甞請羅山和尚開堂說法。升座<span class='corr'>斂</span>衣左右顧視便下座。王近前執羅山手曰。靈山一會何異今日。師曰將謂你是個俗漢<span class='note-inline'>(傳灯)</span>。王請建州夢筆和尚齋。問云和尚還將得筆來也無。師曰。不是稽山繡管。亦非月裡兔毫。</p>
</div>
<div class='div-other'><a id='mulu305' />
<p class='h3'>王延羲</p><p>延羲。審知少子。王度僧萬一千人。甞於城南西阜建石塔七層。功未半。光發如盖者三夕。既成。光耀際天又三夕。王生慰幸。遂額其塔曰淨光。又建寺其下<span class='note-inline'>(稽古略)</span>。</p>
</div></div>
<div class='div-other'><a id='mulu306' />
<p class='h2'>南平</p><p style="margin-left:1em">據剏州。統三州。五世。五十七年。王高季興。</p>
</div>
<div class='div-other'><a id='mulu307' />
<p class='h2'>東漢</p><p style="margin-left:1em">據大原。統十一州。三世。□十□年。王劉旻。</p>
</div>
<div class='div-other'><a id='mulu308' />
<p class='h2'>蜀</p><p style="margin-left:1em">據成都。統四十八州。二世。三十五年。</p>

<div class='div-other'><a id='mulu309' />
<p class='h3'>王建</p><p>王諱建。貫休入蜀。以詩謁建曰。一瓶一鉢垂垂老。萬水千山得得來。建待以殊禮。賜禪月大師之號<span class='note-inline'>(手鑑)</span>。</p>
</div></div>
<div class='div-other'><a id='mulu310' />
<p class='h2'>後蜀</p><p style="margin-left:1em">據成都。統四十六州。二世。四十一年。王孟知祥。</p>
</div>
<div class='div-other'><a id='mulu311' />
<p class='h2'>南漢</p><p style="margin-left:1em">據廣州。統四十七州。</p>

<div class='div-other'><a id='mulu312' />
<p class='h3'>劉隱　龑</p><p>隱。上蔡人。梁封南平王。立功嶺南。遂有南海之地。既卒。弟巖襲位。更名龔。又改名曰龑。即帝位。乃改國號曰漢<span class='note-inline'>(紀載)</span>。初龑將興兵。命駕就靈樹敏公決可否。敏前知之。手封匳子語侍者曰。王來出以似之。敏怡然坐化。王果至。聞敏<span class='corr'>已</span>化大驚。侍者乃出匳子。王發匳得簡曰。人天眼目。堂中上座。王乃請文偃繼其法席。又迎至府開法<span class='note-inline'>(僧寶傳)</span>。</p>
</div>
<div class='div-other'><a id='mulu313' />
<p class='h3'>趙王鎔</p><p>王諱鎔。帥真定。自稱趙王。甞入東院訪從諗禪師。值師坐禪。鎔禮拜訖。左右問師曰。列土主來。為甚麼不起接。師云。你不會老僧意。這裡下等人來出山門接。中等人來下禪堂接。上等人來禪床上接。不可喚大王作中下等人也。恐屈大王。王歡喜。請入內供養。師既<span class='corr'>屆</span>城門。闔城威儀迎之。入內。師纔下寶輦。王乃設拜請師上殿正位而坐。師良久以手斫額云。階下立者是何官長。左右云乃是諸院尊宿并大師德。師云他各是一方化主。若在階下老僧亦起。王乃咸命上殿。是日齋筵將罷。各問佛法。師運慈悲一一開悟。一日王又入東院訪師。師不起。以手拍膝云會麼。王云不會。師云。自小持齋今<span class='corr'>已</span>老。見人無力下禪床。王問師云。和尚尊年有幾个齒在。師云只有一个。王云爭喫得物。師云。雖然一个。下下咬著。王讚師像曰。碧溪之月。青鏡中頭。我師我化。天下趙州<span class='note-inline'>(禪林類聚)</span>。</p>
</div>
<div class='div-other'><a id='mulu314' />
<p class='h3'>宋齊丘</p><p>齊丘。不知何許人。徐知誥為淮南節度行軍副使。以齊丘為謀主。後相南唐。初隱士譚景升居終南山。與陳<span class='corr'>摶</span>為友。著化書百十萹。甞游三茅山。見齊丘有仙風道骨。出書示之。屬為序。齊丘乃竊以<span class='corr'>己</span>名行世。其六十六萹有曰。梓潼帝君甞言于受業報為卭池龍。覊於積水之下。連年旱虐。水復為泥。身既廣大。無穴可容。烈日上臨。內外熱惱。諸鱗甲中各生小虫。咂齧困苦。一日晨凉天光忽開。五色雲氣浮空而過。中有瑞相。紺髮螺旋金容月瑩。山靈河伯萬眾稽首。讚歎懽喜聲動天地。天香繚繞隨處生春。予乃仰首哀號乞垂救度萬靈。諸聖咸謂予曰。此西方大聖正覺世尊釋迦文也。今以教法流行東土。隨教化身將往中國。爾既遭逢宿業可脫。予乃身自踴躍。入天光中具陳往昔報應之理。世尊答言。善哉。帝子。汝於向來孝忠家國。又復憫世生護持心。因果未周仇敵相爭。以人我相肆興殘忍。遷怒於物。業債當償。今復自悔欲求解脫。汝於此時復有冤親之想。與夫嗔恚愚癡之念否。予聞至理。心地開朗。內外罄然。如虗空住。自顧其身隨念消滅。復為男子得灌頂智。予歸依焉<span class='note-inline'>(蜀有梓潼帝君廟)</span>。</p>
</div>
<div class='div-other'><a id='mulu315' />
<p class='h3'>邊鎬</p><p>鎬初生。父母夢謝靈運入室。故小名康樂。仕南唐以都虞侯。從查文徽克建州。凡所俘獲皆全之。建人謂之邊佛子。及克潭州。市不易肆。謂之邊菩薩。既而為節度使。惟日設齋供盛修佛事。潭人謂之邊和尚<span class='note-inline'>(五代史)</span>。</p>
</div>
<div class='div-other'><a id='mulu316' />
<p class='h3'>劉煦</p><p>煦。字耀遠。涿州歸義人。唐昭宗天祐中為軍事衙推。五代晉開運初授司空平章事。又監修國史。撰唐書。佛祖靈跡咸載之。甞撰神秀傳。略曰。昔後魏末有僧達磨者。本天竺國王子。以護國出家。入南海。得禪宗妙法。自釋迦相傳有衣鉢為記。世相付授。初來至梁。詣武帝。帝問以有為之事。不契。乃之魏。隱於嵩山少室寺而卒。其年魏使宋雲於[葸-十+夕]嶺見之。後門徒發其墓。但見衣履而<span class='corr'>已</span>。達磨傳慧可。可傳僧璨。璨傳道信。信傳弘忍。忍傳慧能云云<span class='note-inline'>(本傳并正宗記)</span>。</p>
</div></div></div>
<p class='juan'>佛法金湯編卷<span class='corr'>第</span>十<p class="byline">天台釋如惺重校</p></p>
</div><!-- end of div[@id='body'] -->
</body></html>