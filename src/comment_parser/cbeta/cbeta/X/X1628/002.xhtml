<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu36' />佛法金湯編卷第二</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu37' />
<p class='h1'>西晉</p><p style="margin-left:1em">都洛陽。起武帝乙酉。盡愍帝丙子。四主。五十二年。</p>

<div class='div-other'><a id='mulu38' />
<p class='h2'>武帝</p><p>帝諱炎。司馬姓。字安世。文帝昭之長子。河內溫人也。帝大崇佛事廣造伽藍。<span class='note-inline'>(方志)</span></p>
</div>
<div class='div-other'><a id='mulu39' />
<p class='h2'>惠帝</p><p>帝諱衷。字正度。武帝第二子。元康元年。帝於洛下造興聖寺。常供百僧<span class='note-inline'>(方志)</span>。</p>
</div>
<div class='div-other'><a id='mulu40' />
<p class='h2'>荀勗</p><p>勗。字公曾。武帝朝領秘書監。得汲郡塚中竹書。撰次以為中經。列在秘書。泰始二年。於洛下造金像佛菩薩十二身。放大光明。都人競集瞻禮<span class='note-inline'>(本傳并統紀)</span>。</p>
</div>
<div class='div-other'><a id='mulu41' />
<p class='h2'>羊祜</p><p>祜。字叔子。續之孫。累遷尚書僕射。方五歲。令乳母於隣家李氏園桑樹下探取金環。李氏驚曰。此吾亡兒所失。乃知李氏子祜之前身也。武帝時祜為荊州都督。日供武當山寺。有問其故。祜曰。前身多過賴造此寺故獲中濟。所以供養之情偏重於此<span class='note-inline'>(本傳并統紀)</span>。</p>
</div>
<div class='div-other'><a id='mulu42' />
<p class='h2'>劉薩訶</p><p>薩訶。并州離石人也。家業弋獵。太康三年病死入冥。見梵僧指往會稽阿育王塔所懺悔。既蘇。出家名慧達。至會稽遍求不見。偶一夜聞地下鐘聲。即懇求三日。忽從地涌出寶塔。高一尺四寸。廣七寸。佛像悉具。達既見塔。精勤禮懺。瑞應頗多<span class='note-inline'>(阿育塔始此。　塔記)</span>。</p>
</div>
<div class='div-other'><a id='mulu43' />
<p class='h2'>朱膺</p><p>膺。吳人。素奉正法。於吳淞江滬凟口見二石像浮江而至。背有銘曰。古維衛迦葉二佛。遂迎至通玄寺。後八年漁者得二青石鉢於江上歸。以盛葷物。俄見佛像在鉢際。識者謂前二像鉢也。遂送通玄寺。今蘇州開元寺<span class='note-inline'>(法苑)</span>。</p>
</div></div>
<div class='div-other'><a id='mulu44' />
<p class='h1'>東晉</p><p style="margin-left:1em">都建康。起元帝丁丑。盡恭帝庚申。十一主。一百四年。</p>

<div class='div-other'><a id='mulu45' />
<p class='h2'>元帝</p><p>帝諱睿。字景文。宣帝曾孫。琅玡恭王覲之子。太興元年詔沙門竺潛入內講經。帝敬其德。令著屐登殿。二年帝造瓦棺．龍興二寺。以集丹陽建業千僧<span class='note-inline'>(六帖并統紀)</span>。</p>
</div>
<div class='div-other'><a id='mulu46' />
<p class='h2'>明帝</p><p>帝諱紹。字道畿。元帝長子。太寧元年手御丹青圖釋迦佛像。于大內樂賢堂造皇興．道場二寺。集義學沙門百員講論佛道<span class='note-inline'>(統紀)</span>。</p>
</div>
<div class='div-other'><a id='mulu47' />
<p class='h2'>成帝</p><p>帝諱衍。字世根。明帝長子。咸和五年詔會稽寶山法義法師入禁中傳授五戒。建中興．鹿野二寺以居繙經義學千僧<span class='note-inline'>(六帖)</span>。初吉友於石子岡行頭陀行。既卒因葬於此。帝為樹剎於塚所。後關右沙門即塚所起寺。謝混贊成曰高座寺。</p>
</div>
<div class='div-other'><a id='mulu48' />
<p class='h2'>簡文帝</p><p>帝諱昱。字道方。元帝少子。咸安元年帝幸瓦官寺聽竺法汰講放光般若。二年勑長干寺造塔。壯麗殊偉。畢工之日光照簷宇。帝每讀佛經。以為陶鍊精神則聖人可至<span class='note-inline'>(釋監)</span>。</p>
</div>
<div class='div-other'><a id='mulu49' />
<p class='h2'>孝武帝</p><p>帝諱曜。字昌明。簡文帝第三子。寧康元年帝聞道安法師名。詔曰。法師以道德照臨人天。使大法流行。為蒼生依賴。宜日食王公祿。所司以時資給。二年。竺潛法師亡。詔曰。法師理悟虗遠。風鑑清高。捐宰相之榮。襲緇衣之行。賴宣道以濟蒼生。奄從遷謝用痛於懷。可賜錢十萬助建塋塔。太元六年帝於內殿立精舍奉佛。召沙門名德者居中講道。造皇泰寺。仍捨舊第為本起寺<span class='note-inline'>(辨正論)</span>。與泰山朗和尚書曰。承叡德光時。飛聲東嶽。有生蒙潤。善翼匡時。舊京淪沒。神州傾蕩。蒼生荼蓼。嗟悼朕心。思與和尚同養群生。至人通微。想明朕意。今遣使送五色珠像一軀。明光錦五十疋。象牙簟五領。金鉢五枚。到願納受<span class='note-inline'>(弘明集)</span>。</p>
</div>
<div class='div-other'><a id='mulu50' />
<p class='h2'>王導</p><p>導。字茂弘。琅玡人。拜司空錄尚書事。位太保。封郡公。天竺尸利蜜多羅<span class='note-inline'>(此云吉友)</span>遊建康。止建初寺。善說法呪術梵唄。導見之曰。我輩人也。庾亮．周顗．謝鯤．桓彝皆造門結友。時呼為高座法師<span class='note-inline'>(今高座寺是)</span>。吉友甞對導解帶盤薄。卞壺適至。吉友正容肅然。人問其故。對曰。王公風鑑期人。卞令範度格物。吾政當以是應之耳<span class='note-inline'>(晉史并僧傳)</span>。</p>
</div>
<div class='div-other'><a id='mulu51' />
<p class='h2'>謝安</p><p>安。字安石。陳郡陽夏人。隱居越之東山。年四十出為征西司馬。太元中錄尚書事加太保。<span class='corr'>諡</span>文靖。居東山時與支遁．許詢為山水之遊。甞詔遁入禁中講經。多會宗遺文。為守文者所陋。安聞而嘆曰。此九方歅之相馬。略玄黃而取神駿也。太和二年遁辭闕還山。詔建沃洲寺以居之。時安守吳興。以書抵遁。略曰。思君日積計辰。傾遲尤甚。知欲還剡自治。為之愴然。人生如寄耳頃。風流得意之事殆為都盡。終日戚戚惟遲。君一來以晤言消遣之。一日千載也<span class='note-inline'>(本傳并高僧傳)</span>。</p>
</div>
<div class='div-other'><a id='mulu52' />
<p class='h2'>王羲之</p><p>羲之。字逸少。導從子也。起家秘書郎。後為右軍將軍。會稽內史。咸康六年於廬山建歸宗寺。請西天達磨多羅居之。羲之在會稽聞支遁名。未之信。後遁還剡。羲之詣遁。觀其風力。謂曰。逍遙可得聞乎。遁作數千言。羲之遂披襟解帶留連不能<span class='corr'>已</span>。乃請住靈嘉寺。意存相近。俄又投迹剡山<span class='note-inline'>(晉史并僧傳)</span>。</p>
</div>
<div class='div-other'><a id='mulu53' />
<p class='h2'>周<span class='corr'>玘</span></p><p><span class='corr'>玘</span>。字宣佩。義興陽羨人。西晉平西將軍處之子。家世奉佛。<span class='corr'>玘</span>為吳興太守日。家僮捕魚。忽見金光溢川映流而上。網之得一金像高三尺許。舉移不動。僮以白<span class='corr'>玘</span>。<span class='corr'>玘</span>之女事佛尤懇。<span class='corr'>玘</span>以人船送女。往迎歸家供事。女夢像左膝痛。旦視像膝果有穿缺。遂以金釵補之<span class='note-inline'>(大藏感通錄)</span>。</p>
</div>
<div class='div-other'><a id='mulu54' />
<p class='h2'>陶侃</p><p>侃。字士行。咸和中都督交廣荊江等八州軍事。封長沙公。贈左司馬。<span class='corr'>諡</span>桓公。侃鎮南海日。有漁人每夕見海濵有光。因以白侃。遣人尋之。見金像凌波而至船側。視其銘。乃阿育王所造文殊菩薩像也。侃初未深信因果。及得此像彌加尊敬。以像送寒溪寺。寺嘗經火而像無恙。後侃鎮武昌。使人迎像至鎮。而舟沒失其像焉。及惠遠法師剏寺廬山。遠心祈之。於是像泠然自至<span class='note-inline'>(高僧傳)</span>。</p>
</div>
<div class='div-other'><a id='mulu55' />
<p class='h2'>高悝</p><p>悝。咸和中為丹陽尹。每見張侯橋浦內現光。乃遣吏覔之。獲金像一軀。西域古制。光趺並缺。悝載像至長干寺。光發中宵。觀拜者眾。歲餘臨海人張係於海獲金銅蓮花趺。以置像足。儼然符合。是夕有光屬天。久之有西域五僧振錫而至。詣悝云。昔得阿育王所造像。甞至鄴。遭亂藏像河濵。尋覔失所。近感夢云。為高悝所得。欲瞻禮之。悝引至長干寺。五僧見像瞻拜歔欷涕泣。像為放光。後合浦採珠人董宗之得圓光於海。事聞簡文。勑施安像上。於是光趺始具<span class='note-inline'>(感通錄)</span>。</p>
</div>
<div class='div-other'><a id='mulu56' />
<p class='h2'>郗超</p><p>超。字景興。一字嘉賓。山陽人。為桓溫府掾。超問謝安曰。支遁所談何如嵆中散。安曰。嵆盡力道。纔得半耳。超著五戒文。略曰。不殺則長壽。不盜則常泰。不淫則清淨。不欺則人常敬信。不醉則神理明治也。<span class='corr'>已</span>行五戒。更修歲月齋戒。歲三齋者。正月五月九月。月六齋者。初八十四十五廿三廿九三十日。凡齋不得甞魚肉。不御妻妾。迎中而食。既中之後。美味甘香一不得甞。洗心念道。歸依三寶<span class='note-inline'>(弘明集)</span>。</p>
</div>
<div class='div-other'><a id='mulu57' />
<p class='h2'>王喬之<span class='note-inline'>(或云齊之)</span></p><p>喬之。瑯玡人。有念佛三昧詩曰。玅用有茲。涉有覧無。神由昧微。識以照麁。積微自引。因功本虗。泯彼三觀。忘此豪餘。又曰。嘅自一生。夙乏慧識。託崇淵人。庶藉冥力。思轉毫功。在深不測。至哉之念。注心西極<span class='note-inline'>(廬山集)</span>。</p>
</div>
<div class='div-other'><a id='mulu58' />
<p class='h2'>習鑿齒</p><p>鑿齒。字彥威。襄陽人。少有志氣。博學洽聞。以文章著稱。累遷別駕。時有沙門釋道安。俊辯有高才。北至荊州與習相見。道安曰。彌天釋道安。習曰。四海習鑿齒。時人以為佳對。後以脚疾廢於里巷。及襄陽陷於苻堅。堅素聞其名。與道安俱輿而致焉。堅以其蹇疾。與諸鎮書曰。昔晉氏平吳利在二陸。今破漢南獲士纔一人半耳<span class='note-inline'>(晉史)</span>。習與道安書。略曰。承應真履正。明白內融。慈訓兼照。道俗齊蔭。宗虗者悟無常之旨。存有者達外身之權。弟子聞。不終朝而雨六合者。彌天之雲也。弘淵源以潤八極者。四大之流也。萬物賴其澤。高下蒙其潤。自大教東流四百餘年。賢哲君子靡不歸宗。道業之隆莫盛於今。老幼等願道俗同懷。若慶雲東徂摩尼回耀。一躡七寶之座。暫視明哲之燈。雨甘露於豐草。植旃檀於江湄。則如來之教復崇於今日。玄波逸響重蕩濯於一代矣<span class='note-inline'>(弘明集)</span>。</p>
</div>
<div class='div-other'><a id='mulu59' />
<p class='h2'>許詢</p><p>詢。字玄度。高陽人。晉高士也。澡心學佛。江左公卿甚仰慕之。簡文高其風。每月夜必造焉。清言玅理亹亹不<span class='corr'>已</span>。帝為前席。與支遁講維摩經。詢為都講。詢發一問。眾謂遁不能通。遁通一義。眾謂詢無以難。詢甞以會稽永興新居為崇化寺。建塔四層<span class='note-inline'>(本傳互見蕭察傳)</span>。</p>
</div>
<div class='div-other'><a id='mulu60' />
<p class='h2'>何充　準</p><p>充。字次道。廬江潛人。成帝朝為尚書令。贈司空。成帝幼冲。庾氷以元舅輔政。議沙門盡敬王者。充等議曰。武皇以盛明革命。明帝以聰聖玄覧。豈此時沙門不易屈膝。顧以不變其修善之法。所以通天下之志耳。䟽三上。氷議遂寢。充性好釋典。崇脩佛寺。供給沙門。費鉅而不吝<span class='note-inline'>(本傳統紀)</span>。何準。字幼道。高尚寡欲。州府交辟不就。兄充居宰輔之重。權傾一時。而準散帶衡門。不及人事。唯誦佛經而<span class='corr'>已</span><span class='note-inline'>(晉書)</span>。</p>
</div>
<div class='div-other'><a id='mulu61' />
<p class='h2'>王珣　珉</p><p>珣。字元琳。導之孫。洽長子。為桓溫主簿。太元中為散騎常侍。弟珉。字季琰。少有才藝。名出珣右。時有外國沙門提婆。玅解法理。為珣兄弟講阿毗曇經。珉尚幼。講未半便云<span class='corr'>已</span>解。即與沙門法綱等自講。綱嘆曰。大義皆是。但小未精耳。珣與珉捨別業為虎丘寺<span class='note-inline'>(晉史并寺記)</span>。</p>
</div>
<div class='div-other'><a id='mulu62' />
<p class='h2'>王坦之</p><p>坦之。字文度。述子也。太原人。仕至中書令。與沙門竺法度甚厚。每共論幽明報應。若先死者當報其事。後經年。師忽來云。貧道<span class='corr'>已</span>死。罪福皆不虗。惟當勤修道德以昇濟神明耳。言訖不見。坦之尋亦卒。坦之甞捨園為安樂寺<span class='note-inline'>(本傳并搜神記)</span>。</p>
</div>
<div class='div-other'><a id='mulu63' />
<p class='h2'>孫綽</p><p>綽。字興公。纂之子。與許詢．支遁遊放會稽山水。哀帝朝為著作郎。撰喻道論。略曰。或有疑至道者。喻之曰。夫六合遐邈庶類殷充。千變萬化混然無端。是以有萬之識各期所見。鱗介之物不達臯壤之事。毛羽之族不識流浪之勢。自得於窞井者則恠遊溟之量。翻翥於數仞者則疑冲天之力。纏束世教之內。肆觀周孔之跡。謂至德窮於堯舜。微言盡於老易。奚復覩夫方外之玅趣。寰中之玄照乎。夫佛也者。體道者也。道也者。導物者也。應感順通。無為而無不為者也。無為故虗寂自然。無不為故神化萬物。或難曰。周孔適時而教。佛欲頓去殺。將何以懲暴止奸哉。答曰。不然。周孔即佛。佛即周孔。故在皇為皇。在王為王。佛者覺也。猶孟軻以聖人為先覺。其旨一也。周孔救弊。佛教明本。共為首尾。其致不殊。難曰。周孔以孝為首。而沙門之道棄親即踈。利剔鬚髮。生廢色養。終絕血食。而云弘道敦仁廣濟群生。答曰。故孝之為貴。貴能立身行道永光厥親。若匍匐懷橘日御三牲。而不能令萬物尊<span class='corr'>己</span>。非養親之道。昔佛為太子棄國學道。乘條為宇藉草為茵。內思安般。一數二隨三止四觀五還六淨。游志三四。出入十二門。神若寒灰形如槁木。端坐六年道成號佛。三十二相八十種好。游步三界之表。恣化無窮之境。天清地潤品物咸亨。蠢蠕之生枯槁之賴改悴為榮。還照本國廣敷法音。父王咸悟亦升道場。以此榮親何孝如之。佛有十二部經。其四部專以勸孝為事。殷勤之旨可謂至矣。而俗人不詳其源。便瞽言妄說輙生攻難。以螢燭之見疑三光之盛。芒隙之滴怪淵海之量。以誣罔為辯。以果敢為明。可謂狎大人而侮天命者也<span class='note-inline'>(弘明集)</span>。</p>
</div>
<div class='div-other'><a id='mulu64' />
<p class='h2'>戴逵　顒</p><p>逵。字安道。譙郡人。欲造丈六無量壽佛像。以古制朴拙。乃密採眾說。積思三年刻雕方就。迎置山陰靈寶寺。郗超見而作禮。撮香在手。忽勃然煙上極目雲表。眾皆嘆其神感。逵子顒。字仲若。才巧如其父。江夷甞託顒造觀音像。積年未成。夜夢神曰。江夷於觀音無緣。可改為彌勒。顒即馳報。而夷書<span class='corr'>已</span>至。俱於此夕感夢。及改彌勒。觸手成玅。像在會稽龍華寺<span class='note-inline'>(統記)</span>。</p>
</div>
<div class='div-other'><a id='mulu65' />
<p class='h2'>袁宏</p><p><span class='corr'>宏</span>。字彥伯。有逸才。甞著漢紀云。西域天竺有佛道焉。佛者覺也。將覺悟群生也。其教以修善慈悲為主。專務清淨。其精者號沙門。漢言息心。盖息意去欲而歸於無為也。又以為人死精靈不滅。隨復受形。生時所行善惡皆有報應。故所貴行善修道以鍊精神。以至為佛也。佛身長丈六。黃金色相。項佩日光。變化無所不入。故能化通萬物而大濟群生。漢明感夢乃遣使天竺問道。圖其像而還。有經數千卷。以虗無為宗。包羅精粗無所不統。善為宏闊勝大之言。所求在一體之內。所明在視聽之外。世俗之人或以為虗誕。然歸於玄微深遠難得而測。故王公大臣視死生報應之際。莫不矍然而自失焉<span class='note-inline'>(漢郊祀志)</span>。</p>
</div>
<div class='div-other'><a id='mulu66' />
<p class='h2'>劉程之</p><p>程之。字仲思。彭城人。為宜昌柴桑二縣令。後入廬山依惠遠法師修念佛三昧。師曰。官祿巍巍。何以不為。程之曰。君臣相疑。吾何以為。居十五年。專志念佛。義熈六年八月見彌陀放光摩頂。即對像焚香祝曰。我以釋迦遺教知有西方淨土。願以此香先當上奉釋迦世尊。次用供養彌陀導師。願賜攝取。第三奉供玅法華經。所以得生。由持此經。言<span class='corr'>已</span>臥床西向而逝。程之有隱德。謝安．劉裕相推薦甚。力辤不屈。乃旌之曰遺民<span class='note-inline'>(本傳)</span>。</p>
</div>
<div class='div-other'><a id='mulu67' />
<p class='h2'>周續之</p><p>續之。字道祖。鴈門人。年十二受業於范甯。通五經五緯。號十經。稱為顏子。既而入廬山事沙門惠遠。布衣蔬食終身不娶。與劉遺民．陶潛號為潯陽三隱<span class='note-inline'>(南史)</span>。</p>
</div>
<div class='div-other'><a id='mulu68' />
<p class='h2'>雷次宗</p><p>次宗。字仲倫。豫章人。入廬山蓮社。立館東林之側。及遠公亡。與子姪書曰。吾託業於廬山。事釋和尚卅年。淵匠既傾。良朋亦喪。及今未耄。尚可勵志成西歸之津梁。自今<span class='corr'>已</span>往。勿以家務相聞<span class='note-inline'>(南史)</span>。</p>
</div>
<div class='div-other'><a id='mulu69' />
<p class='h2'>張野　詮</p><p>野。字萊民。居潯陽柴桑。與淵明有婚姻之契。野學兼華梵。累徵不就。入廬山依遠公。與劉雷同修淨業<span class='note-inline'>(本傳)</span>。</p>
<p>詮。字秀碩。野之族子。尚情高逸。酷嗜墳典。徵為散騎常侍不起。庾悅以其貧。起為潯陽令。笑曰。古人以容膝為安。若屈志就祿何足為榮。乃入廬山。依遠公研窮釋典。深有悟入<span class='note-inline'>(本傳)</span>。</p>
</div>
<div class='div-other'><a id='mulu70' />
<p class='h2'>宗炳</p><p>炳。字少文。南陽人。劉裕領荊州牧。辟為主簿。答曰。吾棲丘飲谷三十年矣。豈可於王門折腰為吏耶。乃入廬山築室。專修淨業。甞著明佛論<span class='note-inline'>(本傳)</span>。</p>
</div>
<div class='div-other'><a id='mulu71' />
<p class='h2'>孟顗</p><p>顗。平昌人。事佛精懇。謝靈運謂顗曰。生天須在靈運前。成佛必在靈運後。義熈中顗為會稽太守。初曇翼法師東遊會稽。入秦望山。誦法華經越二十年。有女子身披彩服携筠籠。盛一白豕兩根大蒜至師前曰。妾入山採薇。日<span class='corr'>已</span>夕矣。豺狼當道。歸無生理。敢託一宿。師却之甚堅。女哀鳴不<span class='corr'>已</span>。遂以草床居之。夜半號呼腹疼。告師按摩。以布裹錫杖遙為按之。翌日。女以彩服化祥雲。豕化白象。蒜化雙蓮。凌雲而上謂師曰。我普賢菩薩也。以汝不久當歸我眾。特來相試。觀汝心中如水中月不可染污。既而天雨寶華地皆震動。鄉人聞見莫不稱嘆。是日顗方晨起視事。忽見南方祥雲光射庭際。隱然絲竹金石之音。訪知普賢示化。遂以師道行聞於朝。勑建法華寺<span class='note-inline'>(今天衣寺)</span>。師亡。漆真身留山中<span class='note-inline'>(統紀)</span>。</p>
</div>
<div class='div-other'><a id='mulu72' />
<p class='h2'>陶潛</p><p>潛。字淵明。潯陽柴桑人。大司馬侃之曾孫。為彭澤令之官八十餘日。乃解印去縣。賦歸去來辭。及宋受禪。居柴桑。常往來廬山。使一門生二兒舁以行。時遠法師與諸賢結社。以書招淵明。淵明曰。若許飲則往。許之遂造焉。忽攢眉而去。甞著搜神錄。多載佛之靈驗<span class='note-inline'>(本傳)</span>。</p>
</div>
<div class='div-other'><a id='mulu73' />
<p class='h2'>羅含</p><p>含。字均彰。湘中人。甞晝夢彩鳥入口。自是藻思日新。為桓溫別駕。徵為尚書郎。致仕。著更生論。略曰。萬物有數。天地無窮。萬物不更生則天地有終。天地無終則更生可知矣。又神質冥期符契自合。世皆悲合之必離。而莫慰離之必合。皆知聚之必散。而莫識散之必聚。今談者徒知向我非今。而不知今我即昔我耳。達觀者所以齊死生。亦云死生為寤寐。誠哉是言<span class='note-inline'>(弘明集)</span>。</p>
</div>
<div class='div-other'><a id='mulu74' />
<p class='h2'>顧凱之</p><p>凱之。字長康。小字虎頭。工畵。桓溫引為大司馬參軍。時沙門慧力建瓦官寺。朝賢施者不過十萬。長康素貧。諾錢百萬。人皆咲之。一日於殿壁畵維摩像。將點眸子曰。第一日見者責施十萬。第二日見者五萬。第三日任例責施。及開戶。光明照寺。施者填塞。果得錢百萬<span class='note-inline'>(金陵志)</span>。</p>
</div>
<div class='div-other'><a id='mulu75' />
<p class='h2'>范甯</p><p>甯。字武子。累遷中書侍郎。出補豫章大守。甞請慧持法師講法華經及毗曇論。四方雲集。王珣與甯書云。遠公．持公孰愈。甯答書曰。誠為賢兄賢弟也。珣重答書曰。但令如兄誠未易有。況弟復賢耶<span class='note-inline'>(慧持傳)</span>。</p>
</div>
<div class='div-other'><a id='mulu76' />
<p class='h2'>謝尚</p><p>尚。字仁祖。鯤之子。仕晉為鎮西將軍。尚甞夢其父告之曰。西南有氣至。人當之必死。汝宜修福建塔造寺可禳之。若未暇建塔寺。可於杖頭刻作塔形。見有氣來可擬之。尚寤。遂刻小塔施之杖頭。恒置左右。後果有異氣從天而下。始如車輪而漸彌大直衝尚家。尚以杖頭指之。氣即回散。闔門獲全。氣所經處。數里無復孑遺。尚遂於永和四年捨宅造寺。名莊嚴寺<span class='note-inline'>(建康錄)</span>。</p>
</div>
<div class='div-other'><a id='mulu77' />
<p class='h2'>何無忌</p><p>無忌。東海人。義熈中遷江州<span class='corr'>刺</span>史。與盧循戰。握節而死。崇信佛法。造枳園寺。以安帝西還皇運凱泰。勸帝興起釋門修營功德<span class='note-inline'>(辨正論)</span>。</p>
</div>
<div class='div-other'><a id='mulu78' />
<p class='h2'>桓伊</p><p>伊。字叔夏。小字野王。太元中以淮淝之功封永修縣侯。惠遠法師自襄陽至廬山。寓慧永之西林寺。欲於山東建寺。經營之際。山神降靈願加資助。信宿風雷夜作雲雨晦冥。明發就觀。則有良木殊材駢羅委積。時伊為九江<span class='corr'>刺</span>史。驚其神異奏立寺焉曰東林。殿曰神運<span class='note-inline'>(東林寺記)</span>。</p>
</div></div>
<div class='div-other'><a id='mulu79' />
<p class='h1'>六朝<span class='corr'>僭</span>偽十六國</p>
<div class='div-other'><a id='mulu80' />
<p class='h2'>漢</p><p style="margin-left:1em">劉淵據平陽。至劉曜。國號趙。三主。二十六年。</p>
</div>
<div class='div-other'><a id='mulu81' />
<p class='h2'>後蜀</p><p style="margin-left:1em">李特據成都。五主。四十五年。</p>
</div>
<div class='div-other'><a id='mulu82' />
<p class='h2'>前凉</p><p style="margin-left:1em">張軌據凉州。八主。七十四年。</p>
</div>
<div class='div-other'><a id='mulu83' />
<p class='h2'>後趙</p><p style="margin-left:1em">據襄國。六主。三十四年。</p>

<div class='div-other'><a id='mulu84' />
<p class='h3'>石勒</p><p>勒。字世龍。其先匈奴。劉淵以勒為輔漢將軍。劉曜署為大司馬加九錫進爵趙公。國號後趙。永嘉四年。天竺佛圖澄來洛陽。玅通玄術。常服氣自養積日不食。善誦神呪能役鬼神。會洛陽宼亂。時石勒屯兵葛陂專事殺戮。欲往化之。勒將郭黑略素奉佛法。澄即見之。略受五戒。崇弟子禮。略隨勒戰。澄皆預記勝負。勒以略有異。見問之。曰有澄也。勒召見之。問曰佛法何靈。澄以鉢盛水呪之。須臾青蓮現鉢中。光色耀目。勒由此神敬之。及與劉曜戰以訪澄。澄曰。塔鈴音云。秀支替戾岡。僕谷劬禿當。言軍出捉得劉曜也。勒出戰果生擒曜。奉澄彌敬。勒愛子斌暴卒。嘆曰。吾聞虢太子死。扁鵲能生之。今可得效乎。澄取楊枝沾水洒之。執斌手曰可起矣。斌遂甦<span class='note-inline'>(晉書)</span>。</p>
</div>
<div class='div-other'><a id='mulu85' />
<p class='h3'>石虎</p><p>虎。字季龍。勒之從子。遷都于鄴。奉澄尤謹。衣以綾錦乘以雕輦。朝會引見太子。公卿扶翼升殿。使司空李農旦夕問起居。五日一朝。澄之所在。無敢向其處涕唾便旋者。國人化之。爭造寺宇。削髮出家率多事佛。澄知石氏將滅。先從化矣。虎為鑿壙營墳。澄將卒。謂虎曰。國家存心佛法。當蒙福祉。布政猛虐。終無福祐。乃安坐而逝<span class='note-inline'>(晉史)</span>。</p>
</div></div>
<div class='div-other'><a id='mulu86' />
<p class='h2'>前燕</p><p style="margin-left:1em">慕容廆據遼東大棘城。五主。三十九年。</p>
</div>
<div class='div-other'><a id='mulu87' />
<p class='h2'>後燕</p><p style="margin-left:1em">據中山。四主。二十六年。</p>

<div class='div-other'><a id='mulu88' />
<p class='h3'>慕容垂</p><p>垂。皝第五子。與泰山朗和尚書。略曰。澄神靈緒。慈蔭百國。凡在含生。孰不蒙潤。朕承籍纂統。元戎克興。征掃暴亂。至人通靈。隨權指化。願不血刃。四海混伏。今遣使送官絹百疋。袈裟三領。綿五十斤。幸為呪願<span class='note-inline'>(弘明集)</span>。</p>
</div></div>
<div class='div-other'><a id='mulu89' />
<p class='h2'>南燕</p><p style="margin-left:1em">據廣固。二主。十三年。</p>

<div class='div-other'><a id='mulu90' />
<p class='h3'>慕容德</p><p>德。皝之少子。與泰山朗和尚書。略曰。遭家多難。災禍屢臻。朕以無德。生在亂兵。和尚大恩。神祗盖護。今遣使送絹百疋。并假東齊王俸高山荏二縣封給。書不盡意。稱朕心焉<span class='note-inline'>(弘明集)</span>。</p>
</div></div>
<div class='div-other'><a id='mulu91' />
<p class='h2'>北燕</p><p style="margin-left:1em">慕容盛馮䟦據龍城。二主。二十八年。</p>
</div>
<div class='div-other'><a id='mulu92' />
<p class='h2'>前秦</p><p style="margin-left:1em">據平陽。七主。四十五年。</p>

<div class='div-other'><a id='mulu93' />
<p class='h3'>苻堅</p><p>堅。字永固。雄之子。洪之孫。攻㧞襄陽。獲道安．習鑿齒。迎至長安。堅出東苑命安同載。僕射權翼諫曰。道安毀形。不可參乘。堅曰。安公道德所尊。乃令翼扶安登輦。時藍田得古鼎。腹有篆文。朝無識之者。以問安。安曰。魯襄公所鑄也。堅勑三舘學士有所疑皆以問安。國人語曰。學不師安。義不禁難。安貌侻而姿黑。喜談論。故諺曰。漆道人。驚四隣。左臂有肉方寸。隆起如印。世號印手菩薩。堅與泰山朗和尚書。略曰。大聖應期。靈權超軼。蔭盖十方。化融無外。若山海之養群生。等天地之育萬物。今遣使安車相。請并送紫金數斤。奴子三人。可俻洒掃。幸望納受。堅聞鳩摩羅什居龜茲國。遣呂光等率兵西伐龜茲。謂光曰。若獲羅什。即馳驛送之。光破龜茲。乃獲羅什。還至凉州。聞堅為姚萇所害。光留什於涼<span class='note-inline'>(晉史并弘明集)</span>。</p>
</div></div>
<div class='div-other'><a id='mulu94' />
<p class='h2'>後秦</p><p style="margin-left:1em">姚萇據長安。凡三主。三十四年。萇。弋仲第二十四子也。</p>

<div class='div-other'><a id='mulu95' />
<p class='h3'>姚興</p><p>興。字子略。萇之長子。少崇三寶。銳志講習。及呂光父子敗。興伐呂隆。隆降。乃迎羅什歸秦。什雅好大乘。志在敷演。嘆曰。吾若著筆作大乘阿毗曇。非迦旃子比也。今深識者寡。將何所論。惟為姚興著實相論二卷。興奉之若神。甞講經於草堂寺。興及朝臣大德沙門千餘人肅容觀聽。興如逍遙園。引諸沙門聽什演說佛經。由是公卿以下皆奉佛法。州郡化之。事佛者十室而九<span class='note-inline'>(北史)</span>。什弟子道䂮。奉律精苦。興重之。自什入關僧尼以萬數。以䂮為僧正。詔曰。大法東流。於今為盛。僧尼寢多。宜設綱領。䂮法師早有學義。晚以德稱。可為僧正。給輿吏力。秩比侍中。又以僧遷．禪慧為悅眾。以法欽．慧斌為僧錄。班秩有差。什尋覽舊經多所舛謬。皆釐正之。乃譯出金剛．仁王．大品般若．法華等經。興著通三世論以示因果。王公欽讚<span class='note-inline'>(僧史．高僧傳)</span>。</p>
</div></div>
<div class='div-other'><a id='mulu96' />
<p class='h2'>西秦</p><p style="margin-left:1em">乞伏國仁據隴右。四主。二十七年。</p>
</div>
<div class='div-other'><a id='mulu97' />
<p class='h2'>南凉</p><p style="margin-left:1em">禿髮烏孤據廣武。三主。十八年。</p>
</div>
<div class='div-other'><a id='mulu98' />
<p class='h2'>後凉</p><p style="margin-left:1em">呂光據姑臧。四主。十八年。</p>
</div>
<div class='div-other'><a id='mulu99' />
<p class='h2'>北凉</p><p style="margin-left:1em">叚業據張掖。三主。四十三年。</p>

<div class='div-other'><a id='mulu100' />
<p class='h3'>沮渠蒙遜</p><p>蒙遜。匃奴之種。殺叚業。自立後徙姑臧。龜茲沙門曇無讖至。蒙遜留之。譯大涅槃及悲華．光明等經。遜初於凉州之南百里許設五佛像。或以石刻或以土塑。千變萬化。又為母造一石像。甚靈。遜因子亡。而有毀寺逐僧之心。像則淚下如泉。遜稽首禮謝。倍復精虔<span class='note-inline'>(感通錄)</span>。時拓䟦珪王中山。聞讖。思一瞻禮。遣使來迎。遜不許。珪再遣高平公李順䇿拜遜凉王。加九錫。諭之曰。曇無讖道德廣大。朕思一見。可馳驛送至。遜曰。臣奉事朝廷無所負也。前表乞留。今復來追。此臣師也。有死則<span class='corr'>已</span>。欲往則不可。順曰。朝廷欽王忠義。故顯加殊禮。今以一道人虧損大功。不忍一朝之忿。吐所不當言。失朝廷待遇之意。切為大王不取。遜竟不遣。讖西歸而逝<span class='note-inline'>(統紀)</span>。</p>
</div></div>
<div class='div-other'><a id='mulu101' />
<p class='h2'>西凉</p><p style="margin-left:1em">李暠據敦煌。三主。二十二年。</p>
</div>
<div class='div-other'><a id='mulu102' />
<p class='h2'>夏</p><p style="margin-left:1em">赫連勃勃據朔方。三主。二十五年。</p>
</div></div>
<p class='juan'>佛法金湯編卷第二<p class="byline">天台釋如惺重校</p></p>
</div><!-- end of div[@id='body'] -->
</body></html>