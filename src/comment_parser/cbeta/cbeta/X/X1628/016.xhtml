<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu433' />佛法金湯編卷第十六</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu434' />
<p class='h1'>元</p><p style="margin-left:1em">都燕。起世祖。至順帝。凡八主。□十□年。</p>

<div class='div-other'><a id='mulu435' />
<p class='h2'>世祖</p><p>世祖諱忽必烈。姓奇渥溫氏。蒙古部人。睿宗第四子。庚申即位。改元中統元年。大赦。普度僧尼。十二月以梵僧八念思八為帝師。授以玉印。統釋教事。二年五月賜僧子聦<span class='note-inline'>(劉太保也)</span>懷孟刑州田各五十頃。賜慶壽寺海雲大士陸地五百頃。三年十一月作大佛事於昊天寺七晝夜。賜銀一萬五千兩<span class='note-inline'>(元史)</span>。至元元年甲子都燕。設會度僧。詔國師扮彌達癹思八登座授秘密戒。八月拜劉秉中太保參領中書省事<span class='note-inline'>(通載)</span>。二年詔諭總統所僧人通五大部經者為中選。以有德業者為州郡僧錄。判正副都綱等官。仍於各路設三學。講三禪會。三年正月勑僧道祈福於中都寺觀。詔以僧機為總統。居慶壽寺。六年十一月作佛事於太廟七晝夜。七年詔請膽巴金剛上師住持仁王寺。十二月建大護國仁王寺於高良河。勑更定僧服色。八年五月修佛事於瓊花島。十一年建國號曰元。九年集都城僧誦大藏經九會。十四年建大聖萬安寺。二月詔以僧亢吉祥．憐真加加瓦並為江南總攝掌釋教。除僧租稅。禁擾寺宇者<span class='note-inline'>(元史)</span>。十五年正月旦設會齋僧。十八年詔除道德經外其餘化胡等經悉燒毀之。勅翰林院臣唐方．王構．李謙．閻復．李鑄．王盤等撰碑<span class='note-inline'>(文具通載)</span>。二十五年正月十九日江淮釋教都總統楊輦真迦集江南禪教至燕京問法。徑山住持雲峰玅高對揚稱旨<span class='note-inline'>(事備通載)</span>。帝嘗問帝師曰。修寺建塔有何功德。師曰福蔭大千。由是建仁王寺。命帝師齋竟。天雨金華。帝曰何故有此祥瑞。師曰。陛下心華內發。天雨金華讚歎。帝問蜀僧元一曰。孔老徒眾何以至少。如來徒眾何以至多。元一曰。富嫌千口少。貧恨一身多。帝設資戒大會隨處放光。帝問帝師曰。光從何處來。師曰。感應道交。佛光應現。帝詔十高僧於內殿供養。帝端坐不動。諸大德亦復默然。帝乃曰此是真實功德。帝萬機之暇自奉施食。持數珠課誦。帝召群臣曰。朕以本覺無二真心治天下。如觀海東青取天鵝。心無二故。帝目有天下寺院田產二稅盡復之。普令緇侶安心辦道。世祖實錄百餘篇。字字句句以弘教為<span class='corr'>己</span>任<span class='note-inline'>(弘教集)</span>。在位三十五年。壽八十。國語曰薛禪皇帝。</p>
</div>
<div class='div-other'><a id='mulu436' />
<p class='h2'>成宗</p><p>成宗。諱鐵木耳。世祖之孫。裕宗真金第三子。即位改元元貞。是年詔悅堂誾公至闕。入對稱旨。賜號通慧禪師并金襴法衣。大德元年給鈔千錠建臨洮寺。世祖甞以五臺絕境欲為佛寺而未果也。帝繼志建寺。賜名萬壽祐國寺。命真覺國師文才為住持。三年命弘濟大禪師江淛釋教總統。補陀僧寧一山賷詔使日本九年。輦真監藏卒。賻金五百兩。銀一千兩。幣帛萬疋。鈔三千錠。仍為建塔寺。國語曰完者篤皇帝<span class='note-inline'>(元史并通載)</span>。</p>
</div>
<div class='div-other'><a id='mulu437' />
<p class='h2'>武宗</p><p>武宗。<span class='corr'>諱</span>海山。順宗答剌麻八剌長子。即位改至大。元年發軍千五百人修五臺山佛寺。帝幸上都。建佛寺於大都。又以銀七百五十兩。鈔二千二百錠。幣帛三百疋。施昊天寺為水陸大會。至大間特旨賜元叟端公師號曰慧文正辯并金襴袈裟<span class='note-inline'>(元史并塔銘)</span>。國語曰曲律皇帝。</p>
</div>
<div class='div-other'><a id='mulu438' />
<p class='h2'>仁宗</p><p>仁宗。諱愛育黎㧞刀八達。順宗次子。武宗弟也。壬子即位改元皇慶。元年以西僧藏不班八為國師。賜玉印。賜大普慶寺金千兩。銀五千兩。鈔萬錠。修香山普安寺<span class='note-inline'>(元史)</span>。延祐元年勅建旃檀瑞像殿。封普庵禪師加號。詔曰。朕聞佛氏以空寂為宗。凡學所遵者寧欲建名號殊稱謂以示天下後世哉。而國家非此無以昭尊德樂道之意也。朕自即位以來。聞袁州路南泉山慈化禪寺普庵寂感玅濟真覺昭貺大德慧慶禪師。紹臨濟之緒。超華嚴之境。德映當代。澤被方來。其道甚尊顯。心切慕之。可加定光之塔曰定光靈瑞之塔<span class='note-inline'>(通載)</span>。三年設水陸大會於金山。命元叟端公升座說法。竣事入觀於便殿。從容奏對。深契上衷。加賜佛日普照之號并金襴袈裟<span class='note-inline'>(塔銘)</span>。六年賜大興教寺僧齋。食鈔二萬錠。乾元寺鈔萬錠。俾營子錢。供繕修之費<span class='note-inline'>(元史)</span>。帝聞天目中峰明本之道。聘之不至。製金紋伽黎衣賜之。號之曰佛慈圓照廣慧禪師。賜獅子院額曰正宗禪寺。勑翰林學士承旨吳興趙公撰碑以賜<span class='note-inline'>(廣錄)</span>。國語曰普顏篤皇帝。</p>
</div>
<div class='div-other'><a id='mulu439' />
<p class='h2'>英宗</p><p>英宗。諱碩德八剌。仁宗嫡子。即位改至治。元年詔各路立帝師殿。勑建帝師殿碑<span class='note-inline'>(通載)</span>。作大佛事於寶慈殿。以西僧牙八剌里為元永延教三藏法師。授金印。又命拜住造壽安山寺。又作佛事於光天殿。鑄銅為佛像。置玉德殿。又脩佛事於文德殿。以僧洪為釋源宗主。授榮祿大夫。帝幸上都。遣使賜撤思加地僧金二百五十兩。銀二千五百兩。袈裟二萬。幣帛旛茶各有差遣。呪師朵兒只往牙濟．班卜二國取佛經。作金塔於上都。藏佛舍利。勑天下諸司命僧誦經十萬部。勑京師萬安．慶壽．聖安．普慶四寺。楊子江金山寺。五臺萬聖佑國寺。作水陸勝會七晝夜。三年詔僧儒書金字藏經。是年召湛堂澄公至京入對明仁殿。被旨於青塔寺校正經律論三藏。特賜金襴袈裟。帝重天目中峰之道。封香製衣遣使即其居修敬。帝為格堅皇帝<span class='note-inline'>(元史．廣錄．塔銘)</span>。</p>
</div>
<div class='div-other'><a id='mulu440' />
<p class='h2'>晉王<span class='note-inline'>(史稱泰定帝)</span></p><p>王諱也孫鐵木兒。顯宗甘麻剌之長子。裕宗嫡孫。即位改泰定元年。帝次中都修佛事於昆剛殿。命僧作佛事於大內。以壓雷塑馬哈吃剌佛像於延春閣之徽清亭。修西番佛事於安山寺。六月癸亥作禮拜寺於上都。修黑牙蠻塔哥佛事於水晶殿。帝受佛戒於帝師。繪帝師八思巴像頒行各省俾塑祀之。二年命西僧作燒香壇佛事於延華閣。三年建殊祥寺於五臺山。賜田三百頃。以西僧公哥為帝師。賜玉印。命帝師作佛事於天源延壽寺。致和元年命帝師修佛事於禁中。帝御興聖殿受無量壽佛戒於帝師。命僧千人修勝會於鎮國寺。詔帝師命僧修佛事於鹽官州。仍造浮屠二百十六所以厭海溢<span class='note-inline'>(元史)</span>。</p>
</div>
<div class='div-other'><a id='mulu441' />
<p class='h2'>文宗</p><p>文宗。諱脫脫帖睦耳。武宗次子。即位改天曆元年。革行宣政院。立十六處廣教總管府。命高昌作佛事於延春閣。二年命改集慶潛邸建龍翔集慶寺。建承天護聖寺<span class='note-inline'>(元史)</span>。帝聞中峰高行。於是賜<span class='corr'>諡</span>與碑。<span class='corr'>諡</span>曰智覺。塔曰法雲。召奎章閣學士虞集至便殿。命撰中峰塔銘<span class='note-inline'>(廣錄)</span>。龍翔集慶寺成。妙揀碩德開山。笑隱訢禪師首膺其選。特升三品文階。明年驛召赴闕入見奎章閣。賜坐。咨問法要。對揚稱旨<span class='note-inline'>(塔銘)</span>。詔以平江官田一百五十頃賜龍翔寺及崇禧寺。詔諸僧寺田自金宋所有及累朝賜予者悉除其租。其有當輸租者仍免其役。僧還俗者聽復為僧。武宗忌辰命高麗漢僧三百四十人誦經二藏于崇恩福元寺。至順元年帝及皇后燕王受佛戒。以西僧旭你迭八答剌班的為三藏國師。賜金印。帝幸上都。命西僧作佛事於乘輿。命西僧於五臺山及霧靈山作佛事各一月。為皇太子祈福。遣使召趙世延於集慶。以泥金畏兀寺書無量壽佛經千部。詔以泥金書佛經一藏。命西僧於萬歲山閔忠閣作佛事<span class='note-inline'>(元史)</span>。</p>
</div>
<div class='div-other'><a id='mulu442' />
<p class='h2'>順帝</p><p>順帝。諱妥歡貼睦爾。明宗長子。即位改元統元年。二年正月罷廣教總管府。復立行宣政院。是年大普慶寺住持善達密的理表奏。以先師明本廣錄入藏。帝可其奏。加普應國師<span class='note-inline'>(廣錄)</span>。至元三年徵西域僧迦剌麻至京。號灌頂國師。賜玉印。至正元年十一月命永明寺寫金字藏經一藏。免天下稅粮。三年十二月詔寫金字藏經。六年十二月詔復立護國仁王寺。七年二月興聖宮作佛事。賜鈔二千錠。二十八年國除。</p>
<p>大明皇帝以其知順天命。退避而去。諡曰順帝<span class='note-inline'>(元史)</span>。</p>
</div>
<div class='div-other'><a id='mulu443' />
<p class='h2'>瀋王</p><p>王姓王氏。諱章。號海印居士。高麗王子也。仁宗時為駙馬太尉。聞天目中峰之道。嘗使人從師問法要意。以為未足。請於仁宗親往見之。於是萬里函香登山拜禮。起謂人曰。吾閱人多矣。未有如師福德最勝者。獲師開示。涕泪感發。王乃構亭岩前曰真際。表得法也<span class='note-inline'>(中峯塔銘)</span>。王問法書曰。弟子太尉瀋王章頓首百拜和南。天目中峯和尚大禪師座下。章眇德。叨預天婣。爵祿雖榮。常遵佛化。仰靈山之付囑。懷覺樹之潛輝。每對真容。誠切瞻戀。至於修崇勝事。聽演教乘。頗嘗及矣。而禪宗向上一著罔知所趣。伏審吾師。道傳天目名簡帝心。良以江山迢遙尚阻執侍。渴仰醍醐。思沾花雨。極懸懸也。緬想天人叶贊法候勝常。今專遣洪鑰謹賷信香代伸禮敬。久向和尚養高泉石。他方多請住持。曾未垂諾。柰無相法身欲隱彌露。曷若出世度生廣開利益。然聞江南靈跡聖境久欲遊觀。秋冬間倘得旨南來。首當參扣。願興悲濟。先此布區區。幸祈法照<span class='note-inline'>(廣錄)</span>。</p>
</div>
<div class='div-other'><a id='mulu444' />
<p class='h2'>劉秉忠</p><p>秉忠。字仲晦。因從釋氏。又名子聰。拜官後始更今名。其先瑞州人也。世仕遼。曾大父仕金為刑州節度使。因家焉。遂為刑州人。父潤為刑州錄事。秉忠生而風骨秀異。志氣英爽不羈。八歲入學。日誦數百言。年十三為質子於帥府。十七為刑臺節度使府令史。以養其親。居常鬱鬱不樂。一日投筆嘆曰。吾家累世衣冠。乃汩沒於刀筆吏乎。丈夫不遇於世。當隱居以求其志耳。即棄去。隱武安山中久之。天寧寺虗照禪師招致為僧。俾掌書記。復遊雲中。留居南堂寺。世祖在潛邸。海雲禪師被召過雲中。聞愽學多藝。邀與俱行。既入見。應對稱旨。屢承[(厂@((既-旡)-日+口))*頁]問。秉忠於書無所不窺。尤邃於易及邵氏經世書。至於天文地理律曆三式六壬遁甲之屬無不精通。論天下事如指諸掌。世祖大愛之。奔父喪。賜金百兩為葬具。服除。復被召奉旨還和林。上書數千言。秉忠雖居帝左右。猶不改僧服。時人稱為聰書記。世祖至元元年翰林承旨王鶚奏言。秉忠野服散號。深所未安。宜正其衣冠。崇以顯秩。帝覧奏即日拜光祿大夫位太保參預中書省事。以翰林侍讀學士竇默之女妻之。十一年扈從至上都。其地有南屏山。嘗築精舍以居之。秋八月秉忠無疾端坐而卒。年五十九。十二年贈太傅。封趙國公。諡文貞。成宗贈太師。<span class='corr'>諡</span>文正。仁宗又進封常山王。初世祖征雲南伐宋。秉忠贊之。以天地好生為德。佛氏以慈悲濟物為心。方便救護。所全活者不可勝計。秉忠自幼好學。至老不衰。雖位極人臣。而齋居蔬食終日淡然。不異平昔。自號藏春散人。以吟咏自適。其詩蕭散閑澹。類其為人。有文集十卷。無子。以弟秉恕之子蘭章為後<span class='note-inline'>(元史)</span>。</p>
</div>
<div class='div-other'><a id='mulu445' />
<p class='h2'>王磐</p><p>磐。字文炳。廣平永年人也。世業農。進資德大夫。致仕閒居不妄言笑。年九十卒。追封洺國公。<span class='corr'>諡</span>文忠。世祖至元十八年十月二十日焚毀道藏偽經。勑磐等撰碑文。略曰。昔在憲宗朝。道家者流出一書曰老君化胡成佛經。及八十一化圖。鏤板傳布。其言鄙陋誕妄。意在輕篾釋門而自重其教。罽賓大師蘭麻總統．少林長老福裕奏聞。時世祖居潛邸。憲宗有旨。令僧道二家同詣上所辨析。二家自約。道勝則僧冠首而為道。僧勝則道削髮而為僧。僧問道曰。汝書化胡成佛。且佛是何義。道對曰。佛者覺也。覺天覺地覺陰覺陽覺仁覺義之謂也。僧曰。是殆不然。所謂覺者。自覺覺他覺行圓滿。三覺圓明故號佛陀。豈特覺天地陰陽仁義而<span class='corr'>已</span>耶。上謂近侍曰。吾亦先知仁義是孔子之語。謂佛為覺仁義。其說非也。道士又持史記諸書以進而欲取勝。帝師板的達癹合師八問曰。史記有化胡之說否。道曰無。又問老子所傳何經。曰道德經。曰道德經中有化胡事否。曰無。曰。史記中既無。道德經中又無。其為偽妄明矣。尚書姚樞曰。道者負矣。上命如約行罰。臣磐等聞老氏之為道也。以清淨為宗。無為為本。謙冲以處己。損抑以下人。非有貪欲好勝之事。厥後支分派列。徒屬䆮盛。襲訛成偽。誇誕百出。清淨一變而為汙穢。無為一變而無所不為。且夫釋氏之教宏闊勝大。非他教所儗倫。歷千百世聖帝明王莫不尊崇。東冐扶桑。西極昧谷。氷天桂海山河大地昆虫草木胎卵濕化有情無情百千萬類皆依佛蔭。生息動止於天地之間。故天上天下惟佛為尊。超出乎有生之表。歸極乎無礙之真。智周三界。神玅諸方。澤及大千。功用不宰。其大有如此者。慈航所至無溺不援。法雨所霑有生皆潤。臣磐等敬為之書。俾學老氏者有所警焉<span class='note-inline'>(通載)</span>。</p>
</div>
<div class='div-other'><a id='mulu446' />
<p class='h2'>程文海</p><p>文海。字鉅夫。避武宗諱。以字行。自號雪樓。特授光祿大夫。贈大司徒柱國。追封楚國公。<span class='corr'>諡</span>文憲。仁宗建旃檀像殿。鉅夫撰記。略曰。道非有像。作易者必擬諸形容。法本皆空。度世者暫資於色相。謂如指空為鏡。不若以鏡而喻空。即樹占風。將使識風而忘樹。是以雙林付囑舍利以凡聖而遍分。千輻經行足跡亘古今而常在。非眩神通於幻境。實開方便於迷津。所謂由自以會心。即心而即佛者也。栴檀瑞像者。佛之真像也。其猶萬影沉江如如不異。孤光透隙一一皆圓。夫豈擇地而容。盖以隨緣而應。望梅林而止渴。靡不同瞻。泛竹葉以言歸。誰堪共載。惟我聖天子道躋先聖。慈等覺皇。祝長樂之春秋恒遊佛地。企如來之歲月坐閱人天。爰命集賢大學士李衎及教禪耆德敘其本末。乃云。釋迦如來。淨飯王太子。生於甲寅四月八日。為成周昭王二十六年。既生七日。佛母摩耶夫人往生忉利。太子出家進道。穆王三年癸未道成。八年辛卯思報母恩。遂升忉利天為母說法。優闐國王自以久失瞻仰。欲見無從。乃刻栴檀為像。目犍連慮有缺漏謬。躬以神力攝三十二匠升忉利天。諦觀相好。三返乃得其真。既成。國王臣民奉之猶真佛焉。及佛自忉利天復至人間。王率臣庶同往迎佛。像騰步空中向佛稽首。佛為摩頂授記曰。我滅千年之後。汝從震旦廣利人天。由是瑞像在西土一千二百八十五年。龜茲六十八年。凉州十四年。長安十七年。江南一百七十三年。淮南三百十七年。復至江南二十一年。汴梁一百七十六年。北至燕京居今聖安寺十二年。北至上京大儲寺二十年。南還燕宮內殿五十四年。大元丁丑歲三月燕宮火。尚書石抹公迎還聖安寺。居今五十九年。當世祖至元十二年。遣大臣孛羅等四眾俻法駕仗衛音伎奏迎萬壽山仁智殿。建大聖萬安寺二十六年。自仁智殿奉迎於寺之後殿。世祖躬臨大作佛事。計自優闐王造像之歲至今延祐三年。凡二千三百有七年矣<span class='note-inline'>(云云)</span>。古之聖人教民追遠報本之道。而於祭祀之禮。廟則木為之主。祭則孫為之尸。後也乃有像設焉。而不知其所由始。由斯觀之。其原於西域之俗也歟。夫佛為世出世間之尊。又何俟於贊述。然欲知佛之為佛。固不在於色相。而況於其似色相者乎。然苟不自其似而求之。又將無所措其歸向之心。是故法身無相必假相以表真。至道絕言亦因言而階玅。若於粗者猶拳拳而不忘。則其進也殆庶幾乎。夫以金石之捍堅猶未能必可久。今以一木之為而綿歷若此。然而佛之自衛固甚周。而人之保之也抑豈一手足之功哉。嗟夫遡延二千年有奇。至於陛下然後發德音。紀洪烈。非緩也。熈明之治至是而始隆。雖典祀之外猶必以斯文文之也。然則化之漸被者廣矣。不其盛歟<span class='note-inline'>(通載)</span>。</p>
</div>
<div class='div-other'><a id='mulu447' />
<p class='h2'>趙孟頫</p><p>孟頫。字子昂。吳興人。宋太祖子秦王德芳之後也。至元二十三年行臺侍御史程鉅夫奉詔搜訪遺逸。於江南得孟頫。以之入見。孟頫才氣英邁。神彩煥發。如神仙中人。世祖顧之喜。使坐右丞葉李之上。或言孟頫宋宗室子。不宜使近左右。帝不聽。累官至翰林學士承旨。至治元年六月卒。年六十九。追封魏國公。<span class='corr'>諡</span>文敏<span class='note-inline'>(元史)</span>。孟頫四五歲時聞母丘夫人說臨月夢一僧入寢室。覺而生孟頫。故十一二歲便好寫金剛經。後但與僧語便若眷屬。至於今六十有五矣。日擾擾人事。不能有所悟入。恒以自嘆<span class='note-inline'>(公跋華嚴經合部)</span>。孟頫重天目中峰之道。每受師書必焚香望拜。與師書必自稱弟子。公提舉江淛儒學。叩師心要。師為說防情復性之旨。公後入翰林。復遣問金剛般若大意。師答以略義一卷。公每見師所為文輙手書。又畫師像以遺同參<span class='note-inline'>(廣錄)</span>。中峰有勸修淨業偈一百八首。孟頫作贊曰。淨土偈者。中峰和尚之所作也。偈一百八首。按數珠之一周也。憫眾生之迷途。道佛境之極樂。或驅而納之。或誘而進之。及其至焉一也。弟子趙孟頫欲重宣此義。而說偈言。三千大千世界中。恒河沙數之眾生。一一眾生一一佛。一一惟心一淨土。而諸眾生無始來。因癡有欲增愛濁。根塵纏染不自覺。流轉生死墮惡趣。我師中峯大和尚。慈悲憐憫諸眾生。殷勤為作百八偈。普告恒沙諸有情。如是受病等痛切。若人依師所教悔。一念念彼阿彌陀。一念念<span class='corr'>已</span>復無念。自然往生安樂國。阿彌陀佛為接引。徑坐金色蓮華臺。池中蓮花如車輪。微風吹香遍法界。頻伽並命及鸚鵡。白鶴孔雀播玅音。黃金界道七寶樹。宴坐受茲勝玅樂。諸惡苦趣咸無有。悉皆吾師之所度。實無眾生師度者。惟眾生心淨土故。是故我今稽首禮。重讚我師之弘願<span class='note-inline'>(廣錄并本集)</span>。</p>
</div>
<div class='div-other'><a id='mulu448' />
<p class='h2'>袁桷</p><p>桷。字伯長。四明人。大德初。閻復．程文海．王構薦為國史院檢閱。累官至翰林侍講學士。<span class='corr'>諡</span>文清。有清容集行於世。撰禪林清規序。略曰。釋氏之教為三宗。見於動作日用。不敢一有犯越者為律宗。達磨之學則不然。調伏於準繩之外。放形骸。黜邊幅。守禮者莫能與之辯。而其從心不踰矩。卒有合於自然。是則繕性之効。略外以理內於斯。見之矣。淫欲嗔恚皆謂之道。大雄氏託言為喻。將以語夫上智。愚者不察。悉得以自恣。職教者憂之。於是為清規而曲為之防<span class='note-inline'>(云云)</span>。華嚴寺碑有云。大雄氏曰。性本至善。遷以隨欲。欲由妄生。性日益昏。故為物為變。至於摩蕩轇轕生死靡分。於是有懺解之說焉。有追崇之說焉。使生得以斷。死得以離。則本性湛空無有垢累。道奚病矣。華嚴說辭以富貴為喻。終之以返真復初。俾世之所景慕。由境以入。因境而悟。入於無相。其於喻也深有旨矣。書噩上人撰慈照師行述。略曰。佛氏之言汪洋浩愽。譯潤有工拙。體製則一言。佛者三宗。而習禪學者必以悟入為證。將從其言耶。則質野不足以傳遠。引而刪之。又懼其不與道合。夢堂噩上人示所為慈照師行述。泊焉若玄酒之致其誠。韜兮若絅衣之蒙其飾。逞奇闡幽大小委折。各當其職。合儒者之辭。傳信永遠為無疑也<span class='note-inline'>(清容集)</span>。</p>
</div>
<div class='div-other'><a id='mulu449' />
<p class='h2'>虞集</p><p>集。字伯生。宋丞相允文五世孫。其先蜀人。父汲。宋黃崗尉。宋亡僑居臨川之崇仁。大德初始至京師。以大臣薦授大都儒學教授。除國子助教。自將仕郎十二轉為通奉大夫。封仁壽郡公。<span class='corr'>諡</span>文靖。甞闢右室。書邵堯夫詩題曰。邵菴故世稱邵庵先生接方外士。必扣擊其說。以為聖人之教不明。為學者無所底止。苟於吾道異端疑似之間不能深知。而欲竊究夫性命之原。死生之故。其不折而歸之者否矣<span class='note-inline'>(元史)</span>。甞曰。佛以因果二法制服得天下人心。無智愚賢不肖。總出不得這兩個字。撰北磵簡公塔銘。有曰。自昔奇偉之士。或曠世一遇。其不恒見於天下者何也。盖甞聞之。豈無其人哉。自夫世務之沉冥。俗學之纏糺。有不足以摯而留之者。於是脫然自拔於浮沉起滅之表。以求其本初之極至者。皆其人也。晦機熈公塔銘有曰。聞佛氏之宗。禪者其度人也。以悟為則。必使自致於思慮之所不及。時至機應則決而啟之。是以言發意解。解泯言忘。謂之不立文字。豈欺我哉。水陸緣起贊略曰。一切眾生皆具佛性。如摩尼珠五色隨應。如何累劫業識相因。無明展轉生死根塵。我佛慈悲施方便力。如大醫王救彼痼疾。餓者與飽渴者與漿。幽暗與明熱惱與凉。況爾六道諸苦隨業。不藉佛恩何由自潔。杭州報國寺鐘銘曰。我以慈悲大願力。運大音聲作佛事。充滿虗空體無礙。有間即覺成解脫。人天龍海無盡際。過去未來見在者。一音所攝悉平等同我報國如報佛。永住堅固宣玅法<span class='note-inline'>(邵庵集)</span>。</p>
</div>
<div class='div-other'><a id='mulu450' />
<p class='h2'>揭奚斯</p><p>奚斯。字曼[(厂@((既-旡)-日+口))*頁]。龍興富州人。大德初擢為授經郎。累官至翰林直學士侍講學士同知經筵事階中奉大夫。封豫章郡公。<span class='corr'>諡</span>文安。甞撰中峯廣錄序。略曰。叢林㘽培滋植必以其道。苟不以其道而偷安利養貪欲嗔恚。是皆叢林斫伐之斧斤殞獲之霜霰耳。至於推明其法。必使之斷言語。絕依解。參則真參悟則實悟。乃始謂之傳佛心宗。其煅煉之穩密。勘辯之明確。無假借。無回互。凜凜然烈日嚴霜可畏也<span class='corr'>已</span>。至若提撕放揚。則如四凟百川。千盤萬轉衝山激石。不歸於海不<span class='corr'>已</span>也。其大機大用見於文字有如此也<span class='note-inline'>(廣錄并元史)</span>。</p>
</div>
<div class='div-other'><a id='mulu451' />
<p class='h2'>馮子振</p><p>子振。攸州人。自號海粟居士。其豪俊與陳剛中略同。剛中敬畏之。子振於天下書無所不記。當其為文也。酒酣耳熱。命侍史二三人潤筆。以俟子振疾書。隨紙多寡頃刻輙盡<span class='note-inline'>(元史)</span>。甞撰梅花百詠呈中峰和尚。又為中峰撰淨土偈贊并序曰。幻住道人淨土偈。一百八首數等念珠。若人念念阿彌。如晉唐向上諸賢劉遺民．白香山輩同參淨社。是人獲福無量。即得淨土現前。到他日持珠默坐時。一百八偈三千二十有四言。元不曾說一字爾。時發願學人馮子振稽首作禮而作讚曰。我觀幻住師。於幻無所住。雖不住於幻。能覺如幻人。幻人汝當知。垢與淨相對。雖垢即淨性。淨土應現前。是故幻住師。演說淨土偈。偈本不須說。說偈一<span class='corr'>已</span>多。手提古佛機。數與念珠等。善知識觀察。是偈非世間。假使古佛生。所說亦如是。悟即一偈了。百八偈亦然。凡夫一偈迷。何況百八偈。一偈偈四句。句句義畢彰。字數逾三千。其實無一字。偈迷念珠轉。偈悟轉念珠。若人於此中。一一總無念。於無念念佛。無念亦復無。紅爪紺髮螺。種種日毫相。有目具瞻仰。月面照日輪。花敷四色蓮。出微玅香潔。所生皆淨土。云何更西方。是人見彌陀。悉得安隱住。</p>
</div>
<div class='div-other'><a id='mulu452' />
<p class='h2'>柳貫</p><p>貫。字道傳。東陽人。甞為太常博士。撰竺元道公語錄序。略曰。禪有機而兵有法。故談禪如用兵。必至於客主兼對迹用雙泯。而後忘法證法忘機契機。勝玅圓明有不足言矣。少林初祖佩道東來。以為三世諸佛實無有法而實未甞忘法。道不累言。言累道矣。其曰不立文字見性成佛者。將以蕩雜識之情塵。示明心之指要。非徒以矯夫造論稱師枝辭蔓語之失而<span class='corr'>已</span>也。</p>
</div>
<div class='div-other'><a id='mulu453' />
<p class='h2'>黃溍</p><p>溍。字晉卿。婺州義烏人。延祐二年第進士。授台州寧海丞。自將仕郎七轉至中奉大夫。封江夏郡公。<span class='corr'>諡</span>文獻。有日損齋稿三十三卷。溍與抑貫．虞集．揭奚斯遊。人號曰儒林四傑<span class='note-inline'>(元史)</span>。甞撰虎丘寺記。略曰。自佛學行於中土。法幢所建必天下之名山。莫不侈為寶構華居以宅夫形勝。盖以表靈山之未散。作大眾之依怙。俾來者睹相而生信也。丹青土木之事。雖若涉於有為。而事之於理不相留礙。推理而適於事。清淨覺地即大伽藍。混事而歸於理。積土聚沙皆<span class='corr'>已</span>成佛。一切世間成住壞空之相。固未有出於心境之外者。苟非乘方便力。遊戲如幻。安能具大莊嚴為無上之勝因也哉。蔣山誌公塔院記。結語云。若夫聖師為如來使。密贊化機。乘方便而示現有生。假神通而攝誘群品。不思議事固非凡情所能度量也<span class='note-inline'>(本集)</span>。茲上人扁其庵曰息。公為之銘曰。謂庵非人。孰累於名。謂人非庵。名孰與嬰。所息者境。能息者智。庵耶人耶。依正不二。剎那之頃。能所雙忘。十剎何短。一息何長。勿生疲勞而止中路。出此草庵非汝住處。</p>
</div>
<div class='div-other'><a id='mulu454' />
<p class='h2'>胡長孺</p><p>長孺。字汲仲。號石塘。永康人。主寧海簿。晚寓武林坐逝。甞搆齋曰顏樂。與趙孟頫．韓明善．段吉甫．郭斯道諸公論道齋中。汲仲甞著大同論。有曰。孟子沒一千四百年。道潛統絕。子周子出。然後潛者復光。絕者復續。河南程氏二子得周子之傳。周子之傳出於壯固竹林寺壽涯禪師。程子四傳而得朱氏文公。文公後得張欽夫講究此道。方覺脫然處。曰。前日所聞於竹林而未之契者。皆不我欺矣。元來此事與禪學十分相似。學不知禪。禪不知學。互相排擊。都不胷劄著病處。亦可笑也<span class='note-inline'>(大同論)</span>。</p>
</div>
<div class='div-other'><a id='mulu455' />
<p class='h2'>韓性</p><p>性。字明善。山陰人。魏忠獻公韓琦八世孫。隱居不仕。<span class='corr'>諡</span>莊節公。淹貫經史。精通內典。甞曰。佛居西土。風教有異。然極能勸化得人。我觀今人凡修佛事。未有不端心正念者。雖愚夫愚婦欲聞經禮像。必預齋戒持敬去欲。然後從事。雖吾聖人復生。勸人為善不過如此。正恐未能也。甞謂顏樂齋門人朱仲弘曰。佛去世<span class='corr'>已</span>久。後人如此恭敬他。誦他的言語。你道佛要人如此耶。教人如此耶。若強人從己。誰人肯從。如今人一句言語要行於一鄉亦不可得。且佛之言語奚翅數百萬里。凡日月光照所及處無不信服。仲弘聞之默然<span class='note-inline'>(性學指要)</span>。撰金剛助顯序曰。世雄利見普拯群迷。隨機立教。破我法之二執。遮種現之二疑。開摩訶衍之要門。示修多羅之總要。其惟金剛經乎。言密旨微。論說莫既。洪惟大士入日光之正定。奉覩史之密言轉授天親。輔傳聖教。譯八十行之偈。斷二十七種之疑。內鑒泠然。若合一揆。若夫潤文釋疏而意明。因疏通經而理現。義必宗於二論。釋每貫乎群言。其惟金剛助顯乎。助顯者。山陰定法師之所著也。迨今二百年。別峰同公流通教觀。契悟此書。刻之寶林丈室。俾予誌其後。嗟夫。因指見月。見月而忘指。因經見性。見性而忘經。經尚可忘。何況於疏。然文字不離於實相。演論豈外於真如。依福勝以較量。示受持之方軌。二空圓極。永超住相之愆。四眾奉行。同受成佛之記。</p>
</div>
<div class='div-other'><a id='mulu456' />
<p class='h2'>歐陽玄</p><p>玄。字元功。冀郡人。累遷翰林學士承旨榮祿大夫知制誥兼修國史。<span class='corr'>諡</span>文公。甞曰。程子平生愛看佛書。但不及朱子之博覽而究極其異同也。撰曇芳忠公塔銘。略曰。至治辛酉。師住蔣山。泰定乙丑正月二十四日梁王至建康。是夕寺菑。明日王詣寺問師曰。興復若何。師曰賴有大檀越在。明年範銅作鐘。王以寶珠施入冶罏。既成而寶珠瑩然在鐘欵。萬歲上又問師曰。寺既毀矣。佛依何住。師曰。古佛過去。今佛再來。王大喜。王甞自舉鉏<span class='corr'>刺</span>地開基施財。囑師建梵宇。名曰崇禧。一日問師曰。衲子所謂蔣薄粥者何也。師曰將謂殿下忘却。又問曰。衲子所云三隻襪者何也。師曰。國內山川俱踏遍。今朝親到梵王家。致和元年王入登大寶。改元天曆。遣使函香至蔣山謝寶公兼勞師。二年春遣使特授師大中大夫廣慈圜悟大禪師。住持大崇禧萬壽。兼領蔣山太平興國禪寺。至正二年行宣政院使納麟高公起師住徑山。五年特旨命師住大龍翔集慶寺。六年三月退居廣慈庵。七月寺灾。師惕然。念先皇厚恩而起。再主寺事。七年寺成。八年示寂。闍維舍利無筭<span class='note-inline'>(銘不錄)</span>。</p>
</div>
<div class='div-other'><a id='mulu457' />
<p class='h2'>鄧文原</p><p>文源。字善之。巴西人。為翰林待制兼國史院編修。<span class='corr'>諡</span>康莊。撰石林鞏公塔銘曰。佛氏之道。非有非空。非垢非淨。是正法宗。俗昧原本。囂昏蕩潏。不有津筏。曷拯於溺。言為理筌。理得言忘。有泥言說。大道榛荒。惟石林師。祇園之傑。一念昭容。萬法了徹。本無有法。為覺群迷。出方便慧。作誨導師。南山繚屏。慧日其頂。自師之亡。山空雲冷。師亦不亡。空無生滅。勒銘山阿。昭示來哲。</p>
</div>
<div class='div-other'><a id='mulu458' />
<p class='h2'>張翥</p><p>翥。字仲舉。號蛻庵。封潞國公。有衡山二十三題之詩。今止錄若干首。般若寺曰。般若南朝寺。思公第一傳。拓開方丈地。坐斷再生禪。貝葉收經夾。曇華散法筵。山靈應夜夜。來禮佛燈前。一坐岩曰。初地靈峰下。重來為講經。神應合掌受。石亦點頭聽。雲鶴隨飛盋。湖龍入淨瓶。至今華雨處。長照一燈青。二生塔曰。塔寺前朝舊。山林宿業空。法身無幻壞。藏骨自神通。寶供珊瑚碧。珠光舍利紅。無緣香一瓣。回向佛堂中。三生藏曰。神僧涅槃處。那有去來今。尚記三生石。難磨萬古心。地埋禪剎古。山掩岳祠深。長日閒鐘梵。蕭蕭楓桂林。定心石曰。燕坐百念息。湛然方寸間。相無分彼我。空<span class='corr'>已</span>判真頑。魑魅來相試。芻尼去不還。從人咲癡衲。長日此看山。磚鏡亭曰。曹溪一祖後。衡岳世多賢。分得燈相續。提將密印傳。法音風萬籟。禪性月中天。珍重磨磚喻。微機要自詮。大慧塔曰。大慧談經地。林園即給孤。鑿雲藏舍利。鞭石起浮圖。風鐸時喧寂。天燈忽有無。沙門每來此。三遶作南謨。</p>
</div>
<div class='div-other'><a id='mulu459' />
<p class='h2'>楊維禎</p><p>維禎。字廉夫。越之諸暨人。泰定間以宏辭奧學登高科。出令天台。累遷至江西提舉學校通五經。晚年寓吳淞。築蓬臺玄閣於鶴城東門外。肆意文洒。傲兀於九峰三泖間。甞著大悲菩薩像志曰。車溪廣福寺主僧竺隱道師。得靈木三尺有六寸。於古張騫祠下。質堅如石。色紺紫。文成金線。焚之馨如栢。師命刻工為大悲菩薩千手眼像。介其友訓。求志於余。昔成都法師敏行。以大栴檀作千手眼像。求文於東坡道人。道人曰。其所以然。以一髮一毛為言曰。舉一髮而頭為之動。拔一毛而身為之變。髮即毛爾。道人取喻過重。又以世人一手一足一目一耳不能兼運。而菩薩應之弗亂。則智人亦有五事俱用。伎人至有分面笑哭。使菩薩分手為執。於執伎中。又分器動靜。勢有必不可者。是伎人高佛法。則佛法豈為神也乎。今夫髮一拔則頭為之痛。焚一髮則髮未甞痛。甲一搖則指為之痛。剪一甲則甲未甞痛。何也。吾以質諸菩薩。菩薩亦不能喻於我。則道人能應之說窮矣。師慧於文。如古契嵩。必慧於道。吾敢申以問之。頌曰。禹不西流。稷不冬黍。有能不能。物有定所。蜾呪而螟。蜣抱而蟬。物轉如此。佛胡不然。犀以望月。角含月華。象以聞雷。牙生雷花。物感如此。我胡不爾。感物轉物。佛大弟子。</p>
</div>
<div class='div-other'><a id='mulu460' />
<p class='h2'>蘇大年</p><p>大年。字昌齡。號西磵居士。楊州人。甞撰仲芳倫公語錄序。略曰。昔鷲嶺拈花。迦葉微笑。少林面壁。二祖安心。莫非揭示頂[寧*頁]上一著。所謂教外別傳者也。自曹溪而下。枝分派別。或棒或喝。或擎叉或竪指。其機用雖各不同。然而指示學者密契直源則一而<span class='corr'>已</span>。鳳臺仲芳禪師倫公。早歲徧參知識。履踐穩密。證悟切當。至於得坐披衣。為四海衲子之所崇仰。觀其提唱。識見明白。使夫學者死盡偷心。從上佛祖之道不墜。其於宗教豈曰小補哉。</p>
</div></div>
<p class='juan'>佛法金湯編卷第十六<p class="byline">天台釋如惺重校</p></p>
<div class='div-xu'><a id='mulu461' />
<p class='h1'>No. 1628-F 重刻佛法金湯編後序</p><p>我師象先清和尚宴寂之餘。甞於是編重加仇閱。一日出示惺曰。如來以正法眼藏付摩訶迦葉。以佛法付國王大臣。意非弟子內紹。則慧命安寄。非王臣外護。則教法凌夷。故漢明以來聖君賢臣不負所囑。所以泰公有是編也。吾欲行之未逮。子盍圖之。萬曆戊戌冬。予遊雲間。會陸宗伯．袁比部．俞僉憲及鄉進士錢公．姜公議修昭代金湯。以偹通考。因念先志所存。遂謀梓原編為四方蒐遺嚆矢。或者疑曰。韓朱孳孳排斥。世耳熟焉。今亦具載編中。何也。予曰。不然。竊聞五味相濟為和。唐虞之道不廢。吁咈苟求其是則排斥訕詆乃發明之深也。佛法巍巍。滿乾坤亘今古。愈久愈光。固知護法者之力。烏知非呵法者之互為力耶。聖教序為金城。佛骨表亦金城。護法論為湯池。無佛論亦湯池。韓朱所以始非之。終必是之。陽左之。陰實右之。吾知其不能迯於佛性外也。嗚呼。非三武孰知僧之不可滅。非韓朱又孰知教之不可廢。至我明太祖高皇帝。聖神天縱。弘廣佛乘。二百年來猗歟盛矣。間有一二珍拾韓朱唾餘。漫相詆[言*厲]。何異日月出矣而猶晦瞑莫辯。寧不長見咲于大方者乎。噫。泰公心亦勤矣。進可擴明哲之幽襟。退可銷拘攣之口業。潛神貝葉。枯木龍吟。始知古皇宣聖無二舌頭。毀不加損。譽不加隆。昔靈山八萬開士誓願護持。世尊辭云。吾有六萬恒河沙菩薩。於我滅後護持我法。若編中聖君賢臣名儒碩彥。非沙眾之示現耶。非乘願力為如來使耶。庚子夏月佛降生日工竣。原十卷。今分十六卷。僭勒簡末用紀歲月云爾。</p>
<p style="margin-left:6em">天台山慈雲禪寺沙門如惺識</p>
</div>
</div><!-- end of div[@id='body'] -->
</body></html>