<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu248' />佛法金湯編卷第九</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu249' />
<p class='h2'>韓愈</p><p>愈。字退之。鄧州南陽人。父仲卿。愈三歲而孤。鞠於嫂鄭氏。自知讀書。日記數千百言。元和十四年詔迎鳳翔法門寺塔佛指骨至京師。留禁中三日。五色光現。百僚稱賀。歷送諸寺。王公士民瞻奉捨施惟恐不及。時愈為刑部侍郎。上表極諫。帝大怒。將抵以死。裴度．崔群曰。愈言訐捂。罪之誠宜。然非內懷至忠。安能及此。願少寬假。乃貶潮州<span class='corr'>刺</span>史。既至潮。聞大顛禪師之名。致書請入郡問道。書曰。愈啟。孟夏漸熱。惟道體安和。愈弊劣。無謂坐事。貶官到此。久聞道德。竊思見顏。緣昨到來。未獲參謁。<span class='corr'>已</span>帖縣令。具人船奉迎。日久竚瞻。愈白。又書曰。愈啟。海上窮處。無與話言。側承道高。思獲披接。專輙有此咨屈。此旬晴明不甚熱。倘能乘閑一訪。實謂幸也。不宣。又書曰。愈啟。慧勻至。辱答問。珍悚無<span class='corr'>已</span>。所示廣大深迥。非造次可量。傳曰。書不盡言。言不盡意。然則聖人之意其終不可得而見耶。如此而論。讀來一百遍。不如親面對之。愈曰。道無凝滯。行無繫縛。苟非所戀著。則山林閒寂與城隍無異。大顛師論甚宏愽。而必守山林不至州郭。自激修行。立空曠無累之地者。非通道也。勞于一來。安於所識。道故如是。不宣。於是大顛至郡。愈甚敬焉。留師旬日。愈因祀神海上。登靈山。造其居問道曰。如何是道。師良久。愈罔措<span class='note-inline'>(云云)</span>。顛問愈曰。子之貌鬱然。似有不懌。何耶。愈曰。愈用於朝。享祿厚矣。一旦以忠言不用。竄逐播越嶺海。毒霧瘴氣日少發作。其生詎可保。安能有懌乎。顛曰。子直言於朝也。忠於君而不顧其身耶。抑尚顧其身強言之以狥名耶。且子之遭黜所言何事。愈曰主上迎佛骨入大內。愈以佛者夷狄之法耳。三代無佛而年祚永久。晉宋梁魏事佛。不夭則亂。恐主上惑於此。是以不顧其身而斥之。顛曰。若是則子言謬矣。佛也者蔭天人之大器。其道則妙萬物而為言。其言盡性命之理。其教則捨惡而趨善去偽而歸真。其視天下猶父之於子也。而子毀之。是猶子而刃父也。吾聞善觀人者。觀其道之所存而不較其所居之地。桀紂之居跖蹻之徒皆中國人也。然不可法者。以其無道也。舜生東夷。文王生西夷。由余生于戎。季札出於蠻。彼二聖二賢豈可謂之夷狄而不法乎。以五帝三王之代未有佛而長壽。外丙二年仲壬四年何其夭耶。以事佛之人主夭且亂。則漢明為一代之英主。梁武壽至八十六。豈必皆夭且亂耶。且子誦佛書。其疑與先王異者可道之乎。愈曰何暇讀彼之書。顛曰子以佛不道先王之法言。未甞讀彼之書。安知不談先王之法言耶。佛與人臣言必依於忠。與人子言必依於孝。及其言之至無方者也。無體者也。玅之又玅者也。愈曰師之言盡於此乎。顛曰。吾之所以告子者。盖就子之所能而為之言。非至乎至者也。愈曰幸聞其至者可乎。顛曰。誠爾心。盡爾性。窮物之理。極天之命。然後可聞也。愈量移袁州。復造顛廬施衣二襲。請別曰。愈也將去師矣。幸聞一言。顛曰。吾聞易信人者必其守易改。易譽人者必其謗易發。子聞吾言而易信之矣。庸知復聞他說不復以我為非哉<span class='note-inline'>(備稽古略)</span>。</p>
</div>
<div class='div-other'><a id='mulu250' />
<p class='h2'>權德輿</p><p>德輿。字載之。秦州略陽人。元和初拜禮部尚書同平章事。甞著草衣禪師宴坐記。略曰。信州南嶽有宴坐之地。而禪師在焉。師居三十年。州人以草衣號焉。足不蹈地。口不甞味。時無寒暑。一繩床而<span class='corr'>已</span>。身及智慧二俱清淨。微言軟語有時而聞。涉其境之遠近。隨其根之上下。如雨潤萬物風行空中。履其門閾皆獲趣入。若非斡玄機於無際。窮實相之源底。則四時攻於外。百疾生於內矣。古所謂遺物離人而立於獨者。禪師得之。嗚呼。世人感物以游心。心遷於物則利害生焉。吉凶形焉。牽縻羈鎻蕩而不復。而至人則返靜於動。復性於情。夭壽仁鄙之殊由此作也。斯盖世諦之一說耳。於禪師之道其猶稊稗耶<span class='note-inline'>(統紀)</span>。</p>
</div>
<div class='div-other'><a id='mulu251' />
<p class='h2'>李渤</p><p>渤。字濬之。初隱廬山。久之更徙少室。元和初。李巽．韋況交章薦之。以右拾遺召。不拜。穆宗召為考功員外郎。進諫議大夫。為江州<span class='corr'>刺</span>史日甞問歸宗常禪師曰。須彌納芥子即不問。如何是芥子納須彌。師曰。人傳使君讀萬卷書是否。渤曰然。師曰。摩頂至踵如椰子大。萬卷書何處著。渤有省<span class='note-inline'>(唐史并傳燈)</span>。</p>
</div>
<div class='div-other'><a id='mulu252' />
<p class='h2'>李泌</p><p>泌。字長源。初無妻。不食肉。代宗強詔食肉娶妻。德宗朝進禮部尚書同平章事。封鄴侯。聞瓚禪師居南嶽。人號嬾殘。泌往謁之。聞譯經聲先悲愴而後悅豫。知為隱者。候之良久。瓚撥火出芋食之曰。領取十年宰相。至是泌用事。為帝言其高行。詔徵之。使者至石窟宣麻。瓚寒涕垂頥凝然而坐不以介意。使回以聞。德宗益嗟敬之<span class='note-inline'>(唐史并傳燈)</span>。</p>
</div>
<div class='div-other'><a id='mulu253' />
<p class='h2'>孟簡</p><p>簡。字幾道。元和中為尚書。素好佛。韓愈與書有云。積善積惡殃慶自以類至。何有去聖人之道從夷狄之教<span class='note-inline'>(云云)</span>。簡答書云。來示云。積善積惡殃慶自以類至。若是則釋氏辨之精詳。盡欲人積善耳。故迦文為大士言六度。為中根言十二因緣。為小根言四聖諦。又云。依法不依人。假如飛廉惡來之所為者皆亡國滅身之道。故雖華夏其可從乎。夏禹文王之所作皆萬世受賜。故雖戎狄其可斥乎。閤下徒以夷狄之說辱聖賢之身。聖賢之身必能忍辱。聖賢之法其可辱乎。深所不取也。但閤下不奉即<span class='corr'>已</span>。區區毀黷。豈積善之云乎。彼楊墨老氏之書。其所述。作於理偏虗。非中道要切。釋氏之教則不然。大明積惡之根源。覈天下神道報應之微細。皎然言善惡之異路。為廣其道。奈何韓君以愚人下俚翁嫗之情見待之耶。然其法行於世。使人人自畏惡修善。豈不大助教化之防與<span class='note-inline'>(附見韓文公集)</span>。</p>
</div>
<div class='div-other'><a id='mulu254' />
<p class='h2'>梁肅</p><p>肅。字敬之。安定人。以補闕修史侍皇太子。卒贈禮部郎中。學天台教於荊谿禪師。深得心要。以止觀文義弘愽。覽者費日。乃刪定為六卷。行於世。有天台禪林寺碑．天台止觀統例．智者大師傳論<span class='note-inline'>(統紀)</span>。</p>
</div>
<div class='div-other'><a id='mulu255' />
<p class='h2'>于頔</p><p>頔。字允元。貞元十四年拜山南東道節度使。初為湖州<span class='corr'>刺</span>史日。進沙門皎然杼山詩集藏於御書殿。頔甞問紫玉禪師。如何是黑風吹其船舫漂墮羅剎鬼國。師曰。于頔這客作漢。問恁麼事作麼。頔當時失色。師指云。祇這箇便是漂墮羅剎鬼國也。頔聞<span class='corr'>已</span>信受<span class='note-inline'>(傳灯)</span>。</p>
</div>
<div class='div-other'><a id='mulu256' />
<p class='h2'>李吉甫　武元衡　高崇文　薛華　鄭餘慶　陸長源</p><p>吉甫。字弘憲。元和二年擢中書侍郎同平章事。甞請清涼觀師為述華嚴正要一卷。武元衡。字伯蒼。元和中拜相。甞請清涼著法界觀玄鏡一卷。高崇文。其先自渤海徙幽州。七世不異居。開元中再表其閭。累官金吾將軍。擒劉闢有功。封南平郡王。請清涼著鏡燈說文一卷。薛華。為滑州節度使。與孟簡．錢徽．白居易．杜羔等請清涼製七處九會華藏界圖心鏡說文十卷。鄭餘慶。字居業。鄭州滎陽人。擢進士第。貞元中拜同平章事。請清凉造華嚴綱要三卷。陸長源。吳中人。為汝州<span class='corr'>刺</span>史。甞撰華嚴經清凉疏序。略曰。大方廣佛華嚴經者。西方謂之圓滿修多羅也。大者如宇之覆。方者如地之載。廣者籠萬有而為義。佛者總十號而稱首。華者行業之繁繪。嚴者莊敬之成飾。其功大。其德圓。法教之宗系。經論之泉藪。江河之歸東海。星象之拱北辰。微妙甚深不可得而稱也。又甞請清凉撰三聖圓融觀一卷<span class='note-inline'>(清涼國師碑刻)</span>。</p>
</div>
<div class='div-other'><a id='mulu257' />
<p class='h2'>張仲素</p><p>仲素。為翰林學士。元和十四年二月憲宗勑仲素撰佛骨碑。略曰。岐陽法雲寺鳴鸑阜有阿育王所造之塔。藏佛指節。太宗特建寺宇加之重塔。高宗遷之洛邑。天后薦以寶函。中宗記之國史。肅宗奉之內殿。德宗禮之法宮。據本傳必三十年一開。則玉燭調。金鏡朗。氛祲滅。稼穡豐<span class='note-inline'>(唐史)</span>。</p>
</div>
<div class='div-other'><a id='mulu258' />
<p class='h2'>白居易</p><p>居易。字樂天。其先太原人。後徙居下邽。居易敏悟絕人。工文章。年十七登進士第。元和中對䇿乙等。仕至刑部尚書。居易於東都所居。疏沼種樹。搆石樓於香山。自號香山居士。又曰醉吟先生。甞問心要於凝禪師。得八言廣為八偈。八言謂覺觀定慧明通濟捨。其觀偈曰。以心中眼。觀心外相。從何而有。從何而喪。觀之又觀。則辨真妄<span class='note-inline'>(八偈見長慶集)</span>。元和四年詔惟寬禪師入見問禪要。勑居易問師曰。既云禪師。何以說法。師曰。無上菩提者。被於身為律。說於口為法。行於心為禪。律即是法。法不離禪。長慶二年居易知杭州。往問道於鳥窠禪師。師曰。諸惡莫作。眾善奉行。居易曰三歲孩兒也恁麼道。師曰。三歲孩兒雖道得。八十老翁行不得。居易服其言。作禮而去。後至廬山謁歸宗常禪師。值師泥壁。師問曰。君子儒。小人儒。居易曰君子儒。師打泥杇一下。居易遂過泥。師接得便用。良久云。莫便是快俊底白侍郎麼。居易云不敢。師云祇有過泥分。甞勸一百四十八人結上生會。行念慈氏名。坐想慈氏容。願當來世必生兜率。晚歲風痺。遂專志西方祈生安養。畵西方變相一軸。為之願曰。極樂世界清淨土。無諸惡道及眾苦。願如我身病苦者。同生無量壽佛所。一夕念佛坐榻上。倐然而逝。居易甞於鉢塔寺依如大師受八關齋戒者九度<span class='note-inline'>(舊唐史并傳灯)</span>。太和三年蘇州重玄寺刊石壁經成。居易撰碑。略曰。夫開示悟入諸佛知見。以了義度無邊。以圓教垂無窮。莫尊於法華經。證無生忍。造不二門。住不思議解脫。莫極於維摩經。攝四生九類入無餘涅槃。實無得度者。莫先於金剛經。壞罪集福。淨一切惡。莫急於尊勝陀羅尼經。應念隨願往生。莫切於彌陀經。用正見觀真相。莫出於普賢行法經。詮自性。認本覺。莫深於實相法密經。空法塵。依佛智。莫過於般若心經。是八種經。具十二部三乘之要旨。萬佛之秘藏盡矣<span class='note-inline'>(長慶集)</span>。</p>
</div>
<div class='div-other'><a id='mulu259' />
<p class='h2'>龐蘊</p><p>蘊。字道玄。衡陽人。世本業儒。志求真諦。初謁石頭遷禪師問。不與萬法為侶者是甚麼人。遷以手掩其口。豁然有省。一日遷問曰。日用作麼生。蘊曰。若問日用事。即無開口處。乃以偈呈遷。遷然之。後參馬祖。問曰不與萬法為侶者是什麼人。祖云。待汝一口吸盡西江水即向汝道。蘊頓領玄要。元和中北遊襄漢。居郭西小舍。一女靈照常製竹漉籬賣以供朝夕。將逝令靈照出視早晚。及午以報。女遽曰。日<span class='corr'>已</span>中矣。而有蝕也。蘊出戶視之。女即登父座合掌坐亡。蘊笑曰。吾女鋒捷。於是更留七日。州牧于頔問疾。蘊謂曰。但願空諸所有。慎勿實諸所無。言訖枕頔膝而化<span class='note-inline'>(傳灯)</span>。</p>
</div>
<div class='div-other'><a id='mulu260' />
<p class='h2'>柳宗元</p><p>宗元。字子厚。河東人。少精敏絕倫。為文章卓偉精緻。第進士博學宏辭科。貞元中拜監察御史。元和中為柳州<span class='corr'>刺</span>史。後貶永州司馬。因自放山澤間。其湮厄感鬱一寓諸文。送濬上人歸省序略曰。金仙氏之道本於孝敬。而後積以眾德歸於空無。其教曰禪曰法曰律。上人專於律行。恒久彌固。其儀刑後學者歟。誨於生靈。觸類蒙福。其積眾德者歟。覲於高堂。視遠如邇。其本孝敬者歟。撰南岳般舟和尚碑。略曰。和尚心大行密。體卑道尊。以為由定發慧必用毗尼。師即崇嶺作精室曰般舟臺焉。嗚呼。無得而修。故念為實相。不取於法。故律為大乘。萬行方厲。一性恒如。寂用之涯不可得也。送浩初上人序略曰。儒者韓退之病予嗜浮圖言。訾予與浮圖遊。且曰見送元生序不斥浮圖。浮圖誠有不可斥者。往往與易．論語合。誠樂之。其與性情奭然。不與孔子異道。退之好儒。未能過<span class='corr'>揚</span>子。揚子之書於莊墨申韓皆有取焉。浮圖者反不及莊墨申韓之怪僻險賊耶。曰以其夷也。果不信道而斥焉以夷。則將友惡來盜跖而賤季札由余乎。非所謂去名求實者矣。吾之所取者。與易．論語合。雖聖人復生。不可得而斥也。退之所罪者其迹也。撰淨土院記。略曰。中州之西數萬里。有國曰身毒。釋迦如來示現之地。彼佛言曰。西方過十萬億佛土。有世界曰極樂。佛號無量壽如來。其國無三惡八難。眾寶以為飾。其人無十纏九惱。群聖以為友。有能誠心大願歸心是土者。苟念力具足則生彼國。永出三界得不退轉。其言無所欺也。晉時廬山遠法師作念佛三昧詠。大勸於時。其後天台顗大師著釋淨土十疑論。宏宣其教。迷者賴焉。盖其留異迹而去者甚眾。撰南岳大明律師碑。略曰。儒以禮立。仁義無之則壞。佛以律持。定慧去之則喪。是故離禮於仁義者。不可與言儒。異律於定慧者。不可與言佛。撰六祖能大師碑。略曰。自有生物則好鬪奪喪其本實。誖乖淫流莫返於初。而浮圖說後出推離還源合所。謂生而靜者梁氏。好作有為。達磨譏之。空術益顯。六傳大鑒。其道以無為為有。以空洞為實。以廣大不蕩為歸。其教人始以性善。終以性善。不假耘鋤。本其靜矣<span class='note-inline'>(全文並見本集)</span>。</p>
</div>
<div class='div-other'><a id='mulu261' />
<p class='h2'>李翱</p><p>翱。字習之。後魏尚普左僕射冲十世孫。中進士第。元和初為國子愽士史舘修撰。甞為朗州<span class='corr'>刺</span>史。仰慕藥山惟儼禪師道風。屢請不赴。乃特入山致敬。藥山端然看經殊不顧視。翱乃云見面不如聞名。拂袖便行。藥山却召翱。翱回首。何得貴耳賤目。遂頂拜。起問如何是道。藥山以手指天。復指淨瓶。翱曰不會。藥山云。雲在青天水在瓶。翱拜謝。乃呈偈云。鍊得身形似鶴形。千株松下兩函經。我來問道無餘事。雲在青天水在瓶。一夕師登山。忽雲開見月。大嘯一聲。聲落澧陽八九十里。翱聞之。復寄偈曰。選得幽居愜野情。終年無送亦無迎。有時直上孤峰頂。月下披雲嘯一聲。翱甞著復性三篇。其一謂情昏則性匿忘情則復性。其二謂無思則寂照。其三謂昏而不思終不明道<span class='note-inline'>(傳燈并本集)</span>。</p>
</div>
<div class='div-other'><a id='mulu262' />
<p class='h2'>裴度</p><p>度。字中立。河東聞喜人。歷四朝。文宗詔節度河東。二年拜中書令封晉國公。<span class='corr'>諡</span>文忠。甞與三十餘人問道於國一欽禪師。行門人禮。在河東時奏五臺佛光寺慶雲現。見文殊乘獅子於空中。從者萬眾。帝遣使供萬菩薩。是日復有慶雲見<span class='note-inline'>(鐔津集)</span>。</p>
</div>
<div class='div-other'><a id='mulu263' />
<p class='h2'>庾承宣</p><p>承宣。登貞元八年第。與韓愈．歐陽詹等同榜。號龍虎榜。甞撰福州淨光塔銘。其序略曰。觀察使柳公．監軍使魚公相與言曰。報君莫大於崇福。崇福莫大於樹善。樹善莫大於佛教。教之本其在浮圖歟。夫浮圖者。上參諸天。下鎮三界。影之所蔭如日月之照。破昏為明。鈴之所響如金石之奏。聞聲生善。如是之福盡歸人主。謀之既臧。相顧踊躍。食王祿者樂於檀施。荷帝力者悅而獻工。役無告勞。功用斯畢。皇帝嘉焉。賜額曰貞元無垢淨光之塔<span class='note-inline'>(舊唐史)</span>。</p>
</div>
<div class='div-other'><a id='mulu264' />
<p class='h2'>劉禹錫</p><p>禹錫字夢得。系出中山。擢進士第。登愽學宏詞科。終檢校禮部郎中。甞撰六祖大鑒禪師第二碑曰。元和十年某月日。詔書追褒曹溪第六祖能公。<span class='corr'>諡</span>曰大鑒。實廣州牧馬總以疏聞。由是可其奏。後三年有僧道琳。率其徒由曹溪來。且曰願立第二碑。學者志也。維如來滅後中五百歲。而摩騰．竺法蘭以經來華。人始聞其言。猶夫重昏之見曶爽。後五百歲而達磨以法來華。人始傳其心。猶夫昧旦之覩白日。自達磨六傳至大鑒。如貫意珠。有先後而無同異。世之言真宗者所謂頓門。初達磨與佛衣俱來。得道傳付以為真印。至大鑒置而不傳。豈以是為筌蹄耶。芻狗耶。將人人之莫<span class='corr'>己</span>若。而不若置之耶。吾不得而知也。按大鑒生新州。三十出家。四十七年而歿。百有六年而<span class='corr'>諡</span>。始自蘄之東山。從第五師得授記以歸。高宗使中貴人再徵。不奉詔。第以言為貴。上敬行之。銘曰。至人之生無有種類。同人者形。出人者智。蠢蠢南裔降生傑異。父乾母坤獨肖元氣。一言頓悟不踐初地。五葉相承授以寶器。宴坐曹溪世號南宗。學徒畟來如水之東。飲以妙藥差其瘖聾。詔不能致許為法雄。去佛日遠群言積億。著空執有各走其域。我立真筌揚起南國。無修而修無得而得。能使學者還其天職。如黑而迷仰見斗極。得之自然竟不可傳。口傳手付則礙於有。留衣中堂得者天授。又撰佛衣銘曰。佛言不行。佛衣乃爭。忽近貴遠。古今常情。尼父之生。土無一里。夢奠之後。履存千祀。惟昔有梁。如象之狂。達磨救世。來為醫王。以言不痊。因物乃遷。如執符節。行乎復關。民不知官。望車而畏。俗不知佛。得衣為貴。壞色之衣。道不在茲。由之信道。所以為寶。六祖未彰。其出也微。既還狼荒。憬俗蚩蚩。不有信器。眾生曷歸。是開便門。非止傳衣。初必有終。傳豈無<span class='corr'>已</span>。物必歸盡。衣胡久恃。先終知終。用乃不窮。我道無朽。衣於何有。其用<span class='corr'>已</span>陳。孰非芻狗。</p>
</div>
<div class='div-other'><a id='mulu265' />
<p class='h2'>李德裕</p><p>德裕。字文饒。吉甫子也。其先贊皇人。穆宗即位擢翰林學士。官至司徒同平章事。終崖州司戶參軍。懿宗追贈衛國公。寶曆中。公以淮海書院及所居宅建甘露寺。以資穆宗冥福。時甘露降故名<span class='note-inline'>(本傳并潤州圖經)</span>。</p>
</div>
<div class='div-other'><a id='mulu266' />
<p class='h2'>萬敬儒</p><p>敬儒。廬州人。三世同居。喪親廬墓<span class='corr'>刺</span>血寫佛經。斷手二指輙復生。宣宗表其家<span class='note-inline'>(唐書本傳)</span>。</p>
</div>
<div class='div-other'><a id='mulu267' />
<p class='h2'>吳道子</p><p>道子。陽翟人。初名道子。玄宗改名道玄。工畫。下筆有神。玄<span class='corr'>宗</span>召入供奉。於景公寺畵地獄變相。都人咸觀。皆懼罪修善。兩市屠沽不售<span class='note-inline'>(名畫記并統紀)</span>。</p>
</div>
<div class='div-other'><a id='mulu268' />
<p class='h2'>杜荀鶴</p><p>荀鶴。字彥之。早有詩名。大中中登<span class='corr'>科</span>。後遷主客員外郎。天祐初卒。自號九華山人。有詩集行世。其送僧詩曰。利門名路兩無憑。百歲風前短焰燈。只恐為僧心不了。為僧心了總輸僧。</p>
</div>
<div class='div-other'><a id='mulu269' />
<p class='h2'>李舟</p><p>舟。字公度。隴西人。岑之子也。有文章。高志氣。杜甫有詩二十六韻送之。首云。代北有豪鷹。生子毛盡赤<span class='note-inline'>(云云)</span>。舟甞云。釋迦生中國。設教如周孔。周孔生西方。設教如釋迦。天堂無則<span class='corr'>已</span>。有則君子登。地獄無則<span class='corr'>已</span>。有則小人入<span class='note-inline'>(李肇國史補)</span>。</p>
</div>
<div class='div-other'><a id='mulu270' />
<p class='h2'>陸亘</p><p>亘觀察池州時。普願禪師居南泉三十年。亘請入郡伸弟子禮。亘曰。弟子亦薄會佛法。師曰大夫十二時中作麼生。亘曰寸絲不掛。師曰堦下漢。亘見人雙陸。拈起骰子。云恁麼不恁麼。祇恁麼信彩去時如何。師拈起云。臭骨頭。花十八<span class='note-inline'>(傳灯)</span>。</p>
</div>
<div class='div-other'><a id='mulu271' />
<p class='h2'>李節</p><p>節為河東節度巡官。大中八年潭州岳麓寺沙門疏言往太原求大藏經。河東節度使司空盧鈞．副使韋宙以經施之。節餞之以序曰。業儒之人喜排釋氏。其論必曰禹湯文武之代皆無有釋。釋氏之興。源於漢。流於晉。瀰漫於宋魏齊梁陳隋。此衰世之所奉也。宜一掃絕剗草之。使不得滋。論者之言粗矣。抑能知其然未知其所以然也。吾請精而言之。昔有一夫膚腯而色凝。氣烈而神清。怡然保順。醫與禱無用也。復一夫而有風濕之疴。背癃而足躄。耳聵而目瞑。於是用攻熨焉。事禳禬焉。是二夫者胡相反耶。病與不病異耳。嗚呼。三代之前世康人良。禹湯文武德義播之。周公孔子典教持之。道風雖微。漸漬猶存。詐不勝信。惡知避善。暨三代之季。世病矣。風俗大敗。詐力相乘。善以柔退。惡以強用。上下相仇激為怨俗也。釋氏之教以清淨恬虗為禪定。以柔謙退讓為忍辱。故怨爭可得而息也。以菲薄勤苦為修行。以窮達壽夭為因果。故貴賤可得而安也。怨爭息則干戈盜賊之不興。貴賤安則君臣民庶之有別。此佛聖人所以救衰世之道也。不有釋氏尚安救之哉。今論者不責衰世之俗為難移。而尤釋氏之徒為無用。是不憐抱病之夫而詬醫禱之為何人也。不思釋氏救世行化之為大益。而且病其宮墻之麗。徒眾之蕃。雕鎪彩繪之費。吾故曰能知其然不知其所以然也。會昌季年。武宗大剪釋氏。巾其徒。撤其居。容貌於土木者沉諸水。言論於紙素者投諸火。分命御史乘駟走天下察。敢隱匿者罪之。於是天下名藍真宇毀去若掃。天子建號之初。雪釋氏。不當廢也。亟下詔復之。而自湖以南。遠人畏法。體朝廷之嚴旨。焚撤經象殆無遺餘故。今明命雖頒。莫能得其經籍。道林寺湘西之勝遊也。有釋疏言。獨曰。太原府國家舊都佛祠最多。大帥司空盧公天下仁人。我第往求遺書。或可得。既上謁軍門。公果諾之。四馳以求逸文。月未幾得經律論五千四十八卷輦而歸。嘻釋氏救世之道既言之矣。向非我明君洞鑒理源。何能復行其道。非司空公克崇大法。何能復全其書。非沙門疏言深識法運。何能不憚遠求以遂茲盛典。奉聖上之命興釋氏之宗。惠及後人。其功用有不可勝言者<span class='note-inline'>(通論)</span>。</p>
</div>
<div class='div-other'><a id='mulu272' />
<p class='h2'>裴肅</p><p>肅。字中明。孟州濟源人。甞任越州觀察使。捐俸<span class='corr'>重</span>修龍興寺大佛殿<span class='note-inline'>(今寶林寺)</span>。初殿隳壞。眾請曇彥法師修之。彥曰非貧道緣力也。後三百年有緋衣功德主來興此殿。寺眾刻石記之。及肅赴任。施俸修殿。果應彥記<span class='note-inline'>(釋鑑)</span>。</p>
</div>
<div class='div-other'><a id='mulu273' />
<p class='h2'>裴休</p><p>休。字公美。肅子也。操守嚴正。晝講經。夜著書。終年不出戶。有饋鹿者。休不食。曰。蔬食猶不足。今一啖肉。後何以繼。擢進士為監察御史同中書門下平章事。宣宗甞曰。休真儒者。然嗜浮圖法。講求其說。當世嘲之而所好不衰。休<span class='corr'>刺</span>洪州。入龍興寺。觀畵壁曰。容儀可觀。高僧何在。眾無對。休曰此間有禪僧否。或曰。有運禪師混迹洒掃。可問之。休延至。以前語問之。運朗聲曰裴休。休曰諾。運曰在甚麼處。休豁然契會。遂延入府朝夕問道。因師黃蘗。休又甞與圭峰密禪師遊。入其閫域。受其顯訣。議者以圭峰為禪耶律耶經論耶。休論之曰。嘻。議者焉知大道之所趣哉。夫一心者萬法之總也。分而為戒定慧。開而為六度。散而為萬行。未甞非一心。一心未甞違萬行。禪者六度之一耳。何能總諸法哉。且諸祖或廣行法教。或專心禪寂。或蟬蛻而去。或火化而滅。而法必同。行不必同也。故密師之道以知見為玅門。以寂靜為正味。慈忍為甲盾。慧斷為劍矛。破內魔之高壘。陷外賊之堅陣。二乘不興。四分不振。吾師耻之。忠孝不並化。荷擔不勝往。吾師耻之。故皇皇於濟拔。汲汲於開誘。其四依之人乎。其十地之人乎。議者又焉知大道之所趣哉<span class='note-inline'>(高僧傳)</span>。左街僧錄內供奉三教談論賜紫大達法師端甫卒。休製碑。略曰。為丈夫者。在家則張仁義禮樂。輔天子以扶世<span class='corr'>導</span>俗。出家則運慈悲定慧。佐如來以闡教利生。捨此無以為丈夫。師年十七為比丘。自是經律論無敵於天下。德宗聞其名徵之。一見大悅。順宗仰其風。親之若昆弟。憲宗幸其寺。待之若賓友。由是天子益知佛為大聖人也。當是時。朝廷方削平區夏。天子端拱無事。詔和尚。率緇屬。迎真骨於靈山。開法場於秘殿。既而刑不殘。兵不黷。赤子無愁聲。江海無驚浪。盖參用真乘以毗大政之明効也。休平居不御酒肉。作勸發菩提心文。撰圓覺經序．法界觀序．禪源詮序。世服其精要<span class='note-inline'>(舊唐史并傳灯)</span>。</p>
</div>
<div class='div-other'><a id='mulu274' />
<p class='h2'>李商隱</p><p>商隱。字義山。懷州人。詩文瓌邁奇古。號西崑體。其讚佛偈曰。吾儒之師。曰魯仲尼。仲尼師聃。龍吾不知。聃師竺乾。善入無為。稽首大覺。吾師師師。商隱慕悟達國師知玄之道。以弟子禮事之。甞苦眼疾。乞玄冥禱。玄寄天眼偈三章。讀訖疾愈<span class='note-inline'>(僧傳統紀)</span>。</p>
</div>
<div class='div-other'><a id='mulu275' />
<p class='h2'>呂巖</p><p>呂巖真人。字洞賓。京兆人也。唐末三舉不第。偶於長安酒肆遇鍾離權授以延命術。自爾人莫之究。甞遊廬山歸宗書鍾樓壁曰。一日清閒自在身。六神和合報平安。丹田有寶休尋道。對境無心莫問禪。未幾道經黃龍山。覩紫雲成盖。疑有異人。乃入謁。值龍擊皷陞堂。龍見意必呂公也。欲誘而進。厲聲曰。座傍有竊法者。呂毅然出問。一粒粟中藏世界。半升鐺內煑山川。且道此意如何。龍指曰這守屍鬼。呂曰爭奈囊有長生不死藥。龍曰。饒經八萬劫。終是落空亡。呂薄訝飛劍脅之。劍不能入。遂再拜求指歸。龍詰曰。半升鐺內煑山川即不問。如何是一粒粟中藏世界。呂於言下有契。作偈曰。棄却瓢囊摵碎琴。如今不戀汞中金。自從一見黃龍後。始覺從前錯用心。龍囑令加護。後謁潭州智度覺禪師有曰。余遊韶郴。東下湘江。今見覺公。觀其禪學精明。性源淳潔。促膝靜坐收光內照。一衲之外無餘衣。一鉢之外無餘食。遠生死岸。破煩惱殻。方今佛衣寂寂兮無傳。禪理懸懸兮幾絕。扶而興者其在吾師乎。聊作一絕奉記。達者推心方濟物。聖賢傳法不離真。請師開說西來意。七祖如今未有人<span class='note-inline'>(五燈會元)</span>。</p>
</div></div>
<p class='juan'>佛法金湯編卷第九<p class="byline">天台釋如惺重校</p></p>
</div><!-- end of div[@id='body'] -->
</body></html>