<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法金湯編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu172' />佛法金湯編卷第六</p><p class="byline">會稽沙門　心泰　編</p><p class="byline">天台沙門　真清　閱</p>
<div class='div-other'><a id='mulu173' />
<p class='h2'>東魏</p><p style="margin-left:1em">都洛陽。徙鄴。帝諱善見。<span class='corr'>諡</span>孝靜。一主。十六年。</p>
</div>
<div class='div-other'><a id='mulu174' />
<p class='h2'>西魏</p><p style="margin-left:1em">都長安。起文帝乙卯。盡恭帝丙子。凡三主。二十一年。</p>

<div class='div-other'><a id='mulu175' />
<p class='h3'>文帝</p><p>帝諱寶炬。孝文之孫。京兆王愉之子。大統元年勑沙門道臻為沙門大統。是年造般若寺。帝每運慈悲。常行信捨。口誦法華。身持淨戒。起七覺殿為四禪室<span class='note-inline'>(辨正論)</span>。</p>
</div></div>
<div class='div-other'><a id='mulu176' />
<p class='h2'>北齊</p><p style="margin-left:1em">都鄴。起文宣帝庚午。盡幼主丁酉。凡六主。二十八年。</p>

<div class='div-other'><a id='mulu177' />
<p class='h3'>文宣</p><p>帝諱洋。字子進。高姓。歡第二子。文襄母弟。天保元年詔高僧法常入內講涅槃經。拜為國師<span class='note-inline'>(國師始此)</span>。二年詔僧稠入內敬受禪道。因從受菩薩戒法。稠留禁中四十餘日。勑於鄴城建雲門寺以居之。又詔置昭玄十統。以沙門法上為大統。置令史員五十餘人。所部僧尼四百餘萬。咸稟風教。帝築壇具禮。尊為國師。布髮於地。令上統踐之升座。后妃重臣皆受菩薩戒。六年初梁武下勑捨道。道士陸修靜不勝其憤遂奔魏。及文宣受東魏禪。尤崇佛教。靜忌之。請與釋子角法。靜呪諸沙門衣鉢皆飛。宮殿梁柱皆震。靜乃誇曰。沙門現一我當現二。今薄示微術。沙門退屈。帝顧謂大統法上曰佛門豈無人哉。法上令末座曇顯挫之。顯以稠禪師衣鉢置地。使呪不動。又以衣盋置梁上。亦不動。靜等相顧失色。顯又翹一足而立曰。吾<span class='corr'>已</span>現一。卿可現二。靜亦無對。群臣皆抃躍。詔曰。法門不二。真宗在一。求之正路。寂泊為本。祭酒道者。麯<span class='corr'>糵</span>是味。清虗焉在。胊脯斯甘。慈悲永隔。上異仁祠。下乖祭典。宜皆禁絕。不復尊事<span class='note-inline'>(高僧傳)</span>。七年帝以內藏梵經未譯。命三藏那連耶舍於天平寺翻譯。帝躬禮梵文。謂群臣曰。此三寶鴻基。禮宜偏敬。十年帝幸遼陽甘露寺。禪居深觀。勑非軍國大事不得聞<span class='note-inline'>(統記)</span>。</p>
</div>
<div class='div-other'><a id='mulu178' />
<p class='h3'>武成</p><p>帝諱湛。歡第九子。改元太寧。以三臺宮為大興聖寺。詔略曰。朕嗣膺寶祚。永為家祉。仰祗先志。尚竦玄門。可以三臺宮為大興聖寺。河清二年詔慧藏法師於太極殿講華嚴經。是年帝築壇於內。禮請上法師授戒。布髮於地令上師踐而升座。復剏報德寺。勑師主之。帝篤敬佛乘。創營寶塔。脫珍御服並入檀財。轉大品經月盈數會。層臺別觀皆建伽藍。璧玉珠璣咸充供具<span class='note-inline'>(釋監．弘明集)</span>。</p>
</div>
<div class='div-other'><a id='mulu179' />
<p class='h3'>後主</p><p>帝諱緯。字仁綱。武成長子。改元天統。隆化元年詔修鄴都白馬寺佛圖澄所造塔。得舍利三顆。盛以寶瓶。廣武王邕置水晶鉢行道祈請。舍利忽浮水面<span class='note-inline'>(統記)</span>。</p>
</div>
<div class='div-other'><a id='mulu180' />
<p class='h3'>顏之推</p><p>之推。武平中為黃門郎。仕至光祿大夫。舉家蔬食深信佛教。有顏氏家訓行于世。其歸心篇曰。神仙之事有金玉之費。頗為虗放。縱使得仙。終當有死。不能出世。不勸汝曹學之。佛家三世之事信而有徵。家素歸心。勿輕慢也。其間妙旨具於經論。不復於此贊述。但懼汝曹猶未牢固。略重勸誘耳。其戒殺訓曰。儒家君子。見其生不忍見其死。聞其聲不忍食其肉。高柴曾晳未知內教皆能不殺。此皆仁者自然用心也。含生之類莫不愛命。去殺之事必勉行之。原夫四塵五陰剖析形有。六舟三駕運載群生。萬行俱空千門入善。辨才智慧豈徒七經百氏之愽哉。明非堯舜周孔老莊之所及也。內外兩教本為一體。漸極為異深淺不同。內典初門設五種之禁。與外書五常符同。仁者不殺之禁。義者不盜之禁。禮者不邪之禁。智者不酒之禁。信者不妄之禁。歸周孔而背釋宗。何其迷也<span class='note-inline'>(顏氏家訓)</span>。</p>
</div>
<div class='div-other'><a id='mulu181' />
<p class='h3'>杜弼</p><p>弼。字輔玄。中山曲陽人。幼聰敏。家貧無書。寄郡學受業。長於筆札。為時輩所推。魏孝明帝孝昌初除大學博士。遷光州曲城令。為政清靜。入北齊。為神武高歡奉使西魏。魏帝見之九龍殿曰。卿精學。聊有所問。經中佛性法性為同為異。弼曰止是一理。又問曰。說者妄皆言法性寬佛性狹如何。弼曰。在寬成寬。在狹成狹。若論性體非狹非寬。帝曰。既言成寬成狹。何得非狹非寬。弼曰。若言是寬則不能為狹。若定是狹亦不能為寬。以非寬非狹故能寬能狹。所成雖異能成恒一。帝稱善<span class='note-inline'>(北史．本傳)</span>。</p>
</div>
<div class='div-other'><a id='mulu182' />
<p class='h3'>陸法和</p><p>法和。隱居江陵百里洲。衣食居處一與戒行沙門同。及侯景遣將任約擊湘東王於江陵。法和乃詣湘東乞征。約召諸蠻弟子八百人在江津。湘東王遣胡僧祐領千餘人同行。法和役神祠陰兵擊敗之。又甞至襄陽城北大樹下。畫地方二尺。令弟子掘之。得一龜長尺半。以杖扣之曰。汝欲出不能。<span class='corr'>已</span>數百歲。不逢我者豈見天日乎。為授三歸戒。龜乃入草。梁元帝<span class='note-inline'>(即湘東王)</span>以法和為都督郢州<span class='corr'>刺</span>史。封江乘縣公。甞大聚兵艦欲襲襄陽入武關。元帝慮其為亂。使止之。法和曰。法和是求佛之人。尚不希釋梵天王坐處。豈規王位耶。但於空手佛所與主上有香火因緣。見王應有報至。故救援耳。法和初於百里洲造壽王寺。既架佛殿更截梁柱曰。後四十許年佛法當遭雷雹。此寺幽僻可以免難。及魏平荊州。宮室焚盡。總管欲拆壽王佛殿。嫌其材短乃停。後周武滅佛法。此寺隔在陳境。故不及難。天保六年春。清江王嶽進軍臨江。法和舉州入北齊。文宣帝以法和為大都督十州諸軍事太尉公。詣闕通名不稱官爵。但云荊山居士。文宣賜法和錢百萬。物萬段。甲第一區。田一百頃。奴婢二百人。法和所得奴婢盡免之曰。各隨緣。去錢帛散施。一時便盡。所賜宅營佛寺。自居一傍。與凡人無異。一旦無疾而告弟子死期至。時燒香禮拜坐繩床而終。文宣開棺視之。空棺而<span class='corr'>已</span><span class='note-inline'>(北史)</span>。</p>
</div>
<div class='div-other'><a id='mulu183' />
<p class='h3'>魏收</p><p>收。字伯起。鉅鹿人。河清中拜右僕射。撰魏書佛老志。略曰。生生之類。三世神識常不滅也。凡為善惡必有報應。漸積勝業陶冶粗鄙。經無數形澡鍊神明。乃至無生而得佛道。其始脩心則依佛法僧。謂之三歸。若君子之三畏也。又有五戒。去殺盜婬妄言飲酒。大意與仁義禮智信同。又說六道受生。六度進行。及佛身真應不生不滅。舍利塔廟教法流廣之義。最為深密<span class='note-inline'>(佛老志)</span>。</p>
</div></div>
<div class='div-other'><a id='mulu184' />
<p class='h2'>後周</p><p style="margin-left:1em">都長安。起閔帝丁丑。盡靜帝庚子。凡五主。二十四年。　　宇文泰。字黑獺。代郡武川人。相西魏為大師。甞供百法師尋討經論講摩訶衍。命沙門曇顯依大乘經撰菩薩藏眾經要<span class='note-inline'>(內典錄)</span>。泰造追遠．陟屺．大乘．魏國．安定．中興．天寶．壽山．梵雲．大福田等寺。度僧一千<span class='note-inline'>(辨正錄)</span>。泰追<span class='corr'>諡</span>文帝。</p>

<div class='div-other'><a id='mulu185' />
<p class='h3'>閔帝</p><p>帝諱覺。字陀羅尼。文帝第三子。受西魏禪。元年勑僧實禪師為周國三藏。詔以舍利藏蒲州常念寺。舍利光明自瓶而出。乃建浮圖以表祥異。帝獵於檀山。遙指山上問群臣有所見乎。掌書記盧光獨曰見一沙門。帝曰是矣。即解圍而還。乃令光於見處造浮圖。掘基一丈。得錫杖瓦鉢<span class='note-inline'>(統紀)</span>。</p>
</div>
<div class='div-other'><a id='mulu186' />
<p class='h3'>明帝</p><p>帝。諱毓。小名統萬突。文帝長子。改元武成。帝建寺詔略曰。孝感通神。瞻天罔極。莫不布金而構祗桓。流銀而成寶殿。方知鹿苑可期。鶴林無遠。可令太師晉國公總監大陟岵．陟屺二寺<span class='note-inline'>(弘明集)</span>。帝為先皇織盧舍那像并二菩薩。各高二丈六尺。檀像十二軀。及金剛獅子等<span class='note-inline'>(辨正錄)</span>。</p>
</div>
<div class='div-other'><a id='mulu187' />
<p class='h3'>武帝</p><p>帝諱邕。字禰羅突。文帝弟四子。保定三年詔曰。歲在昭陽<span class='note-inline'>(三陽春孟)</span>。龍集天井<span class='note-inline'>(龍集者。東方蒼龍為歲首也。天井。歲在申)</span>。當令所司奉造一切經藏。始乎生滅之教。訖於泥洹之說<span class='note-inline'>(統記)</span>。建德元年詔禪師僧瑋至京。親稟戒誨。勑后妃公卿咸受十善。勑住京城天保寺。帝奉佛。造寺建塔度僧。寫經千餘部。後為道士張賓之惑。遂有毀教之詔<span class='note-inline'>(方志)</span>。</p>
</div>
<div class='div-other'><a id='mulu188' />
<p class='h3'>宣帝</p><p>帝諱斌。字乾伯。武帝長子。大成元年先是沙門道林以學業進見。與武帝議論二十日。酬酢七十番。武帝不能屈。遂許以復教。會武帝殂。至是道林中請尤力。帝許之。遂下詔曰。先帝惑於異論。以釋道為無益。故廢而不行。然大教所繫。詎宜罷黜。於是興復二教<span class='note-inline'>(統紀)</span>。</p>
</div>
<div class='div-other'><a id='mulu189' />
<p class='h3'>靖帝</p><p>帝諱衍。後改名闡。宣帝長子。大象元年詔天下復釋道二教。復立佛像。丞相楊堅與陟[阿-可+古]寺僧智藏．靈幹等再落髮。度僧二百二十人<span class='note-inline'>(統紀)</span>。</p>
</div></div></div>
<div class='div-other'><a id='mulu190' />
<p class='h1'>隋</p><p style="margin-left:1em">都長安。起高祖辛丑。盡恭帝丁丑。凡三主。三十七年。</p>

<div class='div-other'><a id='mulu191' />
<p class='h2'>高祖</p><p>帝諱堅。姓楊。弘農華陰人。漢太尉震十四代孫。初有神尼曰智仙。來自河東。謂皇妣曰。此兒甚異。不可於俗間處之。尼躬自撫養。及長謂帝曰。像教將滅。一切鬼神皆西向。汝後當大貴。佛法暫廢。賴汝而興。及周武廢教。尼隱帝家。未幾而逝。至是為天子。大興佛法<span class='note-inline'>(隋紀)</span>。開皇元年三月詔於五岳之下各置僧寺一所<span class='note-inline'>(三寶記)</span>。二年沙門曇延謁見。勸帝興復佛法。乃下詔曰。周朝廢寺咸與修營。境內之人任聽出家。仍令計口出錢建立經像。由是民間佛經多於六藝之籍<span class='note-inline'>(通鑑)</span>。三年詔以京城形勝之地安置伽藍。有僧行處皆許立寺<span class='note-inline'>(辨正錄)</span>。四年帝勑律師靈藏曰。弟子是俗人天子。律師是道人天子。有欲離俗者任師度之。由是度僧至數萬。帝大悅曰。律師化人為善。弟子禁人為惡。意則一也<span class='note-inline'>(本傳)</span>。五年勑曰。佛以正法付囑國王。朕是人尊。受佛付囑。自今以後每月常請二七僧於大興善寺讀一切經文<span class='note-inline'>(釋監)</span>。十三年十二月八日大隋皇帝佛弟子楊堅敬白十方三寶。周代亂常。侮滅聖跡。塔寺毀廢。經像淪亡。致愚者無以導昏迷。智者無以尋聖靈。朕往籍三寶因緣。今膺昌運。作民父母思拯黎元。其廢像遺經悉令雕撰。周室毀像殘經慢僧破寺。如此重罪悉為懺悔<span class='note-inline'>(開皇紀)</span>。仁壽元年六月初帝微時遇梵僧。以舍利一裹授之曰。檀越他日為普天慈父。此大覺遺靈與汝供養。及帝即位甞與法師曇遷置舍利掌中數之。或少或多不定。遷曰。諸佛法身過於數量。非世所測。帝始作七寶箱貯之。至是忽憶其事。於是以岐．雍．泰．華．嵩．衡等三十州各建舍利塔。詔曰。仰惟正覺。大慈大悲。救護眾生。津梁庶品。歸依三寶。重興聖教。思與四海共修福業。永作善因同登妙果。其以沙門三十人諳解法相堪宣道者。各將侍者二人散官一人。薰陸香百二十斤。分送舍利往三十州建塔。期以十月十五日午時同入塔。後三十州表奏皆有瑞應。二年正月復勑秦．<span class='corr'>陝</span>．恒．杭等五十三州建塔。期以四月八日午時同入塔。並如前式。各有感驗<span class='note-inline'>(弘明集王邵記)</span>。帝在位二十四年。造寺建塔寫藏經。造金銀檀佛像。度僧設會。不可稱計<span class='note-inline'>(釋教錄)</span>。</p>
</div>
<div class='div-other'><a id='mulu192' />
<p class='h2'>煬帝</p><p>帝諱廣。高祖第二子。開皇元年為晉王總鎮揚州。時天台顗禪師憩錫廬山。十一年。王迎師至鎮。為設千僧會。師授王以菩薩戒品。因謂王曰。大王紆遵聖禁。宜名總持。王曰。大師傳佛法燈。宜稱智者。久之復還廬山。十五年。師於天台石城而寂焉。王於乙丑即位。改元大業。建寺造像設會度僧各若干<span class='note-inline'>(智者傳)</span>。</p>
</div>
<div class='div-other'><a id='mulu193' />
<p class='h2'>薛道衡</p><p>道衡。字玄卿。河東汾陰人。高祖受禪。除內史舍人。煬帝嗣位。轉潘州<span class='corr'>刺</span>史。開皇十一年曇延亡。文帝輟朝。勑王公<span class='corr'>已</span>下往臨道衡。為祭文。略曰。聖皇啟運。像教再興。卓爾緇衣鬱為稱首。屈宸極之重。申師資之儀。三寶由之弘護。二諦藉以宣揚。以誘人為善之德。為助國行仁之方。足以追踪澄什超邁安遠。豈謂法柱忽傾。慈舟遽覆。匪直悲躔四眾。固亦酸感一人<span class='note-inline'>(辨正錄)</span>。</p>
</div>
<div class='div-other'><a id='mulu194' />
<p class='h2'>李士謙</p><p>士謙。字士約。趙郡人。髫齓失父。事母以孝聞。伯父瑒每稱之曰。此兒吾家之顏子也。年十二。魏廣平王贊辟開府參軍。事隋有天下。畢志不仕。未甞飲酒食肉。口無殺害之言。善談玄理。甞有一客在座。不信佛家報應之說。士謙諭之曰。積善餘慶。積惡餘殃。高門待封。掃墓望喪。豈非休咎之應耶。佛經曰。轉輪五道。無復窮<span class='corr'>已</span>。此則賈誼所言千變萬化未始有極。忽然為人之謂也。佛道未東而賢者<span class='corr'>已</span>知其然矣。至若鯀為能<span class='note-inline'>(奴來切。三足鱉)</span>。杜宇為鶗鴂。褒君為龍。牛哀為虎。君子為鵠。小人為猿。彭生為豕。如意為犬。黃母為[元/?]。宣武為鱉。鄧艾為牛。徐伯為魚。鈴下為烏。書生為蛇。羊祜前身李氏之子。此非佛家變受異形之謂耶。客曰。邢子才云。豈有松栢後身化為樗櫟。僕以為然。士謙曰。此不類之談也。變化皆由心造。木豈有心乎。客又問三教優劣。士謙曰。佛日也。道月也。儒五星也。客亦不能難而止<span class='note-inline'>(隋書)</span>。</p>
</div>
<div class='div-other'><a id='mulu195' />
<p class='h2'>費長房</p><p>長房。成都人。先為沙門。周武沙汰反俗。隋興。入預譯經。開皇十七年為翻經學士。進開皇三寶錄十五卷<span class='note-inline'>(弘明集)</span>。</p>
</div>
<div class='div-other'><a id='mulu196' />
<p class='h2'>王通</p><p>通。字仲淹。洛陽龍門人。大業十三年有疾。聞煬帝被害。泫然而興曰。生民厭亂久矣。其或者將啟堯舜之運。吾不與焉命也。通卒於家。門人<span class='corr'>諡</span>曰文中子。弟子薛收等編集其言。名中說。其周公篇曰。詩書盛而秦世滅。非仲尼之罪也。虗玄長而晉室亂。非老莊之罪也。齋戒修而梁國亡。非釋迦之罪也。或問佛。文中子曰。聖人也。其教何如。曰西方之教也。中國則泥。文中子讀讜議曰。二教於是乎一矣。或問長生神仙之道。文中子曰。仁義不修。孝弟不立。奚為長生<span class='note-inline'>(文中子)</span>。文中子之弟名績。著書。號東臯子。</p>
</div>
<div class='div-other'><a id='mulu197' />
<p class='h2'>辛彥之</p><p>彥之。狄道人。博涉經史。與牛弘同志好學。後入關。遂家京兆。周文帝見而器之。拜中書侍郎。隋高祖受禪。除太常少卿。為潞州<span class='corr'>刺</span>史。建浮屠十五層。州人張元暴卒復甦云。神遊天上。見一堂極崇麗。天人曰。辛<span class='corr'>刺</span>史有大功德。作此堂以待之<span class='note-inline'>(隋書)</span>。</p>
</div>
<div class='div-other'><a id='mulu198' />
<p class='h2'>揚素</p><p>素。字處道。奇䇿高文。為一時之傑。累官上柱國。封越國公。尊重佛法。造光明寺。又於華嶽造思覺寺。素甞行道觀。見壁間畵像。問道士曰此何圖也。道士曰老子化胡成佛圖。素曰。承聞老子化胡。胡人不受。老子變身作佛。胡人方受。是則佛能化胡。道不能化。何言老子化胡乎。老子安用化胡為佛。何不化胡為道。道流不能對<span class='note-inline'>(統紀)</span>。</p>
</div></div>
<p class='juan'>佛法金湯編卷第六<p class="byline">天台釋如惺重校</p></p>
</div><!-- end of div[@id='body'] -->
</body></html>