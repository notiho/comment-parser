<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經句解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />妙法蓮華經句解卷第二</p><p class="byline">錢塘廣照沙門　釋　聞達</p>
<div class='div-other'><a id='mulu10' />
<div class='div-orig'><p>妙法蓮華經譬喻品第三</p>
</div>
<div class='div-commentary'><p style="margin-left:1em">前方便品開方便門示真實相依法直說唯舍利弗隨聞悟解餘諸大眾雖則預聞尚未決了身子知機請佛為說令離疑悔佛即許可今當復以譬喻更明此義故名譬喻品也就中分二從卷初至盡迴向佛道身子領解如來述成與授記莂眾見歡喜是法說也次從爾時<span class='note-inline'>(云云)</span>我今無復疑悔直至品終其中引物譬類欲令開解是譬說也。</p>
</div>
<div class='div-orig'><p>爾時舍利弗。</p>
</div>
<div class='div-commentary'><p style="margin-left:1em">聞方便品說法竟時。</p>
</div>
<div class='div-orig'><p>踊躍歡喜。</p>
</div>
<div class='div-commentary'><p style="margin-left:1em">手足踊躍心大歡喜。</p>
</div>
<div class='div-orig'><p>即起合掌。</p>
</div>
<div class='div-commentary'><p style="margin-left:1em">避席起身合掌具禮。</p>
</div>
<div class='div-orig'><p>瞻仰尊顏。</p>
</div>
<div class='div-commentary'><p style="margin-left:1em">瞻視仰望佛之尊顏。</p>
</div>
<div class='div-orig'><p>而白佛言。</p>
</div>
<div class='div-commentary'><p style="margin-left:1em">如上五句經家敘也。</p>
</div>
<div class='div-orig'><p>今從世尊聞此法音。</p>
</div>
<div class='div-commentary'><p style="margin-left:1em">聞方便品法說之音。</p>
</div>
<div class='div-orig'><p>心懷踊躍。</p>
</div>
<div class='div-commentary'><p style="margin-left:1em">心懷暢悅喜形於外。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">得聞妙法昔所未有。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">出未聞意。</p>
</div>
<div class='div-orig'><p>我昔從佛。</p>
</div>
<div class='div-commentary'><p style="margin-left:1em">我於昔時從佛世尊。</p>
</div>
<div class='div-orig'><p>聞如是法。</p>
</div>
<div class='div-commentary'><p style="margin-left:1em">聞說大乘菩薩之法。</p>
</div>
<div class='div-orig'><p>見諸菩薩。</p>
</div>
<div class='div-commentary'><p style="margin-left:1em">目見大乘菩薩之機。</p>
</div>
<div class='div-orig'><p>受記作佛。</p>
</div>
<div class='div-commentary'><p style="margin-left:1em">受應身記八相成佛。</p>
</div>
<div class='div-orig'><p>而我等不預斯事。</p>
</div>
<div class='div-commentary'><p style="margin-left:1em">我等不預受記之事。</p>
</div>
<div class='div-orig'><p>甚自感傷。</p>
</div>
<div class='div-commentary'><p style="margin-left:1em">甚覺自愧有所感傷。</p>
</div>
<div class='div-orig'><p>失於如來無量知見。</p>
</div>
<div class='div-commentary'><p style="margin-left:1em">以樂小故失如來乘無量甚深佛之知見。</p>
</div>
<div class='div-orig'><p>世尊我常獨處。</p>
</div>
<div class='div-commentary'><p style="margin-left:1em">常時獨處。</p>
</div>
<div class='div-orig'><p>山林樹下。</p>
</div>
<div class='div-commentary'><p style="margin-left:1em">叢樹曰林獨木曰樹。</p>
</div>
<div class='div-orig'><p>若坐若行。</p>
</div>
<div class='div-commentary'><p style="margin-left:1em">若端坐若經行。</p>
</div>
<div class='div-orig'><p>每作是念。</p>
</div>
<div class='div-commentary'><p style="margin-left:1em">每以是事作念在懷。</p>
</div>
<div class='div-orig'><p>我等同入法性。</p>
</div>
<div class='div-commentary'><p style="margin-left:1em">我與菩薩同師如來入於法性。</p>
</div>
<div class='div-orig'><p>云何如來。</p>
</div>
<div class='div-commentary'><p style="margin-left:1em">因何之故而吾如來。</p>
</div>
<div class='div-orig'><p>以小乘法。</p>
</div>
<div class='div-commentary'><p style="margin-left:1em">用小乘教生滅之法。</p>
</div>
<div class='div-orig'><p>而見濟度。</p>
</div>
<div class='div-commentary'><p style="margin-left:1em">方便見示拯濟救度。</p>
</div>
<div class='div-orig'><p>是我等咎。</p>
</div>
<div class='div-commentary'><p style="margin-left:1em">是我等失不堪受大。</p>
</div>
<div class='div-orig'><p>非世尊也。</p>
</div>
<div class='div-commentary'><p style="margin-left:1em">非是世尊有所慳悋。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">徵起來意。</p>
</div>
<div class='div-orig'><p>若我等待說所因。</p>
</div>
<div class='div-commentary'><p style="margin-left:1em">若是我輩等待如來說諸菩薩所修大因。</p>
</div>
<div class='div-orig'><p>成就阿耨多羅。</p>
</div>
<div class='div-commentary'><p style="margin-left:1em">此云無上。</p>
</div>
<div class='div-orig'><p>三藐三菩提者。</p>
</div>
<div class='div-commentary'><p style="margin-left:1em">此云正等正覺。</p>
</div>
<div class='div-orig'><p>必以大乘。</p>
</div>
<div class='div-commentary'><p style="margin-left:1em">必用菩薩圓頓大乘。</p>
</div>
<div class='div-orig'><p>而得度脫。</p>
</div>
<div class='div-commentary'><p style="margin-left:1em">而令我得大乘度脫。</p>
</div>
<div class='div-orig'><p>然我等不解方便。</p>
</div>
<div class='div-commentary'><p style="margin-left:1em">然則我等不能曉解如來方便。</p>
</div>
<div class='div-orig'><p>隨宜所說。</p>
</div>
<div class='div-commentary'><p style="margin-left:1em">隨我所宜說方便法。</p>
</div>
<div class='div-orig'><p>初聞佛法。</p>
</div>
<div class='div-commentary'><p style="margin-left:1em">初於鹿苑聞四諦法。</p>
</div>
<div class='div-orig'><p>遇便信受。</p>
</div>
<div class='div-commentary'><p style="margin-left:1em">遇說小乘便即信受。</p>
</div>
<div class='div-orig'><p>思惟取證。</p>
</div>
<div class='div-commentary'><p style="margin-left:1em">用心思惟取證小果。</p>
</div>
<div class='div-orig'><p>世尊我從昔來。</p>
</div>
<div class='div-commentary'><p style="margin-left:1em">我自昔日方等<span class='corr'>已</span>來。</p>
</div>
<div class='div-orig'><p>終日竟夜。</p>
</div>
<div class='div-commentary'><p style="margin-left:1em">盡日徹旦。</p>
</div>
<div class='div-orig'><p>每自尅責。</p>
</div>
<div class='div-commentary'><p style="margin-left:1em">每自追悔尅<span class='corr'>己</span>責心。</p>
</div>
<div class='div-orig'><p>而今從佛。</p>
</div>
<div class='div-commentary'><p style="margin-left:1em">而於今日從佛所聞。</p>
</div>
<div class='div-orig'><p>聞所未聞。</p>
</div>
<div class='div-commentary'><p style="margin-left:1em">得聞昔日之所未聞。</p>
</div>
<div class='div-orig'><p>未曾有法。</p>
</div>
<div class='div-commentary'><p style="margin-left:1em">即方便品昔未有法。</p>
</div>
<div class='div-orig'><p>斷諸疑悔。</p>
</div>
<div class='div-commentary'><p style="margin-left:1em">未聞此前疑惑追悔今悉斷除。</p>
</div>
<div class='div-orig'><p>身意泰然。</p>
</div>
<div class='div-commentary'><p style="margin-left:1em">身安意定所以貼泰。</p>
</div>
<div class='div-orig'><p>快得安隱。</p>
</div>
<div class='div-commentary'><p style="margin-left:1em">身意爽快安樂隱密。</p>
</div>
<div class='div-orig'><p>今日乃知真是佛子。</p>
</div>
<div class='div-commentary'><p style="margin-left:1em">從前自謂體是聲聞今日方知是佛親子。</p>
</div>
<div class='div-orig'><p>從佛口生。</p>
</div>
<div class='div-commentary'><p style="margin-left:1em">從佛口說生於聞慧。</p>
</div>
<div class='div-orig'><p>從法化生。</p>
</div>
<div class='div-commentary'><p style="margin-left:1em">從法所化生於思慧。</p>
</div>
<div class='div-orig'><p>得佛法分。</p>
</div>
<div class='div-commentary'><p style="margin-left:1em">得於佛法有自<span class='corr'>己</span>分。</p>
</div>
<div class='div-orig'><p>爾時舍利弗欲重宣此義。</p>
</div>
<div class='div-commentary'><p style="margin-left:1em">重欲宣通長行中義。</p>
</div>
<div class='div-orig'><p>而說偈言我聞是法音。</p>
</div>
<div class='div-commentary'><p style="margin-left:1em">我今得聞是法說音。</p>
</div>
<div class='div-orig'><p>得所未曾有。</p>
</div>
<div class='div-commentary'><p style="margin-left:1em">得於昔日未曾有法。</p>
</div>
<div class='div-orig'><p>心懷大歡喜。</p>
</div>
<div class='div-commentary'><p style="margin-left:1em">心懷清淨生大喜悅。</p>
</div>
<div class='div-orig'><p>疑網皆<span class='corr'>已</span>除。</p>
</div>
<div class='div-commentary'><p style="margin-left:1em">疑惑不解如網之罩悉<span class='corr'>已</span>斷除。</p>
</div>
<div class='div-orig'><p>昔來蒙佛教。</p>
</div>
<div class='div-commentary'><p style="margin-left:1em">自從昔來蒙佛教誡。</p>
</div>
<div class='div-orig'><p>不失於大乘。</p>
</div>
<div class='div-commentary'><p style="margin-left:1em">於大得聞名為不失。</p>
</div>
<div class='div-orig'><p>佛音甚希有。</p>
</div>
<div class='div-commentary'><p style="margin-left:1em">佛妙法音甚為罕有。</p>
</div>
<div class='div-orig'><p>能除眾生惱。</p>
</div>
<div class='div-commentary'><p style="margin-left:1em">善能除滅眾生熱惱。</p>
</div>
<div class='div-orig'><p>我<span class='corr'>已</span>得漏盡。</p>
</div>
<div class='div-commentary'><p style="margin-left:1em">我<span class='corr'>已</span>得果三界漏盡。</p>
</div>
<div class='div-orig'><p>聞亦除憂惱。</p>
</div>
<div class='div-commentary'><p style="margin-left:1em">聞大乘義亦能除惱。</p>
</div>
<div class='div-orig'><p>我處於山谷。</p>
</div>
<div class='div-commentary'><p style="margin-left:1em">我居山林幽谷之中。</p>
</div>
<div class='div-orig'><p>或在林樹下。</p>
</div>
<div class='div-commentary'><p style="margin-left:1em">或在叢林獨樹之下。</p>
</div>
<div class='div-orig'><p>若坐若經行。</p>
</div>
<div class='div-commentary'><p style="margin-left:1em">行坐之間。</p>
</div>
<div class='div-orig'><p>常思惟是事。</p>
</div>
<div class='div-commentary'><p style="margin-left:1em">常常思量大乘之事。</p>
</div>
<div class='div-orig'><p>嗚呼深自責。</p>
</div>
<div class='div-commentary'><p style="margin-left:1em">嗚呼歎息深自剋責。</p>
</div>
<div class='div-orig'><p>云何而自欺。</p>
</div>
<div class='div-commentary'><p style="margin-left:1em">以何之故而自欺瞞。</p>
</div>
<div class='div-orig'><p>我等亦佛子。</p>
</div>
<div class='div-commentary'><p style="margin-left:1em">我等聲聞亦是佛子。</p>
</div>
<div class='div-orig'><p>同入無漏法。</p>
</div>
<div class='div-commentary'><p style="margin-left:1em">三乘之人同斷漏業入於法性空寂之理。</p>
</div>
<div class='div-orig'><p>不能於未來。</p>
</div>
<div class='div-commentary'><p style="margin-left:1em">不能有力於未來世。</p>
</div>
<div class='div-orig'><p>演說無上道。</p>
</div>
<div class='div-commentary'><p style="margin-left:1em">但知樂小不能說大。</p>
</div>
<div class='div-orig'><p>金色三十二。</p>
</div>
<div class='div-commentary'><p style="margin-left:1em">佛金色身三十二相。</p>
</div>
<div class='div-orig'><p>十力諸解脫。</p>
</div>
<div class='div-commentary'><p style="margin-left:1em">如來十力及三解脫。</p>
</div>
<div class='div-orig'><p>同共一法中。</p>
</div>
<div class='div-commentary'><p style="margin-left:1em">同住如來一法之中。</p>
</div>
<div class='div-orig'><p>而不得此事。</p>
</div>
<div class='div-commentary'><p style="margin-left:1em">但證小果而不得於無上道中法身之事。</p>
</div>
<div class='div-orig'><p>八十種妙好。</p>
</div>
<div class='div-commentary'><p style="margin-left:1em">無八十種微妙相好。</p>
</div>
<div class='div-orig'><p>十八不共法。</p>
</div>
<div class='div-commentary'><p style="margin-left:1em">十八種法不共三乘唯佛獨證。</p>
</div>
<div class='div-orig'><p>如是等功德。</p>
</div>
<div class='div-commentary'><p style="margin-left:1em">如上所舉是等功德。</p>
</div>
<div class='div-orig'><p>而我皆<span class='corr'>已</span>失。</p>
</div>
<div class='div-commentary'><p style="margin-left:1em">而我於大皆<span class='corr'>已</span>失之。</p>
</div>
<div class='div-orig'><p>我獨經行時。</p>
</div>
<div class='div-commentary'><p style="margin-left:1em">我或居靜獨經行時。</p>
</div>
<div class='div-orig'><p>見佛在大眾。</p>
</div>
<div class='div-commentary'><p style="margin-left:1em">見佛世尊在大眾中。</p>
</div>
<div class='div-orig'><p>名聞滿十方。</p>
</div>
<div class='div-commentary'><p style="margin-left:1em">名稱聞望徧滿十方。</p>
</div>
<div class='div-orig'><p>廣饒益眾生。</p>
</div>
<div class='div-commentary'><p style="margin-left:1em">廣博利益法界眾生。</p>
</div>
<div class='div-orig'><p>自惟失此利。</p>
</div>
<div class='div-commentary'><p style="margin-left:1em">自思失此大功德利。</p>
</div>
<div class='div-orig'><p>我為自欺誑。</p>
</div>
<div class='div-commentary'><p style="margin-left:1em">我由鈍劣欺誑自心。</p>
</div>
<div class='div-orig'><p>我常於日夜。</p>
</div>
<div class='div-commentary'><p style="margin-left:1em">常於時中日夜思量。</p>
</div>
<div class='div-orig'><p>每思惟是事。</p>
</div>
<div class='div-commentary'><p style="margin-left:1em">每每思惟如是大事。</p>
</div>
<div class='div-orig'><p>欲以問世尊。</p>
</div>
<div class='div-commentary'><p style="margin-left:1em">欲以此事問於世尊。</p>
</div>
<div class='div-orig'><p>為失為不失。</p>
</div>
<div class='div-commentary'><p style="margin-left:1em">為復是失為復不失。</p>
</div>
<div class='div-orig'><p>我常見世尊。</p>
</div>
<div class='div-commentary'><p style="margin-left:1em">我於常時見佛世尊。</p>
</div>
<div class='div-orig'><p>稱讚諸菩薩。</p>
</div>
<div class='div-commentary'><p style="margin-left:1em">稱名讚歎諸大菩薩。</p>
</div>
<div class='div-orig'><p>以是於日夜。</p>
</div>
<div class='div-commentary'><p style="margin-left:1em">以此之故於晝夜間。</p>
</div>
<div class='div-orig'><p>籌量如是事。</p>
</div>
<div class='div-commentary'><p style="margin-left:1em">籌度思量如是之事。</p>
</div>
<div class='div-orig'><p>今聞佛音聲。</p>
</div>
<div class='div-commentary'><p style="margin-left:1em">今聞吾佛微妙音聲。</p>
</div>
<div class='div-orig'><p>隨宜而說法。</p>
</div>
<div class='div-commentary'><p style="margin-left:1em">隨順機宜而說諸法。</p>
</div>
<div class='div-orig'><p>無漏難思議。</p>
</div>
<div class='div-commentary'><p style="margin-left:1em">無漏聖道不可思議。</p>
</div>
<div class='div-orig'><p>令眾至道場。</p>
</div>
<div class='div-commentary'><p style="margin-left:1em">令三乘眾悉登道場。</p>
</div>
<div class='div-orig'><p>我本著邪見。</p>
</div>
<div class='div-commentary'><p style="margin-left:1em">我本外道著邪見者。</p>
</div>
<div class='div-orig'><p>為諸梵志師。</p>
</div>
<div class='div-commentary'><p style="margin-left:1em">外道出家名為梵志身子初時為梵志師。</p>
</div>
<div class='div-orig'><p>世尊知我心。</p>
</div>
<div class='div-commentary'><p style="margin-left:1em">世尊道眼知我本心。</p>
</div>
<div class='div-orig'><p>拔邪說涅槃。</p>
</div>
<div class='div-commentary'><p style="margin-left:1em">拔除邪見說涅槃理。</p>
</div>
<div class='div-orig'><p>我悉除邪見。</p>
</div>
<div class='div-commentary'><p style="margin-left:1em">我悉斷除邪僻之見。</p>
</div>
<div class='div-orig'><p>於空法得證。</p>
</div>
<div class='div-commentary'><p style="margin-left:1em">於空寂法得獲證入。</p>
</div>
<div class='div-orig'><p>爾時心自謂。</p>
</div>
<div class='div-commentary'><p style="margin-left:1em">爾證小時心下自謂。</p>
</div>
<div class='div-orig'><p>得至於滅度。</p>
</div>
<div class='div-commentary'><p style="margin-left:1em">得小涅槃為究竟度。</p>
</div>
<div class='div-orig'><p>而今乃自覺。</p>
</div>
<div class='div-commentary'><p style="margin-left:1em">而於今日乃自省覺。</p>
</div>
<div class='div-orig'><p>非是實滅度。</p>
</div>
<div class='div-commentary'><p style="margin-left:1em">非是真實究竟滅度。</p>
</div>
<div class='div-orig'><p>若得作佛時。</p>
</div>
<div class='div-commentary'><p style="margin-left:1em">若果是得作真佛時。</p>
</div>
<div class='div-orig'><p>具三十二相。</p>
</div>
<div class='div-commentary'><p style="margin-left:1em">具三十二大人相好。</p>
</div>
<div class='div-orig'><p>天人夜叉眾龍神等恭敬。</p>
</div>
<div class='div-commentary'><p style="margin-left:1em">若天及人龍鬼八部皆來恭敬。</p>
</div>
<div class='div-orig'><p>是時乃可謂。</p>
</div>
<div class='div-commentary'><p style="margin-left:1em">如是之時方乃可謂。</p>
</div>
<div class='div-orig'><p>永盡滅無餘。</p>
</div>
<div class='div-commentary'><p style="margin-left:1em">諸漏永盡更無有餘。</p>
</div>
<div class='div-orig'><p>佛於大眾中。</p>
</div>
<div class='div-commentary'><p style="margin-left:1em">佛於天人大眾之中。</p>
</div>
<div class='div-orig'><p>說我當作佛。</p>
</div>
<div class='div-commentary'><p style="margin-left:1em">說我未來當得作佛。</p>
</div>
<div class='div-orig'><p>聞如是法音。</p>
</div>
<div class='div-commentary'><p style="margin-left:1em">聞佛如是授記之音。</p>
</div>
<div class='div-orig'><p>疑悔悉<span class='corr'>已</span>除。</p>
</div>
<div class='div-commentary'><p style="margin-left:1em">疑惑掉悔皆悉<span class='corr'>已</span>除。</p>
</div>
<div class='div-orig'><p>初聞佛所說。</p>
</div>
<div class='div-commentary'><p style="margin-left:1em">初聞佛說法妙難思。</p>
</div>
<div class='div-orig'><p>心中大驚疑。</p>
</div>
<div class='div-commentary'><p style="margin-left:1em">心中大故驚恐疑惑。</p>
</div>
<div class='div-orig'><p>將非魔作佛。</p>
</div>
<div class='div-commentary'><p style="margin-left:1em">將非魔王現身作佛。</p>
</div>
<div class='div-orig'><p>惱亂我心耶。</p>
</div>
<div class='div-commentary'><p style="margin-left:1em">特來相惱亂我心耶。</p>
</div>
<div class='div-orig'><p>佛以種種緣。</p>
</div>
<div class='div-commentary'><p style="margin-left:1em">如方便品說諸因緣。</p>
</div>
<div class='div-orig'><p>譬喻巧言說。</p>
</div>
<div class='div-commentary'><p style="margin-left:1em">引物譬類善巧言說。</p>
</div>
<div class='div-orig'><p>其心安如海。</p>
</div>
<div class='div-commentary'><p style="margin-left:1em">其時我心安靜如海。</p>
</div>
<div class='div-orig'><p>我聞疑網斷。</p>
</div>
<div class='div-commentary'><p style="margin-left:1em">我聞佛音裂斷疑網。</p>
</div>
<div class='div-orig'><p>佛說過去世。</p>
</div>
<div class='div-commentary'><p style="margin-left:1em">佛說往時過去之世。</p>
</div>
<div class='div-orig'><p>無量滅度佛。</p>
</div>
<div class='div-commentary'><p style="margin-left:1em">無邊數量<span class='corr'>已</span>滅度佛。</p>
</div>
<div class='div-orig'><p>安住方便中。</p>
</div>
<div class='div-commentary'><p style="margin-left:1em">安穩住於方便教中。</p>
</div>
<div class='div-orig'><p>亦皆說是法。</p>
</div>
<div class='div-commentary'><p style="margin-left:1em">彼佛亦皆說方便法。</p>
</div>
<div class='div-orig'><p>現在未來佛。</p>
</div>
<div class='div-commentary'><p style="margin-left:1em">現在住世及未來佛。</p>
</div>
<div class='div-orig'><p>其數無有量。</p>
</div>
<div class='div-commentary'><p style="margin-left:1em">其佛之數無有限量。</p>
</div>
<div class='div-orig'><p>亦以諸方便。</p>
</div>
<div class='div-commentary'><p style="margin-left:1em">亦以三乘諸方便教。</p>
</div>
<div class='div-orig'><p>演說如是法。</p>
</div>
<div class='div-commentary'><p style="margin-left:1em">假諸方便說大乘法。</p>
</div>
<div class='div-orig'><p>如今者世尊。</p>
</div>
<div class='div-commentary'><p style="margin-left:1em">如於今日釋迦世尊。</p>
</div>
<div class='div-orig'><p>從生及出家。</p>
</div>
<div class='div-commentary'><p style="margin-left:1em">自從降生及以出家。</p>
</div>
<div class='div-orig'><p>得道轉法輪。</p>
</div>
<div class='div-commentary'><p style="margin-left:1em">得成聖道轉大法輪。</p>
</div>
<div class='div-orig'><p>亦以方便說。</p>
</div>
<div class='div-commentary'><p style="margin-left:1em">亦用方便說於大乘。</p>
</div>
<div class='div-orig'><p>世尊說實道。</p>
</div>
<div class='div-commentary'><p style="margin-left:1em">世尊所說真實之道。</p>
</div>
<div class='div-orig'><p>波旬無此事。</p>
</div>
<div class='div-commentary'><p style="margin-left:1em">外道波旬無如是事。</p>
</div>
<div class='div-orig'><p>以是我定知。</p>
</div>
<div class='div-commentary'><p style="margin-left:1em">以實道故我必定知。</p>
</div>
<div class='div-orig'><p>非是魔作佛。</p>
</div>
<div class='div-commentary'><p style="margin-left:1em">非是魔王化作佛也。</p>
</div>
<div class='div-orig'><p>我墮疑網故。</p>
</div>
<div class='div-commentary'><p style="margin-left:1em">我以迷心墮疑網故。</p>
</div>
<div class='div-orig'><p>謂是魔所為。</p>
</div>
<div class='div-commentary'><p style="margin-left:1em">謂是魔王化身為佛。</p>
</div>
<div class='div-orig'><p>聞佛柔軟音。</p>
</div>
<div class='div-commentary'><p style="margin-left:1em">聞佛前品柔軟圓音。</p>
</div>
<div class='div-orig'><p>深遠甚微妙。</p>
</div>
<div class='div-commentary'><p style="margin-left:1em">其音深遠義趣微妙。</p>
</div>
<div class='div-orig'><p>演說清淨法。</p>
</div>
<div class='div-commentary'><p style="margin-left:1em">流演敷暢清淨妙法。</p>
</div>
<div class='div-orig'><p>我心大歡喜。</p>
</div>
<div class='div-commentary'><p style="margin-left:1em">昔迷故疑今悟生喜。</p>
</div>
<div class='div-orig'><p>疑悔永<span class='corr'>已</span>盡。</p>
</div>
<div class='div-commentary'><p style="margin-left:1em">驚疑掉悔<span class='corr'>已</span>永滅盡。</p>
</div>
<div class='div-orig'><p>安住實智中。</p>
</div>
<div class='div-commentary'><p style="margin-left:1em">安心住於真實智中。</p>
</div>
<div class='div-orig'><p>我定當作佛。</p>
</div>
<div class='div-commentary'><p style="margin-left:1em">我今定當八相作佛。</p>
</div>
<div class='div-orig'><p>為天人所敬。</p>
</div>
<div class='div-commentary'><p style="margin-left:1em">得諸天人龍鬼所敬。</p>
</div>
<div class='div-orig'><p>轉無上法輪。</p>
</div>
<div class='div-commentary'><p style="margin-left:1em">轉於無上清淨法輪。</p>
</div>
<div class='div-orig'><p>教化諸菩薩。</p>
</div>
<div class='div-commentary'><p style="margin-left:1em">如佛世尊方便雖多但為菩薩。</p>
</div>
<div class='div-orig'><p>爾時佛告舍利弗吾今於天人沙門婆羅門等大眾中說。</p>
</div>
<div class='div-commentary'><p style="margin-left:1em">沙門此云勤息婆羅門此云淨行。</p>
</div>
<div class='div-orig'><p>我昔曾於。</p>
</div>
<div class='div-commentary'><p style="margin-left:1em">釋迦自謂曾於過去。</p>
</div>
<div class='div-orig'><p>二萬億佛所。</p>
</div>
<div class='div-commentary'><p style="margin-left:1em">二萬億數日月燈明諸佛之所。</p>
</div>
<div class='div-orig'><p>為無上道故。</p>
</div>
<div class='div-commentary'><p style="margin-left:1em">為欲成就無上道故。</p>
</div>
<div class='div-orig'><p>常教化汝。</p>
</div>
<div class='div-commentary'><p style="margin-left:1em">常以大乘教化於汝。</p>
</div>
<div class='div-orig'><p>汝亦長夜。</p>
</div>
<div class='div-commentary'><p style="margin-left:1em">未破無明名為長夜。</p>
</div>
<div class='div-orig'><p>隨我受學。</p>
</div>
<div class='div-commentary'><p style="margin-left:1em">隨侍於我受經學道。</p>
</div>
<div class='div-orig'><p>我以方便。</p>
</div>
<div class='div-commentary'><p style="margin-left:1em">我用慈悲而為方便。</p>
</div>
<div class='div-orig'><p>引導汝故。</p>
</div>
<div class='div-commentary'><p style="margin-left:1em">誘引化導為汝之故。</p>
</div>
<div class='div-orig'><p>生我法中。</p>
</div>
<div class='div-commentary'><p style="margin-left:1em">生身於我清淨法中。</p>
</div>
<div class='div-orig'><p>舍利弗我昔教汝。</p>
</div>
<div class='div-commentary'><p style="margin-left:1em">我於往昔訓教於汝。</p>
</div>
<div class='div-orig'><p>志願佛道。</p>
</div>
<div class='div-commentary'><p style="margin-left:1em">立志願求無上佛道。</p>
</div>
<div class='div-orig'><p>汝今悉忘。</p>
</div>
<div class='div-commentary'><p style="margin-left:1em">汝以力微今悉遺忘。</p>
</div>
<div class='div-orig'><p>而便自謂。</p>
</div>
<div class='div-commentary'><p style="margin-left:1em">汝便於小而自謂言。</p>
</div>
<div class='div-orig'><p><span class='corr'>已</span>得滅度。</p>
</div>
<div class='div-commentary'><p style="margin-left:1em"><span class='corr'>已</span>得無上究竟滅度。</p>
</div>
<div class='div-orig'><p>我今還欲令汝。</p>
</div>
<div class='div-commentary'><p style="margin-left:1em">我於今者復欲令汝。</p>
</div>
<div class='div-orig'><p>憶念本願。</p>
</div>
<div class='div-commentary'><p style="margin-left:1em">憶想思念本時志願。</p>
</div>
<div class='div-orig'><p>所行道故。</p>
</div>
<div class='div-commentary'><p style="margin-left:1em">昔世所行無上道故。</p>
</div>
<div class='div-orig'><p>為諸聲聞。</p>
</div>
<div class='div-commentary'><p style="margin-left:1em">與諸在會諸大聲聞。</p>
</div>
<div class='div-orig'><p>說是大乘經。</p>
</div>
<div class='div-commentary'><p style="margin-left:1em">為小說大欲引入實。</p>
</div>
<div class='div-orig'><p>名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>舍利弗汝於未來世。</p>
</div>
<div class='div-commentary'><p style="margin-left:1em">當來之世。</p>
</div>
<div class='div-orig'><p>過無量無邊不可思議劫。</p>
</div>
<div class='div-commentary'><p style="margin-left:1em">從今日去經過無邊非心思口議無數之劫。</p>
</div>
<div class='div-orig'><p>供養若干千萬億佛。</p>
</div>
<div class='div-commentary'><p style="margin-left:1em">言若干者即前無量無邊不可思議。</p>
</div>
<div class='div-orig'><p>奉持正法。</p>
</div>
<div class='div-commentary'><p style="margin-left:1em">敬奉受持正真之法。</p>
</div>
<div class='div-orig'><p>具足菩薩。</p>
</div>
<div class='div-commentary'><p style="margin-left:1em">具足修習大乘菩薩。</p>
</div>
<div class='div-orig'><p>所行之道。</p>
</div>
<div class='div-commentary'><p style="margin-left:1em">平昔所行無上之道。</p>
</div>
<div class='div-orig'><p>當得作佛。</p>
</div>
<div class='div-commentary'><p style="margin-left:1em">因圓果滿當成佛道。</p>
</div>
<div class='div-orig'><p>號曰華光如來。</p>
</div>
<div class='div-commentary'><p style="margin-left:1em">以智慧華光嚴果海故號華光。</p>
</div>
<div class='div-orig'><p>應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如前品解。</p>
</div>
<div class='div-orig'><p>國名離垢。</p>
</div>
<div class='div-commentary'><p style="margin-left:1em">國土清淨遠離塵垢。</p>
</div>
<div class='div-orig'><p>其土平正。</p>
</div>
<div class='div-commentary'><p style="margin-left:1em">因無諂曲果地平正。</p>
</div>
<div class='div-orig'><p>清淨嚴飾。</p>
</div>
<div class='div-commentary'><p style="margin-left:1em">清淨上妙嚴飾其土。</p>
</div>
<div class='div-orig'><p>安隱豐樂。</p>
</div>
<div class='div-commentary'><p style="margin-left:1em">境安歲豐多諸快樂。</p>
</div>
<div class='div-orig'><p>天人熾盛。</p>
</div>
<div class='div-commentary'><p style="margin-left:1em">正報勝也。</p>
</div>
<div class='div-orig'><p>琉璃為地。</p>
</div>
<div class='div-commentary'><p style="margin-left:1em">心因映徹地成琉璃。</p>
</div>
<div class='div-orig'><p>有八交道。</p>
</div>
<div class='div-commentary'><p style="margin-left:1em">八道交通表八正道。</p>
</div>
<div class='div-orig'><p>黃金為繩。</p>
</div>
<div class='div-commentary'><p style="margin-left:1em">約事即街線約理即法繩。</p>
</div>
<div class='div-orig'><p>以界其側。</p>
</div>
<div class='div-commentary'><p style="margin-left:1em">用繩界側不容邪曲。</p>
</div>
<div class='div-orig'><p>其傍各有。</p>
</div>
<div class='div-commentary'><p style="margin-left:1em">路道之傍。</p>
</div>
<div class='div-orig'><p>七寶行樹。</p>
</div>
<div class='div-commentary'><p style="margin-left:1em">七寶為樹列而成行。</p>
</div>
<div class='div-orig'><p>常有華果。</p>
</div>
<div class='div-commentary'><p style="margin-left:1em">其樹常有種種華果。</p>
</div>
<div class='div-orig'><p>華光如來亦以三乘教化眾生。</p>
</div>
<div class='div-commentary'><p style="margin-left:1em">亦同諸佛說三乘法化諸眾生。</p>
</div>
<div class='div-orig'><p>舍利弗彼佛出時。</p>
</div>
<div class='div-commentary'><p style="margin-left:1em">彼華光佛出世之時。</p>
</div>
<div class='div-orig'><p>雖非惡世。</p>
</div>
<div class='div-commentary'><p style="margin-left:1em">土勝人奇壽命長遠故非惡世。</p>
</div>
<div class='div-orig'><p>以本願故。</p>
</div>
<div class='div-commentary'><p style="margin-left:1em">以因地時本願力故。</p>
</div>
<div class='div-orig'><p>說三乘法。</p>
</div>
<div class='div-commentary'><p style="margin-left:1em">而說三乘以為方便。</p>
</div>
<div class='div-orig'><p>其劫名大寶莊嚴。</p>
</div>
<div class='div-commentary'><p style="margin-left:1em">下文自解。</p>
</div>
<div class='div-orig'><p>何故名曰大寶莊嚴。</p>
</div>
<div class='div-commentary'><p style="margin-left:1em">問立名意。</p>
</div>
<div class='div-orig'><p>其國中以菩薩為大寶故。</p>
</div>
<div class='div-commentary'><p style="margin-left:1em">此答通也。</p>
</div>
<div class='div-orig'><p>彼諸菩薩。</p>
</div>
<div class='div-commentary'><p style="margin-left:1em">彼寶嚴土諸大菩薩。</p>
</div>
<div class='div-orig'><p>無量無邊。</p>
</div>
<div class='div-commentary'><p style="margin-left:1em">數目多也。</p>
</div>
<div class='div-orig'><p>不可思議。</p>
</div>
<div class='div-commentary'><p style="margin-left:1em">心思口議不可得知。</p>
</div>
<div class='div-orig'><p>算數譬喻。</p>
</div>
<div class='div-commentary'><p style="margin-left:1em">算思計數他物譬喻。</p>
</div>
<div class='div-orig'><p>所不能及。</p>
</div>
<div class='div-commentary'><p style="margin-left:1em">是諸巧便皆不及知。</p>
</div>
<div class='div-orig'><p>非佛智力。</p>
</div>
<div class='div-commentary'><p style="margin-left:1em">非佛如來智慧之力。</p>
</div>
<div class='div-orig'><p>無能知者。</p>
</div>
<div class='div-commentary'><p style="margin-left:1em">自餘一切無能知者。</p>
</div>
<div class='div-orig'><p>若欲行時寶華承足。</p>
</div>
<div class='div-commentary'><p style="margin-left:1em">行動之時足躡寶華。</p>
</div>
<div class='div-orig'><p>此諸菩薩非初發意。</p>
</div>
<div class='div-commentary'><p style="margin-left:1em">非是初發無上道意。</p>
</div>
<div class='div-orig'><p>皆久植德本。</p>
</div>
<div class='div-commentary'><p style="margin-left:1em">皆<span class='corr'>已</span>久種德善之本。</p>
</div>
<div class='div-orig'><p>於無量百千萬億佛所。</p>
</div>
<div class='div-commentary'><p style="margin-left:1em">徧皆承事如是諸佛。</p>
</div>
<div class='div-orig'><p>淨修梵行。</p>
</div>
<div class='div-commentary'><p style="margin-left:1em">淨心修習清白梵行。</p>
</div>
<div class='div-orig'><p>恒為諸佛。</p>
</div>
<div class='div-commentary'><p style="margin-left:1em">常得諸佛。</p>
</div>
<div class='div-orig'><p>之所稱歎。</p>
</div>
<div class='div-commentary'><p style="margin-left:1em">稱名讚歎。</p>
</div>
<div class='div-orig'><p>常修佛慧。</p>
</div>
<div class='div-commentary'><p style="margin-left:1em">常常修習佛之智慧。</p>
</div>
<div class='div-orig'><p>具大神通。</p>
</div>
<div class='div-commentary'><p style="margin-left:1em">備有變化廣大神通。</p>
</div>
<div class='div-orig'><p>善知一切。</p>
</div>
<div class='div-commentary'><p style="margin-left:1em">善能了知法界一切。</p>
</div>
<div class='div-orig'><p>諸法之門。</p>
</div>
<div class='div-commentary'><p style="margin-left:1em">諸修行法入道之門。</p>
</div>
<div class='div-orig'><p>質直無偽。</p>
</div>
<div class='div-commentary'><p style="margin-left:1em">質實正直無有虗偽。</p>
</div>
<div class='div-orig'><p>志念堅固。</p>
</div>
<div class='div-commentary'><p style="margin-left:1em">建立志願堅實牢固。</p>
</div>
<div class='div-orig'><p>如是菩薩。</p>
</div>
<div class='div-commentary'><p style="margin-left:1em">如是正行諸大菩薩。</p>
</div>
<div class='div-orig'><p>充滿其國。</p>
</div>
<div class='div-commentary'><p style="margin-left:1em">充滿三千一化之國。</p>
</div>
<div class='div-orig'><p>舍利弗華光佛壽十二小劫。</p>
</div>
<div class='div-commentary'><p style="margin-left:1em">一期應化壽量如是。</p>
</div>
<div class='div-orig'><p>除為王子。</p>
</div>
<div class='div-commentary'><p style="margin-left:1em">除却在家為王太子。</p>
</div>
<div class='div-orig'><p>未作佛時。</p>
</div>
<div class='div-commentary'><p style="margin-left:1em">及出家後未成佛時。</p>
</div>
<div class='div-orig'><p>其國人民壽八小劫。</p>
</div>
<div class='div-commentary'><p style="margin-left:1em">國中人民。</p>
</div>
<div class='div-orig'><p>華光如來過十二小劫。</p>
</div>
<div class='div-commentary'><p style="margin-left:1em">佛壽過了十二劫<span class='corr'>已</span>。</p>
</div>
<div class='div-orig'><p>授堅滿菩薩。</p>
</div>
<div class='div-commentary'><p style="margin-left:1em">補處菩薩行堅願滿故得授記。</p>
</div>
<div class='div-orig'><p>阿耨多羅三藐三菩提記。</p>
</div>
<div class='div-commentary'><p style="margin-left:1em">懸先授記當得成佛。</p>
</div>
<div class='div-orig'><p>告諸比丘。</p>
</div>
<div class='div-commentary'><p style="margin-left:1em">華光告白會上諸人。</p>
</div>
<div class='div-orig'><p>是堅滿菩薩次當作佛。</p>
</div>
<div class='div-commentary'><p style="margin-left:1em">次第作佛繼華光後。</p>
</div>
<div class='div-orig'><p>號曰華足安行。</p>
</div>
<div class='div-commentary'><p style="margin-left:1em">彼佛行時寶華承足。</p>
</div>
<div class='div-orig'><p>多陀阿伽度。</p>
</div>
<div class='div-commentary'><p style="margin-left:1em">此云如來。</p>
</div>
<div class='div-orig'><p>阿羅訶。</p>
</div>
<div class='div-commentary'><p style="margin-left:1em">此云應供。</p>
</div>
<div class='div-orig'><p>三藐三佛陀。</p>
</div>
<div class='div-commentary'><p style="margin-left:1em">此云正徧知。</p>
</div>
<div class='div-orig'><p>其佛國土。</p>
</div>
<div class='div-commentary'><p style="margin-left:1em">其安行佛應身國土。</p>
</div>
<div class='div-orig'><p>亦復如是。</p>
</div>
<div class='div-commentary'><p style="margin-left:1em">亦復清淨如華光佛。</p>
</div>
<div class='div-orig'><p>舍利弗是華光佛滅度之後。</p>
</div>
<div class='div-commentary'><p style="margin-left:1em">化緣<span class='corr'>已</span>畢入滅之後。</p>
</div>
<div class='div-orig'><p>正法住世三十二小劫。</p>
</div>
<div class='div-commentary'><p style="margin-left:1em">正化流行如佛在時名為正法。</p>
</div>
<div class='div-orig'><p>像法住世亦三十二小劫。</p>
</div>
<div class='div-commentary'><p style="margin-left:1em">人根漸劣像正法時。</p>
</div>
<div class='div-orig'><p>爾時世尊。</p>
</div>
<div class='div-commentary'><p style="margin-left:1em">釋迦牟尼。</p>
</div>
<div class='div-orig'><p>欲重宣此義。</p>
</div>
<div class='div-commentary'><p style="margin-left:1em">重宣華光此應化義。</p>
</div>
<div class='div-orig'><p>而說偈言。</p>
</div>
<div class='div-commentary'><p style="margin-left:1em">括前長行而為偈頌。</p>
</div>
<div class='div-orig'><p>舍利弗來世。</p>
</div>
<div class='div-commentary'><p style="margin-left:1em">是舍利弗於未來世。</p>
</div>
<div class='div-orig'><p>成佛普智尊。</p>
</div>
<div class='div-commentary'><p style="margin-left:1em">成就佛道普徧智尊。</p>
</div>
<div class='div-orig'><p>號名曰華光。</p>
</div>
<div class='div-commentary'><p style="margin-left:1em">應身佛也。</p>
</div>
<div class='div-orig'><p>當度無量眾。</p>
</div>
<div class='div-commentary'><p style="margin-left:1em">當得度脫無量眾生。</p>
</div>
<div class='div-orig'><p>供養無數佛。</p>
</div>
<div class='div-commentary'><p style="margin-left:1em">恭敬供養無數諸佛。</p>
</div>
<div class='div-orig'><p>具足菩薩行。</p>
</div>
<div class='div-commentary'><p style="margin-left:1em">具足修習菩薩大行。</p>
</div>
<div class='div-orig'><p>十力等功德。</p>
</div>
<div class='div-commentary'><p style="margin-left:1em">如來十力及四無畏十八不共種種功德故云等也。</p>
</div>
<div class='div-orig'><p>證於無上道。</p>
</div>
<div class='div-commentary'><p style="margin-left:1em">功德滿足證入佛道。</p>
</div>
<div class='div-orig'><p>過無量劫<span class='corr'>已</span>。</p>
</div>
<div class='div-commentary'><p style="margin-left:1em">從今日去過無量劫。</p>
</div>
<div class='div-orig'><p>劫名大寶嚴。</p>
</div>
<div class='div-commentary'><p style="margin-left:1em">華光佛時菩薩大寶而為莊嚴。</p>
</div>
<div class='div-orig'><p>世界名離垢。</p>
</div>
<div class='div-commentary'><p style="margin-left:1em">世界清淨名曰離垢。</p>
</div>
<div class='div-orig'><p>清淨無瑕穢。</p>
</div>
<div class='div-commentary'><p style="margin-left:1em">無穢故清無瑕故。</p>
</div>
<div class='div-orig'><p>以瑠璃為地。</p>
</div>
<div class='div-commentary'><p style="margin-left:1em">心地瑩徹名為瑠璃。</p>
</div>
<div class='div-orig'><p>金繩界其道。</p>
</div>
<div class='div-commentary'><p style="margin-left:1em">黃金為繩以界道側。</p>
</div>
<div class='div-orig'><p>七寶雜色樹。</p>
</div>
<div class='div-commentary'><p style="margin-left:1em">七寶行樹名色不一。</p>
</div>
<div class='div-orig'><p>常有華果實。</p>
</div>
<div class='div-commentary'><p style="margin-left:1em">其菩薩樹常有華果。</p>
</div>
<div class='div-orig'><p>彼國諸菩薩。</p>
</div>
<div class='div-commentary'><p style="margin-left:1em">彼華光國諸大菩薩。</p>
</div>
<div class='div-orig'><p>志念常堅固。</p>
</div>
<div class='div-commentary'><p style="margin-left:1em">志願善念無有退怯。</p>
</div>
<div class='div-orig'><p>神通波羅蜜。</p>
</div>
<div class='div-commentary'><p style="margin-left:1em">六種神通諸波羅蜜。</p>
</div>
<div class='div-orig'><p>皆<span class='corr'>已</span>悉具足。</p>
</div>
<div class='div-commentary'><p style="margin-left:1em">功行深固無法不備。</p>
</div>
<div class='div-orig'><p>於無數佛所。</p>
</div>
<div class='div-commentary'><p style="margin-left:1em"><span class='corr'>已</span>於無數諸佛之所。</p>
</div>
<div class='div-orig'><p>善學菩薩道。</p>
</div>
<div class='div-commentary'><p style="margin-left:1em">善能修學菩薩之道。</p>
</div>
<div class='div-orig'><p>如是等大士。</p>
</div>
<div class='div-commentary'><p style="margin-left:1em">如上無數諸大士等。</p>
</div>
<div class='div-orig'><p>華光佛所化。</p>
</div>
<div class='div-commentary'><p style="margin-left:1em">皆是華光積劫所化。</p>
</div>
<div class='div-orig'><p>佛為王子時。</p>
</div>
<div class='div-commentary'><p style="margin-left:1em">彼華光佛為王子時。</p>
</div>
<div class='div-orig'><p>棄國捨世榮。</p>
</div>
<div class='div-commentary'><p style="margin-left:1em">棄嗣國位捨世榮華。</p>
</div>
<div class='div-orig'><p>於最末後身。</p>
</div>
<div class='div-commentary'><p style="margin-left:1em">於等覺後名最後身。</p>
</div>
<div class='div-orig'><p>出家成佛道。</p>
</div>
<div class='div-commentary'><p style="margin-left:1em">出塵俗家成就佛道。</p>
</div>
<div class='div-orig'><p>華光佛住世。</p>
</div>
<div class='div-commentary'><p style="margin-left:1em">佛住於世。</p>
</div>
<div class='div-orig'><p>壽十二小劫。</p>
</div>
<div class='div-commentary'><p style="margin-left:1em">一期壽量。</p>
</div>
<div class='div-orig'><p>其國人民眾。</p>
</div>
<div class='div-commentary'><p style="margin-left:1em">國中所有人民之眾。</p>
</div>
<div class='div-orig'><p>壽命八小劫。</p>
</div>
<div class='div-commentary'><p style="margin-left:1em">壽量如是。</p>
</div>
<div class='div-orig'><p>佛滅度之後。</p>
</div>
<div class='div-commentary'><p style="margin-left:1em">華光如來入滅之後。</p>
</div>
<div class='div-orig'><p>正法住於世三十二小劫廣度諸眾生。</p>
</div>
<div class='div-commentary'><p style="margin-left:1em">正法住世廣度眾生。</p>
</div>
<div class='div-orig'><p>正法滅盡<span class='corr'>已</span>像法三十二。</p>
</div>
<div class='div-commentary'><p style="margin-left:1em">像法亦住三十二劫。</p>
</div>
<div class='div-orig'><p>舍利廣流布。</p>
</div>
<div class='div-commentary'><p style="margin-left:1em">佛滅度後所有舍利廣博流布。</p>
</div>
<div class='div-orig'><p>天人普供養。</p>
</div>
<div class='div-commentary'><p style="margin-left:1em">令諸天人普得供養。</p>
</div>
<div class='div-orig'><p>華光佛所為。</p>
</div>
<div class='div-commentary'><p style="margin-left:1em">其華光佛應身所作。</p>
</div>
<div class='div-orig'><p>其事皆如是。</p>
</div>
<div class='div-commentary'><p style="margin-left:1em">所有化事牽皆如是。</p>
</div>
<div class='div-orig'><p>其兩足聖尊。</p>
</div>
<div class='div-commentary'><p style="margin-left:1em">其福慧足大聖之尊。</p>
</div>
<div class='div-orig'><p>最勝無倫匹。</p>
</div>
<div class='div-commentary'><p style="margin-left:1em">最為殊勝無與等倫不可匹配。</p>
</div>
<div class='div-orig'><p>彼即是汝身。</p>
</div>
<div class='div-commentary'><p style="margin-left:1em">彼華光佛即汝之身。</p>
</div>
<div class='div-orig'><p>宜應自欣慶。</p>
</div>
<div class='div-commentary'><p style="margin-left:1em">宜當欣喜自為慶幸。</p>
</div>
<div class='div-orig'><p>爾時四部眾。</p>
</div>
<div class='div-commentary'><p style="margin-left:1em">僧尼士女。</p>
</div>
<div class='div-orig'><p>比丘比丘尼優婆塞優婆夷天龍夜叉乾闥婆阿脩羅迦樓羅緊那羅摩睺羅伽等。</p>
</div>
<div class='div-commentary'><p style="margin-left:1em">即八部眾如前序品。</p>
</div>
<div class='div-orig'><p>大眾見舍利弗於佛前受阿耨多羅三藐三菩提記。</p>
</div>
<div class='div-commentary'><p style="margin-left:1em">眾見身子面於佛前受菩提記。</p>
</div>
<div class='div-orig'><p>心大歡喜。</p>
</div>
<div class='div-commentary'><p style="margin-left:1em">見是勝事心大歡喜。</p>
</div>
<div class='div-orig'><p>踊躍無量。</p>
</div>
<div class='div-commentary'><p style="margin-left:1em">足踊身躍喜相無量。</p>
</div>
<div class='div-orig'><p>各各脫身。</p>
</div>
<div class='div-commentary'><p style="margin-left:1em">各脫自身。</p>
</div>
<div class='div-orig'><p>所著上衣。</p>
</div>
<div class='div-commentary'><p style="margin-left:1em">現所著用上妙之衣。</p>
</div>
<div class='div-orig'><p>以供養佛。</p>
</div>
<div class='div-commentary'><p style="margin-left:1em">供法華會所集諸佛。</p>
</div>
<div class='div-orig'><p>釋提桓因梵天王等與無數天子。</p>
</div>
<div class='div-commentary'><p style="margin-left:1em">即前序中所列天眾。</p>
</div>
<div class='div-orig'><p>亦以天妙衣。</p>
</div>
<div class='div-commentary'><p style="margin-left:1em">天上妙衣。</p>
</div>
<div class='div-orig'><p>天曼陀羅華。</p>
</div>
<div class='div-commentary'><p style="margin-left:1em">小白華。</p>
</div>
<div class='div-orig'><p>摩訶曼陀羅華等。</p>
</div>
<div class='div-commentary'><p style="margin-left:1em">大白華等。</p>
</div>
<div class='div-orig'><p>供養於佛。</p>
</div>
<div class='div-commentary'><p style="margin-left:1em">奉衣散華供釋迦佛。</p>
</div>
<div class='div-orig'><p>所散天衣。</p>
</div>
<div class='div-commentary'><p style="margin-left:1em">諸天所散若衣若華。</p>
</div>
<div class='div-orig'><p>住虗空中。</p>
</div>
<div class='div-commentary'><p style="margin-left:1em">表無相施住於法空。</p>
</div>
<div class='div-orig'><p>而自迴轉。</p>
</div>
<div class='div-commentary'><p style="margin-left:1em">自於空中周迴旋轉。</p>
</div>
<div class='div-orig'><p>諸天伎樂。</p>
</div>
<div class='div-commentary'><p style="margin-left:1em">伎藝音樂。</p>
</div>
<div class='div-orig'><p>百千萬種於虗空中一時俱作。</p>
</div>
<div class='div-commentary'><p style="margin-left:1em">空中伎樂同時並作。</p>
</div>
<div class='div-orig'><p>雨眾天華。</p>
</div>
<div class='div-commentary'><p style="margin-left:1em">散諸天上所有之華如四華等。</p>
</div>
<div class='div-orig'><p>而作是言佛昔於波羅柰。</p>
</div>
<div class='div-commentary'><p style="margin-left:1em">佛於昔時波羅柰國鹿野園中。</p>
</div>
<div class='div-orig'><p>初轉法輪。</p>
</div>
<div class='div-commentary'><p style="margin-left:1em">為拘鄰等初轉四諦清淨法輪。</p>
</div>
<div class='div-orig'><p>今乃復轉。</p>
</div>
<div class='div-commentary'><p style="margin-left:1em">今於鷲峯又復再轉。</p>
</div>
<div class='div-orig'><p>無上最大法輪。</p>
</div>
<div class='div-commentary'><p style="margin-left:1em">無上道教最妙極大究竟法輪。</p>
</div>
<div class='div-orig'><p>爾時諸天子欲重宣此義。</p>
</div>
<div class='div-commentary'><p style="margin-left:1em">宣再轉義。</p>
</div>
<div class='div-orig'><p>而說偈言昔於波羅柰。</p>
</div>
<div class='div-commentary'><p style="margin-left:1em">此云鹿苑。</p>
</div>
<div class='div-orig'><p>轉四諦法輪。</p>
</div>
<div class='div-commentary'><p style="margin-left:1em">三轉苦集滅道小乘生滅四諦法輪。</p>
</div>
<div class='div-orig'><p>分別說諸法。</p>
</div>
<div class='div-commentary'><p style="margin-left:1em">如陰界入戒定慧種種諸法。</p>
</div>
<div class='div-orig'><p>五眾之生滅。</p>
</div>
<div class='div-commentary'><p style="margin-left:1em">色受想行識五陰和聚成生滅身。</p>
</div>
<div class='div-orig'><p>今復轉最妙。</p>
</div>
<div class='div-commentary'><p style="margin-left:1em">今法華會復轉圓妙無上法輪。</p>
</div>
<div class='div-orig'><p>無上大法輪。</p>
</div>
<div class='div-commentary'><p style="margin-left:1em">最為尊極更無有上大妙法輪。</p>
</div>
<div class='div-orig'><p>是法甚深奧。</p>
</div>
<div class='div-commentary'><p style="margin-left:1em">是圓妙法甚深幽奧。</p>
</div>
<div class='div-orig'><p>少有能信者。</p>
</div>
<div class='div-commentary'><p style="margin-left:1em">少有利根能信受者。</p>
</div>
<div class='div-orig'><p>我等從昔來。</p>
</div>
<div class='div-commentary'><p style="margin-left:1em">我等諸天從昔鹿苑聞法<span class='corr'>已</span>來。</p>
</div>
<div class='div-orig'><p>數聞世尊說。</p>
</div>
<div class='div-commentary'><p style="margin-left:1em">四十餘年數數聞得世尊說法。</p>
</div>
<div class='div-orig'><p>未曾聞如是。</p>
</div>
<div class='div-commentary'><p style="margin-left:1em">但未曾得聞於如是。</p>
</div>
<div class='div-orig'><p>深妙之上法。</p>
</div>
<div class='div-commentary'><p style="margin-left:1em">深遠微妙最上之法。</p>
</div>
<div class='div-orig'><p>世尊說是法。</p>
</div>
<div class='div-commentary'><p style="margin-left:1em">世尊說是微妙之法。</p>
</div>
<div class='div-orig'><p>我等皆隨喜。</p>
</div>
<div class='div-commentary'><p style="margin-left:1em">我等悉皆隨順歡喜。</p>
</div>
<div class='div-orig'><p>大智舍利弗。</p>
</div>
<div class='div-commentary'><p style="margin-left:1em">其大智慧上首弟子。</p>
</div>
<div class='div-orig'><p>今得受尊記。</p>
</div>
<div class='div-commentary'><p style="margin-left:1em">今日得授世尊之記。</p>
</div>
<div class='div-orig'><p>我等亦如是。</p>
</div>
<div class='div-commentary'><p style="margin-left:1em">我等天仙亦當如是。</p>
</div>
<div class='div-orig'><p>必當得作佛。</p>
</div>
<div class='div-commentary'><p style="margin-left:1em">必定當得作成佛果。</p>
</div>
<div class='div-orig'><p>於一切世間。</p>
</div>
<div class='div-commentary'><p style="margin-left:1em">於諸世間天人之中。</p>
</div>
<div class='div-orig'><p>最尊無有上。</p>
</div>
<div class='div-commentary'><p style="margin-left:1em">最為尊極更無有上。</p>
</div>
<div class='div-orig'><p>佛道叵思議。</p>
</div>
<div class='div-commentary'><p style="margin-left:1em">諸佛之道不可思議。</p>
</div>
<div class='div-orig'><p>方便隨宜說。</p>
</div>
<div class='div-commentary'><p style="margin-left:1em">昔說三乘今說一實皆是如來隨宜方便。</p>
</div>
<div class='div-orig'><p>我所有福業。</p>
</div>
<div class='div-commentary'><p style="margin-left:1em">我身所有修行福業。</p>
</div>
<div class='div-orig'><p>今世若過世。</p>
</div>
<div class='div-commentary'><p style="margin-left:1em">今世現修過去世作。</p>
</div>
<div class='div-orig'><p>及見佛功德。</p>
</div>
<div class='div-commentary'><p style="margin-left:1em">及得見佛種種功德。</p>
</div>
<div class='div-orig'><p>盡迴向佛道。</p>
</div>
<div class='div-commentary'><p style="margin-left:1em">盡迴此善不向餘乘皆成佛道上是法說此後請佛以譬喻說。</p>
</div>
<div class='div-orig'><p>爾時舍利弗。</p>
</div>
<div class='div-commentary'><p style="margin-left:1em">諸天獻供說偈之時。</p>
</div>
<div class='div-orig'><p>白佛言世尊我今無復疑悔。</p>
</div>
<div class='div-commentary'><p style="margin-left:1em">昔日未悟疑佛是魔今佛開示疑悔悉除。</p>
</div>
<div class='div-orig'><p>親於佛前得受阿耨多羅三藐三菩提記。</p>
</div>
<div class='div-commentary'><p style="margin-left:1em">面承佛記。</p>
</div>
<div class='div-orig'><p>是諸千二百。</p>
</div>
<div class='div-commentary'><p style="margin-left:1em">即前品云二百羅漢。</p>
</div>
<div class='div-orig'><p>心自在者。</p>
</div>
<div class='div-commentary'><p style="margin-left:1em"><span class='corr'>已</span>破見思得脫三界心無垢累名自在者。</p>
</div>
<div class='div-orig'><p>昔住學地。</p>
</div>
<div class='div-commentary'><p style="margin-left:1em">羅漢破結本<span class='corr'>已</span>無學昔未破結尚住學位。</p>
</div>
<div class='div-orig'><p>佛常教化。</p>
</div>
<div class='div-commentary'><p style="margin-left:1em">佛常慈悲教訓化導。</p>
</div>
<div class='div-orig'><p>言我法。</p>
</div>
<div class='div-commentary'><p style="margin-left:1em">言我所說四諦之法。</p>
</div>
<div class='div-orig'><p>能離生老病死。</p>
</div>
<div class='div-commentary'><p style="margin-left:1em">力能遠離世間四相。</p>
</div>
<div class='div-orig'><p>究竟涅槃。</p>
</div>
<div class='div-commentary'><p style="margin-left:1em">小乘無餘究竟滅度。</p>
</div>
<div class='div-orig'><p>是學無學人。</p>
</div>
<div class='div-commentary'><p style="margin-left:1em">是千二百有學無學小果聖人。</p>
</div>
<div class='div-orig'><p>亦各自以離我見。</p>
</div>
<div class='div-commentary'><p style="margin-left:1em">亦各自用離我執見。</p>
</div>
<div class='div-orig'><p>及有無見等。</p>
</div>
<div class='div-commentary'><p style="margin-left:1em">有即常見無即斷見等餘三世六十二見。</p>
</div>
<div class='div-orig'><p>謂得涅槃。</p>
</div>
<div class='div-commentary'><p style="margin-left:1em">謂斷見思得真寂滅。</p>
</div>
<div class='div-orig'><p>而今於世尊前。</p>
</div>
<div class='div-commentary'><p style="margin-left:1em">今日靈山於世尊前。</p>
</div>
<div class='div-orig'><p>聞所未聞。</p>
</div>
<div class='div-commentary'><p style="margin-left:1em">得聞前日所未聞法。</p>
</div>
<div class='div-orig'><p>皆墮疑惑。</p>
</div>
<div class='div-commentary'><p style="margin-left:1em">皆悉墮於疑惑之網。</p>
</div>
<div class='div-orig'><p>善哉世尊。</p>
</div>
<div class='div-commentary'><p style="margin-left:1em">讚美世尊稱言善哉。</p>
</div>
<div class='div-orig'><p>願為四眾。</p>
</div>
<div class='div-commentary'><p style="margin-left:1em">先言道眾今兼士女。</p>
</div>
<div class='div-orig'><p>說其因緣。</p>
</div>
<div class='div-commentary'><p style="margin-left:1em">說其所因緣何昔小今復說大。</p>
</div>
<div class='div-orig'><p>令離疑悔。</p>
</div>
<div class='div-commentary'><p style="margin-left:1em">令得聞知遠離疑惑掉悔之心。</p>
</div>
<div class='div-orig'><p>爾時佛告舍利弗。</p>
</div>
<div class='div-commentary'><p style="margin-left:1em">因身子問所以告之。</p>
</div>
<div class='div-orig'><p>我先不言。</p>
</div>
<div class='div-commentary'><p style="margin-left:1em">我於前品先豈不言。</p>
</div>
<div class='div-orig'><p>諸佛世尊。</p>
</div>
<div class='div-commentary'><p style="margin-left:1em">三世十方諸來化佛。</p>
</div>
<div class='div-orig'><p>以種種因緣。</p>
</div>
<div class='div-commentary'><p style="margin-left:1em">用於種種正因善緣。</p>
</div>
<div class='div-orig'><p>譬喻言辭。</p>
</div>
<div class='div-commentary'><p style="margin-left:1em">引物譬喻或以言詞。</p>
</div>
<div class='div-orig'><p>方便說法。</p>
</div>
<div class='div-commentary'><p style="margin-left:1em">三乘方便而說諸法。</p>
</div>
<div class='div-orig'><p>皆為阿耨多羅三藐三菩提耶。</p>
</div>
<div class='div-commentary'><p style="margin-left:1em">皆為無上正等覺耶即前品云諸有所作常唯一事唯以佛之知見示悟眾生豈不聞耶。</p>
</div>
<div class='div-orig'><p>是諸所說。</p>
</div>
<div class='div-commentary'><p style="margin-left:1em">是諸方便所說之法。</p>
</div>
<div class='div-orig'><p>皆為化菩薩故。</p>
</div>
<div class='div-commentary'><p style="margin-left:1em">皆是為化菩薩之故。</p>
</div>
<div class='div-orig'><p>然舍利弗。</p>
</div>
<div class='div-commentary'><p style="margin-left:1em">然既於前法說未曉。</p>
</div>
<div class='div-orig'><p>今當復以譬喻。</p>
</div>
<div class='div-commentary'><p style="margin-left:1em">今則復當以譬喻說。</p>
</div>
<div class='div-orig'><p>更明此義。</p>
</div>
<div class='div-commentary'><p style="margin-left:1em">更以喻明於妙法義。</p>
</div>
<div class='div-orig'><p>諸有智者。</p>
</div>
<div class='div-commentary'><p style="margin-left:1em">今諸會中有智慧者。</p>
</div>
<div class='div-orig'><p>以譬喻得解。</p>
</div>
<div class='div-commentary'><p style="margin-left:1em">由譬喻故而得解了。</p>
</div>
<div class='div-orig'><p>舍利弗若國邑聚落。</p>
</div>
<div class='div-commentary'><p style="margin-left:1em">如國土縣邑村聚坐落。</p>
</div>
<div class='div-orig'><p>有大長者。</p>
</div>
<div class='div-commentary'><p style="margin-left:1em">有於大富長者之人。</p>
</div>
<div class='div-orig'><p>其年衰邁。</p>
</div>
<div class='div-commentary'><p style="margin-left:1em">其之年事衰老高邁。</p>
</div>
<div class='div-orig'><p>財富無量。</p>
</div>
<div class='div-commentary'><p style="margin-left:1em">家財豐富無有限量。</p>
</div>
<div class='div-orig'><p>多有田宅。</p>
</div>
<div class='div-commentary'><p style="margin-left:1em">多有田園居止屋宅。</p>
</div>
<div class='div-orig'><p>及諸僮僕。</p>
</div>
<div class='div-commentary'><p style="margin-left:1em">童子人僕。</p>
</div>
<div class='div-orig'><p>其家廣大。</p>
</div>
<div class='div-commentary'><p style="margin-left:1em">家居富故處所廣大。</p>
</div>
<div class='div-orig'><p>唯有一門。</p>
</div>
<div class='div-commentary'><p style="margin-left:1em">長者喻佛年邁謂將涅槃財富謂法財豐足田可種植謂多福德宅可居止謂住寂滅僮僕使令以喻五根方便動作家廣喻佛法界一門即是喻一佛乘出離之處。</p>
</div>
<div class='div-orig'><p>多諸人眾。</p>
</div>
<div class='div-commentary'><p style="margin-left:1em">五道眾生同居三界。</p>
</div>
<div class='div-orig'><p>一百二百。</p>
</div>
<div class='div-commentary'><p style="margin-left:1em">一百喻諸天二百喻人道。</p>
</div>
<div class='div-orig'><p>乃至五百人。</p>
</div>
<div class='div-commentary'><p style="margin-left:1em">三百喻地獄四百喻餓鬼五百喻畜生脩羅不言徧在五道。</p>
</div>
<div class='div-orig'><p>止住其中。</p>
</div>
<div class='div-commentary'><p style="margin-left:1em">五道同居。</p>
</div>
<div class='div-orig'><p>堂閣朽故。</p>
</div>
<div class='div-commentary'><p style="margin-left:1em">堂閣喻首面朽故喻衰老。</p>
</div>
<div class='div-orig'><p>墻壁隤落。</p>
</div>
<div class='div-commentary'><p style="margin-left:1em">墻壁喻皮膚壁隤泥落喻皮膚損動。</p>
</div>
<div class='div-orig'><p>柱根腐敗。</p>
</div>
<div class='div-commentary'><p style="margin-left:1em">以壽言之命為柱根以身言之足為柱根年事衰老脚足顫掉名為腐敗。</p>
</div>
<div class='div-orig'><p>梁棟傾危。</p>
</div>
<div class='div-commentary'><p style="margin-left:1em">梁栿棟桁以喻脊骨人老背傴傾垂危險。</p>
</div>
<div class='div-orig'><p>周匝俱時。</p>
</div>
<div class='div-commentary'><p style="margin-left:1em">周遭四圍喻心即貪嗔癡及等分三毒四不善念喻身即生老病死四不善相一時相惱。</p>
</div>
<div class='div-orig'><p>歘然火起。</p>
</div>
<div class='div-commentary'><p style="margin-left:1em">歘忽之間內外毒發。</p>
</div>
<div class='div-orig'><p>焚燒舍宅。</p>
</div>
<div class='div-commentary'><p style="margin-left:1em">識神依身名為舍宅於諸境上惡念起時火從內發先自燒身。</p>
</div>
<div class='div-orig'><p>長者諸子。</p>
</div>
<div class='div-commentary'><p style="margin-left:1em">三乘眾生悉是佛子。</p>
</div>
<div class='div-orig'><p>若十二十。</p>
</div>
<div class='div-commentary'><p style="margin-left:1em">若十喻聲聞二十喻緣覺。</p>
</div>
<div class='div-orig'><p>或至三十。</p>
</div>
<div class='div-commentary'><p style="margin-left:1em">喻菩薩乘。</p>
</div>
<div class='div-orig'><p>在此宅中。</p>
</div>
<div class='div-commentary'><p style="margin-left:1em">三乘根性在五陰中。</p>
</div>
<div class='div-orig'><p>長者見是大火。</p>
</div>
<div class='div-commentary'><p style="margin-left:1em">如來見此熾然業火。</p>
</div>
<div class='div-orig'><p>從四面起。</p>
</div>
<div class='div-commentary'><p style="margin-left:1em">四毒四相一時俱作。</p>
</div>
<div class='div-orig'><p>即大驚怖。</p>
</div>
<div class='div-commentary'><p style="margin-left:1em">即時心大驚恐怖畏。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">喻如來心作是念言。</p>
</div>
<div class='div-orig'><p>我雖能於此。</p>
</div>
<div class='div-commentary'><p style="margin-left:1em">佛雖修行於此三界。</p>
</div>
<div class='div-orig'><p>所燒之門。</p>
</div>
<div class='div-commentary'><p style="margin-left:1em">為火所燒舍宅門戶。</p>
</div>
<div class='div-orig'><p>安隱得出。</p>
</div>
<div class='div-commentary'><p style="margin-left:1em">安心隱審得出三界。</p>
</div>
<div class='div-orig'><p>而諸子等。</p>
</div>
<div class='div-commentary'><p style="margin-left:1em">而此三乘諸子息等。</p>
</div>
<div class='div-orig'><p>於火宅內。</p>
</div>
<div class='div-commentary'><p style="margin-left:1em">於業火燒舍宅之內。</p>
</div>
<div class='div-orig'><p>樂著嬉戲。</p>
</div>
<div class='div-commentary'><p style="margin-left:1em">愛樂貪著五欲嬉戲。</p>
</div>
<div class='div-orig'><p>不覺不知。</p>
</div>
<div class='div-commentary'><p style="margin-left:1em">不能省覺亦不了知。</p>
</div>
<div class='div-orig'><p>不驚不怖。</p>
</div>
<div class='div-commentary'><p style="margin-left:1em">迷故不驚癡故不怖。</p>
</div>
<div class='div-orig'><p>火來逼身。</p>
</div>
<div class='div-commentary'><p style="margin-left:1em">業火之來逼近其身。</p>
</div>
<div class='div-orig'><p>苦痛切<span class='corr'>己</span>。</p>
</div>
<div class='div-commentary'><p style="margin-left:1em">三界之苦痛切<span class='corr'>己</span>身。</p>
</div>
<div class='div-orig'><p>心不厭患。</p>
</div>
<div class='div-commentary'><p style="margin-left:1em">心但癡迷曾不厭離知是病患。</p>
</div>
<div class='div-orig'><p>無求出意。</p>
</div>
<div class='div-commentary'><p style="margin-left:1em">無有求覓出離之意。</p>
</div>
<div class='div-orig'><p>舍利弗是長者。</p>
</div>
<div class='div-commentary'><p style="margin-left:1em">是時如來。</p>
</div>
<div class='div-orig'><p>作是思惟。</p>
</div>
<div class='div-commentary'><p style="margin-left:1em">見可怜者起救護心。</p>
</div>
<div class='div-orig'><p>我身手有力。</p>
</div>
<div class='div-commentary'><p style="margin-left:1em">身喻神通手喻智慧方便提携是佛之力。</p>
</div>
<div class='div-orig'><p>當以衣裓。</p>
</div>
<div class='div-commentary'><p style="margin-left:1em">衣裓喻佛忍辱知見。</p>
</div>
<div class='div-orig'><p>若以几案。</p>
</div>
<div class='div-commentary'><p style="margin-left:1em">几案喻佛力無所畏可以憑據。</p>
</div>
<div class='div-orig'><p>從舍出之。</p>
</div>
<div class='div-commentary'><p style="margin-left:1em">佛欲以此戒忍等法從於火宅而令出離。</p>
</div>
<div class='div-orig'><p>復更思惟。</p>
</div>
<div class='div-commentary'><p style="margin-left:1em">又復思忖。</p>
</div>
<div class='div-orig'><p>是舍唯有一門。</p>
</div>
<div class='div-commentary'><p style="margin-left:1em">是大火宅諸門皆燒唯有一門不被火灾。</p>
</div>
<div class='div-orig'><p>而復狹小。</p>
</div>
<div class='div-commentary'><p style="margin-left:1em">妙教之門性不容惡故云狹小。</p>
</div>
<div class='div-orig'><p>諸子幼穉。</p>
</div>
<div class='div-commentary'><p style="margin-left:1em">諸三乘子年尚幼穉喻根力微。</p>
</div>
<div class='div-orig'><p>未有所識。</p>
</div>
<div class='div-commentary'><p style="margin-left:1em">未有老成之所見識。</p>
</div>
<div class='div-orig'><p>戀著戲處。</p>
</div>
<div class='div-commentary'><p style="margin-left:1em">戀著五欲嬉戲之處。</p>
</div>
<div class='div-orig'><p>或當墮落。</p>
</div>
<div class='div-commentary'><p style="margin-left:1em">或復當墮火宅之內。</p>
</div>
<div class='div-orig'><p>為火所燒。</p>
</div>
<div class='div-commentary'><p style="margin-left:1em">被大業火之所燒炙。</p>
</div>
<div class='div-orig'><p>我當為說。</p>
</div>
<div class='div-commentary'><p style="margin-left:1em">佛當與說。</p>
</div>
<div class='div-orig'><p>怖畏之事。</p>
</div>
<div class='div-commentary'><p style="margin-left:1em">三界火宅可怖畏事。</p>
</div>
<div class='div-orig'><p>此舍<span class='corr'>已</span>燒。</p>
</div>
<div class='div-commentary'><p style="margin-left:1em">今此舍宅<span class='corr'>已</span>彼火燒。</p>
</div>
<div class='div-orig'><p>宜時疾出。</p>
</div>
<div class='div-commentary'><p style="margin-left:1em">宜當一時疾速而出。</p>
</div>
<div class='div-orig'><p>無令為火。</p>
</div>
<div class='div-commentary'><p style="margin-left:1em">勿使被火。</p>
</div>
<div class='div-orig'><p>之所燒害。</p>
</div>
<div class='div-commentary'><p style="margin-left:1em">火為能燒身是所害。</p>
</div>
<div class='div-orig'><p>作是念<span class='corr'>已</span>。</p>
</div>
<div class='div-commentary'><p style="margin-left:1em">如來爾時作是念<span class='corr'>已</span>。</p>
</div>
<div class='div-orig'><p>如所思惟。</p>
</div>
<div class='div-commentary'><p style="margin-left:1em">如其心中之所思忖。</p>
</div>
<div class='div-orig'><p>具告諸子。</p>
</div>
<div class='div-commentary'><p style="margin-left:1em">備告三乘。</p>
</div>
<div class='div-orig'><p>汝等速出。</p>
</div>
<div class='div-commentary'><p style="margin-left:1em">汝等諸子速出火宅。</p>
</div>
<div class='div-orig'><p>父雖憐愍。</p>
</div>
<div class='div-commentary'><p style="margin-left:1em">佛雖憐念。</p>
</div>
<div class='div-orig'><p>善言誘諭。</p>
</div>
<div class='div-commentary'><p style="margin-left:1em">以善巧言化誘開諭。</p>
</div>
<div class='div-orig'><p>而諸子等。</p>
</div>
<div class='div-commentary'><p style="margin-left:1em">而此諸子。</p>
</div>
<div class='div-orig'><p>樂著嬉戲。</p>
</div>
<div class='div-commentary'><p style="margin-left:1em">貪樂愛著嬉遊作戲。</p>
</div>
<div class='div-orig'><p>不肯信受。</p>
</div>
<div class='div-commentary'><p style="margin-left:1em">不能心肯信解領受。</p>
</div>
<div class='div-orig'><p>不驚不畏。</p>
</div>
<div class='div-commentary'><p style="margin-left:1em">迷而不驚癡而不畏。</p>
</div>
<div class='div-orig'><p>了無出心。</p>
</div>
<div class='div-commentary'><p style="margin-left:1em">了然無有出離之心。</p>
</div>
<div class='div-orig'><p>亦復不知。</p>
</div>
<div class='div-commentary'><p style="margin-left:1em">亦復迷昧無所知覺。</p>
</div>
<div class='div-orig'><p>何者是火。</p>
</div>
<div class='div-commentary'><p style="margin-left:1em">三毒是火。</p>
</div>
<div class='div-orig'><p>何者為舍。</p>
</div>
<div class='div-commentary'><p style="margin-left:1em">五陰為舍。</p>
</div>
<div class='div-orig'><p>云何為失。</p>
</div>
<div class='div-commentary'><p style="margin-left:1em">墮落為失。</p>
</div>
<div class='div-orig'><p>但東西走戲。</p>
</div>
<div class='div-commentary'><p style="margin-left:1em">東西二字即喻空有日夕奔馳故云走戲。</p>
</div>
<div class='div-orig'><p>視父而<span class='corr'>已</span>。</p>
</div>
<div class='div-commentary'><p style="margin-left:1em">目視其父岡然而<span class='corr'>已</span>自下明用車譬。</p>
</div>
<div class='div-orig'><p>爾時長者。</p>
</div>
<div class='div-commentary'><p style="margin-left:1em">爾遭火時門外長者。</p>
</div>
<div class='div-orig'><p>即作是念。</p>
</div>
<div class='div-commentary'><p style="margin-left:1em">即時又作如是念言。</p>
</div>
<div class='div-orig'><p>此舍<span class='corr'>已</span>為。</p>
</div>
<div class='div-commentary'><p style="margin-left:1em">此五陰舍<span class='corr'>已</span>被五濁。</p>
</div>
<div class='div-orig'><p>大火所燒。</p>
</div>
<div class='div-commentary'><p style="margin-left:1em">三毒大火之所燒害。</p>
</div>
<div class='div-orig'><p>我及諸子。</p>
</div>
<div class='div-commentary'><p style="margin-left:1em">長者及子。</p>
</div>
<div class='div-orig'><p>若不時出。</p>
</div>
<div class='div-commentary'><p style="margin-left:1em">若還不能一時出去。</p>
</div>
<div class='div-orig'><p>必為所焚。</p>
</div>
<div class='div-commentary'><p style="margin-left:1em">必被大火之所焚燒。</p>
</div>
<div class='div-orig'><p>我今當設方便。</p>
</div>
<div class='div-commentary'><p style="margin-left:1em">我於今日當設假名三乘方便。</p>
</div>
<div class='div-orig'><p>令諸子等。</p>
</div>
<div class='div-commentary'><p style="margin-left:1em">令此舍中三十子等。</p>
</div>
<div class='div-orig'><p>得免斯害。</p>
</div>
<div class='div-commentary'><p style="margin-left:1em">令得免於三界此害。</p>
</div>
<div class='div-orig'><p>父知諸子。</p>
</div>
<div class='div-commentary'><p style="margin-left:1em">如來得知三十之子。</p>
</div>
<div class='div-orig'><p>先心各有所好。</p>
</div>
<div class='div-commentary'><p style="margin-left:1em">樂欲不同。</p>
</div>
<div class='div-orig'><p>種種珍玩。</p>
</div>
<div class='div-commentary'><p style="margin-left:1em">一切種種珍異玩好。</p>
</div>
<div class='div-orig'><p>奇異之物。</p>
</div>
<div class='div-commentary'><p style="margin-left:1em">奇特異妙可愛之物。</p>
</div>
<div class='div-orig'><p>情必樂著。</p>
</div>
<div class='div-commentary'><p style="margin-left:1em">諸子之情必然貪樂。</p>
</div>
<div class='div-orig'><p>而告之言。</p>
</div>
<div class='div-commentary'><p style="margin-left:1em">思惟是<span class='corr'>已</span>而告之言。</p>
</div>
<div class='div-orig'><p>汝等所可玩好。</p>
</div>
<div class='div-commentary'><p style="margin-left:1em">汝等所可玩好之物。</p>
</div>
<div class='div-orig'><p>希有難得。</p>
</div>
<div class='div-commentary'><p style="margin-left:1em">世間希有甚為難得。</p>
</div>
<div class='div-orig'><p>汝若不取。</p>
</div>
<div class='div-commentary'><p style="margin-left:1em">汝於今日若不取受。</p>
</div>
<div class='div-orig'><p>後必憂悔。</p>
</div>
<div class='div-commentary'><p style="margin-left:1em">今後必然憂惱追悔。</p>
</div>
<div class='div-orig'><p>如此種種。</p>
</div>
<div class='div-commentary'><p style="margin-left:1em">世間希有種種之物。</p>
</div>
<div class='div-orig'><p>羊車鹿車牛車。</p>
</div>
<div class='div-commentary'><p style="margin-left:1em">羊車喻聲聞鹿車喻緣覺牛車喻菩薩。</p>
</div>
<div class='div-orig'><p>今在門外。</p>
</div>
<div class='div-commentary'><p style="margin-left:1em">今設此車在於門外露地之中。</p>
</div>
<div class='div-orig'><p>可以遊戲。</p>
</div>
<div class='div-commentary'><p style="margin-left:1em">可以三乘遊戲佛土。</p>
</div>
<div class='div-orig'><p>汝等於此火宅。</p>
</div>
<div class='div-commentary'><p style="margin-left:1em">汝等諸子於此三界火宅之內。</p>
</div>
<div class='div-orig'><p>宜速出來。</p>
</div>
<div class='div-commentary'><p style="margin-left:1em">宜乎速捷出三界來。</p>
</div>
<div class='div-orig'><p>隨汝所欲。</p>
</div>
<div class='div-commentary'><p style="margin-left:1em">隨從汝等心之所欲。</p>
</div>
<div class='div-orig'><p>皆當與汝。</p>
</div>
<div class='div-commentary'><p style="margin-left:1em">皆當以此施與汝等。</p>
</div>
<div class='div-orig'><p>爾時諸子聞父所說。</p>
</div>
<div class='div-commentary'><p style="margin-left:1em">聞父長者說於三車。</p>
</div>
<div class='div-orig'><p>珍玩之物。</p>
</div>
<div class='div-commentary'><p style="margin-left:1em">珍寶玩具。</p>
</div>
<div class='div-orig'><p>適其願故。</p>
</div>
<div class='div-commentary'><p style="margin-left:1em">隨順諸子所願之故。</p>
</div>
<div class='div-orig'><p>心各勇銳。</p>
</div>
<div class='div-commentary'><p style="margin-left:1em">其心各自勇猛銳利。</p>
</div>
<div class='div-orig'><p>互相推排。</p>
</div>
<div class='div-commentary'><p style="margin-left:1em">近互推理排退餘緣。</p>
</div>
<div class='div-orig'><p>競共馳走。</p>
</div>
<div class='div-commentary'><p style="margin-left:1em">共相奔競。</p>
</div>
<div class='div-orig'><p>爭出火宅。</p>
</div>
<div class='div-commentary'><p style="margin-left:1em">爭馳而出欲愛火宅。</p>
</div>
<div class='div-orig'><p>是時長者見諸子等。</p>
</div>
<div class='div-commentary'><p style="margin-left:1em">時父見子諸人眾等。</p>
</div>
<div class='div-orig'><p>安隱得出。</p>
</div>
<div class='div-commentary'><p style="margin-left:1em">安然隱審得出火宅。</p>
</div>
<div class='div-orig'><p>皆於四衢道中。</p>
</div>
<div class='div-commentary'><p style="margin-left:1em">喻方便教四門之道。</p>
</div>
<div class='div-orig'><p>露地而坐。</p>
</div>
<div class='div-commentary'><p style="margin-left:1em">住真如理名坐露地。</p>
</div>
<div class='div-orig'><p>無復障礙。</p>
</div>
<div class='div-commentary'><p style="margin-left:1em">無復三界惑業障礙。</p>
</div>
<div class='div-orig'><p>其心泰然。</p>
</div>
<div class='div-commentary'><p style="margin-left:1em">其父之心貼然無慮。</p>
</div>
<div class='div-orig'><p>歡喜踊躍。</p>
</div>
<div class='div-commentary'><p style="margin-left:1em">心歡喜故身自踊躍自下明索車譬。</p>
</div>
<div class='div-orig'><p>時諸子等各白父言。</p>
</div>
<div class='div-commentary'><p style="margin-left:1em">子見父喜而各白父。</p>
</div>
<div class='div-orig'><p>父先所許。</p>
</div>
<div class='div-commentary'><p style="margin-left:1em">父於先時所許我等。</p>
</div>
<div class='div-orig'><p>玩好之具。</p>
</div>
<div class='div-commentary'><p style="margin-left:1em">賞玩戲好珍奇器具。</p>
</div>
<div class='div-orig'><p>羊車鹿車牛車。</p>
</div>
<div class='div-commentary'><p style="margin-left:1em">二方便乘。</p>
</div>
<div class='div-orig'><p>願時賜與。</p>
</div>
<div class='div-commentary'><p style="margin-left:1em">願得一時賜與我等。</p>
</div>
<div class='div-orig'><p>舍利弗爾時長者。</p>
</div>
<div class='div-commentary'><p style="margin-left:1em">爾索車時。</p>
</div>
<div class='div-orig'><p>各賜諸子。</p>
</div>
<div class='div-commentary'><p style="margin-left:1em">各各賜與三十之子。</p>
</div>
<div class='div-orig'><p>等一大車。</p>
</div>
<div class='div-commentary'><p style="margin-left:1em">平等各一珍寶大車。</p>
</div>
<div class='div-orig'><p>其車高廣。</p>
</div>
<div class='div-commentary'><p style="margin-left:1em">其妙寶車喻佛知見竪高橫廣。</p>
</div>
<div class='div-orig'><p>眾寶莊校。</p>
</div>
<div class='div-commentary'><p style="margin-left:1em">車喻法體寶喻眾善。</p>
</div>
<div class='div-orig'><p>周匝欄楯。</p>
</div>
<div class='div-commentary'><p style="margin-left:1em">欄楯喻總持防惡護善。</p>
</div>
<div class='div-orig'><p>四面懸鈴。</p>
</div>
<div class='div-commentary'><p style="margin-left:1em">以四辯聲令一切聞。</p>
</div>
<div class='div-orig'><p>又於其上。</p>
</div>
<div class='div-commentary'><p style="margin-left:1em">車頂之上。</p>
</div>
<div class='div-orig'><p>張設幰盖。</p>
</div>
<div class='div-commentary'><p style="margin-left:1em">頂盖上法表一佛乘無緣大慈究竟之道。</p>
</div>
<div class='div-orig'><p>亦以珍奇雜寶。</p>
</div>
<div class='div-commentary'><p style="margin-left:1em">萬善功勛其類非一故云雜寶。</p>
</div>
<div class='div-orig'><p>而嚴飾之。</p>
</div>
<div class='div-commentary'><p style="margin-left:1em">用嚴法身。</p>
</div>
<div class='div-orig'><p>寶繩交絡。</p>
</div>
<div class='div-commentary'><p style="margin-left:1em">寶繩喻弘誓交絡防閑。</p>
</div>
<div class='div-orig'><p>垂諸華瓔。</p>
</div>
<div class='div-commentary'><p style="margin-left:1em">華瓔垂下以喻四攝。</p>
</div>
<div class='div-orig'><p>重敷婉筵。</p>
</div>
<div class='div-commentary'><p style="margin-left:1em">車內重褥表柔軟行。</p>
</div>
<div class='div-orig'><p>安置丹枕。</p>
</div>
<div class='div-commentary'><p style="margin-left:1em">車內之枕丹表智枕表定。</p>
</div>
<div class='div-orig'><p>駕以白牛。</p>
</div>
<div class='div-commentary'><p style="margin-left:1em">白喻淨慧牛喻五根。</p>
</div>
<div class='div-orig'><p>膚色充潔。</p>
</div>
<div class='div-commentary'><p style="margin-left:1em">肌膚充肥顏色潔白戒淨定明內外相稱。</p>
</div>
<div class='div-orig'><p>形體姝好。</p>
</div>
<div class='div-commentary'><p style="margin-left:1em">身形姝大全體具德而復妙好。</p>
</div>
<div class='div-orig'><p>有大筋力。</p>
</div>
<div class='div-commentary'><p style="margin-left:1em">任重致遠究竟成佛名大筋力。</p>
</div>
<div class='div-orig'><p>行步平正。</p>
</div>
<div class='div-commentary'><p style="margin-left:1em">所行如法無黨曰平無邪曰正。</p>
</div>
<div class='div-orig'><p>其疾如風。</p>
</div>
<div class='div-commentary'><p style="margin-left:1em">大智慧力速至涅槃如風之疾。</p>
</div>
<div class='div-orig'><p>又多僕從。</p>
</div>
<div class='div-commentary'><p style="margin-left:1em">僕從眾多喻助道行。</p>
</div>
<div class='div-orig'><p>而侍衛之。</p>
</div>
<div class='div-commentary'><p style="margin-left:1em">侍奉衛護本有法身。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以大車若此嚴飾其意如何。</p>
</div>
<div class='div-orig'><p>是大長者。</p>
</div>
<div class='div-commentary'><p style="margin-left:1em">由此大富長者之人。</p>
</div>
<div class='div-orig'><p>財富無量。</p>
</div>
<div class='div-commentary'><p style="margin-left:1em">法財豐滿其數無量。</p>
</div>
<div class='div-orig'><p>種種諸藏。</p>
</div>
<div class='div-commentary'><p style="margin-left:1em">布施持戒忍辱精進禪定此五功德名福德藏甚深般若名智慧藏。</p>
</div>
<div class='div-orig'><p>悉皆充溢。</p>
</div>
<div class='div-commentary'><p style="margin-left:1em">萬善具修充盛滿溢。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">長者喻佛作此念言。</p>
</div>
<div class='div-orig'><p>我財物無極。</p>
</div>
<div class='div-commentary'><p style="margin-left:1em">法財充滿用之無竭。</p>
</div>
<div class='div-orig'><p>不應以下劣小車。</p>
</div>
<div class='div-commentary'><p style="margin-left:1em">不當以下劣羊鹿小車。</p>
</div>
<div class='div-orig'><p>與諸子等。</p>
</div>
<div class='div-commentary'><p style="margin-left:1em">賜與諸子。</p>
</div>
<div class='div-orig'><p>今此幼童。</p>
</div>
<div class='div-commentary'><p style="margin-left:1em">道力微淺故曰幼童。</p>
</div>
<div class='div-orig'><p>皆是吾子。</p>
</div>
<div class='div-commentary'><p style="margin-left:1em">三乘之機皆是佛子。</p>
</div>
<div class='div-orig'><p>愛無偏黨。</p>
</div>
<div class='div-commentary'><p style="margin-left:1em">愛心平等無有偏見及以私黨。</p>
</div>
<div class='div-orig'><p>我有如是。</p>
</div>
<div class='div-commentary'><p style="margin-left:1em">我既富有高廣如是。</p>
</div>
<div class='div-orig'><p>七寶大車。</p>
</div>
<div class='div-commentary'><p style="margin-left:1em">七支功德名為七寶。</p>
</div>
<div class='div-orig'><p>其數無量。</p>
</div>
<div class='div-commentary'><p style="margin-left:1em">一念心體是一大車淨行眾多故無有量。</p>
</div>
<div class='div-orig'><p>應當等心。</p>
</div>
<div class='div-commentary'><p style="margin-left:1em">合當無異平等一心。</p>
</div>
<div class='div-orig'><p>各各與之。</p>
</div>
<div class='div-commentary'><p style="margin-left:1em">各各賜與。</p>
</div>
<div class='div-orig'><p>不宜差別。</p>
</div>
<div class='div-commentary'><p style="margin-left:1em">不宜使之差互各別。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">何所以故而欲等賜。</p>
</div>
<div class='div-orig'><p>以我此物。</p>
</div>
<div class='div-commentary'><p style="margin-left:1em">以我所有積聚財物。</p>
</div>
<div class='div-orig'><p>周給一國。</p>
</div>
<div class='div-commentary'><p style="margin-left:1em">周徧給施一國之人。</p>
</div>
<div class='div-orig'><p>猶尚不匱。</p>
</div>
<div class='div-commentary'><p style="margin-left:1em">如此廣施猶不匱乏。</p>
</div>
<div class='div-orig'><p>何況諸子。</p>
</div>
<div class='div-commentary'><p style="margin-left:1em">何況等賜此三十子自下明得車歡喜。</p>
</div>
<div class='div-orig'><p>是時諸子。</p>
</div>
<div class='div-commentary'><p style="margin-left:1em">時諸子等均拜父賜。</p>
</div>
<div class='div-orig'><p>各乘大車。</p>
</div>
<div class='div-commentary'><p style="margin-left:1em">喻三乘人皆證圓理。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">得獲大賜昔所未有。</p>
</div>
<div class='div-orig'><p>非本所望。</p>
</div>
<div class='div-commentary'><p style="margin-left:1em">三乘之人住於方便本自無心希望圓果。</p>
</div>
<div class='div-orig'><p>舍利弗於汝意云何。</p>
</div>
<div class='div-commentary'><p style="margin-left:1em">於汝之意以為如何。</p>
</div>
<div class='div-orig'><p>是長者等與諸子。</p>
</div>
<div class='div-commentary'><p style="margin-left:1em">等心賜與諸三十子。</p>
</div>
<div class='div-orig'><p>珍寶大車。</p>
</div>
<div class='div-commentary'><p style="margin-left:1em">珍奇雜寶一乘大車。</p>
</div>
<div class='div-orig'><p>寧有虗妄不。</p>
</div>
<div class='div-commentary'><p style="margin-left:1em">先許三車今但賜一許與不同有虗妄過否。</p>
</div>
<div class='div-orig'><p>舍利弗言。</p>
</div>
<div class='div-commentary'><p style="margin-left:1em">答佛所問。</p>
</div>
<div class='div-orig'><p>不也世尊。</p>
</div>
<div class='div-commentary'><p style="margin-left:1em">不有過也。</p>
</div>
<div class='div-orig'><p>是長者。</p>
</div>
<div class='div-commentary'><p style="margin-left:1em">出無過意。</p>
</div>
<div class='div-orig'><p>但令諸子。</p>
</div>
<div class='div-commentary'><p style="margin-left:1em">但只令此三十諸子。</p>
</div>
<div class='div-orig'><p>得免火難。</p>
</div>
<div class='div-commentary'><p style="margin-left:1em">得免三界火宅之難。</p>
</div>
<div class='div-orig'><p>全其軀命。</p>
</div>
<div class='div-commentary'><p style="margin-left:1em">保全身命而不墮落。</p>
</div>
<div class='div-orig'><p>非為虗妄。</p>
</div>
<div class='div-commentary'><p style="margin-left:1em">即是非妄。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">何故非妄。</p>
</div>
<div class='div-orig'><p>若全身命。</p>
</div>
<div class='div-commentary'><p style="margin-left:1em">若得保全。</p>
</div>
<div class='div-orig'><p>便為<span class='corr'>已</span>得。</p>
</div>
<div class='div-commentary'><p style="margin-left:1em">便是<span class='corr'>已</span>得。</p>
</div>
<div class='div-orig'><p>玩好之具。</p>
</div>
<div class='div-commentary'><p style="margin-left:1em">身命不壞樂則有餘是真玩好故云<span class='corr'>已</span>得。</p>
</div>
<div class='div-orig'><p>況復方便。</p>
</div>
<div class='div-commentary'><p style="margin-left:1em">況復長者慈心方便。</p>
</div>
<div class='div-orig'><p>於彼火宅。</p>
</div>
<div class='div-commentary'><p style="margin-left:1em">於彼三界欲愛火宅。</p>
</div>
<div class='div-orig'><p>而拔濟之。</p>
</div>
<div class='div-commentary'><p style="margin-left:1em">拔出三界濟度苦海。</p>
</div>
<div class='div-orig'><p>世尊若是長者。</p>
</div>
<div class='div-commentary'><p style="margin-left:1em">若此救難大富長者。</p>
</div>
<div class='div-orig'><p>乃至不與。</p>
</div>
<div class='div-commentary'><p style="margin-left:1em">乃至亦不賜與。</p>
</div>
<div class='div-orig'><p>最小一車。</p>
</div>
<div class='div-commentary'><p style="margin-left:1em">謂小羊車聲聞果也。</p>
</div>
<div class='div-orig'><p>猶不虗妄。</p>
</div>
<div class='div-commentary'><p style="margin-left:1em">猶且不可名為虗妄。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">以何義故。</p>
</div>
<div class='div-orig'><p>是長者先作是意。</p>
</div>
<div class='div-commentary'><p style="margin-left:1em">長者先作救難之意。</p>
</div>
<div class='div-orig'><p>我以方便。</p>
</div>
<div class='div-commentary'><p style="margin-left:1em">我以三車而為方便。</p>
</div>
<div class='div-orig'><p>令子得出。</p>
</div>
<div class='div-commentary'><p style="margin-left:1em">令諸子等得出火宅。</p>
</div>
<div class='div-orig'><p>以是因緣。</p>
</div>
<div class='div-commentary'><p style="margin-left:1em">以是因心緣由之故。</p>
</div>
<div class='div-orig'><p>無虗妄也。</p>
</div>
<div class='div-commentary'><p style="margin-left:1em">無有虗妄。</p>
</div>
<div class='div-orig'><p>何況長者。</p>
</div>
<div class='div-commentary'><p style="margin-left:1em">何況其父。</p>
</div>
<div class='div-orig'><p>自知財富無量。</p>
</div>
<div class='div-commentary'><p style="margin-left:1em">自心知得<span class='corr'>己</span>財無量。</p>
</div>
<div class='div-orig'><p>欲饒益諸子。</p>
</div>
<div class='div-commentary'><p style="margin-left:1em">意欲饒潤利益諸子。</p>
</div>
<div class='div-orig'><p>等與大車。</p>
</div>
<div class='div-commentary'><p style="margin-left:1em">等心賜與珍寶大車。</p>
</div>
<div class='div-orig'><p>佛告舍利弗善哉善哉。</p>
</div>
<div class='div-commentary'><p style="margin-left:1em">美舍利弗善能對揚。</p>
</div>
<div class='div-orig'><p>如汝所言。</p>
</div>
<div class='div-commentary'><p style="margin-left:1em">果然如是之所言也。</p>
</div>
<div class='div-orig'><p>舍利弗如來亦復如是。</p>
</div>
<div class='div-commentary'><p style="margin-left:1em">上是喻說此下法合。</p>
</div>
<div class='div-orig'><p>則為一切。</p>
</div>
<div class='div-commentary'><p style="margin-left:1em">三乘六道。</p>
</div>
<div class='div-orig'><p>世間之父。</p>
</div>
<div class='div-commentary'><p style="margin-left:1em">欲色無色三有世間慈悲之父。</p>
</div>
<div class='div-orig'><p>於諸怖畏。</p>
</div>
<div class='div-commentary'><p style="margin-left:1em">於諸三界生死怖畏。</p>
</div>
<div class='div-orig'><p>衰惱憂患。</p>
</div>
<div class='div-commentary'><p style="margin-left:1em">天上五衰人間四相種種苦惱煩惱憂患。</p>
</div>
<div class='div-orig'><p>無明暗蔽。</p>
</div>
<div class='div-commentary'><p style="margin-left:1em">無所明了根本枝末一切暗障。</p>
</div>
<div class='div-orig'><p>永盡無餘。</p>
</div>
<div class='div-commentary'><p style="margin-left:1em">苦惑業三一切永盡更無有餘。</p>
</div>
<div class='div-orig'><p>而悉成就。</p>
</div>
<div class='div-commentary'><p style="margin-left:1em">而皆成立圓就。</p>
</div>
<div class='div-orig'><p>無量知見。</p>
</div>
<div class='div-commentary'><p style="margin-left:1em">知見是一就境彰名乃有無量。</p>
</div>
<div class='div-orig'><p>力無所畏。</p>
</div>
<div class='div-commentary'><p style="margin-left:1em">如來十力及四無畏。</p>
</div>
<div class='div-orig'><p>有大神力。</p>
</div>
<div class='div-commentary'><p style="margin-left:1em">具足成就大神通力。</p>
</div>
<div class='div-orig'><p>及智慧力。</p>
</div>
<div class='div-commentary'><p style="margin-left:1em">神力伏魔慧力破障。</p>
</div>
<div class='div-orig'><p>具足方便。</p>
</div>
<div class='div-commentary'><p style="margin-left:1em">百千善巧總名方便。</p>
</div>
<div class='div-orig'><p>智慧波羅蜜。</p>
</div>
<div class='div-commentary'><p style="margin-left:1em">一切方便是佛權智能到彼岸名波羅蜜。</p>
</div>
<div class='div-orig'><p>大慈大悲。</p>
</div>
<div class='div-commentary'><p style="margin-left:1em">與三德樂名為大慈拔二死苦名為大悲。</p>
</div>
<div class='div-orig'><p>常無懈倦。</p>
</div>
<div class='div-commentary'><p style="margin-left:1em">常爾慈悲無有懈慢及以倦怠。</p>
</div>
<div class='div-orig'><p>恒求善事。</p>
</div>
<div class='div-commentary'><p style="margin-left:1em">常求出世善好之事。</p>
</div>
<div class='div-orig'><p>利益一切。</p>
</div>
<div class='div-commentary'><p style="margin-left:1em">利惠饒益一切眾生。</p>
</div>
<div class='div-orig'><p>而生三界。</p>
</div>
<div class='div-commentary'><p style="margin-left:1em">為一切故出生三界。</p>
</div>
<div class='div-orig'><p>朽故火宅。</p>
</div>
<div class='div-commentary'><p style="margin-left:1em">朽壞故舊欲火之宅。</p>
</div>
<div class='div-orig'><p>為度眾生。</p>
</div>
<div class='div-commentary'><p style="margin-left:1em">為欲度脫一切眾生。</p>
</div>
<div class='div-orig'><p>生老病死。</p>
</div>
<div class='div-commentary'><p style="margin-left:1em">四相也。</p>
</div>
<div class='div-orig'><p>憂悲苦惱。</p>
</div>
<div class='div-commentary'><p style="margin-left:1em">憂愁悲切苦難懊惱。</p>
</div>
<div class='div-orig'><p>愚癡暗蔽。</p>
</div>
<div class='div-commentary'><p style="margin-left:1em">愚昧癡騃昏暗蔽塞。</p>
</div>
<div class='div-orig'><p>三毒之火。</p>
</div>
<div class='div-commentary'><p style="margin-left:1em">貪嗔癡毒如火熾然悉令滅盡。</p>
</div>
<div class='div-orig'><p>教化令得。</p>
</div>
<div class='div-commentary'><p style="margin-left:1em">教誨訓化令其獲得。</p>
</div>
<div class='div-orig'><p>阿耨多羅三藐三菩提。</p>
</div>
<div class='div-commentary'><p style="margin-left:1em">無上等正覺。</p>
</div>
<div class='div-orig'><p>見諸眾生。</p>
</div>
<div class='div-commentary'><p style="margin-left:1em">佛眼觀見諸趣眾生。</p>
</div>
<div class='div-orig'><p>為生老病死憂悲苦惱。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>之所燒煑。</p>
</div>
<div class='div-commentary'><p style="margin-left:1em">八種惡緣共相燒煑。</p>
</div>
<div class='div-orig'><p>亦以五欲財利故。</p>
</div>
<div class='div-commentary'><p style="margin-left:1em">於五塵境起愛樂心名為五欲及財利故。</p>
</div>
<div class='div-orig'><p>受種種苦。</p>
</div>
<div class='div-commentary'><p style="margin-left:1em">以不善心招感諸苦。</p>
</div>
<div class='div-orig'><p>又以貪著追求故。</p>
</div>
<div class='div-commentary'><p style="margin-left:1em">復以貪心着於世相追陪求覓心不歇故。</p>
</div>
<div class='div-orig'><p>現受眾苦。</p>
</div>
<div class='div-commentary'><p style="margin-left:1em">現在身中便感諸苦。</p>
</div>
<div class='div-orig'><p>後受地獄畜生餓鬼之苦。</p>
</div>
<div class='div-commentary'><p style="margin-left:1em">作業之人現世華報受種種苦後墮地獄受大苦惱地獄罪畢復墮餓鬼餓鬼罪畢復墮畜生。</p>
</div>
<div class='div-orig'><p>若生天上。</p>
</div>
<div class='div-commentary'><p style="margin-left:1em">有五衰苦。</p>
</div>
<div class='div-orig'><p>及在人間。</p>
</div>
<div class='div-commentary'><p style="margin-left:1em">及生人間。</p>
</div>
<div class='div-orig'><p>貧窮困苦。</p>
</div>
<div class='div-commentary'><p style="margin-left:1em">貧乏窮窘困頓之苦。</p>
</div>
<div class='div-orig'><p>愛別離苦。</p>
</div>
<div class='div-commentary'><p style="margin-left:1em">本相親愛而忽別離豈非苦也。</p>
</div>
<div class='div-orig'><p>怨憎會苦。</p>
</div>
<div class='div-commentary'><p style="margin-left:1em">冤害相憎而常會遇豈非苦也。</p>
</div>
<div class='div-orig'><p>如是等。</p>
</div>
<div class='div-commentary'><p style="margin-left:1em">更有求而不得名之為苦五陰熾盛生老死苦。</p>
</div>
<div class='div-orig'><p>種種諸苦。</p>
</div>
<div class='div-commentary'><p style="margin-left:1em">苦相非一故云種種。</p>
</div>
<div class='div-orig'><p>眾生沒在其中。</p>
</div>
<div class='div-commentary'><p style="margin-left:1em">眾生迷故沒眾苦中。</p>
</div>
<div class='div-orig'><p>歡喜游戲。</p>
</div>
<div class='div-commentary'><p style="margin-left:1em">心迷之故不思來苦生而復死故云游戲。</p>
</div>
<div class='div-orig'><p>不覺不知。</p>
</div>
<div class='div-commentary'><p style="margin-left:1em">不曾省覺不能了知。</p>
</div>
<div class='div-orig'><p>不驚不怖。</p>
</div>
<div class='div-commentary'><p style="margin-left:1em">不生驚恐不知怖畏。</p>
</div>
<div class='div-orig'><p>亦不生厭。</p>
</div>
<div class='div-commentary'><p style="margin-left:1em">終日耽欲不生厭離。</p>
</div>
<div class='div-orig'><p>不求解脫。</p>
</div>
<div class='div-commentary'><p style="margin-left:1em">不求方便解散脫離。</p>
</div>
<div class='div-orig'><p>於此三界火宅。</p>
</div>
<div class='div-commentary'><p style="margin-left:1em">三界雖異苦樂不等皆有三毒故名火宅。</p>
</div>
<div class='div-orig'><p>東西馳走。</p>
</div>
<div class='div-commentary'><p style="margin-left:1em">東生西沒名為馳走。</p>
</div>
<div class='div-orig'><p>雖遭大苦。</p>
</div>
<div class='div-commentary'><p style="margin-left:1em">雖復遭遇種種大苦。</p>
</div>
<div class='div-orig'><p>不以為患。</p>
</div>
<div class='div-commentary'><p style="margin-left:1em">以心迷故從苦入苦不知是病。</p>
</div>
<div class='div-orig'><p>舍利弗佛見此<span class='corr'>已</span>。</p>
</div>
<div class='div-commentary'><p style="margin-left:1em">佛見眾生此眾苦<span class='corr'>已</span>。</p>
</div>
<div class='div-orig'><p>便作是念。</p>
</div>
<div class='div-commentary'><p style="margin-left:1em">應時即作如是思念。</p>
</div>
<div class='div-orig'><p>我為眾生之父。</p>
</div>
<div class='div-commentary'><p style="margin-left:1em">我出三界為諸眾生大慈悲父。</p>
</div>
<div class='div-orig'><p>應拔其苦難。</p>
</div>
<div class='div-commentary'><p style="margin-left:1em">應拔除其眾苦患難。</p>
</div>
<div class='div-orig'><p>與無量無邊佛智慧樂。</p>
</div>
<div class='div-commentary'><p style="margin-left:1em">諸佛智慧寂滅之樂。</p>
</div>
<div class='div-orig'><p>令其游戲。</p>
</div>
<div class='div-commentary'><p style="margin-left:1em">令其眾生游戲如來大寂滅海。</p>
</div>
<div class='div-orig'><p>舍利弗如來復作是念。</p>
</div>
<div class='div-commentary'><p style="margin-left:1em">如來復作如是念言。</p>
</div>
<div class='div-orig'><p>若我但以神力。</p>
</div>
<div class='div-commentary'><p style="margin-left:1em">但以神通諸禪定力。</p>
</div>
<div class='div-orig'><p>及智慧力。</p>
</div>
<div class='div-commentary'><p style="margin-left:1em">即般若力。</p>
</div>
<div class='div-orig'><p>捨於方便。</p>
</div>
<div class='div-commentary'><p style="margin-left:1em">捨於漸門方便之教。</p>
</div>
<div class='div-orig'><p>為諸眾生。</p>
</div>
<div class='div-commentary'><p style="margin-left:1em">為諸鈍劣在迷眾生。</p>
</div>
<div class='div-orig'><p>讚如來知見。</p>
</div>
<div class='div-commentary'><p style="margin-left:1em">讚歎如來無上知見。</p>
</div>
<div class='div-orig'><p>力無所畏者。</p>
</div>
<div class='div-commentary'><p style="margin-left:1em">十力四無畏者。</p>
</div>
<div class='div-orig'><p>眾生不能。</p>
</div>
<div class='div-commentary'><p style="margin-left:1em">則諸眾生終不能得。</p>
</div>
<div class='div-orig'><p>以是得度。</p>
</div>
<div class='div-commentary'><p style="margin-left:1em">以此妙乘而得度脫。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以不得其意如何。</p>
</div>
<div class='div-orig'><p>是諸眾生。</p>
</div>
<div class='div-commentary'><p style="margin-left:1em">是諸在迷法界眾生。</p>
</div>
<div class='div-orig'><p>未免生老病死。</p>
</div>
<div class='div-commentary'><p style="margin-left:1em">未能免離世間四相。</p>
</div>
<div class='div-orig'><p>憂悲苦惱。</p>
</div>
<div class='div-commentary'><p style="margin-left:1em">諸不樂事。</p>
</div>
<div class='div-orig'><p>而為三界。</p>
</div>
<div class='div-commentary'><p style="margin-left:1em">而被三界。</p>
</div>
<div class='div-orig'><p>火宅所燒。</p>
</div>
<div class='div-commentary'><p style="margin-left:1em">貪恚癡宅如火焚燒。</p>
</div>
<div class='div-orig'><p>何由能解。</p>
</div>
<div class='div-commentary'><p style="margin-left:1em">有何因由而能解了。</p>
</div>
<div class='div-orig'><p>佛之智慧。</p>
</div>
<div class='div-commentary'><p style="margin-left:1em">如來知見無上智慧。</p>
</div>
<div class='div-orig'><p>舍利弗如彼長者。</p>
</div>
<div class='div-commentary'><p style="margin-left:1em">上是法說此下合喻。</p>
</div>
<div class='div-orig'><p>雖復身手有力。</p>
</div>
<div class='div-commentary'><p style="margin-left:1em">喻如來身力無所畏。</p>
</div>
<div class='div-orig'><p>而不用之。</p>
</div>
<div class='div-commentary'><p style="margin-left:1em">謂不用大。</p>
</div>
<div class='div-orig'><p>但以殷勤方便。</p>
</div>
<div class='div-commentary'><p style="margin-left:1em">但用慇勤漸教方便。</p>
</div>
<div class='div-orig'><p>勉濟諸子。</p>
</div>
<div class='div-commentary'><p style="margin-left:1em">勸勉拔濟諸三乘子。</p>
</div>
<div class='div-orig'><p>火宅之難。</p>
</div>
<div class='div-commentary'><p style="margin-left:1em">免離生死三界苦難。</p>
</div>
<div class='div-orig'><p>然後各與。</p>
</div>
<div class='div-commentary'><p style="margin-left:1em">待證小<span class='corr'>已</span>後方各與。</p>
</div>
<div class='div-orig'><p>珍寶大車。</p>
</div>
<div class='div-commentary'><p style="margin-left:1em">即一佛乘。</p>
</div>
<div class='div-orig'><p>如來亦復如是。</p>
</div>
<div class='div-commentary'><p style="margin-left:1em">此合法也。</p>
</div>
<div class='div-orig'><p>雖有力無所畏。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>而不用之。</p>
</div>
<div class='div-commentary'><p style="margin-left:1em">謂不用實。</p>
</div>
<div class='div-orig'><p>但以智慧方便。</p>
</div>
<div class='div-commentary'><p style="margin-left:1em">但以權乘方便智慧。</p>
</div>
<div class='div-orig'><p>於三界火宅。</p>
</div>
<div class='div-commentary'><p style="margin-left:1em">於此三界火宅之中。</p>
</div>
<div class='div-orig'><p>拔濟眾生。</p>
</div>
<div class='div-commentary'><p style="margin-left:1em">救拔濟度在迷眾生。</p>
</div>
<div class='div-orig'><p>為說三乘。</p>
</div>
<div class='div-commentary'><p style="margin-left:1em">與之演說三方便乘。</p>
</div>
<div class='div-orig'><p>聲聞辟支佛佛乘。</p>
</div>
<div class='div-commentary'><p style="margin-left:1em">聲聞乘者即四諦法辟支佛乘者即十二因緣佛乘者即漸教大乘。</p>
</div>
<div class='div-orig'><p>而作是言。</p>
</div>
<div class='div-commentary'><p style="margin-left:1em">於三乘中作如是言。</p>
</div>
<div class='div-orig'><p>汝等莫得樂住。</p>
</div>
<div class='div-commentary'><p style="margin-left:1em">汝等諸子勿得要在。</p>
</div>
<div class='div-orig'><p>三界火宅。</p>
</div>
<div class='div-commentary'><p style="margin-left:1em">三界輪迴業火之宅。</p>
</div>
<div class='div-orig'><p>勿貪麤弊。</p>
</div>
<div class='div-commentary'><p style="margin-left:1em">不得貪愛麤穢弊惡。</p>
</div>
<div class='div-orig'><p>色聲香味觸也。</p>
</div>
<div class='div-commentary'><p style="margin-left:1em">五欲塵境也。</p>
</div>
<div class='div-orig'><p>若貪著生愛。</p>
</div>
<div class='div-commentary'><p style="margin-left:1em">若還貪著生愛戀心。</p>
</div>
<div class='div-orig'><p>則為所燒。</p>
</div>
<div class='div-commentary'><p style="margin-left:1em">則被欲火之所焚燒。</p>
</div>
<div class='div-orig'><p>汝速出三界。</p>
</div>
<div class='div-commentary'><p style="margin-left:1em">汝若疾速出離三界。</p>
</div>
<div class='div-orig'><p>當得三乘。</p>
</div>
<div class='div-commentary'><p style="margin-left:1em">當得三種快樂車乘。</p>
</div>
<div class='div-orig'><p>聲聞辟支佛佛乘。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>我今為汝。</p>
</div>
<div class='div-commentary'><p style="margin-left:1em">我於今日當為汝等。</p>
</div>
<div class='div-orig'><p>保任此事。</p>
</div>
<div class='div-commentary'><p style="margin-left:1em">保護任持此出離事。</p>
</div>
<div class='div-orig'><p>終不虗也。</p>
</div>
<div class='div-commentary'><p style="margin-left:1em">終是真實斷不虗也。</p>
</div>
<div class='div-orig'><p>汝等但當。</p>
</div>
<div class='div-commentary'><p style="margin-left:1em">汝諸子等但當一心。</p>
</div>
<div class='div-orig'><p>勤修精進。</p>
</div>
<div class='div-commentary'><p style="margin-left:1em">辛勤修習精細進趣。</p>
</div>
<div class='div-orig'><p>如來以是方便。</p>
</div>
<div class='div-commentary'><p style="margin-left:1em">如來用此方便智慧。</p>
</div>
<div class='div-orig'><p>誘進眾生。</p>
</div>
<div class='div-commentary'><p style="margin-left:1em">誘引䇿進三乘眾生。</p>
</div>
<div class='div-orig'><p>復作是言。</p>
</div>
<div class='div-commentary'><p style="margin-left:1em">如來又復作如是言。</p>
</div>
<div class='div-orig'><p>汝等當知。</p>
</div>
<div class='div-commentary'><p style="margin-left:1em">汝諸子等當須知之。</p>
</div>
<div class='div-orig'><p>此三乘法。</p>
</div>
<div class='div-commentary'><p style="margin-left:1em">此方便教三乘之法。</p>
</div>
<div class='div-orig'><p>皆是聖所稱歎。</p>
</div>
<div class='div-commentary'><p style="margin-left:1em">此法皆是一切聖人之所稱歎。</p>
</div>
<div class='div-orig'><p>自在無繫。</p>
</div>
<div class='div-commentary'><p style="margin-left:1em">本來自在無有繫縛。</p>
</div>
<div class='div-orig'><p>無所依求。</p>
</div>
<div class='div-commentary'><p style="margin-left:1em">於世間相無所依倚及以希求。</p>
</div>
<div class='div-orig'><p>乘是三乘。</p>
</div>
<div class='div-commentary'><p style="margin-left:1em">乘是權化方便三乘。</p>
</div>
<div class='div-orig'><p>以無漏根力。</p>
</div>
<div class='div-commentary'><p style="margin-left:1em">用無漏善五根五力。</p>
</div>
<div class='div-orig'><p>覺道禪定。</p>
</div>
<div class='div-commentary'><p style="margin-left:1em">七覺支八聖道四禪八定。</p>
</div>
<div class='div-orig'><p>解脫三昧等。</p>
</div>
<div class='div-commentary'><p style="margin-left:1em">八解脫諸正定正慧等。</p>
</div>
<div class='div-orig'><p>而自娛樂。</p>
</div>
<div class='div-commentary'><p style="margin-left:1em">而自以此歡娛快樂。</p>
</div>
<div class='div-orig'><p>便得無量。</p>
</div>
<div class='div-commentary'><p style="margin-left:1em">應時即得無有數量。</p>
</div>
<div class='div-orig'><p>安隱快樂。</p>
</div>
<div class='div-commentary'><p style="margin-left:1em">安然隱靜快心之樂。</p>
</div>
<div class='div-orig'><p>舍利弗若有眾生。</p>
</div>
<div class='div-commentary'><p style="margin-left:1em">如有一類樂善眾生。</p>
</div>
<div class='div-orig'><p>內有智性。</p>
</div>
<div class='div-commentary'><p style="margin-left:1em">內心具有精一修進。</p>
</div>
<div class='div-orig'><p>從佛世尊。</p>
</div>
<div class='div-commentary'><p style="margin-left:1em">隨從於佛大覺世尊。</p>
</div>
<div class='div-orig'><p>聞法信受。</p>
</div>
<div class='div-commentary'><p style="margin-left:1em">聞說法音信心領受。</p>
</div>
<div class='div-orig'><p>殷勤精進。</p>
</div>
<div class='div-commentary'><p style="margin-left:1em">殷重勤勞精一修進。</p>
</div>
<div class='div-orig'><p>欲速出三界。</p>
</div>
<div class='div-commentary'><p style="margin-left:1em">樂欲速得出離三界。</p>
</div>
<div class='div-orig'><p>自求涅槃。</p>
</div>
<div class='div-commentary'><p style="margin-left:1em">但求自度無化他心。</p>
</div>
<div class='div-orig'><p>是名聲聞乘。</p>
</div>
<div class='div-commentary'><p style="margin-left:1em">是則名為聲聞小乘。</p>
</div>
<div class='div-orig'><p>如彼諸子。</p>
</div>
<div class='div-commentary'><p style="margin-left:1em">如彼宅中幼稚諸子。</p>
</div>
<div class='div-orig'><p>為求羊車。</p>
</div>
<div class='div-commentary'><p style="margin-left:1em">為欲求索小小羊車。</p>
</div>
<div class='div-orig'><p>出於火宅。</p>
</div>
<div class='div-commentary'><p style="margin-left:1em">出於三界生死火宅。</p>
</div>
<div class='div-orig'><p>若有眾生。</p>
</div>
<div class='div-commentary'><p style="margin-left:1em">若有一類樂善眾生。</p>
</div>
<div class='div-orig'><p>從佛世尊聞法信受殷勤精進。</p>
</div>
<div class='div-commentary'><p style="margin-left:1em">上三句如前。</p>
</div>
<div class='div-orig'><p>求自然慧。</p>
</div>
<div class='div-commentary'><p style="margin-left:1em">深求諸法自然之慧。</p>
</div>
<div class='div-orig'><p>樂獨善寂。</p>
</div>
<div class='div-commentary'><p style="margin-left:1em">常樂獨處善修真寂。</p>
</div>
<div class='div-orig'><p>深知諸法因緣。</p>
</div>
<div class='div-commentary'><p style="margin-left:1em">深能了知諸法生滅十二因緣。</p>
</div>
<div class='div-orig'><p>是名辟支佛乘。</p>
</div>
<div class='div-commentary'><p style="margin-left:1em">是則名為緣覺獨覺中根之乘。</p>
</div>
<div class='div-orig'><p>如彼諸子。</p>
</div>
<div class='div-commentary'><p style="margin-left:1em">如彼宅中幼冲之子。</p>
</div>
<div class='div-orig'><p>為求鹿車。</p>
</div>
<div class='div-commentary'><p style="margin-left:1em">鹿王行動頻顧後群緣獨之機勤修福業分能為他故喻於鹿。</p>
</div>
<div class='div-orig'><p>出於火宅。</p>
</div>
<div class='div-commentary'><p style="margin-left:1em">出於三界怖畏火宅。</p>
</div>
<div class='div-orig'><p>若有眾生從佛世尊聞法信受勤修精進。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>求一切智。</p>
</div>
<div class='div-commentary'><p style="margin-left:1em">求於一切空寂之智。</p>
</div>
<div class='div-orig'><p>佛智。</p>
</div>
<div class='div-commentary'><p style="margin-left:1em">求於成佛清淨慧智。</p>
</div>
<div class='div-orig'><p>自然智。</p>
</div>
<div class='div-commentary'><p style="margin-left:1em">求自然理無生之智。</p>
</div>
<div class='div-orig'><p>無師智。</p>
</div>
<div class='div-commentary'><p style="margin-left:1em">不因開示自能解了名無師智。</p>
</div>
<div class='div-orig'><p>如來知見。</p>
</div>
<div class='div-commentary'><p style="margin-left:1em">如來極果正知正見。</p>
</div>
<div class='div-orig'><p>力無所畏。</p>
</div>
<div class='div-commentary'><p style="margin-left:1em">十力四無所畏。</p>
</div>
<div class='div-orig'><p>愍念安樂。</p>
</div>
<div class='div-commentary'><p style="margin-left:1em">慈愍愛念安隱快樂。</p>
</div>
<div class='div-orig'><p>無量眾生。</p>
</div>
<div class='div-commentary'><p style="margin-left:1em">不可計量在迷眾生。</p>
</div>
<div class='div-orig'><p>利益天人。</p>
</div>
<div class='div-commentary'><p style="margin-left:1em">利潤饒益諸天世人。</p>
</div>
<div class='div-orig'><p>度脫一切。</p>
</div>
<div class='div-commentary'><p style="margin-left:1em">收度解脫一切等眾。</p>
</div>
<div class='div-orig'><p>是名大乘。</p>
</div>
<div class='div-commentary'><p style="margin-left:1em">是則名為水牛之車菩薩大乘。</p>
</div>
<div class='div-orig'><p>菩薩求此乘故。</p>
</div>
<div class='div-commentary'><p style="margin-left:1em">大心菩薩求此牛車。</p>
</div>
<div class='div-orig'><p>名為摩訶薩。</p>
</div>
<div class='div-commentary'><p style="margin-left:1em">此云大眾生。</p>
</div>
<div class='div-orig'><p>如彼諸子。</p>
</div>
<div class='div-commentary'><p style="margin-left:1em">如彼宅中諸幼稚子。</p>
</div>
<div class='div-orig'><p>為求牛車。</p>
</div>
<div class='div-commentary'><p style="margin-left:1em">為欲求覓大牛之車。</p>
</div>
<div class='div-orig'><p>出於火宅。</p>
</div>
<div class='div-commentary'><p style="margin-left:1em">出於三界煩惱火宅。</p>
</div>
<div class='div-orig'><p>舍利弗如彼長者。</p>
</div>
<div class='div-commentary'><p style="margin-left:1em">如彼聚落大富長者。</p>
</div>
<div class='div-orig'><p>見諸子等。</p>
</div>
<div class='div-commentary'><p style="margin-left:1em">見三十子五百人等。</p>
</div>
<div class='div-orig'><p>安隱得出火宅。</p>
</div>
<div class='div-commentary'><p style="margin-left:1em">安然隱審得出三界險難火宅。</p>
</div>
<div class='div-orig'><p>到無畏處。</p>
</div>
<div class='div-commentary'><p style="margin-left:1em">到無火灾怖畏之處。</p>
</div>
<div class='div-orig'><p>自惟財富無量。</p>
</div>
<div class='div-commentary'><p style="margin-left:1em">自思家富財寶無量。</p>
</div>
<div class='div-orig'><p>筭以大車。</p>
</div>
<div class='div-commentary'><p style="margin-left:1em">等心皆以大寶之車。</p>
</div>
<div class='div-orig'><p>而賜諸子。</p>
</div>
<div class='div-commentary'><p style="margin-left:1em">而賜露地三十之子。</p>
</div>
<div class='div-orig'><p>如來亦復如是。</p>
</div>
<div class='div-commentary'><p style="margin-left:1em">如來之意亦如長者。</p>
</div>
<div class='div-orig'><p>為一切眾生之父。</p>
</div>
<div class='div-commentary'><p style="margin-left:1em">作諸眾生慈悲之父。</p>
</div>
<div class='div-orig'><p>若見無量。</p>
</div>
<div class='div-commentary'><p style="margin-left:1em">佛若見彼無有限量。</p>
</div>
<div class='div-orig'><p>億千眾生。</p>
</div>
<div class='div-commentary'><p style="margin-left:1em">或億或千修道眾生。</p>
</div>
<div class='div-orig'><p>以佛教門。</p>
</div>
<div class='div-commentary'><p style="margin-left:1em">用佛教中方便之門。</p>
</div>
<div class='div-orig'><p>出三界苦。</p>
</div>
<div class='div-commentary'><p style="margin-left:1em">出於三界種種諸苦。</p>
</div>
<div class='div-orig'><p>怖畏險道。</p>
</div>
<div class='div-commentary'><p style="margin-left:1em">怕怖畏懼險惡之道。</p>
</div>
<div class='div-orig'><p>得涅槃樂。</p>
</div>
<div class='div-commentary'><p style="margin-left:1em">得於出世寂滅之樂。</p>
</div>
<div class='div-orig'><p>如來爾時。</p>
</div>
<div class='div-commentary'><p style="margin-left:1em">爾諸子等證寂滅時。</p>
</div>
<div class='div-orig'><p>便作是念。</p>
</div>
<div class='div-commentary'><p style="margin-left:1em">便即思惟作是念言。</p>
</div>
<div class='div-orig'><p>我有無量無邊智慧。</p>
</div>
<div class='div-commentary'><p style="margin-left:1em">我身本有無有限量無有邊際無上智慧。</p>
</div>
<div class='div-orig'><p>力無畏等。</p>
</div>
<div class='div-commentary'><p style="margin-left:1em">如來十力及四無所畏十八不共等。</p>
</div>
<div class='div-orig'><p>諸佛法藏。</p>
</div>
<div class='div-commentary'><p style="margin-left:1em">三世十方一切諸佛法寶之藏。</p>
</div>
<div class='div-orig'><p>是諸眾生。</p>
</div>
<div class='div-commentary'><p style="margin-left:1em">是諸三界在迷眾生。</p>
</div>
<div class='div-orig'><p>皆是我子。</p>
</div>
<div class='div-commentary'><p style="margin-left:1em">等視眾生皆是<span class='corr'>己</span>子。</p>
</div>
<div class='div-orig'><p>等與大乘。</p>
</div>
<div class='div-commentary'><p style="margin-left:1em">平等賜與究竟大乘。</p>
</div>
<div class='div-orig'><p>不令有人。</p>
</div>
<div class='div-commentary'><p style="margin-left:1em">不使其中別有一人。</p>
</div>
<div class='div-orig'><p>獨得滅度。</p>
</div>
<div class='div-commentary'><p style="margin-left:1em">自得解脫。</p>
</div>
<div class='div-orig'><p>皆以如來滅度。</p>
</div>
<div class='div-commentary'><p style="margin-left:1em">皆以如來究竟滅度。</p>
</div>
<div class='div-orig'><p>而滅度之。</p>
</div>
<div class='div-commentary'><p style="margin-left:1em">而度脫之。</p>
</div>
<div class='div-orig'><p>是諸眾生。</p>
</div>
<div class='div-commentary'><p style="margin-left:1em">是諸界內三乘眾生。</p>
</div>
<div class='div-orig'><p>脫三界者。</p>
</div>
<div class='div-commentary'><p style="margin-left:1em">得脫三界諸苦難者。</p>
</div>
<div class='div-orig'><p>悉與諸佛。</p>
</div>
<div class='div-commentary'><p style="margin-left:1em">皆悉賜與三世諸佛。</p>
</div>
<div class='div-orig'><p>禪定解脫等。</p>
</div>
<div class='div-commentary'><p style="margin-left:1em">清淨淨禪那伽大定無上解脫諸定慧等。</p>
</div>
<div class='div-orig'><p>娛樂之具。</p>
</div>
<div class='div-commentary'><p style="margin-left:1em">法喜禪悅歎娛之具。</p>
</div>
<div class='div-orig'><p>皆是一相一種。</p>
</div>
<div class='div-commentary'><p style="margin-left:1em">一相即實相一種即種智了一切相悉皆平等無有彼此愛憎之心名為一相一切即一無別種類名為一種。</p>
</div>
<div class='div-orig'><p>聖所稱歎。</p>
</div>
<div class='div-commentary'><p style="margin-left:1em">大覺聖人之所稱讚。</p>
</div>
<div class='div-orig'><p>能生淨妙。</p>
</div>
<div class='div-commentary'><p style="margin-left:1em">善能出生清淨微妙。</p>
</div>
<div class='div-orig'><p>第一之樂。</p>
</div>
<div class='div-commentary'><p style="margin-left:1em">諸佛所證寂滅之理更無有上名第一樂。</p>
</div>
<div class='div-orig'><p>舍利弗如彼長者。</p>
</div>
<div class='div-commentary'><p style="margin-left:1em">如彼世中大富長者。</p>
</div>
<div class='div-orig'><p>初以三車。</p>
</div>
<div class='div-commentary'><p style="margin-left:1em">始以三種羊鹿牛車。</p>
</div>
<div class='div-orig'><p>誘引諸子。</p>
</div>
<div class='div-commentary'><p style="margin-left:1em">誘引宅中諸三十子。</p>
</div>
<div class='div-orig'><p>然後但與大車。</p>
</div>
<div class='div-commentary'><p style="margin-left:1em">既然之後唯賜白牛大寶之車。</p>
</div>
<div class='div-orig'><p>寶物莊嚴。</p>
</div>
<div class='div-commentary'><p style="margin-left:1em">以眾寶物而為莊飾。</p>
</div>
<div class='div-orig'><p>安隱第一。</p>
</div>
<div class='div-commentary'><p style="margin-left:1em">無有傾動最為詳審故云安隱微妙第一。</p>
</div>
<div class='div-orig'><p>然彼長者。</p>
</div>
<div class='div-commentary'><p style="margin-left:1em">然彼門外大富長者。</p>
</div>
<div class='div-orig'><p>無虗妄之咎。</p>
</div>
<div class='div-commentary'><p style="margin-left:1em">許三與一無虗妄過。</p>
</div>
<div class='div-orig'><p>如來亦復如是。</p>
</div>
<div class='div-commentary'><p style="margin-left:1em">大覺如來意亦如是。</p>
</div>
<div class='div-orig'><p>無有虗妄。</p>
</div>
<div class='div-commentary'><p style="margin-left:1em">無有一切虗妄過咎。</p>
</div>
<div class='div-orig'><p>初說三乘。</p>
</div>
<div class='div-commentary'><p style="margin-left:1em">始初演說三方便乘。</p>
</div>
<div class='div-orig'><p>引導眾生。</p>
</div>
<div class='div-commentary'><p style="margin-left:1em">誘引化導三乘眾生。</p>
</div>
<div class='div-orig'><p>然後但以大乘。</p>
</div>
<div class='div-commentary'><p style="margin-left:1em">既然設三之後但以一實究竟大乘。</p>
</div>
<div class='div-orig'><p>而度脫之。</p>
</div>
<div class='div-commentary'><p style="margin-left:1em">而為救度令得脫之。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">如來有何所以之故。</p>
</div>
<div class='div-orig'><p>如來有無量智慧。</p>
</div>
<div class='div-commentary'><p style="margin-left:1em">如來本有不可限量真實智意。</p>
</div>
<div class='div-orig'><p>力無所畏。</p>
</div>
<div class='div-commentary'><p style="margin-left:1em">佛十種力及四無畏。</p>
</div>
<div class='div-orig'><p>諸法之藏。</p>
</div>
<div class='div-commentary'><p style="margin-left:1em">諸真實法秘妙之藏。</p>
</div>
<div class='div-orig'><p>能與一切眾生。</p>
</div>
<div class='div-commentary'><p style="margin-left:1em">善能賜與學道眾生。</p>
</div>
<div class='div-orig'><p>大乘之法。</p>
</div>
<div class='div-commentary'><p style="margin-left:1em">無上大乘平等之法。</p>
</div>
<div class='div-orig'><p>但不盡能受。</p>
</div>
<div class='div-commentary'><p style="margin-left:1em">但以眾生根力微故不能盡受。</p>
</div>
<div class='div-orig'><p>舍利弗以是因緣。</p>
</div>
<div class='div-commentary'><p style="margin-left:1em">為是眾生因淺緣微。</p>
</div>
<div class='div-orig'><p>當知諸佛。</p>
</div>
<div class='div-commentary'><p style="margin-left:1em">當知三世一切諸佛。</p>
</div>
<div class='div-orig'><p>方便力故。</p>
</div>
<div class='div-commentary'><p style="margin-left:1em">以隨順眾生善巧方便智慧之力。</p>
</div>
<div class='div-orig'><p>於一佛乘。</p>
</div>
<div class='div-commentary'><p style="margin-left:1em">於無二三一佛乘法。</p>
</div>
<div class='div-orig'><p>分別說三。</p>
</div>
<div class='div-commentary'><p style="margin-left:1em">分別深淺約諦緣度作三乘說。</p>
</div>
<div class='div-orig'><p>佛欲重宣此義。</p>
</div>
<div class='div-commentary'><p style="margin-left:1em">釋迦欲通於一說三合三即一如此之義。</p>
</div>
<div class='div-orig'><p>而說偈言。</p>
</div>
<div class='div-commentary'><p style="margin-left:1em">而以意括作偈言說。</p>
</div>
<div class='div-orig'><p>譬如長者。</p>
</div>
<div class='div-commentary'><p style="margin-left:1em">引大長者以譬如來。</p>
</div>
<div class='div-orig'><p>有一大宅。</p>
</div>
<div class='div-commentary'><p style="margin-left:1em">近譬一身遠譬三界。</p>
</div>
<div class='div-orig'><p>其宅久故。</p>
</div>
<div class='div-commentary'><p style="margin-left:1em">五陰舍宅久則故舊。</p>
</div>
<div class='div-orig'><p>而復頓弊。</p>
</div>
<div class='div-commentary'><p style="margin-left:1em">故而傾頓兼之弊壞。</p>
</div>
<div class='div-orig'><p>堂舍高危。</p>
</div>
<div class='div-commentary'><p style="margin-left:1em">堂喻面舍喻身高聳傾危。</p>
</div>
<div class='div-orig'><p>柱根摧朽。</p>
</div>
<div class='div-commentary'><p style="margin-left:1em">柱喻雙足根喻脚跟。</p>
</div>
<div class='div-orig'><p>梁棟傾斜。</p>
</div>
<div class='div-commentary'><p style="margin-left:1em">梁木棟桁是喻脊骨老病背傴故曰傾斜。</p>
</div>
<div class='div-orig'><p>基陛頺毀。</p>
</div>
<div class='div-commentary'><p style="margin-left:1em">基喻報命陛喻運限報命損減運限衰殘。</p>
</div>
<div class='div-orig'><p>墻壁<span class='corr'>圮</span>坼。</p>
</div>
<div class='div-commentary'><p style="margin-left:1em">身之皮膚如屋墻壁皮膚損壞如墻壁坼。</p>
</div>
<div class='div-orig'><p>泥塗阤落。</p>
</div>
<div class='div-commentary'><p style="margin-left:1em">身以皮褁屋以泥塗身生瘡毒如壁泥損。</p>
</div>
<div class='div-orig'><p>覆苫亂墜。</p>
</div>
<div class='div-commentary'><p style="margin-left:1em">年老之者短髮下垂如屋之損草苫顛墜。</p>
</div>
<div class='div-orig'><p>椽梠差脫。</p>
</div>
<div class='div-commentary'><p style="margin-left:1em">椽喻筋骨梠即綿簷以喻助扇背傴身斜助扇走動。</p>
</div>
<div class='div-orig'><p>周障屈曲。</p>
</div>
<div class='div-commentary'><p style="margin-left:1em">周圍之內大小二膓盤旋屈曲。</p>
</div>
<div class='div-orig'><p>雜穢充徧。</p>
</div>
<div class='div-commentary'><p style="margin-left:1em">屎尿雜穢充徧其中。</p>
</div>
<div class='div-orig'><p>有五百人。</p>
</div>
<div class='div-commentary'><p style="margin-left:1em">五百即喻五道眾生脩羅一道散在五中。</p>
</div>
<div class='div-orig'><p>止住其中。</p>
</div>
<div class='div-commentary'><p style="margin-left:1em">一一眾生住五陰宅。</p>
</div>
<div class='div-orig'><p>鴟梟鵰鷲。</p>
</div>
<div class='div-commentary'><p style="margin-left:1em">鴟食鼠鳥也梟即土梟子食其母不孝鳥也鵰觜赤色能食麞鹿鷲色蒼黃其目赤色食穢物鳥。</p>
</div>
<div class='div-orig'><p>烏鵲鳩鴿。</p>
</div>
<div class='div-commentary'><p style="margin-left:1em">老烏喜鵲鳴鳩及鴿此上八禽食噉麤穢自謂為得憍慢矜能輕餘羽族此喻世間粗有財力我慢自高輕率一切八種暴慢憍恣人也。</p>
</div>
<div class='div-orig'><p>蚖蛇蝮蝎。</p>
</div>
<div class='div-commentary'><p style="margin-left:1em">蚖毒蛇也蝮身廣三寸頭如大梅狀似蜘蛛其尾有毒。</p>
</div>
<div class='div-orig'><p>蜈蚣蚰蜒。</p>
</div>
<div class='div-commentary'><p style="margin-left:1em">頸赤色者名為蜈蚣能食蛇腦頸不赤者名為蚰蜒此土六種當是毒[虫*勿]動輙傷人以喻嗔恚。</p>
</div>
<div class='div-orig'><p>守宮百足。</p>
</div>
<div class='div-commentary'><p style="margin-left:1em">守宮虫者即是[虫*區]蜓居屋墻間百足身黑長四五寸具足至多。</p>
</div>
<div class='div-orig'><p>鼬貍鼷鼠。</p>
</div>
<div class='div-commentary'><p style="margin-left:1em">鼬黃赤色身臭尾大能噉鼠俗云黃犱子狸狀如猫兒鼷鼠甜口鼠也食人不覺疼。</p>
</div>
<div class='div-orig'><p>諸惡蟲輩。</p>
</div>
<div class='div-commentary'><p style="margin-left:1em">指上五種。</p>
</div>
<div class='div-orig'><p>交橫馳走。</p>
</div>
<div class='div-commentary'><p style="margin-left:1em">交相橫列卉馳世路。</p>
</div>
<div class='div-orig'><p>屎尿臭處。</p>
</div>
<div class='div-commentary'><p style="margin-left:1em">喻諸世間穢惡之境。</p>
</div>
<div class='div-orig'><p>不淨流溢。</p>
</div>
<div class='div-commentary'><p style="margin-left:1em">不清淨相泛溢於時。</p>
</div>
<div class='div-orig'><p>蜣蜋諸蟲。</p>
</div>
<div class='div-commentary'><p style="margin-left:1em">蜣蜋一名蛣蜣身黑有錯即車屎虫也。</p>
</div>
<div class='div-orig'><p>而集其上。</p>
</div>
<div class='div-commentary'><p style="margin-left:1em">喻世癡人不擇淨穢處處貪著如虫附臭。</p>
</div>
<div class='div-orig'><p>狐狼野干。</p>
</div>
<div class='div-commentary'><p style="margin-left:1em">狐性多疑狼性狠戾野干妖怪。</p>
</div>
<div class='div-orig'><p>咀嚼踐踏。</p>
</div>
<div class='div-commentary'><p style="margin-left:1em">喻世貪人耽著世味名為咀嚼作壞他人名為踐踏。</p>
</div>
<div class='div-orig'><p>嚌齧死屍。</p>
</div>
<div class='div-commentary'><p style="margin-left:1em">如彼虫輩口嚌齒齧穢惡死屍。</p>
</div>
<div class='div-orig'><p>骨肉狼藉。</p>
</div>
<div class='div-commentary'><p style="margin-left:1em">敗事傷肉害理損骨如狼食物徧處散也。</p>
</div>
<div class='div-orig'><p>由是群狗。</p>
</div>
<div class='div-commentary'><p style="margin-left:1em">以是之後群隊之狗。</p>
</div>
<div class='div-orig'><p>競來搏撮。</p>
</div>
<div class='div-commentary'><p style="margin-left:1em">一時鬬來擊搏拏撮。</p>
</div>
<div class='div-orig'><p>飢羸慞惶。</p>
</div>
<div class='div-commentary'><p style="margin-left:1em">無法自修名之曰飢身心焦枯名曰羸疲未甞安隱名之曰慞惶。</p>
</div>
<div class='div-orig'><p>處處求食。</p>
</div>
<div class='div-commentary'><p style="margin-left:1em">是事皆貪如飢乞食以喻貪使。</p>
</div>
<div class='div-orig'><p>鬪諍摣掣。</p>
</div>
<div class='div-commentary'><p style="margin-left:1em">鬪亂諍競摣拏牽掣。</p>
</div>
<div class='div-orig'><p>啀喍嘷吠。</p>
</div>
<div class='div-commentary'><p style="margin-left:1em">如狗爭食啀喍其口發聲嘷吠。</p>
</div>
<div class='div-orig'><p>其舍恐怖。</p>
</div>
<div class='div-commentary'><p style="margin-left:1em">其五陰舍驚恐怖畏。</p>
</div>
<div class='div-orig'><p>變狀如是。</p>
</div>
<div class='div-commentary'><p style="margin-left:1em">變現不一以喻疑使惡狀如此。</p>
</div>
<div class='div-orig'><p>處處皆有。</p>
</div>
<div class='div-commentary'><p style="margin-left:1em">境境之上一一皆有。</p>
</div>
<div class='div-orig'><p>魑魅魍魎。</p>
</div>
<div class='div-commentary'><p style="margin-left:1em">山澤之怪曰魑宅舍之怪曰魅木石之怪名曰魍魎此等精怪有影無形總喻世人被伶俐使自惱惱他。</p>
</div>
<div class='div-orig'><p>夜叉惡鬼。</p>
</div>
<div class='div-commentary'><p style="margin-left:1em">夜叉即勇健鬼喻動蕩心倐忽轉變如惡鬼也。</p>
</div>
<div class='div-orig'><p>食噉人肉。</p>
</div>
<div class='div-commentary'><p style="margin-left:1em">執於邊見自是他非如噉人肉。</p>
</div>
<div class='div-orig'><p>毒蟲之屬。</p>
</div>
<div class='div-commentary'><p style="margin-left:1em">即前文中蛇蚖之類。</p>
</div>
<div class='div-orig'><p>諸惡禽獸。</p>
</div>
<div class='div-commentary'><p style="margin-left:1em">即前鴟梟及狐狗等。</p>
</div>
<div class='div-orig'><p>孚乳產生。</p>
</div>
<div class='div-commentary'><p style="margin-left:1em">卵生曰孚胎生曰乳。</p>
</div>
<div class='div-orig'><p>各自藏護。</p>
</div>
<div class='div-commentary'><p style="margin-left:1em">各執<span class='corr'>己</span>見以自藏心常常愛護如彼虫獸各護胎卵。</p>
</div>
<div class='div-orig'><p>夜叉競來。</p>
</div>
<div class='div-commentary'><p style="margin-left:1em">有聰利者如彼惡鬼一時競來。</p>
</div>
<div class='div-orig'><p>爭取食之。</p>
</div>
<div class='div-commentary'><p style="margin-left:1em">以邪害正如鬼吞噉。</p>
</div>
<div class='div-orig'><p>食之既飽。</p>
</div>
<div class='div-commentary'><p style="margin-left:1em">殘害於他自心飽滿。</p>
</div>
<div class='div-orig'><p>惡心轉熾。</p>
</div>
<div class='div-commentary'><p style="margin-left:1em">惡毒邪心撥棄因果轉加熾盛。</p>
</div>
<div class='div-orig'><p>鬬諍之聲。</p>
</div>
<div class='div-commentary'><p style="margin-left:1em">有無相破名為鬪諍發言諍論所以有聲。</p>
</div>
<div class='div-orig'><p>甚可怖畏。</p>
</div>
<div class='div-commentary'><p style="margin-left:1em">執有著空二俱有過皆生死本故可怖畏。</p>
</div>
<div class='div-orig'><p>鳩槃荼鬼。</p>
</div>
<div class='div-commentary'><p style="margin-left:1em">此云厭魅鬼以喻世中執相修行成戒取者。</p>
</div>
<div class='div-orig'><p>蹲踞土埵。</p>
</div>
<div class='div-commentary'><p style="margin-left:1em">其鬼陰物狀如冬瓜行置肩上坐則踞之專持事戒報在欲天忉利天等在須彌頂名為土埵。</p>
</div>
<div class='div-orig'><p>或時離地。</p>
</div>
<div class='div-commentary'><p style="margin-left:1em">或兼事禪能離欲地。</p>
</div>
<div class='div-orig'><p>一尺二尺。</p>
</div>
<div class='div-commentary'><p style="margin-left:1em">離於欲界生在梵宮名為一尺更離梵天生無色界名為二尺。</p>
</div>
<div class='div-orig'><p>往返遊行。</p>
</div>
<div class='div-commentary'><p style="margin-left:1em">福聚生天福謝退轉往迴六道故曰遊行。</p>
</div>
<div class='div-orig'><p>縱逸嬉戲。</p>
</div>
<div class='div-commentary'><p style="margin-left:1em">縱放其心著於世善不求無生等同兒戲。</p>
</div>
<div class='div-orig'><p>捉狗兩足。</p>
</div>
<div class='div-commentary'><p style="margin-left:1em">狗喻取著戒行之心足喻身口涉境之相攝諸異念離身口惡如彼喪鬼捉狗兩足。</p>
</div>
<div class='div-orig'><p>撲令失聲。</p>
</div>
<div class='div-commentary'><p style="margin-left:1em">如其鞭撻無容自在所以不覺失聲嘷吠。</p>
</div>
<div class='div-orig'><p>以脚加頸。</p>
</div>
<div class='div-commentary'><p style="margin-left:1em">頸喻戒心攝彼身口住於善行如捉狗足加狗頸上。</p>
</div>
<div class='div-orig'><p>怖狗自樂。</p>
</div>
<div class='div-commentary'><p style="margin-left:1em">彼邪<span class='corr'>祟</span>鬼打撲於狗令其失聲現諸怪變欲令人怖自以為樂此戒取人禁身口惡住於淨行常加勤䇿令心怖罪以自為樂。</p>
</div>
<div class='div-orig'><p>復有諸鬼。</p>
</div>
<div class='div-commentary'><p style="margin-left:1em">此有六句諸鬼神等喻執身見著我之者。</p>
</div>
<div class='div-orig'><p>其身長大。</p>
</div>
<div class='div-commentary'><p style="margin-left:1em">無明業身竪窮三際故云長也徧一切處橫攝五道故云大也。</p>
</div>
<div class='div-orig'><p>躶形黑瘦。</p>
</div>
<div class='div-commentary'><p style="margin-left:1em">心無愧耻名躶形也見處不明所以黑也失禪悅食所以瘦也。</p>
</div>
<div class='div-orig'><p>常住其中。</p>
</div>
<div class='div-commentary'><p style="margin-left:1em">常住三界苦輪之中。</p>
</div>
<div class='div-orig'><p>發大惡聲。</p>
</div>
<div class='div-commentary'><p style="margin-left:1em">鬼以飢故發聲大呌人以愚故發言求解。</p>
</div>
<div class='div-orig'><p>呌呼求食。</p>
</div>
<div class='div-commentary'><p style="margin-left:1em">如鬼呌喚求索飲食。</p>
</div>
<div class='div-orig'><p>復有諸鬼。</p>
</div>
<div class='div-commentary'><p style="margin-left:1em">此有二句譬見取也。</p>
</div>
<div class='div-orig'><p>其咽如針。</p>
</div>
<div class='div-commentary'><p style="margin-left:1em">鬼大咽小喻無色界但有四陰咽細命危非壽計壽非常計常。</p>
</div>
<div class='div-orig'><p>復有諸鬼首如牛頭。</p>
</div>
<div class='div-commentary'><p style="margin-left:1em">此下八句譬邊見也空有二邊著相之見如牛二角。</p>
</div>
<div class='div-orig'><p>或食人肉。</p>
</div>
<div class='div-commentary'><p style="margin-left:1em">壞出世善如食人肉。</p>
</div>
<div class='div-orig'><p>或復噉狗。</p>
</div>
<div class='div-commentary'><p style="margin-left:1em">作世間業如或噉狗。</p>
</div>
<div class='div-orig'><p>頭髮髼亂。</p>
</div>
<div class='div-commentary'><p style="margin-left:1em">八萬四千善惡法門喻如頭髮不知通塞顛倒行事如髮髼亂。</p>
</div>
<div class='div-orig'><p>殘害兇險。</p>
</div>
<div class='div-commentary'><p style="margin-left:1em">善惡相破摧殘損害兇暴危險。</p>
</div>
<div class='div-orig'><p>飢渴所逼。</p>
</div>
<div class='div-commentary'><p style="margin-left:1em">無禪悅食名之為飢無理水潤名之為渴心中枯槁無可資持如飢渴逼。</p>
</div>
<div class='div-orig'><p>呌喚馳走。</p>
</div>
<div class='div-commentary'><p style="margin-left:1em">發言爭執名為呌喚把捉不定名為馳走。</p>
</div>
<div class='div-orig'><p>夜叉餓鬼。</p>
</div>
<div class='div-commentary'><p style="margin-left:1em">此中六句總結欲界煩惱火宅不善之相。</p>
</div>
<div class='div-orig'><p>諸惡鳥獸。</p>
</div>
<div class='div-commentary'><p style="margin-left:1em">鳥即鴟等獸即狐等。</p>
</div>
<div class='div-orig'><p>飢急四向。</p>
</div>
<div class='div-commentary'><p style="margin-left:1em">飢渴窘急四面趣向。</p>
</div>
<div class='div-orig'><p>窺看牕牖。</p>
</div>
<div class='div-commentary'><p style="margin-left:1em">窺覷窓戶喻尋門路爭欲求出到溫飽處。</p>
</div>
<div class='div-orig'><p>如是諸難。</p>
</div>
<div class='div-commentary'><p style="margin-left:1em">如上所舉諸多患難。</p>
</div>
<div class='div-orig'><p>恐畏無量。</p>
</div>
<div class='div-commentary'><p style="margin-left:1em">驚恐怖畏無有限量。</p>
</div>
<div class='div-orig'><p>是朽故宅。</p>
</div>
<div class='div-commentary'><p style="margin-left:1em">此中四句明火起因如是哀朽故患之宅。</p>
</div>
<div class='div-orig'><p>屬于一人。</p>
</div>
<div class='div-commentary'><p style="margin-left:1em">本屬一人即是長者以喻三界是佛化境。</p>
</div>
<div class='div-orig'><p>其人近出。</p>
</div>
<div class='div-commentary'><p style="margin-left:1em">長者他行喻佛性隱佛現涅槃即是出宅。</p>
</div>
<div class='div-orig'><p>未久之間。</p>
</div>
<div class='div-commentary'><p style="margin-left:1em">言轉背後未多時間。</p>
</div>
<div class='div-orig'><p>於後宅舍。</p>
</div>
<div class='div-commentary'><p style="margin-left:1em">此中八句正明火勢長者出後宅中無主。</p>
</div>
<div class='div-orig'><p>忽然火起。</p>
</div>
<div class='div-commentary'><p style="margin-left:1em">忽然之間三毒火起。</p>
</div>
<div class='div-orig'><p>四面一時。</p>
</div>
<div class='div-commentary'><p style="margin-left:1em">四面即喻四種倒見無常計常不淨計淨無我計我不樂計樂種種情見集在一時。</p>
</div>
<div class='div-orig'><p>其燄俱熾。</p>
</div>
<div class='div-commentary'><p style="margin-left:1em">其火勢燄俱時熾盛。</p>
</div>
<div class='div-orig'><p>棟梁椽柱。</p>
</div>
<div class='div-commentary'><p style="margin-left:1em">喻身四大。</p>
</div>
<div class='div-orig'><p>爆聲震裂。</p>
</div>
<div class='div-commentary'><p style="margin-left:1em">屋壞爆聲震動破裂身壞呻吟喧動一切四大分解。</p>
</div>
<div class='div-orig'><p>摧折墮落。</p>
</div>
<div class='div-commentary'><p style="margin-left:1em">屋壞崩摧木植損折零碎墜落身壞神逝肢體分離骨殖散亂。</p>
</div>
<div class='div-orig'><p>墻壁崩倒。</p>
</div>
<div class='div-commentary'><p style="margin-left:1em">謂身敗壞皮膚迸裂。</p>
</div>
<div class='div-orig'><p>諸鬼神等。</p>
</div>
<div class='div-commentary'><p style="margin-left:1em">此中六句明被燒相即前黑瘦諸惡鬼等。</p>
</div>
<div class='div-orig'><p>揚聲大呌。</p>
</div>
<div class='div-commentary'><p style="margin-left:1em">即前發聲呌呼求食。</p>
</div>
<div class='div-orig'><p>鵰鷲諸鳥。</p>
</div>
<div class='div-commentary'><p style="margin-left:1em">即前喻慢八種飛禽。</p>
</div>
<div class='div-orig'><p>鳩槃荼等。</p>
</div>
<div class='div-commentary'><p style="margin-left:1em">即前蹲踞厭魅鬼等。</p>
</div>
<div class='div-orig'><p>周慞惶怖。</p>
</div>
<div class='div-commentary'><p style="margin-left:1em">周回慞狂驚惶怖畏喻臨終時神識荒亂。</p>
</div>
<div class='div-orig'><p>不能自出。</p>
</div>
<div class='div-commentary'><p style="margin-left:1em">墮在輪迴自無力量不能出等。</p>
</div>
<div class='div-orig'><p>惡獸毒蟲。</p>
</div>
<div class='div-commentary'><p style="margin-left:1em">此中十四句次明色界火起惡獸即狐狼等毒虫即蚖蛇類。</p>
</div>
<div class='div-orig'><p>藏竄孔穴。</p>
</div>
<div class='div-commentary'><p style="margin-left:1em">虫獸藏穴被火逼出行人攝靜被觸毒發。</p>
</div>
<div class='div-orig'><p>毗舍闍鬼。</p>
</div>
<div class='div-commentary'><p style="margin-left:1em">此云噉精鬼喻貪靜者貪心起時如噉精氣。</p>
</div>
<div class='div-orig'><p>亦住其中。</p>
</div>
<div class='div-commentary'><p style="margin-left:1em">亦同住此火宅之中。</p>
</div>
<div class='div-orig'><p>薄福德故。</p>
</div>
<div class='div-commentary'><p style="margin-left:1em">福厚德重無如是事薄福尠德以此之故。</p>
</div>
<div class='div-orig'><p>為火所逼。</p>
</div>
<div class='div-commentary'><p style="margin-left:1em">被三毒火之所煎逼。</p>
</div>
<div class='div-orig'><p>共相殘害。</p>
</div>
<div class='div-commentary'><p style="margin-left:1em">於火宅中互相損害。</p>
</div>
<div class='div-orig'><p>飲血噉肉。</p>
</div>
<div class='div-commentary'><p style="margin-left:1em">著於靜默如飲血也著於覺觀如噉肉也。</p>
</div>
<div class='div-orig'><p>野干之屬。</p>
</div>
<div class='div-commentary'><p style="margin-left:1em">野干之獸喻淺見者。</p>
</div>
<div class='div-orig'><p>並<span class='corr'>已</span>前死。</p>
</div>
<div class='div-commentary'><p style="margin-left:1em">並<span class='corr'>已</span>被火諸見悉滅。</p>
</div>
<div class='div-orig'><p>諸大惡獸。</p>
</div>
<div class='div-commentary'><p style="margin-left:1em">即前群狗喻利使者。</p>
</div>
<div class='div-orig'><p>競來食噉。</p>
</div>
<div class='div-commentary'><p style="margin-left:1em">耽著世味如噉死物。</p>
</div>
<div class='div-orig'><p>臭煙蓬㶿。</p>
</div>
<div class='div-commentary'><p style="margin-left:1em">諸物被燒故有臭氣屋舍遭火故有煙起火勢益熾煙愈鬱㶿心被毒使故發惡氣身為心擾火色外現鼻息粗大出入如煙。</p>
</div>
<div class='div-orig'><p>四面充塞。</p>
</div>
<div class='div-commentary'><p style="margin-left:1em">四種倒計充塞其心。</p>
</div>
<div class='div-orig'><p>蜈蚣蚰蜒。</p>
</div>
<div class='div-commentary'><p style="margin-left:1em">此中十句明無色界火起虫藏孔穴喻無色天住於空定。</p>
</div>
<div class='div-orig'><p>毒蛇之類。</p>
</div>
<div class='div-commentary'><p style="margin-left:1em">即前蚖等。</p>
</div>
<div class='div-orig'><p>為火所燒。</p>
</div>
<div class='div-commentary'><p style="margin-left:1em">被無明火之所燒然。</p>
</div>
<div class='div-orig'><p>爭走出穴。</p>
</div>
<div class='div-commentary'><p style="margin-left:1em">虫被火逼失於巢穴人被毒使失於空定。</p>
</div>
<div class='div-orig'><p>鳩槃荼鬼。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>隨取而食。</p>
</div>
<div class='div-commentary'><p style="margin-left:1em">靜定既失則墮有中空有相傾故云隨食。</p>
</div>
<div class='div-orig'><p>又諸餓鬼。</p>
</div>
<div class='div-commentary'><p style="margin-left:1em">無法自濟常在飢虗名餓鬼也。</p>
</div>
<div class='div-orig'><p>頭上火然。</p>
</div>
<div class='div-commentary'><p style="margin-left:1em">無色四空居三界頂空中被火故云頭上火然。</p>
</div>
<div class='div-orig'><p>飢渴熱惱。</p>
</div>
<div class='div-commentary'><p style="margin-left:1em">一念妄心種種計較故云飢渴常被心火之所燒然故云熱惱。</p>
</div>
<div class='div-orig'><p>周障悶走。</p>
</div>
<div class='div-commentary'><p style="margin-left:1em">徧求出要不得其門其心昏馳故云悶走。</p>
</div>
<div class='div-orig'><p>其宅如是。</p>
</div>
<div class='div-commentary'><p style="margin-left:1em">此中四句總結三界火起故云其宅如是。</p>
</div>
<div class='div-orig'><p>甚可怖畏。</p>
</div>
<div class='div-commentary'><p style="margin-left:1em">險難之甚故可怖畏。</p>
</div>
<div class='div-orig'><p>毒害火灾。</p>
</div>
<div class='div-commentary'><p style="margin-left:1em">三毒害心業火之灾。</p>
</div>
<div class='div-orig'><p>眾難非一。</p>
</div>
<div class='div-commentary'><p style="margin-left:1em">如上所列種種患難非止一端。</p>
</div>
<div class='div-orig'><p>是時宅主。</p>
</div>
<div class='div-commentary'><p style="margin-left:1em">是三界中火起之時宅主長者。</p>
</div>
<div class='div-orig'><p>在門外立。</p>
</div>
<div class='div-commentary'><p style="margin-left:1em">如來<span class='corr'>已</span>離三界火宅故在門外設諸方便故云立也。</p>
</div>
<div class='div-orig'><p>聞有人言。</p>
</div>
<div class='div-commentary'><p style="margin-left:1em">如來住於實際理地本不見有火起之相依方便中說有火起如聞於他故云聞有人言。</p>
</div>
<div class='div-orig'><p>汝諸子等。</p>
</div>
<div class='div-commentary'><p style="margin-left:1em">三乘之子及五道等。</p>
</div>
<div class='div-orig'><p>先因遊戲。</p>
</div>
<div class='div-commentary'><p style="margin-left:1em">一切苦樂非因不生先因妄念遊戲諸根造種種業。</p>
</div>
<div class='div-orig'><p>來入此宅。</p>
</div>
<div class='div-commentary'><p style="margin-left:1em">從業惑來入此火宅。</p>
</div>
<div class='div-orig'><p>稚小無知。</p>
</div>
<div class='div-commentary'><p style="margin-left:1em">章稚幼小無所了知喻無智者不知是苦。</p>
</div>
<div class='div-orig'><p>歡娛樂著。</p>
</div>
<div class='div-commentary'><p style="margin-left:1em">於欲歡娛心生樂著。</p>
</div>
<div class='div-orig'><p>長者聞<span class='corr'>已</span>。</p>
</div>
<div class='div-commentary'><p style="margin-left:1em">佛以慈眼見是事<span class='corr'>已</span>。</p>
</div>
<div class='div-orig'><p>驚入火宅。</p>
</div>
<div class='div-commentary'><p style="margin-left:1em">見子如是不覺心驚從真起應入火宅中。</p>
</div>
<div class='div-orig'><p>方宜救濟。</p>
</div>
<div class='div-commentary'><p style="margin-left:1em">方欲隨宜而設救濟。</p>
</div>
<div class='div-orig'><p>令無燒害。</p>
</div>
<div class='div-commentary'><p style="margin-left:1em">令無業火燒害之苦。</p>
</div>
<div class='div-orig'><p>告喻諸子。</p>
</div>
<div class='div-commentary'><p style="margin-left:1em">告示曉諭諸三乘子。</p>
</div>
<div class='div-orig'><p>說眾患難。</p>
</div>
<div class='div-commentary'><p style="margin-left:1em">如下所列諸苦難相。</p>
</div>
<div class='div-orig'><p>惡鬼毒虫。</p>
</div>
<div class='div-commentary'><p style="margin-left:1em">惡鬼即鳩槃荼等毒虫即蚖蛇等。</p>
</div>
<div class='div-orig'><p>灾火蔓筵。</p>
</div>
<div class='div-commentary'><p style="margin-left:1em">灾難之火枝曼筵引。</p>
</div>
<div class='div-orig'><p>眾苦次第。</p>
</div>
<div class='div-commentary'><p style="margin-left:1em">從惑起業從業惑報苦惑業三相從而起故云次第。</p>
</div>
<div class='div-orig'><p>相續不絕。</p>
</div>
<div class='div-commentary'><p style="margin-left:1em">業作煩惱煩惱作業三道輪轉無有休息。</p>
</div>
<div class='div-orig'><p>毒蛇蚖蝮及諸夜叉鳩槃荼鬼野干狐狗鵰鷲鴟梟百足之屬。</p>
</div>
<div class='div-commentary'><p style="margin-left:1em">此上六句蓋是重舉三界火宅毒害之相。</p>
</div>
<div class='div-orig'><p>飢渴惱急甚可怖畏。</p>
</div>
<div class='div-commentary'><p style="margin-left:1em">飢窘逼切甚是可怖。</p>
</div>
<div class='div-orig'><p>此苦難處。</p>
</div>
<div class='div-commentary'><p style="margin-left:1em">如此苦毒患難之處。</p>
</div>
<div class='div-orig'><p>況復大火。</p>
</div>
<div class='div-commentary'><p style="margin-left:1em">宅苦<span class='corr'>已</span>甚況兼火起。</p>
</div>
<div class='div-orig'><p>諸子無知。</p>
</div>
<div class='div-commentary'><p style="margin-left:1em">此中四句說子智劣聞言不信。</p>
</div>
<div class='div-orig'><p>雖聞父誨。</p>
</div>
<div class='div-commentary'><p style="margin-left:1em">雖聞慈父深切訓誨。</p>
</div>
<div class='div-orig'><p>猶故樂著。</p>
</div>
<div class='div-commentary'><p style="margin-left:1em">猶為欲故樂著不捨。</p>
</div>
<div class='div-orig'><p>嬉戲不<span class='corr'>已</span>。</p>
</div>
<div class='div-commentary'><p style="margin-left:1em">遊戲塵境不肯止息。</p>
</div>
<div class='div-orig'><p>是時長者。</p>
</div>
<div class='div-commentary'><p style="margin-left:1em">此下三十句頌長行中釋子所願是誨諭子不信受之時。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">見子不信復作念言。</p>
</div>
<div class='div-orig'><p>諸子如此。</p>
</div>
<div class='div-commentary'><p style="margin-left:1em">諸幼稚子癡騃如此。</p>
</div>
<div class='div-orig'><p>益我愁惱。</p>
</div>
<div class='div-commentary'><p style="margin-left:1em">增益我心之所愁惱。</p>
</div>
<div class='div-orig'><p>今此舍宅。</p>
</div>
<div class='div-commentary'><p style="margin-left:1em">今此三界五陰舍宅。</p>
</div>
<div class='div-orig'><p>無一可樂。</p>
</div>
<div class='div-commentary'><p style="margin-left:1em">其中所有悉皆是苦更無一事可以愛樂。</p>
</div>
<div class='div-orig'><p>而諸子等。</p>
</div>
<div class='div-commentary'><p style="margin-left:1em">而我諸子即五道等。</p>
</div>
<div class='div-orig'><p>耽湎嬉戲。</p>
</div>
<div class='div-commentary'><p style="margin-left:1em">耽著沉湎嬉喜遊戲。</p>
</div>
<div class='div-orig'><p>不受我教。</p>
</div>
<div class='div-commentary'><p style="margin-left:1em">我雖訓誨而不信受。</p>
</div>
<div class='div-orig'><p>將為火害。</p>
</div>
<div class='div-commentary'><p style="margin-left:1em">將次被火之所殘害。</p>
</div>
<div class='div-orig'><p>即便思惟。</p>
</div>
<div class='div-commentary'><p style="margin-left:1em">即時便更巧作思量。</p>
</div>
<div class='div-orig'><p>設諸方便。</p>
</div>
<div class='div-commentary'><p style="margin-left:1em">設諸三車方便之教。</p>
</div>
<div class='div-orig'><p>告諸子等。</p>
</div>
<div class='div-commentary'><p style="margin-left:1em">思方便<span class='corr'>已</span>乃告諸子。</p>
</div>
<div class='div-orig'><p>我有種種。</p>
</div>
<div class='div-commentary'><p style="margin-left:1em">即下三種珍玩寶車。</p>
</div>
<div class='div-orig'><p>珍玩之具。</p>
</div>
<div class='div-commentary'><p style="margin-left:1em">珍奇玩好受用之具。</p>
</div>
<div class='div-orig'><p>妙寶好車。</p>
</div>
<div class='div-commentary'><p style="margin-left:1em">眾寶所飾上妙之車。</p>
</div>
<div class='div-orig'><p>羊車鹿車。</p>
</div>
<div class='div-commentary'><p style="margin-left:1em">羊車喻四諦接聲聞子鹿車喻十二因緣接緣覺子。</p>
</div>
<div class='div-orig'><p>大牛之車。</p>
</div>
<div class='div-commentary'><p style="margin-left:1em">即水牛車喻以六度萬行擬接大乘權教菩薩。</p>
</div>
<div class='div-orig'><p>今在門外。</p>
</div>
<div class='div-commentary'><p style="margin-left:1em">三乘雖異皆是界外寂滅之法故在門外。</p>
</div>
<div class='div-orig'><p>汝等出來。</p>
</div>
<div class='div-commentary'><p style="margin-left:1em">以車勸諭出火宅來。</p>
</div>
<div class='div-orig'><p>吾為汝等。</p>
</div>
<div class='div-commentary'><p style="margin-left:1em">我與汝等。</p>
</div>
<div class='div-orig'><p>造作此車。</p>
</div>
<div class='div-commentary'><p style="margin-left:1em">三車本無一時權設故云造作。</p>
</div>
<div class='div-orig'><p>隨意所樂。</p>
</div>
<div class='div-commentary'><p style="margin-left:1em">方便之教隨他根性故云隨汝心之所樂。</p>
</div>
<div class='div-orig'><p>可以遊戲。</p>
</div>
<div class='div-commentary'><p style="margin-left:1em">此之三車是真快樂故可遊戲非此宅中五欲之樂是所不可。</p>
</div>
<div class='div-orig'><p>諸子聞說。</p>
</div>
<div class='div-commentary'><p style="margin-left:1em">自下六句明釋子願是時諸子聞父所說。</p>
</div>
<div class='div-orig'><p>如此諸車。</p>
</div>
<div class='div-commentary'><p style="margin-left:1em">如此三種妙寶之車。</p>
</div>
<div class='div-orig'><p>即時奔競。</p>
</div>
<div class='div-commentary'><p style="margin-left:1em">即於是時競共爭奔。</p>
</div>
<div class='div-orig'><p>馳走而出。</p>
</div>
<div class='div-commentary'><p style="margin-left:1em">聞即敬信增上修行名為奔競脫出三界苦惱之患名為馳走。</p>
</div>
<div class='div-orig'><p>到於空地。</p>
</div>
<div class='div-commentary'><p style="margin-left:1em">到於涅槃空寂之地。</p>
</div>
<div class='div-orig'><p>離諸苦難。</p>
</div>
<div class='div-commentary'><p style="margin-left:1em">三乘之人同斷見思離煩惱難不起妄緣離結業難不生三界離苦報難。</p>
</div>
<div class='div-orig'><p>長者見子。</p>
</div>
<div class='div-commentary'><p style="margin-left:1em">自下二十句明父心喜佛於眾生以慈眼觀見。</p>
</div>
<div class='div-orig'><p>得出火宅。</p>
</div>
<div class='div-commentary'><p style="margin-left:1em">得出三界險難火宅。</p>
</div>
<div class='div-orig'><p>住於四衢。</p>
</div>
<div class='div-commentary'><p style="margin-left:1em">住於四門入三乘道通達之衢。</p>
</div>
<div class='div-orig'><p>坐師子座。</p>
</div>
<div class='div-commentary'><p style="margin-left:1em">諸子得出長者心安坐於大寶師子之座昔時誘小權立三乘所以前云在門外立今引入實故坐寶座。</p>
</div>
<div class='div-orig'><p>而自慶言。</p>
</div>
<div class='div-commentary'><p style="margin-left:1em">佛所以出為度眾生得眾生出自慶本懷。</p>
</div>
<div class='div-orig'><p>我今快樂。</p>
</div>
<div class='div-commentary'><p style="margin-left:1em">昔見在苦益加愁惱今見得出所以暢懷。</p>
</div>
<div class='div-orig'><p>此諸子等。</p>
</div>
<div class='div-commentary'><p style="margin-left:1em">此三乘子。</p>
</div>
<div class='div-orig'><p>生育甚難。</p>
</div>
<div class='div-commentary'><p style="margin-left:1em">從昔以來方便教育故云甚難。</p>
</div>
<div class='div-orig'><p>愚小無知。</p>
</div>
<div class='div-commentary'><p style="margin-left:1em">智愚力小無正知見。</p>
</div>
<div class='div-orig'><p>而入險宅。</p>
</div>
<div class='div-commentary'><p style="margin-left:1em">為業緣故引入三界險難火宅。</p>
</div>
<div class='div-orig'><p>多諸毒蟲。</p>
</div>
<div class='div-commentary'><p style="margin-left:1em">即上蚖蝎諭諸毒心。</p>
</div>
<div class='div-orig'><p>魑魅可畏。</p>
</div>
<div class='div-commentary'><p style="margin-left:1em">即上鬼魅喻虗妄心。</p>
</div>
<div class='div-orig'><p>大火猛燄。</p>
</div>
<div class='div-commentary'><p style="margin-left:1em">煩惱毒火大猛煙燄。</p>
</div>
<div class='div-orig'><p>四面俱起。</p>
</div>
<div class='div-commentary'><p style="margin-left:1em">四顛倒見俱時發起。</p>
</div>
<div class='div-orig'><p>而此諸子。</p>
</div>
<div class='div-commentary'><p style="margin-left:1em">而此三乘宅中諸子。</p>
</div>
<div class='div-orig'><p>貪樂嬉戲。</p>
</div>
<div class='div-commentary'><p style="margin-left:1em">耽著世樂不知是苦。</p>
</div>
<div class='div-orig'><p>我<span class='corr'>已</span>救之。</p>
</div>
<div class='div-commentary'><p style="margin-left:1em">我以方便而救護之。</p>
</div>
<div class='div-orig'><p>令得脫難。</p>
</div>
<div class='div-commentary'><p style="margin-left:1em">今得脫離火宅之難。</p>
</div>
<div class='div-orig'><p>是故諸人我今快樂。</p>
</div>
<div class='div-commentary'><p style="margin-left:1em">以是之故告汝諸人我於今日心得快樂。</p>
</div>
<div class='div-orig'><p>爾時諸子。</p>
</div>
<div class='div-commentary'><p style="margin-left:1em">自下十二句明子得出從父索車喻三十子求方便果。</p>
</div>
<div class='div-orig'><p>知父安坐。</p>
</div>
<div class='div-commentary'><p style="margin-left:1em">子知其父安心在座。</p>
</div>
<div class='div-orig'><p>皆詣父所。</p>
</div>
<div class='div-commentary'><p style="margin-left:1em">喻到佛前。</p>
</div>
<div class='div-orig'><p>而白父言。</p>
</div>
<div class='div-commentary'><p style="margin-left:1em">同發善言而白於佛。</p>
</div>
<div class='div-orig'><p>願賜我等。</p>
</div>
<div class='div-commentary'><p style="margin-left:1em">願欲賜我三十子等。</p>
</div>
<div class='div-orig'><p>三種寶車。</p>
</div>
<div class='div-commentary'><p style="margin-left:1em">羊鹿牛車三乘之果。</p>
</div>
<div class='div-orig'><p>如前所許。</p>
</div>
<div class='div-commentary'><p style="margin-left:1em">適為引出許賜三車。</p>
</div>
<div class='div-orig'><p>諸子出來。</p>
</div>
<div class='div-commentary'><p style="margin-left:1em">述先許意。</p>
</div>
<div class='div-orig'><p>當以三車。</p>
</div>
<div class='div-commentary'><p style="margin-left:1em">當用三種妙寶之車。</p>
</div>
<div class='div-orig'><p>隨汝所欲。</p>
</div>
<div class='div-commentary'><p style="margin-left:1em">隨汝諸子心所樂欲。</p>
</div>
<div class='div-orig'><p>今正是時。</p>
</div>
<div class='div-commentary'><p style="margin-left:1em">今既出宅正是與時。</p>
</div>
<div class='div-orig'><p>惟垂給與。</p>
</div>
<div class='div-commentary'><p style="margin-left:1em">願垂賜與。</p>
</div>
<div class='div-orig'><p>長者大富。</p>
</div>
<div class='div-commentary'><p style="margin-left:1em">自下三十句明長者富厚等心賜與大寶之車。</p>
</div>
<div class='div-orig'><p>庫藏眾多。</p>
</div>
<div class='div-commentary'><p style="margin-left:1em">諸根如庫眼萬行如伏藏智慧功德喻如寶物其數無量故曰眾多。</p>
</div>
<div class='div-orig'><p>金銀琉璃硨磲瑪碯。</p>
</div>
<div class='div-commentary'><p style="margin-left:1em">於七寶中略舉五種並如前解。</p>
</div>
<div class='div-orig'><p>以眾寶物。</p>
</div>
<div class='div-commentary'><p style="margin-left:1em">眾寶義具真珠珊瑚。</p>
</div>
<div class='div-orig'><p>造諸大車。</p>
</div>
<div class='div-commentary'><p style="margin-left:1em">此大車者白牛之車一佛乘也因修獲證故云造作七寶造車即喻七種功德法財。</p>
</div>
<div class='div-orig'><p>莊校嚴飾。</p>
</div>
<div class='div-commentary'><p style="margin-left:1em">莊嚴點校。</p>
</div>
<div class='div-orig'><p>周匝欄楯。</p>
</div>
<div class='div-commentary'><p style="margin-left:1em">功德法體誓戒嚴防如彼大車周圍欄楯。</p>
</div>
<div class='div-orig'><p>四面懸鈴。</p>
</div>
<div class='div-commentary'><p style="margin-left:1em">以四辯聲令一切聞如鈴懸也。</p>
</div>
<div class='div-orig'><p>金繩交絡。</p>
</div>
<div class='div-commentary'><p style="margin-left:1em">以金為繩即繩黑義如戒交絡。</p>
</div>
<div class='div-orig'><p>真珠羅網。</p>
</div>
<div class='div-commentary'><p style="margin-left:1em">戒珠智珠互相照映猶如羅網。</p>
</div>
<div class='div-orig'><p>張施其上。</p>
</div>
<div class='div-commentary'><p style="margin-left:1em">舒張施設於車之上喻以眾寶嚴於法身。</p>
</div>
<div class='div-orig'><p>金華珠纓。</p>
</div>
<div class='div-commentary'><p style="margin-left:1em">金之色黃以表中道從於正智發真妙心名曰金華諸珍為纓以嚴車體。</p>
</div>
<div class='div-orig'><p>處處垂下。</p>
</div>
<div class='div-commentary'><p style="margin-left:1em">諸無作諦俯就群機故曰垂下。</p>
</div>
<div class='div-orig'><p>眾寶雜飾。</p>
</div>
<div class='div-commentary'><p style="margin-left:1em">眾綵間飾於大寶車如彼萬行共嚴法身。</p>
</div>
<div class='div-orig'><p>周匝圍繞。</p>
</div>
<div class='div-commentary'><p style="margin-left:1em">周回徧布圍裹纏繞於車之上。</p>
</div>
<div class='div-orig'><p>柔軟繒纊。</p>
</div>
<div class='div-commentary'><p style="margin-left:1em">繒帛綿纊其體柔軟。</p>
</div>
<div class='div-orig'><p>以為茵褥。</p>
</div>
<div class='div-commentary'><p style="margin-left:1em">茵褥者車上敷具以忍辱心修諸聖行如繒綿軟可以依藉。</p>
</div>
<div class='div-orig'><p>上妙細氎。</p>
</div>
<div class='div-commentary'><p style="margin-left:1em">氎細布也上等妙好細軟之氎。</p>
</div>
<div class='div-orig'><p>價直千億。</p>
</div>
<div class='div-commentary'><p style="margin-left:1em">言體貴也。</p>
</div>
<div class='div-orig'><p>鮮白淨潔。</p>
</div>
<div class='div-commentary'><p style="margin-left:1em">新鮮細白而復潔淨。</p>
</div>
<div class='div-orig'><p>以覆其上。</p>
</div>
<div class='div-commentary'><p style="margin-left:1em">是大寶車敷以綿茵復以白氎而蓋其上法身之體以忍辱力修諸萬行而為莊嚴。</p>
</div>
<div class='div-orig'><p>有大白牛。</p>
</div>
<div class='div-commentary'><p style="margin-left:1em">牛喻道力白喻潔淨大喻恢偉一者體大二者相大三者用大。</p>
</div>
<div class='div-orig'><p>肥壯多力。</p>
</div>
<div class='div-commentary'><p style="margin-left:1em">以肥壯故色力具足。</p>
</div>
<div class='div-orig'><p>形體姝好。</p>
</div>
<div class='div-commentary'><p style="margin-left:1em">身體殊大而復妙好。</p>
</div>
<div class='div-orig'><p>以駕寶車。</p>
</div>
<div class='div-commentary'><p style="margin-left:1em">以駕寶飾高廣之車。</p>
</div>
<div class='div-orig'><p>多諸儐從。</p>
</div>
<div class='div-commentary'><p style="margin-left:1em">多諸方便智慧之力如儐相者前後擁從。</p>
</div>
<div class='div-orig'><p>而侍衛之。</p>
</div>
<div class='div-commentary'><p style="margin-left:1em">侍奉衛護。</p>
</div>
<div class='div-orig'><p>以是妙車。</p>
</div>
<div class='div-commentary'><p style="margin-left:1em">以是眾寶妙嚴之車。</p>
</div>
<div class='div-orig'><p>等賜諸子。</p>
</div>
<div class='div-commentary'><p style="margin-left:1em">等以第一上妙之車賜與諸子。</p>
</div>
<div class='div-orig'><p>諸子是時。</p>
</div>
<div class='div-commentary'><p style="margin-left:1em">自下六句得車歡喜。</p>
</div>
<div class='div-orig'><p>歡喜踊躍。</p>
</div>
<div class='div-commentary'><p style="margin-left:1em">心地歡喜身形踊躍。</p>
</div>
<div class='div-orig'><p>乘是寶車。</p>
</div>
<div class='div-commentary'><p style="margin-left:1em">喻乘一實大寶之車。</p>
</div>
<div class='div-orig'><p>遊於四方。</p>
</div>
<div class='div-commentary'><p style="margin-left:1em">徧學諸法名之為遊歷住行向地四十聖位名為四方。</p>
</div>
<div class='div-orig'><p>嬉戲快樂。</p>
</div>
<div class='div-commentary'><p style="margin-left:1em">遊歷百千三昧法門名為遊戲得於法喜禪悅之味名為快樂。</p>
</div>
<div class='div-orig'><p>自在無礙。</p>
</div>
<div class='div-commentary'><p style="margin-left:1em">身得自在心無罣礙。</p>
</div>
<div class='div-orig'><p>告舍利弗。</p>
</div>
<div class='div-commentary'><p style="margin-left:1em">此下十六句頌合總喻。</p>
</div>
<div class='div-orig'><p>我亦如是。</p>
</div>
<div class='div-commentary'><p style="margin-left:1em">合長者譬。</p>
</div>
<div class='div-orig'><p>眾聖中尊。</p>
</div>
<div class='div-commentary'><p style="margin-left:1em">聲聞緣覺菩薩及佛四聖之中佛為最尊。</p>
</div>
<div class='div-orig'><p>世間之父。</p>
</div>
<div class='div-commentary'><p style="margin-left:1em">三界世間同師於佛生育法身故名為父。</p>
</div>
<div class='div-orig'><p>一切眾生。</p>
</div>
<div class='div-commentary'><p style="margin-left:1em">六道一切有生之類。</p>
</div>
<div class='div-orig'><p>皆是吾子。</p>
</div>
<div class='div-commentary'><p style="margin-left:1em">等視一切猶如一子。</p>
</div>
<div class='div-orig'><p>深著世樂。</p>
</div>
<div class='div-commentary'><p style="margin-left:1em">深著世間五欲之樂。</p>
</div>
<div class='div-orig'><p>無有慧心。</p>
</div>
<div class='div-commentary'><p style="margin-left:1em">無有出世智慧之心。</p>
</div>
<div class='div-orig'><p>三界無安。</p>
</div>
<div class='div-commentary'><p style="margin-left:1em">三界之中苦樂雖異無非有漏不安隱處。</p>
</div>
<div class='div-orig'><p>猶如火宅。</p>
</div>
<div class='div-commentary'><p style="margin-left:1em">猶如大火所爇之宅。</p>
</div>
<div class='div-orig'><p>眾苦充滿。</p>
</div>
<div class='div-commentary'><p style="margin-left:1em">五苦八苦濁惡充滿合前禽畜毒虫神鬼。</p>
</div>
<div class='div-orig'><p>甚可怖畏。</p>
</div>
<div class='div-commentary'><p style="margin-left:1em">甚是不安極可驚畏。</p>
</div>
<div class='div-orig'><p>常有生老病死憂患。</p>
</div>
<div class='div-commentary'><p style="margin-left:1em">未出輪迴常常有於生老病死憂愁患難。</p>
</div>
<div class='div-orig'><p>如是等火。</p>
</div>
<div class='div-commentary'><p style="margin-left:1em">如上所列是等業火。</p>
</div>
<div class='div-orig'><p>熾然不息。</p>
</div>
<div class='div-commentary'><p style="margin-left:1em">晝夜熾然不曾休息。</p>
</div>
<div class='div-orig'><p>如來<span class='corr'>已</span>離。</p>
</div>
<div class='div-commentary'><p style="margin-left:1em">合前長者在門外立自下十二句頌見眾生為苦所逼。</p>
</div>
<div class='div-orig'><p>三界火宅。</p>
</div>
<div class='div-commentary'><p style="margin-left:1em">如來<span class='corr'>已</span>出在三界外。</p>
</div>
<div class='div-orig'><p>寂然閑居。</p>
</div>
<div class='div-commentary'><p style="margin-left:1em">住於寂滅無欲關心不作眾事故曰閑居。</p>
</div>
<div class='div-orig'><p>安處林野。</p>
</div>
<div class='div-commentary'><p style="margin-left:1em">安然居於覺支茂林空寂大野。</p>
</div>
<div class='div-orig'><p>今此三界。</p>
</div>
<div class='div-commentary'><p style="margin-left:1em">今此三界火宅之中。</p>
</div>
<div class='div-orig'><p>皆是我有。</p>
</div>
<div class='div-commentary'><p style="margin-left:1em">如來因地發願度生三界之中是佛化境故云我有。</p>
</div>
<div class='div-orig'><p>其中眾生。</p>
</div>
<div class='div-commentary'><p style="margin-left:1em">其三界中所有眾生。</p>
</div>
<div class='div-orig'><p>悉是吾子。</p>
</div>
<div class='div-commentary'><p style="margin-left:1em">皆是佛子。</p>
</div>
<div class='div-orig'><p>而今此處。</p>
</div>
<div class='div-commentary'><p style="margin-left:1em">而今三界此輪迴處。</p>
</div>
<div class='div-orig'><p>多諸患難。</p>
</div>
<div class='div-commentary'><p style="margin-left:1em">多諸苦惱患難之事。</p>
</div>
<div class='div-orig'><p>唯我一人。</p>
</div>
<div class='div-commentary'><p style="margin-left:1em">獨佛一人。</p>
</div>
<div class='div-orig'><p>能為救護。</p>
</div>
<div class='div-commentary'><p style="margin-left:1em">能作救拔護念之師。</p>
</div>
<div class='div-orig'><p>雖復教詔。</p>
</div>
<div class='div-commentary'><p style="margin-left:1em">自下四句合舍几譬即經云若以几案從舍出之佛雖復作如是教詔。</p>
</div>
<div class='div-orig'><p>而不信受。</p>
</div>
<div class='div-commentary'><p style="margin-left:1em">而於一乘力無畏等不能信受即方便品云若但讚佛乘眾生沒在苦不能信是法。</p>
</div>
<div class='div-orig'><p>於諸欲染。</p>
</div>
<div class='div-commentary'><p style="margin-left:1em">於諸五欲染汙之境。</p>
</div>
<div class='div-orig'><p>貪著深故。</p>
</div>
<div class='div-commentary'><p style="margin-left:1em">貪心著欲深奧之故所以不信。</p>
</div>
<div class='div-orig'><p>以是方便。</p>
</div>
<div class='div-commentary'><p style="margin-left:1em">自下六句合前用車救子得䇿以不信實方便用權。</p>
</div>
<div class='div-orig'><p>為說三乘。</p>
</div>
<div class='div-commentary'><p style="margin-left:1em">與說三乘方便之教。</p>
</div>
<div class='div-orig'><p>令諸眾生。</p>
</div>
<div class='div-commentary'><p style="margin-left:1em">令諸界內在迷眾生。</p>
</div>
<div class='div-orig'><p>知三界苦。</p>
</div>
<div class='div-commentary'><p style="margin-left:1em">知此三界恣意憍權所受快樂無非是苦。</p>
</div>
<div class='div-orig'><p>開示演說。</p>
</div>
<div class='div-commentary'><p style="margin-left:1em">開明教示言詞演說。</p>
</div>
<div class='div-orig'><p>出世間道。</p>
</div>
<div class='div-commentary'><p style="margin-left:1em">出離世間寂滅之道。</p>
</div>
<div class='div-orig'><p>是諸子等。</p>
</div>
<div class='div-commentary'><p style="margin-left:1em">自下六句合釋子願是受教法諸弟子等。</p>
</div>
<div class='div-orig'><p>若心決定。</p>
</div>
<div class='div-commentary'><p style="margin-left:1em">若三乘子其心斷定。</p>
</div>
<div class='div-orig'><p>具足三明及六神通。</p>
</div>
<div class='div-commentary'><p style="margin-left:1em">三明者過去宿命明現在漏盡明未來天眼明六通者一天眼通能見障內外事二天耳通能聞遠近眾音聲三他心通能知他人心下事四宿命通能知<span class='corr'>已</span>往世中事五神境通亦名如意通能現起種種神變入地履水皆如其意於一切境無有障礙六漏盡通三界漏業一時<span class='corr'>已</span>盡於真空理通達無礙發心欲具此通明者即聲聞乘。</p>
</div>
<div class='div-orig'><p>有得緣覺。</p>
</div>
<div class='div-commentary'><p style="margin-left:1em">其心欲得稟十二緣了生滅法即緣覺乘。</p>
</div>
<div class='div-orig'><p>不退菩薩。</p>
</div>
<div class='div-commentary'><p style="margin-left:1em">其心欲得於大乘教得不退轉即菩薩乘。</p>
</div>
<div class='div-orig'><p>汝舍利弗。</p>
</div>
<div class='div-commentary'><p style="margin-left:1em">自下二十句合等賜大車。</p>
</div>
<div class='div-orig'><p>我為眾生。</p>
</div>
<div class='div-commentary'><p style="margin-left:1em">佛為法界一切眾生。</p>
</div>
<div class='div-orig'><p>以此譬喻。</p>
</div>
<div class='div-commentary'><p style="margin-left:1em">以此種種言詞譬喻。</p>
</div>
<div class='div-orig'><p>說一佛乘。</p>
</div>
<div class='div-commentary'><p style="margin-left:1em">所以說三意在顯一欲令諸子皆入佛乘。</p>
</div>
<div class='div-orig'><p>汝等若能。</p>
</div>
<div class='div-commentary'><p style="margin-left:1em">汝等諸子若或善能。</p>
</div>
<div class='div-orig'><p>信受是語。</p>
</div>
<div class='div-commentary'><p style="margin-left:1em">信心領受是三即一誠實之語。</p>
</div>
<div class='div-orig'><p>一切皆當。</p>
</div>
<div class='div-commentary'><p style="margin-left:1em">一切三乘皆悉合當。</p>
</div>
<div class='div-orig'><p>成得佛道。</p>
</div>
<div class='div-commentary'><p style="margin-left:1em">成就菩提得佛妙道。</p>
</div>
<div class='div-orig'><p>是乘微妙。</p>
</div>
<div class='div-commentary'><p style="margin-left:1em">是一佛乘微密圓妙。</p>
</div>
<div class='div-orig'><p>清淨第一。</p>
</div>
<div class='div-commentary'><p style="margin-left:1em">究盡三惑故曰清淨於中最上故云第一。</p>
</div>
<div class='div-orig'><p>於諸世間。</p>
</div>
<div class='div-commentary'><p style="margin-left:1em">於三世間諸法之中。</p>
</div>
<div class='div-orig'><p>為無有上。</p>
</div>
<div class='div-commentary'><p style="margin-left:1em">是最妙法更無有上。</p>
</div>
<div class='div-orig'><p>佛所悅可。</p>
</div>
<div class='div-commentary'><p style="margin-left:1em">是佛之所悅懌印可。</p>
</div>
<div class='div-orig'><p>一切眾生。</p>
</div>
<div class='div-commentary'><p style="margin-left:1em">三乘六道九界眾生。</p>
</div>
<div class='div-orig'><p>所應稱讚。</p>
</div>
<div class='div-commentary'><p style="margin-left:1em">所當稱揚發言贊歎。</p>
</div>
<div class='div-orig'><p>供養禮拜。</p>
</div>
<div class='div-commentary'><p style="margin-left:1em">設諸供養敬重禮拜。</p>
</div>
<div class='div-orig'><p>無量億千。</p>
</div>
<div class='div-commentary'><p style="margin-left:1em">此下四句明一佛乘具足諸法合前長者財富無量。</p>
</div>
<div class='div-orig'><p>諸力解脫。</p>
</div>
<div class='div-commentary'><p style="margin-left:1em">如來十力諸大三昧清淨解脫。</p>
</div>
<div class='div-orig'><p>禪定智慧。</p>
</div>
<div class='div-commentary'><p style="margin-left:1em">種種禪定種種智慧一一各有無量億千。</p>
</div>
<div class='div-orig'><p>及佛餘法。</p>
</div>
<div class='div-commentary'><p style="margin-left:1em">及佛方便餘真淨法。</p>
</div>
<div class='div-orig'><p>得如是乘。</p>
</div>
<div class='div-commentary'><p style="margin-left:1em">此下十二句合得車歡喜得於如是一佛妙乘。</p>
</div>
<div class='div-orig'><p>令諸子等。</p>
</div>
<div class='div-commentary'><p style="margin-left:1em">令諸三乘求法之子。</p>
</div>
<div class='div-orig'><p>日夜劫數。</p>
</div>
<div class='div-commentary'><p style="margin-left:1em">近則日夜遠經塵劫。</p>
</div>
<div class='div-orig'><p>常得遊戲。</p>
</div>
<div class='div-commentary'><p style="margin-left:1em">常得於中遊戲三昧。</p>
</div>
<div class='div-orig'><p>與諸菩薩及聲聞眾。</p>
</div>
<div class='div-commentary'><p style="margin-left:1em">乘車之機合有緣覺此但說二語略意合。</p>
</div>
<div class='div-orig'><p>乘此寶乘。</p>
</div>
<div class='div-commentary'><p style="margin-left:1em">乘此一佛大寶上乘。</p>
</div>
<div class='div-orig'><p>直至道場。</p>
</div>
<div class='div-commentary'><p style="margin-left:1em">徑直至於無上佛道寂滅之場。</p>
</div>
<div class='div-orig'><p>以是因緣。</p>
</div>
<div class='div-commentary'><p style="margin-left:1em">以此妙因無上勝緣。</p>
</div>
<div class='div-orig'><p>十方諦求。</p>
</div>
<div class='div-commentary'><p style="margin-left:1em">於十方界諦審推求。</p>
</div>
<div class='div-orig'><p>更無餘乘。</p>
</div>
<div class='div-commentary'><p style="margin-left:1em">更無餘法在一乘外。</p>
</div>
<div class='div-orig'><p>除佛方便。</p>
</div>
<div class='div-commentary'><p style="margin-left:1em">唯除如來假方便說。</p>
</div>
<div class='div-orig'><p>告舍利弗。</p>
</div>
<div class='div-commentary'><p style="margin-left:1em">自下十四句合前無有虗妄。</p>
</div>
<div class='div-orig'><p>汝諸人等。</p>
</div>
<div class='div-commentary'><p style="margin-left:1em">汝諸求法三乘人等。</p>
</div>
<div class='div-orig'><p>皆是吾子。</p>
</div>
<div class='div-commentary'><p style="margin-left:1em">三乘悟實皆成佛子。</p>
</div>
<div class='div-orig'><p>我則是父。</p>
</div>
<div class='div-commentary'><p style="margin-left:1em">既立為兒佛則是父。</p>
</div>
<div class='div-orig'><p>汝等累劫。</p>
</div>
<div class='div-commentary'><p style="margin-left:1em">汝等從於累劫<span class='corr'>已</span>來。</p>
</div>
<div class='div-orig'><p>眾苦所燒。</p>
</div>
<div class='div-commentary'><p style="margin-left:1em">被眾苦惱之所燒然。</p>
</div>
<div class='div-orig'><p>我皆濟技。</p>
</div>
<div class='div-commentary'><p style="margin-left:1em">我以三乘皆悉濟拔。</p>
</div>
<div class='div-orig'><p>令出三界。</p>
</div>
<div class='div-commentary'><p style="margin-left:1em">令得出離三界火宅。</p>
</div>
<div class='div-orig'><p>我雖先說。</p>
</div>
<div class='div-commentary'><p style="margin-left:1em">我雖先時方便說云。</p>
</div>
<div class='div-orig'><p>汝等滅度。</p>
</div>
<div class='div-commentary'><p style="margin-left:1em">汝等<span class='corr'>已</span>得有餘涅槃。</p>
</div>
<div class='div-orig'><p>但盡生死。</p>
</div>
<div class='div-commentary'><p style="margin-left:1em">但只得盡三界之內分段生死。</p>
</div>
<div class='div-orig'><p>而實不滅。</p>
</div>
<div class='div-commentary'><p style="margin-left:1em">而實不得究竟涅槃。</p>
</div>
<div class='div-orig'><p>今所應作。</p>
</div>
<div class='div-commentary'><p style="margin-left:1em">今者所當起修之者。</p>
</div>
<div class='div-orig'><p>唯佛智慧。</p>
</div>
<div class='div-commentary'><p style="margin-left:1em">唯是佛乘無上智慧。</p>
</div>
<div class='div-orig'><p>若有菩薩。</p>
</div>
<div class='div-commentary'><p style="margin-left:1em">自下八句頌諸方便皆為一乘。</p>
</div>
<div class='div-orig'><p>於是眾中。</p>
</div>
<div class='div-commentary'><p style="margin-left:1em">於是法會大眾之中。</p>
</div>
<div class='div-orig'><p>能一心聽。</p>
</div>
<div class='div-commentary'><p style="margin-left:1em">能以一心攝耳諦聽。</p>
</div>
<div class='div-orig'><p>諸佛實法。</p>
</div>
<div class='div-commentary'><p style="margin-left:1em">一切諸佛如實之法。</p>
</div>
<div class='div-orig'><p>諸佛世尊。</p>
</div>
<div class='div-commentary'><p style="margin-left:1em">一切諸佛大覺世尊。</p>
</div>
<div class='div-orig'><p>雖以方便。</p>
</div>
<div class='div-commentary'><p style="margin-left:1em">雖用權宜三乘方便。</p>
</div>
<div class='div-orig'><p>所化眾生。</p>
</div>
<div class='div-commentary'><p style="margin-left:1em">其所化眾三乘之人。</p>
</div>
<div class='div-orig'><p>皆是菩薩。</p>
</div>
<div class='div-commentary'><p style="margin-left:1em">其實皆是菩薩之子究竟同歸一佛乘道。</p>
</div>
<div class='div-orig'><p>若人小智。</p>
</div>
<div class='div-commentary'><p style="margin-left:1em">此下二十八句頌不獲<span class='corr'>已</span>隨機用權說三乘意若復有人智見狹小。</p>
</div>
<div class='div-orig'><p>深著愛欲。</p>
</div>
<div class='div-commentary'><p style="margin-left:1em">深心著於恩愛情欲。</p>
</div>
<div class='div-orig'><p>為此等故。</p>
</div>
<div class='div-commentary'><p style="margin-left:1em">為於此等鈍機之故。</p>
</div>
<div class='div-orig'><p>說於苦諦。</p>
</div>
<div class='div-commentary'><p style="margin-left:1em">說於三界種種眾苦諦審是實終不虗也。</p>
</div>
<div class='div-orig'><p>眾生心喜。</p>
</div>
<div class='div-commentary'><p style="margin-left:1em">鈍根眾生聞說領解心歡喜也。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">世間文字末常及此蒙佛開示得所未聞。</p>
</div>
<div class='div-orig'><p>佛說苦諦。</p>
</div>
<div class='div-commentary'><p style="margin-left:1em">佛說三界苦諦之義。</p>
</div>
<div class='div-orig'><p>真實無異。</p>
</div>
<div class='div-commentary'><p style="margin-left:1em">信知苦諦真實是苦更無異說。</p>
</div>
<div class='div-orig'><p>若有眾生。</p>
</div>
<div class='div-commentary'><p style="margin-left:1em">若復更有一類眾生。</p>
</div>
<div class='div-orig'><p>不知苦本。</p>
</div>
<div class='div-commentary'><p style="margin-left:1em">不知苦果何為因本。</p>
</div>
<div class='div-orig'><p>深著苦因。</p>
</div>
<div class='div-commentary'><p style="margin-left:1em">深心愛著苦因集業。</p>
</div>
<div class='div-orig'><p>不能暫捨。</p>
</div>
<div class='div-commentary'><p style="margin-left:1em">不能暫時生厭棄心。</p>
</div>
<div class='div-orig'><p>為是等故。</p>
</div>
<div class='div-commentary'><p style="margin-left:1em">為是等人迷惑之故。</p>
</div>
<div class='div-orig'><p>方便說道。</p>
</div>
<div class='div-commentary'><p style="margin-left:1em">依方便門說向他道。</p>
</div>
<div class='div-orig'><p>諸苦所因。</p>
</div>
<div class='div-commentary'><p style="margin-left:1em">世間諸苦所起因由。</p>
</div>
<div class='div-orig'><p>貪欲為本。</p>
</div>
<div class='div-commentary'><p style="margin-left:1em">皆以貪欲而為根本即集諦也。</p>
</div>
<div class='div-orig'><p>若滅貪欲。</p>
</div>
<div class='div-commentary'><p style="margin-left:1em">若能息滅貪欲之心。</p>
</div>
<div class='div-orig'><p>無所依止。</p>
</div>
<div class='div-commentary'><p style="margin-left:1em">則諸苦果無可依倚而得生也。</p>
</div>
<div class='div-orig'><p>滅盡諸苦。</p>
</div>
<div class='div-commentary'><p style="margin-left:1em">以正念力息於集業斷於三界生死諸苦。</p>
</div>
<div class='div-orig'><p>名第三諦。</p>
</div>
<div class='div-commentary'><p style="margin-left:1em">即滅諦也。</p>
</div>
<div class='div-orig'><p>為滅諦故。</p>
</div>
<div class='div-commentary'><p style="margin-left:1em">為欲成就寂滅諦故。</p>
</div>
<div class='div-orig'><p>修行於道。</p>
</div>
<div class='div-commentary'><p style="margin-left:1em">修攝身心不令縱逸奉行如來三學八正真實之道即道諦也。</p>
</div>
<div class='div-orig'><p>離諸苦縛。</p>
</div>
<div class='div-commentary'><p style="margin-left:1em">速離諸多生死苦縛。</p>
</div>
<div class='div-orig'><p>名為解脫。</p>
</div>
<div class='div-commentary'><p style="margin-left:1em">因修道故解縛得脫名為解脫證四果也。</p>
</div>
<div class='div-orig'><p>是人於何。</p>
</div>
<div class='div-commentary'><p style="margin-left:1em">是修道人為於何法。</p>
</div>
<div class='div-orig'><p>而得解脫。</p>
</div>
<div class='div-commentary'><p style="margin-left:1em">而得入道解脫世間。</p>
</div>
<div class='div-orig'><p>但離虗妄。</p>
</div>
<div class='div-commentary'><p style="margin-left:1em">但是遠離見思二惑虗妄之心出分段苦。</p>
</div>
<div class='div-orig'><p>名為解脫。</p>
</div>
<div class='div-commentary'><p style="margin-left:1em">指出三界名解脫也。</p>
</div>
<div class='div-orig'><p>其實未得。</p>
</div>
<div class='div-commentary'><p style="margin-left:1em">自下十二句明先施方便後說大意其於大乘實未曾得。</p>
</div>
<div class='div-orig'><p>一切解脫。</p>
</div>
<div class='div-commentary'><p style="margin-left:1em">一切寂滅究竟解脫。</p>
</div>
<div class='div-orig'><p>佛說是人。</p>
</div>
<div class='div-commentary'><p style="margin-left:1em">所以佛說如是之人。</p>
</div>
<div class='div-orig'><p>未實滅度。</p>
</div>
<div class='div-commentary'><p style="margin-left:1em">未曾實得大般涅槃。</p>
</div>
<div class='div-orig'><p>斯人未得。</p>
</div>
<div class='div-commentary'><p style="margin-left:1em">如此之人以未曾得。</p>
</div>
<div class='div-orig'><p>無上道故。</p>
</div>
<div class='div-commentary'><p style="margin-left:1em">無上正真實道之故。</p>
</div>
<div class='div-orig'><p>我意不欲。</p>
</div>
<div class='div-commentary'><p style="margin-left:1em">佛之本意所以不欲。</p>
</div>
<div class='div-orig'><p>令至滅度。</p>
</div>
<div class='div-commentary'><p style="margin-left:1em">令其至於究竟滅度。</p>
</div>
<div class='div-orig'><p>我為法王。</p>
</div>
<div class='div-commentary'><p style="margin-left:1em">佛為出世萬法中王。</p>
</div>
<div class='div-orig'><p>於法自在。</p>
</div>
<div class='div-commentary'><p style="margin-left:1em">於諸眾生隨意說法卷舒自在。</p>
</div>
<div class='div-orig'><p>安隱眾生。</p>
</div>
<div class='div-commentary'><p style="margin-left:1em">欲令眾生而得安隱。</p>
</div>
<div class='div-orig'><p>故現於世。</p>
</div>
<div class='div-commentary'><p style="margin-left:1em">以是之故出現於世<span class='corr'>已</span>上頌長行畢此下勸信流通。</p>
</div>
<div class='div-orig'><p>汝舍利弗。</p>
</div>
<div class='div-commentary'><p style="margin-left:1em">自下六句明佛說法為欲利生能信受者說之有益若非其人聞不生信非為無益兼之有害囑令詳審。</p>
</div>
<div class='div-orig'><p>我此法印。</p>
</div>
<div class='div-commentary'><p style="margin-left:1em">此上妙法實相之印。</p>
</div>
<div class='div-orig'><p>為欲利益。</p>
</div>
<div class='div-commentary'><p style="margin-left:1em">為欲聞者如說修行成大利益。</p>
</div>
<div class='div-orig'><p>世間故說。</p>
</div>
<div class='div-commentary'><p style="margin-left:1em">三有世間故所以說。</p>
</div>
<div class='div-orig'><p>在所遊方。</p>
</div>
<div class='div-commentary'><p style="margin-left:1em">在在所遊一切方土。</p>
</div>
<div class='div-orig'><p>勿妄宣傳。</p>
</div>
<div class='div-commentary'><p style="margin-left:1em">須得其人然後宣說苟非誠實切勿妄傳。</p>
</div>
<div class='div-orig'><p>若有聞者。</p>
</div>
<div class='div-commentary'><p style="margin-left:1em">此去有十六句明可為說若復有人聞妙法者。</p>
</div>
<div class='div-orig'><p>隨喜頂受。</p>
</div>
<div class='div-commentary'><p style="margin-left:1em">墮順喜悅頂戴受持。</p>
</div>
<div class='div-orig'><p>當知是人。</p>
</div>
<div class='div-commentary'><p style="margin-left:1em">當知如此信受之人。</p>
</div>
<div class='div-orig'><p>阿惟越致。</p>
</div>
<div class='div-commentary'><p style="margin-left:1em">此云不退轉謂於正道不退轉也。</p>
</div>
<div class='div-orig'><p>若有信受此經法者。</p>
</div>
<div class='div-commentary'><p style="margin-left:1em">信大乘經上妙法者。</p>
</div>
<div class='div-orig'><p>是人<span class='corr'>已</span>曾。</p>
</div>
<div class='div-commentary'><p style="margin-left:1em">是信根人宿世<span class='corr'>已</span>曾。</p>
</div>
<div class='div-orig'><p>見過去佛。</p>
</div>
<div class='div-commentary'><p style="margin-left:1em">得見過去無數諸佛。</p>
</div>
<div class='div-orig'><p>恭敬供養。</p>
</div>
<div class='div-commentary'><p style="margin-left:1em">於諸佛所深心恭敬修法供養。</p>
</div>
<div class='div-orig'><p>亦聞是法。</p>
</div>
<div class='div-commentary'><p style="margin-left:1em">亦曾聞說如是之法以果驗因理數若此。</p>
</div>
<div class='div-orig'><p>若人有能。</p>
</div>
<div class='div-commentary'><p style="margin-left:1em">若復有人能以淨心。</p>
</div>
<div class='div-orig'><p>信汝所說。</p>
</div>
<div class='div-commentary'><p style="margin-left:1em">聞汝所說而生正信。</p>
</div>
<div class='div-orig'><p>則為見我。</p>
</div>
<div class='div-commentary'><p style="margin-left:1em">則名見佛。</p>
</div>
<div class='div-orig'><p>亦見於汝。</p>
</div>
<div class='div-commentary'><p style="margin-left:1em">亦是見於汝之法身。</p>
</div>
<div class='div-orig'><p>及比丘僧。</p>
</div>
<div class='div-commentary'><p style="margin-left:1em">及餘比丘僧伽之眾梵語僧伽翻和合眾若能了知佛法不二名見僧也。</p>
</div>
<div class='div-orig'><p>并諸菩薩。</p>
</div>
<div class='div-commentary'><p style="margin-left:1em">并諸大乘修行菩薩。</p>
</div>
<div class='div-orig'><p>斯法華經為深智說。</p>
</div>
<div class='div-commentary'><p style="margin-left:1em">此去有十六句明不可為說此之妙經與有深信智應者說。</p>
</div>
<div class='div-orig'><p>淺識聞之。</p>
</div>
<div class='div-commentary'><p style="margin-left:1em">智識淺者乍得聞之。</p>
</div>
<div class='div-orig'><p>迷惑不解。</p>
</div>
<div class='div-commentary'><p style="margin-left:1em">心迷疑惑不能解了。</p>
</div>
<div class='div-orig'><p>一切聲聞。</p>
</div>
<div class='div-commentary'><p style="margin-left:1em">小乘聲聞。</p>
</div>
<div class='div-orig'><p>及辟支佛。</p>
</div>
<div class='div-commentary'><p style="margin-left:1em">及以緣覺。</p>
</div>
<div class='div-orig'><p>於此經中。</p>
</div>
<div class='div-commentary'><p style="margin-left:1em">於此法華妙經之中。</p>
</div>
<div class='div-orig'><p>力所不及。</p>
</div>
<div class='div-commentary'><p style="margin-left:1em">力量寡薄不能得及。</p>
</div>
<div class='div-orig'><p>汝舍利弗。</p>
</div>
<div class='div-commentary'><p style="margin-left:1em">於小乘中智慧第一。</p>
</div>
<div class='div-orig'><p>尚於此經。</p>
</div>
<div class='div-commentary'><p style="margin-left:1em">尚且於此大乘妙經。</p>
</div>
<div class='div-orig'><p>以信得入。</p>
</div>
<div class='div-commentary'><p style="margin-left:1em">以信心故而得入法功行未全而非親證。</p>
</div>
<div class='div-orig'><p>況餘聲聞。</p>
</div>
<div class='div-commentary'><p style="margin-left:1em">況復餘者鈍根聲聞。</p>
</div>
<div class='div-orig'><p>其餘聲聞。</p>
</div>
<div class='div-commentary'><p style="margin-left:1em">自餘所有一切聲聞。</p>
</div>
<div class='div-orig'><p>信佛語故。</p>
</div>
<div class='div-commentary'><p style="margin-left:1em">聞佛說妙從語生信。</p>
</div>
<div class='div-orig'><p>隨順此經。</p>
</div>
<div class='div-commentary'><p style="margin-left:1em">隨喜順受此之妙經。</p>
</div>
<div class='div-orig'><p>非<span class='corr'>己</span>智分。</p>
</div>
<div class='div-commentary'><p style="margin-left:1em">非他自<span class='corr'>己</span>智慧之分。</p>
</div>
<div class='div-orig'><p>又舍利弗憍慢懈怠。</p>
</div>
<div class='div-commentary'><p style="margin-left:1em">此去有八句明懈怠淺識勿與之說憍慢之人無有正信懈怠之者不能勤修。</p>
</div>
<div class='div-orig'><p>計我見者。</p>
</div>
<div class='div-commentary'><p style="margin-left:1em">計著<span class='corr'>己</span>見非受道機。</p>
</div>
<div class='div-orig'><p>莫說此經。</p>
</div>
<div class='div-commentary'><p style="margin-left:1em">勿向愚輩而說此經。</p>
</div>
<div class='div-orig'><p>凡夫淺識。</p>
</div>
<div class='div-commentary'><p style="margin-left:1em">下劣凡夫識見膚淺。</p>
</div>
<div class='div-orig'><p>深着五欲。</p>
</div>
<div class='div-commentary'><p style="margin-left:1em">於五欲境深生戀著。</p>
</div>
<div class='div-orig'><p>聞不能解。</p>
</div>
<div class='div-commentary'><p style="margin-left:1em">縱然聞說不能解了。</p>
</div>
<div class='div-orig'><p>亦勿為說。</p>
</div>
<div class='div-commentary'><p style="margin-left:1em">亦莫容易與之演說。</p>
</div>
<div class='div-orig'><p>若人不信。</p>
</div>
<div class='div-commentary'><p style="margin-left:1em">此下有百三十句明謗經得罪分三初有二十四句因謗經故墮在地獄若復有人聞不生信。</p>
</div>
<div class='div-orig'><p>毀謗此經。</p>
</div>
<div class='div-commentary'><p style="margin-left:1em">發言毀謗此之妙經。</p>
</div>
<div class='div-orig'><p>則斷一切。</p>
</div>
<div class='div-commentary'><p style="margin-left:1em">則是斷却所有一切。</p>
</div>
<div class='div-orig'><p>世間佛種。</p>
</div>
<div class='div-commentary'><p style="margin-left:1em">世間眾生成佛種子。</p>
</div>
<div class='div-orig'><p>或復顰蹙。</p>
</div>
<div class='div-commentary'><p style="margin-left:1em">或復聞說眉顰蹙皺。</p>
</div>
<div class='div-orig'><p>而懷疑惑。</p>
</div>
<div class='div-commentary'><p style="margin-left:1em">自心不喜所以毀眉而懷猶預疑惑不決。</p>
</div>
<div class='div-orig'><p>汝當聽說此人罪報。</p>
</div>
<div class='div-commentary'><p style="margin-left:1em">此謗經人所得罪報。</p>
</div>
<div class='div-orig'><p>若佛在世。</p>
</div>
<div class='div-commentary'><p style="margin-left:1em">若當如來在世之時。</p>
</div>
<div class='div-orig'><p>若滅度後。</p>
</div>
<div class='div-commentary'><p style="margin-left:1em">若佛世尊滅度之後。</p>
</div>
<div class='div-orig'><p>其有誹謗。</p>
</div>
<div class='div-commentary'><p style="margin-left:1em">其有眾生發言誹謗。</p>
</div>
<div class='div-orig'><p>如斯經典。</p>
</div>
<div class='div-commentary'><p style="margin-left:1em">如斯圓妙大乘經典。</p>
</div>
<div class='div-orig'><p>見有讀誦。</p>
</div>
<div class='div-commentary'><p style="margin-left:1em">見有眾生至心讀誦。</p>
</div>
<div class='div-orig'><p>書持經者。</p>
</div>
<div class='div-commentary'><p style="margin-left:1em">書寫受持是經典者。</p>
</div>
<div class='div-orig'><p>輕賤憎嫉。</p>
</div>
<div class='div-commentary'><p style="margin-left:1em">輕薄鄙賤憎惡嫉妬。</p>
</div>
<div class='div-orig'><p>而懷結恨。</p>
</div>
<div class='div-commentary'><p style="margin-left:1em">而抱冤結心生嗔恨。</p>
</div>
<div class='div-orig'><p>此人罪報。</p>
</div>
<div class='div-commentary'><p style="margin-left:1em">此謗經人所獲罪報。</p>
</div>
<div class='div-orig'><p>汝今復聽。</p>
</div>
<div class='div-commentary'><p style="margin-left:1em">汝等今者復聽我說。</p>
</div>
<div class='div-orig'><p>其人命終。</p>
</div>
<div class='div-commentary'><p style="margin-left:1em">其謗經人命終<span class='corr'>已</span>後。</p>
</div>
<div class='div-orig'><p>入阿鼻獄。</p>
</div>
<div class='div-commentary'><p style="margin-left:1em">阿鼻此云無間常時受苦無有間斷。</p>
</div>
<div class='div-orig'><p>具足一劫。</p>
</div>
<div class='div-commentary'><p style="margin-left:1em">阿鼻地獄一日一夜人間歲數六十小劫從此積月積年具滿一劫。</p>
</div>
<div class='div-orig'><p>劫盡更生。</p>
</div>
<div class='div-commentary'><p style="margin-left:1em">一劫盡後又復更生。</p>
</div>
<div class='div-orig'><p>如是展轉。</p>
</div>
<div class='div-commentary'><p style="margin-left:1em">展演轉增。</p>
</div>
<div class='div-orig'><p>至無數劫。</p>
</div>
<div class='div-commentary'><p style="margin-left:1em">苦報長也。</p>
</div>
<div class='div-orig'><p>從地獄出。</p>
</div>
<div class='div-commentary'><p style="margin-left:1em">此下有四十二句明獄苦畢復墮畜生。</p>
</div>
<div class='div-orig'><p>當墮畜生。</p>
</div>
<div class='div-commentary'><p style="margin-left:1em">落異類中。</p>
</div>
<div class='div-orig'><p>若狗野干。</p>
</div>
<div class='div-commentary'><p style="margin-left:1em">若復作狗或作野干。</p>
</div>
<div class='div-orig'><p>其形領瘦。</p>
</div>
<div class='div-commentary'><p style="margin-left:1em">其形飢羸憔悴瘦。</p>
</div>
<div class='div-orig'><p>黧黮疥癩。</p>
</div>
<div class='div-commentary'><p style="margin-left:1em">其色黧黮即是[黑*並]黑皮膚疥癬及病癩也。</p>
</div>
<div class='div-orig'><p>人所觸嬈。</p>
</div>
<div class='div-commentary'><p style="margin-left:1em">為人之所觸撥擾撓。</p>
</div>
<div class='div-orig'><p>又復為人之所惡賤。</p>
</div>
<div class='div-commentary'><p style="margin-left:1em">被人之所憎惡薄賤。</p>
</div>
<div class='div-orig'><p>常困飢渴。</p>
</div>
<div class='div-commentary'><p style="margin-left:1em">常被飢渴之所困厄。</p>
</div>
<div class='div-orig'><p>骨肉枯竭。</p>
</div>
<div class='div-commentary'><p style="margin-left:1em">骨枯髓竭肉枯消瘦。</p>
</div>
<div class='div-orig'><p>生受楚毒。</p>
</div>
<div class='div-commentary'><p style="margin-left:1em">生前受諸楚痛苦毒。</p>
</div>
<div class='div-orig'><p>死被瓦石。</p>
</div>
<div class='div-commentary'><p style="margin-left:1em">死<span class='corr'>已</span>被又埋瓦石中。</p>
</div>
<div class='div-orig'><p>斷佛種故。</p>
</div>
<div class='div-commentary'><p style="margin-left:1em">因斷世間佛種之故。</p>
</div>
<div class='div-orig'><p>受斯罪報。</p>
</div>
<div class='div-commentary'><p style="margin-left:1em">受此畜類不善之報。</p>
</div>
<div class='div-orig'><p>若作馲駝。</p>
</div>
<div class='div-commentary'><p style="margin-left:1em">大身畜也北地有之。</p>
</div>
<div class='div-orig'><p>或生驢中身常負重。</p>
</div>
<div class='div-commentary'><p style="margin-left:1em">駝驢二畜皆能荷負。</p>
</div>
<div class='div-orig'><p>加諸杖捶。</p>
</div>
<div class='div-commentary'><p style="margin-left:1em">加之棒杖捶步令行。</p>
</div>
<div class='div-orig'><p>但念水草。</p>
</div>
<div class='div-commentary'><p style="margin-left:1em">但只念念在於水草。</p>
</div>
<div class='div-orig'><p>餘無所知。</p>
</div>
<div class='div-commentary'><p style="margin-left:1em">愚癡自任無所知曉。</p>
</div>
<div class='div-orig'><p>謗斯經故獲罪如是。</p>
</div>
<div class='div-commentary'><p style="margin-left:1em">因必克果如影隨形。</p>
</div>
<div class='div-orig'><p>有作野干。</p>
</div>
<div class='div-commentary'><p style="margin-left:1em">有時或作野干之身。</p>
</div>
<div class='div-orig'><p>來入聚落。</p>
</div>
<div class='div-commentary'><p style="margin-left:1em">干本野獸入聚落來。</p>
</div>
<div class='div-orig'><p>身體疥癩。</p>
</div>
<div class='div-commentary'><p style="margin-left:1em">毀善之報。</p>
</div>
<div class='div-orig'><p>又無一目。</p>
</div>
<div class='div-commentary'><p style="margin-left:1em">壞他正見所以失目。</p>
</div>
<div class='div-orig'><p>為諸童子之所打擲。</p>
</div>
<div class='div-commentary'><p style="margin-left:1em">小兒見之或以棒打或以石擲。</p>
</div>
<div class='div-orig'><p>受諸苦痛。</p>
</div>
<div class='div-commentary'><p style="margin-left:1em">受打擲痛。</p>
</div>
<div class='div-orig'><p>或時致死。</p>
</div>
<div class='div-commentary'><p style="margin-left:1em">或復因此而致死亡。</p>
</div>
<div class='div-orig'><p>於此死<span class='corr'>已</span>。</p>
</div>
<div class='div-commentary'><p style="margin-left:1em">於野干死。</p>
</div>
<div class='div-orig'><p>更受蟒身。</p>
</div>
<div class='div-commentary'><p style="margin-left:1em">更復受生為大蟒蛇。</p>
</div>
<div class='div-orig'><p>其形長大五百由旬。</p>
</div>
<div class='div-commentary'><p style="margin-left:1em">身極大也。</p>
</div>
<div class='div-orig'><p>聾騃無足。</p>
</div>
<div class='div-commentary'><p style="margin-left:1em">蛇以身聽耳不聞聲癡騃無知而無脚足。</p>
</div>
<div class='div-orig'><p>宛轉腹行。</p>
</div>
<div class='div-commentary'><p style="margin-left:1em">宛宛轉轉以腹而行。</p>
</div>
<div class='div-orig'><p>為諸小亞之所咂食。</p>
</div>
<div class='div-commentary'><p style="margin-left:1em">一一鱗甲則有多虫帀齧肌肉。</p>
</div>
<div class='div-orig'><p>晝夜受苦。</p>
</div>
<div class='div-commentary'><p style="margin-left:1em">晝夜之間常受痛苦。</p>
</div>
<div class='div-orig'><p>無有休息。</p>
</div>
<div class='div-commentary'><p style="margin-left:1em">始終無有休息之時。</p>
</div>
<div class='div-orig'><p>謗斯經故獲罪如是。</p>
</div>
<div class='div-commentary'><p style="margin-left:1em">彰罪深也。</p>
</div>
<div class='div-orig'><p>若得為人。</p>
</div>
<div class='div-commentary'><p style="margin-left:1em">此下六十四句明畜生罪畢復生人中若脫畜類轉生人身。</p>
</div>
<div class='div-orig'><p>諸根闇鈍。</p>
</div>
<div class='div-commentary'><p style="margin-left:1em">謂六根門不能明了。</p>
</div>
<div class='div-orig'><p>矬陋癵躄。</p>
</div>
<div class='div-commentary'><p style="margin-left:1em">矬矮醜陋癵拳跛躄。</p>
</div>
<div class='div-orig'><p>盲聾背傴。</p>
</div>
<div class='div-commentary'><p style="margin-left:1em">眼盲耳聾脊背傴曲。</p>
</div>
<div class='div-orig'><p>有所言說。</p>
</div>
<div class='div-commentary'><p style="margin-left:1em">口中若有所言說者。</p>
</div>
<div class='div-orig'><p>人不信受。</p>
</div>
<div class='div-commentary'><p style="margin-left:1em">人生嫌鄙而不信受。</p>
</div>
<div class='div-orig'><p>口氣常臭。</p>
</div>
<div class='div-commentary'><p style="margin-left:1em">誦經之者言作蓮香毀謗真乘所以口臭。</p>
</div>
<div class='div-orig'><p>鬼魅所著。</p>
</div>
<div class='div-commentary'><p style="margin-left:1em">為無正信邪得侵擾。</p>
</div>
<div class='div-orig'><p>貧窮下賤。</p>
</div>
<div class='div-commentary'><p style="margin-left:1em">為不修福下劣貧窮。</p>
</div>
<div class='div-orig'><p>為人所使。</p>
</div>
<div class='div-commentary'><p style="margin-left:1em">被人所役不得自在。</p>
</div>
<div class='div-orig'><p>多病消瘦。</p>
</div>
<div class='div-commentary'><p style="margin-left:1em">多生病苦肌肉消瘦無法潤故所以枯槁。</p>
</div>
<div class='div-orig'><p>無所依怙。</p>
</div>
<div class='div-commentary'><p style="margin-left:1em">不依師友故受飢寒。</p>
</div>
<div class='div-orig'><p>雖親附人。</p>
</div>
<div class='div-commentary'><p style="margin-left:1em">以無緣故雖則發心親附於人。</p>
</div>
<div class='div-orig'><p>人不在意。</p>
</div>
<div class='div-commentary'><p style="margin-left:1em">而彼前人不著在意。</p>
</div>
<div class='div-orig'><p>若有所得。</p>
</div>
<div class='div-commentary'><p style="margin-left:1em">若或於法少有所得。</p>
</div>
<div class='div-orig'><p>尋復忘失。</p>
</div>
<div class='div-commentary'><p style="margin-left:1em">心昏智迷而多健忘。</p>
</div>
<div class='div-orig'><p>若修毉道。</p>
</div>
<div class='div-commentary'><p style="margin-left:1em">若學方書修合道理。</p>
</div>
<div class='div-orig'><p>順方治病。</p>
</div>
<div class='div-commentary'><p style="margin-left:1em">隨順藥方療治他病。</p>
</div>
<div class='div-orig'><p>更增他疾。</p>
</div>
<div class='div-commentary'><p style="margin-left:1em">不能瘥病復增餘疾。</p>
</div>
<div class='div-orig'><p>或復致死。</p>
</div>
<div class='div-commentary'><p style="margin-left:1em">或時增重甚致於死皆由謗經無善緣故。</p>
</div>
<div class='div-orig'><p>若自有病。</p>
</div>
<div class='div-commentary'><p style="margin-left:1em">若或自<span class='corr'>己</span>有諸病患。</p>
</div>
<div class='div-orig'><p>無人救療。</p>
</div>
<div class='div-commentary'><p style="margin-left:1em">無人與之毉治救療。</p>
</div>
<div class='div-orig'><p>設服良藥。</p>
</div>
<div class='div-commentary'><p style="margin-left:1em">設或順病服餌好藥。</p>
</div>
<div class='div-orig'><p>而復增劇。</p>
</div>
<div class='div-commentary'><p style="margin-left:1em">轉增煩劇。</p>
</div>
<div class='div-orig'><p>若他反逆。</p>
</div>
<div class='div-commentary'><p style="margin-left:1em">若因他人反叛悖逆。</p>
</div>
<div class='div-orig'><p>抄劫竊盜。</p>
</div>
<div class='div-commentary'><p style="margin-left:1em">抄掠劫奪竊取偷盜。</p>
</div>
<div class='div-orig'><p>如斯等罪。</p>
</div>
<div class='div-commentary'><p style="margin-left:1em">如斯等事非法之罪。</p>
</div>
<div class='div-orig'><p>橫羅其殃。</p>
</div>
<div class='div-commentary'><p style="margin-left:1em">橫逆羅織受其殃害。</p>
</div>
<div class='div-orig'><p>如斯罪人。</p>
</div>
<div class='div-commentary'><p style="margin-left:1em">如此謗經罪逆之人。</p>
</div>
<div class='div-orig'><p>永不見佛。</p>
</div>
<div class='div-commentary'><p style="margin-left:1em">永不得見十方諸佛。</p>
</div>
<div class='div-orig'><p>眾聖之王。</p>
</div>
<div class='div-commentary'><p style="margin-left:1em">四聖眾中妙法之王。</p>
</div>
<div class='div-orig'><p>說法教化。</p>
</div>
<div class='div-commentary'><p style="margin-left:1em">演說諸法教詔訓化。</p>
</div>
<div class='div-orig'><p>如斯罪人。</p>
</div>
<div class='div-commentary'><p style="margin-left:1em">如是不信障法罪人。</p>
</div>
<div class='div-orig'><p>常生難處。</p>
</div>
<div class='div-commentary'><p style="margin-left:1em">世世常生苦難之處。</p>
</div>
<div class='div-orig'><p>狂聾心亂。</p>
</div>
<div class='div-commentary'><p style="margin-left:1em">顛狂聾聵心神昏亂。</p>
</div>
<div class='div-orig'><p>永不聞法。</p>
</div>
<div class='div-commentary'><p style="margin-left:1em">永劫不得聞佛正法。</p>
</div>
<div class='div-orig'><p>於無數劫如恒河沙。</p>
</div>
<div class='div-commentary'><p style="margin-left:1em">經歷劫數如恒沙多。</p>
</div>
<div class='div-orig'><p>生輒聾啞。</p>
</div>
<div class='div-commentary'><p style="margin-left:1em">一生下來輙便聾啞。</p>
</div>
<div class='div-orig'><p>諸根不具。</p>
</div>
<div class='div-commentary'><p style="margin-left:1em">六種情根多不具足。</p>
</div>
<div class='div-orig'><p>常處地獄如遊園觀。</p>
</div>
<div class='div-commentary'><p style="margin-left:1em">以業障故常居地獄如遊園苑宮觀之處。</p>
</div>
<div class='div-orig'><p>在餘惡道如<span class='corr'>已</span>舍宅。</p>
</div>
<div class='div-commentary'><p style="margin-left:1em">在餘餓鬼畜生修羅惡道之中一如家舍。</p>
</div>
<div class='div-orig'><p>駝驢猪狗是其行處。</p>
</div>
<div class='div-commentary'><p style="margin-left:1em">業力所使異類中行。</p>
</div>
<div class='div-orig'><p>謗斯經故獲罪如是。</p>
</div>
<div class='div-commentary'><p style="margin-left:1em">毀訾經法感斯惡報。</p>
</div>
<div class='div-orig'><p>若得為人。</p>
</div>
<div class='div-commentary'><p style="margin-left:1em">此明惡道報盡復生為人。</p>
</div>
<div class='div-orig'><p>聾盲瘖瘂。</p>
</div>
<div class='div-commentary'><p style="margin-left:1em">眼耳喉咽皆悉受病。</p>
</div>
<div class='div-orig'><p>貧窮諸衰。</p>
</div>
<div class='div-commentary'><p style="margin-left:1em">貧乏窮苦種種灾眾。</p>
</div>
<div class='div-orig'><p>以自莊嚴。</p>
</div>
<div class='div-commentary'><p style="margin-left:1em">以此惡報而自莊嚴。</p>
</div>
<div class='div-orig'><p>水腫乾痟。</p>
</div>
<div class='div-commentary'><p style="margin-left:1em">水氣腫滿乾枯痟瘦。</p>
</div>
<div class='div-orig'><p>疥癩癰疽。</p>
</div>
<div class='div-commentary'><p style="margin-left:1em">疥癬白癩癰癤瘡疽。</p>
</div>
<div class='div-orig'><p>如是等病。</p>
</div>
<div class='div-commentary'><p style="margin-left:1em">如是種種諸惡重病。</p>
</div>
<div class='div-orig'><p>以為衣服。</p>
</div>
<div class='div-commentary'><p style="margin-left:1em">以作身上莊嚴衣服。</p>
</div>
<div class='div-orig'><p>身常臭處。</p>
</div>
<div class='div-commentary'><p style="margin-left:1em">其身常處臭氣之中。</p>
</div>
<div class='div-orig'><p>垢穢不淨。</p>
</div>
<div class='div-commentary'><p style="margin-left:1em">垢膩穢汙不曾清淨。</p>
</div>
<div class='div-orig'><p>深著我見。</p>
</div>
<div class='div-commentary'><p style="margin-left:1em">深心取著執<span class='corr'>己</span>之見。</p>
</div>
<div class='div-orig'><p>增益嗔恚。</p>
</div>
<div class='div-commentary'><p style="margin-left:1em">瞋心盛也。</p>
</div>
<div class='div-orig'><p>婬欲熾盛。</p>
</div>
<div class='div-commentary'><p style="margin-left:1em">貪於色欲如火熾盛。</p>
</div>
<div class='div-orig'><p>不擇禽獸。</p>
</div>
<div class='div-commentary'><p style="margin-left:1em">甚至婬濫狎於禽獸。</p>
</div>
<div class='div-orig'><p>謗斯經故獲罪如是。</p>
</div>
<div class='div-commentary'><p style="margin-left:1em">因中集業皆正行邪果土苦報障善墮惡。</p>
</div>
<div class='div-orig'><p>告舍利弗。</p>
</div>
<div class='div-commentary'><p style="margin-left:1em">此下有八句結示惡報說不可盡收歸前文勸令詳擇苟非其人不可為說。</p>
</div>
<div class='div-orig'><p>謗斯經者。</p>
</div>
<div class='div-commentary'><p style="margin-left:1em">謗此法華微妙經者。</p>
</div>
<div class='div-orig'><p>若說其罪窮劫不盡。</p>
</div>
<div class='div-commentary'><p style="margin-left:1em">若說謗經其所得罪窮歷塵劫亦不能盡。</p>
</div>
<div class='div-orig'><p>以是因緣。</p>
</div>
<div class='div-commentary'><p style="margin-left:1em">以是不信業報因緣與之演說有損無益。</p>
</div>
<div class='div-orig'><p>我故語汝。</p>
</div>
<div class='div-commentary'><p style="margin-left:1em">我於先時所以告汝。</p>
</div>
<div class='div-orig'><p>無智人中。</p>
</div>
<div class='div-commentary'><p style="margin-left:1em">於無智慧愚癡人中。</p>
</div>
<div class='div-orig'><p>莫說此經。</p>
</div>
<div class='div-commentary'><p style="margin-left:1em">即前二偈誡令揀機囑勿為說。</p>
</div>
<div class='div-orig'><p>若有利根。</p>
</div>
<div class='div-commentary'><p style="margin-left:1em">自下六十八句用大慈門為善人說根性通利。</p>
</div>
<div class='div-orig'><p>智慧明了。</p>
</div>
<div class='div-commentary'><p style="margin-left:1em">智見慧性清淨明了。</p>
</div>
<div class='div-orig'><p>多聞強識。</p>
</div>
<div class='div-commentary'><p style="margin-left:1em">博學多聞強記廣識。</p>
</div>
<div class='div-orig'><p>求佛道者。</p>
</div>
<div class='div-commentary'><p style="margin-left:1em">發心求成佛之道者。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">機教相扣宜應為說。</p>
</div>
<div class='div-orig'><p>若人曾見億百千佛。</p>
</div>
<div class='div-commentary'><p style="margin-left:1em">宿有善因曾見多佛。</p>
</div>
<div class='div-orig'><p>植諸善本。</p>
</div>
<div class='div-commentary'><p style="margin-left:1em">供養禮拜種諸善根。</p>
</div>
<div class='div-orig'><p>深心堅固。</p>
</div>
<div class='div-commentary'><p style="margin-left:1em">發心深遠志願堅固。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">為是等說適機合教。</p>
</div>
<div class='div-orig'><p>若人精進。</p>
</div>
<div class='div-commentary'><p style="margin-left:1em">精一其心進趣佛道。</p>
</div>
<div class='div-orig'><p>常修慈心。</p>
</div>
<div class='div-commentary'><p style="margin-left:1em">常以慈悲自修其心。</p>
</div>
<div class='div-orig'><p>不惜身命。</p>
</div>
<div class='div-commentary'><p style="margin-left:1em">輕生重法於身命財無所恡惜。</p>
</div>
<div class='div-orig'><p>乃可為說。</p>
</div>
<div class='div-commentary'><p style="margin-left:1em">斯等之機方可與說。</p>
</div>
<div class='div-orig'><p>若人恭敬。</p>
</div>
<div class='div-commentary'><p style="margin-left:1em">恭謙敬謹。</p>
</div>
<div class='div-orig'><p>無有異心。</p>
</div>
<div class='div-commentary'><p style="margin-left:1em">心無異念一志求佛。</p>
</div>
<div class='div-orig'><p>離諸凡愚。</p>
</div>
<div class='div-commentary'><p style="margin-left:1em">遠離諸多凡夫愚輩。</p>
</div>
<div class='div-orig'><p>獨處山澤。</p>
</div>
<div class='div-commentary'><p style="margin-left:1em">獨居山林空澤之內。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">厭喧攝靜是道器故令為說也。</p>
</div>
<div class='div-orig'><p>又舍利弗若見有人捨惡知識親近善友。</p>
</div>
<div class='div-commentary'><p style="margin-left:1em">知識名同善惡逈異押習惡者名惡知識見有善人捨離惡輩。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">其心樂善為說有益。</p>
</div>
<div class='div-orig'><p>若見佛子。</p>
</div>
<div class='div-commentary'><p style="margin-left:1em">佛子即是菩薩之機簡去小乘聲聞子也。</p>
</div>
<div class='div-orig'><p>持戒清潔。</p>
</div>
<div class='div-commentary'><p style="margin-left:1em">堅持佛戒清明潔白。</p>
</div>
<div class='div-orig'><p>如淨明珠。</p>
</div>
<div class='div-commentary'><p style="margin-left:1em">猶如明珠淨無瑕翳。</p>
</div>
<div class='div-orig'><p>求大乘經。</p>
</div>
<div class='div-commentary'><p style="margin-left:1em">願求佛乘方等經典。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">身口清淨心意廣大可為說也。</p>
</div>
<div class='div-orig'><p>若人無嗔。</p>
</div>
<div class='div-commentary'><p style="margin-left:1em">其心慈愍無有嗔恨。</p>
</div>
<div class='div-orig'><p>質直柔軟。</p>
</div>
<div class='div-commentary'><p style="margin-left:1em">質朴正直柔和善軟。</p>
</div>
<div class='div-orig'><p>常愍一切。</p>
</div>
<div class='div-commentary'><p style="margin-left:1em">常懷慈愍一切眾生。</p>
</div>
<div class='div-orig'><p>恭敬諸佛。</p>
</div>
<div class='div-commentary'><p style="margin-left:1em">於諸世尊能加恭敬。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">慈忍恭敬是可受道故令說也。</p>
</div>
<div class='div-orig'><p>復有佛子。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>於大眾中。</p>
</div>
<div class='div-commentary'><p style="margin-left:1em">於諸人天廣眾之中。</p>
</div>
<div class='div-orig'><p>以清淨心。</p>
</div>
<div class='div-commentary'><p style="margin-left:1em">為利說法名不淨心遠離諸過名淨心也。</p>
</div>
<div class='div-orig'><p>種種因緣。</p>
</div>
<div class='div-commentary'><p style="margin-left:1em">種種善因種種事緣。</p>
</div>
<div class='div-orig'><p>譬喻言詞。</p>
</div>
<div class='div-commentary'><p style="margin-left:1em">引物比喻善巧言詞。</p>
</div>
<div class='div-orig'><p>說法無礙。</p>
</div>
<div class='div-commentary'><p style="margin-left:1em">演說正法無有滯礙。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">是等心明於餘法中善解義味為之說妙必能信受故可說也。</p>
</div>
<div class='div-orig'><p>若有比丘。</p>
</div>
<div class='div-commentary'><p style="margin-left:1em">出家僧也。</p>
</div>
<div class='div-orig'><p>為一切智。</p>
</div>
<div class='div-commentary'><p style="margin-left:1em">為悟一切空寂之智。</p>
</div>
<div class='div-orig'><p>四方求法。</p>
</div>
<div class='div-commentary'><p style="margin-left:1em">四出尋求寂滅之法約事則四向方土表法則是空之與有兩亦雙非名為四方。</p>
</div>
<div class='div-orig'><p>合掌頂受。</p>
</div>
<div class='div-commentary'><p style="margin-left:1em">合十指掌頂戴奉持。</p>
</div>
<div class='div-orig'><p>但樂受持。</p>
</div>
<div class='div-commentary'><p style="margin-left:1em">但只樂欲信奉受持。</p>
</div>
<div class='div-orig'><p>大乘經典。</p>
</div>
<div class='div-commentary'><p style="margin-left:1em">大菩薩乘方等經典。</p>
</div>
<div class='div-orig'><p>乃至不受餘經一偈。</p>
</div>
<div class='div-commentary'><p style="margin-left:1em">於餘經中下至一偈亦不信受。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">如是信樂大教之人於方便門不生執著故可說也。</p>
</div>
<div class='div-orig'><p>如人至心。</p>
</div>
<div class='div-commentary'><p style="margin-left:1em">如或有人發至善心。</p>
</div>
<div class='div-orig'><p>求佛舍利。</p>
</div>
<div class='div-commentary'><p style="margin-left:1em">大教所詮寂滅之理是佛法身譬如骨髓名為舍利此云骨身。</p>
</div>
<div class='div-orig'><p>如是求經。</p>
</div>
<div class='div-commentary'><p style="margin-left:1em">如是至心求佛妙經。</p>
</div>
<div class='div-orig'><p>得<span class='corr'>已</span>頂受。</p>
</div>
<div class='div-commentary'><p style="margin-left:1em">聞說妙時但只歡喜而不深信豈能堅夕唯得聞<span class='corr'>已</span>深心頂戴喜躍受持。</p>
</div>
<div class='div-orig'><p>其人不復。</p>
</div>
<div class='div-commentary'><p style="margin-left:1em">其人心一更不復有。</p>
</div>
<div class='div-orig'><p>志求餘經。</p>
</div>
<div class='div-commentary'><p style="margin-left:1em">立志他求餘方便教。</p>
</div>
<div class='div-orig'><p>亦未曾念。</p>
</div>
<div class='div-commentary'><p style="margin-left:1em">又亦未甞邪心愛念。</p>
</div>
<div class='div-orig'><p>外道典籍。</p>
</div>
<div class='div-commentary'><p style="margin-left:1em">殺生鬬戰婚娶等文邪見邪戒諸外道書。</p>
</div>
<div class='div-orig'><p>如是之人乃可為說。</p>
</div>
<div class='div-commentary'><p style="margin-left:1em">如是正見能受能行不為邪惑圓頓之機乃可為說。</p>
</div>
<div class='div-orig'><p>告舍利弗。</p>
</div>
<div class='div-commentary'><p style="margin-left:1em">自下有八句結略顯示對彼善人乃可得說。</p>
</div>
<div class='div-orig'><p>我說是相。</p>
</div>
<div class='div-commentary'><p style="margin-left:1em">佛若廣說是受道相。</p>
</div>
<div class='div-orig'><p>求佛道者。</p>
</div>
<div class='div-commentary'><p style="margin-left:1em">求於無上佛之道者。</p>
</div>
<div class='div-orig'><p>窮劫不盡。</p>
</div>
<div class='div-commentary'><p style="margin-left:1em">盡塵點劫亦不能窮。</p>
</div>
<div class='div-orig'><p>如是等人。</p>
</div>
<div class='div-commentary'><p style="margin-left:1em">如上所舉是等之人。</p>
</div>
<div class='div-orig'><p>則能信解。</p>
</div>
<div class='div-commentary'><p style="margin-left:1em">則於妙經能生信解。</p>
</div>
<div class='div-orig'><p>汝當為說。</p>
</div>
<div class='div-commentary'><p style="margin-left:1em">汝等當為如法演說。</p>
</div>
<div class='div-orig'><p>妙法華經。</p>
</div>
<div class='div-commentary'><p style="margin-left:1em">圓妙心法此蓮華經。</p>
</div></div>
<div class='div-other'><a id='mulu11' />
<div class='div-orig'><p>妙法蓮華經信解品第四</p>
</div>
<div class='div-commentary'><p style="margin-left:1em">前譬喻品方便設三會歸一實是為中根於法說中未能悟者開通性理四大弟子聞佛所說於一乘道深生正信妙解發明。</p>
</div>
<div class='div-orig'><p>爾時慧命須菩提。</p>
</div>
<div class='div-commentary'><p style="margin-left:1em">當譬喻品說竟之時續佛慧命上首弟子名須菩提此云善現尊者生時現諸善相從此得名。</p>
</div>
<div class='div-orig'><p>摩訶迦旃延。</p>
</div>
<div class='div-commentary'><p style="margin-left:1em">此云扇繩。</p>
</div>
<div class='div-orig'><p>摩訶迦葉。</p>
</div>
<div class='div-commentary'><p style="margin-left:1em">此云飲光。</p>
</div>
<div class='div-orig'><p>摩訶目犍連。</p>
</div>
<div class='div-commentary'><p style="margin-left:1em">此云採菽氏。</p>
</div>
<div class='div-orig'><p>從佛所聞。</p>
</div>
<div class='div-commentary'><p style="margin-left:1em">從釋迦處忽然得聞。</p>
</div>
<div class='div-orig'><p>未曾有法。</p>
</div>
<div class='div-commentary'><p style="margin-left:1em">佛成道來四十餘年未曾括出希有之法。</p>
</div>
<div class='div-orig'><p>世尊授舍利弗阿耨多羅三藐三菩提記。</p>
</div>
<div class='div-commentary'><p style="margin-left:1em">法說之後譬喻品初授舍利弗華光佛記。</p>
</div>
<div class='div-orig'><p>發希有心。</p>
</div>
<div class='div-commentary'><p style="margin-left:1em">於方便品聞佛法說是聲聞人得授記莂昔所未有又聞如來火宅喻說心地發明稱希有也。</p>
</div>
<div class='div-orig'><p>歡喜踊躍。</p>
</div>
<div class='div-commentary'><p style="margin-left:1em">內心歡喜外相踊躍。</p>
</div>
<div class='div-orig'><p>即從座起。</p>
</div>
<div class='div-commentary'><p style="margin-left:1em">將欲對佛述<span class='corr'>己</span>所明故即舉身從座而起。</p>
</div>
<div class='div-orig'><p>整衣服。</p>
</div>
<div class='div-commentary'><p style="margin-left:1em">整肅三衣正外儀也。</p>
</div>
<div class='div-orig'><p>偏袒右肩。</p>
</div>
<div class='div-commentary'><p style="margin-left:1em">作用之時右手得便袒右肩者示執勞相弟子事師禮之至也。</p>
</div>
<div class='div-orig'><p>右膝著地。</p>
</div>
<div class='div-commentary'><p style="margin-left:1em">一心之中包含事理一身之上具左右足左足住空用顯理虗右膝著地以表事實。</p>
</div>
<div class='div-orig'><p>一心合掌。</p>
</div>
<div class='div-commentary'><p style="margin-left:1em">齊其一心兩掌相合表不二也。</p>
</div>
<div class='div-orig'><p>曲躬恭敬。</p>
</div>
<div class='div-commentary'><p style="margin-left:1em">曲身表恭低頭致敬。</p>
</div>
<div class='div-orig'><p>瞻仰尊顏。</p>
</div>
<div class='div-commentary'><p style="margin-left:1em">瞻視仰慕世尊顏容。</p>
</div>
<div class='div-orig'><p>而白佛言。</p>
</div>
<div class='div-commentary'><p style="margin-left:1em">此十八句結集之師阿難敘也。</p>
</div>
<div class='div-orig'><p>我等居僧之首。</p>
</div>
<div class='div-commentary'><p style="margin-left:1em">迦葉白佛目謂我等於眾僧中而為上首。</p>
</div>
<div class='div-orig'><p>年並朽邁。</p>
</div>
<div class='div-commentary'><p style="margin-left:1em">年事並皆衰朽老邁。</p>
</div>
<div class='div-orig'><p>自謂<span class='corr'>已</span>得涅槃。</p>
</div>
<div class='div-commentary'><p style="margin-left:1em">自謂<span class='corr'>已</span>得小乘寂滅。</p>
</div>
<div class='div-orig'><p>無所堪任。</p>
</div>
<div class='div-commentary'><p style="margin-left:1em">於大乘行無所堪能。</p>
</div>
<div class='div-orig'><p>不復進求。</p>
</div>
<div class='div-commentary'><p style="margin-left:1em">不復有志進往上求。</p>
</div>
<div class='div-orig'><p>阿耨多羅三藐三菩提。</p>
</div>
<div class='div-commentary'><p style="margin-left:1em">無上正等正覺。</p>
</div>
<div class='div-orig'><p>世尊往昔。</p>
</div>
<div class='div-commentary'><p style="margin-left:1em">佛自往昔方等般若。</p>
</div>
<div class='div-orig'><p>說法既久。</p>
</div>
<div class='div-commentary'><p style="margin-left:1em">說大乘法既<span class='corr'>已</span>長久。</p>
</div>
<div class='div-orig'><p>我時在座。</p>
</div>
<div class='div-commentary'><p style="margin-left:1em">我於是時在佛座下。</p>
</div>
<div class='div-orig'><p>身體疲懈。</p>
</div>
<div class='div-commentary'><p style="margin-left:1em">身形疎散疲倦懈怠。</p>
</div>
<div class='div-orig'><p>但念空無相無作。</p>
</div>
<div class='div-commentary'><p style="margin-left:1em">但只思念小乘人行偏空真如無我人相無作滅諦三解脫門。</p>
</div>
<div class='div-orig'><p>於菩薩法。</p>
</div>
<div class='div-commentary'><p style="margin-left:1em">而於大乘菩薩之法。</p>
</div>
<div class='div-orig'><p>遊戲神通。</p>
</div>
<div class='div-commentary'><p style="margin-left:1em">心遊法性自在神通。</p>
</div>
<div class='div-orig'><p>淨佛國土。</p>
</div>
<div class='div-commentary'><p style="margin-left:1em">清淨如來常寂之土。</p>
</div>
<div class='div-orig'><p>成就眾生。</p>
</div>
<div class='div-commentary'><p style="margin-left:1em">清淨佛國即自修也成就眾生即度他也。</p>
</div>
<div class='div-orig'><p>心不喜樂。</p>
</div>
<div class='div-commentary'><p style="margin-left:1em">於此大乘無忻愛心。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以於大不愛樂者其意云何。</p>
</div>
<div class='div-orig'><p>世尊令我等。</p>
</div>
<div class='div-commentary'><p style="margin-left:1em">世尊昔日但令我等。</p>
</div>
<div class='div-orig'><p>出於三界。</p>
</div>
<div class='div-commentary'><p style="margin-left:1em">勤求出於欲色無色有漏三界。</p>
</div>
<div class='div-orig'><p>得涅槃證。</p>
</div>
<div class='div-commentary'><p style="margin-left:1em">得於偏空涅槃果證。</p>
</div>
<div class='div-orig'><p>又今我等年<span class='corr'>已</span>朽邁。</p>
</div>
<div class='div-commentary'><p style="margin-left:1em">謂年<span class='corr'>已</span>老不能向大。</p>
</div>
<div class='div-orig'><p>於佛教化菩薩。</p>
</div>
<div class='div-commentary'><p style="margin-left:1em">於佛所說教示大乘諸菩薩等。</p>
</div>
<div class='div-orig'><p>阿耨多羅三藐三菩提。</p>
</div>
<div class='div-commentary'><p style="margin-left:1em">無上正等正覺。</p>
</div>
<div class='div-orig'><p>不生一念好樂之心。</p>
</div>
<div class='div-commentary'><p style="margin-left:1em">乃至一念樂大之心亦不生也。</p>
</div>
<div class='div-orig'><p>我等今於佛前。</p>
</div>
<div class='div-commentary'><p style="margin-left:1em">今法華會於世尊前。</p>
</div>
<div class='div-orig'><p>聞授聲聞。</p>
</div>
<div class='div-commentary'><p style="margin-left:1em">聞授身子小乘聲聞。</p>
</div>
<div class='div-orig'><p>阿耨多羅三藐三菩提記。</p>
</div>
<div class='div-commentary'><p style="margin-left:1em">成佛之記。</p>
</div>
<div class='div-orig'><p>心甚歡喜。</p>
</div>
<div class='div-commentary'><p style="margin-left:1em">心中甚是生大歡喜。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">今得聞者昔所未有。</p>
</div>
<div class='div-orig'><p>不謂於今。</p>
</div>
<div class='div-commentary'><p style="margin-left:1em">不謂徼倖於今法會。</p>
</div>
<div class='div-orig'><p>忽然得聞希有之法。</p>
</div>
<div class='div-commentary'><p style="margin-left:1em">妙法難聞故云希有。</p>
</div>
<div class='div-orig'><p>深自慶幸。</p>
</div>
<div class='div-commentary'><p style="margin-left:1em">深心喜悅自生慶幸。</p>
</div>
<div class='div-orig'><p>獲大善利。</p>
</div>
<div class='div-commentary'><p style="margin-left:1em">得獲聞此大善利益。</p>
</div>
<div class='div-orig'><p>無量珍寶。</p>
</div>
<div class='div-commentary'><p style="margin-left:1em">所謂力無畏等十八不共神通道力名為珍寶。</p>
</div>
<div class='div-orig'><p>不求自得。</p>
</div>
<div class='div-commentary'><p style="margin-left:1em">本無心求自然而得。</p>
</div>
<div class='div-orig'><p>世尊我等今者。</p>
</div>
<div class='div-commentary'><p style="margin-left:1em">我等聲聞今於此者。</p>
</div>
<div class='div-orig'><p>樂說譬喻。</p>
</div>
<div class='div-commentary'><p style="margin-left:1em">樂欲引事譬喻而說。</p>
</div>
<div class='div-orig'><p>以明斯義。</p>
</div>
<div class='div-commentary'><p style="margin-left:1em">以明聲聞無心希求得大之義。</p>
</div>
<div class='div-orig'><p>譬若有人。</p>
</div>
<div class='div-commentary'><p style="margin-left:1em">譬如世間有於一人。</p>
</div>
<div class='div-orig'><p>年既幼稚。</p>
</div>
<div class='div-commentary'><p style="margin-left:1em">年齒即然尚自幼小。</p>
</div>
<div class='div-orig'><p>捨父逃逝。</p>
</div>
<div class='div-commentary'><p style="margin-left:1em">捨棄其父逃往他處。</p>
</div>
<div class='div-orig'><p>久住他國。</p>
</div>
<div class='div-commentary'><p style="margin-left:1em">喻聲聞人棄大慕小住於同居五濁穢土。</p>
</div>
<div class='div-orig'><p>或十二十至五十歲。</p>
</div>
<div class='div-commentary'><p style="margin-left:1em">十即諸天二十即人五十即是五道。</p>
</div>
<div class='div-orig'><p>年既長大。</p>
</div>
<div class='div-commentary'><p style="margin-left:1em">喻在迷久年長身大。</p>
</div>
<div class='div-orig'><p>加復窮困。</p>
</div>
<div class='div-commentary'><p style="margin-left:1em">轉復增加貧窮困苦。</p>
</div>
<div class='div-orig'><p>馳騁四方。</p>
</div>
<div class='div-commentary'><p style="margin-left:1em">喻以世諦四門入道。</p>
</div>
<div class='div-orig'><p>以求衣食。</p>
</div>
<div class='div-commentary'><p style="margin-left:1em">四門求法以自莊嚴如彼貧人乞衣覆體乞食資身。</p>
</div>
<div class='div-orig'><p>漸漸遊行。</p>
</div>
<div class='div-commentary'><p style="margin-left:1em">漸漸入道如貧遊行。</p>
</div>
<div class='div-orig'><p>遇向本國。</p>
</div>
<div class='div-commentary'><p style="margin-left:1em">迷本佛性如失家鄉反妄歸真如向本國。</p>
</div>
<div class='div-orig'><p>其父先來。</p>
</div>
<div class='div-commentary'><p style="margin-left:1em">父喻如來以大擬宣。</p>
</div>
<div class='div-orig'><p>求子不得。</p>
</div>
<div class='div-commentary'><p style="margin-left:1em">下劣不堪名求不得。</p>
</div>
<div class='div-orig'><p>中止一城。</p>
</div>
<div class='div-commentary'><p style="margin-left:1em">佛於小教說二涅槃又於大教說大涅槃住於同居實報兩楹之間如彼長者中止化城。</p>
</div>
<div class='div-orig'><p>其家大富財寶無量。</p>
</div>
<div class='div-commentary'><p style="margin-left:1em">佛之淨土功德無邊如長者家財富無量。</p>
</div>
<div class='div-orig'><p>金銀琉璃珊瑚琥珀頗梨珠等。</p>
</div>
<div class='div-commentary'><p style="margin-left:1em">此七寶也琉璃石中所出珊瑚海水之中秀氣結成琥珀千年茯苓之所變化頗梨其色不一亦玉類也珠即摩尼及赤真珠若表法者喻七法財。</p>
</div>
<div class='div-orig'><p>其諸倉庫。</p>
</div>
<div class='div-commentary'><p style="margin-left:1em">倉積米麥喻於識藏任持眾善庫積財帛喻於身中修行六度。</p>
</div>
<div class='div-orig'><p>悉皆盈溢。</p>
</div>
<div class='div-commentary'><p style="margin-left:1em">喻佛法藏功德充滿。</p>
</div>
<div class='div-orig'><p>多有僮僕臣佐吏民。</p>
</div>
<div class='div-commentary'><p style="margin-left:1em">童僕之類出入奔走喻第七識大臣輔佐喻第六識吏掌注記喻分別識民供役使喻於五根表七方便同宗淨識。</p>
</div>
<div class='div-orig'><p>象馬車乘。</p>
</div>
<div class='div-commentary'><p style="margin-left:1em">象馬代步車乘運行所向自在喻五通也。</p>
</div>
<div class='div-orig'><p>牛羊無數。</p>
</div>
<div class='div-commentary'><p style="margin-left:1em">化三乘人功德進益如牛羊長。</p>
</div>
<div class='div-orig'><p>出入息利乃徧他國。</p>
</div>
<div class='div-commentary'><p style="margin-left:1em">起心修善惠及一切名為出財導利前人化功歸<span class='corr'>己</span>名為入息橫徧諸土名為他國。</p>
</div>
<div class='div-orig'><p>商估賈客亦甚眾多。</p>
</div>
<div class='div-commentary'><p style="margin-left:1em">行者曰商喻運善也坐者曰賈喻攝靜也其相非一故曰眾多。</p>
</div>
<div class='div-orig'><p>時貧窮子。</p>
</div>
<div class='div-commentary'><p style="margin-left:1em">喻退大後在凡夫地不起化導無福德故名為窮子。</p>
</div>
<div class='div-orig'><p>遊諸聚落。</p>
</div>
<div class='div-commentary'><p style="margin-left:1em">涉五陰身名遊聚落。</p>
</div>
<div class='div-orig'><p>經歷國邑。</p>
</div>
<div class='div-commentary'><p style="margin-left:1em">國大邑小經十二入歷十八界如人遊行從邑至國。</p>
</div>
<div class='div-orig'><p>遂到其父所止之城。</p>
</div>
<div class='div-commentary'><p style="margin-left:1em">宿善因緣感佛應世故云到父所止大城。</p>
</div>
<div class='div-orig'><p>父每念子。</p>
</div>
<div class='div-commentary'><p style="margin-left:1em">佛念眾生如父憶子。</p>
</div>
<div class='div-orig'><p>與子離別五十餘年。</p>
</div>
<div class='div-commentary'><p style="margin-left:1em">自從佛地至于凡夫五道之身相去隔遠五十餘位。</p>
</div>
<div class='div-orig'><p>而未曾向人說如此事。</p>
</div>
<div class='div-commentary'><p style="margin-left:1em">從來未曾向眾人說小乘聲聞即是佛子。</p>
</div>
<div class='div-orig'><p>但自思惟。</p>
</div>
<div class='div-commentary'><p style="margin-left:1em">但只自意常常思惟。</p>
</div>
<div class='div-orig'><p>心懷悔恨。</p>
</div>
<div class='div-commentary'><p style="margin-left:1em">心中懷抱追悔怨恨。</p>
</div>
<div class='div-orig'><p>自念老朽。</p>
</div>
<div class='div-commentary'><p style="margin-left:1em">喻佛應世化事將終。</p>
</div>
<div class='div-orig'><p>多有財物。</p>
</div>
<div class='div-commentary'><p style="margin-left:1em">富足法財。</p>
</div>
<div class='div-orig'><p>金銀珍寶。</p>
</div>
<div class='div-commentary'><p style="margin-left:1em">喻佛世尊智慧功德。</p>
</div>
<div class='div-orig'><p>倉庫盈溢。</p>
</div>
<div class='div-commentary'><p style="margin-left:1em">性具身包倉盈庫積。</p>
</div>
<div class='div-orig'><p>無有子息。</p>
</div>
<div class='div-commentary'><p style="margin-left:1em">家第雖富而無子息喻佛德豐尚無法嗣。</p>
</div>
<div class='div-orig'><p>一旦終沒。</p>
</div>
<div class='div-commentary'><p style="margin-left:1em">一旦之間報命殞沒喻佛化畢一旦歸真。</p>
</div>
<div class='div-orig'><p>財物散失無所委付。</p>
</div>
<div class='div-commentary'><p style="margin-left:1em">喻功德財無人接嗣。</p>
</div>
<div class='div-orig'><p>是以殷勤。</p>
</div>
<div class='div-commentary'><p style="margin-left:1em">以是之故心下殷勤。</p>
</div>
<div class='div-orig'><p>每憶其子。</p>
</div>
<div class='div-commentary'><p style="margin-left:1em">每每憶念所失之子。</p>
</div>
<div class='div-orig'><p>復作是念。</p>
</div>
<div class='div-commentary'><p style="margin-left:1em">又復起念。</p>
</div>
<div class='div-orig'><p>我若得子。</p>
</div>
<div class='div-commentary'><p style="margin-left:1em">我若得於所生之子。</p>
</div>
<div class='div-orig'><p>委付財物。</p>
</div>
<div class='div-commentary'><p style="margin-left:1em">委囑付與法寶之財。</p>
</div>
<div class='div-orig'><p>坦然快樂。</p>
</div>
<div class='div-commentary'><p style="margin-left:1em">心中坦夷自然快樂。</p>
</div>
<div class='div-orig'><p>無復憂慮。</p>
</div>
<div class='div-commentary'><p style="margin-left:1em">無復更有憂愁思慮。</p>
</div>
<div class='div-orig'><p>世尊爾時窮子。</p>
</div>
<div class='div-commentary'><p style="margin-left:1em">爾父思念所生子時。</p>
</div>
<div class='div-orig'><p>備賃展轉。</p>
</div>
<div class='div-commentary'><p style="margin-left:1em">窮子與人傭工雇任展布旋轉經歷國邑喻諸弟子為福修善如僕受雇徧走諸方。</p>
</div>
<div class='div-orig'><p>遇到父舍。</p>
</div>
<div class='div-commentary'><p style="margin-left:1em">到於如來所居之土。</p>
</div>
<div class='div-orig'><p>住立門側。</p>
</div>
<div class='div-commentary'><p style="margin-left:1em">小乘之人滯偏空理不見中道如立門側。</p>
</div>
<div class='div-orig'><p>遙見其父。</p>
</div>
<div class='div-commentary'><p style="margin-left:1em">佛居實報資住偏空相去甚遠故曰遙見。</p>
</div>
<div class='div-orig'><p>踞師子床。</p>
</div>
<div class='div-commentary'><p style="margin-left:1em">實坐曰踞佛為師子坐於寶床。</p>
</div>
<div class='div-orig'><p>寶几承足。</p>
</div>
<div class='div-commentary'><p style="margin-left:1em">以眾福智而為因本如几承足。</p>
</div>
<div class='div-orig'><p>諸婆羅門。</p>
</div>
<div class='div-commentary'><p style="margin-left:1em">即是士夫喻於權教諸菩薩也。</p>
</div>
<div class='div-orig'><p>剎利居士。</p>
</div>
<div class='div-commentary'><p style="margin-left:1em">剎利尊姓即是王種喻大菩薩居士清淨攝衛自居喻梵行人。</p>
</div>
<div class='div-orig'><p>皆恭敬圍繞。</p>
</div>
<div class='div-commentary'><p style="margin-left:1em">四眾奉佛如彼眾人恭敬長者。</p>
</div>
<div class='div-orig'><p>以真珠纓絡。</p>
</div>
<div class='div-commentary'><p style="margin-left:1em">珠結瓔珞喻如福智莊嚴法身。</p>
</div>
<div class='div-orig'><p>價直千萬。</p>
</div>
<div class='div-commentary'><p style="margin-left:1em">言高貴也。</p>
</div>
<div class='div-orig'><p>莊嚴其身。</p>
</div>
<div class='div-commentary'><p style="margin-left:1em">以諸功德嚴飾法身。</p>
</div>
<div class='div-orig'><p>吏民僮僕。</p>
</div>
<div class='div-commentary'><p style="margin-left:1em">方便智慧如彼人吏及以童僕。</p>
</div>
<div class='div-orig'><p>手執白拂。</p>
</div>
<div class='div-commentary'><p style="margin-left:1em">手執表權白表清淨拂供揮舉。</p>
</div>
<div class='div-orig'><p>侍立左右。</p>
</div>
<div class='div-commentary'><p style="margin-left:1em">環列侍傍為給使也。</p>
</div>
<div class='div-orig'><p>覆以寶帳。</p>
</div>
<div class='div-commentary'><p style="margin-left:1em">以寶為帳覆庇其身表慈忍也。</p>
</div>
<div class='div-orig'><p>垂諸華幡。</p>
</div>
<div class='div-commentary'><p style="margin-left:1em">華艶幡動華即四攝幡即神通。</p>
</div>
<div class='div-orig'><p>香水灑地。</p>
</div>
<div class='div-commentary'><p style="margin-left:1em">以香喻德以水喻智用德與智涵養性理。</p>
</div>
<div class='div-orig'><p>散諸名華。</p>
</div>
<div class='div-commentary'><p style="margin-left:1em">散有名色眾寶之華表萬行也。</p>
</div>
<div class='div-orig'><p>羅列寶物。</p>
</div>
<div class='div-commentary'><p style="margin-left:1em">法行森布如寶物列。</p>
</div>
<div class='div-orig'><p>出內取與。</p>
</div>
<div class='div-commentary'><p style="margin-left:1em">起教利生名之為出收功歸<span class='corr'>己</span>名之為納效法於人名之為取推<span class='corr'>己</span>及物名之為與。</p>
</div>
<div class='div-orig'><p>有如是等種種嚴飾。</p>
</div>
<div class='div-commentary'><p style="margin-left:1em">指上所列名如是等種種人物嚴飾之具。</p>
</div>
<div class='div-orig'><p>威德特尊。</p>
</div>
<div class='div-commentary'><p style="margin-left:1em">有威可畏有德可敬所以獨尊。</p>
</div>
<div class='div-orig'><p>窮子見父。</p>
</div>
<div class='div-commentary'><p style="margin-left:1em">喻小乘者見尊特身。</p>
</div>
<div class='div-orig'><p>有大力勢。</p>
</div>
<div class='div-commentary'><p style="margin-left:1em">德可服人名有大力人皆畏之名有大勢。</p>
</div>
<div class='div-orig'><p>即懷恐怖。</p>
</div>
<div class='div-commentary'><p style="margin-left:1em">見<span class='corr'>已</span>即懷恐畏之心。</p>
</div>
<div class='div-orig'><p>悔來至此。</p>
</div>
<div class='div-commentary'><p style="margin-left:1em">自悔不合來此勝處見實報境心不安也。</p>
</div>
<div class='div-orig'><p>竊作是念。</p>
</div>
<div class='div-commentary'><p style="margin-left:1em">私自作念。</p>
</div>
<div class='div-orig'><p>此或是王。</p>
</div>
<div class='div-commentary'><p style="margin-left:1em">疑是國王喻法佛也。</p>
</div>
<div class='div-orig'><p>或是王等。</p>
</div>
<div class='div-commentary'><p style="margin-left:1em">疑與王等喻報佛也。</p>
</div>
<div class='div-orig'><p>非我傭力。</p>
</div>
<div class='div-commentary'><p style="margin-left:1em">喻實報土自屬菩薩非我小乘當用功力。</p>
</div>
<div class='div-orig'><p>得物之處。</p>
</div>
<div class='div-commentary'><p style="margin-left:1em">小乘之見慕果修因如傭作人先取工價。</p>
</div>
<div class='div-orig'><p>不如往至貧里。</p>
</div>
<div class='div-commentary'><p style="margin-left:1em">不如往至貧賤地里喻念小乘偏空之理。</p>
</div>
<div class='div-orig'><p>肆力有地。</p>
</div>
<div class='div-commentary'><p style="margin-left:1em">肆恣用力有位可進。</p>
</div>
<div class='div-orig'><p>衣食易得。</p>
</div>
<div class='div-commentary'><p style="margin-left:1em">慚愧為衣行法為食附相修行故云易得。</p>
</div>
<div class='div-orig'><p>若久住此。</p>
</div>
<div class='div-commentary'><p style="margin-left:1em">若久留心住於實報。</p>
</div>
<div class='div-orig'><p>或見逼迫。</p>
</div>
<div class='div-commentary'><p style="margin-left:1em">頓教大乘不許取著無棲泊處故云逼迫。</p>
</div>
<div class='div-orig'><p>強使我作。</p>
</div>
<div class='div-commentary'><p style="margin-left:1em">敦逼令信名強使作。</p>
</div>
<div class='div-orig'><p>作是念<span class='corr'>已</span>。</p>
</div>
<div class='div-commentary'><p style="margin-left:1em">窮子作此竊思念<span class='corr'>已</span>。</p>
</div>
<div class='div-orig'><p>疾走而去。</p>
</div>
<div class='div-commentary'><p style="margin-left:1em">於大乘門望涯而進。</p>
</div>
<div class='div-orig'><p>時富長者。</p>
</div>
<div class='div-commentary'><p style="margin-left:1em">喻福智尊報身之佛。</p>
</div>
<div class='div-orig'><p>於師子座。</p>
</div>
<div class='div-commentary'><p style="margin-left:1em">喻實報位。</p>
</div>
<div class='div-orig'><p>見子便識。</p>
</div>
<div class='div-commentary'><p style="margin-left:1em">一見聲聞知是佛子。</p>
</div>
<div class='div-orig'><p>心大歡喜。</p>
</div>
<div class='div-commentary'><p style="margin-left:1em">見可度機佛心歡喜。</p>
</div>
<div class='div-orig'><p>即作是念。</p>
</div>
<div class='div-commentary'><p style="margin-left:1em">佛即作念。</p>
</div>
<div class='div-orig'><p>我財物庫藏。</p>
</div>
<div class='div-commentary'><p style="margin-left:1em">我之德行財物智庫法藏。</p>
</div>
<div class='div-orig'><p>今有所付。</p>
</div>
<div class='div-commentary'><p style="margin-left:1em">今見是子有所付托。</p>
</div>
<div class='div-orig'><p>我常思念此子。</p>
</div>
<div class='div-commentary'><p style="margin-left:1em">佛於覺地常常思念授法之子。</p>
</div>
<div class='div-orig'><p>無由見之。</p>
</div>
<div class='div-commentary'><p style="margin-left:1em">無有因由而得見之。</p>
</div>
<div class='div-orig'><p>而忽自來。</p>
</div>
<div class='div-commentary'><p style="margin-left:1em">而忽從小漸入大乘不因追求故曰自來。</p>
</div>
<div class='div-orig'><p>甚適我願。</p>
</div>
<div class='div-commentary'><p style="margin-left:1em">甚副於我平昔願心。</p>
</div>
<div class='div-orig'><p>我雖年朽。</p>
</div>
<div class='div-commentary'><p style="margin-left:1em">喻佛晚年。</p>
</div>
<div class='div-orig'><p>猶故貪惜。</p>
</div>
<div class='div-commentary'><p style="margin-left:1em">四十餘年猶且待機秘而不談故曰貪惜。</p>
</div>
<div class='div-orig'><p>即遣傍人。</p>
</div>
<div class='div-commentary'><p style="margin-left:1em">傍人即喻大菩薩也以大乘化名即遣也。</p>
</div>
<div class='div-orig'><p>急追將還。</p>
</div>
<div class='div-commentary'><p style="margin-left:1em">教嚴名急性教名追使令將帶還復大乘。</p>
</div>
<div class='div-orig'><p>爾時使者。</p>
</div>
<div class='div-commentary'><p style="margin-left:1em">喻大菩薩為佛所使。</p>
</div>
<div class='div-orig'><p>疾走往捉。</p>
</div>
<div class='div-commentary'><p style="margin-left:1em">頓超直入名為疾走用是攝化名為往捉。</p>
</div>
<div class='div-orig'><p>窮子驚愕。</p>
</div>
<div class='div-commentary'><p style="margin-left:1em">小機聞大驚恐愕然。</p>
</div>
<div class='div-orig'><p>稱怨大喚。</p>
</div>
<div class='div-commentary'><p style="margin-left:1em">稱是冤家大聲呌喚。</p>
</div>
<div class='div-orig'><p>我不相犯。</p>
</div>
<div class='div-commentary'><p style="margin-left:1em">謂本無心犯著大化。</p>
</div>
<div class='div-orig'><p>何為見捉。</p>
</div>
<div class='div-commentary'><p style="margin-left:1em">何由見訝急捉於我。</p>
</div>
<div class='div-orig'><p>使者執之逾急。</p>
</div>
<div class='div-commentary'><p style="margin-left:1em">喻華嚴中菩薩大教機緩教急。</p>
</div>
<div class='div-orig'><p>強牽將還。</p>
</div>
<div class='div-commentary'><p style="margin-left:1em">以大化小名曰強牽令復本性名曰將還。</p>
</div>
<div class='div-orig'><p>于時窮子。</p>
</div>
<div class='div-commentary'><p style="margin-left:1em">喻華嚴會二乘之機。</p>
</div>
<div class='div-orig'><p>自念無罪。</p>
</div>
<div class='div-commentary'><p style="margin-left:1em">自念於大不曾犯着。</p>
</div>
<div class='div-orig'><p>而被囚執。</p>
</div>
<div class='div-commentary'><p style="margin-left:1em">不堪聞大聞之生惱如被囚禁執縛其身。</p>
</div>
<div class='div-orig'><p>此必定死。</p>
</div>
<div class='div-commentary'><p style="margin-left:1em">以離相教無用心處不容喘氣故曰疾死。</p>
</div>
<div class='div-orig'><p>轉更惶怖。</p>
</div>
<div class='div-commentary'><p style="margin-left:1em">轉更不安驚惶怕怖。</p>
</div>
<div class='div-orig'><p>悶絕躃地。</p>
</div>
<div class='div-commentary'><p style="margin-left:1em">迷悶氣絕躃倒地上。</p>
</div>
<div class='div-orig'><p>父遙見之。</p>
</div>
<div class='div-commentary'><p style="margin-left:1em">佛於實報遠望二乘故曰遙見。</p>
</div>
<div class='div-orig'><p>而語使言。</p>
</div>
<div class='div-commentary'><p style="margin-left:1em">對境轉意如告使者。</p>
</div>
<div class='div-orig'><p>不須此人勿強將來。</p>
</div>
<div class='div-commentary'><p style="margin-left:1em">見非可化故曰不須將欲寢大故曰勿強。</p>
</div>
<div class='div-orig'><p>以冷水灑面令得醒悟。</p>
</div>
<div class='div-commentary'><p style="margin-left:1em">寢大施小導以空定如水洒面令離生死證涅槃空名為醒悟。</p>
</div>
<div class='div-orig'><p>莫復與語。</p>
</div>
<div class='div-commentary'><p style="margin-left:1em">莫復以大而與之語。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以爾者其意云何。</p>
</div>
<div class='div-orig'><p>父知其子。</p>
</div>
<div class='div-commentary'><p style="margin-left:1em">佛知聲聞。</p>
</div>
<div class='div-orig'><p>志意下劣。</p>
</div>
<div class='div-commentary'><p style="margin-left:1em">志在求小意不高上見處卑劣。</p>
</div>
<div class='div-orig'><p>自知豪貴。</p>
</div>
<div class='div-commentary'><p style="margin-left:1em">佛又自知功德智慧豪富尊貴。</p>
</div>
<div class='div-orig'><p>為子所難。</p>
</div>
<div class='div-commentary'><p style="margin-left:1em">窮子父富見之驚疑所以成難。</p>
</div>
<div class='div-orig'><p>審知是子。</p>
</div>
<div class='div-commentary'><p style="margin-left:1em">佛自審知是<span class='corr'>己</span>法子。</p>
</div>
<div class='div-orig'><p>而以方便。</p>
</div>
<div class='div-commentary'><p style="margin-left:1em">為不堪大以方便接。</p>
</div>
<div class='div-orig'><p>不語他人云是我子。</p>
</div>
<div class='div-commentary'><p style="margin-left:1em">不告餘眾云此聲聞是佛之子。</p>
</div>
<div class='div-orig'><p>使者語之。</p>
</div>
<div class='div-commentary'><p style="margin-left:1em">使者即喻佛方便心。</p>
</div>
<div class='div-orig'><p>我今放汝。</p>
</div>
<div class='div-commentary'><p style="margin-left:1em">息於大化如放捨也。</p>
</div>
<div class='div-orig'><p>隨意所趣。</p>
</div>
<div class='div-commentary'><p style="margin-left:1em">隨汝之意所趣何地。</p>
</div>
<div class='div-orig'><p>窮子歡喜。</p>
</div>
<div class='div-commentary'><p style="margin-left:1em">本畏大教見佛寢大所以歡喜。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">如死得活所未有也。</p>
</div>
<div class='div-orig'><p>從地而起。</p>
</div>
<div class='div-commentary'><p style="margin-left:1em">昔悶倒地懼實際理今得放捨如從地起。</p>
</div>
<div class='div-orig'><p>往至貧里。</p>
</div>
<div class='div-commentary'><p style="margin-left:1em">背實向權遊偏空理。</p>
</div>
<div class='div-orig'><p>以求衣食。</p>
</div>
<div class='div-commentary'><p style="margin-left:1em">修道證滅似求衣食。</p>
</div>
<div class='div-orig'><p>爾時長者。</p>
</div>
<div class='div-commentary'><p style="margin-left:1em">爾聲聞子退大之時。</p>
</div>
<div class='div-orig'><p>將欲誘引其子。</p>
</div>
<div class='div-commentary'><p style="margin-left:1em">佛意將欲以權接小。</p>
</div>
<div class='div-orig'><p>而設方便。</p>
</div>
<div class='div-commentary'><p style="margin-left:1em">以方便慧設三乘法。</p>
</div>
<div class='div-orig'><p>密遣二人。</p>
</div>
<div class='div-commentary'><p style="margin-left:1em">密遣菩薩化作二乘。</p>
</div>
<div class='div-orig'><p>形色憔悴無威德者。</p>
</div>
<div class='div-commentary'><p style="margin-left:1em">現劣應身土面灰頭故曰憔悴不現相好迹同凡夫故無威德。</p>
</div>
<div class='div-orig'><p>汝可詣彼徐語窮子。</p>
</div>
<div class='div-commentary'><p style="margin-left:1em">遣使者往以小乘法徐徐語之異昔急也。</p>
</div>
<div class='div-orig'><p>此有作處倍與汝直。</p>
</div>
<div class='div-commentary'><p style="margin-left:1em">此聲聞地有可作處倍與汝價許四果也。</p>
</div>
<div class='div-orig'><p>窮子若許將來使作。</p>
</div>
<div class='div-commentary'><p style="margin-left:1em">彼若肯許可以將來令其使作。</p>
</div>
<div class='div-orig'><p>若言欲何所作。</p>
</div>
<div class='div-commentary'><p style="margin-left:1em">窮子若言今欲倩我何所作為。</p>
</div>
<div class='div-orig'><p>便可語之顧汝除糞。</p>
</div>
<div class='div-commentary'><p style="margin-left:1em">便可告云今欲雇汝掃除糞穢許證四果名為雇也令斷見思名除糞也。</p>
</div>
<div class='div-orig'><p>我等二人亦共汝作。</p>
</div>
<div class='div-commentary'><p style="margin-left:1em">菩薩所現二乘之身亦共同修小乘之行。</p>
</div>
<div class='div-orig'><p>時二使人即求窮子。</p>
</div>
<div class='div-commentary'><p style="margin-left:1em">使者受命求所化機。</p>
</div>
<div class='div-orig'><p>既<span class='corr'>已</span>得之具陳上事。</p>
</div>
<div class='div-commentary'><p style="margin-left:1em">使得此機具以披陳雇倩之事。</p>
</div>
<div class='div-orig'><p>爾時窮子。</p>
</div>
<div class='div-commentary'><p style="margin-left:1em">爾二使人告諭之時。</p>
</div>
<div class='div-orig'><p>先取其價。</p>
</div>
<div class='div-commentary'><p style="margin-left:1em">先且取索所有工價以機劣故先求所得。</p>
</div>
<div class='div-orig'><p>尋與除糞。</p>
</div>
<div class='div-commentary'><p style="margin-left:1em">既得工價即便傭作喻小乘眾慕果修因。</p>
</div>
<div class='div-orig'><p>其父見子愍而怪之。</p>
</div>
<div class='div-commentary'><p style="margin-left:1em">佛見眾生捨大取小心生憐愍而恠異之。</p>
</div>
<div class='div-orig'><p>又以他日於窓牖中。</p>
</div>
<div class='div-commentary'><p style="margin-left:1em">謂法身地思惟鹿苑說小之日方便知見不甚廣大如窓牖也。</p>
</div>
<div class='div-orig'><p>遙見子身。</p>
</div>
<div class='div-commentary'><p style="margin-left:1em">佛眼見凡相去遠故遙見子也。</p>
</div>
<div class='div-orig'><p>羸瘦憔悴。</p>
</div>
<div class='div-commentary'><p style="margin-left:1em">無大法味所以羸瘦無有威德所以憔悴。</p>
</div>
<div class='div-orig'><p>糞土塵坌。</p>
</div>
<div class='div-commentary'><p style="margin-left:1em">糞土塵者喻苦惑業蒙覆其身名之為坌。</p>
</div>
<div class='div-orig'><p>汙穢不淨。</p>
</div>
<div class='div-commentary'><p style="margin-left:1em">汙染臭穢喻障所纏。</p>
</div>
<div class='div-orig'><p>即脫瓔珞細輭上服嚴飾之具。</p>
</div>
<div class='div-commentary'><p style="margin-left:1em">瓔珞首飾喻佛福慧上服嚴身喻佛慈忍。</p>
</div>
<div class='div-orig'><p>更著麤弊垢膩之衣塵土坌身。</p>
</div>
<div class='div-commentary'><p style="margin-left:1em">脫珍著弊現劣應身。</p>
</div>
<div class='div-orig'><p>右手執持。</p>
</div>
<div class='div-commentary'><p style="margin-left:1em">右表權智。</p>
</div>
<div class='div-orig'><p>除糞之器。</p>
</div>
<div class='div-commentary'><p style="margin-left:1em">二乘經律破惑止惡名除糞器。</p>
</div>
<div class='div-orig'><p>狀有所畏。</p>
</div>
<div class='div-commentary'><p style="margin-left:1em">現老比丘無其莊嚴。</p>
</div>
<div class='div-orig'><p>語諸作人。</p>
</div>
<div class='div-commentary'><p style="margin-left:1em">告聲聞眾及緣覺乘。</p>
</div>
<div class='div-orig'><p>汝等勤作勿得懈息。</p>
</div>
<div class='div-commentary'><p style="margin-left:1em">汝於二乘勤加精進。</p>
</div>
<div class='div-orig'><p>以方便故得近其子。</p>
</div>
<div class='div-commentary'><p style="margin-left:1em">佛以小乘劣應方便得接聲聞。</p>
</div>
<div class='div-orig'><p>後復告言。</p>
</div>
<div class='div-commentary'><p style="margin-left:1em">既合機<span class='corr'>已</span>復告之言。</p>
</div>
<div class='div-orig'><p>咄男子。</p>
</div>
<div class='div-commentary'><p style="margin-left:1em">咄即語聲將欲告之先且警悟。</p>
</div>
<div class='div-orig'><p>汝常此作勿復餘去。</p>
</div>
<div class='div-commentary'><p style="margin-left:1em">此之一字即指小乘勿餘去者誡勿從邪。</p>
</div>
<div class='div-orig'><p>當加汝價。</p>
</div>
<div class='div-commentary'><p style="margin-left:1em">喻沙門果次第增進。</p>
</div>
<div class='div-orig'><p>諸有所須。</p>
</div>
<div class='div-commentary'><p style="margin-left:1em">修行所須。</p>
</div>
<div class='div-orig'><p>盆器米麫鹽醋之屬。</p>
</div>
<div class='div-commentary'><p style="margin-left:1em">盆器盛貯喻果位也米麫濟飢喻戒定也鹽醋調和喻智慧也。</p>
</div>
<div class='div-orig'><p>莫自疑難。</p>
</div>
<div class='div-commentary'><p style="margin-left:1em">喻小教中諸戒定慧解脫知見皆悉具足勿自生疑及作難也。</p>
</div>
<div class='div-orig'><p>亦有老弊使人。</p>
</div>
<div class='div-commentary'><p style="margin-left:1em">使人即指內秘外現二乘使也。</p>
</div>
<div class='div-orig'><p>須者相給。</p>
</div>
<div class='div-commentary'><p style="margin-left:1em">汝有所須吾當給與。</p>
</div>
<div class='div-orig'><p>好自安意。</p>
</div>
<div class='div-commentary'><p style="margin-left:1em">自當好好以安其心。</p>
</div>
<div class='div-orig'><p>我如汝父。</p>
</div>
<div class='div-commentary'><p style="margin-left:1em">未親指出汝是我子故曰如父此即權意。</p>
</div>
<div class='div-orig'><p>勿復憂慮。</p>
</div>
<div class='div-commentary'><p style="margin-left:1em">昔畏生死故多憂慮今有所依勿復憂也。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">出無慮意。</p>
</div>
<div class='div-orig'><p>我年老大。</p>
</div>
<div class='div-commentary'><p style="margin-left:1em">約相則佛有威德故曰老大約理則佛居極果名老大人。</p>
</div>
<div class='div-orig'><p>而汝少壯。</p>
</div>
<div class='div-commentary'><p style="margin-left:1em">初心入道機方幼稚故曰少壯。</p>
</div>
<div class='div-orig'><p>汝常作時。</p>
</div>
<div class='div-commentary'><p style="margin-left:1em">汝於平常作務之時。</p>
</div>
<div class='div-orig'><p>無有欺怠瞋恨怨言。</p>
</div>
<div class='div-commentary'><p style="margin-left:1em">無有欺罔及以懈怠瞋心悵恨怨望之言。</p>
</div>
<div class='div-orig'><p>都不見汝有此諸惡如餘作人。</p>
</div>
<div class='div-commentary'><p style="margin-left:1em">我都不見汝於平時有此諸惡如餘世間未入道者有諸過惡。</p>
</div>
<div class='div-orig'><p>自今<span class='corr'>已</span>後如所生子。</p>
</div>
<div class='div-commentary'><p style="margin-left:1em">上既讚美令生歡喜故復告言從今<span class='corr'>已</span>後便如我之自所生子。</p>
</div>
<div class='div-orig'><p>即時長者更與作字名之為兒。</p>
</div>
<div class='div-commentary'><p style="margin-left:1em">命二乘人為聲聞子名為作字。</p>
</div>
<div class='div-orig'><p>爾時窮子。</p>
</div>
<div class='div-commentary'><p style="margin-left:1em">爾作字時聲聞窮子。</p>
</div>
<div class='div-orig'><p>雖忻此遇。</p>
</div>
<div class='div-commentary'><p style="margin-left:1em">雖復忻悅有此際遇。</p>
</div>
<div class='div-orig'><p>猶故自謂容作賤人。</p>
</div>
<div class='div-commentary'><p style="margin-left:1em">佛雖如是聲聞自謂非菩薩機猶執小見。</p>
</div>
<div class='div-orig'><p>由是之故。</p>
</div>
<div class='div-commentary'><p style="margin-left:1em">因此之故未甚相孚。</p>
</div>
<div class='div-orig'><p>於二十年中常令除糞。</p>
</div>
<div class='div-commentary'><p style="margin-left:1em">或以見道一解脫一無礙修道九解脫九無礙名為二十或以見思名二十年令滌此過名為除糞。</p>
</div>
<div class='div-orig'><p>過是<span class='corr'>已</span>後心相體信。</p>
</div>
<div class='div-commentary'><p style="margin-left:1em">斷見思<span class='corr'>已</span>名過二十心明相孚體解信受。</p>
</div>
<div class='div-orig'><p>入出無難。</p>
</div>
<div class='div-commentary'><p style="margin-left:1em">出聲聞界入菩薩乘以相信及故無難色。</p>
</div>
<div class='div-orig'><p>然其所止猶在本處。</p>
</div>
<div class='div-commentary'><p style="margin-left:1em">然聲聞人所依止處心雖喜大猶住小乘。</p>
</div>
<div class='div-orig'><p>世尊爾時長者有疾自知將死不久。</p>
</div>
<div class='div-commentary'><p style="margin-left:1em">示現老病故云有疾報緣將謝故云不久。</p>
</div>
<div class='div-orig'><p>語窮子言。</p>
</div>
<div class='div-commentary'><p style="margin-left:1em">告二乘言。</p>
</div>
<div class='div-orig'><p>我今多有金銀珍寶倉庫盈溢。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>其中多少。</p>
</div>
<div class='div-commentary'><p style="margin-left:1em">即般若中加被二乘為菩薩所八十餘科。</p>
</div>
<div class='div-orig'><p>所應取與汝悉知之。</p>
</div>
<div class='div-commentary'><p style="margin-left:1em">其間之所應取應與汝皆知之。</p>
</div>
<div class='div-orig'><p>我心如是當體此意。</p>
</div>
<div class='div-commentary'><p style="margin-left:1em">佛言此心本實如是汝當體悉毋得懷疑。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">何故令汝勿懷疑惑。</p>
</div>
<div class='div-orig'><p>今我與汝便為不異。</p>
</div>
<div class='div-commentary'><p style="margin-left:1em">今我所有付汝掌收如我無異。</p>
</div>
<div class='div-orig'><p>宜加用心無令漏失。</p>
</div>
<div class='div-commentary'><p style="margin-left:1em">宜須加意用心照管勿令滲漏及以去失。</p>
</div>
<div class='div-orig'><p>爾時窮子即受教勅。</p>
</div>
<div class='div-commentary'><p style="margin-left:1em">爾大長者作是語時窮乏之子即受父命。</p>
</div>
<div class='div-orig'><p>領知眾物。</p>
</div>
<div class='div-commentary'><p style="margin-left:1em">領解知委眾多法財。</p>
</div>
<div class='div-orig'><p>金銀珍寶及諸庫藏。</p>
</div>
<div class='div-commentary'><p style="margin-left:1em">即喻如來功德智慧。</p>
</div>
<div class='div-orig'><p>而無希取一飡之意。</p>
</div>
<div class='div-commentary'><p style="margin-left:1em">而無希望下至受取一飡之念表於大乘無心趣向。</p>
</div>
<div class='div-orig'><p>然其所止故在本處。</p>
</div>
<div class='div-commentary'><p style="margin-left:1em">然其聲聞之所依止猶在二乘故云本處。</p>
</div>
<div class='div-orig'><p>下劣之心亦未能捨。</p>
</div>
<div class='div-commentary'><p style="margin-left:1em">雖聞大教自謂<span class='corr'>己</span>小未能捨權。</p>
</div>
<div class='div-orig'><p>復經少時。</p>
</div>
<div class='div-commentary'><p style="margin-left:1em">謂般若中聞說妙空淘汰之後。</p>
</div>
<div class='div-orig'><p>父知子心。</p>
</div>
<div class='div-commentary'><p style="margin-left:1em">佛知弟子。</p>
</div>
<div class='div-orig'><p>漸以通泰。</p>
</div>
<div class='div-commentary'><p style="margin-left:1em">漸以心開通達安泰。</p>
</div>
<div class='div-orig'><p>成就大志。</p>
</div>
<div class='div-commentary'><p style="margin-left:1em">宜發大心。</p>
</div>
<div class='div-orig'><p>自鄙先心。</p>
</div>
<div class='div-commentary'><p style="margin-left:1em">自覺鄙賤先時鹿苑執小之心。</p>
</div>
<div class='div-orig'><p>臨欲終時。</p>
</div>
<div class='div-commentary'><p style="margin-left:1em">謂般若後將欲示滅說法華時。</p>
</div>
<div class='div-orig'><p>而命其子。</p>
</div>
<div class='div-commentary'><p style="margin-left:1em">召聲聞子。</p>
</div>
<div class='div-orig'><p>并會親族。</p>
</div>
<div class='div-commentary'><p style="margin-left:1em">諸菩薩眾內眷屬也。</p>
</div>
<div class='div-orig'><p>國王大臣。</p>
</div>
<div class='div-commentary'><p style="margin-left:1em">餘土應身名為國王等覺菩薩名為大臣。</p>
</div>
<div class='div-orig'><p>剎利居士。</p>
</div>
<div class='div-commentary'><p style="margin-left:1em">剎利大姓佛種族也修法行人名居士也。</p>
</div>
<div class='div-orig'><p>皆悉<span class='corr'>已</span>集。</p>
</div>
<div class='div-commentary'><p style="margin-left:1em">法華之會普集群機。</p>
</div>
<div class='div-orig'><p>即自宣言。</p>
</div>
<div class='div-commentary'><p style="margin-left:1em">如方便品佛自告眾。</p>
</div>
<div class='div-orig'><p>諸君當知。</p>
</div>
<div class='div-commentary'><p style="margin-left:1em">即上大眾名曰諸君當知此意。</p>
</div>
<div class='div-orig'><p>此是我子。</p>
</div>
<div class='div-commentary'><p style="margin-left:1em">此之聲聞是佛之子。</p>
</div>
<div class='div-orig'><p>我之所生。</p>
</div>
<div class='div-commentary'><p style="margin-left:1em">謂大通時從佛受化而發大心。</p>
</div>
<div class='div-orig'><p>於某城中。</p>
</div>
<div class='div-commentary'><p style="margin-left:1em">於實報土。</p>
</div>
<div class='div-orig'><p>捨吾逃走。</p>
</div>
<div class='div-commentary'><p style="margin-left:1em">捨佛大教逃入小乘。</p>
</div>
<div class='div-orig'><p>竛竮辛苦。</p>
</div>
<div class='div-commentary'><p style="margin-left:1em">竛竛竮竮枉受窮苦。</p>
</div>
<div class='div-orig'><p>五十餘年。</p>
</div>
<div class='div-commentary'><p style="margin-left:1em">佛望下凡住五道中相去隔遠五十餘位。</p>
</div>
<div class='div-orig'><p>其本字某。</p>
</div>
<div class='div-commentary'><p style="margin-left:1em">本曾發大是菩薩機。</p>
</div>
<div class='div-orig'><p>我名某甲。</p>
</div>
<div class='div-commentary'><p style="margin-left:1em">現受用身說圓滿教。</p>
</div>
<div class='div-orig'><p>昔在本城。</p>
</div>
<div class='div-commentary'><p style="margin-left:1em">昔居實報。</p>
</div>
<div class='div-orig'><p>懷憂推覔。</p>
</div>
<div class='div-commentary'><p style="margin-left:1em">聞大不信所以懷憂推昔本因以方便接。</p>
</div>
<div class='div-orig'><p>忽於此間。</p>
</div>
<div class='div-commentary'><p style="margin-left:1em">於方便教漸門之間。</p>
</div>
<div class='div-orig'><p>遇會得之。</p>
</div>
<div class='div-commentary'><p style="margin-left:1em">子來遇父父得會子。</p>
</div>
<div class='div-orig'><p>此實我子。</p>
</div>
<div class='div-commentary'><p style="margin-left:1em">此聲聞人實是佛子。</p>
</div>
<div class='div-orig'><p>我實其父。</p>
</div>
<div class='div-commentary'><p style="margin-left:1em">佛身實是聲聞之父。</p>
</div>
<div class='div-orig'><p>今我所有。</p>
</div>
<div class='div-commentary'><p style="margin-left:1em">今佛身中之所有者。</p>
</div>
<div class='div-orig'><p>一切財物。</p>
</div>
<div class='div-commentary'><p style="margin-left:1em">無量智慧功德法藏。</p>
</div>
<div class='div-orig'><p>皆是子有。</p>
</div>
<div class='div-commentary'><p style="margin-left:1em">皆是聲聞<span class='corr'>己</span>之所有。</p>
</div>
<div class='div-orig'><p>先所出內。</p>
</div>
<div class='div-commentary'><p style="margin-left:1em">般若轉教出納財產。</p>
</div>
<div class='div-orig'><p>是子所知。</p>
</div>
<div class='div-commentary'><p style="margin-left:1em">是聲聞子之所<span class='corr'>已</span>知。</p>
</div>
<div class='div-orig'><p>世尊是時窮子。</p>
</div>
<div class='div-commentary'><p style="margin-left:1em">是付財時聲聞之子。</p>
</div>
<div class='div-orig'><p>聞父此言。</p>
</div>
<div class='div-commentary'><p style="margin-left:1em">聞佛此之囑付言音。</p>
</div>
<div class='div-orig'><p>即大歡喜。</p>
</div>
<div class='div-commentary'><p style="margin-left:1em">即時之間心大歡喜。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">從昔<span class='corr'>已</span>來未曾聞許聲聞得佛。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">而其心中自作念言。</p>
</div>
<div class='div-orig'><p>我本無心。</p>
</div>
<div class='div-commentary'><p style="margin-left:1em">我於大教本自無心。</p>
</div>
<div class='div-orig'><p>有所希求。</p>
</div>
<div class='div-commentary'><p style="margin-left:1em">有所希望求成佛果。</p>
</div>
<div class='div-orig'><p>今此寶藏自然而至。</p>
</div>
<div class='div-commentary'><p style="margin-left:1em">今此妙乘無價寶藏佛自開顯云自然至。</p>
</div>
<div class='div-orig'><p>世尊大富長者則是如來。</p>
</div>
<div class='div-commentary'><p style="margin-left:1em">前說譬喻此合法也。</p>
</div>
<div class='div-orig'><p>我等皆似佛子。</p>
</div>
<div class='div-commentary'><p style="margin-left:1em">大乘菩薩是佛真子小乘聲聞名為似子。</p>
</div>
<div class='div-orig'><p>如來常說我等為子。</p>
</div>
<div class='div-commentary'><p style="margin-left:1em">諸大乘說佛視眾生猶如一子。</p>
</div>
<div class='div-orig'><p>世尊我等以三苦故。</p>
</div>
<div class='div-commentary'><p style="margin-left:1em">此句正顯退大之因以三苦者苦身之上受種種苦名為苦苦漸漸衰殘名為壞苦業運遷流名為行苦。</p>
</div>
<div class='div-orig'><p>於生死中。</p>
</div>
<div class='div-commentary'><p style="margin-left:1em">而於三界生死海中。</p>
</div>
<div class='div-orig'><p>受諸熱惱。</p>
</div>
<div class='div-commentary'><p style="margin-left:1em">受諸火宅熱逼苦惱。</p>
</div>
<div class='div-orig'><p>迷惑無知。</p>
</div>
<div class='div-commentary'><p style="margin-left:1em">以心迷故惑於世相於無上道無所知曉。</p>
</div>
<div class='div-orig'><p>樂著小法。</p>
</div>
<div class='div-commentary'><p style="margin-left:1em">樂著聲聞小教之法厭老病死為求涅槃。</p>
</div>
<div class='div-orig'><p>今日世尊。</p>
</div>
<div class='div-commentary'><p style="margin-left:1em">今此法會吾佛世尊。</p>
</div>
<div class='div-orig'><p>令我等思惟。</p>
</div>
<div class='div-commentary'><p style="margin-left:1em">佛於鹿苑說方便乘令於漸教起聞思修。</p>
</div>
<div class='div-orig'><p>蠲除諸法戲論之糞。</p>
</div>
<div class='div-commentary'><p style="margin-left:1em">一切世間種種執見皆名戲論如於糞穢令悉蠲除。</p>
</div>
<div class='div-orig'><p>我等於中勤加精進。</p>
</div>
<div class='div-commentary'><p style="margin-left:1em">我等於佛小乘教中勤加精苦進趣梵行。</p>
</div>
<div class='div-orig'><p>得至涅槃一日之價。</p>
</div>
<div class='div-commentary'><p style="margin-left:1em">慕果修因得至寂滅如傭作人得一日價。</p>
</div>
<div class='div-orig'><p>既得此<span class='corr'>已</span>。</p>
</div>
<div class='div-commentary'><p style="margin-left:1em">既於小乘得四果<span class='corr'>已</span>。</p>
</div>
<div class='div-orig'><p>心大歡喜自以為足。</p>
</div>
<div class='div-commentary'><p style="margin-left:1em">本期證小滿所願故心中大喜於小利中自以為足。</p>
</div>
<div class='div-orig'><p>便自謂言。</p>
</div>
<div class='div-commentary'><p style="margin-left:1em">便自心中作是念言。</p>
</div>
<div class='div-orig'><p>於佛法中勤精進故所得弘多。</p>
</div>
<div class='div-commentary'><p style="margin-left:1em">於佛小乘方便法中勤修精進所得大多。</p>
</div>
<div class='div-orig'><p>然世尊先知我等。</p>
</div>
<div class='div-commentary'><p style="margin-left:1em">然而吾佛先鹿苑時知我等眾。</p>
</div>
<div class='div-orig'><p>心著弊欲。</p>
</div>
<div class='div-commentary'><p style="margin-left:1em">心著世間麤弊五欲。</p>
</div>
<div class='div-orig'><p>樂於小法。</p>
</div>
<div class='div-commentary'><p style="margin-left:1em">樂於小乘方便之法。</p>
</div>
<div class='div-orig'><p>便見縱捨。</p>
</div>
<div class='div-commentary'><p style="margin-left:1em">佛便見機縱令習小捨於大化。</p>
</div>
<div class='div-orig'><p>不為分別汝等當有。</p>
</div>
<div class='div-commentary'><p style="margin-left:1em">不與我等分別演說汝等聲聞本自當有。</p>
</div>
<div class='div-orig'><p>如來知見寶藏之分。</p>
</div>
<div class='div-commentary'><p style="margin-left:1em">佛知佛見無上智慧功德寶藏妙法之分。</p>
</div>
<div class='div-orig'><p>世尊以方便力說如來智慧。</p>
</div>
<div class='div-commentary'><p style="margin-left:1em">世尊慈悲為我等故以諸權門方便之力假名字說諸佛如來甚深智慧。</p>
</div>
<div class='div-orig'><p>我等從佛得涅槃一日之價以為大得。</p>
</div>
<div class='div-commentary'><p style="margin-left:1em">從佛聞修得小涅槃如彼作人得於一日傭工之價便自為足。</p>
</div>
<div class='div-orig'><p>於此大乘無有志求。</p>
</div>
<div class='div-commentary'><p style="margin-left:1em">於此法華圓頓大乘無有志願欲求進修。</p>
</div>
<div class='div-orig'><p>我等又因如來智慧。</p>
</div>
<div class='div-commentary'><p style="margin-left:1em">此明般若會上佛以自<span class='corr'>己</span>智慧神力加被空生及舍利弗故云因也。</p>
</div>
<div class='div-orig'><p>為諸菩薩開示演說。</p>
</div>
<div class='div-commentary'><p style="margin-left:1em">為菩薩眾說大般若此則名曰寄下訓高意在接下。</p>
</div>
<div class='div-orig'><p>而自於此無有志願。</p>
</div>
<div class='div-commentary'><p style="margin-left:1em">自謂<span class='corr'>己</span>小非菩薩根於此大乘無志願求。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以是者其意云何。</p>
</div>
<div class='div-orig'><p>佛知我等心樂小法。</p>
</div>
<div class='div-commentary'><p style="margin-left:1em">由佛知我心志劣故樂著小法。</p>
</div>
<div class='div-orig'><p>以方便力隨我等說。</p>
</div>
<div class='div-commentary'><p style="margin-left:1em">以方便教智慧之力隨我等機而為演說。</p>
</div>
<div class='div-orig'><p>而我等不知真是佛子。</p>
</div>
<div class='div-commentary'><p style="margin-left:1em">我等謂<span class='corr'>己</span>是小曾不能知昔本因中是佛之子。</p>
</div>
<div class='div-orig'><p>今我等方知世尊。</p>
</div>
<div class='div-commentary'><p style="margin-left:1em">今日我等方始知佛。</p>
</div>
<div class='div-orig'><p>於佛智慧無所恡惜。</p>
</div>
<div class='div-commentary'><p style="margin-left:1em">於如來所證無上智慧非是有所慳惜也。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">欲明如來無恡所以為何之故。</p>
</div>
<div class='div-orig'><p>我等昔來真是佛子。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>而但樂小法。</p>
</div>
<div class='div-commentary'><p style="margin-left:1em">而為智劣只樂小乘。</p>
</div>
<div class='div-orig'><p>若我等有樂大之心。</p>
</div>
<div class='div-commentary'><p style="margin-left:1em">若是我等有其愛樂大乘之心。</p>
</div>
<div class='div-orig'><p>佛則為我說大乘法。</p>
</div>
<div class='div-commentary'><p style="margin-left:1em">佛則慨然便為我等說大乘法。</p>
</div>
<div class='div-orig'><p>於此經中唯說一乘。</p>
</div>
<div class='div-commentary'><p style="margin-left:1em">於此法華妙經之中唯為演說一乘佛道。</p>
</div>
<div class='div-orig'><p>而昔於菩薩前毀訾聲聞樂小法者。</p>
</div>
<div class='div-commentary'><p style="margin-left:1em">而於昔日方等會中當諸菩薩大眾之前毀斥聲聞著小法者名為焦種。</p>
</div>
<div class='div-orig'><p>然佛實以大乘教化。</p>
</div>
<div class='div-commentary'><p style="margin-left:1em">然則如來實以大乘但化菩薩。</p>
</div>
<div class='div-orig'><p>是故我等說本無心有所希求。</p>
</div>
<div class='div-commentary'><p style="margin-left:1em">以是之故我等自說本無大心希求佛法。</p>
</div>
<div class='div-orig'><p>今法王大寶自然而至。</p>
</div>
<div class='div-commentary'><p style="margin-left:1em">今日會中如來法王無上大寶不求自至。</p>
</div>
<div class='div-orig'><p>如佛子所應得者皆<span class='corr'>已</span>得之。</p>
</div>
<div class='div-commentary'><p style="margin-left:1em">如諸菩薩所當得法我於今日皆<span class='corr'>已</span>得之。</p>
</div>
<div class='div-orig'><p>爾時摩訶迦葉欲重宣此義而說偈言。</p>
</div>
<div class='div-commentary'><p style="margin-left:1em">長行<span class='corr'>已</span>說今復再頌故曰重宣。</p>
</div>
<div class='div-orig'><p>我等今日。</p>
</div>
<div class='div-commentary'><p style="margin-left:1em">我等聲聞今日靈山。</p>
</div>
<div class='div-orig'><p>聞佛音教。</p>
</div>
<div class='div-commentary'><p style="margin-left:1em">聞佛法說方便開顯譬喻言音。</p>
</div>
<div class='div-orig'><p>歡喜踊躍。</p>
</div>
<div class='div-commentary'><p style="margin-left:1em">心大歡喜身形踊躍。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">得所未聞。</p>
</div>
<div class='div-orig'><p>佛說聲聞當得作佛。</p>
</div>
<div class='div-commentary'><p style="margin-left:1em">從來但云聲聞證小今日忽然許容作佛。</p>
</div>
<div class='div-orig'><p>無上寶聚不求自得。</p>
</div>
<div class='div-commentary'><p style="margin-left:1em">無上大法寶藏之聚我本無心有所希求蒙佛慈悲自為開示。</p>
</div>
<div class='div-orig'><p>譬如童子幼穉無識。</p>
</div>
<div class='div-commentary'><p style="margin-left:1em">譬若小兒年齒幼故無所識別。</p>
</div>
<div class='div-orig'><p>捨父逃逝遠到他土。</p>
</div>
<div class='div-commentary'><p style="margin-left:1em">昔師於佛本學大乘為智劣故退大習小如兒捨父逃往他方大小迴隔故云遠去。</p>
</div>
<div class='div-orig'><p>周流諸國五十餘年。</p>
</div>
<div class='div-commentary'><p style="margin-left:1em">循環五道故曰周流。</p>
</div>
<div class='div-orig'><p>其父憂念四方推求。</p>
</div>
<div class='div-commentary'><p style="margin-left:1em">師念弟子如父憂兒於四生處方便推尋。</p>
</div>
<div class='div-orig'><p>求之既疲頓止一城。</p>
</div>
<div class='div-commentary'><p style="margin-left:1em">以大乘求機不受教既<span class='corr'>已</span>疲勞頓便止息中路一城設方便化。</p>
</div>
<div class='div-orig'><p>造立舍宅五欲自娛。</p>
</div>
<div class='div-commentary'><p style="margin-left:1em">禪定為城道品為宅五分功勛是善樂故安住其中以自娛樂為機假設故云造立。</p>
</div>
<div class='div-orig'><p>其家巨富多諸金銀。</p>
</div>
<div class='div-commentary'><p style="margin-left:1em">喻佛豐富多諸法財。</p>
</div>
<div class='div-orig'><p>硨磲碼碯真珠琉璃。</p>
</div>
<div class='div-commentary'><p style="margin-left:1em">喻諸智慧無量功德。</p>
</div>
<div class='div-orig'><p>象馬牛羊輦輿車乘。</p>
</div>
<div class='div-commentary'><p style="margin-left:1em">四種走獸是運車者以喻通力四種車輿是所乘者以喻法行。</p>
</div>
<div class='div-orig'><p>田業僮僕人民眾多。</p>
</div>
<div class='div-commentary'><p style="margin-left:1em">田產營運喻於道業僮僕給使喻於七識人民種植喻於五根。</p>
</div>
<div class='div-orig'><p>出入息利方徧他國。</p>
</div>
<div class='div-commentary'><p style="margin-left:1em">以法示人如於出財化功歸<span class='corr'>己</span>如於入息徧諸同居方便實報三土之中故云他國。</p>
</div>
<div class='div-orig'><p>商估賈人無處不有。</p>
</div>
<div class='div-commentary'><p style="margin-left:1em">行商坐賈即喻定散二種善因更無一處不有善法。</p>
</div>
<div class='div-orig'><p>千萬億眾圍繞恭敬。</p>
</div>
<div class='div-commentary'><p style="margin-left:1em">喻四部眾天龍八部咸宗於佛。</p>
</div>
<div class='div-orig'><p>常為王者之所愛念。</p>
</div>
<div class='div-commentary'><p style="margin-left:1em">王喻諸佛說中道義名為法王如是之人常為諸佛之所護念。</p>
</div>
<div class='div-orig'><p>群臣豪族皆共宗重。</p>
</div>
<div class='div-commentary'><p style="margin-left:1em">群臣即喻諸菩薩等豪族即喻諸方應化菩薩是等大眾咸尊於佛。</p>
</div>
<div class='div-orig'><p>以諸緣故往來者眾。</p>
</div>
<div class='div-commentary'><p style="margin-left:1em">以有化事諸因緣故十方諸佛及大菩薩常相來往其數甚眾。</p>
</div>
<div class='div-orig'><p>豪富如是有大力勢。</p>
</div>
<div class='div-commentary'><p style="margin-left:1em">雄豪豐富其相如是有大威力勢壓諸方。</p>
</div>
<div class='div-orig'><p>而年朽邁益憂念子。</p>
</div>
<div class='div-commentary'><p style="margin-left:1em">喻佛年高將終化事益加憂念於其法子。</p>
</div>
<div class='div-orig'><p>夙夜惟念死時將至。</p>
</div>
<div class='div-commentary'><p style="margin-left:1em">早夜思量化事將畢。</p>
</div>
<div class='div-orig'><p>癡子捨我五十餘年。</p>
</div>
<div class='div-commentary'><p style="margin-left:1em">癡騃幼子自捨我來五十餘載喻隔佛地五十餘階住於五道。</p>
</div>
<div class='div-orig'><p>庫藏諸物當如之何。</p>
</div>
<div class='div-commentary'><p style="margin-left:1em">我之所有大乘庫業諸多寶藏未見其子為當如何。</p>
</div>
<div class='div-orig'><p>爾時窮子。</p>
</div>
<div class='div-commentary'><p style="margin-left:1em">是大長者作是思時窮露之子。</p>
</div>
<div class='div-orig'><p>求索衣食。</p>
</div>
<div class='div-commentary'><p style="margin-left:1em">喻徧塵境修諸苦行。</p>
</div>
<div class='div-orig'><p>從邑至邑從國至國。</p>
</div>
<div class='div-commentary'><p style="margin-left:1em">從太五陰至於六入從十二處至十八界。</p>
</div>
<div class='div-orig'><p>或有所得。</p>
</div>
<div class='div-commentary'><p style="margin-left:1em">著有漏善。</p>
</div>
<div class='div-orig'><p>或無所得。</p>
</div>
<div class='div-commentary'><p style="margin-left:1em">住於斷空。</p>
</div>
<div class='div-orig'><p>飢餓羸瘦體生瘡癬。</p>
</div>
<div class='div-commentary'><p style="margin-left:1em">聲聞趣空失大法利故云飢餓以不修福故云羸瘦法體劣弱力用不充故多過患云生瘡癬。</p>
</div>
<div class='div-orig'><p>漸次經歷到父住城。</p>
</div>
<div class='div-commentary'><p style="margin-left:1em">漸漸遊行歷陰界入至遇宿善此處名為到父住城。</p>
</div>
<div class='div-orig'><p>傭賃展轉遂至父舍。</p>
</div>
<div class='div-commentary'><p style="margin-left:1em">傭作顧賃轉次增進至得人天可受道處是名到其父舍。</p>
</div>
<div class='div-orig'><p>爾時長者於其門內。</p>
</div>
<div class='div-commentary'><p style="margin-left:1em">是諸聲聞到應化土長者如來於其所舍大乘之宅教門之內。</p>
</div>
<div class='div-orig'><p>施大寶帳處師子座。</p>
</div>
<div class='div-commentary'><p style="margin-left:1em">大寶屏帳喻佛莊嚴處師子座喻諸法空。</p>
</div>
<div class='div-orig'><p>眷屬圍繞。</p>
</div>
<div class='div-commentary'><p style="margin-left:1em">法身大士如雲籠月。</p>
</div>
<div class='div-orig'><p>諸人侍衛。</p>
</div>
<div class='div-commentary'><p style="margin-left:1em">即前臣佐僮僕及人民等。</p>
</div>
<div class='div-orig'><p>或有計筭金銀寶物。</p>
</div>
<div class='div-commentary'><p style="margin-left:1em">第六心識為能計筭即使人也智慧功德是所計筭即金銀等。</p>
</div>
<div class='div-orig'><p>出內財產註記券疏。</p>
</div>
<div class='div-commentary'><p style="margin-left:1em">如前比合出之與納財產物業出內即喻第七末那傳送識也財即功行產即法位住法位中修諸梵行如營財也註述記當即分別識契<span class='corr'>券</span>文疏即教典也。</p>
</div>
<div class='div-orig'><p>窮子見父豪貴尊嚴。</p>
</div>
<div class='div-commentary'><p style="margin-left:1em">小機見佛豪邁高貴尊重威嚴。</p>
</div>
<div class='div-orig'><p>謂是國王若國王等。</p>
</div>
<div class='div-commentary'><p style="margin-left:1em">以疑於佛事涉兩途思是國王法身佛也若與國王位皃相等即喻報身佛也。</p>
</div>
<div class='div-orig'><p>驚怖自怪何故至此。</p>
</div>
<div class='div-commentary'><p style="margin-left:1em">遂生驚畏如斯之境非我所到心下自怪何緣到此。</p>
</div>
<div class='div-orig'><p>覆自念言我若久住。</p>
</div>
<div class='div-commentary'><p style="margin-left:1em">密自作念若更長久住此勝處。</p>
</div>
<div class='div-orig'><p>或見逼迫強驅使作。</p>
</div>
<div class='div-commentary'><p style="margin-left:1em">或恐見勑修大乘行乘戒俱急逼迫於我強力駈之使加增進。</p>
</div>
<div class='div-orig'><p>思惟是<span class='corr'>已</span>馳走而去。</p>
</div>
<div class='div-commentary'><p style="margin-left:1em">時貧窮子作是思<span class='corr'>已</span>疾走而去。</p>
</div>
<div class='div-orig'><p>借問貧里欲往傭作。</p>
</div>
<div class='div-commentary'><p style="margin-left:1em">借問傍人貧賤地里喻畏大乘忻求小法期趣偏空名為欲往慕果修因名為傭作。</p>
</div>
<div class='div-orig'><p>長者是時在師子座。</p>
</div>
<div class='div-commentary'><p style="margin-left:1em">佛在實報法空之座。</p>
</div>
<div class='div-orig'><p>遙見其子默而識之。</p>
</div>
<div class='div-commentary'><p style="margin-left:1em">以聖望凡故曰遙見一見便識知是<span class='corr'>己</span>子但不語人故云默識。</p>
</div>
<div class='div-orig'><p>即勅使者追捉將來。</p>
</div>
<div class='div-commentary'><p style="margin-left:1em">即勑菩薩而為使命追逐捕捉將帶前來。</p>
</div>
<div class='div-orig'><p>窮子驚喚迷悶躃地。</p>
</div>
<div class='div-commentary'><p style="margin-left:1em">謂華嚴時法門高峻二乘聞說心中驚愕不知所措如迷悶人顛躃倒地。</p>
</div>
<div class='div-orig'><p>是人執我必當見殺。</p>
</div>
<div class='div-commentary'><p style="margin-left:1em">是菩薩人執捉於我不容措心定當見殺。</p>
</div>
<div class='div-orig'><p>何用衣食使我至此。</p>
</div>
<div class='div-commentary'><p style="margin-left:1em">何得為用衣食濟給而使我身至此迫切。</p>
</div>
<div class='div-orig'><p>長者知子愚癡狹劣。</p>
</div>
<div class='div-commentary'><p style="margin-left:1em">佛知小機愚鈍癡迷見處窄狹劣弱不勝。</p>
</div>
<div class='div-orig'><p>不信我言不信是父。</p>
</div>
<div class='div-commentary'><p style="margin-left:1em">不順佛教名不信言不知是師名不信父。</p>
</div>
<div class='div-orig'><p>即以方便更遣餘人。</p>
</div>
<div class='div-commentary'><p style="margin-left:1em">即寢實教施方便慧遣二乘人而為誘掖。</p>
</div>
<div class='div-orig'><p>眇目矬陋無威德者。</p>
</div>
<div class='div-commentary'><p style="margin-left:1em">見近名眇目劣形名矬矮隱諸相好名為醜陋示現此相名無威德。</p>
</div>
<div class='div-orig'><p>汝可語之。</p>
</div>
<div class='div-commentary'><p style="margin-left:1em">汝見小機可以語之。</p>
</div>
<div class='div-orig'><p>云當相雇除諸糞穢。</p>
</div>
<div class='div-commentary'><p style="margin-left:1em">當得相雇謂與小果除諸糞穢謂破惑業。</p>
</div>
<div class='div-orig'><p>倍與汝價。</p>
</div>
<div class='div-commentary'><p style="margin-left:1em">從於初果以至四果隨功證入倍倍增勝故曰倍還汝價。</p>
</div>
<div class='div-orig'><p>窮子聞之歡喜隨來。</p>
</div>
<div class='div-commentary'><p style="margin-left:1em">劣機聞小稱悅本心是故歡喜憣然相從。</p>
</div>
<div class='div-orig'><p>為除糞穢淨諸房舍。</p>
</div>
<div class='div-commentary'><p style="margin-left:1em">破見思惑名為除穢修諸道品名淨房舍。</p>
</div>
<div class='div-orig'><p>長者於牖常見其子。</p>
</div>
<div class='div-commentary'><p style="margin-left:1em">墻間之牕名之曰牖非正門也以方便慧常見其子。</p>
</div>
<div class='div-orig'><p>念子愚劣樂為鄙事。</p>
</div>
<div class='div-commentary'><p style="margin-left:1em">探領法身憐念是子愚痴狹劣欲作賤事。</p>
</div>
<div class='div-orig'><p>於是長者。</p>
</div>
<div class='div-commentary'><p style="margin-left:1em">於是如來。</p>
</div>
<div class='div-orig'><p>著弊垢衣執除糞器往到子所。</p>
</div>
<div class='div-commentary'><p style="margin-left:1em">長者麤弊垢膩之衣現劣應也執除糞器即是執著小乘藏中破惑之教遂到其子所安立處。</p>
</div>
<div class='div-orig'><p>方便附近語令勤作。</p>
</div>
<div class='div-commentary'><p style="margin-left:1em">以是方便親附近傍言俯就也仍語之言汝於法行當勤修作。</p>
</div>
<div class='div-orig'><p>既益汝價并塗足油。</p>
</div>
<div class='div-commentary'><p style="margin-left:1em">既<span class='corr'>已</span>增益汝之工價足有皴[列/刀]與油塗之足喻所行四如意足[列/刀]是病處油喻理水所以潤之。</p>
</div>
<div class='div-orig'><p>飲食充足薦席厚煖。</p>
</div>
<div class='div-commentary'><p style="margin-left:1em">飲食喻戒定所需無乏故云充足薦席喻四念處是可依藉故云厚暖。</p>
</div>
<div class='div-orig'><p>如是苦言汝當勤作。</p>
</div>
<div class='div-commentary'><p style="margin-left:1em">以如是等苦切之言誡勤修作。</p>
</div>
<div class='div-orig'><p>又以軟語若如我子。</p>
</div>
<div class='div-commentary'><p style="margin-left:1em">又以軟言而為慰喻謂以聲聞如於親生菩薩之子故曰若如。</p>
</div>
<div class='div-orig'><p>長者有智。</p>
</div>
<div class='div-commentary'><p style="margin-left:1em">如來長者多方便智。</p>
</div>
<div class='div-orig'><p>漸令入出經二十年執作家事。</p>
</div>
<div class='div-commentary'><p style="margin-left:1em">漸漸訓導出麤入細出住小乘入見尊特又復得聞方等般若名二十年佛力加被令為菩薩演說般若大乘教法名為執作佛家之事。</p>
</div>
<div class='div-orig'><p>示其金珠真珠頗梨。</p>
</div>
<div class='div-commentary'><p style="margin-left:1em">種種庫藏諸法寶也。</p>
</div>
<div class='div-orig'><p>諸物出入皆使令知。</p>
</div>
<div class='div-commentary'><p style="margin-left:1em">出入無量百千三昧皆令知之。</p>
</div>
<div class='div-orig'><p>猶處門外止宿草庵。</p>
</div>
<div class='div-commentary'><p style="margin-left:1em">未入大乘名居門外住小乘境名宿草庵。</p>
</div>
<div class='div-orig'><p>自念貧事我無此物。</p>
</div>
<div class='div-commentary'><p style="margin-left:1em">自念貧里小乘之事大教法財此非我有。</p>
</div>
<div class='div-orig'><p>父知子意漸以曠大欲與財物。</p>
</div>
<div class='div-commentary'><p style="margin-left:1em">佛知聲聞聞般若故漸開其心空壙廣大將欲付與智慧法財。</p>
</div>
<div class='div-orig'><p>即聚親族國王大臣剎利居士。</p>
</div>
<div class='div-commentary'><p style="margin-left:1em">即時欲得眾人作證聚親屬者即是本所化導諸大菩薩國王即是諸佛化身大臣即諸等覺菩薩剎利即是諸佛猶子如四加行居士清閑即攝靜者。</p>
</div>
<div class='div-orig'><p>於此大眾說是我子。</p>
</div>
<div class='div-commentary'><p style="margin-left:1em">於此法華大眾之中說此小乘是佛之子。</p>
</div>
<div class='div-orig'><p>捨我他行經五十歲。</p>
</div>
<div class='div-commentary'><p style="margin-left:1em">捨大入小隔於五道。</p>
</div>
<div class='div-orig'><p>自見子來<span class='corr'>已</span>二十年。</p>
</div>
<div class='div-commentary'><p style="margin-left:1em">自父見子教於小法斷見思<span class='corr'>已</span>雖令轉教猶住草庵名二十年。</p>
</div>
<div class='div-orig'><p>昔於某城而失是子。</p>
</div>
<div class='div-commentary'><p style="margin-left:1em">昔於實報而失其子。</p>
</div>
<div class='div-orig'><p>周行求索遂來至此。</p>
</div>
<div class='div-commentary'><p style="margin-left:1em">周行五道而索其子遂來至此中路化城。</p>
</div>
<div class='div-orig'><p>凡我所有舍宅人民。</p>
</div>
<div class='div-commentary'><p style="margin-left:1em">凡是我身所有之物住止舍宅乃至人民。</p>
</div>
<div class='div-orig'><p>悉<span class='corr'>已</span>付之恣其所用。</p>
</div>
<div class='div-commentary'><p style="margin-left:1em">傳家付業繼出續燈所有法財恣其演布。</p>
</div>
<div class='div-orig'><p>子念昔貧志意下劣。</p>
</div>
<div class='div-commentary'><p style="margin-left:1em">小乘之人念昔修空志願卑劣取於四果。</p>
</div>
<div class='div-orig'><p>今於父所大獲真寶。</p>
</div>
<div class='div-commentary'><p style="margin-left:1em">今於佛所得聞妙法受應身記如獲大寶。</p>
</div>
<div class='div-orig'><p>并及舍宅一切財物。</p>
</div>
<div class='div-commentary'><p style="margin-left:1em">舍宅喻理即所依處財物喻事即所受用。</p>
</div>
<div class='div-orig'><p>甚大歡喜得未曾有。</p>
</div>
<div class='div-commentary'><p style="margin-left:1em">心中甚是發大歡喜得所未有受成佛記。</p>
</div>
<div class='div-orig'><p>佛亦如是。</p>
</div>
<div class='div-commentary'><p style="margin-left:1em">合長者譬。</p>
</div>
<div class='div-orig'><p>知我樂小未曾說言汝等作佛。</p>
</div>
<div class='div-commentary'><p style="margin-left:1em">知我等心樂於小法未曾開言汝當作佛。</p>
</div>
<div class='div-orig'><p>而說我等得諸無漏。</p>
</div>
<div class='div-commentary'><p style="margin-left:1em">而說得於諸無漏智解脫之法。</p>
</div>
<div class='div-orig'><p>成就小乘聲聞弟子。</p>
</div>
<div class='div-commentary'><p style="margin-left:1em">成就小教阿羅漢果但名聲聞方便弟子。</p>
</div>
<div class='div-orig'><p>佛勑我等說最上道。</p>
</div>
<div class='div-commentary'><p style="margin-left:1em">佛於般若勑聲聞子說無上法教諸菩薩。</p>
</div>
<div class='div-orig'><p>修習此者當得成佛。</p>
</div>
<div class='div-commentary'><p style="margin-left:1em">修習此之大乘行者當得成就究竟佛果。</p>
</div>
<div class='div-orig'><p>我承佛教為大菩薩。</p>
</div>
<div class='div-commentary'><p style="margin-left:1em">我受佛勑為諸利機大根菩薩。</p>
</div>
<div class='div-orig'><p>以諸因緣種種譬喻。</p>
</div>
<div class='div-commentary'><p style="margin-left:1em">以如來教八十一科正因善緣如夢幻等種種譬喻。</p>
</div>
<div class='div-orig'><p>若干言詞說無上道。</p>
</div>
<div class='div-commentary'><p style="margin-left:1em">言若干者大約之數說於如來無上道教。</p>
</div>
<div class='div-orig'><p>諸佛子等從我聞法。</p>
</div>
<div class='div-commentary'><p style="margin-left:1em">諸大菩薩名為佛子從聲聞人聞於大法。</p>
</div>
<div class='div-orig'><p>日夜思惟精勤修習。</p>
</div>
<div class='div-commentary'><p style="margin-left:1em">晝夜不倦如理思修。</p>
</div>
<div class='div-orig'><p>是時諸佛即授其記。</p>
</div>
<div class='div-commentary'><p style="margin-left:1em">如是時間諸佛同音即與印證授菩提記。</p>
</div>
<div class='div-orig'><p>汝於來世當得作佛。</p>
</div>
<div class='div-commentary'><p style="margin-left:1em">汝於未來無量之世具菩薩道當得成佛。</p>
</div>
<div class='div-orig'><p>一切諸佛秘藏之法。</p>
</div>
<div class='div-commentary'><p style="margin-left:1em">一切十方諸佛如來秘密之藏。</p>
</div>
<div class='div-orig'><p>但為菩薩演其實事。</p>
</div>
<div class='div-commentary'><p style="margin-left:1em">獨為大乘菩薩之機演其微妙如實之事。</p>
</div>
<div class='div-orig'><p>而不為我說斯真要。</p>
</div>
<div class='div-commentary'><p style="margin-left:1em">而不與我說此真實至要之道。</p>
</div>
<div class='div-orig'><p>如彼窮子得近其父。</p>
</div>
<div class='div-commentary'><p style="margin-left:1em">子喻聲聞父即如來。</p>
</div>
<div class='div-orig'><p>雖知諸物心不希取。</p>
</div>
<div class='div-commentary'><p style="margin-left:1em">雖知法寶謂非<span class='corr'>己</span>物無心希望。</p>
</div>
<div class='div-orig'><p>我等雖說佛法寶藏自無志願亦復如是。</p>
</div>
<div class='div-commentary'><p style="margin-left:1em">合上喻也。</p>
</div>
<div class='div-orig'><p>我等內滅自謂為足。</p>
</div>
<div class='div-commentary'><p style="margin-left:1em">內心息滅而自謂言所得滿足。</p>
</div>
<div class='div-orig'><p>唯了此事更無餘事。</p>
</div>
<div class='div-commentary'><p style="margin-left:1em">但了生死得涅槃事更無餘外大乘之事。</p>
</div>
<div class='div-orig'><p>我等若聞。</p>
</div>
<div class='div-commentary'><p style="margin-left:1em">我等志劣若或得聞。</p>
</div>
<div class='div-orig'><p>淨佛國土教化眾生。</p>
</div>
<div class='div-commentary'><p style="margin-left:1em">除諸惑業名淨佛土自利行也起諸化導攝受眾生利他行也上求下化是菩薩業。</p>
</div>
<div class='div-orig'><p>都無忻樂。</p>
</div>
<div class='div-commentary'><p style="margin-left:1em">怖畏生死急求自度於悲智門都無喜樂。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以樂小不求大利其意如何。</p>
</div>
<div class='div-orig'><p>一切諸法皆悉空寂。</p>
</div>
<div class='div-commentary'><p style="margin-left:1em">於大乘見世出世間一切法相性本空寂。</p>
</div>
<div class='div-orig'><p>無生無滅。</p>
</div>
<div class='div-commentary'><p style="margin-left:1em">法性本寂來無所從故不生也生則有滅本既無生故不滅也。</p>
</div>
<div class='div-orig'><p>無大無小。</p>
</div>
<div class='div-commentary'><p style="margin-left:1em">於方便教分大小乘圓頓教中全粗即妙大外無小點小即大唯一圓融無大無小。</p>
</div>
<div class='div-orig'><p>無漏無為。</p>
</div>
<div class='div-commentary'><p style="margin-left:1em">以性空故本來清淨無有滲漏無有作為。</p>
</div>
<div class='div-orig'><p>如是思惟。</p>
</div>
<div class='div-commentary'><p style="margin-left:1em">如是妙解正念思惟。</p>
</div>
<div class='div-orig'><p>不生喜樂。</p>
</div>
<div class='div-commentary'><p style="margin-left:1em">初不曾生一念好樂。</p>
</div>
<div class='div-orig'><p>我等長夜。</p>
</div>
<div class='div-commentary'><p style="margin-left:1em">我等在迷長如夜暗但知樂小畏苦求空。</p>
</div>
<div class='div-orig'><p>於佛智慧。</p>
</div>
<div class='div-commentary'><p style="margin-left:1em">於佛世尊無上智慧。</p>
</div>
<div class='div-orig'><p>無貪無著。</p>
</div>
<div class='div-commentary'><p style="margin-left:1em">愛樂名貪慳心名著而由迷故都無貪著。</p>
</div>
<div class='div-orig'><p>無復志願。</p>
</div>
<div class='div-commentary'><p style="margin-left:1em">更無有志願求佛道。</p>
</div>
<div class='div-orig'><p>而自於法。</p>
</div>
<div class='div-commentary'><p style="margin-left:1em">而自迷心執於小法。</p>
</div>
<div class='div-orig'><p>謂是究竟。</p>
</div>
<div class='div-commentary'><p style="margin-left:1em">謂證羅漢三界生死皆悉<span class='corr'>已</span>盡不受後身便為畢竟不知界外微細無明全未曾斷非是究竟無上佛道大般涅槃。</p>
</div>
<div class='div-orig'><p>我等長夜修習空法。</p>
</div>
<div class='div-commentary'><p style="margin-left:1em">執小迷大暗於圓乘名為長夜但只修持習於偏空無漏之法。</p>
</div>
<div class='div-orig'><p>得脫三界苦惱之患。</p>
</div>
<div class='div-commentary'><p style="margin-left:1em">斷見思惑得無漏果脫離三界生老病死憂悲苦惱如是之患。</p>
</div>
<div class='div-orig'><p>住最後身有餘涅槃。</p>
</div>
<div class='div-commentary'><p style="margin-left:1em"><span class='corr'>已</span>證四果名最後身見思雖盡尚有身在名為有餘心住空寂名為涅槃。</p>
</div>
<div class='div-orig'><p>佛所教化得道不虗。</p>
</div>
<div class='div-commentary'><p style="margin-left:1em">此小教中生滅之法是佛所說依之修行<span class='corr'>已</span>得聖道是實不虗。</p>
</div>
<div class='div-orig'><p>則為<span class='corr'>已</span>得報佛之恩。</p>
</div>
<div class='div-commentary'><p style="margin-left:1em">則作<span class='corr'>已</span>得隨順佛教報答如來化育之恩。</p>
</div>
<div class='div-orig'><p>我等雖為諸佛子等說菩薩法。</p>
</div>
<div class='div-commentary'><p style="margin-left:1em">般若會中蒙佛加被為諸菩薩說大乘經。</p>
</div>
<div class='div-orig'><p>以求佛道。</p>
</div>
<div class='div-commentary'><p style="margin-left:1em">令大乘機用以修行求成佛道。</p>
</div>
<div class='div-orig'><p>而於是法永無願樂。</p>
</div>
<div class='div-commentary'><p style="margin-left:1em">而於大乘是般若法永無一念好樂之心。</p>
</div>
<div class='div-orig'><p>導師見捨。</p>
</div>
<div class='div-commentary'><p style="margin-left:1em">如來導師而見棄捨。</p>
</div>
<div class='div-orig'><p>觀我心故。</p>
</div>
<div class='div-commentary'><p style="margin-left:1em">觀察我等樂著小法心行之故。</p>
</div>
<div class='div-orig'><p>初不勸進說有實利。</p>
</div>
<div class='div-commentary'><p style="margin-left:1em">都不發言勸勉䇿進說有真實無上利益。</p>
</div>
<div class='div-orig'><p>如富長者知子智劣。</p>
</div>
<div class='div-commentary'><p style="margin-left:1em">合如來心知眾生意。</p>
</div>
<div class='div-orig'><p>以方便力柔伏其心。</p>
</div>
<div class='div-commentary'><p style="margin-left:1em">以方便教智慧之力調柔降伏其虗妄心。</p>
</div>
<div class='div-orig'><p>然後乃付一切財物。</p>
</div>
<div class='div-commentary'><p style="margin-left:1em">如彼長者先調子心後付財物。</p>
</div>
<div class='div-orig'><p>佛亦如是。</p>
</div>
<div class='div-commentary'><p style="margin-left:1em">佛之方便亦如長者。</p>
</div>
<div class='div-orig'><p>現希有事。</p>
</div>
<div class='div-commentary'><p style="margin-left:1em">如佛示現方便智力世間所無名罕有事。</p>
</div>
<div class='div-orig'><p>知樂小者。</p>
</div>
<div class='div-commentary'><p style="margin-left:1em">知諸世問樂小乘者。</p>
</div>
<div class='div-orig'><p>以方便力。</p>
</div>
<div class='div-commentary'><p style="margin-left:1em">用功便力。</p>
</div>
<div class='div-orig'><p>調伏其心。</p>
</div>
<div class='div-commentary'><p style="margin-left:1em">調停制伏其妄心<span class='corr'>已</span>。</p>
</div>
<div class='div-orig'><p>乃教大智。</p>
</div>
<div class='div-commentary'><p style="margin-left:1em">然後乃教佛之大智。</p>
</div>
<div class='div-orig'><p>我等今日得未曾有。</p>
</div>
<div class='div-commentary'><p style="margin-left:1em">我等聲聞今日法會所得密意昔所未有。</p>
</div>
<div class='div-orig'><p>非先所望而今自得。</p>
</div>
<div class='div-commentary'><p style="margin-left:1em">非是本心先有指望而於今日蒙佛開示自然而得。</p>
</div>
<div class='div-orig'><p>如彼窮子得無量寶。</p>
</div>
<div class='div-commentary'><p style="margin-left:1em">聲聞之人從佛得法如彼窮子從父得財。</p>
</div>
<div class='div-orig'><p>世尊我今得道得果。</p>
</div>
<div class='div-commentary'><p style="margin-left:1em">白佛世尊我等今日聞佛妙教得於無上趣佛之道必定當得無上佛果。</p>
</div>
<div class='div-orig'><p>於無漏法。</p>
</div>
<div class='div-commentary'><p style="margin-left:1em">於一佛乘無漏妙法。</p>
</div>
<div class='div-orig'><p>得清淨眼。</p>
</div>
<div class='div-commentary'><p style="margin-left:1em">得實相慧名清淨眼。</p>
</div>
<div class='div-orig'><p>我等長夜持佛淨戒。</p>
</div>
<div class='div-commentary'><p style="margin-left:1em">我等昔來無明長夜修持如來清淨戒行。</p>
</div>
<div class='div-orig'><p>始於今日得其果報。</p>
</div>
<div class='div-commentary'><p style="margin-left:1em">前說小乘是佛方便始於今日聞佛音教得其成佛真實果報。</p>
</div>
<div class='div-orig'><p>法王法中久修梵行。</p>
</div>
<div class='div-commentary'><p style="margin-left:1em">佛為法王於法自在我於法中久年修持清淨梵行。</p>
</div>
<div class='div-orig'><p>今得無漏無上大果。</p>
</div>
<div class='div-commentary'><p style="margin-left:1em">小乘無漏離分段生大乘無漏離變易苦二死俱亡名無上果。</p>
</div>
<div class='div-orig'><p>我等今日真是聲聞。</p>
</div>
<div class='div-commentary'><p style="margin-left:1em">我等昔來聞聲入道名小聲聞今者真是大乘聲聞。</p>
</div>
<div class='div-orig'><p>以佛道聲令一切聞。</p>
</div>
<div class='div-commentary'><p style="margin-left:1em">以成佛道微妙音聲令一切人聞即成佛。</p>
</div>
<div class='div-orig'><p>我等今日真阿羅漢。</p>
</div>
<div class='div-commentary'><p style="margin-left:1em">昔證四果是小羅漢今者入圓是大乘中真阿羅漢。</p>
</div>
<div class='div-orig'><p>於諸世間天人魔梵。</p>
</div>
<div class='div-commentary'><p style="margin-left:1em">於三界中諸天世人魔王梵王。</p>
</div>
<div class='div-orig'><p>普於其中應受供養。</p>
</div>
<div class='div-commentary'><p style="margin-left:1em">普於天人大眾之中以修如來智慧之故皆應受其恭敬供養。</p>
</div>
<div class='div-orig'><p>世尊大恩。</p>
</div>
<div class='div-commentary'><p style="margin-left:1em">世尊於我有大恩德。</p>
</div>
<div class='div-orig'><p>以希有事。</p>
</div>
<div class='div-commentary'><p style="margin-left:1em">以無上法罕有之事。</p>
</div>
<div class='div-orig'><p>憐愍教化利益我等。</p>
</div>
<div class='div-commentary'><p style="margin-left:1em">矜怜哀愍善巧教化饒益我等令入妙道。</p>
</div>
<div class='div-orig'><p>無量億劫誰能報者。</p>
</div>
<div class='div-commentary'><p style="margin-left:1em">經無量劫勤苦修行有誰能報佛之恩者。</p>
</div>
<div class='div-orig'><p>手足供給。</p>
</div>
<div class='div-commentary'><p style="margin-left:1em">手足服役供給走使。</p>
</div>
<div class='div-orig'><p>頭頂禮敬。</p>
</div>
<div class='div-commentary'><p style="margin-left:1em">頭頂至地禮拜恭敬。</p>
</div>
<div class='div-orig'><p>一切供養。</p>
</div>
<div class='div-commentary'><p style="margin-left:1em">以一切物而為供養。</p>
</div>
<div class='div-orig'><p>皆不能報。</p>
</div>
<div class='div-commentary'><p style="margin-left:1em">如上多種皆不足報。</p>
</div>
<div class='div-orig'><p>若以頂戴兩肩荷負。</p>
</div>
<div class='div-commentary'><p style="margin-left:1em">以頂戴佛以肩而擔。</p>
</div>
<div class='div-orig'><p>於恒沙劫盡心恭敬。</p>
</div>
<div class='div-commentary'><p style="margin-left:1em">縱經劫數如恒沙多盡<span class='corr'>己</span>一心而行恭敬。</p>
</div>
<div class='div-orig'><p>又以美膳。</p>
</div>
<div class='div-commentary'><p style="margin-left:1em">美好食膳。</p>
</div>
<div class='div-orig'><p>無量寶衣及諸臥具。</p>
</div>
<div class='div-commentary'><p style="margin-left:1em">以無量種貴價寶衣及諸睡臥床褥之具。</p>
</div>
<div class='div-orig'><p>種種湯藥。</p>
</div>
<div class='div-commentary'><p style="margin-left:1em">或以種種上妙湯藥。</p>
</div>
<div class='div-orig'><p>牛頭栴檀。</p>
</div>
<div class='div-commentary'><p style="margin-left:1em">牛頭山中栴檀妙香。</p>
</div>
<div class='div-orig'><p>及諸珍寶以起塔廟。</p>
</div>
<div class='div-commentary'><p style="margin-left:1em">若以香木及諸寶物為佛起造種種塔廟。</p>
</div>
<div class='div-orig'><p>寶衣布地。</p>
</div>
<div class='div-commentary'><p style="margin-left:1em">即以寶衣而為茵褥。</p>
</div>
<div class='div-orig'><p>如斯等事以用供養。</p>
</div>
<div class='div-commentary'><p style="margin-left:1em">以如上等而為供養。</p>
</div>
<div class='div-orig'><p>於恒沙劫亦不能報。</p>
</div>
<div class='div-commentary'><p style="margin-left:1em">經劫雖久未足報稱。</p>
</div>
<div class='div-orig'><p>諸佛希有。</p>
</div>
<div class='div-commentary'><p style="margin-left:1em">諸佛出世如優曇華時一現耳故云罕有。</p>
</div>
<div class='div-orig'><p>無量無邊不可思議大神通力。</p>
</div>
<div class='div-commentary'><p style="margin-left:1em">佛之神通不可限量無有邊際非是心思及以口議之所能及故云大也。</p>
</div>
<div class='div-orig'><p>無漏無為諸法之王。</p>
</div>
<div class='div-commentary'><p style="margin-left:1em">三惑<span class='corr'>已</span>盡故無滲漏稱性自在故無作為於世出世為大法王。</p>
</div>
<div class='div-orig'><p>能為下劣忍于斯事。</p>
</div>
<div class='div-commentary'><p style="margin-left:1em">以慈悲故能為下小劣弱之機忍耐調柔說于斯事。</p>
</div>
<div class='div-orig'><p>取相凡夫隨宜為說。</p>
</div>
<div class='div-commentary'><p style="margin-left:1em">若遇取相凡鄙之夫佛則隨宜方便為說。</p>
</div>
<div class='div-orig'><p>諸佛於法得最自在。</p>
</div>
<div class='div-commentary'><p style="margin-left:1em">一切諸佛於法門中或漸或頓最得自在。</p>
</div>
<div class='div-orig'><p>知諸眾生種種欲樂及其志力。</p>
</div>
<div class='div-commentary'><p style="margin-left:1em">善知眾生諸根行業種種情欲及其智見任持之力。</p>
</div>
<div class='div-orig'><p>隨所堪任。</p>
</div>
<div class='div-commentary'><p style="margin-left:1em">隨其力量之所堪能。</p>
</div>
<div class='div-orig'><p>以無量喻而為說法。</p>
</div>
<div class='div-commentary'><p style="margin-left:1em">以諸無量種種譬喻而為演說方便之法。</p>
</div>
<div class='div-orig'><p>隨諸眾生宿世善根。</p>
</div>
<div class='div-commentary'><p style="margin-left:1em">隨其宿世所有善根。</p>
</div>
<div class='div-orig'><p>又知成熟未成熟者。</p>
</div>
<div class='div-commentary'><p style="margin-left:1em">知根<span class='corr'>已</span>熟及未熟者。</p>
</div>
<div class='div-orig'><p>種種籌量分別知<span class='corr'>已</span>。</p>
</div>
<div class='div-commentary'><p style="margin-left:1em">如是種種籌度思量分別知其諸根性<span class='corr'>已</span>。</p>
</div>
<div class='div-orig'><p>於一乘道隨宜說三。</p>
</div>
<div class='div-commentary'><p style="margin-left:1em">於一佛乘無上之道方便隨宜作三乘說。</p>
</div></div>
<p class='juan'>妙法蓮華經句解卷第二</p>
</div><!-- end of div[@id='body'] -->
</body></html>