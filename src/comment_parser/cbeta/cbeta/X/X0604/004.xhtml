<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經句解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />妙法蓮華經句解卷第四</p><p class="byline">錢塘廣照沙門　釋　聞達</p>
<div class='div-other'><a id='mulu17' />
<div class='div-orig'><p>妙法蓮華經五百弟子授記品第八</p>
</div>
<div class='div-commentary'><p style="margin-left:1em">方便品云若我弟子自謂阿羅漢辟支佛者不聞不知諸佛如來但教化菩薩事此非佛弟子以是之故諸聲聞人願欲授記求成佛道然此品中如來明云千二百羅漢悉亦當作佛五百羅漢在此數中又第六品佛語大眾我諸弟子其數五百皆當授於記未來世咸得成佛<span class='corr'>已</span>自分明何故復請願佛授記當知前品佛普同說是通記也今此品中請應身記是別記也方便品後身子領悟受華光記法說周也藥草品後四大弟子領解得記譬說周也化城品後樓那尊者受法明記陳如尊者五百羅漢受普明記千二百人次第蒙佛亦與授記第九品阿中難羅睺羅亦各授記二千聲聞同名寶相因緣周也法無異味等為眾生由機不同悟入有異。</p>
</div>
<div class='div-orig'><p>爾時富樓那彌多羅尼子。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>從佛聞是智慧方便。</p>
</div>
<div class='div-commentary'><p style="margin-left:1em">即指前品所說化城方便智慧。</p>
</div>
<div class='div-orig'><p>隨宜說法。</p>
</div>
<div class='div-commentary'><p style="margin-left:1em">隨機宜樂而為說法。</p>
</div>
<div class='div-orig'><p>又聞授諸大弟子阿耨多羅三藐三菩提記。</p>
</div>
<div class='div-commentary'><p style="margin-left:1em">諸大弟子即前二周五人得授成佛記莂。</p>
</div>
<div class='div-orig'><p>復聞宿世因緣之事。</p>
</div>
<div class='div-commentary'><p style="margin-left:1em">即化城品舉昔王子覆講因緣。</p>
</div>
<div class='div-orig'><p>復聞諸佛有大自在神通之力。</p>
</div>
<div class='div-commentary'><p style="margin-left:1em">又聞諸佛有大智慧隨緣自在為佛乘故方便設三神力無礙一切通達。</p>
</div>
<div class='div-orig'><p>得未曾有心淨踊躍。</p>
</div>
<div class='div-commentary'><p style="margin-left:1em">得見未有三種勝事一聞諸佛智慧方便二聞聲聞得受道記三聞諸佛大自在力心地清淨所以喜躍。</p>
</div>
<div class='div-orig'><p>即從座起到於佛前。</p>
</div>
<div class='div-commentary'><p style="margin-left:1em">將有所請先且避席到於佛前。</p>
</div>
<div class='div-orig'><p>頭面禮足却住一面。</p>
</div>
<div class='div-commentary'><p style="margin-left:1em">頭面致敬接足作禮禮<span class='corr'>已</span>却復住立一面。</p>
</div>
<div class='div-orig'><p>瞻仰尊顏目不暫捨。</p>
</div>
<div class='div-commentary'><p style="margin-left:1em">瞻視仰慕佛之尊顏眷戀之深目睛不瞬。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">自心作念。</p>
</div>
<div class='div-orig'><p>世尊甚奇特。</p>
</div>
<div class='div-commentary'><p style="margin-left:1em">世尊甚是希奇尊特。</p>
</div>
<div class='div-orig'><p>所為希有。</p>
</div>
<div class='div-commentary'><p style="margin-left:1em">佛之所為最是罕有。</p>
</div>
<div class='div-orig'><p>隨順世間若干種性。</p>
</div>
<div class='div-commentary'><p style="margin-left:1em">善能隨順世間眾生有若干等種種之性。</p>
</div>
<div class='div-orig'><p>以方便知見而為說法。</p>
</div>
<div class='div-commentary'><p style="margin-left:1em">以方便智而為眾生說種種法。</p>
</div>
<div class='div-orig'><p>拔出眾生處處貪著。</p>
</div>
<div class='div-commentary'><p style="margin-left:1em">眾生之性無種不貪佛慈悲故隨病與藥拔出諸處種種毒根。</p>
</div>
<div class='div-orig'><p>我等於佛功德言不能宣。</p>
</div>
<div class='div-commentary'><p style="margin-left:1em">我等於佛所有功德以智劣故不能宣揚。</p>
</div>
<div class='div-orig'><p>唯佛世尊。</p>
</div>
<div class='div-commentary'><p style="margin-left:1em">唯有吾佛大覺世尊。</p>
</div>
<div class='div-orig'><p>能知我等深心本願。</p>
</div>
<div class='div-commentary'><p style="margin-left:1em">善能知我及以眾等求佛深心本時大願。</p>
</div>
<div class='div-orig'><p>爾時佛告諸比丘。</p>
</div>
<div class='div-commentary'><p style="margin-left:1em">佛語在會諸比丘眾。</p>
</div>
<div class='div-orig'><p>汝等見是富樓那彌多羅尼子不。</p>
</div>
<div class='div-commentary'><p style="margin-left:1em">名如序品即滿慈子汝等比丘見此人不。</p>
</div>
<div class='div-orig'><p>我常稱其於說法人中最為第一。</p>
</div>
<div class='div-commentary'><p style="margin-left:1em">十大弟子唯富樓那說法第一。</p>
</div>
<div class='div-orig'><p>亦常歎其種種功德。</p>
</div>
<div class='div-commentary'><p style="margin-left:1em">我亦常歎其人所植種種智慧神通功德。</p>
</div>
<div class='div-orig'><p>精勤護持助宣我法。</p>
</div>
<div class='div-commentary'><p style="margin-left:1em">精勤不懈善能護持助化宣揚佛之正法。</p>
</div>
<div class='div-orig'><p>能於四眾示教利喜。</p>
</div>
<div class='div-commentary'><p style="margin-left:1em">能於天人四眾之中開示教導利益令喜。</p>
</div>
<div class='div-orig'><p>具足解釋佛之正法。</p>
</div>
<div class='div-commentary'><p style="margin-left:1em">盡能具足解釋佛法。</p>
</div>
<div class='div-orig'><p>而大饒益同梵行者。</p>
</div>
<div class='div-commentary'><p style="margin-left:1em">大能饒益同聞佛法修淨行者。</p>
</div>
<div class='div-orig'><p>自捨如來無能盡其言論之辨。</p>
</div>
<div class='div-commentary'><p style="margin-left:1em">自從除了大覺如來餘無有人能窮其辯。</p>
</div>
<div class='div-orig'><p>汝等勿謂富樓那但能護持助宣我法。</p>
</div>
<div class='div-commentary'><p style="margin-left:1em">汝等莫謂此滿慈子但只能護助宣釋迦所說之法。</p>
</div>
<div class='div-orig'><p>亦於過去九十億諸佛所。</p>
</div>
<div class='div-commentary'><p style="margin-left:1em">又於過去久劫佛所。</p>
</div>
<div class='div-orig'><p>護持助宣佛之正法。</p>
</div>
<div class='div-commentary'><p style="margin-left:1em">愛護奉持贊助宣揚諸佛之法。</p>
</div>
<div class='div-orig'><p>於彼說法人中亦最第一。</p>
</div>
<div class='div-commentary'><p style="margin-left:1em">於彼過去諸佛之所說法人中亦為最上。</p>
</div>
<div class='div-orig'><p>又於諸佛所說空法。</p>
</div>
<div class='div-commentary'><p style="margin-left:1em">又於諸佛金口所說空寂之法。</p>
</div>
<div class='div-orig'><p>明了通達得四無礙智。</p>
</div>
<div class='div-commentary'><p style="margin-left:1em">於諸法性悉皆明達證得四種無礙之智一者法無礙智二者義無礙智三者詞無礙智四者樂說無礙智。</p>
</div>
<div class='div-orig'><p>常能審諦清淨說法無有疑惑。</p>
</div>
<div class='div-commentary'><p style="margin-left:1em">以有智故常能於法審實諦當離染清淨如法而說無有狐疑惑亂之心。</p>
</div>
<div class='div-orig'><p>具足菩薩神通之力。</p>
</div>
<div class='div-commentary'><p style="margin-left:1em">具足大乘菩薩所證一切神通智慧之力。</p>
</div>
<div class='div-orig'><p>隨其壽命常修梵行。</p>
</div>
<div class='div-commentary'><p style="margin-left:1em">隨其諸佛所應壽量常於佛所修諸淨行。</p>
</div>
<div class='div-orig'><p>彼佛世人咸皆謂之實是聲聞。</p>
</div>
<div class='div-commentary'><p style="margin-left:1em">而富樓那本是菩薩隱實揚權示聲聞相彼諸佛所世間之人見迹迷本咸謂尊者實是聲聞。</p>
</div>
<div class='div-orig'><p>而富樓那以斯方便。</p>
</div>
<div class='div-commentary'><p style="margin-left:1em">以此示迹巧權方便。</p>
</div>
<div class='div-orig'><p>饒益無量百千眾生。</p>
</div>
<div class='div-commentary'><p style="margin-left:1em">饒潤利益無量機緣。</p>
</div>
<div class='div-orig'><p>又化無量阿僧祇人令立阿耨多羅三藐三菩提。</p>
</div>
<div class='div-commentary'><p style="margin-left:1em">又復化導無數種人令其立志修等正覺。</p>
</div>
<div class='div-orig'><p>為淨佛土故。</p>
</div>
<div class='div-commentary'><p style="margin-left:1em">為欲清淨佛土之故。</p>
</div>
<div class='div-orig'><p>常作佛事教化眾生。</p>
</div>
<div class='div-commentary'><p style="margin-left:1em">隨佛所行名作佛事以<span class='corr'>己</span>所得轉化他人。</p>
</div>
<div class='div-orig'><p>諸比丘富樓那亦於七佛。</p>
</div>
<div class='div-commentary'><p style="margin-left:1em">於過去世七佛之所。</p>
</div>
<div class='div-orig'><p>說法人中而得第一。</p>
</div>
<div class='div-commentary'><p style="margin-left:1em">說法最妙皆推第一。</p>
</div>
<div class='div-orig'><p>今於我所說法人中亦為第一。</p>
</div>
<div class='div-commentary'><p style="margin-left:1em">如昔無異。</p>
</div>
<div class='div-orig'><p>於賢劫中當來諸佛說法人中亦復第一。</p>
</div>
<div class='div-commentary'><p style="margin-left:1em">釋迦正當賢劫第四樓那於彼未來佛所說法人中亦為第一。</p>
</div>
<div class='div-orig'><p>而皆護持助宣佛法。</p>
</div>
<div class='div-commentary'><p style="margin-left:1em">於佛佛所悉皆如是。</p>
</div>
<div class='div-orig'><p>亦於未來護持助宣無量無邊諸佛之法。</p>
</div>
<div class='div-commentary'><p style="margin-left:1em">非特賢劫於未來世無邊佛所亦皆護持助宣正法。</p>
</div>
<div class='div-orig'><p>教化饒益無量眾生。</p>
</div>
<div class='div-commentary'><p style="margin-left:1em">教訓化誘饒益群生。</p>
</div>
<div class='div-orig'><p>令立阿耨多羅三藐三菩提。</p>
</div>
<div class='div-commentary'><p style="margin-left:1em">令其立志求於無上正等正覺。</p>
</div>
<div class='div-orig'><p>為淨佛土故。</p>
</div>
<div class='div-commentary'><p style="margin-left:1em">為欲清淨成佛國土。</p>
</div>
<div class='div-orig'><p>常勤精進教化眾生。</p>
</div>
<div class='div-commentary'><p style="margin-left:1em">常常勤苦修精進行化諸群生。</p>
</div>
<div class='div-orig'><p>漸漸具足菩薩之道。</p>
</div>
<div class='div-commentary'><p style="margin-left:1em">如是積劫漸漸修行具足菩薩所行之道。</p>
</div>
<div class='div-orig'><p>過無量阿僧祇劫。</p>
</div>
<div class='div-commentary'><p style="margin-left:1em">經過無量無數劫波。</p>
</div>
<div class='div-orig'><p>當於此土得阿耨多羅三藐三菩提。</p>
</div>
<div class='div-commentary'><p style="margin-left:1em">此土即是娑婆世界得成無上正徧知覺。</p>
</div>
<div class='div-orig'><p>號曰法明。</p>
</div>
<div class='div-commentary'><p style="margin-left:1em">尊者因地於諸佛法明了通達故至得果號曰法明從因得也。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">此上十號如序品解。</p>
</div>
<div class='div-orig'><p>其佛以恒河沙等三千大千世界為一佛土。</p>
</div>
<div class='div-commentary'><p style="margin-left:1em">言所化境如是廣大。</p>
</div>
<div class='div-orig'><p>七寶為地。</p>
</div>
<div class='div-commentary'><p style="margin-left:1em">因作七支善根功德果上報土七寶莊嚴。</p>
</div>
<div class='div-orig'><p>地平如掌。</p>
</div>
<div class='div-commentary'><p style="margin-left:1em">佛心平故地面亦平。</p>
</div>
<div class='div-orig'><p>無有山陵溪㵎溝壑。</p>
</div>
<div class='div-commentary'><p style="margin-left:1em">人心暴慢猶若高山稜層高峻貪欲熾盛喻如溪㵎吞納眾流陰險如溝虗偽如壑佛土平正一切無也。</p>
</div>
<div class='div-orig'><p>七寶臺觀充滿其中。</p>
</div>
<div class='div-commentary'><p style="margin-left:1em">亭臺觀宇所遊之處皆功德成故云寶也處處皆然故云充滿。</p>
</div>
<div class='div-orig'><p>諸天宮殿近處虗空。</p>
</div>
<div class='div-commentary'><p style="margin-left:1em">上品戒善生欲界天四無量心生色界天四種空定生無色天指上功德即是所居天宮寶殿依空入道故云近處。</p>
</div>
<div class='div-orig'><p>人天交接兩得相見。</p>
</div>
<div class='div-commentary'><p style="margin-left:1em">約事相說如釋迦尊從忉利天下閻浮提化現寶階接於地面人天兩處互得相見約理而說人修上善得生天上諸天降德下生人間事相顯然兩得相見。</p>
</div>
<div class='div-orig'><p>無諸惡道亦無女人。</p>
</div>
<div class='div-commentary'><p style="margin-left:1em">同居穢土有四惡道及以女人今法明佛同居淨土故無惡道及女人也。</p>
</div>
<div class='div-orig'><p>一切眾生皆以化生無有婬欲。</p>
</div>
<div class='div-commentary'><p style="margin-left:1em">從法化生故無淫欲修成法身故非苦道。</p>
</div>
<div class='div-orig'><p>得大神通身出光明飛行自在。</p>
</div>
<div class='div-commentary'><p style="margin-left:1em">以定力故得有神通身出光明從戒定慧三學而生飛行自在即神境通。</p>
</div>
<div class='div-orig'><p>志念堅固精進智慧。</p>
</div>
<div class='div-commentary'><p style="margin-left:1em">建志舉念皆悉堅固常勤精進有大智慧。</p>
</div>
<div class='div-orig'><p>普皆金色三十二相而自莊嚴。</p>
</div>
<div class='div-commentary'><p style="margin-left:1em">國中之人身皆金色金之色黃是中方色因修中道清淨勝行所以感報身真金色三十二種大人相好以自嚴身。</p>
</div>
<div class='div-orig'><p>其國眾生常以二食。</p>
</div>
<div class='div-commentary'><p style="margin-left:1em">常以二種而為淨食。</p>
</div>
<div class='div-orig'><p>一者法喜食。</p>
</div>
<div class='div-commentary'><p style="margin-left:1em">聞法歡喜心地充足名法喜食。</p>
</div>
<div class='div-orig'><p>二者禪悅食。</p>
</div>
<div class='div-commentary'><p style="margin-left:1em">修習佛定得安隱樂名禪悅食。</p>
</div>
<div class='div-orig'><p>有無量阿僧祇千萬億那由他諸菩薩眾。</p>
</div>
<div class='div-commentary'><p style="margin-left:1em">大乘菩薩數甚眾多。</p>
</div>
<div class='div-orig'><p>得大神通四無礙智。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>善能教化眾生之類。</p>
</div>
<div class='div-commentary'><p style="margin-left:1em">神通無礙故能善化。</p>
</div>
<div class='div-orig'><p>其聲聞眾算數校計所不能知。</p>
</div>
<div class='div-commentary'><p style="margin-left:1em">言其多也。</p>
</div>
<div class='div-orig'><p>皆得具足六通三明及八解脫。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>其佛國土。</p>
</div>
<div class='div-commentary'><p style="margin-left:1em">其法明佛所應之土。</p>
</div>
<div class='div-orig'><p>有如是等。</p>
</div>
<div class='div-commentary'><p style="margin-left:1em">即上所明依正二報。</p>
</div>
<div class='div-orig'><p>無量功得莊嚴成就。</p>
</div>
<div class='div-commentary'><p style="margin-left:1em">以諸功德而以莊嚴。</p>
</div>
<div class='div-orig'><p>劫名寶明。</p>
</div>
<div class='div-commentary'><p style="margin-left:1em">時多眾寶而復明耀故曰寶明。</p>
</div>
<div class='div-orig'><p>國名善淨。</p>
</div>
<div class='div-commentary'><p style="margin-left:1em">國多善人而復清淨。</p>
</div>
<div class='div-orig'><p>其佛壽命無量阿僧祇劫。</p>
</div>
<div class='div-commentary'><p style="margin-left:1em">佛智所知本有數量人天莫數故云無量乃是有量之無量也。</p>
</div>
<div class='div-orig'><p>法住甚久。</p>
</div>
<div class='div-commentary'><p style="margin-left:1em">正法像法住世甚久。</p>
</div>
<div class='div-orig'><p>佛滅度後。</p>
</div>
<div class='div-commentary'><p style="margin-left:1em">彼法明佛入滅之後。</p>
</div>
<div class='div-orig'><p>起七寶塔徧滿其國。</p>
</div>
<div class='div-commentary'><p style="margin-left:1em">眾多弟子以七珍寶為佛起塔供養舍利徧滿所化善淨國中。</p>
</div>
<div class='div-orig'><p>爾時世尊欲重宣此義而說偈言諸比丘諦聽。</p>
</div>
<div class='div-commentary'><p style="margin-left:1em">誡眾諦心聽佛所說。</p>
</div>
<div class='div-orig'><p>佛子所行道。</p>
</div>
<div class='div-commentary'><p style="margin-left:1em">佛子樓那所行之道。</p>
</div>
<div class='div-orig'><p>善學方便故不可得思議。</p>
</div>
<div class='div-commentary'><p style="margin-left:1em">善能習學方便慧故心思口議所不能及。</p>
</div>
<div class='div-orig'><p>知眾樂小法而畏於大智。</p>
</div>
<div class='div-commentary'><p style="margin-left:1em">知聲聞眾樂於小法而復怖畏菩薩大智。</p>
</div>
<div class='div-orig'><p>是故諸菩薩作聲聞緣覺。</p>
</div>
<div class='div-commentary'><p style="margin-left:1em">菩薩化身現作聲聞及以緣覺。</p>
</div>
<div class='div-orig'><p>以無數方便化諸眾生類。</p>
</div>
<div class='div-commentary'><p style="margin-left:1em">以諸無數萬億方便化誘一切眾生之類。</p>
</div>
<div class='div-orig'><p>自說是聲聞去佛道甚遠。</p>
</div>
<div class='div-commentary'><p style="margin-left:1em">口自說言體是聲聞去於佛道甚是隔遠。</p>
</div>
<div class='div-orig'><p>度脫無量眾皆悉得成就。</p>
</div>
<div class='div-commentary'><p style="margin-left:1em">以是方便度無量眾令得成就出世之道。</p>
</div>
<div class='div-orig'><p>雖少欲懈怠漸當令作佛。</p>
</div>
<div class='div-commentary'><p style="margin-left:1em">所化之眾雖則樂小於一乘道而生懈惓漸以此法而誘掖之當令作佛。</p>
</div>
<div class='div-orig'><p>內秘菩薩行外現是聲聞。</p>
</div>
<div class='div-commentary'><p style="margin-left:1em">內則秘藏菩薩之行外則示現聲聞之形。</p>
</div>
<div class='div-orig'><p>少欲厭生死實自淨佛土。</p>
</div>
<div class='div-commentary'><p style="margin-left:1em">外作聲聞行小欲法厭離生死內心實自游戲神通淨佛國土。</p>
</div>
<div class='div-orig'><p>示眾有三毒又現邪見相。</p>
</div>
<div class='div-commentary'><p style="margin-left:1em">示三毒者如身子懷嗔難陀著欲現邪見者如三迦葉及須菩提先事梵志。</p>
</div>
<div class='div-orig'><p>我弟子如是方便度眾生。</p>
</div>
<div class='div-commentary'><p style="margin-left:1em">此四攝中同事行也與之同事示行三毒現邪見相誘彼迷者易得相從。</p>
</div>
<div class='div-orig'><p>若我具足說種種現化事。</p>
</div>
<div class='div-commentary'><p style="margin-left:1em">若佛一一具說方便示現之事。</p>
</div>
<div class='div-orig'><p>眾生聞是者心則懷疑惑。</p>
</div>
<div class='div-commentary'><p style="margin-left:1em">今但略說不敢盡言恐諸聞者生疑惑故。</p>
</div>
<div class='div-orig'><p>今此富樓那於昔千億佛。</p>
</div>
<div class='div-commentary'><p style="margin-left:1em">而此樓那久於過去諸佛之所。</p>
</div>
<div class='div-orig'><p>勤修所行道。</p>
</div>
<div class='div-commentary'><p style="margin-left:1em">勤修大乘菩薩所行清淨之道。</p>
</div>
<div class='div-orig'><p>宣護諸佛法。</p>
</div>
<div class='div-commentary'><p style="margin-left:1em">宣揚護持諸佛之法。</p>
</div>
<div class='div-orig'><p>為求無上慧。</p>
</div>
<div class='div-commentary'><p style="margin-left:1em">為求如來無上智慧。</p>
</div>
<div class='div-orig'><p>而於諸佛所現居弟子上。</p>
</div>
<div class='div-commentary'><p style="margin-left:1em">於諸佛所說法第一現居一切弟子之上。</p>
</div>
<div class='div-orig'><p>多聞有智慧。</p>
</div>
<div class='div-commentary'><p style="margin-left:1em">廣學多聞有大智慧。</p>
</div>
<div class='div-orig'><p>所說無所畏。</p>
</div>
<div class='div-commentary'><p style="margin-left:1em">其所說法得四無畏。</p>
</div>
<div class='div-orig'><p>能令眾歡喜。</p>
</div>
<div class='div-commentary'><p style="margin-left:1em">能令聽者生歡喜心。</p>
</div>
<div class='div-orig'><p>未曾有疲倦。</p>
</div>
<div class='div-commentary'><p style="margin-left:1em">未曾見有疲倦之相。</p>
</div>
<div class='div-orig'><p>而以助佛事。</p>
</div>
<div class='div-commentary'><p style="margin-left:1em">而以小化助揚佛事。</p>
</div>
<div class='div-orig'><p><span class='corr'>已</span>度大神通。</p>
</div>
<div class='div-commentary'><p style="margin-left:1em"><span class='corr'>已</span>度生死得大神通。</p>
</div>
<div class='div-orig'><p>具四無礙智。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>知諸根利鈍。</p>
</div>
<div class='div-commentary'><p style="margin-left:1em">知諸眾生根性利鈍。</p>
</div>
<div class='div-orig'><p>常說清淨法演暢如是義。</p>
</div>
<div class='div-commentary'><p style="margin-left:1em">常說清淨無上妙法流通演暢如是之義。</p>
</div>
<div class='div-orig'><p>教諸千億眾令住大乘法。</p>
</div>
<div class='div-commentary'><p style="margin-left:1em">教諸無數千億之眾令得住於大乘法中。</p>
</div>
<div class='div-orig'><p>而自淨佛土。</p>
</div>
<div class='div-commentary'><p style="margin-left:1em">雖現聲聞而心常自清淨佛土。</p>
</div>
<div class='div-orig'><p>未來亦供養無量無數佛。</p>
</div>
<div class='div-commentary'><p style="margin-left:1em">供養諸佛修福分也。</p>
</div>
<div class='div-orig'><p>護助宣正法亦自淨佛土。</p>
</div>
<div class='div-commentary'><p style="margin-left:1em">外現劣形助宣正法內秘真心自淨佛土。</p>
</div>
<div class='div-orig'><p>常以諸方便說法無所畏。</p>
</div>
<div class='div-commentary'><p style="margin-left:1em">常以諸多善巧方便說於妙法心無所畏。</p>
</div>
<div class='div-orig'><p>度不可計眾成就一切智。</p>
</div>
<div class='div-commentary'><p style="margin-left:1em">所度之眾不可計量皆令成就一切智慧。</p>
</div>
<div class='div-orig'><p>供養諸如來護持法寶藏。</p>
</div>
<div class='div-commentary'><p style="margin-left:1em">供佛修福說法修慧。</p>
</div>
<div class='div-orig'><p>其後得成佛號名曰法明。</p>
</div>
<div class='div-commentary'><p style="margin-left:1em">應身名也。</p>
</div>
<div class='div-orig'><p>其國名善淨七寶所合成。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>劫名為寶明。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>菩薩眾甚多其數無量億。</p>
</div>
<div class='div-commentary'><p style="margin-left:1em">所度多也。</p>
</div>
<div class='div-orig'><p>皆度大神通威德力具足充滿其國土。</p>
</div>
<div class='div-commentary'><p style="margin-left:1em">皆<span class='corr'>已</span>度脫得大神通威德具足徧滿其國。</p>
</div>
<div class='div-orig'><p>聲聞亦無數。</p>
</div>
<div class='div-commentary'><p style="margin-left:1em">聲聞之眾亦復無數。</p>
</div>
<div class='div-orig'><p>二明八解脫得四無礙智。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>以是等為僧。</p>
</div>
<div class='div-commentary'><p style="margin-left:1em">以如是等小教果人無漏功德名之為僧。</p>
</div>
<div class='div-orig'><p>其國諸眾生婬欲皆<span class='corr'>已</span>斷純一變化生。</p>
</div>
<div class='div-commentary'><p style="margin-left:1em">國無惡道及以女人斷婬欲相純變化生。</p>
</div>
<div class='div-orig'><p>具相莊嚴身。</p>
</div>
<div class='div-commentary'><p style="margin-left:1em">身紫金色三十二相以自莊嚴。</p>
</div>
<div class='div-orig'><p>法喜禪悅食。</p>
</div>
<div class='div-commentary'><p style="margin-left:1em">法喜開慧禪悅安心即以定慧而為法食。</p>
</div>
<div class='div-orig'><p>更無餘食想。</p>
</div>
<div class='div-commentary'><p style="margin-left:1em">更無餘外分段食想。</p>
</div>
<div class='div-orig'><p>無有諸女人。</p>
</div>
<div class='div-commentary'><p style="margin-left:1em">皆變化生。</p>
</div>
<div class='div-orig'><p>亦無諸惡道。</p>
</div>
<div class='div-commentary'><p style="margin-left:1em">尚無惡名何況有實。</p>
</div>
<div class='div-orig'><p>富樓那比丘功德悉成滿。</p>
</div>
<div class='div-commentary'><p style="margin-left:1em">一切功德成就滿足。</p>
</div>
<div class='div-orig'><p>當得斯淨土。</p>
</div>
<div class='div-commentary'><p style="margin-left:1em">當得如此同居淨土。</p>
</div>
<div class='div-orig'><p>賢聖眾甚多。</p>
</div>
<div class='div-commentary'><p style="margin-left:1em">菩薩聲聞人天之眾不可數知。</p>
</div>
<div class='div-orig'><p>如是無量事我今但略說。</p>
</div>
<div class='div-commentary'><p style="margin-left:1em">略如上說恐聞生疑不敢具舉。</p>
</div>
<div class='div-orig'><p>爾時千二百阿羅漢心自在者。</p>
</div>
<div class='div-commentary'><p style="margin-left:1em">千二百人皆證無學煩惱<span class='corr'>已</span>盡名自在者。</p>
</div>
<div class='div-orig'><p>作是念。</p>
</div>
<div class='div-commentary'><p style="margin-left:1em">心作是念。</p>
</div>
<div class='div-orig'><p>我等歡喜得未曾有。</p>
</div>
<div class='div-commentary'><p style="margin-left:1em">我等眾人得聞樓那受記成佛自亦有分所以歡喜歎未曾有。</p>
</div>
<div class='div-orig'><p>若世尊各見授記如餘大弟子者不亦快乎。</p>
</div>
<div class='div-commentary'><p style="margin-left:1em">若蒙世尊各見我等深心本願亦為授記如前上首諸弟子者豈不快也。</p>
</div>
<div class='div-orig'><p>佛知此等心之所念。</p>
</div>
<div class='div-commentary'><p style="margin-left:1em">佛他心通知此眾人作此念言欲求授記。</p>
</div>
<div class='div-orig'><p>告摩訶迦葉。</p>
</div>
<div class='div-commentary'><p style="margin-left:1em">迦葉尊者前<span class='corr'>已</span>授記今佛告者是眾首故。</p>
</div>
<div class='div-orig'><p>是千二百阿羅漢。</p>
</div>
<div class='div-commentary'><p style="margin-left:1em">此千二百即三迦葉一千弟子目連身子所有弟子共二百人。</p>
</div>
<div class='div-orig'><p>我今當現前次第與授阿耨多羅三藐三菩提記。</p>
</div>
<div class='div-commentary'><p style="margin-left:1em">言現前者現與授記言次第者從節次來阿耨等者即成無上正等正覺。</p>
</div>
<div class='div-orig'><p>於此眾中我大弟子憍陳如比丘。</p>
</div>
<div class='div-commentary'><p style="margin-left:1em">即鹿野中初度五人陳如為首此大知識。</p>
</div>
<div class='div-orig'><p>當供養六萬二千億佛。</p>
</div>
<div class='div-commentary'><p style="margin-left:1em">六萬二千即是表斷六十二億無明煩惱隨順佛言淨諸塵或名供養佛。</p>
</div>
<div class='div-orig'><p>然後得成為佛號曰普明。</p>
</div>
<div class='div-commentary'><p style="margin-left:1em">因中解了達法本際果上成佛故號普明。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>其五百阿羅漢優樓頻螺迦葉伽耶迦葉那提迦葉。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>迦留陀夷。</p>
</div>
<div class='div-commentary'><p style="margin-left:1em">此云黑光從相為名。</p>
</div>
<div class='div-orig'><p>優陀夷。</p>
</div>
<div class='div-commentary'><p style="margin-left:1em">此云出現以日出時尊者生故阿難弟子。</p>
</div>
<div class='div-orig'><p>阿㝹樓䭾離婆多劫賓那薄拘羅。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>周陀莎伽陀等。</p>
</div>
<div class='div-commentary'><p style="margin-left:1em">亦云周利槃陀伽亦云周利特迦此翻大小路邊母從夫遊將欲還國於差路處而生尊者故立此名等即五百。</p>
</div>
<div class='div-orig'><p>皆當得阿耨多羅三藐三菩提。</p>
</div>
<div class='div-commentary'><p style="margin-left:1em">皆當得成無上正覺。</p>
</div>
<div class='div-orig'><p>盡同一號名曰普明。</p>
</div>
<div class='div-commentary'><p style="margin-left:1em">五百弟子同一名號。</p>
</div>
<div class='div-orig'><p>爾時世尊欲重宣此義而說偈言憍陳如比丘當見無量佛。</p>
</div>
<div class='div-commentary'><p style="margin-left:1em">於當來世見無量佛承事供養。</p>
</div>
<div class='div-orig'><p>過阿僧祇劫乃成等正覺。</p>
</div>
<div class='div-commentary'><p style="margin-left:1em">過無數劫然後乃成。</p>
</div>
<div class='div-orig'><p>常放大光明具足諸神通。</p>
</div>
<div class='div-commentary'><p style="margin-left:1em">放光表智神通表定。</p>
</div>
<div class='div-orig'><p>名聞徧十方一切之所敬。</p>
</div>
<div class='div-commentary'><p style="margin-left:1em">名字聞望徧滿十方為一切眾之所敬仰。</p>
</div>
<div class='div-orig'><p>常說無上道故號為普明。</p>
</div>
<div class='div-commentary'><p style="margin-left:1em">說法即是普放慧光照燭一切故號普明。</p>
</div>
<div class='div-orig'><p>其國土清淨。</p>
</div>
<div class='div-commentary'><p style="margin-left:1em">依報勝也。</p>
</div>
<div class='div-orig'><p>菩薩皆勇猛。</p>
</div>
<div class='div-commentary'><p style="margin-left:1em">正報勝也。</p>
</div>
<div class='div-orig'><p>咸陞妙樓閣。</p>
</div>
<div class='div-commentary'><p style="margin-left:1em">一切道品名為樓閣菩薩進趣名之為陞。</p>
</div>
<div class='div-orig'><p>遊諸十方國。</p>
</div>
<div class='div-commentary'><p style="margin-left:1em">十方即是表十界也徧遊法界修諸功德。</p>
</div>
<div class='div-orig'><p>以無上供具奉獻於諸佛。</p>
</div>
<div class='div-commentary'><p style="margin-left:1em">具即是器如薩埵捨身藥王燃臂皆名上供。</p>
</div>
<div class='div-orig'><p>作是供養<span class='corr'>已</span>心懷大歡喜。</p>
</div>
<div class='div-commentary'><p style="margin-left:1em">如是作法修妙供<span class='corr'>已</span>心懷暢悅生大歡喜。</p>
</div>
<div class='div-orig'><p>須臾還本國有如是神力。</p>
</div>
<div class='div-commentary'><p style="margin-left:1em">徧供十方須臾還國何其速也蓋以心想神力之故一念既徧一塵亦徧心徧法徧不離剎那如禮懺時運想香華徧十方界而身隨心亦皆徧至未逾念須復本道場其理可見。</p>
</div>
<div class='div-orig'><p>佛壽六萬劫。</p>
</div>
<div class='div-commentary'><p style="margin-left:1em">應身壽量。</p>
</div>
<div class='div-orig'><p>正法住倍壽。</p>
</div>
<div class='div-commentary'><p style="margin-left:1em">十二萬劫。</p>
</div>
<div class='div-orig'><p>像法復倍是。</p>
</div>
<div class='div-commentary'><p style="margin-left:1em">二十四萬劫。</p>
</div>
<div class='div-orig'><p>法滅天人憂。</p>
</div>
<div class='div-commentary'><p style="margin-left:1em">佛法住世為人作眼其法滅時人天皆憂。</p>
</div>
<div class='div-orig'><p>其五百比丘次第當作佛。</p>
</div>
<div class='div-commentary'><p style="margin-left:1em">五百尊者轉次授記我滅之後汝當作佛故云轉次。</p>
</div>
<div class='div-orig'><p>同號曰普明轉次而授記我滅度之後某甲當作佛。</p>
</div>
<div class='div-commentary'><p style="margin-left:1em">意亦同上。</p>
</div>
<div class='div-orig'><p>其所化世間亦如我今日。</p>
</div>
<div class='div-commentary'><p style="margin-left:1em">其補處者亦與前佛化事是同故曰亦如我之一字五百第指今日之言亦是將來第記之語。</p>
</div>
<div class='div-orig'><p>國土之嚴淨。</p>
</div>
<div class='div-commentary'><p style="margin-left:1em">即善淨國。</p>
</div>
<div class='div-orig'><p>及諸神通力。</p>
</div>
<div class='div-commentary'><p style="margin-left:1em">即上種種神通自在變化之力。</p>
</div>
<div class='div-orig'><p>菩薩聲聞眾正法及像法壽命劫多少皆如上所說。</p>
</div>
<div class='div-commentary'><p style="margin-left:1em">五百尊者次第出世劫國名號所化之眾住世壽量正法像法皆與最初普明如來等無有異故通指云皆如上說。</p>
</div>
<div class='div-orig'><p>迦葉汝<span class='corr'>已</span>知五百自在者。</p>
</div>
<div class='div-commentary'><p style="margin-left:1em">佛告迦葉我記五百得自在者汝<span class='corr'>已</span>知之。</p>
</div>
<div class='div-orig'><p>餘諸聲聞眾亦當復如是。</p>
</div>
<div class='div-commentary'><p style="margin-left:1em">千二百人先記五百餘諸聲聞亦復如是。</p>
</div>
<div class='div-orig'><p>其不在此會汝當為宣說。</p>
</div>
<div class='div-commentary'><p style="margin-left:1em">其有今日不預此會而汝迦葉當為宣說。</p>
</div>
<div class='div-orig'><p>爾時五百阿羅漢於佛前得受記<span class='corr'>已</span>歡喜踊躍。</p>
</div>
<div class='div-commentary'><p style="margin-left:1em">五百尊者面於佛前得成佛記故喜躍也。</p>
</div>
<div class='div-orig'><p>即從座起到於佛前。</p>
</div>
<div class='div-commentary'><p style="margin-left:1em">將陳所解故離本坐前詣佛所。</p>
</div>
<div class='div-orig'><p>頭面禮足悔過自責。</p>
</div>
<div class='div-commentary'><p style="margin-left:1em">頭面頂禮佛之雙足自悔前非責<span class='corr'>己</span>昏鈍。</p>
</div>
<div class='div-orig'><p>世尊我等常作是念。</p>
</div>
<div class='div-commentary'><p style="margin-left:1em">說<span class='corr'>己</span>所見。</p>
</div>
<div class='div-orig'><p>自謂<span class='corr'>已</span>得究竟滅度。</p>
</div>
<div class='div-commentary'><p style="margin-left:1em">從佛聞法得成四果便自謂言是究竟道。</p>
</div>
<div class='div-orig'><p>今乃知之如無智者。</p>
</div>
<div class='div-commentary'><p style="margin-left:1em">羅漢雖悟悟<span class='corr'>已</span>還迷而於大乘不能通達今聞佛說始覺失驚如無智者。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">何以無智。</p>
</div>
<div class='div-orig'><p>我等應得如來智慧。</p>
</div>
<div class='div-commentary'><p style="margin-left:1em">我等修行合應證得如來所有功德智慧。</p>
</div>
<div class='div-orig'><p>而便自以小智為足。</p>
</div>
<div class='div-commentary'><p style="margin-left:1em">而即自以聲聞小智便為滿足不求大利。</p>
</div>
<div class='div-orig'><p>世尊譬如有人至親友家醉酒而臥。</p>
</div>
<div class='div-commentary'><p style="margin-left:1em">人喻自身親友譬佛醉喻昏迷酒喻五欲昔大通時從王子化如詣親友得入大乘佛性種子如衣繫珠中間疲倦退大入小貪著小利猶如飲酒長夜不覺猶如醉人。</p>
</div>
<div class='div-orig'><p>是時親友官事當行。</p>
</div>
<div class='div-commentary'><p style="margin-left:1em">喻諸王子此土化終他方緣熟理應往化名為官事捨此趣彼名為當行。</p>
</div>
<div class='div-orig'><p>以無價寶珠繫其衣裏。</p>
</div>
<div class='div-commentary'><p style="margin-left:1em">佛性種子名無價珠今入其身如繫衣下。</p>
</div>
<div class='div-orig'><p>與之而去。</p>
</div>
<div class='div-commentary'><p style="margin-left:1em">謂授法<span class='corr'>已</span>轉化餘方。</p>
</div>
<div class='div-orig'><p>其人醉臥都不覺知。</p>
</div>
<div class='div-commentary'><p style="margin-left:1em">根力淺故無宿命通寧知往事猶如醉人都無所知。</p>
</div>
<div class='div-orig'><p>起<span class='corr'>已</span>游行到於他國。</p>
</div>
<div class='div-commentary'><p style="margin-left:1em">謂捨報<span class='corr'>已</span>轉生餘處。</p>
</div>
<div class='div-orig'><p>為衣食故勤力求索甚大艱難。</p>
</div>
<div class='div-commentary'><p style="margin-left:1em">身無忍力乏慚愧衣心無法滋缺甘露味厭老病死猶如牢獄辛勤萬狀求學小乘如寒求衣如飢求食徧處乞索不能自安。</p>
</div>
<div class='div-orig'><p>若少有所得便以為足。</p>
</div>
<div class='div-commentary'><p style="margin-left:1em">證得小果方便涅槃自謂為足更不進身。</p>
</div>
<div class='div-orig'><p>於後親友會遇見之。</p>
</div>
<div class='div-commentary'><p style="margin-left:1em">喻今靈山師資相遇。</p>
</div>
<div class='div-orig'><p>而作是言咄哉丈夫。</p>
</div>
<div class='div-commentary'><p style="margin-left:1em">言咄哉者警悟之聲言丈夫者許是大器。</p>
</div>
<div class='div-orig'><p>何為衣食乃至如是。</p>
</div>
<div class='div-commentary'><p style="margin-left:1em">何故為於求索衣食乃至枉受如是艱難。</p>
</div>
<div class='div-orig'><p>我昔欲令汝得安樂五欲自恣。</p>
</div>
<div class='div-commentary'><p style="margin-left:1em">我往昔世欲令汝等得安樂故飽足衣食自恣享用。</p>
</div>
<div class='div-orig'><p>於某年日月以無價寶珠繫汝衣裏今故現在。</p>
</div>
<div class='div-commentary'><p style="margin-left:1em">某年日月合大通時八萬餘劫無價寶珠喻於佛性王子說經為下大種如以寶珠繫於衣下今故現在謂雖不覺善種常存。</p>
</div>
<div class='div-orig'><p>而汝不知勤苦憂惱以求自活。</p>
</div>
<div class='div-commentary'><p style="margin-left:1em">而汝不知有大乘種在於身中却學小乘枉受動苦以求自活。</p>
</div>
<div class='div-orig'><p>甚為癡也。</p>
</div>
<div class='div-commentary'><p style="margin-left:1em">甚為可惜真癡迷也。</p>
</div>
<div class='div-orig'><p>汝今可以此寶貿易所須。</p>
</div>
<div class='div-commentary'><p style="margin-left:1em">此寶即佛性貿易即變轉所須即忍辱之衣禪悅之食。</p>
</div>
<div class='div-orig'><p>常可如意無所乏短。</p>
</div>
<div class='div-commentary'><p style="margin-left:1em">常可富足如汝之意於一切時無所缺少。</p>
</div>
<div class='div-orig'><p>佛亦如是。</p>
</div>
<div class='div-commentary'><p style="margin-left:1em">佛亦如彼親友之人。</p>
</div>
<div class='div-orig'><p>為菩薩時。</p>
</div>
<div class='div-commentary'><p style="margin-left:1em">昔在因地作菩薩時。</p>
</div>
<div class='div-orig'><p>教化我等令發一切智心。</p>
</div>
<div class='div-commentary'><p style="margin-left:1em">教訓化導於我眾等令發一切智慧之心。</p>
</div>
<div class='div-orig'><p>而尋廢忘不知不覺。</p>
</div>
<div class='div-commentary'><p style="margin-left:1em">而即於後廢弛遺忘不能了知亦不省覺。</p>
</div>
<div class='div-orig'><p>既得阿羅漢道自謂滅度。</p>
</div>
<div class='div-commentary'><p style="margin-left:1em">及證四果自謂<span class='corr'>已</span>得究竟滅度。</p>
</div>
<div class='div-orig'><p>資生艱難得少為足。</p>
</div>
<div class='div-commentary'><p style="margin-left:1em">斷惡修善辛勤萬狀資生之具甚是艱難得證無學便以為足。</p>
</div>
<div class='div-orig'><p>一切智願猶在不失。</p>
</div>
<div class='div-commentary'><p style="margin-left:1em">昔發大心求一切智此願猶在至今不失。</p>
</div>
<div class='div-orig'><p>今者世尊覺悟我等。</p>
</div>
<div class='div-commentary'><p style="margin-left:1em">今者靈山大覺世尊警覺開悟我等之輩。</p>
</div>
<div class='div-orig'><p>作如是言。</p>
</div>
<div class='div-commentary'><p style="margin-left:1em">作是告言。</p>
</div>
<div class='div-orig'><p>諸比丘汝等所得非究竟滅。</p>
</div>
<div class='div-commentary'><p style="margin-left:1em">汝等所證無學之果乃是小乘非實滅度。</p>
</div>
<div class='div-orig'><p>我久令汝等種佛善根。</p>
</div>
<div class='div-commentary'><p style="margin-left:1em">我從久劫令汝等種佛之善根。</p>
</div>
<div class='div-orig'><p>以方便故示涅槃相。</p>
</div>
<div class='div-commentary'><p style="margin-left:1em">為機怖大以方便力示於小乘寂滅之相。</p>
</div>
<div class='div-orig'><p>而汝謂為實得滅度。</p>
</div>
<div class='div-commentary'><p style="margin-left:1em">而汝認作究竟實滅。</p>
</div>
<div class='div-orig'><p>世尊我今乃知實是菩薩。</p>
</div>
<div class='div-commentary'><p style="margin-left:1em">白言世尊我等今者乃知自身本是菩薩。</p>
</div>
<div class='div-orig'><p>得受阿耨多羅三藐三菩提記。</p>
</div>
<div class='div-commentary'><p style="margin-left:1em">得受應身成佛之記。</p>
</div>
<div class='div-orig'><p>以是因緣。</p>
</div>
<div class='div-commentary'><p style="margin-left:1em">以是蒙記作佛因緣。</p>
</div>
<div class='div-orig'><p>甚大歡喜得未曾有。</p>
</div>
<div class='div-commentary'><p style="margin-left:1em">心中甚覺生大歡喜得所未有。</p>
</div>
<div class='div-orig'><p>爾時阿若憍陳如等。</p>
</div>
<div class='div-commentary'><p style="margin-left:1em">五百羅漢。</p>
</div>
<div class='div-orig'><p>欲重宣此義而說偈言我等聞無上安隱授記聲。</p>
</div>
<div class='div-commentary'><p style="margin-left:1em">我等得聞無上菩提令心安隱授佛記聲。</p>
</div>
<div class='div-orig'><p>歡喜未曾有禮無量智佛。</p>
</div>
<div class='div-commentary'><p style="margin-left:1em">眾心歡喜得所未有頂禮佛足無量智慧萬德世尊。</p>
</div>
<div class='div-orig'><p>今於世尊前自悔諸過咎。</p>
</div>
<div class='div-commentary'><p style="margin-left:1em">今於佛前自悔執小迷昧大乘無量過咎。</p>
</div>
<div class='div-orig'><p>於無量佛寶得少涅槃分。</p>
</div>
<div class='div-commentary'><p style="margin-left:1em">於佛無量大智慧寶但得少分偏空涅槃。</p>
</div>
<div class='div-orig'><p>如無智愚人便自<span class='corr'>已</span>為足。</p>
</div>
<div class='div-commentary'><p style="margin-left:1em">如彼無智愚癡之人便於小法自<span class='corr'>已</span>為足。</p>
</div>
<div class='div-orig'><p>譬如貧窮人往至親友家。</p>
</div>
<div class='div-commentary'><p style="margin-left:1em">貧人喻<span class='corr'>己</span>親友喻佛昔往依佛如去親家。</p>
</div>
<div class='div-orig'><p>其家甚大富具設諸餚膳。</p>
</div>
<div class='div-commentary'><p style="margin-left:1em">實報國土是佛之家功德具足名為大富法相畢陳如諸餚膳雜食曰餚美食曰膳。</p>
</div>
<div class='div-orig'><p>以無價寶珠繫著內衣裏。</p>
</div>
<div class='div-commentary'><p style="margin-left:1em">無價寶珠即佛種性方便受法名為繫珠內衣即喻正報色身。</p>
</div>
<div class='div-orig'><p>默與而捨去時臥不覺知。</p>
</div>
<div class='div-commentary'><p style="margin-left:1em">親友默密繫珠衣下轉化餘國名為捨去我時迷昧如昏醉人不自覺知。</p>
</div>
<div class='div-orig'><p>是人既<span class='corr'>已</span>起遊行詣他國。</p>
</div>
<div class='div-commentary'><p style="margin-left:1em">死而復生猶如醉醒發心修行名之為起忘大習小如遊他國。</p>
</div>
<div class='div-orig'><p>求衣食自濟資生甚艱難。</p>
</div>
<div class='div-commentary'><p style="margin-left:1em">徧處求法莊嚴色心自求涅槃不起化導如彼貧者乞食自濟資生之具甚是艱難。</p>
</div>
<div class='div-orig'><p>得少便為足更不願好者。</p>
</div>
<div class='div-commentary'><p style="margin-left:1em">於少分法便自為足更不發心求於實道。</p>
</div>
<div class='div-orig'><p>不覺內衣裏有無價寶珠。</p>
</div>
<div class='div-commentary'><p style="margin-left:1em">不自覺知內報色心有無價寶藏匿其中。</p>
</div>
<div class='div-orig'><p>與珠之親友後見此貧人。</p>
</div>
<div class='div-commentary'><p style="margin-left:1em">佛出娑婆復見昔時所化之者。</p>
</div>
<div class='div-orig'><p>苦切責之<span class='corr'>己</span>示以所繫珠。</p>
</div>
<div class='div-commentary'><p style="margin-left:1em">二十年中常令除糞斷見思惑方等彈訶般若淘汰名苦切責來至法華開顯佛性知從衣下指出明珠。</p>
</div>
<div class='div-orig'><p>貧人見此珠其心大歡喜。</p>
</div>
<div class='div-commentary'><p style="margin-left:1em">諸聲聞人得見佛性如貧得寶歡喜叵言。</p>
</div>
<div class='div-orig'><p>富有諸財物五欲而自恣。</p>
</div>
<div class='div-commentary'><p style="margin-left:1em">功德法財無量智慧皆悉具足故云富有色香味觸無非三昧隨緣應用廣大自在故云五欲得以自恣。</p>
</div>
<div class='div-orig'><p>我等亦如是。</p>
</div>
<div class='div-commentary'><p style="margin-left:1em">我等聲聞退大入小回心向大亦復如彼貧人無異。</p>
</div>
<div class='div-orig'><p>世尊於長夜常愍見教化。</p>
</div>
<div class='div-commentary'><p style="margin-left:1em">我昔在迷猶如長夜世尊愍見常起教化。</p>
</div>
<div class='div-orig'><p>令種無上願。</p>
</div>
<div class='div-commentary'><p style="margin-left:1em">令我等種無上菩提廣大之願。</p>
</div>
<div class='div-orig'><p>我等無智故不覺亦不知。</p>
</div>
<div class='div-commentary'><p style="margin-left:1em">我等智劣不知往願亦復不能覺有佛性。</p>
</div>
<div class='div-orig'><p>得少涅槃分自足不求餘。</p>
</div>
<div class='div-commentary'><p style="margin-left:1em">既得少分偏空涅槃便謂為足不求大利。</p>
</div>
<div class='div-orig'><p>今佛覺悟我言非實滅度。</p>
</div>
<div class='div-commentary'><p style="margin-left:1em">今佛世尊覺悟我等言所得法非究竟滅。</p>
</div>
<div class='div-orig'><p>得佛無上慧是乃為真滅。</p>
</div>
<div class='div-commentary'><p style="margin-left:1em">得成無上正徧知覺是乃名為真實滅度。</p>
</div>
<div class='div-orig'><p>我今從佛聞授記莊嚴事。</p>
</div>
<div class='div-commentary'><p style="margin-left:1em">我等今者親從佛聞授成佛記國土莊嚴。</p>
</div>
<div class='div-orig'><p>及轉次授決。</p>
</div>
<div class='div-commentary'><p style="margin-left:1em">及以展轉次第授記。</p>
</div>
<div class='div-orig'><p>身心徧歡喜。</p>
</div>
<div class='div-commentary'><p style="margin-left:1em">心歡喜故充徧其身。</p>
</div></div>
<div class='div-other'><a id='mulu18' />
<div class='div-orig'><p>妙法蓮華經授學無學人記品第九</p>
</div>
<div class='div-commentary'><p style="margin-left:1em">五百羅漢千二百人皆<span class='corr'>已</span>授記當來成佛大弟子中阿難多聞羅睺密行眾中上首未蒙記莂應身成佛又學無學共二千人心中亦願聞授記音如來應機故說此品。</p>
</div>
<div class='div-orig'><p>爾時阿難羅睺羅。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">二大弟子同作是念。</p>
</div>
<div class='div-orig'><p>我等每自思惟。</p>
</div>
<div class='div-commentary'><p style="margin-left:1em">我等每自心內思惟。</p>
</div>
<div class='div-orig'><p>設得授記不亦快乎。</p>
</div>
<div class='div-commentary'><p style="margin-left:1em">設或得佛與之授記豈不快乎。</p>
</div>
<div class='div-orig'><p>即從座起到於佛前。</p>
</div>
<div class='div-commentary'><p style="margin-left:1em">將有所請避席進前。</p>
</div>
<div class='div-orig'><p>頭面禮足俱白佛言。</p>
</div>
<div class='div-commentary'><p style="margin-left:1em">頭面禮敬佛之雙足俱同發聲而白佛言。</p>
</div>
<div class='div-orig'><p>世尊我等於此亦應有分。</p>
</div>
<div class='div-commentary'><p style="margin-left:1em">我等於此授記數中亦當有分成佛菩提。</p>
</div>
<div class='div-orig'><p>唯有如來我等所歸。</p>
</div>
<div class='div-commentary'><p style="margin-left:1em">唯佛世尊是我等眾之所依歸。</p>
</div>
<div class='div-orig'><p>又我等為一切世間天人阿脩羅所見知識。</p>
</div>
<div class='div-commentary'><p style="margin-left:1em">又復我等是諸世間天人脩羅四眾八部之所具見眾所知識。</p>
</div>
<div class='div-orig'><p>阿難常為侍者護持法藏。</p>
</div>
<div class='div-commentary'><p style="margin-left:1em">阿難常為如來侍者護持一切法寶之藏。</p>
</div>
<div class='div-orig'><p>羅睺羅是佛之子。</p>
</div>
<div class='div-commentary'><p style="margin-left:1em">羅睺羅者是佛親子。</p>
</div>
<div class='div-orig'><p>若佛見授阿耨多羅三藐三菩提記者。</p>
</div>
<div class='div-commentary'><p style="margin-left:1em">若佛世尊見授我等無上菩提成佛記者。</p>
</div>
<div class='div-orig'><p>我願既滿眾望亦足。</p>
</div>
<div class='div-commentary'><p style="margin-left:1em">我等願心既得圓滿眾人所望亦皆備足。</p>
</div>
<div class='div-orig'><p>爾時學無學聲聞弟子二千人。</p>
</div>
<div class='div-commentary'><p style="margin-left:1em">是二千人兼學無學在千二百無學之外。</p>
</div>
<div class='div-orig'><p>皆從座起偏袒右肩到於佛前一心合掌瞻仰世尊如阿難羅睺羅所願住立一面。</p>
</div>
<div class='div-commentary'><p style="margin-left:1em">諸人心念同二尊者但不發言在一面立。</p>
</div>
<div class='div-orig'><p>爾時佛告阿難汝於來世當得作佛。</p>
</div>
<div class='div-commentary'><p style="margin-left:1em">於未來世當成佛道。</p>
</div>
<div class='div-orig'><p>號山海慧自在通王。</p>
</div>
<div class='div-commentary'><p style="margin-left:1em">阿難智慧山藏海納神通廣大卷舒自在將來成佛為法中王號山海慧自在通王。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>當供養六十二億諸佛。</p>
</div>
<div class='div-commentary'><p style="margin-left:1em">隨順佛語名供養供六十二億即表斷除六十二見。</p>
</div>
<div class='div-orig'><p>護持法藏。</p>
</div>
<div class='div-commentary'><p style="margin-left:1em">於諸佛所擁護受持一切法藏。</p>
</div>
<div class='div-orig'><p>然後得阿耨多羅三藐三菩提。</p>
</div>
<div class='div-commentary'><p style="margin-left:1em">具修諸度乃成正覺。</p>
</div>
<div class='div-orig'><p>教化二十千萬億恒河沙諸菩薩等令成阿耨多羅三藐三菩提。</p>
</div>
<div class='div-commentary'><p style="margin-left:1em">所化之機有如是等恒河沙數皆得菩提。</p>
</div>
<div class='div-orig'><p>國名常立勝幡。</p>
</div>
<div class='div-commentary'><p style="margin-left:1em">其佛國名常立勝幡者西域風俗議論高者常持勝幡表智高勝尊者多聞常勝一切故所居國名立勝幡。</p>
</div>
<div class='div-orig'><p>其土清淨琉璃為地。</p>
</div>
<div class='div-commentary'><p style="margin-left:1em">因心清淨內外映徹果感佛土亦復如然。</p>
</div>
<div class='div-orig'><p>劫名妙音徧滿。</p>
</div>
<div class='div-commentary'><p style="margin-left:1em">時分清平佛微妙音徧滿法界。</p>
</div>
<div class='div-orig'><p>其佛壽命無量千萬億阿僧祇劫。</p>
</div>
<div class='div-commentary'><p style="margin-left:1em">人壽長故佛壽亦長。</p>
</div>
<div class='div-orig'><p>若人於千萬億無量阿僧祇劫中。</p>
</div>
<div class='div-commentary'><p style="margin-left:1em">經如許劫。</p>
</div>
<div class='div-orig'><p>算數校計不能得知。</p>
</div>
<div class='div-commentary'><p style="margin-left:1em">佛壽長遠非是凡夫心力所知。</p>
</div>
<div class='div-orig'><p>正法住世倍於壽命。</p>
</div>
<div class='div-commentary'><p style="margin-left:1em">一倍增多。</p>
</div>
<div class='div-orig'><p>像法住世復倍正法。</p>
</div>
<div class='div-commentary'><p style="margin-left:1em">又二倍增。</p>
</div>
<div class='div-orig'><p>阿難是山海慧自在通王佛。</p>
</div>
<div class='div-commentary'><p style="margin-left:1em">彼時之佛。</p>
</div>
<div class='div-orig'><p>為十方無量千萬億恒河沙等諸佛如來所共讚歎稱其功德。</p>
</div>
<div class='div-commentary'><p style="margin-left:1em">十方諸佛皆同一音稱讚彼佛廣大功德。</p>
</div>
<div class='div-orig'><p>爾時世尊欲重宣此義而說偈言我今僧中說阿難持法者。</p>
</div>
<div class='div-commentary'><p style="margin-left:1em">佛於眾中說是阿難持法藏者。</p>
</div>
<div class='div-orig'><p>當供養諸佛然後成正覺。</p>
</div>
<div class='div-commentary'><p style="margin-left:1em">當供無數萬億諸佛然後得成無上正覺。</p>
</div>
<div class='div-orig'><p>號曰山海慧自在通王佛。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>其國土清淨名常立勝幡。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>教化諸菩薩其數如恒沙。</p>
</div>
<div class='div-commentary'><p style="margin-left:1em">彼佛會中無聲聞眾純諸菩薩其數無量。</p>
</div>
<div class='div-orig'><p>佛有大威德名聞滿十方。</p>
</div>
<div class='div-commentary'><p style="margin-left:1em">其佛如來威德廣大名聲遠布徧滿十方。</p>
</div>
<div class='div-orig'><p>壽命無有量以愍眾生故。</p>
</div>
<div class='div-commentary'><p style="margin-left:1em">以欲愍念諸眾生故所以應身壽量長遠不可度量。</p>
</div>
<div class='div-orig'><p>正法倍壽命像法復倍是。</p>
</div>
<div class='div-commentary'><p style="margin-left:1em">正法像法住世長久倍於佛壽。</p>
</div>
<div class='div-orig'><p>如恒河沙等無數諸眾生。</p>
</div>
<div class='div-commentary'><p style="margin-left:1em">正像法中受化之眾。</p>
</div>
<div class='div-orig'><p>於此佛法中種佛道因緣。</p>
</div>
<div class='div-commentary'><p style="margin-left:1em">於山海慧佛法之中種植佛道諸善因緣。</p>
</div>
<div class='div-orig'><p>爾時會中新發意菩薩八千人。</p>
</div>
<div class='div-commentary'><p style="margin-left:1em">初心菩薩見諸聲聞受記作佛。</p>
</div>
<div class='div-orig'><p>咸作是念我等尚不聞諸大菩薩得如是記。</p>
</div>
<div class='div-commentary'><p style="margin-left:1em">咸皆心疑作是念言我等昔來尚且不聞大菩薩眾得受如是菩提道記。</p>
</div>
<div class='div-orig'><p>有何因緣而諸聲聞得如是決。</p>
</div>
<div class='div-commentary'><p style="margin-left:1em">疑聲聞人何因得記。</p>
</div>
<div class='div-orig'><p>爾時世尊知諸菩薩心之所念。</p>
</div>
<div class='div-commentary'><p style="margin-left:1em">世尊知是初心菩薩生於疑念。</p>
</div>
<div class='div-orig'><p>而告之曰。</p>
</div>
<div class='div-commentary'><p style="margin-left:1em">告諸初心。</p>
</div>
<div class='div-orig'><p>諸善男子我與阿難等。</p>
</div>
<div class='div-commentary'><p style="margin-left:1em">佛與阿難及諸羅漢。</p>
</div>
<div class='div-orig'><p>於空王佛所。</p>
</div>
<div class='div-commentary'><p style="margin-left:1em">過去久長古世尊所。</p>
</div>
<div class='div-orig'><p>同時發阿耨多羅三藐三菩提心。</p>
</div>
<div class='div-commentary'><p style="margin-left:1em">同時發於無上道心。</p>
</div>
<div class='div-orig'><p>阿難常樂多聞。</p>
</div>
<div class='div-commentary'><p style="margin-left:1em">阿難處性常好多聞。</p>
</div>
<div class='div-orig'><p>我常勤精進。</p>
</div>
<div class='div-commentary'><p style="margin-left:1em">而我常勤修精進行。</p>
</div>
<div class='div-orig'><p>是故我<span class='corr'>已</span>得成阿耨多羅三藐三菩提。</p>
</div>
<div class='div-commentary'><p style="margin-left:1em">釋迦如來只一常勤先得成道。</p>
</div>
<div class='div-orig'><p>而阿難護持我法。</p>
</div>
<div class='div-commentary'><p style="margin-left:1em">釋迦佛法。</p>
</div>
<div class='div-orig'><p>亦護將來諸佛法藏。</p>
</div>
<div class='div-commentary'><p style="margin-left:1em">於未來世護持諸佛法寶之藏。</p>
</div>
<div class='div-orig'><p>教化成就諸菩薩眾。</p>
</div>
<div class='div-commentary'><p style="margin-left:1em">教化無數億種眾生。</p>
</div>
<div class='div-orig'><p>其本願如是故獲斯記。</p>
</div>
<div class='div-commentary'><p style="margin-left:1em">昔空王時本願廣度今世亦然如楞嚴云如一眾生未成佛終不於此趣泥洹。</p>
</div>
<div class='div-orig'><p>阿難面於佛前。</p>
</div>
<div class='div-commentary'><p style="margin-left:1em">面於會中釋迦佛前。</p>
</div>
<div class='div-orig'><p>自聞授記及國土莊嚴。</p>
</div>
<div class='div-commentary'><p style="margin-left:1em">親自得聞佛為授記及以報土清淨莊嚴。</p>
</div>
<div class='div-orig'><p>所願具足心大歡喜。</p>
</div>
<div class='div-commentary'><p style="margin-left:1em">本所願心幸得具足其心豁然生於歡喜。</p>
</div>
<div class='div-orig'><p>得未曾有。</p>
</div>
<div class='div-commentary'><p style="margin-left:1em">今之所得昔所未有。</p>
</div>
<div class='div-orig'><p>即時憶念過去無量千萬億諸佛法藏。</p>
</div>
<div class='div-commentary'><p style="margin-left:1em">憶昔過去久遠之世於諸佛所聞諸法藏。</p>
</div>
<div class='div-orig'><p>通達無礙如今所聞。</p>
</div>
<div class='div-commentary'><p style="margin-left:1em">悉皆通達無所滯礙猶如今日之所得聞。</p>
</div>
<div class='div-orig'><p>亦識本願。</p>
</div>
<div class='div-commentary'><p style="margin-left:1em">亦識本時所發大願。</p>
</div>
<div class='div-orig'><p>爾時阿難而說偈言世尊甚希有。</p>
</div>
<div class='div-commentary'><p style="margin-left:1em">世尊特勝甚為罕有。</p>
</div>
<div class='div-orig'><p>令我念過去無量諸佛法。</p>
</div>
<div class='div-commentary'><p style="margin-left:1em">令我憶念過去久遠諸佛之法。</p>
</div>
<div class='div-orig'><p>如今日所聞。</p>
</div>
<div class='div-commentary'><p style="margin-left:1em">如今日聞等無有異。</p>
</div>
<div class='div-orig'><p>我今無復疑。</p>
</div>
<div class='div-commentary'><p style="margin-left:1em">我今無復疑惑之心。</p>
</div>
<div class='div-orig'><p>安住於佛道。</p>
</div>
<div class='div-commentary'><p style="margin-left:1em">安心住於諸佛之道。</p>
</div>
<div class='div-orig'><p>方便為侍者護持諸佛法。</p>
</div>
<div class='div-commentary'><p style="margin-left:1em">以方便力為佛侍者護持諸佛法寶之藏。</p>
</div>
<div class='div-orig'><p>爾時佛告羅睺羅。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>汝於來世。</p>
</div>
<div class='div-commentary'><p style="margin-left:1em">汝於未來久遠之世。</p>
</div>
<div class='div-orig'><p>當得作佛號蹈七寶華。</p>
</div>
<div class='div-commentary'><p style="margin-left:1em">因時廣修七善功德果地高蹈七寶蓮華。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>當供養十世界微塵等數諸佛如來。</p>
</div>
<div class='div-commentary'><p style="margin-left:1em">以十三千應化國土抹為微塵用喻當供諸佛之數十世界者即表十方。</p>
</div>
<div class='div-orig'><p>常為諸佛而作長子。</p>
</div>
<div class='div-commentary'><p style="margin-left:1em">未來諸佛當出於世是羅睺羅皆為長子。</p>
</div>
<div class='div-orig'><p>猶如今也。</p>
</div>
<div class='div-commentary'><p style="margin-left:1em">如今佛世無以異也。</p>
</div>
<div class='div-orig'><p>是蹈七寶華佛國土莊嚴壽命劫數所化弟子正法像法。</p>
</div>
<div class='div-commentary'><p style="margin-left:1em">國土壽命弟子正像如是等事。</p>
</div>
<div class='div-orig'><p>亦如山海慧自在通王如來無異。</p>
</div>
<div class='div-commentary'><p style="margin-left:1em">指同阿難。</p>
</div>
<div class='div-orig'><p>亦為此佛而作長子。</p>
</div>
<div class='div-commentary'><p style="margin-left:1em">為山海慧作佛長子。</p>
</div>
<div class='div-orig'><p>過是<span class='corr'>已</span>復。</p>
</div>
<div class='div-commentary'><p style="margin-left:1em">過此世後。</p>
</div>
<div class='div-orig'><p>當得阿耨多羅三藐三菩提。</p>
</div>
<div class='div-commentary'><p style="margin-left:1em">當成無上正徧知尊。</p>
</div>
<div class='div-orig'><p>爾時世尊欲重宣此義而說偈言我為太子時羅睺為長子。</p>
</div>
<div class='div-commentary'><p style="margin-left:1em">我未出家為太子時是羅睺羅為我長子。</p>
</div>
<div class='div-orig'><p>我今成佛道受法為法子。</p>
</div>
<div class='div-commentary'><p style="margin-left:1em">受如來法為我法子。</p>
</div>
<div class='div-orig'><p>於未來世中見無量億佛。</p>
</div>
<div class='div-commentary'><p style="margin-left:1em">於當未來見無量佛。</p>
</div>
<div class='div-orig'><p>皆為其長子一心求佛道。</p>
</div>
<div class='div-commentary'><p style="margin-left:1em">皆為彼佛而作長子一心求於無上佛道。</p>
</div>
<div class='div-orig'><p>羅睺羅密行唯我能知之。</p>
</div>
<div class='div-commentary'><p style="margin-left:1em">而羅睺羅微密之行唯佛世尊乃能知之。</p>
</div>
<div class='div-orig'><p>現為我長子以示諸眾生。</p>
</div>
<div class='div-commentary'><p style="margin-left:1em">現今垂迹為我長子以示一切世間眾生。</p>
</div>
<div class='div-orig'><p>無量億千萬功德不可數。</p>
</div>
<div class='div-commentary'><p style="margin-left:1em">而其所積密行功德無量萬億非數可知。</p>
</div>
<div class='div-orig'><p>安住於佛法以求無上道。</p>
</div>
<div class='div-commentary'><p style="margin-left:1em">安心住於諸佛之法以求無上真正之道。</p>
</div>
<div class='div-orig'><p>爾時世尊見學無學二千人其意柔軟寂然清淨。</p>
</div>
<div class='div-commentary'><p style="margin-left:1em">佛授記者印其所證非同世間人情取捨見二千人其心異常柔和善軟寂然沉靜清淨明了堪可授道。</p>
</div>
<div class='div-orig'><p>一心觀佛。</p>
</div>
<div class='div-commentary'><p style="margin-left:1em">一心不亂瞻仰於佛。</p>
</div>
<div class='div-orig'><p>佛告阿難汝見是學無學二千人不。</p>
</div>
<div class='div-commentary'><p style="margin-left:1em">眾在面前十目所覩云何更問見是人否當知會眾但見其形寧知心念所以世尊問阿難也。</p>
</div>
<div class='div-orig'><p>唯然<span class='corr'>已</span>見。</p>
</div>
<div class='div-commentary'><p style="margin-left:1em">答云唯然我實<span class='corr'>已</span>見。</p>
</div>
<div class='div-orig'><p>阿難是諸人等。</p>
</div>
<div class='div-commentary'><p style="margin-left:1em">二千聲聞。</p>
</div>
<div class='div-orig'><p>當供養五十世界微塵數諸佛如來。</p>
</div>
<div class='div-commentary'><p style="margin-left:1em">從今<span class='corr'>已</span>去常復供養五十世界抹為微塵如是塵數諸佛如來。</p>
</div>
<div class='div-orig'><p>恭敬尊重。</p>
</div>
<div class='div-commentary'><p style="margin-left:1em">恭謙敬謹尊崇厚重。</p>
</div>
<div class='div-orig'><p>護持法藏。</p>
</div>
<div class='div-commentary'><p style="margin-left:1em">護持諸佛法寶之藏。</p>
</div>
<div class='div-orig'><p>末後同時於十方國各得成佛。</p>
</div>
<div class='div-commentary'><p style="margin-left:1em">於最後身各成佛道。</p>
</div>
<div class='div-orig'><p>皆同一號名曰寶相。</p>
</div>
<div class='div-commentary'><p style="margin-left:1em">是二千人均蒙授記同一名號曰寶相佛。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>壽命一劫。</p>
</div>
<div class='div-commentary'><p style="margin-left:1em">一小劫也。</p>
</div>
<div class='div-orig'><p>國土莊嚴。</p>
</div>
<div class='div-commentary'><p style="margin-left:1em">依報之相。</p>
</div>
<div class='div-orig'><p>聲聞菩薩。</p>
</div>
<div class='div-commentary'><p style="margin-left:1em">正報之相。</p>
</div>
<div class='div-orig'><p>正法像法。</p>
</div>
<div class='div-commentary'><p style="margin-left:1em">法住之相。</p>
</div>
<div class='div-orig'><p>皆悉同等。</p>
</div>
<div class='div-commentary'><p style="margin-left:1em">功行相類感報亦等。</p>
</div>
<div class='div-orig'><p>爾時世尊欲重宣此義而說偈言是二千聲聞今於我前住。</p>
</div>
<div class='div-commentary'><p style="margin-left:1em">二千之眾今於佛前住立一面。</p>
</div>
<div class='div-orig'><p>悉皆與授記未來當成佛。</p>
</div>
<div class='div-commentary'><p style="margin-left:1em">我今悉與授菩提記於未來世當得成佛。</p>
</div>
<div class='div-orig'><p>所供養諸佛如上說塵數。</p>
</div>
<div class='div-commentary'><p style="margin-left:1em">供佛之數如上所說五十世界抹為微塵如微塵眾無數諸佛。</p>
</div>
<div class='div-orig'><p>護持其法藏後當成正覺。</p>
</div>
<div class='div-commentary'><p style="margin-left:1em">護持如上塵數諸佛法寶之藏後當成就佛果菩提。</p>
</div>
<div class='div-orig'><p>各於十方國悉同一名號。</p>
</div>
<div class='div-commentary'><p style="margin-left:1em">各於十方成等正覺皆同一號名寶相佛。</p>
</div>
<div class='div-orig'><p>俱時座道場以證無上慧皆名為寶相。</p>
</div>
<div class='div-commentary'><p style="margin-left:1em">是二千人一時成佛同坐道場以證無上甚深智慧名寶相佛。</p>
</div>
<div class='div-orig'><p>國土及弟子正法與像法悉等無有異。</p>
</div>
<div class='div-commentary'><p style="margin-left:1em">種種化事國土弟子壽命劫數一一平等以德同故報無差別。</p>
</div>
<div class='div-orig'><p>咸以諸神通度十方眾生。</p>
</div>
<div class='div-commentary'><p style="margin-left:1em">咸以智慧神通之力度十方界一切眾生。</p>
</div>
<div class='div-orig'><p>名聞普周徧漸入於涅槃。</p>
</div>
<div class='div-commentary'><p style="margin-left:1em">名號聞望普徧諸方漸漸次第入於寂滅。</p>
</div>
<div class='div-orig'><p>爾時學無學二千人。</p>
</div>
<div class='div-commentary'><p style="margin-left:1em">新得記者。</p>
</div>
<div class='div-orig'><p>聞佛授記歡喜踊躍而說偈言世尊慧燈明。</p>
</div>
<div class='div-commentary'><p style="margin-left:1em">世尊智慧明明無盡方燈續明普照一切。</p>
</div>
<div class='div-orig'><p>我聞授記音。</p>
</div>
<div class='div-commentary'><p style="margin-left:1em">我等得聞授記之音。</p>
</div>
<div class='div-orig'><p>心歡喜充滿如甘露見灌。</p>
</div>
<div class='div-commentary'><p style="margin-left:1em">其心歡喜充滿正報如得甘露之所見灌。</p>
</div></div>
<div class='div-other'><a id='mulu19' />
<div class='div-orig'><p>妙法蓮華經法師品第十</p>
</div>
<div class='div-commentary'><p style="margin-left:1em">前藥草品說時雨譬言此妙經普被一切雖與授記皆為聲聞今此品中是為大眾及以八部能於是經受持讀誦解說書寫乃至得聞一句一偈一時通記皆成佛道。</p>
</div>
<div class='div-orig'><p>爾時世尊因藥王菩薩告八萬大士。</p>
</div>
<div class='div-commentary'><p style="margin-left:1em">佛因藥王告諸大眾。</p>
</div>
<div class='div-orig'><p>藥王汝見是大眾中。</p>
</div>
<div class='div-commentary'><p style="margin-left:1em">現前法會大眾之中。</p>
</div>
<div class='div-orig'><p>無量諸天龍王夜叉乾闥婆阿脩羅迦樓羅緊那羅摩睺羅伽人與非人及比丘比丘尼優婆塞優婆夷。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>求聲聞者。</p>
</div>
<div class='div-commentary'><p style="margin-left:1em">求四諦法成阿羅漢。</p>
</div>
<div class='div-orig'><p>求辟支佛者。</p>
</div>
<div class='div-commentary'><p style="margin-left:1em">求因緣法及觀如幻緣覺獨覺名辟支佛。</p>
</div>
<div class='div-orig'><p>求佛道者。</p>
</div>
<div class='div-commentary'><p style="margin-left:1em">求最上乘願成佛道。</p>
</div>
<div class='div-orig'><p>如是等類。</p>
</div>
<div class='div-commentary'><p style="margin-left:1em">三乘之人。</p>
</div>
<div class='div-orig'><p>咸於佛前聞妙法華經。</p>
</div>
<div class='div-commentary'><p style="margin-left:1em">在於佛前得聞妙法。</p>
</div>
<div class='div-orig'><p>一偈一句乃至一念隨喜者。</p>
</div>
<div class='div-commentary'><p style="margin-left:1em">下至但聞一句一偈乃至聞經一念心中生歡喜者。</p>
</div>
<div class='div-orig'><p>我皆與授記當得阿耨多羅三藐三菩提。</p>
</div>
<div class='div-commentary'><p style="margin-left:1em">佛記是等皆當得道。</p>
</div>
<div class='div-orig'><p>佛告藥王又如來滅度之後。</p>
</div>
<div class='div-commentary'><p style="margin-left:1em">上明佛在下顯滅後。</p>
</div>
<div class='div-orig'><p>若有人聞妙法華經乃至一偈一句一念隨喜者。</p>
</div>
<div class='div-commentary'><p style="margin-left:1em">聞是妙經一偈一句一念之間起隨喜者。</p>
</div>
<div class='div-orig'><p>我亦與授阿耨多羅三藐三菩提記。</p>
</div>
<div class='div-commentary'><p style="margin-left:1em">我皆與授成佛之記。</p>
</div>
<div class='div-orig'><p>若復有人受持讀誦解說書寫妙法華經乃至一偈。</p>
</div>
<div class='div-commentary'><p style="margin-left:1em">信心受持對文披讀離文暗誦隨義解說紙素書寫此之妙經下至一偈。</p>
</div>
<div class='div-orig'><p>於此經卷敬視如佛。</p>
</div>
<div class='div-commentary'><p style="margin-left:1em">敬重經卷視同於佛。</p>
</div>
<div class='div-orig'><p>種種供養華香瓔珞抹香塗香燒香繒蓋幢幡。</p>
</div>
<div class='div-commentary'><p style="margin-left:1em">繒綵為蓋及以幢幡。</p>
</div>
<div class='div-orig'><p>衣服伎樂乃至合掌恭敬。</p>
</div>
<div class='div-commentary'><p style="margin-left:1em">下至但爾合掌致敬。</p>
</div>
<div class='div-orig'><p>藥王當知是諸人等。</p>
</div>
<div class='div-commentary'><p style="margin-left:1em">是諸敬信供養經人。</p>
</div>
<div class='div-orig'><p><span class='corr'>已</span>曾供養十萬億佛。</p>
</div>
<div class='div-commentary'><p style="margin-left:1em">宿曾供養諸佛世尊。</p>
</div>
<div class='div-orig'><p>於諸佛所成就大願。</p>
</div>
<div class='div-commentary'><p style="margin-left:1em">於佛之所<span class='corr'>已</span>曾成就廣大志願。</p>
</div>
<div class='div-orig'><p>愍眾生故生此人間。</p>
</div>
<div class='div-commentary'><p style="margin-left:1em">蓋欲愍念諸眾生故而生於此世間人中。</p>
</div>
<div class='div-orig'><p>藥王若有人問何等眾生於未來世當得作佛。</p>
</div>
<div class='div-commentary'><p style="margin-left:1em">佛語藥王若復有人如此問時。</p>
</div>
<div class='div-orig'><p>應示是諸人等於未來世必得作佛。</p>
</div>
<div class='div-commentary'><p style="margin-left:1em">當示他云敬信持誦書寫供養如是之人於當來世決定成佛。</p>
</div>
<div class='div-orig'><p>何以故若善男子善女人於法華經乃至一句受持讀誦解說書寫。</p>
</div>
<div class='div-commentary'><p style="margin-left:1em">上說傳經下明供養。</p>
</div>
<div class='div-orig'><p>種種供養經卷華香瓔珞抹香塗香燒香繒蓋幢幡衣服伎樂合掌恭敬。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>是人一切世間所應瞻奉。</p>
</div>
<div class='div-commentary'><p style="margin-left:1em">如是之人一切世間眾生之類所當瞻敬。</p>
</div>
<div class='div-orig'><p>應以如來供養而供養之。</p>
</div>
<div class='div-commentary'><p style="margin-left:1em">以無佛時是人補處代佛宣揚應以佛供而供養之。</p>
</div>
<div class='div-orig'><p>當知此人是大菩薩。</p>
</div>
<div class='div-commentary'><p style="margin-left:1em">既於妙經生大信解則知斯人是大菩薩。</p>
</div>
<div class='div-orig'><p>成就阿耨多羅三藐三菩提。</p>
</div>
<div class='div-commentary'><p style="margin-left:1em"><span class='corr'>已</span>能成就阿耨菩提。</p>
</div>
<div class='div-orig'><p>哀愍眾生願生此間。</p>
</div>
<div class='div-commentary'><p style="margin-left:1em">愍眾生故生此人間。</p>
</div>
<div class='div-orig'><p>廣說分別妙法華經。</p>
</div>
<div class='div-commentary'><p style="margin-left:1em">廣大敷演分別解說如是妙經。</p>
</div>
<div class='div-orig'><p>何況盡能受持種種供養者。</p>
</div>
<div class='div-commentary'><p style="margin-left:1em">隨分受持所護功德尚且無量何況全部具足受持及以種種上妙香華繒蓋幢幡而為供養。</p>
</div>
<div class='div-orig'><p>藥王當知是人。</p>
</div>
<div class='div-commentary'><p style="margin-left:1em">當知如是持供之人。</p>
</div>
<div class='div-orig'><p>自捨清淨業報。</p>
</div>
<div class='div-commentary'><p style="margin-left:1em">自當生於清淨佛土捨彼勝報生於閻浮。</p>
</div>
<div class='div-orig'><p>於我滅度後。</p>
</div>
<div class='div-commentary'><p style="margin-left:1em">當釋迦佛滅度之後。</p>
</div>
<div class='div-orig'><p>愍眾生故。</p>
</div>
<div class='div-commentary'><p style="margin-left:1em">愍念一切眾生之故。</p>
</div>
<div class='div-orig'><p>生於惡世。</p>
</div>
<div class='div-commentary'><p style="margin-left:1em">此娑婆界多不善聚故云惡世。</p>
</div>
<div class='div-orig'><p>廣演此經。</p>
</div>
<div class='div-commentary'><p style="margin-left:1em">廣為眾生演說此經。</p>
</div>
<div class='div-orig'><p>若是善男子善女人。</p>
</div>
<div class='div-commentary'><p style="margin-left:1em">是受持經善男善女。</p>
</div>
<div class='div-orig'><p>我滅度後。</p>
</div>
<div class='div-commentary'><p style="margin-left:1em">當佛滅後。</p>
</div>
<div class='div-orig'><p>能竊為一人。</p>
</div>
<div class='div-commentary'><p style="margin-left:1em">有能私竊為於一人。</p>
</div>
<div class='div-orig'><p>說法華經乃至一句。</p>
</div>
<div class='div-commentary'><p style="margin-left:1em">下至極少一句之義。</p>
</div>
<div class='div-orig'><p>當知是人則如來使。</p>
</div>
<div class='div-commentary'><p style="margin-left:1em">當知如是說經之人則是如來法華之使。</p>
</div>
<div class='div-orig'><p>如來所遣。</p>
</div>
<div class='div-commentary'><p style="margin-left:1em">乃是如來之所津遣。</p>
</div>
<div class='div-orig'><p>行如來事。</p>
</div>
<div class='div-commentary'><p style="margin-left:1em">行於如來化法之事。</p>
</div>
<div class='div-orig'><p>何況於大眾中廣為人說。</p>
</div>
<div class='div-commentary'><p style="margin-left:1em">竊為一人功德極大於眾廣說其功莫等。</p>
</div>
<div class='div-orig'><p>藥王。</p>
</div>
<div class='div-commentary'><p style="margin-left:1em">上明持經功德甚多下顯謗毀罪報極重。</p>
</div>
<div class='div-orig'><p>若有惡人以不善心。</p>
</div>
<div class='div-commentary'><p style="margin-left:1em">有諸惡人起於毒念。</p>
</div>
<div class='div-orig'><p>於一劫中。</p>
</div>
<div class='div-commentary'><p style="margin-left:1em">經歷許時。</p>
</div>
<div class='div-orig'><p>現於佛前。</p>
</div>
<div class='div-commentary'><p style="margin-left:1em">於現在世當佛面前。</p>
</div>
<div class='div-orig'><p>常毀罵佛其罪尚輕。</p>
</div>
<div class='div-commentary'><p style="margin-left:1em">心惡時長面罵於佛罪固非輕云尚輕者反顯謗毀持經之人罪報極重。</p>
</div>
<div class='div-orig'><p>若人以一惡言。</p>
</div>
<div class='div-commentary'><p style="margin-left:1em">下至但出一句惡語。</p>
</div>
<div class='div-orig'><p>毀訾在家出家。</p>
</div>
<div class='div-commentary'><p style="margin-left:1em">在家之人善男善女出家僧尼及沙彌等。</p>
</div>
<div class='div-orig'><p>讀誦法華經者。</p>
</div>
<div class='div-commentary'><p style="margin-left:1em">四眾讀誦法華之者。</p>
</div>
<div class='div-orig'><p>其罪甚重。</p>
</div>
<div class='div-commentary'><p style="margin-left:1em">由謗人故退他道心教法不行所以罪重。</p>
</div>
<div class='div-orig'><p>藥王其有讀誦法華經者。</p>
</div>
<div class='div-commentary'><p style="margin-left:1em">其有若人讀是經者。</p>
</div>
<div class='div-orig'><p>當知是人。</p>
</div>
<div class='div-commentary'><p style="margin-left:1em">當知如是持經之人。</p>
</div>
<div class='div-orig'><p>以佛莊嚴而自莊嚴。</p>
</div>
<div class='div-commentary'><p style="margin-left:1em">經說妙行名佛莊嚴是人以此自嚴其身。</p>
</div>
<div class='div-orig'><p>則為如來肩所荷擔。</p>
</div>
<div class='div-commentary'><p style="margin-left:1em">則是如來傳法之使乃為如來肩所荷擔持佛正法轉化眾生令得正見則是荷負諸佛如來大重擔者。</p>
</div>
<div class='div-orig'><p>其所至方。</p>
</div>
<div class='div-commentary'><p style="margin-left:1em">其持經人所至方土。</p>
</div>
<div class='div-orig'><p>應隨向禮。</p>
</div>
<div class='div-commentary'><p style="margin-left:1em">應當至心隨方向禮。</p>
</div>
<div class='div-orig'><p>一心合掌。</p>
</div>
<div class='div-commentary'><p style="margin-left:1em">一心不亂合十指掌。</p>
</div>
<div class='div-orig'><p>恭敬供養。</p>
</div>
<div class='div-commentary'><p style="margin-left:1em">恭謙敬謹志誠供養。</p>
</div>
<div class='div-orig'><p>尊重讚歎。</p>
</div>
<div class='div-commentary'><p style="margin-left:1em">尊崇貴重讚詠稱歎。</p>
</div>
<div class='div-orig'><p>華香瓔珞粖香塗香燒香繒蓋幢幡衣服餚饌作諸伎樂。</p>
</div>
<div class='div-commentary'><p style="margin-left:1em">如前具解。</p>
</div>
<div class='div-orig'><p>人中上供而供養之。</p>
</div>
<div class='div-commentary'><p style="margin-left:1em">以諸人間上妙之供而供此人。</p>
</div>
<div class='div-orig'><p>應持天寶而以散之。</p>
</div>
<div class='div-commentary'><p style="margin-left:1em">此勤諸天散華献寶。</p>
</div>
<div class='div-orig'><p>天上寶聚應以奉獻。</p>
</div>
<div class='div-commentary'><p style="margin-left:1em">天上所有寶物積聚應當奉献是持法者。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以如此興供養者其意云何。</p>
</div>
<div class='div-orig'><p>是人歡喜說法。</p>
</div>
<div class='div-commentary'><p style="margin-left:1em">欲勤是人歡喜說法。</p>
</div>
<div class='div-orig'><p>須臾聞之即得究竟阿耨多羅三藐三菩提故。</p>
</div>
<div class='div-commentary'><p style="margin-left:1em">每一晝夜分為三十須臾蓋言聞法少時之間由信心故精義入神便能究盡佛菩提故。</p>
</div>
<div class='div-orig'><p>爾時世尊欲重宣此義而說偈言若欲住佛道成就自然智。</p>
</div>
<div class='div-commentary'><p style="margin-left:1em">若欲住心於佛正道成就無作自然智慧。</p>
</div>
<div class='div-orig'><p>常當勤供養受持法華者。</p>
</div>
<div class='div-commentary'><p style="margin-left:1em">常當勤供持法華者。</p>
</div>
<div class='div-orig'><p>其有欲疾得一切種智慧。</p>
</div>
<div class='div-commentary'><p style="margin-left:1em">有人欲得疾成諸佛一切種智中道正慧。</p>
</div>
<div class='div-orig'><p>當受持是經並供養持者。</p>
</div>
<div class='div-commentary'><p style="margin-left:1em">當持此經并供持者。</p>
</div>
<div class='div-orig'><p>若有能受持妙法華經者。</p>
</div>
<div class='div-commentary'><p style="margin-left:1em">若人能持是法華者。</p>
</div>
<div class='div-orig'><p>當知佛所使愍念諸眾生。</p>
</div>
<div class='div-commentary'><p style="margin-left:1em">當知是人為佛之使愍及眾生。</p>
</div>
<div class='div-orig'><p>諸有能受持妙法華經者。</p>
</div>
<div class='div-commentary'><p style="margin-left:1em">諸有能持是經典者。</p>
</div>
<div class='div-orig'><p>捨於清淨土愍眾故生此。</p>
</div>
<div class='div-commentary'><p style="margin-left:1em">捨<span class='corr'>己</span>淨土生濁世中。</p>
</div>
<div class='div-orig'><p>當知如是人自在所欲生。</p>
</div>
<div class='div-commentary'><p style="margin-left:1em">當知是人非業報生乃自在意欲生此中。</p>
</div>
<div class='div-orig'><p>能於此惡世廣說無上法。</p>
</div>
<div class='div-commentary'><p style="margin-left:1em">能於惡世說無上法。</p>
</div>
<div class='div-orig'><p>應以天華香及天寶衣服天上妙寶聚供養說法者。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>吾滅後惡世能持是經者。</p>
</div>
<div class='div-commentary'><p style="margin-left:1em">佛滅度後濁惡世中持此經者。</p>
</div>
<div class='div-orig'><p>當合掌禮敬如供養世尊。</p>
</div>
<div class='div-commentary'><p style="margin-left:1em">敬持經人如佛無異。</p>
</div>
<div class='div-orig'><p>上饌眾甘美及種種衣服供養是佛子冀得須臾聞。</p>
</div>
<div class='div-commentary'><p style="margin-left:1em">所以設供意欲須臾得聞是經究竟大事。</p>
</div>
<div class='div-orig'><p>若能於後世受持是經者。</p>
</div>
<div class='div-commentary'><p style="margin-left:1em">若於滅後能持是經。</p>
</div>
<div class='div-orig'><p>我遣在人中行於如來事。</p>
</div>
<div class='div-commentary'><p style="margin-left:1em">佛遣生於人道之中代佛行事。</p>
</div>
<div class='div-orig'><p>若於一劫中常懷不善心。</p>
</div>
<div class='div-commentary'><p style="margin-left:1em">經於一劫懷不善心。</p>
</div>
<div class='div-orig'><p>作色而罵佛。</p>
</div>
<div class='div-commentary'><p style="margin-left:1em">作嗔怒色而罵於佛。</p>
</div>
<div class='div-orig'><p>獲無量重罪。</p>
</div>
<div class='div-commentary'><p style="margin-left:1em">是罵佛人獲罪無量。</p>
</div>
<div class='div-orig'><p>其有讀誦持是法華經者。</p>
</div>
<div class='div-commentary'><p style="margin-left:1em">有讀誦持是法華者。</p>
</div>
<div class='div-orig'><p>須臾加惡言其罪復過彼。</p>
</div>
<div class='div-commentary'><p style="margin-left:1em">須臾罵是持經之人罪復過彼經劫罵佛。</p>
</div>
<div class='div-orig'><p>有人求佛道而於一劫中。</p>
</div>
<div class='div-commentary'><p style="margin-left:1em">有人為求佛之道故經於一劫。</p>
</div>
<div class='div-orig'><p>合掌在我前以無數偈讚。</p>
</div>
<div class='div-commentary'><p style="margin-left:1em">合掌住於如來之前以無數偈讚歎於佛。</p>
</div>
<div class='div-orig'><p>由是讚佛故得無量功德。</p>
</div>
<div class='div-commentary'><p style="margin-left:1em">以讚佛故得多福德。</p>
</div>
<div class='div-orig'><p>歎美持經者其福復過彼。</p>
</div>
<div class='div-commentary'><p style="margin-left:1em">歎持經者功德過於讚歎果佛。</p>
</div>
<div class='div-orig'><p>於八十億劫以最妙色聲。</p>
</div>
<div class='div-commentary'><p style="margin-left:1em">八十億劫表於八識妙色即是香華等物妙音即是種種音樂以諸世間最妙色聲。</p>
</div>
<div class='div-orig'><p>及與香味觸。</p>
</div>
<div class='div-commentary'><p style="margin-left:1em">妙香妙味及與觸塵。</p>
</div>
<div class='div-orig'><p>供養持經者。</p>
</div>
<div class='div-commentary'><p style="margin-left:1em">當以是等供持經人。</p>
</div>
<div class='div-orig'><p>如是供養<span class='corr'>已</span>。</p>
</div>
<div class='div-commentary'><p style="margin-left:1em">作如是等修供養<span class='corr'>已</span>。</p>
</div>
<div class='div-orig'><p>若得須臾聞。</p>
</div>
<div class='div-commentary'><p style="margin-left:1em">若於須臾得聞妙經。</p>
</div>
<div class='div-orig'><p>則應自忻慶我今獲大利。</p>
</div>
<div class='div-commentary'><p style="margin-left:1em">則當自心生大喜慶我於今日得獲大利。</p>
</div>
<div class='div-orig'><p>藥王今告汝。</p>
</div>
<div class='div-commentary'><p style="margin-left:1em">佛召藥王我今語汝。</p>
</div>
<div class='div-orig'><p>我所說諸經。</p>
</div>
<div class='div-commentary'><p style="margin-left:1em">我成道來所說諸經。</p>
</div>
<div class='div-orig'><p>而於此經中法華最第一。</p>
</div>
<div class='div-commentary'><p style="margin-left:1em">而於此部法華經中更無與等最為第一。</p>
</div>
<div class='div-orig'><p>爾時佛復告藥王菩薩摩訶薩。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>我所說經典無量千萬億。</p>
</div>
<div class='div-commentary'><p style="margin-left:1em">再語藥王我平日間所說經法無量萬億。</p>
</div>
<div class='div-orig'><p><span class='corr'>已</span>說今說當說。</p>
</div>
<div class='div-commentary'><p style="margin-left:1em">若<span class='corr'>已</span>說竟若今現說若當來說。</p>
</div>
<div class='div-orig'><p>而於其中此法華經最為難信難解。</p>
</div>
<div class='div-commentary'><p style="margin-left:1em">當念成佛功高難信說佛知見義深難解。</p>
</div>
<div class='div-orig'><p>藥王此經是諸佛秘要之藏。</p>
</div>
<div class='div-commentary'><p style="margin-left:1em">此法華經是諸世尊秘密要妙功德法藏。</p>
</div>
<div class='div-orig'><p>不可分布妄授與人。</p>
</div>
<div class='div-commentary'><p style="margin-left:1em">不可容易分布世上妄付與人恐生輕謗翻成損惱當擇其可然後授之。</p>
</div>
<div class='div-orig'><p>諸佛世尊之所守護。</p>
</div>
<div class='div-commentary'><p style="margin-left:1em">經說諸佛所行之處一切如來之所守護。</p>
</div>
<div class='div-orig'><p>從昔<span class='corr'>已</span>來未曾顯說。</p>
</div>
<div class='div-commentary'><p style="margin-left:1em">我從昔日成道<span class='corr'>已</span>來為機劣故未曾顯說但以方便密為說之即經云眾生聞是者心則懷疑惑。</p>
</div>
<div class='div-orig'><p>而此經者如來現在猶多怨嫉。</p>
</div>
<div class='div-commentary'><p style="margin-left:1em">如來在世人尚不信多懷怨怒及以憎嫉即譬喻品云將非魔作佛惱亂我心耶。</p>
</div>
<div class='div-orig'><p>況滅度後。</p>
</div>
<div class='div-commentary'><p style="margin-left:1em">佛世尚爾況復滅後。</p>
</div>
<div class='div-orig'><p>藥王當知如來滅後。</p>
</div>
<div class='div-commentary'><p style="margin-left:1em">於釋迦佛入滅之後。</p>
</div>
<div class='div-orig'><p>其能書持讀誦供養。</p>
</div>
<div class='div-commentary'><p style="margin-left:1em">其有能書持誦供養。</p>
</div>
<div class='div-orig'><p>為他人說者。</p>
</div>
<div class='div-commentary'><p style="margin-left:1em">為一切人而演說者。</p>
</div>
<div class='div-orig'><p>如來則為以衣覆之。</p>
</div>
<div class='div-commentary'><p style="margin-left:1em">若非道力豈解弘經能行忍辱精進不解則披如來忍辱之衣。</p>
</div>
<div class='div-orig'><p>又為他方現在諸佛之所護念。</p>
</div>
<div class='div-commentary'><p style="margin-left:1em">餘方諸佛咸敬是經能持是者得佛護念。</p>
</div>
<div class='div-orig'><p>是人有大信力。</p>
</div>
<div class='div-commentary'><p style="margin-left:1em">是說經人有於廣大信心之力。</p>
</div>
<div class='div-orig'><p>及志願力。</p>
</div>
<div class='div-commentary'><p style="margin-left:1em">及以立志發願之力。</p>
</div>
<div class='div-orig'><p>諸善根力。</p>
</div>
<div class='div-commentary'><p style="margin-left:1em">過去久植善根之力。</p>
</div>
<div class='div-orig'><p>當知是人與如來共宿。</p>
</div>
<div class='div-commentary'><p style="margin-left:1em">一切如來悉皆棲宿究竟一乘寂滅場地今此行人安住法華功德海藏故云共宿。</p>
</div>
<div class='div-orig'><p>則為如來手摩其頭。</p>
</div>
<div class='div-commentary'><p style="margin-left:1em">手表權智頭表實理從如來說方便之義入於佛乘究竟之道則為<span class='corr'>已</span>得手摩其頭。</p>
</div>
<div class='div-orig'><p>藥王在在處處若說若讀若誦若書若經卷所住之處。</p>
</div>
<div class='div-commentary'><p style="margin-left:1em">若人流通有是經處。</p>
</div>
<div class='div-orig'><p>皆應起七寶塔極令高廣嚴飾。</p>
</div>
<div class='div-commentary'><p style="margin-left:1em">以為供養。</p>
</div>
<div class='div-orig'><p>不須復安舍利。</p>
</div>
<div class='div-commentary'><p style="margin-left:1em">大凡起塔本為奉安佛之舍利所以不須安舍利者意見下文。</p>
</div>
<div class='div-orig'><p>所以者何此中<span class='corr'>已</span>有如來全身。</p>
</div>
<div class='div-commentary'><p style="margin-left:1em">經明妙理理性清淨即是如來清淨法身有是經處便為是塔經文即是佛之舍利即經云如人志心求佛舍利如是之人乃可為說。</p>
</div>
<div class='div-orig'><p>此塔應以一切華香瓔珞繒蓋幢幡伎樂歌頌供養恭敬尊重讚歎。</p>
</div>
<div class='div-commentary'><p style="margin-left:1em">此之寶塔應以是等而為供養。</p>
</div>
<div class='div-orig'><p>若有人得見此塔禮拜供養。</p>
</div>
<div class='div-commentary'><p style="margin-left:1em">若人見塔頂禮供養。</p>
</div>
<div class='div-orig'><p>當知是等皆近阿耨多羅三藐三菩提。</p>
</div>
<div class='div-commentary'><p style="margin-left:1em">是敬信人去道甚近。</p>
</div>
<div class='div-orig'><p>藥王多有人在家出家行菩薩道。</p>
</div>
<div class='div-commentary'><p style="margin-left:1em">以見有人若在家士女出家僧尼行菩薩道者。</p>
</div>
<div class='div-orig'><p>若不能得見聞讀誦書持供養是法華經者。</p>
</div>
<div class='div-commentary'><p style="margin-left:1em">如上四部雖則受行菩薩之道而於法華不得見聞受持讀誦。</p>
</div>
<div class='div-orig'><p>當知是人未善行菩薩道。</p>
</div>
<div class='div-commentary'><p style="margin-left:1em">當知此輩未是善能行菩薩道。</p>
</div>
<div class='div-orig'><p>若有得聞是經典者乃能善行菩薩之道。</p>
</div>
<div class='div-commentary'><p style="margin-left:1em">得其要道乃曰善行。</p>
</div>
<div class='div-orig'><p>其有眾生求佛道者。</p>
</div>
<div class='div-commentary'><p style="margin-left:1em">發心欲求佛之道者。</p>
</div>
<div class='div-orig'><p>若見若聞法華經。</p>
</div>
<div class='div-commentary'><p style="margin-left:1em">眼見耳聞如是妙經。</p>
</div>
<div class='div-orig'><p>聞<span class='corr'>已</span>信解受持者。</p>
</div>
<div class='div-commentary'><p style="margin-left:1em">見聞敬信是入道緣。</p>
</div>
<div class='div-orig'><p>當知是人得近阿耨多羅三藐三菩提。</p>
</div>
<div class='div-commentary'><p style="margin-left:1em">根種熟故近於佛慧。</p>
</div>
<div class='div-orig'><p>藥王譬如有人渴乏須水。</p>
</div>
<div class='div-commentary'><p style="margin-left:1em">如人渴乏欲須涼水。</p>
</div>
<div class='div-orig'><p>於彼高原穿鑿求之。</p>
</div>
<div class='div-commentary'><p style="margin-left:1em">於佛境上尋求理味如向高原鑿井求水。</p>
</div>
<div class='div-orig'><p>猶見乾土知水尚遠。</p>
</div>
<div class='div-commentary'><p style="margin-left:1em">乾土喻於方便漸教乾慧之地乾有其慧未得理水初心菩薩遊於理外如見乾土。</p>
</div>
<div class='div-orig'><p>施功不<span class='corr'>已</span>轉見濕土逐漸見泥。</p>
</div>
<div class='div-commentary'><p style="margin-left:1em">加功不<span class='corr'>已</span>住內凡位如見濕土至十回向如見沍泥。</p>
</div>
<div class='div-orig'><p>其心決定知水必近。</p>
</div>
<div class='div-commentary'><p style="margin-left:1em">修行至此位隣漸教初歡喜地圓教菩薩登住之位心不狐疑故云決定去聖非遙故云必近。</p>
</div>
<div class='div-orig'><p>菩薩亦復如是。</p>
</div>
<div class='div-commentary'><p style="margin-left:1em">合上喻也。</p>
</div>
<div class='div-orig'><p>若未聞未解未能修習是法華經。</p>
</div>
<div class='div-commentary'><p style="margin-left:1em">如此之人全未染指。</p>
</div>
<div class='div-orig'><p>當知是人去阿耨多羅三藐三菩提尚遠。</p>
</div>
<div class='div-commentary'><p style="margin-left:1em">如見乾土。</p>
</div>
<div class='div-orig'><p>若得聞解思惟修習。</p>
</div>
<div class='div-commentary'><p style="margin-left:1em">如前喻中加功不<span class='corr'>已</span>。</p>
</div>
<div class='div-orig'><p>必知得近阿耨多羅三藐三菩提。</p>
</div>
<div class='div-commentary'><p style="margin-left:1em">如漸得見濕土沍泥。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">有何所以須弘法華。</p>
</div>
<div class='div-orig'><p>一切菩薩阿耨多羅三藐三菩提皆屬此經。</p>
</div>
<div class='div-commentary'><p style="margin-left:1em">一切菩薩修菩提法皆屬此經之所統攝不聞妙法滯在權門。</p>
</div>
<div class='div-orig'><p>此經開方便門示真實相。</p>
</div>
<div class='div-commentary'><p style="margin-left:1em">未說法華三乘隔歷方便門閉各自修持來至法華開顯佛性點前權乘即菩薩道認僕為子方便門開會諸漸教同入圓頓示一切人真實之相。</p>
</div>
<div class='div-orig'><p>是法華經藏。</p>
</div>
<div class='div-commentary'><p style="margin-left:1em">是法華經一實相理人人本具未蒙開顯而不得知猶如伏藏。</p>
</div>
<div class='div-orig'><p>深固幽遠。</p>
</div>
<div class='div-commentary'><p style="margin-left:1em">明佛至理無上菩提故名為深是決定義不可破壞名堅固法其理微密隱而難見故名為幽以凡望佛隔於十果故名為遠。</p>
</div>
<div class='div-orig'><p>無人能到。</p>
</div>
<div class='div-commentary'><p style="margin-left:1em">唯佛與佛乃能知之六道三乘莫能䟦及是故經曰無人能到。</p>
</div>
<div class='div-orig'><p>今佛教化。</p>
</div>
<div class='div-commentary'><p style="margin-left:1em">今佛開顯教化一切。</p>
</div>
<div class='div-orig'><p>成就菩薩。</p>
</div>
<div class='div-commentary'><p style="margin-left:1em">成就一乘大菩薩道。</p>
</div>
<div class='div-orig'><p>而為開示。</p>
</div>
<div class='div-commentary'><p style="margin-left:1em">而與開發示一乘相。</p>
</div>
<div class='div-orig'><p>藥王若有菩薩聞是法華經驚疑怖畏。</p>
</div>
<div class='div-commentary'><p style="margin-left:1em">乍聞說圓其理深妙而心生疑驚恐怕怖。</p>
</div>
<div class='div-orig'><p>當知是為新發意菩薩。</p>
</div>
<div class='div-commentary'><p style="margin-left:1em">如彼八千初發心者。</p>
</div>
<div class='div-orig'><p>若聲聞人聞是經驚疑怖畏。</p>
</div>
<div class='div-commentary'><p style="margin-left:1em">聞圓妙教反為魔說。</p>
</div>
<div class='div-orig'><p>當知是為增上慢者。</p>
</div>
<div class='div-commentary'><p style="margin-left:1em">如彼五千退席之者。</p>
</div>
<div class='div-orig'><p>藥王若有善男子善女人如來滅後欲為四眾說是法華經者。</p>
</div>
<div class='div-commentary'><p style="margin-left:1em">此一節經教善男女滅後弘經。</p>
</div>
<div class='div-orig'><p>云何應說。</p>
</div>
<div class='div-commentary'><p style="margin-left:1em">此問起也答見下文。</p>
</div>
<div class='div-orig'><p>是善男子善女人。</p>
</div>
<div class='div-commentary'><p style="margin-left:1em">教行四法。</p>
</div>
<div class='div-orig'><p>入如來室。</p>
</div>
<div class='div-commentary'><p style="margin-left:1em">令起慈悲。</p>
</div>
<div class='div-orig'><p>著如來衣。</p>
</div>
<div class='div-commentary'><p style="margin-left:1em">令行忍辱。</p>
</div>
<div class='div-orig'><p>坐如來座。</p>
</div>
<div class='div-commentary'><p style="margin-left:1em">令住法空。</p>
</div>
<div class='div-orig'><p>爾乃應為四眾廣說斯經。</p>
</div>
<div class='div-commentary'><p style="margin-left:1em">爾信解人入室著衣坐座說法乃可得也。</p>
</div>
<div class='div-orig'><p>如來室者一切眾生中大慈悲心是。</p>
</div>
<div class='div-commentary'><p style="margin-left:1em">於諸一切眾生分上以慈心故除諸憂惱與其快樂以悲心故方便救濟拔其苦厄如是之心能容一切名慈悲室。</p>
</div>
<div class='div-orig'><p>如來衣者柔和忍辱心是。</p>
</div>
<div class='div-commentary'><p style="margin-left:1em">以柔和故不惱於人以忍辱故不思報怨有慚有愧名為著衣。</p>
</div>
<div class='div-orig'><p>如來座者一切法空是。</p>
</div>
<div class='div-commentary'><p style="margin-left:1em">了一切法悉皆空寂安然不動名為坐座。</p>
</div>
<div class='div-orig'><p>安住是中。</p>
</div>
<div class='div-commentary'><p style="margin-left:1em">住於慈忍法空之座。</p>
</div>
<div class='div-orig'><p>然後以不懈怠心。</p>
</div>
<div class='div-commentary'><p style="margin-left:1em">雖能慈忍了法性空若還懈怠弘經是難故經云以不懈怠心。</p>
</div>
<div class='div-orig'><p>為諸菩薩及四眾。</p>
</div>
<div class='div-commentary'><p style="margin-left:1em">所為人也。</p>
</div>
<div class='div-orig'><p>廣說是法華經。</p>
</div>
<div class='div-commentary'><p style="margin-left:1em">所說法也。</p>
</div>
<div class='div-orig'><p>藥王我於餘國遣化人為其集聽法眾。</p>
</div>
<div class='div-commentary'><p style="margin-left:1em">謂於餘國方便土中遣變化人為集聽眾如信解品密遣者是。</p>
</div>
<div class='div-orig'><p>亦遣化比丘比丘尼優婆塞優婆夷聽其說法。</p>
</div>
<div class='div-commentary'><p style="margin-left:1em">佛神力故密彼諸人令來聽法。</p>
</div>
<div class='div-orig'><p>是諸化人聞法信受隨順不逆。</p>
</div>
<div class='div-commentary'><p style="margin-left:1em">諸化人等以佛之力聞即信受無有違逆。</p>
</div>
<div class='div-orig'><p>若說法者在空閑處。</p>
</div>
<div class='div-commentary'><p style="margin-left:1em">約事則住空曠閑靜無人之處約理則是攝心住定樂於空寂無生之地。</p>
</div>
<div class='div-orig'><p>我時廣遣天龍鬼神乾闥婆阿脩羅等聽其說法。</p>
</div>
<div class='div-commentary'><p style="margin-left:1em">來聽法者八部之眾皆如來力之所遣至。</p>
</div>
<div class='div-orig'><p>我雖在異國。</p>
</div>
<div class='div-commentary'><p style="margin-left:1em">佛雖應化在餘國土。</p>
</div>
<div class='div-orig'><p>時時令說法者得見我身。</p>
</div>
<div class='div-commentary'><p style="margin-left:1em">說法之人心中了了解法義味即見如來清淨法身住常寂光圓滿報身居實報境千百億身應同居土若晝若夜常在目前。</p>
</div>
<div class='div-orig'><p>若於此經忘失句逗。</p>
</div>
<div class='div-commentary'><p style="margin-left:1em">若復受持讀誦講說於此妙經句逗之中有所忘失。</p>
</div>
<div class='div-orig'><p>我還為說令得具足。</p>
</div>
<div class='div-commentary'><p style="margin-left:1em">即於時中忽然省悟得見佛理無所遺忘是名如來還為解說令得句義皆悉具足。</p>
</div>
<div class='div-orig'><p>爾時世尊欲重宣此義而說偈言欲捨諸懈怠應當聽此經。</p>
</div>
<div class='div-commentary'><p style="margin-left:1em">若人欲得捨諸懈怠應當至心聽受此經。</p>
</div>
<div class='div-orig'><p>是經難得聞信受者亦難。</p>
</div>
<div class='div-commentary'><p style="margin-left:1em">如是之經難得聽聞信受之者亦是難得。</p>
</div>
<div class='div-orig'><p>如人渴須水穿鑿於高原。</p>
</div>
<div class='div-commentary'><p style="margin-left:1em">志誠求法如渴須水於彼高原穿鑿為井。</p>
</div>
<div class='div-orig'><p>猶見乾燥土知去水尚遠。</p>
</div>
<div class='div-commentary'><p style="margin-left:1em">住乾慧地知去理水尚且遠在。</p>
</div>
<div class='div-orig'><p>漸見濕土泥決定知近水。</p>
</div>
<div class='div-commentary'><p style="margin-left:1em">位在內凡鄰於聖位漸漸見理自知成佛無疑名為近水。</p>
</div>
<div class='div-orig'><p>藥王汝當知如是諸人等。</p>
</div>
<div class='div-commentary'><p style="margin-left:1em">如是初心諸菩薩等。</p>
</div>
<div class='div-orig'><p>不聞法華經去佛智甚遠。</p>
</div>
<div class='div-commentary'><p style="margin-left:1em">未曾得聞如是妙經去佛智慧甚是遙遠。</p>
</div>
<div class='div-orig'><p>若聞是深經決了聲聞法是諸經之王。</p>
</div>
<div class='div-commentary'><p style="margin-left:1em">若得聞是深妙經典是諸一切經中之王。</p>
</div>
<div class='div-orig'><p>聞<span class='corr'>已</span>諦思惟。</p>
</div>
<div class='div-commentary'><p style="margin-left:1em">聞是法<span class='corr'>已</span>諦心思審。</p>
</div>
<div class='div-orig'><p>當知此人等近於佛智慧。</p>
</div>
<div class='div-commentary'><p style="margin-left:1em">聞<span class='corr'>已</span>能思思<span class='corr'>已</span>能修當知是人近於佛慧。</p>
</div>
<div class='div-orig'><p>若人說此經。</p>
</div>
<div class='div-commentary'><p style="margin-left:1em">若復有人欲說此經。</p>
</div>
<div class='div-orig'><p>應入如來室。</p>
</div>
<div class='div-commentary'><p style="margin-left:1em">興大慈悲。</p>
</div>
<div class='div-orig'><p>著於如來衣。</p>
</div>
<div class='div-commentary'><p style="margin-left:1em">行大忍辱。</p>
</div>
<div class='div-orig'><p>而座如來坐。</p>
</div>
<div class='div-commentary'><p style="margin-left:1em">住於法空。</p>
</div>
<div class='div-orig'><p>處眾無所畏。</p>
</div>
<div class='div-commentary'><p style="margin-left:1em">處大眾中無所畏心。</p>
</div>
<div class='div-orig'><p>廣為分別說。</p>
</div>
<div class='div-commentary'><p style="margin-left:1em">廣為一切分別演說。</p>
</div>
<div class='div-orig'><p>大慈悲為室柔和忍辱衣諸法空為座處此為說法。</p>
</div>
<div class='div-commentary'><p style="margin-left:1em">入室披衣坐座演說方名如法。</p>
</div>
<div class='div-orig'><p>若說此經時。</p>
</div>
<div class='div-commentary'><p style="margin-left:1em">若復說此妙經之時。</p>
</div>
<div class='div-orig'><p>有人惡口罵加刀杖瓦石。</p>
</div>
<div class='div-commentary'><p style="margin-left:1em">有人前來惡口穢罵加以刀杖瓦石捶打。</p>
</div>
<div class='div-orig'><p>念佛故應忍。</p>
</div>
<div class='div-commentary'><p style="margin-left:1em">此等違惱境界現前當念佛故忍此諸惡。</p>
</div>
<div class='div-orig'><p>我千萬億土現淨堅固身。</p>
</div>
<div class='div-commentary'><p style="margin-left:1em">云何念佛當思如來昔於無量千萬億土示現清淨能忍諸惡毀贊不動堅固之身。</p>
</div>
<div class='div-orig'><p>於無量億劫為眾生說法。</p>
</div>
<div class='div-commentary'><p style="margin-left:1em">如本門中常不輕是。</p>
</div>
<div class='div-orig'><p>若我滅度後能說此經者。</p>
</div>
<div class='div-commentary'><p style="margin-left:1em">若佛滅後有說經者。</p>
</div>
<div class='div-orig'><p>我遣化四眾比丘比丘尼及清淨士女。</p>
</div>
<div class='div-commentary'><p style="margin-left:1em">即前四眾。</p>
</div>
<div class='div-orig'><p>供養於法師。</p>
</div>
<div class='div-commentary'><p style="margin-left:1em">恭敬供養於說法師。</p>
</div>
<div class='div-orig'><p>引導諸眾生集之令聽法。</p>
</div>
<div class='div-commentary'><p style="margin-left:1em">誘引化導諸眾生等令集一處聽說妙法然佛所遣諸化人者即前文云是人自捨清淨業報愍眾生故生此間者。</p>
</div>
<div class='div-orig'><p>若人欲加惡刀杖及瓦石。</p>
</div>
<div class='div-commentary'><p style="margin-left:1em">人來興惡加諸毒害。</p>
</div>
<div class='div-orig'><p>則遣變化人為之作衛護。</p>
</div>
<div class='div-commentary'><p style="margin-left:1em">即遣上所辯化善人為之方便而作衛護。</p>
</div>
<div class='div-orig'><p>若說法之人獨在空閑處。</p>
</div>
<div class='div-commentary'><p style="margin-left:1em">獨自處於空閑之地。</p>
</div>
<div class='div-orig'><p>寂莫無人聲讀誦此經典。</p>
</div>
<div class='div-commentary'><p style="margin-left:1em">其處闃靜無人音聲在彼讀誦是妙經典。</p>
</div>
<div class='div-orig'><p>我是時為現清淨光明身。</p>
</div>
<div class='div-commentary'><p style="margin-left:1em">寂寞之處無有人聲清淨身也讀妙經典見佛智慧光明身也清淨即法身光明即慧身修性泯合隨處現形即應身也因靜讀誦得見如來三德法身。</p>
</div>
<div class='div-orig'><p>若忘失章句為說令通利。</p>
</div>
<div class='div-commentary'><p style="margin-left:1em">若於經文有所忘失如來慈力密被其人自然通利憶持不失。</p>
</div>
<div class='div-orig'><p>若人具是德。</p>
</div>
<div class='div-commentary'><p style="margin-left:1em">若人具此清淨德行。</p>
</div>
<div class='div-orig'><p>或為四眾說。</p>
</div>
<div class='div-commentary'><p style="margin-left:1em">或於四眾為說妙法。</p>
</div>
<div class='div-orig'><p>空處讀誦經。</p>
</div>
<div class='div-commentary'><p style="margin-left:1em">或在空處讀誦是經。</p>
</div>
<div class='div-orig'><p>皆得見我身。</p>
</div>
<div class='div-commentary'><p style="margin-left:1em">皆得見於如來法體光明妙身。</p>
</div>
<div class='div-orig'><p>若人在空閑。</p>
</div>
<div class='div-commentary'><p style="margin-left:1em">在於閑處修攝其心靜處之人。</p>
</div>
<div class='div-orig'><p>我遣天龍王夜叉鬼神等為作聽法眾。</p>
</div>
<div class='div-commentary'><p style="margin-left:1em">八部之眾誓護佛法今此法師讀誦講說故佛遣之作聽法眾。</p>
</div>
<div class='div-orig'><p>是人樂說法分別無障礙。</p>
</div>
<div class='div-commentary'><p style="margin-left:1em">是說法師在眾講演善能分別樂說無礙。</p>
</div>
<div class='div-orig'><p>諸佛護念故。</p>
</div>
<div class='div-commentary'><p style="margin-left:1em">以得諸佛護念之故。</p>
</div>
<div class='div-orig'><p>能令大歡喜。</p>
</div>
<div class='div-commentary'><p style="margin-left:1em">能令聽眾生大歡喜。</p>
</div>
<div class='div-orig'><p>若親近法師速得菩薩道。</p>
</div>
<div class='div-commentary'><p style="margin-left:1em">若能親近說法之師速得成就菩薩之道。</p>
</div>
<div class='div-orig'><p>隨順是師學得見恒沙佛。</p>
</div>
<div class='div-commentary'><p style="margin-left:1em">若能隨順從是師學則於經中得見三世恒沙諸佛不離本心。</p>
</div></div>
<div class='div-other'><a id='mulu20' />
<div class='div-orig'><p>妙法蓮華經見寶塔品第十一</p>
</div>
<div class='div-commentary'><p style="margin-left:1em">過去久劫多寶世尊臨滅度時告諸大眾有欲供養我全身者應當發心起一大塔十方世界說法華處我之寶塔因聽經故踊現其前為作證明今由此土佛說是經大耳遙聞故從地涌。</p>
</div>
<div class='div-orig'><p>爾時佛前。</p>
</div>
<div class='div-commentary'><p style="margin-left:1em">爾法師品說竟之時。</p>
</div>
<div class='div-orig'><p>有七寶塔。</p>
</div>
<div class='div-commentary'><p style="margin-left:1em">以七珍寶而為大塔即是表顯七善法財。</p>
</div>
<div class='div-orig'><p>高五百由旬。</p>
</div>
<div class='div-commentary'><p style="margin-left:1em">塔表法身高五百者五分功德之所修成。</p>
</div>
<div class='div-orig'><p>縱廣二百五十由旬。</p>
</div>
<div class='div-commentary'><p style="margin-left:1em">縱廣即說塔基之相豎縱橫廣二百五十約由旬量該一萬里修成法身以戒為體聲聞之戒二百五十今開小乘同歸作佛戒定慧三相由而生故說塔基其量如是四威儀中皆具是數故云縱廣二百五十。</p>
</div>
<div class='div-orig'><p>從地涌出住在空中。</p>
</div>
<div class='div-commentary'><p style="margin-left:1em">約相易見若表法者從心地中之所涌出住於究竟大涅槃空。</p>
</div>
<div class='div-orig'><p>種種寶物而莊校之。</p>
</div>
<div class='div-commentary'><p style="margin-left:1em">萬善功德而為嚴飾。</p>
</div>
<div class='div-orig'><p>五千欄楯。</p>
</div>
<div class='div-commentary'><p style="margin-left:1em">橫者曰欄竪者曰楯即寶塔上防閑之具五千即表遮防五道。</p>
</div>
<div class='div-orig'><p>龕室千萬。</p>
</div>
<div class='div-commentary'><p style="margin-left:1em">塔上所有龕穴寶室其數千萬即表行人之所住處無量法門。</p>
</div>
<div class='div-orig'><p>無數幢幡以為嚴飾。</p>
</div>
<div class='div-commentary'><p style="margin-left:1em">幢表鎮靜幡表皷動靜即是定動即是慧定慧均等名善莊嚴。</p>
</div>
<div class='div-orig'><p>垂寶瓔珞。</p>
</div>
<div class='div-commentary'><p style="margin-left:1em">以眾寶珠結為瓔珞處處垂下即表智珠垂諸方便教化眾生。</p>
</div>
<div class='div-orig'><p>寶鈴萬億而懸其上。</p>
</div>
<div class='div-commentary'><p style="margin-left:1em">以寶為鈴懸於塔上微風吹動出妙音聲以妙寶音發於報體隨其扣擊接物利生。</p>
</div>
<div class='div-orig'><p>四面皆出。</p>
</div>
<div class='div-commentary'><p style="margin-left:1em">塔之方面。</p>
</div>
<div class='div-orig'><p>多摩羅䟦旃檀之香。</p>
</div>
<div class='div-commentary'><p style="margin-left:1em">多摩羅䟦此云性無垢無垢旃檀即絕妙香實行內充淨無瑕翳如牛頭山性無垢香。</p>
</div>
<div class='div-orig'><p>充偏世界。</p>
</div>
<div class='div-commentary'><p style="margin-left:1em">德行之人香聞十方故云充徧。</p>
</div>
<div class='div-orig'><p>其諸幡蓋。</p>
</div>
<div class='div-commentary'><p style="margin-left:1em">其諸寶幡及以寶蓋頂上莊嚴表佛功德。</p>
</div>
<div class='div-orig'><p>以金銀琉璃硨磲碼碯真珠玫瑰七寶合成。</p>
</div>
<div class='div-commentary'><p style="margin-left:1em">若表法者金性堅剛表堅固智銀性潔白表清淨行琉璃映徹表明了智硨磲圓轉表委曲心碼碯雜色表萬行心真珠圓明表巧慧心玫瑰即玉表溫潤心眾德莊嚴五分法塔是故名曰七寶合成。</p>
</div>
<div class='div-orig'><p>高至四天王宮。</p>
</div>
<div class='div-commentary'><p style="margin-left:1em">四天門王居須彌腹寶塔高故齊於天宮四念護心如天。</p>
</div>
<div class='div-orig'><p>三十三天。</p>
</div>
<div class='div-commentary'><p style="margin-left:1em">須彌四峯各有八天帝釋居中成三十三若表法者即喻菩薩五十二位住行向三名為三十十地聖人名三十一等覺菩薩名三十二如來妙覺名三十三。</p>
</div>
<div class='div-orig'><p>雨天曼陀羅華供養寶塔。</p>
</div>
<div class='div-commentary'><p style="margin-left:1em">諸天雨華供養寶塔表心善行莊嚴法身。</p>
</div>
<div class='div-orig'><p>餘諸天龍夜叉乾闥婆阿修羅迦樓羅緊那羅摩睺羅伽人非人等千萬億眾。</p>
</div>
<div class='div-commentary'><p style="margin-left:1em">在事相邊即是八部若表法者豈外一心天龍二部即是善心餘夜叉等總是惡心善根勝故攝諸惡念無數億萬化而為善。</p>
</div>
<div class='div-orig'><p>以一切華香瓔珞幡蓋伎樂供養寶塔。</p>
</div>
<div class='div-commentary'><p style="margin-left:1em">以諸供施而供寶塔。</p>
</div>
<div class='div-orig'><p>恭敬尊重讚歎。</p>
</div>
<div class='div-commentary'><p style="margin-left:1em">覩相生善起恭敬心尊重寶塔而興贊歎。</p>
</div>
<div class='div-orig'><p>爾時寶塔中。</p>
</div>
<div class='div-commentary'><p style="margin-left:1em">是諸天人設供之時。</p>
</div>
<div class='div-orig'><p>出大音聲。</p>
</div>
<div class='div-commentary'><p style="margin-left:1em">塔中忽然出大妙音。</p>
</div>
<div class='div-orig'><p>歎言善哉善哉釋迦牟尼世尊。</p>
</div>
<div class='div-commentary'><p style="margin-left:1em">如是贊歎釋迦世尊。</p>
</div>
<div class='div-orig'><p>能以平等大慧。</p>
</div>
<div class='div-commentary'><p style="margin-left:1em">能以生佛本性平等佛之知見廣大智慧。</p>
</div>
<div class='div-orig'><p>教菩薩法。</p>
</div>
<div class='div-commentary'><p style="margin-left:1em">十方如來教其弟子菩薩根者上妙之法。</p>
</div>
<div class='div-orig'><p>佛所護念。</p>
</div>
<div class='div-commentary'><p style="margin-left:1em">此之大慧是一切佛清淨心中常所護念。</p>
</div>
<div class='div-orig'><p>妙法華經。</p>
</div>
<div class='div-commentary'><p style="margin-left:1em">生於妙果妙法華經。</p>
</div>
<div class='div-orig'><p>為大眾說。</p>
</div>
<div class='div-commentary'><p style="margin-left:1em">與諸大眾分別演說。</p>
</div>
<div class='div-orig'><p>如是如是。</p>
</div>
<div class='div-commentary'><p style="margin-left:1em">謂釋迦尊慈悲方便如是如是為眾生說。</p>
</div>
<div class='div-orig'><p>釋迦牟尼世尊如所說者皆是真實。</p>
</div>
<div class='div-commentary'><p style="margin-left:1em">如釋迦尊之所說者一一皆是真實之語。</p>
</div>
<div class='div-orig'><p>爾時四眾見大寶塔住在空中。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>又聞塔中所出音聲。</p>
</div>
<div class='div-commentary'><p style="margin-left:1em">如善哉等。</p>
</div>
<div class='div-orig'><p>皆得法喜。</p>
</div>
<div class='div-commentary'><p style="margin-left:1em">皆於如來妙法之中得大歡喜。</p>
</div>
<div class='div-orig'><p>怪未曾有。</p>
</div>
<div class='div-commentary'><p style="margin-left:1em">眾皆驚異謂未曾有。</p>
</div>
<div class='div-orig'><p>從座而起。</p>
</div>
<div class='div-commentary'><p style="margin-left:1em">將欲請問是塔因緣故從座起。</p>
</div>
<div class='div-orig'><p>恭敬合掌却住一面。</p>
</div>
<div class='div-commentary'><p style="margin-left:1em">先加恭敬合掌問訊然後退身立在一面。</p>
</div>
<div class='div-orig'><p>爾時有菩薩摩訶薩名大樂說。</p>
</div>
<div class='div-commentary'><p style="margin-left:1em">眾中上首大菩薩也智慧深故善說諸法名大樂說。</p>
</div>
<div class='div-orig'><p>知一切世間天人阿脩羅等心之所疑。</p>
</div>
<div class='div-commentary'><p style="margin-left:1em">眾見寶塔不知何謂怪未曾見所以心疑菩薩知<span class='corr'>已</span>故為請問。</p>
</div>
<div class='div-orig'><p>而白佛言世尊以何因緣。</p>
</div>
<div class='div-commentary'><p style="margin-left:1em">因何等緣。</p>
</div>
<div class='div-orig'><p>有此寶塔從地涌出。</p>
</div>
<div class='div-commentary'><p style="margin-left:1em">欲知自來。</p>
</div>
<div class='div-orig'><p>又於其中發是音聲。</p>
</div>
<div class='div-commentary'><p style="margin-left:1em">又於塔中發出讚歎大妙之音。</p>
</div>
<div class='div-orig'><p>爾時佛告大樂說菩薩。</p>
</div>
<div class='div-commentary'><p style="margin-left:1em">因問故答。</p>
</div>
<div class='div-orig'><p>此寶塔中有如來全身。</p>
</div>
<div class='div-commentary'><p style="margin-left:1em">諸佛入滅化火焚身分布舍利為眾結緣多寶入滅不曾化身臨終付囑令眾起塔供養遺體為欲證經所以佛答塔有全身。</p>
</div>
<div class='div-orig'><p>乃往過去東方無量千萬億阿僧祇世界。</p>
</div>
<div class='div-commentary'><p style="margin-left:1em">久遠劫前東方世界。</p>
</div>
<div class='div-orig'><p>國名寶淨。</p>
</div>
<div class='div-commentary'><p style="margin-left:1em">國中清淨多諸寶物。</p>
</div>
<div class='div-orig'><p>彼中有佛號曰多寶。</p>
</div>
<div class='div-commentary'><p style="margin-left:1em">彼寶淨國佛號多寶。</p>
</div>
<div class='div-orig'><p>其佛行菩薩道時作大誓願。</p>
</div>
<div class='div-commentary'><p style="margin-left:1em">因地之時曾發大願。</p>
</div>
<div class='div-orig'><p>若我成佛滅度之後。</p>
</div>
<div class='div-commentary'><p style="margin-left:1em">若我得成無上佛道入滅之後。</p>
</div>
<div class='div-orig'><p>於十方國土有說法華經處。</p>
</div>
<div class='div-commentary'><p style="margin-left:1em">應十方國說是經處。</p>
</div>
<div class='div-orig'><p>我之塔廟。</p>
</div>
<div class='div-commentary'><p style="margin-left:1em">我之所有七寶塔廟。</p>
</div>
<div class='div-orig'><p>為聽是經故。</p>
</div>
<div class='div-commentary'><p style="margin-left:1em">為聽如是法華經故。</p>
</div>
<div class='div-orig'><p>涌現其前。</p>
</div>
<div class='div-commentary'><p style="margin-left:1em">即當涌現其佛之前。</p>
</div>
<div class='div-orig'><p>為作證明讚言善哉。</p>
</div>
<div class='div-commentary'><p style="margin-left:1em">因心如是。</p>
</div>
<div class='div-orig'><p>彼佛成道<span class='corr'>已</span>。</p>
</div>
<div class='div-commentary'><p style="margin-left:1em">既成佛<span class='corr'>已</span>。</p>
</div>
<div class='div-orig'><p>臨滅度時。</p>
</div>
<div class='div-commentary'><p style="margin-left:1em">化緣<span class='corr'>已</span>畢臨欲終時。</p>
</div>
<div class='div-orig'><p>於天人大眾中告諸比丘。</p>
</div>
<div class='div-commentary'><p style="margin-left:1em">語諸會眾出家弟子。</p>
</div>
<div class='div-orig'><p>我滅度後欲供養我全身者。</p>
</div>
<div class='div-commentary'><p style="margin-left:1em">有欲供養我之全身。</p>
</div>
<div class='div-orig'><p>應起一大塔。</p>
</div>
<div class='div-commentary'><p style="margin-left:1em">以藏佛身。</p>
</div>
<div class='div-orig'><p>其佛以神通願力。</p>
</div>
<div class='div-commentary'><p style="margin-left:1em">以大神通誓願之力任持其身。</p>
</div>
<div class='div-orig'><p>十方世界在在處處若有法華經者。</p>
</div>
<div class='div-commentary'><p style="margin-left:1em">十方佛土在處有說法華經者。</p>
</div>
<div class='div-orig'><p>彼之寶塔皆涌出其前。</p>
</div>
<div class='div-commentary'><p style="margin-left:1em">隨處應現。</p>
</div>
<div class='div-orig'><p>全身在於塔中讚言善哉善哉。</p>
</div>
<div class='div-commentary'><p style="margin-left:1em">全身出現贊善哉者酬宿願故。</p>
</div>
<div class='div-orig'><p>大樂說今多寶如來塔聞說法華經故從地涌出讚言善哉善哉。</p>
</div>
<div class='div-commentary'><p style="margin-left:1em">說其來意令眾得知。</p>
</div>
<div class='div-orig'><p>是時大樂說菩薩以如來神力故。</p>
</div>
<div class='div-commentary'><p style="margin-left:1em">以如來神力者願藉佛慈非自<span class='corr'>己</span>力而能得見。</p>
</div>
<div class='div-orig'><p>白佛言世尊我等願欲見此佛身。</p>
</div>
<div class='div-commentary'><p style="margin-left:1em">願見古佛多寶之身。</p>
</div>
<div class='div-orig'><p>佛告大樂說菩薩摩訶薩是多寶佛有深重願。</p>
</div>
<div class='div-commentary'><p style="margin-left:1em">佛告樂說彼佛宿有深重之願。</p>
</div>
<div class='div-orig'><p>若我寶塔為聽法華經故出於諸佛前時。</p>
</div>
<div class='div-commentary'><p style="margin-left:1em">塔為聽法出現之時。</p>
</div>
<div class='div-orig'><p>其有欲以我身示四眾者。</p>
</div>
<div class='div-commentary'><p style="margin-left:1em">其欲以我塔中全身示於會上四眾之者。</p>
</div>
<div class='div-orig'><p>彼佛分身諸佛在於十方世界說法。</p>
</div>
<div class='div-commentary'><p style="margin-left:1em">彼現在世說經之佛分身在於十方世界廣說諸法度眾生者。</p>
</div>
<div class='div-orig'><p>盡還集一處。</p>
</div>
<div class='div-commentary'><p style="margin-left:1em">直待分身一時集<span class='corr'>已</span>好自一身分千百億今此所集攝多歸一故云盡還。</p>
</div>
<div class='div-orig'><p>然後我身乃出現耳。</p>
</div>
<div class='div-commentary'><p style="margin-left:1em">然後我之塔中全身乃出現也。</p>
</div>
<div class='div-orig'><p>大樂說我分身諸佛在於十方世界說法者今應當集。</p>
</div>
<div class='div-commentary'><p style="margin-left:1em">汝欲見此多寶佛身我當應集分身諸佛。</p>
</div>
<div class='div-orig'><p>大樂說白佛言。</p>
</div>
<div class='div-commentary'><p style="margin-left:1em">樂說聞<span class='corr'>已</span>重白佛言。</p>
</div>
<div class='div-orig'><p>世尊我等亦願欲見世尊分身諸佛禮拜供養。</p>
</div>
<div class='div-commentary'><p style="margin-left:1em">所以欲見為修供養。</p>
</div>
<div class='div-orig'><p>爾時佛放白毫一光。</p>
</div>
<div class='div-commentary'><p style="margin-left:1em">如來欲集分身諸佛故放中道白毫光明。</p>
</div>
<div class='div-orig'><p>即見東方五百萬億那由他恒河沙等國土諸佛。</p>
</div>
<div class='div-commentary'><p style="margin-left:1em">因光照故眾皆得見五百萬億以表菩薩五位真因恒沙諸佛即諸淨念。</p>
</div>
<div class='div-orig'><p>彼諸國土皆以頗梨為地。</p>
</div>
<div class='div-commentary'><p style="margin-left:1em">頗梨地者即善淨心。</p>
</div>
<div class='div-orig'><p>寶樹寶衣以為莊嚴。</p>
</div>
<div class='div-commentary'><p style="margin-left:1em">寶樹即是菩提樹王寶衣即是柔和忍辱。</p>
</div>
<div class='div-orig'><p>無數千萬億菩薩充滿其中。</p>
</div>
<div class='div-commentary'><p style="margin-left:1em">菩薩即是念念之心。</p>
</div>
<div class='div-orig'><p>徧張寶幔寶網羅上。</p>
</div>
<div class='div-commentary'><p style="margin-left:1em">寶幔即是慈悲所覆寶網即是戒珠所網。</p>
</div>
<div class='div-orig'><p>彼國諸佛以大妙音而說諸法。</p>
</div>
<div class='div-commentary'><p style="margin-left:1em">彼一一佛皆出大音演說諸法。</p>
</div>
<div class='div-orig'><p>及見無量千萬億菩薩徧滿諸國為眾說法。</p>
</div>
<div class='div-commentary'><p style="margin-left:1em">彼一一土皆有菩薩充滿其中各為其眾而演說法。</p>
</div>
<div class='div-orig'><p>南西北方四維上下。</p>
</div>
<div class='div-commentary'><p style="margin-left:1em">方位有十光照東方所見如是例餘九方光所照處其相亦然。</p>
</div>
<div class='div-orig'><p>白毫相光所照之處亦復如是。</p>
</div>
<div class='div-commentary'><p style="margin-left:1em">與東方同。</p>
</div>
<div class='div-orig'><p>爾時十方諸佛。</p>
</div>
<div class='div-commentary'><p style="margin-left:1em">十方分身釋迦文佛。</p>
</div>
<div class='div-orig'><p>各告眾菩薩言。</p>
</div>
<div class='div-commentary'><p style="margin-left:1em">各語座下諸菩薩言。</p>
</div>
<div class='div-orig'><p>善男子我今應往娑婆世界釋迦牟尼佛所。</p>
</div>
<div class='div-commentary'><p style="margin-left:1em">光既照彼知意故來。</p>
</div>
<div class='div-orig'><p>並供養多寶如來寶塔。</p>
</div>
<div class='div-commentary'><p style="margin-left:1em">并欲供養多寶佛塔。</p>
</div>
<div class='div-orig'><p>時娑婆世界即變清淨。</p>
</div>
<div class='div-commentary'><p style="margin-left:1em">欲集諸佛故釋迦尊以神通力先淨其土。</p>
</div>
<div class='div-orig'><p>琉璃為地寶樹莊嚴黃金為繩以界八道。</p>
</div>
<div class='div-commentary'><p style="margin-left:1em">釋迦世尊實報之土淨如此為欲化度頑惡眾生故現五濁同居穢土今欲說實所以現起清淨國土眾寶莊嚴。</p>
</div>
<div class='div-orig'><p>無諸聚落村營城邑。</p>
</div>
<div class='div-commentary'><p style="margin-left:1em">男女混居名為聚落今實報土純諸男子無有女人故無聚落及以村坊營塞城郭郡邑之相一時皆無。</p>
</div>
<div class='div-orig'><p>大海江河山川林藪。</p>
</div>
<div class='div-commentary'><p style="margin-left:1em">海與江河喻諸乘人淺深之智山靜川流即喻定慧林藪即喻諸覺枝林今現實報同歸一實諸相皆無。</p>
</div>
<div class='div-orig'><p>燒大寶香。</p>
</div>
<div class='div-commentary'><p style="margin-left:1em">修大功德名燒寶香。</p>
</div>
<div class='div-orig'><p>曼陀羅華徧布其地。</p>
</div>
<div class='div-commentary'><p style="margin-left:1em">表修善因無遺缺處。</p>
</div>
<div class='div-orig'><p>以寶網幔羅覆其上。</p>
</div>
<div class='div-commentary'><p style="margin-left:1em">菩薩所行慈悲為首故云寶幔之所徧覆成佛之行非戒不立故云寶網羅覆其上。</p>
</div>
<div class='div-orig'><p>懸諸寶鈴。</p>
</div>
<div class='div-commentary'><p style="margin-left:1em">鈴有音聲以表說法。</p>
</div>
<div class='div-orig'><p>唯留此會眾。</p>
</div>
<div class='div-commentary'><p style="margin-left:1em">獨留此會聽法之眾。</p>
</div>
<div class='div-orig'><p>移諸天人置於他土。</p>
</div>
<div class='div-commentary'><p style="margin-left:1em">以佛神力移餘一切天人之眾置他土中。</p>
</div>
<div class='div-orig'><p>是時諸佛。</p>
</div>
<div class='div-commentary'><p style="margin-left:1em">十方分身釋迦牟尼。</p>
</div>
<div class='div-orig'><p>各將一大菩薩以為侍者。</p>
</div>
<div class='div-commentary'><p style="margin-left:1em">各佛但帶一大菩薩以為給侍。</p>
</div>
<div class='div-orig'><p>至娑婆世界各到寶樹下。</p>
</div>
<div class='div-commentary'><p style="margin-left:1em">此方現土寶樹之下。</p>
</div>
<div class='div-orig'><p>一一寶樹高五百由旬。</p>
</div>
<div class='div-commentary'><p style="margin-left:1em">即表五分功德法身。</p>
</div>
<div class='div-orig'><p>枝葉華果次第莊嚴。</p>
</div>
<div class='div-commentary'><p style="margin-left:1em">枝喻事相一一相中復有多別喻如葉也開華表因成果表智如次進修用嚴法體。</p>
</div>
<div class='div-orig'><p>諸寶樹下皆有師子之座高五由旬。</p>
</div>
<div class='div-commentary'><p style="margin-left:1em">樹是願行座表空寂安詳其理名為坐座高五由旬即五忍位。</p>
</div>
<div class='div-orig'><p>亦以大寶而校飾之。</p>
</div>
<div class='div-commentary'><p style="margin-left:1em">坐是空法今云寶飾即表不空如來之坐。</p>
</div>
<div class='div-orig'><p>爾時諸佛各於此座結加趺坐。</p>
</div>
<div class='div-commentary'><p style="margin-left:1em">既到此<span class='corr'>已</span>各坐寶座。</p>
</div>
<div class='div-orig'><p>如是展轉徧滿三千大千世界。</p>
</div>
<div class='div-commentary'><p style="margin-left:1em">如是展開轉轉坐去徧滿一化三千之界。</p>
</div>
<div class='div-orig'><p>而於釋迦牟尼佛一方所分之身猶故未盡。</p>
</div>
<div class='div-commentary'><p style="margin-left:1em">但坐東方所分之身徧三千界獨自未盡。</p>
</div>
<div class='div-orig'><p>時釋迦牟尼佛欲容受所分身諸佛故。</p>
</div>
<div class='div-commentary'><p style="margin-left:1em">為欲安座容納諸佛。</p>
</div>
<div class='div-orig'><p>八方各更變二百萬億那由他國皆令清淨。</p>
</div>
<div class='div-commentary'><p style="margin-left:1em">言八方者此約橫徧但變四方及以四維不涉上下二百萬億八方皆然總成一千六百萬億三千世界。</p>
</div>
<div class='div-orig'><p>無有地獄餓鬼畜生及阿修羅。</p>
</div>
<div class='div-commentary'><p style="margin-left:1em">以清淨故無四惡道。</p>
</div>
<div class='div-orig'><p>又移諸天人置於他土。</p>
</div>
<div class='div-commentary'><p style="margin-left:1em">唯留會眾移餘天人。</p>
</div>
<div class='div-orig'><p>所化之國。</p>
</div>
<div class='div-commentary'><p style="margin-left:1em">所變化土。</p>
</div>
<div class='div-orig'><p>亦以琉璃為地寶樹莊嚴樹高五百由旬枚葉華果次第嚴飾樹下皆有寶師子座高五由旬種種諸寶以為莊校亦無大海江河。</p>
</div>
<div class='div-commentary'><p style="margin-left:1em">並如上解。</p>
</div>
<div class='div-orig'><p>及目真隣陀山。</p>
</div>
<div class='div-commentary'><p style="margin-left:1em">此云石山。</p>
</div>
<div class='div-orig'><p>摩訶目真鄰陀山。</p>
</div>
<div class='div-commentary'><p style="margin-left:1em">此云大石山。</p>
</div>
<div class='div-orig'><p>鐵圍山。</p>
</div>
<div class='div-commentary'><p style="margin-left:1em">四大洲外有山圍繞名小銕圍。</p>
</div>
<div class='div-orig'><p>大銕圍山。</p>
</div>
<div class='div-commentary'><p style="margin-left:1em">大千界外有山圍繞名大銕圍。</p>
</div>
<div class='div-orig'><p>須彌山等諸山王。</p>
</div>
<div class='div-commentary'><p style="margin-left:1em">須彌此云妙高須彌之外有十大山圍褁須彌名諸山王悉無是等。</p>
</div>
<div class='div-orig'><p>通為一佛國土。</p>
</div>
<div class='div-commentary'><p style="margin-left:1em">以諸所變恒沙大千通為一國。</p>
</div>
<div class='div-orig'><p>寶地平正寶交露幔。</p>
</div>
<div class='div-commentary'><p style="margin-left:1em">於露地上以寶為幔。</p>
</div>
<div class='div-orig'><p>遍覆其上。</p>
</div>
<div class='div-commentary'><p style="margin-left:1em">徧皆遮覆。</p>
</div>
<div class='div-orig'><p>懸諸幡蓋。</p>
</div>
<div class='div-commentary'><p style="margin-left:1em">義如前解。</p>
</div>
<div class='div-orig'><p>燒大寶香諸天寶華徧布其地。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>釋迦牟尼佛為諸佛當來座故。</p>
</div>
<div class='div-commentary'><p style="margin-left:1em">為分身佛。</p>
</div>
<div class='div-orig'><p>復於八方各更變二百萬億那由他國皆令清淨。</p>
</div>
<div class='div-commentary'><p style="margin-left:1em">如是三變八方淨土初則一大千界次則千六百億更加今數通計三萬二千億那由他國方能容盡十方世界分身諸佛。</p>
</div>
<div class='div-orig'><p>無有地獄餓鬼畜生及阿修羅。</p>
</div>
<div class='div-commentary'><p style="margin-left:1em">無四惡道。</p>
</div>
<div class='div-orig'><p>又移諸天人置於他土所化之國亦以琉璃為地寶樹莊嚴樹高五百由旬枝葉華果次第莊嚴樹下皆有寶師子座高五由旬亦以大寶而校飾之亦無大海江河及目真隣陀山摩訶目真隣陀山銕圍山大銕圍山須彌山等諸山王通為一佛國土寶地平正寶交露幔徧覆其上懸諸幡蓋燒大寶香諸天寶華徧布其地。</p>
</div>
<div class='div-commentary'><p style="margin-left:1em">並如前解。</p>
</div>
<div class='div-orig'><p>爾時東方釋迦牟尼所分之身百千萬億那由他恒河沙等國土中諸佛。</p>
</div>
<div class='div-commentary'><p style="margin-left:1em">東方一面自有如是恒沙國土分身之佛。</p>
</div>
<div class='div-orig'><p>各各說法。</p>
</div>
<div class='div-commentary'><p style="margin-left:1em">各於其土而演說法。</p>
</div>
<div class='div-orig'><p>來集於此。</p>
</div>
<div class='div-commentary'><p style="margin-left:1em">是東方佛來集娑婆。</p>
</div>
<div class='div-orig'><p>如是次第十方諸佛皆悉來集坐於八方。</p>
</div>
<div class='div-commentary'><p style="margin-left:1em">所變之土。</p>
</div>
<div class='div-orig'><p>爾時一一方四百萬億那由他國土諸佛如來徧滿其中。</p>
</div>
<div class='div-commentary'><p style="margin-left:1em">言分身佛徧滿八方。</p>
</div>
<div class='div-orig'><p>是時諸佛各在寶樹下坐師子座。</p>
</div>
<div class='div-commentary'><p style="margin-left:1em">一如東方。</p>
</div>
<div class='div-orig'><p>皆遣侍者問訊釋迦牟尼佛。</p>
</div>
<div class='div-commentary'><p style="margin-left:1em">皆遣所帶一大菩薩作禮致敬問訊如來。</p>
</div>
<div class='div-orig'><p>各齎寶華滿掬。</p>
</div>
<div class='div-commentary'><p style="margin-left:1em">滿衣裓也。</p>
</div>
<div class='div-orig'><p>而告之言。</p>
</div>
<div class='div-commentary'><p style="margin-left:1em">語侍者言。</p>
</div>
<div class='div-orig'><p>善男子汝往詣耆闍崛山釋迦牟尼佛所。</p>
</div>
<div class='div-commentary'><p style="margin-left:1em">各遣至於靈山會上。</p>
</div>
<div class='div-orig'><p>如我辭曰。</p>
</div>
<div class='div-commentary'><p style="margin-left:1em">代佛傳言。</p>
</div>
<div class='div-orig'><p>少病少惱。</p>
</div>
<div class='div-commentary'><p style="margin-left:1em">少有疾病及以煩惱。</p>
</div>
<div class='div-orig'><p>氣力安樂。</p>
</div>
<div class='div-commentary'><p style="margin-left:1em">氣力充盛心安樂不。</p>
</div>
<div class='div-orig'><p>及菩薩聲聞眾悉安穩不。</p>
</div>
<div class='div-commentary'><p style="margin-left:1em"><span class='corr'>已</span>禮如來次問大眾。</p>
</div>
<div class='div-orig'><p>以此寶華散佛供養。</p>
</div>
<div class='div-commentary'><p style="margin-left:1em">先供養訖後方傳旨。</p>
</div>
<div class='div-orig'><p>而作是言彼某甲佛。</p>
</div>
<div class='div-commentary'><p style="margin-left:1em">雖是釋迦之所分身而一一佛各有名號故云某甲。</p>
</div>
<div class='div-orig'><p>與欲開此寶塔。</p>
</div>
<div class='div-commentary'><p style="margin-left:1em">所以來者為欲開塔示此大眾。</p>
</div>
<div class='div-orig'><p>諸佛遣使亦復如是。</p>
</div>
<div class='div-commentary'><p style="margin-left:1em">一佛既爾諸佛皆然。</p>
</div>
<div class='div-orig'><p>爾時釋迦牟尼佛見所分身佛悉<span class='corr'>已</span>來集各各坐於師子之座。</p>
</div>
<div class='div-commentary'><p style="margin-left:1em">佛見分身安坐<span class='corr'>已</span>畢。</p>
</div>
<div class='div-orig'><p>皆聞諸佛與欲同開寶塔。</p>
</div>
<div class='div-commentary'><p style="margin-left:1em">聞諸佛語所願皆同。</p>
</div>
<div class='div-orig'><p>即從座起住虗空中。</p>
</div>
<div class='div-commentary'><p style="margin-left:1em">將欲開塔而塔高妙若非升空云何可得所以起身住立空中。</p>
</div>
<div class='div-orig'><p>一切四眾起立合掌一心觀佛。</p>
</div>
<div class='div-commentary'><p style="margin-left:1em">當時在會諸四眾等見佛離坐故皆起立合掌一心瞻仰於佛。</p>
</div>
<div class='div-orig'><p>於是釋迦牟尼佛以右指開七寶塔戶。</p>
</div>
<div class='div-commentary'><p style="margin-left:1em">用右指者表於權智。</p>
</div>
<div class='div-orig'><p>出大音聲如却關鑰開大城門。</p>
</div>
<div class='div-commentary'><p style="margin-left:1em">佛開塔戶作大音聲如去關鑰開大城門。</p>
</div>
<div class='div-orig'><p>即時一切眾會。</p>
</div>
<div class='div-commentary'><p style="margin-left:1em">在會之眾。</p>
</div>
<div class='div-orig'><p>皆見多寶如來於寶塔中坐師子座全身不散如入禪定。</p>
</div>
<div class='div-commentary'><p style="margin-left:1em">全身不動如禪定入。</p>
</div>
<div class='div-orig'><p>又聞其言善哉善哉釋迦牟尼佛快說是法華經。</p>
</div>
<div class='div-commentary'><p style="margin-left:1em">塔初現時<span class='corr'>已</span>甞贊歎今塔戶開重復說讚故曰又聞所以歎佛為快說經。</p>
</div>
<div class='div-orig'><p>我為聽是經故而來至此。</p>
</div>
<div class='div-commentary'><p style="margin-left:1em">言我此來為聽經故。</p>
</div>
<div class='div-orig'><p>爾時四眾等見過去無量千萬億劫滅度佛說如是言歎未曾有。</p>
</div>
<div class='div-commentary'><p style="margin-left:1em">眾見久遠<span class='corr'>已</span>滅度佛發如是言昔所未見故歎希有。</p>
</div>
<div class='div-orig'><p>以天寶華聚。</p>
</div>
<div class='div-commentary'><p style="margin-left:1em">以諸天上寶華之聚。</p>
</div>
<div class='div-orig'><p>散多寶佛。</p>
</div>
<div class='div-commentary'><p style="margin-left:1em">因見多寶散華致敬。</p>
</div>
<div class='div-orig'><p>及釋迦牟尼佛上。</p>
</div>
<div class='div-commentary'><p style="margin-left:1em">因釋迦故得見多寶所以散華供釋迦佛。</p>
</div>
<div class='div-orig'><p>爾時多寶佛於寶塔中分半座與釋迦牟尼佛。</p>
</div>
<div class='div-commentary'><p style="margin-left:1em">多寶分座命釋迦坐。</p>
</div>
<div class='div-orig'><p>而作是言釋迦牟尼佛可就此座。</p>
</div>
<div class='div-commentary'><p style="margin-left:1em">請釋迦佛就於寶座。</p>
</div>
<div class='div-orig'><p>即時釋迦牟尼佛入其塔中坐其半座結加趺坐。</p>
</div>
<div class='div-commentary'><p style="margin-left:1em">因多寶請所以入塔安坐半座。</p>
</div>
<div class='div-orig'><p>爾時大眾見二如來。</p>
</div>
<div class='div-commentary'><p style="margin-left:1em">釋迦多寶。</p>
</div>
<div class='div-orig'><p>在七寶塔中師子座上結跏趺坐。</p>
</div>
<div class='div-commentary'><p style="margin-left:1em">遠見二尊坐於寶塔。</p>
</div>
<div class='div-orig'><p>各作是念佛坐高遠。</p>
</div>
<div class='div-commentary'><p style="margin-left:1em">以在遠故雖欲親近而不可得所以作念。</p>
</div>
<div class='div-orig'><p>惟願如來以神通力令我等輩俱處虗空。</p>
</div>
<div class='div-commentary'><p style="margin-left:1em">眾願佛力接引住空。</p>
</div>
<div class='div-orig'><p>即時釋迦牟尼佛以神通力接諸大眾皆在虗空。</p>
</div>
<div class='div-commentary'><p style="margin-left:1em">佛慈悲故如其所願以神力接咸住空中。</p>
</div>
<div class='div-orig'><p>以大音聲普告四眾。</p>
</div>
<div class='div-commentary'><p style="margin-left:1em">釋迦佛出大妙音聲徧告四眾。</p>
</div>
<div class='div-orig'><p>誰能於此娑婆國土廣說妙法華經今正是時。</p>
</div>
<div class='div-commentary'><p style="margin-left:1em">佛將示滅普告大眾勸募流通正是其時。</p>
</div>
<div class='div-orig'><p>如來不久當入涅槃。</p>
</div>
<div class='div-commentary'><p style="margin-left:1em">化事將終欲歸元寂。</p>
</div>
<div class='div-orig'><p>佛欲以此妙法華經付囑有在。</p>
</div>
<div class='div-commentary'><p style="margin-left:1em">所以勸召正欲以此妙法華經付托得所免致湮況。</p>
</div>
<div class='div-orig'><p>爾時世尊欲重宣此義而說偈言聖主世尊雖久滅度。</p>
</div>
<div class='div-commentary'><p style="margin-left:1em">大聖法主萬德世尊雖<span class='corr'>已</span>久滅入於涅槃。</p>
</div>
<div class='div-orig'><p>在寶塔中尚為法來。</p>
</div>
<div class='div-commentary'><p style="margin-left:1em">在於七寶妙塔之中尚為聽法得得遠來。</p>
</div>
<div class='div-orig'><p>諸人云何不勤為法。</p>
</div>
<div class='div-commentary'><p style="margin-left:1em">汝等諸人云何之故不能精進勤求大法。</p>
</div>
<div class='div-orig'><p>此佛滅度無央數劫。</p>
</div>
<div class='div-commentary'><p style="margin-left:1em">言佛滅久不可計劫。</p>
</div>
<div class='div-orig'><p>處處聽法以難遇故。</p>
</div>
<div class='div-commentary'><p style="margin-left:1em">處處化往聽說妙法以法高妙難得遇故。</p>
</div>
<div class='div-orig'><p>彼佛本願我滅度後。</p>
</div>
<div class='div-commentary'><p style="margin-left:1em">彼多寶佛本發誓願於我此身滅度之後。</p>
</div>
<div class='div-orig'><p>在在所往常為聽法。</p>
</div>
<div class='div-commentary'><p style="margin-left:1em">處處所去曾無他事常為聽法。</p>
</div>
<div class='div-orig'><p>又我分身無量諸佛。</p>
</div>
<div class='div-commentary'><p style="margin-left:1em">此指十方分身諸佛。</p>
</div>
<div class='div-orig'><p>如恒沙等來欲聽法。</p>
</div>
<div class='div-commentary'><p style="margin-left:1em">數如恒沙來為聽法。</p>
</div>
<div class='div-orig'><p>及見滅度多寶如來。</p>
</div>
<div class='div-commentary'><p style="margin-left:1em">及為欲見久滅多寶。</p>
</div>
<div class='div-orig'><p>各捨妙土及弟子眾。</p>
</div>
<div class='div-commentary'><p style="margin-left:1em">各各諸佛土捨及眾。</p>
</div>
<div class='div-orig'><p>天人龍神諸供養事。</p>
</div>
<div class='div-commentary'><p style="margin-left:1em">四眾供事一時捨去。</p>
</div>
<div class='div-orig'><p>令法久住故來至此。</p>
</div>
<div class='div-commentary'><p style="margin-left:1em">為住法故咸集於此。</p>
</div>
<div class='div-orig'><p>為坐諸佛以神通力。</p>
</div>
<div class='div-commentary'><p style="margin-left:1em">釋迦為欲坐十方佛故現神通。</p>
</div>
<div class='div-orig'><p>移無量眾令國清淨。</p>
</div>
<div class='div-commentary'><p style="margin-left:1em">移天人眾置於他土嚴淨其國。</p>
</div>
<div class='div-orig'><p>諸佛各各詣寶樹下。</p>
</div>
<div class='div-commentary'><p style="margin-left:1em">諸佛各詣此寶樹下。</p>
</div>
<div class='div-orig'><p>如清淨池蓮華莊嚴。</p>
</div>
<div class='div-commentary'><p style="margin-left:1em">以池喻國以蓮喻佛。</p>
</div>
<div class='div-orig'><p>其寶樹下諸師子座。</p>
</div>
<div class='div-commentary'><p style="margin-left:1em">諸寶樹下師子之座。</p>
</div>
<div class='div-orig'><p>佛坐其上光明嚴飾。</p>
</div>
<div class='div-commentary'><p style="margin-left:1em">諸佛坐於師子寶座光明熾盛嚴飾妙好。</p>
</div>
<div class='div-orig'><p>如夜暗中然大炬火。</p>
</div>
<div class='div-commentary'><p style="margin-left:1em">眾生在迷如夜暗中諸佛光耀如然炬火。</p>
</div>
<div class='div-orig'><p>身出妙香徧十方國。</p>
</div>
<div class='div-commentary'><p style="margin-left:1em">諸佛身香充徧諸處。</p>
</div>
<div class='div-orig'><p>眾生蒙熏喜不自勝。</p>
</div>
<div class='div-commentary'><p style="margin-left:1em">眾生蒙佛香氣所熏各各歡喜不能自勝。</p>
</div>
<div class='div-orig'><p>譬如大風吹小樹枝。</p>
</div>
<div class='div-commentary'><p style="margin-left:1em">風喻佛香枝喻機見。</p>
</div>
<div class='div-orig'><p>以是方便令法久住。</p>
</div>
<div class='div-commentary'><p style="margin-left:1em">以如是等善巧方便令得正法久住於世。</p>
</div>
<div class='div-orig'><p>告諸大眾我滅度後。</p>
</div>
<div class='div-commentary'><p style="margin-left:1em">告諸會眾如來滅後。</p>
</div>
<div class='div-orig'><p>誰能護持讀說斯經。</p>
</div>
<div class='div-commentary'><p style="margin-left:1em">誰能發心護持讀誦解說斯經。</p>
</div>
<div class='div-orig'><p>今於佛前自說誓言。</p>
</div>
<div class='div-commentary'><p style="margin-left:1em">今日自當於佛之前發深重願。</p>
</div>
<div class='div-orig'><p>其多寶佛雖久滅度。</p>
</div>
<div class='div-commentary'><p style="margin-left:1em">其多寶佛雖則久<span class='corr'>已</span>入於滅度。</p>
</div>
<div class='div-orig'><p>以大誓願而師子吼。</p>
</div>
<div class='div-commentary'><p style="margin-left:1em">以其宿世大願力故於寶塔中作師子吼。</p>
</div>
<div class='div-orig'><p>多寶如來及與我身所集化佛當知此意。</p>
</div>
<div class='div-commentary'><p style="margin-left:1em">多寶遠來我身現在十方分身咸集此土本為何事當知如是深切之意。</p>
</div>
<div class='div-orig'><p>諸佛子等誰能護法。</p>
</div>
<div class='div-commentary'><p style="margin-left:1em">召諸大眾誰能為我誰持正法。</p>
</div>
<div class='div-orig'><p>當發大願令得久住。</p>
</div>
<div class='div-commentary'><p style="margin-left:1em">事行如彩願力如膠彩色無膠則不堅固唯膠無彩文相不彰有願無行但是虗言有行無願則不堅久行願相資方能成事欲護法者故佛勸令當發大願可使正法久住世間。</p>
</div>
<div class='div-orig'><p>其有能護此經法者。</p>
</div>
<div class='div-commentary'><p style="margin-left:1em">其有能佛子護此經。</p>
</div>
<div class='div-orig'><p>則為供養我及多寶。</p>
</div>
<div class='div-commentary'><p style="margin-left:1em">斯經中說佛及多寶所行之事隨佛所行名供養佛。</p>
</div>
<div class='div-orig'><p>此多寶佛處於寶塔常遊十方。</p>
</div>
<div class='div-commentary'><p style="margin-left:1em">此佛世尊在寶塔中常遊十方諸佛國土。</p>
</div>
<div class='div-orig'><p>為是經故。</p>
</div>
<div class='div-commentary'><p style="margin-left:1em">皆因為此法華經故。</p>
</div>
<div class='div-orig'><p>亦復供養諸來化佛。</p>
</div>
<div class='div-commentary'><p style="margin-left:1em">亦為奉供諸十方來分身化佛。</p>
</div>
<div class='div-orig'><p>莊嚴光飾世界者。</p>
</div>
<div class='div-commentary'><p style="margin-left:1em">即指化佛為嚴飾者佛國之中以佛菩薩而為莊嚴光飾世界能令見者發歡喜心。</p>
</div>
<div class='div-orig'><p>若說此經則為見我多寶如來及諸化佛。</p>
</div>
<div class='div-commentary'><p style="margin-left:1em">若有人能讀說此經深解義趣見佛法身則是得見釋迦多寶及以分身諸來化佛。</p>
</div>
<div class='div-orig'><p>諸善男子各諦思惟。</p>
</div>
<div class='div-commentary'><p style="margin-left:1em">告諸會眾善男子等各各諦聽善自思惟。</p>
</div>
<div class='div-orig'><p>此為難事宜發大願。</p>
</div>
<div class='div-commentary'><p style="margin-left:1em">此護持經是一難事若非忍厚勤加精進其孰能之宜當勇猛發大願誓以為基本。</p>
</div>
<div class='div-orig'><p>諸餘經典數如恒沙。</p>
</div>
<div class='div-commentary'><p style="margin-left:1em">諸方便教三乘經典其數甚眾如恒河沙。</p>
</div>
<div class='div-orig'><p>雖說此等未足為難。</p>
</div>
<div class='div-commentary'><p style="margin-left:1em">雖能說此方便三乘不了義教未為難也。</p>
</div>
<div class='div-orig'><p>若接須彌。</p>
</div>
<div class='div-commentary'><p style="margin-left:1em">若以手接須彌盧山。</p>
</div>
<div class='div-orig'><p>擲置他方無數佛土亦未為難。</p>
</div>
<div class='div-commentary'><p style="margin-left:1em">此舉世中人所難者皆不為難唯此惡世讀說斯經是則是難。</p>
</div>
<div class='div-orig'><p>若以足指動大千界遠擲他國亦未為難。</p>
</div>
<div class='div-commentary'><p style="margin-left:1em">如佛按指大千世界咸悉震動以至擲向他方國土此乃化現神通邊事不及弘經。</p>
</div>
<div class='div-orig'><p>若立有頂為眾演說無量餘經亦未為難。</p>
</div>
<div class='div-commentary'><p style="margin-left:1em">無色界天名為三界有為之頂若人立心於有為頂為諸大眾演說無量三乘方便不了義經亦未為難。</p>
</div>
<div class='div-orig'><p>若佛滅後於惡世中能說此經是則為難。</p>
</div>
<div class='div-commentary'><p style="margin-left:1em">佛滅濁世說此法華是則為難。</p>
</div>
<div class='div-orig'><p>假使有人手把虗空而以遊行亦未為難。</p>
</div>
<div class='div-commentary'><p style="margin-left:1em">虗空無相不可把捉縱能手把亦不為難。</p>
</div>
<div class='div-orig'><p>於我滅後若自書持若使人書是則為難。</p>
</div>
<div class='div-commentary'><p style="margin-left:1em">若佛滅後人根劣弱能弘此經勝把空者。</p>
</div>
<div class='div-orig'><p>若以大地置足甲上升於梵天亦未為難。</p>
</div>
<div class='div-commentary'><p style="margin-left:1em">梵天依空今以大地安足甲上而升於彼亦非難也。</p>
</div>
<div class='div-orig'><p>佛滅度後於惡世中暫讀此經是則為難。</p>
</div>
<div class='div-commentary'><p style="margin-left:1em">滅後惡世暫時之間能讀此經勝持地者。</p>
</div>
<div class='div-orig'><p>假使劫燒檐負乾草入中不燒亦未為難。</p>
</div>
<div class='div-commentary'><p style="margin-left:1em">劫燒起時負乾草入而不被焚固為難矣而亦非難。</p>
</div>
<div class='div-orig'><p>我滅度後若持此經為一人說是則為難。</p>
</div>
<div class='div-commentary'><p style="margin-left:1em">末劫持經下至但為一人而說亦勝負草入劫燒者。</p>
</div>
<div class='div-orig'><p>若持八萬四千法藏十二部經為人演說。</p>
</div>
<div class='div-commentary'><p style="margin-left:1em">八萬四千佛法藏者如來說法三百五十會一一會中皆具六波羅蜜三六十八計千八百又五六三百總成二十一百一一皆破四大六塵成二萬一千約貪嗔癡及等分三毒各具二萬一千總成八萬四千十二部經者一長行二重頌三授記四孤起五無問自說六因緣七譬喻八本事九本生十方廣十一未曾有十二論議佛所說法雖則無量圓攝所歸唯十二部經若持此等為人演說。</p>
</div>
<div class='div-orig'><p>令諸聽者得六神通。</p>
</div>
<div class='div-commentary'><p style="margin-left:1em">令彼聽眾獲六神通得阿羅漢。</p>
</div>
<div class='div-orig'><p>雖能如是亦未為難。</p>
</div>
<div class='div-commentary'><p style="margin-left:1em">說雖高妙而其聽眾但得小果未為難也。</p>
</div>
<div class='div-orig'><p>於我滅後聽受此經問其義趣是則為難。</p>
</div>
<div class='div-commentary'><p style="margin-left:1em">若聽斯經請問義趣如說修行則能成就佛果菩提故為難也。</p>
</div>
<div class='div-orig'><p>若人說法令千萬億無量無數恒沙眾生。</p>
</div>
<div class='div-commentary'><p style="margin-left:1em">若說法人能度如是無數眾生。</p>
</div>
<div class='div-orig'><p>得阿羅漢具六神通。</p>
</div>
<div class='div-commentary'><p style="margin-left:1em">六通之義如藥草中。</p>
</div>
<div class='div-orig'><p>雖有是益亦未為難。</p>
</div>
<div class='div-commentary'><p style="margin-left:1em">雖有如是小乘利益亦未為難。</p>
</div>
<div class='div-orig'><p>於我滅後若能奉持如斯經典是則為難。</p>
</div>
<div class='div-commentary'><p style="margin-left:1em">若持此經為諸人說則令其人得無上道是則為難。</p>
</div>
<div class='div-orig'><p>我為佛道於無量土從始至今廣說諸經。</p>
</div>
<div class='div-commentary'><p style="margin-left:1em">我為眾生得佛道故分身徧滿十方國土從始成道以至于今廣說無量諸餘經典。</p>
</div>
<div class='div-orig'><p>而於其中此經第一。</p>
</div>
<div class='div-commentary'><p style="margin-left:1em">於餘無量諸經典中此法華經最為第一。</p>
</div>
<div class='div-orig'><p>若有能持則持佛身。</p>
</div>
<div class='div-commentary'><p style="margin-left:1em">法華經體是佛法身能持是典則為見佛。</p>
</div>
<div class='div-orig'><p>諸善男子於我滅後。</p>
</div>
<div class='div-commentary'><p style="margin-left:1em">告諸會眾於佛滅後。</p>
</div>
<div class='div-orig'><p>誰能受持讀誦此經。</p>
</div>
<div class='div-commentary'><p style="margin-left:1em">問諸眾等有誰勇猛能任此責。</p>
</div>
<div class='div-orig'><p>今於佛前自說誓言。</p>
</div>
<div class='div-commentary'><p style="margin-left:1em">當於佛前自發深誓。</p>
</div>
<div class='div-orig'><p>此經難持若暫持者我則歡喜諸佛亦然。</p>
</div>
<div class='div-commentary'><p style="margin-left:1em">此經最難若暫持者佛及諸佛悉皆歡喜。</p>
</div>
<div class='div-orig'><p>如是之人諸佛所歎。</p>
</div>
<div class='div-commentary'><p style="margin-left:1em">如是末世持法華者常為諸佛之所贊歎。</p>
</div>
<div class='div-orig'><p>是則勇猛是則精進。</p>
</div>
<div class='div-commentary'><p style="margin-left:1em">能為難事則名勇猛一心不倦則名精進。</p>
</div>
<div class='div-orig'><p>是名持戒行頭陀者。</p>
</div>
<div class='div-commentary'><p style="margin-left:1em">持諸戒行即菩薩道行頭陀行即入佛乘。</p>
</div>
<div class='div-orig'><p>則為疾得無上佛道。</p>
</div>
<div class='div-commentary'><p style="margin-left:1em">則是速得無上佛道。</p>
</div>
<div class='div-orig'><p>能於來世讀持此經。</p>
</div>
<div class='div-commentary'><p style="margin-left:1em">能於未來讀誦受持此經典者。</p>
</div>
<div class='div-orig'><p>是真佛子住淳善地。</p>
</div>
<div class='div-commentary'><p style="margin-left:1em">則為真是如來之子住於慈悲淳善之位。</p>
</div>
<div class='div-orig'><p>佛滅度後能解其義。</p>
</div>
<div class='div-commentary'><p style="margin-left:1em">佛滅度後於此法華善解義味。</p>
</div>
<div class='div-orig'><p>是諸天人世間之眼。</p>
</div>
<div class='div-commentary'><p style="margin-left:1em">則是世間人天眼目。</p>
</div>
<div class='div-orig'><p>於恐畏世能須臾說。</p>
</div>
<div class='div-commentary'><p style="margin-left:1em">於佛滅後恐怖惡世能須臾間為人演說。</p>
</div>
<div class='div-orig'><p>一切天人皆應供養。</p>
</div>
<div class='div-commentary'><p style="margin-left:1em">一切世間若天若人皆應恭敬供養是人。</p>
</div></div>
<p class='juan'>妙法蓮華經句解卷第四</p>
</div><!-- end of div[@id='body'] -->
</body></html>