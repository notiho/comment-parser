<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經句解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />妙法蓮華經句解卷第八</p><p class="byline">錢塘廣照沙門　釋　聞達</p>
<div class='div-other'><a id='mulu38' />
<div class='div-orig'><p>妙法蓮華經觀世音菩薩普門品第二十五</p>
</div>
<div class='div-commentary'><p style="margin-left:1em">世尊大慈依如實慧演說上乘圓融妙法清淨質直如蓮華王以教末世一切菩薩是故名曰妙法蓮華文詮此義名為經也觀音本是正法明王為度眾生依方便門隱實揚權現菩薩相無盡意者非不知之欲顯觀音普門示現大慈大悲不思議力故為眾生合掌請問。</p>
</div>
<div class='div-orig'><p>爾時無盡意菩薩。</p>
</div>
<div class='div-commentary'><p style="margin-left:1em">菩薩善能入佛知見通達無盡深妙之意。</p>
</div>
<div class='div-orig'><p>即從座起。</p>
</div>
<div class='div-commentary'><p style="margin-left:1em">心欲請法故從座起。</p>
</div>
<div class='div-orig'><p><span class='corr'>偏</span>袒右肩。</p>
</div>
<div class='div-commentary'><p style="margin-left:1em">表事師時便於執作。</p>
</div>
<div class='div-orig'><p>合掌向佛而作是言。</p>
</div>
<div class='div-commentary'><p style="margin-left:1em">合掌致敬向佛陳情。</p>
</div>
<div class='div-orig'><p>世尊觀世音菩薩。</p>
</div>
<div class='div-commentary'><p style="margin-left:1em">今此會中觀世音者。</p>
</div>
<div class='div-orig'><p>以何因緣名觀世音。</p>
</div>
<div class='div-commentary'><p style="margin-left:1em">名不虗得必有所由。</p>
</div>
<div class='div-orig'><p>佛告無盡意菩薩。</p>
</div>
<div class='div-commentary'><p style="margin-left:1em">因菩薩問故佛答之。</p>
</div>
<div class='div-orig'><p>善男子若有無量百千萬億眾生受諸苦惱。</p>
</div>
<div class='div-commentary'><p style="margin-left:1em">有諸眾生受苦惱時。</p>
</div>
<div class='div-orig'><p>聞是觀世音菩薩一心稱名。</p>
</div>
<div class='div-commentary'><p style="margin-left:1em">聞觀音名一心稱念。</p>
</div>
<div class='div-orig'><p>觀世音菩薩即時觀其音聲皆得解脫。</p>
</div>
<div class='div-commentary'><p style="margin-left:1em">聲屬耳聞今云觀者此是心聞菩薩慈悲以心觀聞而拔其苦。</p>
</div>
<div class='div-orig'><p>若有持是觀世音菩薩名者。</p>
</div>
<div class='div-commentary'><p style="margin-left:1em">若人持此菩薩名號。</p>
</div>
<div class='div-orig'><p>設入大火火不能燒。</p>
</div>
<div class='div-commentary'><p style="margin-left:1em">嗔火起時焚燒三界一念轉善火作池涼。</p>
</div>
<div class='div-orig'><p>由是菩薩威神力故。</p>
</div>
<div class='div-commentary'><p style="margin-left:1em">此由菩薩威神之力。</p>
</div>
<div class='div-orig'><p>若為大水所漂。</p>
</div>
<div class='div-commentary'><p style="margin-left:1em">貪水漲時沒溺世界一念知足業海乾枯。</p>
</div>
<div class='div-orig'><p>稱其名號即得淺處。</p>
</div>
<div class='div-commentary'><p style="margin-left:1em">聞聲察理漸際邊涯。</p>
</div>
<div class='div-orig'><p>若有百千萬億眾生為求金銀琉璃硨磲碼碯珊瑚琥珀真珠等寶。</p>
</div>
<div class='div-commentary'><p style="margin-left:1em">琉璃石中之寶出波羅柰國此方有者以藥燒成像彼寶耳硨磲海中螺貝如車之渠碼碯生於石中其色紅潤如馬之腦珊瑚生於海中狀如小樹琥珀千年茯苓之所變作真珠即蚌珠也。</p>
</div>
<div class='div-orig'><p>入於大海。</p>
</div>
<div class='div-commentary'><p style="margin-left:1em">為財販海。</p>
</div>
<div class='div-orig'><p>假使黑風吹其船舫飄墮羅剎鬼國。</p>
</div>
<div class='div-commentary'><p style="margin-left:1em">鬼國近於須彌山下人若入彼即為所害在事易明若表法者為貪財故入於欲海被無明風吹殻漏般飄墮三毒羅剎鬼國流而莫返溺苦海中。</p>
</div>
<div class='div-orig'><p>其中若有乃至一人稱觀世音菩薩名者。</p>
</div>
<div class='div-commentary'><p style="margin-left:1em">船中若有下至一人能稱觀世音菩薩名號。</p>
</div>
<div class='div-orig'><p>是諸人等皆得解脫羅剎之難。</p>
</div>
<div class='div-commentary'><p style="margin-left:1em">一人持名眾皆脫苦所謂一善能消百惡。</p>
</div>
<div class='div-orig'><p>以是因緣名觀世音。</p>
</div>
<div class='div-commentary'><p style="margin-left:1em">以能聞聲觀時救難故名觀音。</p>
</div>
<div class='div-orig'><p>若復有人臨當被害。</p>
</div>
<div class='div-commentary'><p style="margin-left:1em">謂當受戮臨命終時。</p>
</div>
<div class='div-orig'><p>稱觀世音菩薩名者。</p>
</div>
<div class='div-commentary'><p style="margin-left:1em">為苦所逼稱菩薩名。</p>
</div>
<div class='div-orig'><p>彼所執刀杖尋段段壞而得解脫。</p>
</div>
<div class='div-commentary'><p style="margin-left:1em">如孫敬德在獄持名臨刑刀壞事驗尤多若表法者惡念起處臨當喪身一念回光能行忍辱胸中釰戟無有不壞。</p>
</div>
<div class='div-orig'><p>若三千大千國土滿中夜叉羅剎欲來惱人。</p>
</div>
<div class='div-commentary'><p style="margin-left:1em">若諸國土所有惡鬼夜叉羅剎萌於惡意欲來相惱若表法者三千即是妄念之心惡毒如彼夜叉羅剎毒由心起反自惱身。</p>
</div>
<div class='div-orig'><p>聞其稱觀世音菩薩名者是諸惡鬼尚不能以惡眼視之況復加害。</p>
</div>
<div class='div-commentary'><p style="margin-left:1em">鬼雖獰惡聞菩薩名惡眼即閉不敢懷嗔況加殺害若表法者毒雖熾盛思菩薩時惡見即息況復興害。</p>
</div>
<div class='div-orig'><p>設復有人若有罪若無罪杻械枷鏁檢繫其身。</p>
</div>
<div class='div-commentary'><p style="margin-left:1em">若果有罪囚於囹圄若或無罪橫羅其殃。</p>
</div>
<div class='div-orig'><p>稱觀世音菩薩名者。</p>
</div>
<div class='div-commentary'><p style="margin-left:1em">若能稱念菩薩名者。</p>
</div>
<div class='div-orig'><p>皆悉斷壞即得解脫。</p>
</div>
<div class='div-commentary'><p style="margin-left:1em">杻即木杻械即匣床枷項鑽足以念菩薩威神之力皆悉脫壞若表法者惡念起時拘繫其身不得自在思惟菩薩惡念自灰遠離煩惱如脫杻械。</p>
</div>
<div class='div-orig'><p>若三千大千國土滿中怨賊。</p>
</div>
<div class='div-commentary'><p style="margin-left:1em">內則六賊外則冤盜。</p>
</div>
<div class='div-orig'><p>有一商主將諸商人賫持重寶經過險路。</p>
</div>
<div class='div-commentary'><p style="margin-left:1em">商主喻心王諸商喻心數賫持重寶喻拘佛往經過險路喻涉生死約事相說謂賊宼處主伴同行賫財度險。</p>
</div>
<div class='div-orig'><p>其中一人作是唱言。</p>
</div>
<div class='div-commentary'><p style="margin-left:1em">於其眾中一人作唱。</p>
</div>
<div class='div-orig'><p>諸善男子勿得恐怖。</p>
</div>
<div class='div-commentary'><p style="margin-left:1em">慰眾勿怖有方便門。</p>
</div>
<div class='div-orig'><p>汝等應當一心稱觀世音菩薩名號。</p>
</div>
<div class='div-commentary'><p style="margin-left:1em">勸眾一心同稱聖號。</p>
</div>
<div class='div-orig'><p>是菩薩能以無畏施於眾生。</p>
</div>
<div class='div-commentary'><p style="margin-left:1em">是觀世音能以安樂自在無畏施與一切。</p>
</div>
<div class='div-orig'><p>汝等若稱名者。</p>
</div>
<div class='div-commentary'><p style="margin-left:1em">汝等若能稱菩薩號。</p>
</div>
<div class='div-orig'><p>於此怨賊當得解脫。</p>
</div>
<div class='div-commentary'><p style="margin-left:1em">藉菩薩力可以脫災。</p>
</div>
<div class='div-orig'><p>眾商人聞俱發聲言南無觀世音菩薩。</p>
</div>
<div class='div-commentary'><p style="margin-left:1em">眾聞是語悉皆稱念。</p>
</div>
<div class='div-orig'><p>稱其名故即得解脫。</p>
</div>
<div class='div-commentary'><p style="margin-left:1em">三千界內六賊充滿但得一善以為主宰牽引餘心皆成善念則可保全如來重擔諸善法財智慧珍寶。</p>
</div>
<div class='div-orig'><p>無盡意觀世音菩薩摩訶薩威神之力巍巍如是。</p>
</div>
<div class='div-commentary'><p style="margin-left:1em">却敵曰威感應曰神解苦是力巍巍即是顯赫之狀上文歷舉能救諸難令得解脫故云如是。</p>
</div>
<div class='div-orig'><p>若有眾生多於婬欲常念恭敬觀世音菩薩便得離欲。</p>
</div>
<div class='div-commentary'><p style="margin-left:1em">多欲之時常能思念恭敬觀音修不淨觀是人則能離於婬欲。</p>
</div>
<div class='div-orig'><p>若多瞋恚常念恭敬觀世音菩薩便得離瞋。</p>
</div>
<div class='div-commentary'><p style="margin-left:1em">多嗔之時常行恭敬念觀音名修慈悲觀止於毒害則能離嗔。</p>
</div>
<div class='div-orig'><p>若多愚癡常念恭敬觀世音菩薩便得離癡。</p>
</div>
<div class='div-commentary'><p style="margin-left:1em">不識好惡多愚昧時常念觀音修因緣觀善知通塞則能離癡。</p>
</div>
<div class='div-orig'><p>無盡意觀世音菩薩有如是等大威神力多所饒益。</p>
</div>
<div class='div-commentary'><p style="margin-left:1em">能滅三毒獲清淨智名大威神饒益一切。</p>
</div>
<div class='div-orig'><p>是故眾生常應心念。</p>
</div>
<div class='div-commentary'><p style="margin-left:1em">以有益故眾生常當一心繫念。</p>
</div>
<div class='div-orig'><p>若有女人設欲求男。</p>
</div>
<div class='div-commentary'><p style="margin-left:1em">女人或願求生男子。</p>
</div>
<div class='div-orig'><p>禮拜供養觀世音菩薩。</p>
</div>
<div class='div-commentary'><p style="margin-left:1em">禮拜滅罪供養生福是得子因。</p>
</div>
<div class='div-orig'><p>便生福德智慧之男。</p>
</div>
<div class='div-commentary'><p style="margin-left:1em">禮供之故感生福德志誠之故感生智慧功由母德應在子身。</p>
</div>
<div class='div-orig'><p>設欲求女便生端正有相之女。</p>
</div>
<div class='div-commentary'><p style="margin-left:1em">由母心正女亦端正由母心慈女足相好。</p>
</div>
<div class='div-orig'><p>宿植德本眾人愛敬。</p>
</div>
<div class='div-commentary'><p style="margin-left:1em">感得宿生曾種福業人愛敬者以為其女。</p>
</div>
<div class='div-orig'><p>無盡意觀世音菩薩有如是力。</p>
</div>
<div class='div-commentary'><p style="margin-left:1em">隨人意願有求皆得。</p>
</div>
<div class='div-orig'><p>若有眾生恭敬禮拜觀世音菩薩福不唐捐。</p>
</div>
<div class='div-commentary'><p style="margin-left:1em">若能禮敬必得其福無有虗棄。</p>
</div>
<div class='div-orig'><p>是故眾生皆應受持觀世音菩薩名號。</p>
</div>
<div class='div-commentary'><p style="margin-left:1em">以福多故皆當受持。</p>
</div>
<div class='div-orig'><p>無盡意若有人受持六十二億恒河沙菩薩名字。</p>
</div>
<div class='div-commentary'><p style="margin-left:1em">若人持念諸菩薩名。</p>
</div>
<div class='div-orig'><p>復盡形供養飲食衣服臥具醫藥。</p>
</div>
<div class='div-commentary'><p style="margin-left:1em">復能終身四事供養。</p>
</div>
<div class='div-orig'><p>於汝意云何是善男子善女人功德多不。</p>
</div>
<div class='div-commentary'><p style="margin-left:1em">汝意如何是善男女持名供養眾多菩薩功德多不。</p>
</div>
<div class='div-orig'><p>無盡意言甚多世尊。</p>
</div>
<div class='div-commentary'><p style="margin-left:1em">答佛所問功德甚多。</p>
</div>
<div class='div-orig'><p>佛言若復有人受持觀世音菩薩名號乃至一時禮拜供養。</p>
</div>
<div class='div-commentary'><p style="margin-left:1em">若人受持觀音名號乃至少時禮敬奉供。</p>
</div>
<div class='div-orig'><p>是二人福正等無異。</p>
</div>
<div class='div-commentary'><p style="margin-left:1em">一人受持六十二億恒沙名號終身供養一人受持觀音名號一時供養如是二人所獲福德正好相等更無有異何故如是楞嚴云世尊我一名號與彼眾多名號無異由我修習得真圓通。</p>
</div>
<div class='div-orig'><p>於百千萬億劫不可窮盡。</p>
</div>
<div class='div-commentary'><p style="margin-left:1em">一時之福受用無窮。</p>
</div>
<div class='div-orig'><p>無盡意受持觀世音菩薩名號得如是無量無邊福德之利。</p>
</div>
<div class='div-commentary'><p style="margin-left:1em">顯示受持功德無量勸令歸散念觀世音。</p>
</div>
<div class='div-orig'><p>無盡意菩薩白佛言。</p>
</div>
<div class='div-commentary'><p style="margin-left:1em">前文是問菩薩云何名為觀音今此乃問緣何遊此云何度生欲顯菩薩普門示現大自在力故問起也。</p>
</div>
<div class='div-orig'><p>世尊觀世音菩薩云何遊此娑婆世界。</p>
</div>
<div class='div-commentary'><p style="margin-left:1em">問以何緣遊娑婆界。</p>
</div>
<div class='div-orig'><p>云何而為眾生說法。</p>
</div>
<div class='div-commentary'><p style="margin-left:1em">問以何法為眾生說。</p>
</div>
<div class='div-orig'><p>方便之力其事云何。</p>
</div>
<div class='div-commentary'><p style="margin-left:1em">遊行說法是其方便革凡成聖名方便力是二種事其相如何。</p>
</div>
<div class='div-orig'><p>佛告無盡意菩薩善男子若有國土眾生應以佛身得度者。</p>
</div>
<div class='div-commentary'><p style="margin-left:1em">若國土中有其眾生當以佛形得度脫者。</p>
</div>
<div class='div-orig'><p>觀世音菩薩即現佛身而為說法。</p>
</div>
<div class='div-commentary'><p style="margin-left:1em">現如來相引之入道。</p>
</div>
<div class='div-orig'><p>應以辟支佛身得度者。</p>
</div>
<div class='div-commentary'><p style="margin-left:1em">若有樂修緣覺獨覺。</p>
</div>
<div class='div-orig'><p>即現辟支佛身而為說法。</p>
</div>
<div class='div-commentary'><p style="margin-left:1em">隨類應現以順前機。</p>
</div>
<div class='div-orig'><p>應以聲聞身得度者。</p>
</div>
<div class='div-commentary'><p style="margin-left:1em">若有樂修四諦之道。</p>
</div>
<div class='div-orig'><p>即現聲聞身而為說法。</p>
</div>
<div class='div-commentary'><p style="margin-left:1em">現羅漢相以逗其機。</p>
</div>
<div class='div-orig'><p>應以梵王身得度者。</p>
</div>
<div class='div-commentary'><p style="margin-left:1em">若有離欲樂清淨者。</p>
</div>
<div class='div-orig'><p>即現梵王身而為說法。</p>
</div>
<div class='div-commentary'><p style="margin-left:1em">現梵天身說離欲法。</p>
</div>
<div class='div-orig'><p>應以帝釋身得度者。</p>
</div>
<div class='div-commentary'><p style="margin-left:1em">若有欲生忉利天者。</p>
</div>
<div class='div-orig'><p>即現帝釋身而為說法。</p>
</div>
<div class='div-commentary'><p style="margin-left:1em">現欲界身說十善法。</p>
</div>
<div class='div-orig'><p>應以自在天身得度者。</p>
</div>
<div class='div-commentary'><p style="margin-left:1em">欲身自在遊十方者。</p>
</div>
<div class='div-orig'><p>即現自在天身而為說法。</p>
</div>
<div class='div-commentary'><p style="margin-left:1em">現化樂天身說自在樂法。</p>
</div>
<div class='div-orig'><p>應以大自在天身得度者。</p>
</div>
<div class='div-commentary'><p style="margin-left:1em">欲身自在飛行虗空。</p>
</div>
<div class='div-orig'><p>即現大自在天身而為說法。</p>
</div>
<div class='div-commentary'><p style="margin-left:1em">現色究竟天身說諸禪三昧法。</p>
</div>
<div class='div-orig'><p>應以天大將軍身得度者。</p>
</div>
<div class='div-commentary'><p style="margin-left:1em">欲統鬼神護國土者。</p>
</div>
<div class='div-orig'><p>即現天大將軍身而為說法。</p>
</div>
<div class='div-commentary'><p style="margin-left:1em">現天大猛將身如散脂大將等為說救護眾生之法。</p>
</div>
<div class='div-orig'><p>應以毗沙門身得度者。</p>
</div>
<div class='div-commentary'><p style="margin-left:1em">欲統世界護眾生者。</p>
</div>
<div class='div-orig'><p>即現毗沙門身而為說法。</p>
</div>
<div class='div-commentary'><p style="margin-left:1em">為說治世護生之法。</p>
</div>
<div class='div-orig'><p>應以小王身得度者。</p>
</div>
<div class='div-commentary'><p style="margin-left:1em">欲為人王治國邑者。</p>
</div>
<div class='div-orig'><p>即現小王身而為說法。</p>
</div>
<div class='div-commentary'><p style="margin-left:1em">為說安國治民之法。</p>
</div>
<div class='div-orig'><p>應以長者身得度者。</p>
</div>
<div class='div-commentary'><p style="margin-left:1em">欲為重厚世所尊敬。</p>
</div>
<div class='div-orig'><p>即現長者身而為說法。</p>
</div>
<div class='div-commentary'><p style="margin-left:1em">為說重厚尊敬之法。</p>
</div>
<div class='div-orig'><p>應以居士身得度者。</p>
</div>
<div class='div-commentary'><p style="margin-left:1em">愛談名理語清淨自居者。</p>
</div>
<div class='div-orig'><p>即現居士身而為說法。</p>
</div>
<div class='div-commentary'><p style="margin-left:1em">為說清淨攝修之法。</p>
</div>
<div class='div-orig'><p>應以宰官身得度者。</p>
</div>
<div class='div-commentary'><p style="margin-left:1em">有愛治民剖判曲直。</p>
</div>
<div class='div-orig'><p>即現宰官身而為說法。</p>
</div>
<div class='div-commentary'><p style="margin-left:1em">為說公正清明之法。</p>
</div>
<div class='div-orig'><p>應以婆羅門身得度者。</p>
</div>
<div class='div-commentary'><p style="margin-left:1em">有愛數術攝衛自安。</p>
</div>
<div class='div-orig'><p>即現婆羅門身而為說法。</p>
</div>
<div class='div-commentary'><p style="margin-left:1em">為說養生息命之法。</p>
</div>
<div class='div-orig'><p>應以比丘比丘尼優婆塞優婆夷身得度者。</p>
</div>
<div class='div-commentary'><p style="margin-left:1em">有出家者樂持具戒有在家者樂五八戒。</p>
</div>
<div class='div-orig'><p>即現比丘比丘尼優婆塞優婆夷身而為說法。</p>
</div>
<div class='div-commentary'><p style="margin-left:1em">為說具戒五八戒法。</p>
</div>
<div class='div-orig'><p>應以長者居士宰官婆羅門婦女身得度者。</p>
</div>
<div class='div-commentary'><p style="margin-left:1em">有如上等四種婦人內政立身以修家國。</p>
</div>
<div class='div-orig'><p>即現婦女身而為說法。</p>
</div>
<div class='div-commentary'><p style="margin-left:1em">為說內助修身之法。</p>
</div>
<div class='div-orig'><p>應以童男童女身得度者。</p>
</div>
<div class='div-commentary'><p style="margin-left:1em">若有男子不壞男根若有女子愛樂處室。</p>
</div>
<div class='div-orig'><p>即現童男童女身而為說法。</p>
</div>
<div class='div-commentary'><p style="margin-left:1em">為說清淨童真之法。</p>
</div>
<div class='div-orig'><p>應以天龍夜叉乾闥婆阿脩羅迦樓羅緊那羅摩睺羅伽人非人等身得度者。</p>
</div>
<div class='div-commentary'><p style="margin-left:1em">天即諸天天王及諸天子龍即諸大龍王及龍眷屬夜叉此云捷疾鬼乾闥婆此云樂神阿修羅此云無端正形狀醜故迦樓羅此云金翅鳥緊那羅此云歌神摩睺羅伽此云大莽蛇人即世人非人即是諸天修羅地獄餓鬼非同人類故曰非人是等八部樂脫其倫求入道者。</p>
</div>
<div class='div-orig'><p>即皆現之而為說法。</p>
</div>
<div class='div-commentary'><p style="margin-left:1em">各隨其類而說諸法。</p>
</div>
<div class='div-orig'><p>應以執金剛神得度者。</p>
</div>
<div class='div-commentary'><p style="margin-left:1em">即執寶杵以護法者。</p>
</div>
<div class='div-orig'><p>即現執金剛神而為說法。</p>
</div>
<div class='div-commentary'><p style="margin-left:1em">為說勇銳護持之法。</p>
</div>
<div class='div-orig'><p>無盡意是觀世音菩薩成就如是功德。</p>
</div>
<div class='div-commentary'><p style="margin-left:1em">如是二字即指上文成就諸事功能德善。</p>
</div>
<div class='div-orig'><p>以種種形遊諸國土。</p>
</div>
<div class='div-commentary'><p style="margin-left:1em">即三十二應入國土身。</p>
</div>
<div class='div-orig'><p>度脫眾生。</p>
</div>
<div class='div-commentary'><p style="margin-left:1em">徧十方界尋聲赴感前文之中無盡意問觀音菩薩云何遊方為眾說法方便之力其義云何故以此答。</p>
</div>
<div class='div-orig'><p>是故汝等應當一心供養觀世音菩薩。</p>
</div>
<div class='div-commentary'><p style="margin-left:1em">由是菩薩德重慈深故勸一心修法供養。</p>
</div>
<div class='div-orig'><p>是觀世音菩薩摩訶薩於怖畏急難之中能施無畏。</p>
</div>
<div class='div-commentary'><p style="margin-left:1em">能於眾生怖畏急難施於無畏得大安樂。</p>
</div>
<div class='div-orig'><p>是故此娑婆世界皆號之為施無畏者。</p>
</div>
<div class='div-commentary'><p style="margin-left:1em">心險惡者眾生畏之菩薩慈忍見者獲安。</p>
</div>
<div class='div-orig'><p>無盡意菩薩白佛言。</p>
</div>
<div class='div-commentary'><p style="margin-left:1em">蒙如來勸令修供養故白世尊。</p>
</div>
<div class='div-orig'><p>世尊我今當供養觀世音菩薩。</p>
</div>
<div class='div-commentary'><p style="margin-left:1em">白佛知者擬欲行施。</p>
</div>
<div class='div-orig'><p>即解頸眾寶珠瓔珞價直百千兩金而以與之。</p>
</div>
<div class='div-commentary'><p style="margin-left:1em">解頸所嚴瓔珞之具極貴價者以奉觀音。</p>
</div>
<div class='div-orig'><p>作是言仁者受此法施珍寶瓔珞。</p>
</div>
<div class='div-commentary'><p style="margin-left:1em">事相布施有與者有受者有所施物內外中間三處皆實執相布施其福有限是有漏業報在人天法布施者見法空故無與者無受者無所施物三輪空寂離一切相施一人時如施一切施一切人與一人等以法供養心無所擇名為平等清淨法施。</p>
</div>
<div class='div-orig'><p>時觀世音菩薩不肯受之。</p>
</div>
<div class='div-commentary'><p style="margin-left:1em">觀音力辭不受所施。</p>
</div>
<div class='div-orig'><p>無盡意復白觀世音菩薩言。</p>
</div>
<div class='div-commentary'><p style="margin-left:1em">由不納故所以重白。</p>
</div>
<div class='div-orig'><p>仁者愍我等故受此瓔珞。</p>
</div>
<div class='div-commentary'><p style="margin-left:1em">行施之法為表捨心施而不受則不生福勸愍我等而為受之。</p>
</div>
<div class='div-orig'><p>爾時佛告觀世音菩薩。</p>
</div>
<div class='div-commentary'><p style="margin-left:1em">佛見施者辭意甚濃觀音辭讓而不領納所以告之。</p>
</div>
<div class='div-orig'><p>當愍此無盡意菩薩及四眾。</p>
</div>
<div class='div-commentary'><p style="margin-left:1em">僧尼士女。</p>
</div>
<div class='div-orig'><p>天龍夜叉乾闥婆阿脩羅迦樓羅緊那羅摩睺羅伽人非人等故受是瓔珞。</p>
</div>
<div class='div-commentary'><p style="margin-left:1em">佛勸觀音愍眾納受。</p>
</div>
<div class='div-orig'><p>即時觀世音菩薩愍諸四眾及於天龍人非人等受其瓔珞。</p>
</div>
<div class='div-commentary'><p style="margin-left:1em">敬順佛意愍念眾生受無盡意所施瓔珞。</p>
</div>
<div class='div-orig'><p>分作二分一分奉釋迦牟尼佛一分奉多寶佛塔。</p>
</div>
<div class='div-commentary'><p style="margin-left:1em">施而不取表於知足不妄受也受<span class='corr'>已</span>轉施奉佛表於世財無所吝也分二分者表平等施無所偏也施與佛者表無上施回因向果成佛道也。</p>
</div>
<div class='div-orig'><p>無盡意觀世音菩薩有如是自在神力。</p>
</div>
<div class='div-commentary'><p style="margin-left:1em">如前所舉總是菩薩自在無礙神通之力。</p>
</div>
<div class='div-orig'><p>遊於娑婆世界。</p>
</div>
<div class='div-commentary'><p style="margin-left:1em">前文之中無盡意問觀世音菩薩云何遊此娑婆世界故此結示以答來機。</p>
</div>
<div class='div-orig'><p>爾時無盡意菩薩以偈問曰。</p>
</div>
<div class='div-commentary'><p style="margin-left:1em">什師譯本即無重頌今此偈文是後來人以笈多本經中之偈入此本中相承傳誦。</p>
</div>
<div class='div-orig'><p>世尊妙相具我今重問彼。</p>
</div>
<div class='div-commentary'><p style="margin-left:1em">初句歎佛次句重問。</p>
</div>
<div class='div-orig'><p>佛子何因緣名為觀世音。</p>
</div>
<div class='div-commentary'><p style="margin-left:1em">問觀音名從何而得。</p>
</div>
<div class='div-orig'><p>具足妙相尊偈答無盡意。</p>
</div>
<div class='div-commentary'><p style="margin-left:1em">因菩薩問佛以偈答。</p>
</div>
<div class='div-orig'><p>汝聽觀音行善應諸方所。</p>
</div>
<div class='div-commentary'><p style="margin-left:1em">三十二應善化諸方。</p>
</div>
<div class='div-orig'><p>弘誓深如海歷劫不思議。</p>
</div>
<div class='div-commentary'><p style="margin-left:1em">廣大誓願深如巨海歷塵點劫莫能思議。</p>
</div>
<div class='div-orig'><p>侍多千億佛發大清淨願。</p>
</div>
<div class='div-commentary'><p style="margin-left:1em">侍奉無數千萬億佛發於廣大清淨誓願。</p>
</div>
<div class='div-orig'><p>我為汝略說。</p>
</div>
<div class='div-commentary'><p style="margin-left:1em">許為無盡說觀音行。</p>
</div>
<div class='div-orig'><p>聞名及見身。</p>
</div>
<div class='div-commentary'><p style="margin-left:1em">若聞彼名及見身相。</p>
</div>
<div class='div-orig'><p>心念不空過。</p>
</div>
<div class='div-commentary'><p style="margin-left:1em">一心繫念未甞空過。</p>
</div>
<div class='div-orig'><p>能滅諸有苦。</p>
</div>
<div class='div-commentary'><p style="margin-left:1em">能滅三有一切苦惱此句總標下文別顯。</p>
</div>
<div class='div-orig'><p>假使興害意推落大火坑。</p>
</div>
<div class='div-commentary'><p style="margin-left:1em">假使有人興毒害意卒然推入大猛火坑。</p>
</div>
<div class='div-orig'><p>念彼觀音力火坑變成池。</p>
</div>
<div class='div-commentary'><p style="margin-left:1em">化諸熱惱為清涼池。</p>
</div>
<div class='div-orig'><p>或漂流巨海龍魚諸鬼難。</p>
</div>
<div class='div-commentary'><p style="margin-left:1em">黑風所吹大水所漂毒龍惡魚夜叉羅剎巨海諸難。</p>
</div>
<div class='div-orig'><p>念彼觀音力波浪不能沒。</p>
</div>
<div class='div-commentary'><p style="margin-left:1em">菩薩力故臨危得免。</p>
</div>
<div class='div-orig'><p>或在須彌峯為人所推墮。</p>
</div>
<div class='div-commentary'><p style="margin-left:1em">高峯頂上被人推墮。</p>
</div>
<div class='div-orig'><p>念彼觀音力如日虗空住。</p>
</div>
<div class='div-commentary'><p style="margin-left:1em">如日處空不致有損。</p>
</div>
<div class='div-orig'><p>或被惡人逐墮落金剛山。</p>
</div>
<div class='div-commentary'><p style="margin-left:1em">被惡人逐失足墮山。</p>
</div>
<div class='div-orig'><p>念彼觀音力不能損一毛。</p>
</div>
<div class='div-commentary'><p style="margin-left:1em">以念力故不損一毛。</p>
</div>
<div class='div-orig'><p>或值怨賊擾各執刀加害。</p>
</div>
<div class='div-commentary'><p style="margin-left:1em">怨家惡賊持刃損害。</p>
</div>
<div class='div-orig'><p>念彼觀音力咸即起慈心。</p>
</div>
<div class='div-commentary'><p style="margin-left:1em">念菩薩力怨賊興慈免加殺害。</p>
</div>
<div class='div-orig'><p>或遭王難苦臨刑欲壽終。</p>
</div>
<div class='div-commentary'><p style="margin-left:1em">犯罪至死。</p>
</div>
<div class='div-orig'><p>念彼觀音力刀尋段段壞。</p>
</div>
<div class='div-commentary'><p style="margin-left:1em">刀即段段自然損壞。</p>
</div>
<div class='div-orig'><p>或囚禁枷鏁手足被杻械。</p>
</div>
<div class='div-commentary'><p style="margin-left:1em">囹圄之難。</p>
</div>
<div class='div-orig'><p>念彼觀音力釋然得解脫。</p>
</div>
<div class='div-commentary'><p style="margin-left:1em">遇赦寬宥而得釋免。</p>
</div>
<div class='div-orig'><p>呪詛諸毒藥所欲害身者。</p>
</div>
<div class='div-commentary'><p style="margin-left:1em">口舌呪詛毒藥加臨。</p>
</div>
<div class='div-orig'><p>念彼觀音力還著於本人。</p>
</div>
<div class='div-commentary'><p style="margin-left:1em">譬如有人仰面唾天天既不受還墮面中。</p>
</div>
<div class='div-orig'><p>或遇惡羅剎毒龍諸鬼等。</p>
</div>
<div class='div-commentary'><p style="margin-left:1em">遇諸惡類欲害身者。</p>
</div>
<div class='div-orig'><p>念彼觀音力時悉不敢害。</p>
</div>
<div class='div-commentary'><p style="margin-left:1em">一時回心不敢加害。</p>
</div>
<div class='div-orig'><p>若惡獸圍繞利牙爪可怖。</p>
</div>
<div class='div-commentary'><p style="margin-left:1em">若虎狼等可怖畏者。</p>
</div>
<div class='div-orig'><p>念彼觀音力疾走無邊方。</p>
</div>
<div class='div-commentary'><p style="margin-left:1em">念菩薩力疾自走去。</p>
</div>
<div class='div-orig'><p>蚖蛇及蝮蠍氣毒煙火然。</p>
</div>
<div class='div-commentary'><p style="margin-left:1em">毒虫之氣如煙火然。</p>
</div>
<div class='div-orig'><p>念彼觀音力尋聲自回去。</p>
</div>
<div class='div-commentary'><p style="margin-left:1em">念觀音力隨聲自去。</p>
</div>
<div class='div-orig'><p>雲雷皷掣電降雹澍大雨。</p>
</div>
<div class='div-commentary'><p style="margin-left:1em">雲興雷震電光迸掣降雹澍雨損物之時。</p>
</div>
<div class='div-orig'><p>念彼觀音力應時得消散。</p>
</div>
<div class='div-commentary'><p style="margin-left:1em">即時晴霽免其灾惱。</p>
</div>
<div class='div-orig'><p>眾生被困厄無量苦逼身。</p>
</div>
<div class='div-commentary'><p style="margin-left:1em">眾生被於窮困厄難無量眾苦逼切其身。</p>
</div>
<div class='div-orig'><p>觀音妙智力能救世間苦。</p>
</div>
<div class='div-commentary'><p style="margin-left:1em">世間厄難非智莫脫唯智乃能避凶趍吉故云智力能救諸苦。</p>
</div>
<div class='div-orig'><p>具足神通力廣修智方便。</p>
</div>
<div class='div-commentary'><p style="margin-left:1em">神通智慧皆悉具足廣修方便利益眾生。</p>
</div>
<div class='div-orig'><p>十方諸國土無剎不現身。</p>
</div>
<div class='div-commentary'><p style="margin-left:1em">十方剎海無不徧應。</p>
</div>
<div class='div-orig'><p>種種諸惡趣地獄鬼畜生。</p>
</div>
<div class='div-commentary'><p style="margin-left:1em">諸惡趣者即是三塗。</p>
</div>
<div class='div-orig'><p>生老病死苦以漸悉令滅。</p>
</div>
<div class='div-commentary'><p style="margin-left:1em">生老病死不能頓除故云以漸悉令除滅。</p>
</div>
<div class='div-orig'><p>真觀清淨觀。</p>
</div>
<div class='div-commentary'><p style="margin-left:1em">以真實智照真實理名為真觀了法空寂如太虗空名清淨觀。</p>
</div>
<div class='div-orig'><p>廣大智慧觀。</p>
</div>
<div class='div-commentary'><p style="margin-left:1em">以廣大智徧觀一切無不了了名智慧觀。</p>
</div>
<div class='div-orig'><p>悲觀及慈觀。</p>
</div>
<div class='div-commentary'><p style="margin-left:1em">以大悲心觀眾生苦拔其患難名曰悲觀以大慈心與眾生樂隨時制義名曰慈觀。</p>
</div>
<div class='div-orig'><p>常願常瞻仰。</p>
</div>
<div class='div-commentary'><p style="margin-left:1em">常常發願得獲瞻仰此勸修也。</p>
</div>
<div class='div-orig'><p>無垢清淨光慧日破諸闇。</p>
</div>
<div class='div-commentary'><p style="margin-left:1em">以無障垢清淨光耀智慧日輪破諸幽暗。</p>
</div>
<div class='div-orig'><p>能伏災風火普明照世間。</p>
</div>
<div class='div-commentary'><p style="margin-left:1em">善能降伏癡風嗔火以普明慧照諸世間。</p>
</div>
<div class='div-orig'><p>悲體戒雷震。</p>
</div>
<div class='div-commentary'><p style="margin-left:1em">菩薩之戒不殺生初悲則護生戒體淨故名聲遠聞如雷之震。</p>
</div>
<div class='div-orig'><p>慈意妙大雲。</p>
</div>
<div class='div-commentary'><p style="margin-left:1em">慈心與樂濟慧眾生妙如大雲徧覆一切。</p>
</div>
<div class='div-orig'><p>澍甘露法雨。</p>
</div>
<div class='div-commentary'><p style="margin-left:1em">口輪說法教化眾生如澍甘雨普潤一切。</p>
</div>
<div class='div-orig'><p>滅除煩惱燄。</p>
</div>
<div class='div-commentary'><p style="margin-left:1em">慈悲法味如雲雷雨滅煩惱燄與清涼樂。</p>
</div>
<div class='div-orig'><p>諍訟經官處怖畏軍陣中。</p>
</div>
<div class='div-commentary'><p style="margin-left:1em">有訟經官軍前怖畏。</p>
</div>
<div class='div-orig'><p>念彼觀音力眾怨悉退散。</p>
</div>
<div class='div-commentary'><p style="margin-left:1em">念觀音力眾怨自然悉皆退散。</p>
</div>
<div class='div-orig'><p>妙音觀世音。</p>
</div>
<div class='div-commentary'><p style="margin-left:1em">開悟一切微妙之音觀察世間赴感之音。</p>
</div>
<div class='div-orig'><p>梵音海潮音。</p>
</div>
<div class='div-commentary'><p style="margin-left:1em">清淨美妙如梵天音如大海潮普震之音。</p>
</div>
<div class='div-orig'><p>勝彼世間音。</p>
</div>
<div class='div-commentary'><p style="margin-left:1em">遠勝一切世間之音。</p>
</div>
<div class='div-orig'><p>是故須常念。</p>
</div>
<div class='div-commentary'><p style="margin-left:1em">以是之故常當稱念。</p>
</div>
<div class='div-orig'><p>念念勿生疑。</p>
</div>
<div class='div-commentary'><p style="margin-left:1em">一念疑心能為道障應當深信勿生疑惑。</p>
</div>
<div class='div-orig'><p>觀世音淨聖。</p>
</div>
<div class='div-commentary'><p style="margin-left:1em">觀音大士清淨至聖。</p>
</div>
<div class='div-orig'><p>於苦惱死厄能為作依怙。</p>
</div>
<div class='div-commentary'><p style="margin-left:1em">於諸眾生苦惱死厄能為救護作大依怙。</p>
</div>
<div class='div-orig'><p>具一切功德慈眼視眾生。</p>
</div>
<div class='div-commentary'><p style="margin-left:1em">具足神通智慧方便以慈悲眼等視眾生。</p>
</div>
<div class='div-orig'><p>福聚海無量是故應頂禮。</p>
</div>
<div class='div-commentary'><p style="margin-left:1em">菩薩之身即是智慧福德之聚深廣無量猶如大海是故應當恭敬頂禮。</p>
</div>
<div class='div-orig'><p>爾時持地菩薩。</p>
</div>
<div class='div-commentary'><p style="margin-left:1em">楞嚴云毗舍佛時曾為比丘平地待佛得蒙印證塵消智圓登無上覺名為持地。</p>
</div>
<div class='div-orig'><p>即從座起前白佛言。</p>
</div>
<div class='div-commentary'><p style="margin-left:1em">此品請主本無盡意今說經竟持地起身而白佛者蓋因在會聞說菩薩普門示現而讚善耳。</p>
</div>
<div class='div-orig'><p>世尊若有眾生聞是觀世音菩薩品自在之業。</p>
</div>
<div class='div-commentary'><p style="margin-left:1em">三業運用無往不通名為自在。</p>
</div>
<div class='div-orig'><p>普門示現神通力者。</p>
</div>
<div class='div-commentary'><p style="margin-left:1em">開方便門普現一切所喜見身神通妙用廣大力者。</p>
</div>
<div class='div-orig'><p>當知是人功德不少。</p>
</div>
<div class='div-commentary'><p style="margin-left:1em">若聞此品依而行之則發觀音普門智慧故云是人功德不少。</p>
</div>
<div class='div-orig'><p>佛說是普門品時眾中八萬四千眾生。</p>
</div>
<div class='div-commentary'><p style="margin-left:1em">于時在會聞法之者八萬四千眾生之性。</p>
</div>
<div class='div-orig'><p>皆發無等等阿耨多羅三藐三菩提心。</p>
</div>
<div class='div-commentary'><p style="margin-left:1em">無等等者佛之智慧最上最尊超過一切故無與等非不與諸究竟果佛悉皆平等此乃最妙無等之等故云無等等即無上道心也。</p>
</div></div>
<div class='div-other'><a id='mulu39' />
<div class='div-orig'><p>妙法蓮華經陀羅尼品第二十六</p>
</div>
<div class='div-commentary'><p style="margin-left:1em">普門品竟藥王請問若持是經得幾所福佛為發明藥王歡喜說陀羅尼以護持者勇施及以諸天天女亦皆說呪願欲護持故曰陀羅尼品然陀羅尼而有顯密顯即經文如圓覺云有陀羅尼名為圓覺密即呪語如今當品與說法者陀羅尼呪以守護之又陀羅尼翻為總持總攝二邊遮惡護善任持中道佛之正理於一法中具含多義能總能持名總持也。</p>
</div>
<div class='div-orig'><p>爾時藥王菩薩即從座起偏袒右肩合掌向佛而白佛言。</p>
</div>
<div class='div-commentary'><p style="margin-left:1em">避席起身偏袒合掌皎向於佛然後白言。</p>
</div>
<div class='div-orig'><p>世尊若善男子善女人有能受持法華經者。</p>
</div>
<div class='div-commentary'><p style="margin-left:1em">若善男女聞法信受憶持之者。</p>
</div>
<div class='div-orig'><p>若讀誦通利。</p>
</div>
<div class='div-commentary'><p style="margin-left:1em">對本曰讀背念曰誦無有忘失名為通利。</p>
</div>
<div class='div-orig'><p>若書寫經卷。</p>
</div>
<div class='div-commentary'><p style="margin-left:1em">若自書寫若教人書。</p>
</div>
<div class='div-orig'><p>得幾所福。</p>
</div>
<div class='div-commentary'><p style="margin-left:1em">如上之人得多少福。</p>
</div>
<div class='div-orig'><p>佛告藥王若有善男子善女人供養八百萬億那由他恒河沙等諸佛。</p>
</div>
<div class='div-commentary'><p style="margin-left:1em">舉供佛福比校持經。</p>
</div>
<div class='div-orig'><p>於汝意云何其所得福寧為多不。</p>
</div>
<div class='div-commentary'><p style="margin-left:1em">此人供養眾多諸佛所獲福德是為多不。</p>
</div>
<div class='div-orig'><p>甚多世尊。</p>
</div>
<div class='div-commentary'><p style="margin-left:1em">藥王答佛功德甚多。</p>
</div>
<div class='div-orig'><p>佛言若善男子善女人能於是經乃至受持一四句偈。</p>
</div>
<div class='div-commentary'><p style="margin-left:1em">持經四句言極少者。</p>
</div>
<div class='div-orig'><p>讀誦解義。</p>
</div>
<div class='div-commentary'><p style="margin-left:1em">讀誦偈句解其義理。</p>
</div>
<div class='div-orig'><p>如說修行。</p>
</div>
<div class='div-commentary'><p style="margin-left:1em">如偈所說依之修行文雖不多解行功德勝彼前人供佛之者。</p>
</div>
<div class='div-orig'><p>功德甚多。</p>
</div>
<div class='div-commentary'><p style="margin-left:1em">供養生福持經發慧以慧比福功德甚多。</p>
</div>
<div class='div-orig'><p>爾時藥王菩薩白佛言。</p>
</div>
<div class='div-commentary'><p style="margin-left:1em">聞經福勝所以白佛。</p>
</div>
<div class='div-orig'><p>世尊我今當與說法者陀羅尼呪以守護之。</p>
</div>
<div class='div-commentary'><p style="margin-left:1em">欲以妙呪護說法者。</p>
</div>
<div class='div-orig'><p>即說呪曰。</p>
<p class="dharani">安爾　曼爾　摩禰　摩摩禰　旨隸遮棃第　賖咩　賖履多瑋　羶帝　目帝　目多履　娑履　阿瑋娑履　桑履　娑履　叉裔　阿叉裔　阿耆膩　羶帝　賖履　陀羅尼　阿盧伽婆娑簸蔗毗叉膩　禰毗剃　阿便哆邏禰履剃　阿亶哆波隷輸地　歐究隸　牟究隷　阿羅隷　波羅隷　首迦差　阿三磨三履　佛陀毗吉利袠帝　達磨波利差帝　僧伽涅瞿沙禰　婆舍婆舍輸地　曼多邏　曼哆邏叉夜多　郵樓哆　郵樓哆憍舍略　惡叉邏　惡叉冶多冶　阿婆盧　阿摩若那多夜</p>
</div>
<div class='div-commentary'><p style="margin-left:1em">呪是諸佛密語密默治惡惡自消散不可解釋。</p>
</div>
<div class='div-orig'><p>世尊是陀羅尼神呪六十二億恒河沙等諸佛所說。</p>
</div>
<div class='div-commentary'><p style="margin-left:1em">能持此呪則能轉彼六十二種我人知見成六十二佛之功德呪從諸佛之所傳來故云佛說。</p>
</div>
<div class='div-orig'><p>若有侵毀此法師者。</p>
</div>
<div class='div-commentary'><p style="margin-left:1em">若有侵犯毀訾受持法師之者。</p>
</div>
<div class='div-orig'><p>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">則是<span class='corr'>已</span>損此諸世尊。</p>
</div>
<div class='div-orig'><p>時釋迦牟尼佛讚藥王菩薩言。</p>
</div>
<div class='div-commentary'><p style="margin-left:1em">因說呪護所以讚之。</p>
</div>
<div class='div-orig'><p>善哉善哉。</p>
</div>
<div class='div-commentary'><p style="margin-left:1em">稱美之辭。</p>
</div>
<div class='div-orig'><p>藥王汝愍念擁護此法師故。</p>
</div>
<div class='div-commentary'><p style="margin-left:1em">此說蓮經法師之故。</p>
</div>
<div class='div-orig'><p>說是陀羅尼。</p>
</div>
<div class='div-commentary'><p style="margin-left:1em">即上呪語。</p>
</div>
<div class='div-orig'><p>於諸眾生多所饒益。</p>
</div>
<div class='div-commentary'><p style="margin-left:1em">以呪之故法師安樂善說諸法導利一切末世眾生饒益多矣。</p>
</div>
<div class='div-orig'><p>爾時勇施菩薩白佛言。</p>
</div>
<div class='div-commentary'><p style="margin-left:1em">勇說見佛讚美藥王故亦白佛願護持經。</p>
</div>
<div class='div-orig'><p>世尊我亦為擁護讀誦受持法華經者說陀羅尼。</p>
</div>
<div class='div-commentary'><p style="margin-left:1em">為護法師說於秘呪。</p>
</div>
<div class='div-orig'><p>若此法師得是陀羅尼。</p>
</div>
<div class='div-commentary'><p style="margin-left:1em">若持經者得此神呪。</p>
</div>
<div class='div-orig'><p>若夜叉。</p>
</div>
<div class='div-commentary'><p style="margin-left:1em">此云勇健。</p>
</div>
<div class='div-orig'><p>若羅剎。</p>
</div>
<div class='div-commentary'><p style="margin-left:1em">此云速疾鬼。</p>
</div>
<div class='div-orig'><p>若富單那。</p>
</div>
<div class='div-commentary'><p style="margin-left:1em">此云臭餓鬼即主熱病者。</p>
</div>
<div class='div-orig'><p>若吉蔗。</p>
</div>
<div class='div-commentary'><p style="margin-left:1em">此云所作即起尸鬼。</p>
</div>
<div class='div-orig'><p>若鳩槃荼。</p>
</div>
<div class='div-commentary'><p style="margin-left:1em">此云甕形即厭魅鬼。</p>
</div>
<div class='div-orig'><p>若餓鬼等。</p>
</div>
<div class='div-commentary'><p style="margin-left:1em">無飲食者。</p>
</div>
<div class='div-orig'><p>伺求其短無能得便。</p>
</div>
<div class='div-commentary'><p style="margin-left:1em">鬼<span class='corr'>祟</span>害人隨短處入稍有所長不能為害。</p>
</div>
<div class='div-orig'><p>即於佛前而說呪曰。</p>
<p class="dharani">座隷　摩訶座隷　郁枳　目枳　阿隷　阿羅婆第　涅隸第　涅隷多婆第　伊緻抳　韋緻抳　旨緻抳　涅隸墀抳　涅梨墀婆底</p>
<p>世尊是陀羅尼神呪恒河沙等諸佛所說亦皆隨喜。</p>
</div>
<div class='div-commentary'><p style="margin-left:1em">如是神呪恒沙佛說傳之有自說此呪時諸佛亦皆為之隨喜。</p>
</div>
<div class='div-orig'><p>若有侵毀此法師者。</p>
</div>
<div class='div-commentary'><p style="margin-left:1em">若有侵害毀損法師。</p>
</div>
<div class='div-orig'><p>則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">則是<span class='corr'>已</span>損恒沙諸佛。</p>
</div>
<div class='div-orig'><p>爾時毗沙門天王護世者白佛言。</p>
</div>
<div class='div-commentary'><p style="margin-left:1em">即是北方多聞天王。</p>
</div>
<div class='div-orig'><p>世尊我亦為愍念眾生擁護此法師故。</p>
</div>
<div class='div-commentary'><p style="margin-left:1em">天王護世愍念眾生若護法師經得流布則眾生類得大饒益。</p>
</div>
<div class='div-orig'><p>說是陀羅尼。</p>
</div>
<div class='div-commentary'><p style="margin-left:1em">以呪護之。</p>
</div>
<div class='div-orig'><p>即說呪曰。</p>
<p class="dharani">阿梨　那梨　㝹那梨　阿那盧　那履　拘那履</p>
<p>世尊以是神呪擁護法師。</p>
</div>
<div class='div-commentary'><p style="margin-left:1em">說此呪者為護法師。</p>
</div>
<div class='div-orig'><p>我亦自當擁護持是經者。</p>
</div>
<div class='div-commentary'><p style="margin-left:1em">上以呪護今自身護。</p>
</div>
<div class='div-orig'><p>令百由旬內無諸衰患。</p>
</div>
<div class='div-commentary'><p style="margin-left:1em">令諸邪魅皆悉遠去百由旬外離諸衰惱。</p>
</div>
<div class='div-orig'><p>爾時持國天王在此會中。</p>
</div>
<div class='div-commentary'><p style="margin-left:1em">東方護世持國天王亦在此會。</p>
</div>
<div class='div-orig'><p>與千萬億那由他乾闥婆眾。</p>
</div>
<div class='div-commentary'><p style="margin-left:1em">此云樂神。</p>
</div>
<div class='div-orig'><p>恭敬圍繞前詣佛所合掌白佛言世尊我亦以陀羅尼神呪擁護持法華經者。</p>
</div>
<div class='div-commentary'><p style="margin-left:1em">天王白佛與所部眾亦願以呪護於法師。</p>
</div>
<div class='div-orig'><p>即說呪曰。</p>
<p class="dharani">阿伽禰　伽禰　瞿利　乾陀利　旃陀利　摩蹬耆　常求利　浮樓莎抳　頞底</p>
<p>世尊是陀羅尼神呪四十二億諸佛所說。</p>
</div>
<div class='div-commentary'><p style="margin-left:1em">四十即表住行向地二即等覺及以妙覺。</p>
</div>
<div class='div-orig'><p>若有侵毀此法師者則為侵毀是諸佛<span class='corr'>已</span>。</p>
</div>
<div class='div-commentary'><p style="margin-left:1em">毀持經者則法不行法不流世誰知有佛若毀法師則<span class='corr'>已</span>毀佛。</p>
</div>
<div class='div-orig'><p>爾時有羅剎女等一名藍婆二名毗藍婆三名曲齒四名華齒五名黑齒六名多髮七名無厭足八名持瓔珞九名臯帝十名奪一切眾生精氣。</p>
</div>
<div class='div-commentary'><p style="margin-left:1em">羅剎者噉人惡鬼也羅剎女者即是女鬼也十種名義或從相皃或從所為未見所出不可解也。</p>
</div>
<div class='div-orig'><p>是十羅剎女與鬼子母。</p>
</div>
<div class='div-commentary'><p style="margin-left:1em">鬼子母神。</p>
</div>
<div class='div-orig'><p>并其子及眷屬。</p>
</div>
<div class='div-commentary'><p style="margin-left:1em">五百鬼子及鬼屬也。</p>
</div>
<div class='div-orig'><p>俱詣佛所同聲白佛言。</p>
</div>
<div class='div-commentary'><p style="margin-left:1em">願欲擁護持法華者。</p>
</div>
<div class='div-orig'><p>世尊我等亦欲擁護讀誦受持法華經者除其衰患。</p>
</div>
<div class='div-commentary'><p style="margin-left:1em">欲以呪護令除衰惱。</p>
</div>
<div class='div-orig'><p>若有伺求法師短者令不得便。</p>
</div>
<div class='div-commentary'><p style="margin-left:1em">若有欲求法師短處而加害者令不得便。</p>
</div>
<div class='div-orig'><p>即於佛前而說呪曰。</p>
<p class="dharani">伊提履　伊提泯　伊提履　阿提履　伊提履　泥履　泥履　泥履　泥履　泥履　樓醯　樓醯　樓醯　樓醯　多醯　多醯　多醯　兜醯　㝹醯</p>
<p>寧上我頭上莫惱於法師。</p>
</div>
<div class='div-commentary'><p style="margin-left:1em">寧可上於我頭之上不可惱害說法之師。</p>
</div>
<div class='div-orig'><p>若夜叉若羅剎若餓鬼若富單那若吉蔗。</p>
</div>
<div class='div-commentary'><p style="margin-left:1em"><span class='corr'>已</span>上名義如前<span class='corr'>已</span>解。</p>
</div>
<div class='div-orig'><p>若毗陀羅。</p>
</div>
<div class='div-commentary'><p style="margin-left:1em">此云赤色鬼。</p>
</div>
<div class='div-orig'><p>若犍䭾。</p>
</div>
<div class='div-commentary'><p style="margin-left:1em">此云黃色鬼。</p>
</div>
<div class='div-orig'><p>若烏摩勒伽。</p>
</div>
<div class='div-commentary'><p style="margin-left:1em">此云黑色鬼。</p>
</div>
<div class='div-orig'><p>若阿䟦摩羅。</p>
</div>
<div class='div-commentary'><p style="margin-left:1em">此云青色鬼。</p>
</div>
<div class='div-orig'><p>若夜叉吉蔗若人吉蔗。</p>
</div>
<div class='div-commentary'><p style="margin-left:1em">此云起屍鬼人及夜叉皆此鬼相。</p>
</div>
<div class='div-orig'><p>若熱病若一日若二日若三日若四日若至七日。</p>
</div>
<div class='div-commentary'><p style="margin-left:1em">謂前諸鬼興灾害人。</p>
</div>
<div class='div-orig'><p>若常熱病。</p>
</div>
<div class='div-commentary'><p style="margin-left:1em">常興熱病以損於人。</p>
</div>
<div class='div-orig'><p>若男形。</p>
</div>
<div class='div-commentary'><p style="margin-left:1em">鬼現男形。</p>
</div>
<div class='div-orig'><p>若女形。</p>
</div>
<div class='div-commentary'><p style="margin-left:1em">鬼現女形。</p>
</div>
<div class='div-orig'><p>若童男形若童女形。</p>
</div>
<div class='div-commentary'><p style="margin-left:1em">種種變現[舟*末]惑於人。</p>
</div>
<div class='div-orig'><p>乃至夢中亦復莫惱。</p>
</div>
<div class='div-commentary'><p style="margin-left:1em">有托夢中惱害人者亦復不許。</p>
</div>
<div class='div-orig'><p>即於佛前而說偈言若不順我呪惱亂說法者。</p>
</div>
<div class='div-commentary'><p style="margin-left:1em">若不隨順我之呪禁而輙惱害說法之者。</p>
</div>
<div class='div-orig'><p>頭破作七分如阿梨樹枝。</p>
</div>
<div class='div-commentary'><p style="margin-left:1em">令其頭破而作七分如彼七义阿梨樹枝。</p>
</div>
<div class='div-orig'><p>如殺父母罪。</p>
</div>
<div class='div-commentary'><p style="margin-left:1em">罪過深重與五逆等。</p>
</div>
<div class='div-orig'><p>亦如壓油殃。</p>
</div>
<div class='div-commentary'><p style="margin-left:1em">外國作油先擣麻碎令其生虫然後並虫一時壓之務得多油及以肥美以損命故罪業尤重謗法殃禍亦如彼人。</p>
</div>
<div class='div-orig'><p>斗秤欺誑人。</p>
</div>
<div class='div-commentary'><p style="margin-left:1em">亦如市肆輕秤小斗欺瞞誑惑他人之罪。</p>
</div>
<div class='div-orig'><p>調達破僧罪。</p>
</div>
<div class='div-commentary'><p style="margin-left:1em">調達破僧生身陷入阿鼻地獄此罪亦爾。</p>
</div>
<div class='div-orig'><p>犯此法師者當獲如是殃。</p>
</div>
<div class='div-commentary'><p style="margin-left:1em">若有侵犯此法師者當獲如上深重之殃。</p>
</div>
<div class='div-orig'><p>諸羅剎女說此偈<span class='corr'>已</span>白佛言。</p>
</div>
<div class='div-commentary'><p style="margin-left:1em">前以咒護其次白佛當身護持。</p>
</div>
<div class='div-orig'><p>世尊我等亦當身自擁護受持讀誦修行是經者。</p>
</div>
<div class='div-commentary'><p style="margin-left:1em">受持讀誦即是學法如經履鍊名曰修行。</p>
</div>
<div class='div-orig'><p>令得安穩離諸衰患消眾毒藥。</p>
</div>
<div class='div-commentary'><p style="margin-left:1em">令持經者心得安隱遠離一切衰惱憂患一切毒藥入此人口皆成甘露。</p>
</div>
<div class='div-orig'><p>佛告諸羅剎女善哉善哉。</p>
</div>
<div class='div-commentary'><p style="margin-left:1em">鬼女噉人及食精氣今乃發心擁護大教及持法人大似火中生出蓮華故佛讚曰善哉善哉。</p>
</div>
<div class='div-orig'><p>汝等但能擁護受持法華名者福不可量。</p>
</div>
<div class='div-commentary'><p style="margin-left:1em">汝但能護持經名者所得福德<span class='corr'>已</span>不可量。</p>
</div>
<div class='div-orig'><p>何況擁護具足受持。</p>
</div>
<div class='div-commentary'><p style="margin-left:1em">況能擁護持全部者。</p>
</div>
<div class='div-orig'><p>供養經卷。</p>
</div>
<div class='div-commentary'><p style="margin-left:1em">及護供養經卷之人。</p>
</div>
<div class='div-orig'><p>華香瓔珞。</p>
</div>
<div class='div-commentary'><p style="margin-left:1em">若華若香及以瓔珞。</p>
</div>
<div class='div-orig'><p>抹香塗香燒香。</p>
</div>
<div class='div-commentary'><p style="margin-left:1em">細末之香及塗身香。</p>
</div>
<div class='div-orig'><p>幡蓋伎樂。</p>
</div>
<div class='div-commentary'><p style="margin-left:1em">或施幡蓋及獻伎樂。</p>
</div>
<div class='div-orig'><p>燃種種燈。</p>
</div>
<div class='div-commentary'><p style="margin-left:1em">即下所列。</p>
</div>
<div class='div-orig'><p>蘇燈油燈諸香油燈。</p>
</div>
<div class='div-commentary'><p style="margin-left:1em">以諸香油然燈供養。</p>
</div>
<div class='div-orig'><p>蘇摩羅華油燈。</p>
</div>
<div class='div-commentary'><p style="margin-left:1em">此云善攝意華。</p>
</div>
<div class='div-orig'><p>瞻蔔華油燈。</p>
</div>
<div class='div-commentary'><p style="margin-left:1em">此云金色華智論翻黃華樹形高大。</p>
</div>
<div class='div-orig'><p>婆師迦華油燈。</p>
</div>
<div class='div-commentary'><p style="margin-left:1em">此云夏生華色黃白而香。</p>
</div>
<div class='div-orig'><p>優鉢羅華油燈。</p>
</div>
<div class='div-commentary'><p style="margin-left:1em">此云青蓮華蓮本無油以蓮薰之。</p>
</div>
<div class='div-orig'><p>如是等百千種供養者。</p>
</div>
<div class='div-commentary'><p style="margin-left:1em">有如是等供養經者。</p>
</div>
<div class='div-orig'><p>臯帝汝等及眷屬。</p>
</div>
<div class='div-commentary'><p style="margin-left:1em">汝等即十羅剎女眷屬即鬼子母等。</p>
</div>
<div class='div-orig'><p>應當擁護如是法師。</p>
</div>
<div class='div-commentary'><p style="margin-left:1em">有能持經及修供養汝等應當擁護是人。</p>
</div>
<div class='div-orig'><p>說此陀羅尼品時。</p>
</div>
<div class='div-commentary'><p style="margin-left:1em">佛說是時。</p>
</div>
<div class='div-orig'><p>六萬八千人得無生法忍。</p>
</div>
<div class='div-commentary'><p style="margin-left:1em">若表法者六根八識咸得清淨了知眾生及無情法畢竟本空入無生忍。</p>
</div></div>
<div class='div-other'><a id='mulu40' />
<div class='div-orig'><p>妙法蓮華經妙莊嚴王本事品第二十七</p>
</div>
<div class='div-commentary'><p style="margin-left:1em">玅莊嚴王本事品者說妙莊嚴往昔世中曾為國王本所作事此品之來無人請問佛自為說意顯弘經供養持者二種功德不可思議以勸流通其王有妻名曰淨德復有二子淨藏淨眼此四人者宿因本是同修道侶為辦衣食道業難成一人發心為求供給三人勤修得成聖果其一營事福報為王此三人者追念其恩意欲誘引令得出離復相謂言是王著欲而又信邪自非妻子何由感動遂即托緣隨意化現一人為妻二人為子方便誘之回邪入正下文會通昔妙莊嚴王今華德是淨德夫人今莊嚴相是淨藏淨眼即此會中藥王藥上菩薩是。</p>
</div>
<div class='div-orig'><p>爾時佛告諸大眾乃往古世過無量無邊不可思議阿僧祇劫。</p>
</div>
<div class='div-commentary'><p style="margin-left:1em">佛告眾言過去久遠不可思議阿僧祇劫。</p>
</div>
<div class='div-orig'><p>有佛名雲雷音宿王華智。</p>
</div>
<div class='div-commentary'><p style="margin-left:1em">義約佛身如雲普覆一切佛之妙音如雷普震相好具足面貌端嚴如月天子星宿中王眾善莊嚴如華徧布惑盡解滿智慧無邊。</p>
</div>
<div class='div-orig'><p>多陀阿伽度。</p>
</div>
<div class='div-commentary'><p style="margin-left:1em">此云如來即佛法身。</p>
</div>
<div class='div-orig'><p>阿羅訶。</p>
</div>
<div class='div-commentary'><p style="margin-left:1em">此云應供應受世供。</p>
</div>
<div class='div-orig'><p>三藐三佛陀。</p>
</div>
<div class='div-commentary'><p style="margin-left:1em">此云正等正覺。</p>
</div>
<div class='div-orig'><p>國名光明莊嚴。</p>
</div>
<div class='div-commentary'><p style="margin-left:1em">以佛光明而自莊嚴。</p>
</div>
<div class='div-orig'><p>劫名喜見。</p>
</div>
<div class='div-commentary'><p style="margin-left:1em">時世昇平人所喜見。</p>
</div>
<div class='div-orig'><p>彼佛法中。</p>
</div>
<div class='div-commentary'><p style="margin-left:1em">宿王華智正法之中。</p>
</div>
<div class='div-orig'><p>有王名妙莊嚴。</p>
</div>
<div class='div-commentary'><p style="margin-left:1em">以眾妙善而共莊嚴。</p>
</div>
<div class='div-orig'><p>其王夫人名曰淨德。</p>
</div>
<div class='div-commentary'><p style="margin-left:1em">其德真淨故曰淨德。</p>
</div>
<div class='div-orig'><p>有二子一名淨藏。</p>
</div>
<div class='div-commentary'><p style="margin-left:1em">能解無邊清潔法藏。</p>
</div>
<div class='div-orig'><p>二名淨眼。</p>
</div>
<div class='div-commentary'><p style="margin-left:1em">善能徹見大智慧海。</p>
</div>
<div class='div-orig'><p>是二子有大神力福德智慧。</p>
</div>
<div class='div-commentary'><p style="margin-left:1em">本是菩薩有大神通福德智慧皆悉具足方便化現示為王子。</p>
</div>
<div class='div-orig'><p>久修菩薩所行之道。</p>
</div>
<div class='div-commentary'><p style="margin-left:1em">久劫精修菩薩所行清淨之道。</p>
</div>
<div class='div-orig'><p>所謂檀波羅蜜。</p>
</div>
<div class='div-commentary'><p style="margin-left:1em">此云布施為破慳貪。</p>
</div>
<div class='div-orig'><p>尸羅波羅蜜。</p>
</div>
<div class='div-commentary'><p style="margin-left:1em">此云持戒為止諸惡。</p>
</div>
<div class='div-orig'><p>羼提波羅蜜。</p>
</div>
<div class='div-commentary'><p style="margin-left:1em">此云忍辱為治凶暴。</p>
</div>
<div class='div-orig'><p>毗離耶波羅蜜。</p>
</div>
<div class='div-commentary'><p style="margin-left:1em">此云精進為除怠墮。</p>
</div>
<div class='div-orig'><p>禪波羅蜜。</p>
</div>
<div class='div-commentary'><p style="margin-left:1em">此云寂定無攝散亂。</p>
</div>
<div class='div-orig'><p>般若波羅蜜。</p>
</div>
<div class='div-commentary'><p style="margin-left:1em">此云智慧為斷愚癡。</p>
</div>
<div class='div-orig'><p>方便波羅蜜。</p>
</div>
<div class='div-commentary'><p style="margin-left:1em">隨機善巧修<span class='corr'>己</span>利他名為方便以善修故得度生死到於彼岸名波羅蜜。</p>
</div>
<div class='div-orig'><p>慈悲喜捨。</p>
</div>
<div class='div-commentary'><p style="margin-left:1em">即四無量心以慈心故與一切樂以悲心故拔一切苦以喜心故見人歡喜以捨心故隨求與之。</p>
</div>
<div class='div-orig'><p>乃至三十七品助道法。</p>
</div>
<div class='div-commentary'><p style="margin-left:1em">三十七品在小乘中名為正道在大乘中名為助道良由道性本具匪由造作修諸道行但是助成所謂四念處四正勤四如意足五根五力七菩提八正道總三十七名為道品避繁不解。</p>
</div>
<div class='div-orig'><p>皆悉明了通達。</p>
</div>
<div class='div-commentary'><p style="margin-left:1em">悉能明了通達無礙。</p>
</div>
<div class='div-orig'><p>又得菩薩淨三昧。</p>
</div>
<div class='div-commentary'><p style="margin-left:1em">內外無垢淨如琉璃即清淨定。</p>
</div>
<div class='div-orig'><p>日星宿三昧。</p>
</div>
<div class='div-commentary'><p style="margin-left:1em">大解如日細智如星照了無遺名為三昧。</p>
</div>
<div class='div-orig'><p>淨光三昧。</p>
</div>
<div class='div-commentary'><p style="margin-left:1em">清淨慧光寂而常照。</p>
</div>
<div class='div-orig'><p>淨色三昧。</p>
</div>
<div class='div-commentary'><p style="margin-left:1em">了色性空不住於相。</p>
</div>
<div class='div-orig'><p>淨照明三昧。</p>
</div>
<div class='div-commentary'><p style="margin-left:1em">淨是定體照明是用。</p>
</div>
<div class='div-orig'><p>長莊嚴三昧。</p>
</div>
<div class='div-commentary'><p style="margin-left:1em">常修正定以為莊嚴無有間斷。</p>
</div>
<div class='div-orig'><p>大威德藏三昧。</p>
</div>
<div class='div-commentary'><p style="margin-left:1em">大威服眾大德利生名大寶藏從禪定生。</p>
</div>
<div class='div-orig'><p>於此三昧亦悉通達。</p>
</div>
<div class='div-commentary'><p style="margin-left:1em">凡諸正定悉能通達。</p>
</div>
<div class='div-orig'><p>爾時彼佛欲引導妙莊嚴王。</p>
</div>
<div class='div-commentary'><p style="margin-left:1em">佛愍嚴王信邪之故欲導以正。</p>
</div>
<div class='div-orig'><p>及愍念眾生故。</p>
</div>
<div class='div-commentary'><p style="margin-left:1em">又為愍念一切眾生在迷之故。</p>
</div>
<div class='div-orig'><p>說是法華經。</p>
</div>
<div class='div-commentary'><p style="margin-left:1em">於大眾中演說是經。</p>
</div>
<div class='div-orig'><p>時淨藏眼二子到其母所。</p>
</div>
<div class='div-commentary'><p style="margin-left:1em">淨德之前。</p>
</div>
<div class='div-orig'><p>合十指爪掌白言。</p>
</div>
<div class='div-commentary'><p style="margin-left:1em">十指兩掌一時俱合。</p>
</div>
<div class='div-orig'><p>願母往詣雲雷音宿王華智佛所。</p>
</div>
<div class='div-commentary'><p style="margin-left:1em">勸母見佛。</p>
</div>
<div class='div-orig'><p>我等亦當侍從親近供養禮拜。</p>
</div>
<div class='div-commentary'><p style="margin-left:1em">我當侍母親近供養禮拜於佛。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">出勸往意。</p>
</div>
<div class='div-orig'><p>此佛於一切天人眾中說法華經宜應聽受。</p>
</div>
<div class='div-commentary'><p style="margin-left:1em">以是之故勸母往也。</p>
</div>
<div class='div-orig'><p>母告子言汝父信受外道。</p>
</div>
<div class='div-commentary'><p style="margin-left:1em">信受外道邪師之教。</p>
</div>
<div class='div-orig'><p>深著婆羅門法。</p>
</div>
<div class='div-commentary'><p style="margin-left:1em">於婆羅門所行之法深生樂著。</p>
</div>
<div class='div-orig'><p>汝等應往白父與去俱去。</p>
</div>
<div class='div-commentary'><p style="margin-left:1em">父既不信云何容去汝往白父化令同往。</p>
</div>
<div class='div-orig'><p>淨藏淨眼合十指爪掌白母。</p>
</div>
<div class='div-commentary'><p style="margin-left:1em">母令勸父故再白之。</p>
</div>
<div class='div-orig'><p>我等是法王子而生此邪見家。</p>
</div>
<div class='div-commentary'><p style="margin-left:1em">我等本是法王之子不幸而生此邪見家。</p>
</div>
<div class='div-orig'><p>母告子言汝等當憂念汝父為現神變。</p>
</div>
<div class='div-commentary'><p style="margin-left:1em">母知二子有大神力令現神變以感動之。</p>
</div>
<div class='div-orig'><p>若得見者心必清淨。</p>
</div>
<div class='div-commentary'><p style="margin-left:1em">善法難入若見神通乃可受化。</p>
</div>
<div class='div-orig'><p>或聽我等往至佛所。</p>
</div>
<div class='div-commentary'><p style="margin-left:1em">或可聽許我與汝等往詣佛所。</p>
</div>
<div class='div-orig'><p>於是二子念其父故。</p>
</div>
<div class='div-commentary'><p style="margin-left:1em">母令憂念所以念之。</p>
</div>
<div class='div-orig'><p>踊在虗空高七多羅樹。</p>
</div>
<div class='div-commentary'><p style="margin-left:1em">一多羅樹高於七尺踊身虗空高五丈計。</p>
</div>
<div class='div-orig'><p>現種種神變。</p>
</div>
<div class='div-commentary'><p style="margin-left:1em">示現種種神通變化。</p>
</div>
<div class='div-orig'><p>於虗空中行住坐臥。</p>
</div>
<div class='div-commentary'><p style="margin-left:1em">現四威儀依空之相。</p>
</div>
<div class='div-orig'><p>身上出水身下出火。</p>
</div>
<div class='div-commentary'><p style="margin-left:1em">水上火下。</p>
</div>
<div class='div-orig'><p>身下出水身上出火。</p>
</div>
<div class='div-commentary'><p style="margin-left:1em">水下火上。</p>
</div>
<div class='div-orig'><p>或現大身滿虗空中而復現小小復現大。</p>
</div>
<div class='div-commentary'><p style="margin-left:1em">菩薩所證自在神通大包虗空細入無間。</p>
</div>
<div class='div-orig'><p>於空中滅忽然在地。</p>
</div>
<div class='div-commentary'><p style="margin-left:1em">空中隱去地上現身。</p>
</div>
<div class='div-orig'><p>入地如水履水如地。</p>
</div>
<div class='div-commentary'><p style="margin-left:1em">入地如水不見有礙履水如地不見虗浮。</p>
</div>
<div class='div-orig'><p>現如是等種種神變。</p>
</div>
<div class='div-commentary'><p style="margin-left:1em">即十八變。</p>
</div>
<div class='div-orig'><p>令其父王心淨信解。</p>
</div>
<div class='div-commentary'><p style="margin-left:1em">所以現相意令父王心得清淨生正信解。</p>
</div>
<div class='div-orig'><p>時父見子神力如是心大歡喜得未曾有。</p>
</div>
<div class='div-commentary'><p style="margin-left:1em">有生以來所未見者。</p>
</div>
<div class='div-orig'><p>合掌向子言汝等師為是誰誰之弟子。</p>
</div>
<div class='div-commentary'><p style="margin-left:1em">見其神異知必有師問誰弟子皆欲知之。</p>
</div>
<div class='div-orig'><p>二子白言大王彼雲雷音宿王華智佛。</p>
</div>
<div class='div-commentary'><p style="margin-left:1em">指所事師。</p>
</div>
<div class='div-orig'><p>今在七寶菩提樹下法座上坐。</p>
</div>
<div class='div-commentary'><p style="margin-left:1em">指所住處。</p>
</div>
<div class='div-orig'><p>於一切世間天人眾中。</p>
</div>
<div class='div-commentary'><p style="margin-left:1em">指所有眾。</p>
</div>
<div class='div-orig'><p>廣說法華經。</p>
</div>
<div class='div-commentary'><p style="margin-left:1em">指所說法。</p>
</div>
<div class='div-orig'><p>是我等師我是弟子。</p>
</div>
<div class='div-commentary'><p style="margin-left:1em">答父所問。</p>
</div>
<div class='div-orig'><p>父語子言我今亦欲見汝等師可共俱往。</p>
</div>
<div class='div-commentary'><p style="margin-left:1em">因覩神異知德尊嚴故欲與子俱往見之。</p>
</div>
<div class='div-orig'><p>於是二子從空中下。</p>
</div>
<div class='div-commentary'><p style="margin-left:1em">收攝神變還復本形。</p>
</div>
<div class='div-orig'><p>到其母所合掌白母。</p>
</div>
<div class='div-commentary'><p style="margin-left:1em">化父從<span class='corr'>己</span>往白母知。</p>
</div>
<div class='div-orig'><p>父王今<span class='corr'>已</span>信解堪任發阿耨多羅三藐三菩提心。</p>
</div>
<div class='div-commentary'><p style="margin-left:1em">言父<span class='corr'>已</span>解堪發道心。</p>
</div>
<div class='div-orig'><p>我等為父<span class='corr'>已</span>作佛事。</p>
</div>
<div class='div-commentary'><p style="margin-left:1em">如上現通名作佛事。</p>
</div>
<div class='div-orig'><p>願母見聽於彼佛所出家修道。</p>
</div>
<div class='div-commentary'><p style="margin-left:1em">願母見許往彼修道。</p>
</div>
<div class='div-orig'><p>爾時二子欲重宣其意以偈白母。</p>
</div>
<div class='div-commentary'><p style="margin-left:1em">再以意白。</p>
</div>
<div class='div-orig'><p>願母放我等出家作沙門。</p>
</div>
<div class='div-commentary'><p style="margin-left:1em">求母放捨出俗為僧。</p>
</div>
<div class='div-orig'><p>諸佛甚難值我等隨佛學。</p>
</div>
<div class='div-commentary'><p style="margin-left:1em">諸佛出世值遇甚難我等願得隨佛學道。</p>
</div>
<div class='div-orig'><p>如優曇波羅值佛復難是。</p>
</div>
<div class='div-commentary'><p style="margin-left:1em">優曇鉢華此云瑞應般泥洹經云閻浮提內有大樹王名優曇鉢羅有實無華優曇鉢樹有金華時世乃有佛言佛難值亦如曇華。</p>
</div>
<div class='div-orig'><p>脫諸難亦難願聽我出家。</p>
</div>
<div class='div-commentary'><p style="margin-left:1em">脫離世間一切患難亦復是難願聽我等出家行道。</p>
</div>
<div class='div-orig'><p>母即告言聽汝出家。</p>
</div>
<div class='div-commentary'><p style="margin-left:1em">許從汝意。</p>
</div>
<div class='div-orig'><p>所以者何佛難值故。</p>
</div>
<div class='div-commentary'><p style="margin-left:1em">所以聽許為佛難逢。</p>
</div>
<div class='div-orig'><p>於是二子白父母言。</p>
</div>
<div class='div-commentary'><p style="margin-left:1em">父母既聽勸同見佛。</p>
</div>
<div class='div-orig'><p>善哉父母願時往詣雲雷音宿王華智佛所親覲供養。</p>
</div>
<div class='div-commentary'><p style="margin-left:1em">恭敬親近修法供養。</p>
</div>
<div class='div-orig'><p>所以者何佛難得值如優曇鉢羅華。</p>
</div>
<div class='div-commentary'><p style="margin-left:1em">言難得見。</p>
</div>
<div class='div-orig'><p>又如一眼之龜值浮木孔。</p>
</div>
<div class='div-commentary'><p style="margin-left:1em">龜只一目漂大海中欲值浮木得孔安身甚難可得人懷偏見溺生死海欲值應身得法解脫此亦甚難。</p>
</div>
<div class='div-orig'><p>而我等宿福深厚生值佛法。</p>
</div>
<div class='div-commentary'><p style="margin-left:1em">我等福厚幸遇世尊。</p>
</div>
<div class='div-orig'><p>是故父母當聽我等令得出家。</p>
</div>
<div class='div-commentary'><p style="margin-left:1em">志在於道。</p>
</div>
<div class='div-orig'><p>所以者何諸佛難值時亦難遇。</p>
</div>
<div class='div-commentary'><p style="margin-left:1em">一為佛難逢二為時難遇。</p>
</div>
<div class='div-orig'><p>彼時妙莊嚴王後宮八萬四千人皆悉堪任受持是法華經。</p>
</div>
<div class='div-commentary'><p style="margin-left:1em">由王著欲八萬四千迷惑之人同在後宮善心一生無惡不轉故諸宮女皆願持經。</p>
</div>
<div class='div-orig'><p>淨眼菩薩於法華三昧久<span class='corr'>已</span>通達。</p>
</div>
<div class='div-commentary'><p style="margin-left:1em">經云不染世間法如蓮華在水多聞總持善解佛語此即法華正定。</p>
</div>
<div class='div-orig'><p>淨藏菩薩<span class='corr'>已</span>於無量百千萬億劫通達離諸惡趣三昧。</p>
</div>
<div class='div-commentary'><p style="margin-left:1em">經云又見佛子心無所著以此妙慧求無上道此即離諸惡趣正定。</p>
</div>
<div class='div-orig'><p>欲令一切眾生離諸惡趣故。</p>
</div>
<div class='div-commentary'><p style="margin-left:1em">菩薩之心先人後<span class='corr'>己</span>修此正定欲諸眾生離惡趣故此定成時法界有情同時解脫。</p>
</div>
<div class='div-orig'><p>其王夫人得諸佛集三昧。</p>
</div>
<div class='div-commentary'><p style="margin-left:1em">住正定時十方諸佛集在目前。</p>
</div>
<div class='div-orig'><p>能知諸佛秘密之藏。</p>
</div>
<div class='div-commentary'><p style="margin-left:1em">性雖本空不妨常用用而常空而不住相視之不見聽之不聞在動用中而收不得名為諸佛秘密之藏。</p>
</div>
<div class='div-orig'><p>二子如是。</p>
</div>
<div class='div-commentary'><p style="margin-left:1em">謂得三昧。</p>
</div>
<div class='div-orig'><p>以方便力善化其父。</p>
</div>
<div class='div-commentary'><p style="margin-left:1em">現通等事無非方便善能如是化誘父王。</p>
</div>
<div class='div-orig'><p>令心信解好樂佛法。</p>
</div>
<div class='div-commentary'><p style="margin-left:1em">令父心信解了佛法而生愛樂。</p>
</div>
<div class='div-orig'><p>於是妙莊嚴王與群臣眷屬俱。</p>
</div>
<div class='div-commentary'><p style="margin-left:1em">王及群臣與夫宗族一切眷屬。</p>
</div>
<div class='div-orig'><p>淨德夫人與後宮<span class='corr'>采</span>女眷屬俱。</p>
</div>
<div class='div-commentary'><p style="margin-left:1em">夫人同諸<span class='corr'>采</span>女眷屬。</p>
</div>
<div class='div-orig'><p>其王二子與四萬二千人俱。</p>
</div>
<div class='div-commentary'><p style="margin-left:1em">王子從母求欲出家受持戒行四萬二千福河同注表戒學也。</p>
</div>
<div class='div-orig'><p>一時共詣佛所。</p>
</div>
<div class='div-commentary'><p style="margin-left:1em">同往見佛。</p>
</div>
<div class='div-orig'><p>到<span class='corr'>已</span>頭面禮足繞佛三匝却住一面。</p>
</div>
<div class='div-commentary'><p style="margin-left:1em">到佛所<span class='corr'>已</span>加敬作禮繞三匝者表心戀慕住一面者欲聞法故。</p>
</div>
<div class='div-orig'><p>爾時彼佛為王說法。</p>
</div>
<div class='div-commentary'><p style="margin-left:1em">佛為嚴王應機說法。</p>
</div>
<div class='div-orig'><p>示教利喜。</p>
</div>
<div class='div-commentary'><p style="margin-left:1em">開示教道利益令喜。</p>
</div>
<div class='div-orig'><p>王大歡悅。</p>
</div>
<div class='div-commentary'><p style="margin-left:1em">王聞法音深心信解生大喜悅。</p>
</div>
<div class='div-orig'><p>爾時妙莊嚴王及其夫人解頸真珠瓔珞價直百千以散佛上。</p>
</div>
<div class='div-commentary'><p style="margin-left:1em">敬佛之故捨嚴身具貴價之物而行布施。</p>
</div>
<div class='div-orig'><p>於虗空中化成四柱寶臺。</p>
</div>
<div class='div-commentary'><p style="margin-left:1em">達法空故住於空中由四弘誓化成四柱處法空座名為寶臺。</p>
</div>
<div class='div-orig'><p>臺中有大寶牀敷百千萬天衣。</p>
</div>
<div class='div-commentary'><p style="margin-left:1em">於空寂理安處法座名為寶床無邊忍辱慚愧之服以為莊嚴名曰天衣。</p>
</div>
<div class='div-orig'><p>其上有佛結加趺坐。</p>
</div>
<div class='div-commentary'><p style="margin-left:1em">座上之佛即正因性加趺坐者示無動搖。</p>
</div>
<div class='div-orig'><p>放大光明。</p>
</div>
<div class='div-commentary'><p style="margin-left:1em">慧光發明即了因性現斯瑞相即緣因性。</p>
</div>
<div class='div-orig'><p>爾時妙莊嚴王作是念佛身希有端嚴殊特。</p>
</div>
<div class='div-commentary'><p style="margin-left:1em">王見瑞相作是念言佛身罕有端正殊妙。</p>
</div>
<div class='div-orig'><p>成就第一微妙之色。</p>
</div>
<div class='div-commentary'><p style="margin-left:1em">如來成就微妙色身最為第一自餘眾生無與等者。</p>
</div>
<div class='div-orig'><p>時雲雷音宿王華智佛告四眾言。</p>
</div>
<div class='div-commentary'><p style="margin-left:1em">四眾受法皆佛弟子所以告之。</p>
</div>
<div class='div-orig'><p>汝等見是妙莊嚴王於我前合掌立不。</p>
</div>
<div class='div-commentary'><p style="margin-left:1em">佛問四眾王立我前還知意不。</p>
</div>
<div class='div-orig'><p>此王於我法中作比丘。</p>
</div>
<div class='div-commentary'><p style="margin-left:1em">言當出家。</p>
</div>
<div class='div-orig'><p>精勤修習助佛道法。</p>
</div>
<div class='div-commentary'><p style="margin-left:1em">無上大覺名為正道習諸道品名為助道。</p>
</div>
<div class='div-orig'><p>當得作佛號娑羅樹王。</p>
</div>
<div class='div-commentary'><p style="margin-left:1em">娑羅樹者其性堅實冬夏不彫為木中王王心堅固精勤行道是故作佛號娑羅王。</p>
</div>
<div class='div-orig'><p>國名大光。</p>
</div>
<div class='div-commentary'><p style="margin-left:1em">從解入道所依之國故名大光。</p>
</div>
<div class='div-orig'><p>劫名大高王。</p>
</div>
<div class='div-commentary'><p style="margin-left:1em">時節最好比之餘劫皆所不及名大高王。</p>
</div>
<div class='div-orig'><p>其娑羅樹王佛有無量菩薩眾及無量聲聞。</p>
</div>
<div class='div-commentary'><p style="margin-left:1em">言所化眾其數甚多。</p>
</div>
<div class='div-orig'><p>其國平正功德如是。</p>
</div>
<div class='div-commentary'><p style="margin-left:1em">因心平易正直無私所應化方坦然平正。</p>
</div>
<div class='div-orig'><p>其王即時以國付弟。</p>
</div>
<div class='div-commentary'><p style="margin-left:1em">捨人王住。</p>
</div>
<div class='div-orig'><p>與夫人二子并諸眷屬。</p>
</div>
<div class='div-commentary'><p style="margin-left:1em">所從之眾。</p>
</div>
<div class='div-orig'><p>於佛法中出家修道。</p>
</div>
<div class='div-commentary'><p style="margin-left:1em">於彼佛會正法之中清淨出家修菩薩道。</p>
</div>
<div class='div-orig'><p>王出家<span class='corr'>已</span>於八萬四千歲。</p>
</div>
<div class='div-commentary'><p style="margin-left:1em">出家之後終身在道。</p>
</div>
<div class='div-orig'><p>常勤精進修行妙法華經。</p>
</div>
<div class='div-commentary'><p style="margin-left:1em">謂常修習法華三昧。</p>
</div>
<div class='div-orig'><p>過是<span class='corr'>已</span>後得一切淨功德莊嚴三昧。</p>
</div>
<div class='div-commentary'><p style="margin-left:1em">前與授記是未來事此證三昧是現世修以淨信心修諸功德故於定中獲此三昧。</p>
</div>
<div class='div-orig'><p>即昇虗空高七多羅樹而白佛言。</p>
</div>
<div class='div-commentary'><p style="margin-left:1em">舉身騰空離地五丈。</p>
</div>
<div class='div-orig'><p>世尊此我二子<span class='corr'>已</span>作佛事。</p>
</div>
<div class='div-commentary'><p style="margin-left:1em">謂二聖子所現佛事。</p>
</div>
<div class='div-orig'><p>以神通變化轉我邪心。</p>
</div>
<div class='div-commentary'><p style="margin-left:1em">王本信邪見子現通知佛殊勝即轉邪心。</p>
</div>
<div class='div-orig'><p>令得安住於佛法中得見世尊。</p>
</div>
<div class='div-commentary'><p style="margin-left:1em">令我得於佛法之中安住其心得見我佛。</p>
</div>
<div class='div-orig'><p>此二子者是我善知識。</p>
</div>
<div class='div-commentary'><p style="margin-left:1em">二子實是我善知識。</p>
</div>
<div class='div-orig'><p>為欲發起宿世善根。</p>
</div>
<div class='div-commentary'><p style="margin-left:1em">如前所舉同修之<span class='corr'></span>終。</p>
</div>
<div class='div-orig'><p>饒益我故來生我家。</p>
</div>
<div class='div-commentary'><p style="margin-left:1em">王勤修進得宿命通知其妻子是昔善友為欲饒益方便受生。</p>
</div>
<div class='div-orig'><p>爾時雲雷音宿王華智佛告妙莊嚴王言如是如是如汝所言。</p>
</div>
<div class='div-commentary'><p style="margin-left:1em">佛告嚴王如汝所言其事實爾。</p>
</div>
<div class='div-orig'><p>若善男子善女人種善根故。</p>
</div>
<div class='div-commentary'><p style="margin-left:1em">若善男子能種善根以是之故。</p>
</div>
<div class='div-orig'><p>世世得善知識。</p>
</div>
<div class='div-commentary'><p style="margin-left:1em">世世得遇諸善知識。</p>
</div>
<div class='div-orig'><p>其善知識能作佛事。</p>
</div>
<div class='div-commentary'><p style="margin-left:1em">知識善能作諸佛事。</p>
</div>
<div class='div-orig'><p>示教利喜令入阿耨多羅三藐三菩提。</p>
</div>
<div class='div-commentary'><p style="margin-left:1em">開示教導令入正覺。</p>
</div>
<div class='div-orig'><p>大王當知善知識者是大因緣。</p>
</div>
<div class='div-commentary'><p style="margin-left:1em">內有宿因外感善緣因緣之義通包大小善知識者非小因緣。</p>
</div>
<div class='div-orig'><p>所謂化導令得見佛發阿耨多羅三藐三菩提心。</p>
</div>
<div class='div-commentary'><p style="margin-left:1em">化令見佛發大道心所以名為大事因緣。</p>
</div>
<div class='div-orig'><p>大王汝見此二子不。</p>
</div>
<div class='div-commentary'><p style="margin-left:1em">汝還見子宿因緣不。</p>
</div>
<div class='div-orig'><p>此二子<span class='corr'>已</span>曾供養六十五百千萬億那由他恒河沙諸佛親近恭敬。</p>
</div>
<div class='div-commentary'><p style="margin-left:1em">六十者表六波羅蜜五者表五位善因一外凡二內凡三見道四修道五無學道百千萬億者一一行中具無邊行善修其心住於正法名為親近恭敬供養無量無數百千諸佛。</p>
</div>
<div class='div-orig'><p>於諸佛所受持法華經。</p>
</div>
<div class='div-commentary'><p style="margin-left:1em">以如實心修如實慧名於佛所持法華經。</p>
</div>
<div class='div-orig'><p>愍念邪見眾生令住正見。</p>
</div>
<div class='div-commentary'><p style="margin-left:1em">愍念眾生著於邪見所以化之令歸正道。</p>
</div>
<div class='div-orig'><p>妙莊嚴王即從虗空中下而白佛言。</p>
</div>
<div class='div-commentary'><p style="margin-left:1em">收攝神通復還地上啟白世尊。</p>
</div>
<div class='div-orig'><p>世尊如來甚希有。</p>
</div>
<div class='div-commentary'><p style="margin-left:1em">言希有者一則難遇時乃一出二則端嚴相好無比。</p>
</div>
<div class='div-orig'><p>以功德智慧故。</p>
</div>
<div class='div-commentary'><p style="margin-left:1em">以二種故所以如此一則具修五度成就福德二則行深般若成就智德。</p>
</div>
<div class='div-orig'><p>頂上肉髻光明顯照。</p>
</div>
<div class='div-commentary'><p style="margin-left:1em">一歎肉髻無與等倫二歎光明從肉髻出顯照一切。</p>
</div>
<div class='div-orig'><p>其眼長廣而紺青色。</p>
</div>
<div class='div-commentary'><p style="margin-left:1em">眼生長廣是智慧相紺琉璃色是慈悲相。</p>
</div>
<div class='div-orig'><p>眉間毫相白如珂月。</p>
</div>
<div class='div-commentary'><p style="margin-left:1em">兩眉中間白毫之相色如珂貝淨如滿月。</p>
</div>
<div class='div-orig'><p>齒白齊密常有光明。</p>
</div>
<div class='div-commentary'><p style="margin-left:1em">齒不黃黑亦不參差鮮白淨潔密而齊整常有光明。</p>
</div>
<div class='div-orig'><p>唇色赤好如頻婆果。</p>
</div>
<div class='div-commentary'><p style="margin-left:1em">此云相思果色丹紅潤可喻口唇。</p>
</div>
<div class='div-orig'><p>爾時妙莊嚴王讚歎佛如是等。</p>
</div>
<div class='div-commentary'><p style="margin-left:1em">如上所說希有之事。</p>
</div>
<div class='div-orig'><p>無量百千萬億功德<span class='corr'>已</span>。</p>
</div>
<div class='div-commentary'><p style="margin-left:1em">所修之功所成之德。</p>
</div>
<div class='div-orig'><p>於如來前一心合掌復白佛言。</p>
</div>
<div class='div-commentary'><p style="margin-left:1em">先歎佛<span class='corr'>已</span>復述其意。</p>
</div>
<div class='div-orig'><p>世尊未曾有也。</p>
</div>
<div class='div-commentary'><p style="margin-left:1em">歎所未有。</p>
</div>
<div class='div-orig'><p>如來之法。</p>
</div>
<div class='div-commentary'><p style="margin-left:1em">如來所證真淨大法。</p>
</div>
<div class='div-orig'><p>具足成就不可思議微妙功德。</p>
</div>
<div class='div-commentary'><p style="margin-left:1em">無法不具不可思議微妙功德悉皆成就。</p>
</div>
<div class='div-orig'><p>教戒所行安穩快善。</p>
</div>
<div class='div-commentary'><p style="margin-left:1em">教導戒約菩薩所行安隱受樂快得善利。</p>
</div>
<div class='div-orig'><p>我從今日不復自隨心行。</p>
</div>
<div class='div-commentary'><p style="margin-left:1em">不復隨順自心所行。</p>
</div>
<div class='div-orig'><p>不生邪見憍慢嗔恚諸惡之心。</p>
</div>
<div class='div-commentary'><p style="margin-left:1em">邪見不生則入正道憍慢不生則能恭敬嗔恚不生則慈悲起對佛立誓除諸惡心。</p>
</div>
<div class='div-orig'><p>說是語<span class='corr'>已</span>禮佛而出。</p>
</div>
<div class='div-commentary'><p style="margin-left:1em">聞法得記讚佛發願能事<span class='corr'>已</span>畢禮辭而退。</p>
</div>
<div class='div-orig'><p>佛告大眾於意云何妙莊嚴王豈異人乎今華德菩薩是其淨德夫人今佛前光照莊嚴相菩薩是。</p>
</div>
<div class='div-commentary'><p style="margin-left:1em">今法華會光照莊嚴即是昔世淨德夫人。</p>
</div>
<div class='div-orig'><p>哀愍妙莊嚴王及諸眷屬故於彼中生。</p>
</div>
<div class='div-commentary'><p style="margin-left:1em">為愍嚴王及王眷屬示現受生。</p>
</div>
<div class='div-orig'><p>其二子者。</p>
</div>
<div class='div-commentary'><p style="margin-left:1em">淨藏淨眼。</p>
</div>
<div class='div-orig'><p>今藥王菩薩藥上菩薩是。</p>
</div>
<div class='div-commentary'><p style="margin-left:1em">即此二子。</p>
</div>
<div class='div-orig'><p>是藥王藥上菩薩成就如此諸大功德<span class='corr'>已</span>。</p>
</div>
<div class='div-commentary'><p style="margin-left:1em">歷劫之前<span class='corr'>已</span>能成就眾多無量諸大功德。</p>
</div>
<div class='div-orig'><p>於無量百千萬億諸佛所。</p>
</div>
<div class='div-commentary'><p style="margin-left:1em">又於無量百千佛所。</p>
</div>
<div class='div-orig'><p>植眾德本。</p>
</div>
<div class='div-commentary'><p style="margin-left:1em">大菩提心四弘六度是諸菩薩植德之本。</p>
</div>
<div class='div-orig'><p>成就不可思議諸善功德。</p>
</div>
<div class='div-commentary'><p style="margin-left:1em">由植善故成就眾德。</p>
</div>
<div class='div-orig'><p>若有人識是二菩薩名字者。</p>
</div>
<div class='div-commentary'><p style="margin-left:1em">若人識此二菩薩名亦於佛門可以趣入。</p>
</div>
<div class='div-orig'><p>一切世間諸天人民亦應禮拜。</p>
</div>
<div class='div-commentary'><p style="margin-left:1em">能敬持名而行禮拜則是入道最初方便。</p>
</div>
<div class='div-orig'><p>佛說是妙莊嚴王本事品時八萬四千人遠塵離垢。</p>
</div>
<div class='div-commentary'><p style="margin-left:1em">八萬四千塵勞煩惱悉得斷除離諸障垢。</p>
</div>
<div class='div-orig'><p>於諸法中得法眼淨。</p>
</div>
<div class='div-commentary'><p style="margin-left:1em">楞嚴云想相為塵識情為垢二俱遠離則汝法眼應時精明。</p>
</div></div>
<div class='div-other'><a id='mulu41' />
<div class='div-orig'><p>妙法蓮華經普賢菩薩勸發品第二十八</p>
</div>
<div class='div-commentary'><p style="margin-left:1em">普賢菩薩本生東方寶威德佛淨妙國土遙聞靈鷲說法華經與諸大眾俱時至此為欲聽法勸發道心。</p>
</div>
<div class='div-orig'><p>爾時普賢菩薩。</p>
</div>
<div class='div-commentary'><p style="margin-left:1em">化被眾生慈臨一切德隣極聖故曰普賢。</p>
</div>
<div class='div-orig'><p>以自在神通力。</p>
</div>
<div class='div-commentary'><p style="margin-left:1em">善功發用自在無礙神通之力。</p>
</div>
<div class='div-orig'><p>威德名聞。</p>
</div>
<div class='div-commentary'><p style="margin-left:1em">以威力故能伏魔怨以德善故普化一切名聲遠布聞於十方。</p>
</div>
<div class='div-orig'><p>與大菩薩無量無邊不可稱數。</p>
</div>
<div class='div-commentary'><p style="margin-left:1em">同眾多故無有邊量稱量莫盡非數可知。</p>
</div>
<div class='div-orig'><p>從東方來。</p>
</div>
<div class='div-commentary'><p style="margin-left:1em">從彼東土來至此方。</p>
</div>
<div class='div-orig'><p>所經諸國。</p>
</div>
<div class='div-commentary'><p style="margin-left:1em">所經由處。</p>
</div>
<div class='div-orig'><p>普皆震動。</p>
</div>
<div class='div-commentary'><p style="margin-left:1em">大地震動表破無明。</p>
</div>
<div class='div-orig'><p>雨寶蓮華。</p>
</div>
<div class='div-commentary'><p style="margin-left:1em">從真空性起一念善如空雨華。</p>
</div>
<div class='div-orig'><p>作無量百千萬億種種伎樂。</p>
</div>
<div class='div-commentary'><p style="margin-left:1em">意如伎兒和氣名樂。</p>
</div>
<div class='div-orig'><p>又與無數諸天龍夜义。</p>
</div>
<div class='div-commentary'><p style="margin-left:1em">此云捷疾鬼。</p>
</div>
<div class='div-orig'><p>乾闥婆。</p>
</div>
<div class='div-commentary'><p style="margin-left:1em">天帝樂神。</p>
</div>
<div class='div-orig'><p>阿脩羅。</p>
</div>
<div class='div-commentary'><p style="margin-left:1em">此云無端正即好鬬諍者。</p>
</div>
<div class='div-orig'><p>迦樓羅。</p>
</div>
<div class='div-commentary'><p style="margin-left:1em">此云金翅鳥。</p>
</div>
<div class='div-orig'><p>緊那羅。</p>
</div>
<div class='div-commentary'><p style="margin-left:1em">此云歌神天帝作樂即用此部。</p>
</div>
<div class='div-orig'><p>摩睺羅伽。</p>
</div>
<div class='div-commentary'><p style="margin-left:1em">此云大蟒蛇。</p>
</div>
<div class='div-orig'><p>人。</p>
</div>
<div class='div-commentary'><p style="margin-left:1em">世間之人。</p>
</div>
<div class='div-orig'><p>非人等。</p>
</div>
<div class='div-commentary'><p style="margin-left:1em">天脩鬼獄總名非人。</p>
</div>
<div class='div-orig'><p>大眾圍繞。</p>
</div>
<div class='div-commentary'><p style="margin-left:1em">眾擁普賢。</p>
</div>
<div class='div-orig'><p>各現威德神通之力。</p>
</div>
<div class='div-commentary'><p style="margin-left:1em">各各自現威神德用。</p>
</div>
<div class='div-orig'><p>到娑婆世界。</p>
</div>
<div class='div-commentary'><p style="margin-left:1em">娑婆此云堪忍眾生堪能忍眾苦故。</p>
</div>
<div class='div-orig'><p>耆闍崛山中。</p>
</div>
<div class='div-commentary'><p style="margin-left:1em">此云靈鷲。</p>
</div>
<div class='div-orig'><p>頭面禮釋迦牟尼佛。</p>
</div>
<div class='div-commentary'><p style="margin-left:1em">頭面接足頂禮世尊。</p>
</div>
<div class='div-orig'><p>右繞七匝。</p>
</div>
<div class='div-commentary'><p style="margin-left:1em">旋繞表敬。</p>
</div>
<div class='div-orig'><p>白佛言。</p>
</div>
<div class='div-commentary'><p style="margin-left:1em">先禮次言。</p>
</div>
<div class='div-orig'><p>世尊我於寶威德上王佛國。</p>
</div>
<div class='div-commentary'><p style="margin-left:1em">言其來處佛性尊貴名之為寶威德中勝名曰上王。</p>
</div>
<div class='div-orig'><p>遙聞此娑婆世界說法華經。</p>
</div>
<div class='div-commentary'><p style="margin-left:1em">天耳遠聞。</p>
</div>
<div class='div-orig'><p>與無量無邊百千萬億諸菩薩眾共來聽受。</p>
</div>
<div class='div-commentary'><p style="margin-left:1em">言所以來為欲聽法。</p>
</div>
<div class='div-orig'><p>唯願世尊當為說之。</p>
</div>
<div class='div-commentary'><p style="margin-left:1em">願佛為說。</p>
</div>
<div class='div-orig'><p>若善男子善女人於如來滅後。</p>
</div>
<div class='div-commentary'><p style="margin-left:1em">佛滅後者普賢之意正為末法善男信女求聞法要。</p>
</div>
<div class='div-orig'><p>云何能得是法華經。</p>
</div>
<div class='div-commentary'><p style="margin-left:1em">有何方便能得是經。</p>
</div>
<div class='div-orig'><p>佛告普賢菩薩若善男子善女人成就四法。</p>
</div>
<div class='div-commentary'><p style="margin-left:1em">四方便法如下自明。</p>
</div>
<div class='div-orig'><p>於如來滅後當得是法華經。</p>
</div>
<div class='div-commentary'><p style="margin-left:1em">有方便慧可得是經。</p>
</div>
<div class='div-orig'><p>一者為諸佛護念。</p>
</div>
<div class='div-commentary'><p style="margin-left:1em">心歸於佛則為諸佛之所護念。</p>
</div>
<div class='div-orig'><p>二者植眾德本。</p>
</div>
<div class='div-commentary'><p style="margin-left:1em">諸修行人以德為本種諸善根名植德本。</p>
</div>
<div class='div-orig'><p>三者入正定聚。</p>
</div>
<div class='div-commentary'><p style="margin-left:1em">正以簡邪聚包諸定心散佛隱入定佛現。</p>
</div>
<div class='div-orig'><p>四者發救一切眾生之心。</p>
</div>
<div class='div-commentary'><p style="margin-left:1em">前三種法悉是自利今此第四正是利他。</p>
</div>
<div class='div-orig'><p>善男子善女人如是成就四法。</p>
</div>
<div class='div-commentary'><p style="margin-left:1em">如經而修。</p>
</div>
<div class='div-orig'><p>於如來滅後必得是經。</p>
</div>
<div class='div-commentary'><p style="margin-left:1em">此結答也。</p>
</div>
<div class='div-orig'><p>爾時普賢菩薩白佛言。</p>
</div>
<div class='div-commentary'><p style="margin-left:1em">普賢白佛願欲守護。</p>
</div>
<div class='div-orig'><p>世尊於後五百歲。</p>
</div>
<div class='div-commentary'><p style="margin-left:1em">經明五五百歲第一五百解脫堅固第二五百禪定堅固第三五百持戒堅固第四五百多聞堅固第五五百鬪諍堅固今景定辛酉於後五百<span class='corr'>已</span>過二百一十一載即斯時也。</p>
</div>
<div class='div-orig'><p>濁惡世中。</p>
</div>
<div class='div-commentary'><p style="margin-left:1em">即劫濁見濁煩惱濁眾生濁命濁五濁惡世也。</p>
</div>
<div class='div-orig'><p>其有受持是經典者。</p>
</div>
<div class='div-commentary'><p style="margin-left:1em">有人如上能持是經。</p>
</div>
<div class='div-orig'><p>我當守護除其衰患令得安穩。</p>
</div>
<div class='div-commentary'><p style="margin-left:1em">普賢願欲為之守護除其衰惱令其得獲身心安隱。</p>
</div>
<div class='div-orig'><p>使無伺求得其便者。</p>
</div>
<div class='div-commentary'><p style="margin-left:1em">鬼常伺候求欲害人菩薩護故令不得便。</p>
</div>
<div class='div-orig'><p>若魔。</p>
</div>
<div class='div-commentary'><p style="margin-left:1em">即魔王居欲界頂者。</p>
</div>
<div class='div-orig'><p>若魔子。</p>
</div>
<div class='div-commentary'><p style="margin-left:1em">魔王之子。</p>
</div>
<div class='div-orig'><p>若魔女。</p>
</div>
<div class='div-commentary'><p style="margin-left:1em">魔王之女。</p>
</div>
<div class='div-orig'><p>若魔民。</p>
</div>
<div class='div-commentary'><p style="margin-left:1em">魔所有眾。</p>
</div>
<div class='div-orig'><p>若為魔所著者。</p>
</div>
<div class='div-commentary'><p style="margin-left:1em">人被魔著復來魅人。</p>
</div>
<div class='div-orig'><p>若夜叉。</p>
</div>
<div class='div-commentary'><p style="margin-left:1em">此云捷疾鬼也。</p>
</div>
<div class='div-orig'><p>若羅剎。</p>
</div>
<div class='div-commentary'><p style="margin-left:1em">此云暴尸鬼。</p>
</div>
<div class='div-orig'><p>若鳩槃茶。</p>
</div>
<div class='div-commentary'><p style="margin-left:1em">此云厭魅鬼。</p>
</div>
<div class='div-orig'><p>若毗舍闍。</p>
</div>
<div class='div-commentary'><p style="margin-left:1em">此云噉精氣鬼。</p>
</div>
<div class='div-orig'><p>若吉蔗。</p>
</div>
<div class='div-commentary'><p style="margin-left:1em">此云起尸鬼。</p>
</div>
<div class='div-orig'><p>若富單那。</p>
</div>
<div class='div-commentary'><p style="margin-left:1em">此云臭餓鬼即行熱病者。</p>
</div>
<div class='div-orig'><p>若韋陀羅等。</p>
</div>
<div class='div-commentary'><p style="margin-left:1em">此云妙善即厭禱鬼。</p>
</div>
<div class='div-orig'><p>諸惱人者皆不得便。</p>
</div>
<div class='div-commentary'><p style="margin-left:1em">使一切鬼皆不能害。</p>
</div>
<div class='div-orig'><p>是人若行若立讀誦此經。</p>
</div>
<div class='div-commentary'><p style="margin-left:1em">隨意讀誦不拘行立。</p>
</div>
<div class='div-orig'><p>我爾時乘六牙白象王。</p>
</div>
<div class='div-commentary'><p style="margin-left:1em">普賢乘象以表大行牙喻六根白表純淨。</p>
</div>
<div class='div-orig'><p>與大菩薩眾俱詣其所。</p>
</div>
<div class='div-commentary'><p style="margin-left:1em">舉眾皆至誦經人所。</p>
</div>
<div class='div-orig'><p>而自現身供養守護。</p>
</div>
<div class='div-commentary'><p style="margin-left:1em">不求而應名為自現三業加敬名為供養閑邪存善名為守護。</p>
</div>
<div class='div-orig'><p>安慰其心。</p>
</div>
<div class='div-commentary'><p style="margin-left:1em">軟語慰喻以安其心。</p>
</div>
<div class='div-orig'><p>亦為供養法華經故。</p>
</div>
<div class='div-commentary'><p style="margin-left:1em">亦是為供法華之故。</p>
</div>
<div class='div-orig'><p>是人若坐思惟此經。</p>
</div>
<div class='div-commentary'><p style="margin-left:1em">端坐諦審名曰思惟。</p>
</div>
<div class='div-orig'><p>爾時我復乘白象王現其人前。</p>
</div>
<div class='div-commentary'><p style="margin-left:1em">前護行立即散心人今護端坐即定心人。</p>
</div>
<div class='div-orig'><p>其人若於法華經有所忘失一句一偈。</p>
</div>
<div class='div-commentary'><p style="margin-left:1em">其持經人若有脫忘。</p>
</div>
<div class='div-orig'><p>我當教之與共讀誦還令通利。</p>
</div>
<div class='div-commentary'><p style="margin-left:1em">慈力所加令無忘失。</p>
</div>
<div class='div-orig'><p>爾時受持讀誦法華經者得見我身。</p>
</div>
<div class='div-commentary'><p style="margin-left:1em">得見菩薩為現色身。</p>
</div>
<div class='div-orig'><p>甚大歡喜轉復精進。</p>
</div>
<div class='div-commentary'><p style="margin-left:1em">其心喜故倍加精進。</p>
</div>
<div class='div-orig'><p>以見我故即得三昧。</p>
</div>
<div class='div-commentary'><p style="margin-left:1em">此云正定。</p>
</div>
<div class='div-orig'><p>及陀羅尼。</p>
</div>
<div class='div-commentary'><p style="margin-left:1em">此云總持總攝空有遮惡護善。</p>
</div>
<div class='div-orig'><p>名為旋陀羅尼。</p>
</div>
<div class='div-commentary'><p style="margin-left:1em">周旋解了無所不通。</p>
</div>
<div class='div-orig'><p>百千萬億旋陀羅尼。</p>
</div>
<div class='div-commentary'><p style="margin-left:1em">從於一法演出無數百千萬億陀羅尼門。</p>
</div>
<div class='div-orig'><p>法音方便陀羅尼。</p>
</div>
<div class='div-commentary'><p style="margin-left:1em">於法音中善解方便。</p>
</div>
<div class='div-orig'><p>得如是等陀羅尼。</p>
</div>
<div class='div-commentary'><p style="margin-left:1em">諸總持門其數無量略舉二種故云等也。</p>
</div>
<div class='div-orig'><p>世尊若後世後五百歲濁惡世中。</p>
</div>
<div class='div-commentary'><p style="margin-left:1em">言後世者即佛滅後後五百者即今之世言濁惡者如前<span class='corr'>已</span>解。</p>
</div>
<div class='div-orig'><p>比丘比丘尼優婆塞優婆夷。</p>
</div>
<div class='div-commentary'><p style="margin-left:1em">僧尼士女四眾弟子。</p>
</div>
<div class='div-orig'><p>求索者。</p>
</div>
<div class='div-commentary'><p style="margin-left:1em">求覓經者。</p>
</div>
<div class='div-orig'><p>受持者。</p>
</div>
<div class='div-commentary'><p style="margin-left:1em">以心領受憶持之者。</p>
</div>
<div class='div-orig'><p>讀誦者。</p>
</div>
<div class='div-commentary'><p style="margin-left:1em">對本明讀及背誦者。</p>
</div>
<div class='div-orig'><p>書寫者。</p>
</div>
<div class='div-commentary'><p style="margin-left:1em">若自書寫若倩人書。</p>
</div>
<div class='div-orig'><p>欲修習是法華經。</p>
</div>
<div class='div-commentary'><p style="margin-left:1em">欲依此經修習行法。</p>
</div>
<div class='div-orig'><p>於三七日中應一心精進。</p>
</div>
<div class='div-commentary'><p style="margin-left:1em">要期三七攝淨一心。</p>
</div>
<div class='div-orig'><p>滿三七日<span class='corr'>已</span>。</p>
</div>
<div class='div-commentary'><p style="margin-left:1em">修期滿日。</p>
</div>
<div class='div-orig'><p>我當乘六牙白象與無量菩薩而自圍繞。</p>
</div>
<div class='div-commentary'><p style="margin-left:1em">與眾圍繞至行人所。</p>
</div>
<div class='div-orig'><p>以一切眾生所憙見身。</p>
</div>
<div class='div-commentary'><p style="margin-left:1em">眾生喜見上妙色身。</p>
</div>
<div class='div-orig'><p>現其人前而為說法示教利喜。</p>
</div>
<div class='div-commentary'><p style="margin-left:1em">現身開示教訓利益令生歡喜。</p>
</div>
<div class='div-orig'><p>亦復與其陀羅尼呪。</p>
</div>
<div class='div-commentary'><p style="margin-left:1em">亦復與說陀羅尼呪以守護之。</p>
</div>
<div class='div-orig'><p>得是陀羅尼故無有非人能破壞者。</p>
</div>
<div class='div-commentary'><p style="margin-left:1em">神呪力故魔不能壞。</p>
</div>
<div class='div-orig'><p>亦不為女人之所惑亂。</p>
</div>
<div class='div-commentary'><p style="margin-left:1em">身得法持色所不劫。</p>
</div>
<div class='div-orig'><p>我身亦自常護是人。</p>
</div>
<div class='div-commentary'><p style="margin-left:1em">我亦以身常護其人。</p>
</div>
<div class='div-orig'><p>唯願世尊聽我說此陀羅尼呪。</p>
</div>
<div class='div-commentary'><p style="margin-left:1em">示不專擅求佛聽許。</p>
</div>
<div class='div-orig'><p>即於佛前而說呪曰。</p>
<p class="dharani">阿檀地<span class='note-inline'>(一)</span>檀陀婆地<span class='note-inline'>(二)</span>檀陀婆帝<span class='note-inline'>(三)</span>檀陀鳩賖隸<span class='note-inline'>(四)</span>檀陀脩陀隸<span class='note-inline'>(五)</span>修陀隸<span class='note-inline'>(六)</span>脩陀羅婆底<span class='note-inline'>(七)</span>佛駄婆羶禰<span class='note-inline'>(八)</span>薩婆陀羅尼阿婆多尼<span class='note-inline'>(九)</span>薩婆婆沙阿婆多尼<span class='note-inline'>(十)</span>脩阿婆多尼<span class='note-inline'>(十一)</span>僧伽婆履叉尼<span class='note-inline'>(十二)</span>僧伽涅伽陀尼<span class='note-inline'>(十三)</span>阿僧祇<span class='note-inline'>(十四)</span>僧伽波伽地<span class='note-inline'>(十五)</span>帝隸阿惰僧伽兜略阿羅帝波羅帝<span class='note-inline'>(十六)</span>薩婆僧伽地三摩地伽藍地<span class='note-inline'>(十七)</span>薩婆達磨脩波利剎帝<span class='note-inline'>(十八)</span>薩婆薩埵樓䭾憍舍略阿㝹伽地<span class='note-inline'>(十九)</span>辛阿毗吉利地帝<span class='note-inline'>(二十)</span></p>
</div>
<div class='div-commentary'><p style="margin-left:1em">一切神呪是佛密語密默治惡自消散不可解說所以不翻。</p>
</div>
<div class='div-orig'><p>世尊若有菩薩得聞是陀羅尼者。</p>
</div>
<div class='div-commentary'><p style="margin-left:1em">以呪難聞若有聞者。</p>
</div>
<div class='div-orig'><p>當知普賢神通之力。</p>
</div>
<div class='div-commentary'><p style="margin-left:1em">皆菩薩力之所加被。</p>
</div>
<div class='div-orig'><p>若法華經行閻浮提。</p>
</div>
<div class='div-commentary'><p style="margin-left:1em">閻浮樹名此云勝金樹近河邊果熟落水染沙成金為紫磨色提字翻洲即是南方贍部洲也。</p>
</div>
<div class='div-orig'><p>有受持者應作此念皆是普賢威神之力。</p>
</div>
<div class='div-commentary'><p style="margin-left:1em">令思所自。</p>
</div>
<div class='div-orig'><p>若有受持讀誦正憶念。</p>
</div>
<div class='div-commentary'><p style="margin-left:1em">即正思惟。</p>
</div>
<div class='div-orig'><p>解其義趣。</p>
</div>
<div class='div-commentary'><p style="margin-left:1em">善解經義趣佛之道。</p>
</div>
<div class='div-orig'><p>如說修行。</p>
</div>
<div class='div-commentary'><p style="margin-left:1em">如經所說修心行之。</p>
</div>
<div class='div-orig'><p>當知是人行普賢行。</p>
</div>
<div class='div-commentary'><p style="margin-left:1em">是人所行即普賢行。</p>
</div>
<div class='div-orig'><p>於無量無邊諸佛所深種善根。</p>
</div>
<div class='div-commentary'><p style="margin-left:1em"><span class='corr'>已</span>於無邊諸佛之所深種菩提善根種子。</p>
</div>
<div class='div-orig'><p>為諸如來手摩其頭。</p>
</div>
<div class='div-commentary'><p style="margin-left:1em">得諸如來權智之手摩於菩薩實智之頂。</p>
</div>
<div class='div-orig'><p>若但書寫。</p>
</div>
<div class='div-commentary'><p style="margin-left:1em">但是書寫未能憶持讀誦解義。</p>
</div>
<div class='div-orig'><p>是人命終當生忉利天上。</p>
</div>
<div class='div-commentary'><p style="margin-left:1em">忉利此云三十三天散心修善得生欲界。</p>
</div>
<div class='div-orig'><p>是時八萬四千天女作眾伎樂而來迎之。</p>
</div>
<div class='div-commentary'><p style="margin-left:1em">以書經福得生天上感諸天子伎樂來迎。</p>
</div>
<div class='div-orig'><p>其人即著七寶冠於<span class='corr'>采</span>女中娛樂快樂。</p>
</div>
<div class='div-commentary'><p style="margin-left:1em"><span class='corr'>采</span>女娛樂暢快其心。</p>
</div>
<div class='div-orig'><p>何況受持讀誦正憶念解其義趣如說修行若有人受持讀誦解其義趣。</p>
</div>
<div class='div-commentary'><p style="margin-left:1em">其功尤勝。</p>
</div>
<div class='div-orig'><p>是人命終為千佛授手。</p>
</div>
<div class='div-commentary'><p style="margin-left:1em">命終得佛授手提携。</p>
</div>
<div class='div-orig'><p>令不恐怖。</p>
</div>
<div class='div-commentary'><p style="margin-left:1em">使得心安。</p>
</div>
<div class='div-orig'><p>不墮惡趣。</p>
</div>
<div class='div-commentary'><p style="margin-left:1em">離四惡趣。</p>
</div>
<div class='div-orig'><p>即往兜率天上。</p>
</div>
<div class='div-commentary'><p style="margin-left:1em">兜率此云知足天。</p>
</div>
<div class='div-orig'><p>彌勒菩薩所。</p>
</div>
<div class='div-commentary'><p style="margin-left:1em">此云慈氏菩薩。</p>
</div>
<div class='div-orig'><p>彌勒菩薩有三十二相大菩薩眾所共圍繞。</p>
</div>
<div class='div-commentary'><p style="margin-left:1em">勝友會同。</p>
</div>
<div class='div-orig'><p>有百千萬億天女眷屬而於中生。</p>
</div>
<div class='div-commentary'><p style="margin-left:1em">此乃兜率外院凡夫天也若是內院則無女人。</p>
</div>
<div class='div-orig'><p>有如是等功德利益。</p>
</div>
<div class='div-commentary'><p style="margin-left:1em">明功益多。</p>
</div>
<div class='div-orig'><p>是故智者應當一心自書若使人書。</p>
</div>
<div class='div-commentary'><p style="margin-left:1em">倩人為書。</p>
</div>
<div class='div-orig'><p>受持讀誦正憶念如說修行。</p>
</div>
<div class='div-commentary'><p style="margin-left:1em">書寫受持讀誦解說是開解也如說修行即起行。</p>
</div>
<div class='div-orig'><p>世尊我今以神通力故守護是經。</p>
</div>
<div class='div-commentary'><p style="margin-left:1em">願以通力而守護之。</p>
</div>
<div class='div-orig'><p>於如來滅後。</p>
</div>
<div class='div-commentary'><p style="margin-left:1em">末法之世。</p>
</div>
<div class='div-orig'><p>閻浮提內。</p>
</div>
<div class='div-commentary'><p style="margin-left:1em">所流行處。</p>
</div>
<div class='div-orig'><p>廣令流布使不斷絕。</p>
</div>
<div class='div-commentary'><p style="margin-left:1em">令經廣布解行不絕則得佛種相續不斷。</p>
</div>
<div class='div-orig'><p>爾時釋迦牟尼佛讚言。</p>
</div>
<div class='div-commentary'><p style="margin-left:1em">美其願力所以稱讚。</p>
</div>
<div class='div-orig'><p>善哉善哉普賢汝能護助是經。</p>
</div>
<div class='div-commentary'><p style="margin-left:1em">却除魔惱名之為護勸進修善名之為助。</p>
</div>
<div class='div-orig'><p>令多所眾生安樂利益。</p>
</div>
<div class='div-commentary'><p style="margin-left:1em">一人持經不惱一切令多所眾皆得安樂。</p>
</div>
<div class='div-orig'><p>汝<span class='corr'>已</span>成就不可思議功德。</p>
</div>
<div class='div-commentary'><p style="margin-left:1em">汝久<span class='corr'>已</span>成不思議力。</p>
</div>
<div class='div-orig'><p>深大慈悲。</p>
</div>
<div class='div-commentary'><p style="margin-left:1em">慈能與樂悲能拔苦拔二死苦與三德樂名為深大。</p>
</div>
<div class='div-orig'><p>從久遠來發阿耨多羅三耨三菩提意。</p>
</div>
<div class='div-commentary'><p style="margin-left:1em">久<span class='corr'>已</span>發起無上道意。</p>
</div>
<div class='div-orig'><p>而能作是神通之願守護是經。</p>
</div>
<div class='div-commentary'><p style="margin-left:1em">作神通願護法受生。</p>
</div>
<div class='div-orig'><p>我當以神通力守護能受持普賢菩薩名者。</p>
</div>
<div class='div-commentary'><p style="margin-left:1em">我亦當護有能受持汝之名者。</p>
</div>
<div class='div-orig'><p>普賢若有受持讀誦正憶念修習書寫是法華經者。</p>
</div>
<div class='div-commentary'><p style="margin-left:1em">能行是者。</p>
</div>
<div class='div-orig'><p>當知是人則見釋迦牟尼佛。</p>
</div>
<div class='div-commentary'><p style="margin-left:1em">經文即是如來法身其見法者則是見佛。</p>
</div>
<div class='div-orig'><p>如從佛口聞此經典。</p>
</div>
<div class='div-commentary'><p style="margin-left:1em">雖生末世信得經文則與親聞等無有異。</p>
</div>
<div class='div-orig'><p>當知是人供養釋迦牟尼佛。</p>
</div>
<div class='div-commentary'><p style="margin-left:1em">隨順佛語名供養佛。</p>
</div>
<div class='div-orig'><p>當知是人佛讚善哉。</p>
</div>
<div class='div-commentary'><p style="margin-left:1em">所行如法為佛稱讚。</p>
</div>
<div class='div-orig'><p>當知是人為釋迦牟尼佛手摩其頭。</p>
</div>
<div class='div-commentary'><p style="margin-left:1em">得佛權智摩實智頂如手摩頭。</p>
</div>
<div class='div-orig'><p>當知是人為釋迦牟尼佛衣之所覆。</p>
</div>
<div class='div-commentary'><p style="margin-left:1em">忍辱名衣力能忍受遮惡不生名佛衣覆。</p>
</div>
<div class='div-orig'><p>如是之人。</p>
</div>
<div class='div-commentary'><p style="margin-left:1em">如上行人。</p>
</div>
<div class='div-orig'><p>不復貪著世樂。</p>
</div>
<div class='div-commentary'><p style="margin-left:1em">以法自娛不貪世味。</p>
</div>
<div class='div-orig'><p>不好外道經書手筆。</p>
</div>
<div class='div-commentary'><p style="margin-left:1em">心不好樂外道經書亦不好其製作手筆。</p>
</div>
<div class='div-orig'><p>亦復不喜親近其人。</p>
</div>
<div class='div-commentary'><p style="margin-left:1em">狎邪長惡故不喜近。</p>
</div>
<div class='div-orig'><p>及諸惡者。</p>
</div>
<div class='div-commentary'><p style="margin-left:1em">一切為惡不善之者。</p>
</div>
<div class='div-orig'><p>若屠兒。</p>
</div>
<div class='div-commentary'><p style="margin-left:1em">殺生之者。</p>
</div>
<div class='div-orig'><p>若畜猪羊雞狗。</p>
</div>
<div class='div-commentary'><p style="margin-left:1em">為利養生初非善類。</p>
</div>
<div class='div-orig'><p>若獵師。</p>
</div>
<div class='div-commentary'><p style="margin-left:1em">捕生之人。</p>
</div>
<div class='div-orig'><p>若衒賣女色。</p>
</div>
<div class='div-commentary'><p style="margin-left:1em">以色衒賣非良人也。</p>
</div>
<div class='div-orig'><p>是人心意質直。</p>
</div>
<div class='div-commentary'><p style="margin-left:1em">是持經人心誠意正質朴端直。</p>
</div>
<div class='div-orig'><p>有正憶念。</p>
</div>
<div class='div-commentary'><p style="margin-left:1em">恭默思道心無妄念。</p>
</div>
<div class='div-orig'><p>有福德力。</p>
</div>
<div class='div-commentary'><p style="margin-left:1em">以福力故遠離障惡。</p>
</div>
<div class='div-orig'><p>是人不為三毒所惱。</p>
</div>
<div class='div-commentary'><p style="margin-left:1em">心常有道三毒不生。</p>
</div>
<div class='div-orig'><p>亦不為嫉妬。</p>
</div>
<div class='div-commentary'><p style="margin-left:1em">害賢曰嫉忌色曰妬。</p>
</div>
<div class='div-orig'><p>我慢邪慢。</p>
</div>
<div class='div-commentary'><p style="margin-left:1em">持<span class='corr'>己</span>陵他名為我慢著邪侮正名為邪慢。</p>
</div>
<div class='div-orig'><p>增上慢所惱。</p>
</div>
<div class='div-commentary'><p style="margin-left:1em">持<span class='corr'>己</span>增勝下視他人名增上慢以福德故如上諸過所不能惱。</p>
</div>
<div class='div-orig'><p>是人少欲知足。</p>
</div>
<div class='div-commentary'><p style="margin-left:1em">於未得者不生希望名為少欲於現在者隨分省儉名為知足。</p>
</div>
<div class='div-orig'><p>能修普賢之行。</p>
</div>
<div class='div-commentary'><p style="margin-left:1em">能忍逆順能離過惡以此修心名普賢行。</p>
</div>
<div class='div-orig'><p>普賢若如來滅後後五百歲。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>若有人見受持讀誦法華經者。</p>
</div>
<div class='div-commentary'><p style="margin-left:1em">見持經人。</p>
</div>
<div class='div-orig'><p>應作是念此人不久當詣道場。</p>
</div>
<div class='div-commentary'><p style="margin-left:1em">得入佛道名詣道場。</p>
</div>
<div class='div-orig'><p>破諸魔眾。</p>
</div>
<div class='div-commentary'><p style="margin-left:1em">破不善境諸魔怨眾。</p>
</div>
<div class='div-orig'><p>得阿耨多羅三藐三菩提。</p>
</div>
<div class='div-commentary'><p style="margin-left:1em">得成無上正等正覺。</p>
</div>
<div class='div-orig'><p>轉法輪。</p>
</div>
<div class='div-commentary'><p style="margin-left:1em">以佛之法展轉度化名轉法輪。</p>
</div>
<div class='div-orig'><p>擊法皷。</p>
</div>
<div class='div-commentary'><p style="margin-left:1em">以大音聲演說諸法名擊法皷。</p>
</div>
<div class='div-orig'><p>吹法螺。</p>
</div>
<div class='div-commentary'><p style="margin-left:1em">樂中吹螺即是改號隨機改轉名吹法螺。</p>
</div>
<div class='div-orig'><p>雨法雨。</p>
</div>
<div class='div-commentary'><p style="margin-left:1em">說法利生令成善種如澍甘雨增長芽莖。</p>
</div>
<div class='div-orig'><p>當坐天人大眾中師子法座上。</p>
</div>
<div class='div-commentary'><p style="margin-left:1em">師子座者以表威德獸王一吼百獸皆怖法音一震萬類共聞。</p>
</div>
<div class='div-orig'><p>普賢若於後世受持讀誦是經典者。</p>
</div>
<div class='div-commentary'><p style="margin-left:1em">末世持經行道之人。</p>
</div>
<div class='div-orig'><p>是人不復貪著衣服臥具飲食資生之物。</p>
</div>
<div class='div-commentary'><p style="margin-left:1em">前文所明於外境上不生貪著今此所明於受用上不起貪心。</p>
</div>
<div class='div-orig'><p>所願不虗。</p>
</div>
<div class='div-commentary'><p style="margin-left:1em">隨有所願實稱其心。</p>
</div>
<div class='div-orig'><p>亦於現世得其福報。</p>
</div>
<div class='div-commentary'><p style="margin-left:1em">上明來生此說現報。</p>
</div>
<div class='div-orig'><p>若有人輕毀之言汝狂人耳。</p>
</div>
<div class='div-commentary'><p style="margin-left:1em">毀持經人名為狂者。</p>
</div>
<div class='div-orig'><p>空作是行終無所獲。</p>
</div>
<div class='div-commentary'><p style="margin-left:1em">空作無獲謗無因果。</p>
</div>
<div class='div-orig'><p>如是罪報當世世無眼。</p>
</div>
<div class='div-commentary'><p style="margin-left:1em">輕人毀法壞他正見故感無目彰罪深也非止一生故云世世。</p>
</div>
<div class='div-orig'><p>若有供養讚歎之者。</p>
</div>
<div class='div-commentary'><p style="margin-left:1em">若見持經供養讚歎。</p>
</div>
<div class='div-orig'><p>當於今世得現果報。</p>
</div>
<div class='div-commentary'><p style="margin-left:1em">現世即報感應速也。</p>
</div>
<div class='div-orig'><p>若復見受持是經者。</p>
</div>
<div class='div-commentary'><p style="margin-left:1em">見有持者。</p>
</div>
<div class='div-orig'><p>出其過惡。</p>
</div>
<div class='div-commentary'><p style="margin-left:1em">揚其短處。</p>
</div>
<div class='div-orig'><p>若實若不實。</p>
</div>
<div class='div-commentary'><p style="margin-left:1em">實猶得罪況復謗他。</p>
</div>
<div class='div-orig'><p>此人現世得白癩病。</p>
</div>
<div class='div-commentary'><p style="margin-left:1em">以惡加人令他遭玷身病白癩罪是自貽。</p>
</div>
<div class='div-orig'><p>若有輕笑之者。</p>
</div>
<div class='div-commentary'><p style="margin-left:1em">輕陵取笑持經之者。</p>
</div>
<div class='div-orig'><p>當世世牙齒疎缺。</p>
</div>
<div class='div-commentary'><p style="margin-left:1em">輕毀牙疎戲笑齒缺。</p>
</div>
<div class='div-orig'><p>醜脣平鼻。</p>
</div>
<div class='div-commentary'><p style="margin-left:1em">唇如吹火下垂上縮鼻梁不起即匾㔸也。</p>
</div>
<div class='div-orig'><p>手脚繚戾。</p>
</div>
<div class='div-commentary'><p style="margin-left:1em">行用非正病見手足。</p>
</div>
<div class='div-orig'><p>眼目角[月*來]。</p>
</div>
<div class='div-commentary'><p style="margin-left:1em">眼生三角或復轉晴。</p>
</div>
<div class='div-orig'><p>身體臭穢。</p>
</div>
<div class='div-commentary'><p style="margin-left:1em">毒氣傷人感身臭穢。</p>
</div>
<div class='div-orig'><p>惡瘡膿血。</p>
</div>
<div class='div-commentary'><p style="margin-left:1em">心毒惡瘡語毒膿血。</p>
</div>
<div class='div-orig'><p>水腹短氣。</p>
</div>
<div class='div-commentary'><p style="margin-left:1em">因時氣怒果時水腹因時短倩果時氣促。</p>
</div>
<div class='div-orig'><p>諸惡重病。</p>
</div>
<div class='div-commentary'><p style="margin-left:1em">謗法謗人造諸重過故感如是諸惡病緣非從天降非從地涌亦非人與業使然也。</p>
</div>
<div class='div-orig'><p>是故普賢若見受持是經典者。</p>
</div>
<div class='div-commentary'><p style="margin-left:1em">毀既罪深敬則福厚。</p>
</div>
<div class='div-orig'><p>當起遠迎。</p>
</div>
<div class='div-commentary'><p style="margin-left:1em">見當起身遠去迎接。</p>
</div>
<div class='div-orig'><p>當如敬佛。</p>
</div>
<div class='div-commentary'><p style="margin-left:1em">以無佛時此人弘經替佛補處當如敬佛。</p>
</div>
<div class='div-orig'><p>說是普賢勸發品時。</p>
</div>
<div class='div-commentary'><p style="margin-left:1em">佛說是時。</p>
</div>
<div class='div-orig'><p>恒河沙等無量無邊菩薩。</p>
</div>
<div class='div-commentary'><p style="margin-left:1em">恒河之沙其細如麵舉河沙數喻菩薩者言其多也。</p>
</div>
<div class='div-orig'><p>得百千萬億旋陀羅尼。</p>
</div>
<div class='div-commentary'><p style="margin-left:1em">此云旋總持由敬信心發生智慧於一法中解無量義曰旋總持。</p>
</div>
<div class='div-orig'><p>三千大千世界微塵等諸菩薩。</p>
</div>
<div class='div-commentary'><p style="margin-left:1em">如以三千大千世界抹為微塵以喻得道菩薩之數。</p>
</div>
<div class='div-orig'><p>具普賢道。</p>
</div>
<div class='div-commentary'><p style="margin-left:1em">因聞妙法是諸菩薩皆得具足普賢之道。</p>
</div>
<div class='div-orig'><p>佛說是經時普賢等諸菩薩。</p>
</div>
<div class='div-commentary'><p style="margin-left:1em">大菩薩眾。</p>
</div>
<div class='div-orig'><p>舍利弗等諸聲聞。</p>
</div>
<div class='div-commentary'><p style="margin-left:1em">大聲聞眾。</p>
</div>
<div class='div-orig'><p>及諸天龍人非人等。</p>
</div>
<div class='div-commentary'><p style="margin-left:1em">八部之眾。</p>
</div>
<div class='div-orig'><p>一切大會皆大歡喜。</p>
</div>
<div class='div-commentary'><p style="margin-left:1em">聞法得益心大喜悅。</p>
</div>
<div class='div-orig'><p>受持佛語。</p>
</div>
<div class='div-commentary'><p style="margin-left:1em">語即此經信力故受念力故持。</p>
</div>
<div class='div-orig'><p>作禮而去。</p>
</div>
<div class='div-commentary'><p style="margin-left:1em">聞法既周合掌敬禮却行而退。</p>
</div></div>
<p class='juan'>妙法蓮華經句解卷第八<span class='note-inline'>(終)</span></p>
</div><!-- end of div[@id='body'] -->
</body></html>