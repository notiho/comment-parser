<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經句解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu21' />妙法蓮華經句解卷第五</p><p class="byline">錢塘廣照沙門　釋　聞達</p>
<div class='div-other'><a id='mulu22' />
<div class='div-orig'><p>妙法蓮華經提婆達多品第十二</p>
</div>
<div class='div-commentary'><p style="margin-left:1em">提婆達多即調達也此云焦熱斯人生時三十三天心皆焦熱以其生下欲破佛法故心焦也如此解者是約小乘迹門中說今約大教發迹顯本乃足如來昔世之師因是人故得成正覺明此品者正顯法華於諸經中最為第一若持此經則成佛道。</p>
</div>
<div class='div-orig'><p>爾時佛告諸菩薩及天人四眾。</p>
</div>
<div class='div-commentary'><p style="margin-left:1em">當寶塔品說竟之時告諸菩薩及天人眾。</p>
</div>
<div class='div-orig'><p>吾於過去無量劫中。</p>
</div>
<div class='div-commentary'><p style="margin-left:1em">昔過去無量世時。</p>
</div>
<div class='div-orig'><p>求法華經無有懈倦。</p>
</div>
<div class='div-commentary'><p style="margin-left:1em">尋求法華未甞倦怠。</p>
</div>
<div class='div-orig'><p>於多劫中常作國王。</p>
</div>
<div class='div-commentary'><p style="margin-left:1em">曾於多劫為國王身。</p>
</div>
<div class='div-orig'><p>發願求於無上菩提心不退轉。</p>
</div>
<div class='div-commentary'><p style="margin-left:1em">發願欲求成佛之道而心未甞有退墮者。</p>
</div>
<div class='div-orig'><p>為欲滿足六波羅蜜。</p>
</div>
<div class='div-commentary'><p style="margin-left:1em">為欲修行滿六度故。</p>
</div>
<div class='div-orig'><p>勤行布施心無吝惜。</p>
</div>
<div class='div-commentary'><p style="margin-left:1em">六度之中布施為首檀波羅蜜攝一切行故說勤施無所吝惜是教世人立行之本。</p>
</div>
<div class='div-orig'><p>象馬七珍國城妻子奴婢僕從。</p>
</div>
<div class='div-commentary'><p style="margin-left:1em">此外財也。</p>
</div>
<div class='div-orig'><p>頭目髓腦身肉手足不惜軀命。</p>
</div>
<div class='div-commentary'><p style="margin-left:1em">此內財也隨有求者皆施與之。</p>
</div>
<div class='div-orig'><p>時世人民壽命無量。</p>
</div>
<div class='div-commentary'><p style="margin-left:1em">彼過去時人民壽長劫數無量言其難捨。</p>
</div>
<div class='div-orig'><p>為於法故捐捨國位委政太子。</p>
</div>
<div class='div-commentary'><p style="margin-left:1em">為欲求於妙法之故即時棄捨國王之位以諸國政委於太子。</p>
</div>
<div class='div-orig'><p>擊皷宣令四方求法。</p>
</div>
<div class='div-commentary'><p style="margin-left:1em">擊於大皷宣布號令四出訪求微妙之法。</p>
</div>
<div class='div-orig'><p>誰能為我說大乘者。</p>
</div>
<div class='div-commentary'><p style="margin-left:1em">誰有能為說大乘法。</p>
</div>
<div class='div-orig'><p>吾當終身供給走使。</p>
</div>
<div class='div-commentary'><p style="margin-left:1em">言終身者非是暫時言走使者為供僕從若不謙卑焉得聞法若不忍耐豈能勤苦此為世人起模畫聖賢令求道者法則。</p>
</div>
<div class='div-orig'><p>時有仙人來白王言。</p>
</div>
<div class='div-commentary'><p style="margin-left:1em">因宣令故所以來也。</p>
</div>
<div class='div-orig'><p>我有大乘名妙法蓮華經。</p>
</div>
<div class='div-commentary'><p style="margin-left:1em">彼仙人云我有大教名妙法華。</p>
</div>
<div class='div-orig'><p>若不違我當為宣說。</p>
</div>
<div class='div-commentary'><p style="margin-left:1em">若能不敢違逆於我當與宣說。</p>
</div>
<div class='div-orig'><p>王聞仙言歡喜踊躍。</p>
</div>
<div class='div-commentary'><p style="margin-left:1em">時王聞是仙人之言得遂所願其心歡喜不覺踊躍。</p>
</div>
<div class='div-orig'><p>即隨仙人供給所須。</p>
</div>
<div class='div-commentary'><p style="margin-left:1em">即時隨侍此之仙人如其所須皆為供給。</p>
</div>
<div class='div-orig'><p>採果汲水拾薪設食。</p>
</div>
<div class='div-commentary'><p style="margin-left:1em">隨時執作道人家風林端採果㵎下汲泉山上拾柴厨中設食是種皆為。</p>
</div>
<div class='div-orig'><p>乃至以身而作床座身心無倦。</p>
</div>
<div class='div-commentary'><p style="margin-left:1em">身為座者如肩荷擔備歷艱苦忍耐疲勞為於法故身心無倦。</p>
</div>
<div class='div-orig'><p>于時奉事經於千歲。</p>
</div>
<div class='div-commentary'><p style="margin-left:1em">經時浸久終始一如。</p>
</div>
<div class='div-orig'><p>為於法故精勤給侍令無所乏。</p>
</div>
<div class='div-commentary'><p style="margin-left:1em">為欲從師求法之故身心精勤給侍走使所須皆辯令不缺乏。</p>
</div>
<div class='div-orig'><p>爾時世尊欲重宣此義而說偈言我念過去劫為求大法故。</p>
</div>
<div class='div-commentary'><p style="margin-left:1em">佛念過去久遠劫中為欲求於大乘之法。</p>
</div>
<div class='div-orig'><p>雖作世國王不貪五欲樂。</p>
</div>
<div class='div-commentary'><p style="margin-left:1em">雖為世王能離欲樂五欲者色聲香味觸。</p>
</div>
<div class='div-orig'><p>椎鍾告四方。</p>
</div>
<div class='div-commentary'><p style="margin-left:1em">前云擊鼓此說椎鍾為法之深鍾皷皆作。</p>
</div>
<div class='div-orig'><p>誰有大法者若為我解說身當為奴僕。</p>
</div>
<div class='div-commentary'><p style="margin-left:1em">捨身為法不見疲勞。</p>
</div>
<div class='div-orig'><p>時有阿私仙來白於大王。</p>
</div>
<div class='div-commentary'><p style="margin-left:1em">阿私此云長壽仙人因王求故來白王言。</p>
</div>
<div class='div-orig'><p>我有微妙法世間所希有。</p>
</div>
<div class='div-commentary'><p style="margin-left:1em">微妙之法是我所持世間希有。</p>
</div>
<div class='div-orig'><p>若能修行者吾當為汝說。</p>
</div>
<div class='div-commentary'><p style="margin-left:1em">若能行者當為說之先擇其人所堪可者。</p>
</div>
<div class='div-orig'><p>時王聞仙言心生大喜悅。</p>
</div>
<div class='div-commentary'><p style="margin-left:1em">王聞仙言心喜踊躍。</p>
</div>
<div class='div-orig'><p>即便隨仙人供給於所須。</p>
</div>
<div class='div-commentary'><p style="margin-left:1em">隨侍其人給以所須。</p>
</div>
<div class='div-orig'><p>採薪及果蓏隨時恭敬與。</p>
</div>
<div class='div-commentary'><p style="margin-left:1em">蓏即瓜菜之屬隨時所須皆給與之。</p>
</div>
<div class='div-orig'><p>情存妙法故身心無懈倦。</p>
</div>
<div class='div-commentary'><p style="margin-left:1em">存情為法終不倦怠。</p>
</div>
<div class='div-orig'><p>普為諸眾生勤求於大法。</p>
</div>
<div class='div-commentary'><p style="margin-left:1em">心在利生不務專<span class='corr'>己</span>以是之故勤求大法。</p>
</div>
<div class='div-orig'><p>亦不為<span class='corr'>己</span>身及以五欲樂。</p>
</div>
<div class='div-commentary'><p style="margin-left:1em">亦非自為及求欲樂。</p>
</div>
<div class='div-orig'><p>故為大國王勤求獲此法。</p>
</div>
<div class='div-commentary'><p style="margin-left:1em">舊為國王獲得此法。</p>
</div>
<div class='div-orig'><p>遂致得成佛今故為汝說。</p>
</div>
<div class='div-commentary'><p style="margin-left:1em">因法修行今遂成佛法如是妙故為汝說。</p>
</div>
<div class='div-orig'><p>佛告諸比丘。</p>
</div>
<div class='div-commentary'><p style="margin-left:1em">語諸會眾。</p>
</div>
<div class='div-orig'><p>爾時王者則我身是。</p>
</div>
<div class='div-commentary'><p style="margin-left:1em">時求法王今釋迦是。</p>
</div>
<div class='div-orig'><p>時仙人者今提婆達多是。</p>
</div>
<div class='div-commentary'><p style="margin-left:1em">彼時仙人即今調達。</p>
</div>
<div class='div-orig'><p>由提婆達多善知識故。</p>
</div>
<div class='div-commentary'><p style="margin-left:1em">因彼提婆善知妙法識通塞故。</p>
</div>
<div class='div-orig'><p>令我具足六波羅蜜。</p>
</div>
<div class='div-commentary'><p style="margin-left:1em">即六度行。</p>
</div>
<div class='div-orig'><p>慈悲喜捨。</p>
</div>
<div class='div-commentary'><p style="margin-left:1em">即四無量心也。</p>
</div>
<div class='div-orig'><p>三十二相八十種好。</p>
</div>
<div class='div-commentary'><p style="margin-left:1em">成應化身諸相好也。</p>
</div>
<div class='div-orig'><p>紫磨金色。</p>
</div>
<div class='div-commentary'><p style="margin-left:1em">身如金色。</p>
</div>
<div class='div-orig'><p>十力四無所畏。</p>
</div>
<div class='div-commentary'><p style="margin-left:1em">如佛十力及四無畏。</p>
</div>
<div class='div-orig'><p>四攝法。</p>
</div>
<div class='div-commentary'><p style="margin-left:1em">菩薩四法攝化眾生。</p>
</div>
<div class='div-orig'><p>十八不共。</p>
</div>
<div class='div-commentary'><p style="margin-left:1em">佛十八法不共三乘。</p>
</div>
<div class='div-orig'><p>神通道力。</p>
</div>
<div class='div-commentary'><p style="margin-left:1em">佛之妙通及至道力此等法相並在前文尋之可見。</p>
</div>
<div class='div-orig'><p>成等正覺廣度眾生。</p>
</div>
<div class='div-commentary'><p style="margin-left:1em">於今成佛廣度一切。</p>
</div>
<div class='div-orig'><p>皆因提婆達多善知識故。</p>
</div>
<div class='div-commentary'><p style="margin-left:1em">推思有自<span class='corr'>已</span>得成佛功由於師。</p>
</div>
<div class='div-orig'><p>告諸四眾提婆達多却後過無量劫。</p>
</div>
<div class='div-commentary'><p style="margin-left:1em">從是以去經無量劫。</p>
</div>
<div class='div-orig'><p>當得成佛號曰天王。</p>
</div>
<div class='div-commentary'><p style="margin-left:1em">佛德至大天中之天故曰天王。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>世界名天道。</p>
</div>
<div class='div-commentary'><p style="margin-left:1em">世界清淨修天之道故曰天道。</p>
</div>
<div class='div-orig'><p>時天王佛住世二十中劫。</p>
</div>
<div class='div-commentary'><p style="margin-left:1em">器界一增減名為一小劫成住壞空八十小劫名一中劫天王佛壽其量如是。</p>
</div>
<div class='div-orig'><p>廣為眾生說於妙法。</p>
</div>
<div class='div-commentary'><p style="margin-left:1em">住世既久說法彌多。</p>
</div>
<div class='div-orig'><p>恒河沙眾生得阿羅漢果。</p>
</div>
<div class='div-commentary'><p style="margin-left:1em">度如是等聲聞之眾。</p>
</div>
<div class='div-orig'><p>無量眾生發緣覺心。</p>
</div>
<div class='div-commentary'><p style="margin-left:1em">度如是等辟支佛眾。</p>
</div>
<div class='div-orig'><p>恒河沙眾生發無上道心得無生忍住不退轉。</p>
</div>
<div class='div-commentary'><p style="margin-left:1em">度如是等菩薩之眾無生忍者了知諸法本來空寂窮其端輗不見起處名無生也由得法空心能安忍唯進不退名不退轉。</p>
</div>
<div class='div-orig'><p>時天王佛般涅槃後。</p>
</div>
<div class='div-commentary'><p style="margin-left:1em">梵語般涅槃那此云寂滅謂天王佛入滅之後。</p>
</div>
<div class='div-orig'><p>正法住世二十中劫。</p>
</div>
<div class='div-commentary'><p style="margin-left:1em">滅後正法住世許久。</p>
</div>
<div class='div-orig'><p>全身舍利起七寶塔。</p>
</div>
<div class='div-commentary'><p style="margin-left:1em">不同釋迦碎身供養彼天王佛塔瘞全身。</p>
</div>
<div class='div-orig'><p>高六十由旬。</p>
</div>
<div class='div-commentary'><p style="margin-left:1em">表六波羅蜜。</p>
</div>
<div class='div-orig'><p>縱廣四十由旬。</p>
</div>
<div class='div-commentary'><p style="margin-left:1em">表圓教中住行向地四十聖位。</p>
</div>
<div class='div-orig'><p>諸天人民悉以雜華。</p>
</div>
<div class='div-commentary'><p style="margin-left:1em">天人所修一切善因名為雜華。</p>
</div>
<div class='div-orig'><p>抹香燒香塗香。</p>
</div>
<div class='div-commentary'><p style="margin-left:1em">以香表德。</p>
</div>
<div class='div-orig'><p>衣服瓔珞幢幡寶蓋。</p>
</div>
<div class='div-commentary'><p style="margin-left:1em">表衣忍辱瓔珞表智幢幡表定慧寶蓋表頂法。</p>
</div>
<div class='div-orig'><p>妓樂歌頌。</p>
</div>
<div class='div-commentary'><p style="margin-left:1em">妓樂表四攝法歌頌表無生曲。</p>
</div>
<div class='div-orig'><p>禮拜供養七寶妙塔。</p>
</div>
<div class='div-commentary'><p style="margin-left:1em">禮拜折慢幢供養懺慳業。</p>
</div>
<div class='div-orig'><p>無量眾生得阿羅漢果。</p>
</div>
<div class='div-commentary'><p style="margin-left:1em">成就聲聞。</p>
</div>
<div class='div-orig'><p>無數眾生悟辟支佛。</p>
</div>
<div class='div-commentary'><p style="margin-left:1em">成緣覺果。</p>
</div>
<div class='div-orig'><p>不可思議眾生發菩提心至不退轉。</p>
</div>
<div class='div-commentary'><p style="margin-left:1em">眾生數多心思口議所不能及皆悉發於無上道心得不退轉。</p>
</div>
<div class='div-orig'><p>佛告諸比丘未來世中。</p>
</div>
<div class='div-commentary'><p style="margin-left:1em">釋迦滅後未來之世。</p>
</div>
<div class='div-orig'><p>若有善男子善女人聞妙法華經提婆達多品。</p>
</div>
<div class='div-commentary'><p style="margin-left:1em">若善男女得聞是經提婆達品。</p>
</div>
<div class='div-orig'><p>淨心信敬不生疑惑者。</p>
</div>
<div class='div-commentary'><p style="margin-left:1em">能以淨心信敬此法於其經中不疑惑者。</p>
</div>
<div class='div-orig'><p>不墮地獄餓鬼畜生。</p>
</div>
<div class='div-commentary'><p style="margin-left:1em">以信經故不墮三惡。</p>
</div>
<div class='div-orig'><p>生十方佛前。</p>
</div>
<div class='div-commentary'><p style="margin-left:1em">得生十方諸佛之前。</p>
</div>
<div class='div-orig'><p>所生之處常聞此經。</p>
</div>
<div class='div-commentary'><p style="margin-left:1em">若所生處常得聞是妙法華經。</p>
</div>
<div class='div-orig'><p>若生人天中受勝妙樂。</p>
</div>
<div class='div-commentary'><p style="margin-left:1em">若生天上及以人間得受勝妙五欲之樂。</p>
</div>
<div class='div-orig'><p>若在佛前蓮華化生。</p>
</div>
<div class='div-commentary'><p style="margin-left:1em">生佛土者不處胎藏生蓮華中。</p>
</div>
<div class='div-orig'><p>於時下方多寶世尊所從菩薩名曰智積。</p>
</div>
<div class='div-commentary'><p style="margin-left:1em">從多寶佛來此娑婆上足菩薩名曰智積。</p>
</div>
<div class='div-orig'><p>白多寶佛當還本土。</p>
</div>
<div class='div-commentary'><p style="margin-left:1em">昔為證經涌現寶塔今<span class='corr'>已</span>聞經請還本土。</p>
</div>
<div class='div-orig'><p>釋迦牟尼佛告智積曰。</p>
</div>
<div class='div-commentary'><p style="margin-left:1em">釋迦因見智積欲還故少留之令與文殊而得相見。</p>
</div>
<div class='div-orig'><p>善男子且待須臾。</p>
</div>
<div class='div-commentary'><p style="margin-left:1em">且勸少留須臾之頃。</p>
</div>
<div class='div-orig'><p>此有菩薩名文殊師利。</p>
</div>
<div class='div-commentary'><p style="margin-left:1em">此間有一深地菩薩名曰文殊。</p>
</div>
<div class='div-orig'><p>可與相見論說妙法可還本土。</p>
</div>
<div class='div-commentary'><p style="margin-left:1em">汝可與之相見一面論說如來深妙之法然後可還下方淨土。</p>
</div>
<div class='div-orig'><p>爾時文殊師利座千葉蓮華大如車輪。</p>
</div>
<div class='div-commentary'><p style="margin-left:1em">所坐華臺如車輪大。</p>
</div>
<div class='div-orig'><p>俱來菩薩亦坐寶蓮華。</p>
</div>
<div class='div-commentary'><p style="margin-left:1em">與文殊菩薩俱來之者皆亦坐於寶蓮華臺。</p>
</div>
<div class='div-orig'><p>從於大海娑竭羅龍宮自然涌出。</p>
</div>
<div class='div-commentary'><p style="margin-left:1em">娑竭羅此云鹹海諸菩薩眾從於鹹海龍宮涌出。</p>
</div>
<div class='div-orig'><p>住虗空中。</p>
</div>
<div class='div-commentary'><p style="margin-left:1em">各以神力於空中住。</p>
</div>
<div class='div-orig'><p>詣靈鷲山。</p>
</div>
<div class='div-commentary'><p style="margin-left:1em">到靈鷲山釋迦之所。</p>
</div>
<div class='div-orig'><p>從蓮華下至於佛所。</p>
</div>
<div class='div-commentary'><p style="margin-left:1em">下蓮華臺前至佛前。</p>
</div>
<div class='div-orig'><p>頭面敬禮二世尊足。</p>
</div>
<div class='div-commentary'><p style="margin-left:1em">釋迦多寶。</p>
</div>
<div class='div-orig'><p>脩敬<span class='corr'>已</span>畢。</p>
</div>
<div class='div-commentary'><p style="margin-left:1em">先禮世尊次見菩薩。</p>
</div>
<div class='div-orig'><p>往智積所共相慰問却座一面。</p>
</div>
<div class='div-commentary'><p style="margin-left:1em">二大菩薩各從異處來至此中禮相慰問然後却坐。</p>
</div>
<div class='div-orig'><p>智積菩薩問文殊師利。</p>
</div>
<div class='div-commentary'><p style="margin-left:1em">智積菩薩見文殊來化現之事故此致問。</p>
</div>
<div class='div-orig'><p>仁往龍宮所化眾生其數幾何。</p>
</div>
<div class='div-commentary'><p style="margin-left:1em">仁往大海龍王宮中所化之眾為有多少。</p>
</div>
<div class='div-orig'><p>文殊師利言其數無量不可稱計。</p>
</div>
<div class='div-commentary'><p style="margin-left:1em">不可稱量及以計筭。</p>
</div>
<div class='div-orig'><p>非口所宣非心所測。</p>
</div>
<div class='div-commentary'><p style="margin-left:1em">口宣心測莫能得知。</p>
</div>
<div class='div-orig'><p>且待須臾自當證知。</p>
</div>
<div class='div-commentary'><p style="margin-left:1em">待少時間自當親證而得知也。</p>
</div>
<div class='div-orig'><p>所言未竟。</p>
</div>
<div class='div-commentary'><p style="margin-left:1em">文殊所言聲尚未竟。</p>
</div>
<div class='div-orig'><p>無數菩薩坐寶蓮華從海涌出。</p>
</div>
<div class='div-commentary'><p style="margin-left:1em">所化菩薩乘華從海一時涌出。</p>
</div>
<div class='div-orig'><p>詣靈鷲山。</p>
</div>
<div class='div-commentary'><p style="margin-left:1em">佛說法處。</p>
</div>
<div class='div-orig'><p>住在虗空。</p>
</div>
<div class='div-commentary'><p style="margin-left:1em">乘通而來故依空住。</p>
</div>
<div class='div-orig'><p>此諸菩薩皆是文師殊利之所化度具菩薩行。</p>
</div>
<div class='div-commentary'><p style="margin-left:1em">一一具足菩薩之行。</p>
</div>
<div class='div-orig'><p>皆共論說六波羅蜜。</p>
</div>
<div class='div-commentary'><p style="margin-left:1em">皆共議論所修六度波羅蜜法。</p>
</div>
<div class='div-orig'><p>本聲聞人在虗空中說聲聞行。</p>
</div>
<div class='div-commentary'><p style="margin-left:1em">元是小機在於下方虗空之中說聲聞道。</p>
</div>
<div class='div-orig'><p>今皆修行大乘空義。</p>
</div>
<div class='div-commentary'><p style="margin-left:1em">如上等人從徧空理開漸入圓今則皆修不思議空。</p>
</div>
<div class='div-orig'><p>文殊師利謂智積曰。</p>
</div>
<div class='div-commentary'><p style="margin-left:1em">文殊指其所來之眾以告智積。</p>
</div>
<div class='div-orig'><p>於海教化其事如是。</p>
</div>
<div class='div-commentary'><p style="margin-left:1em">我於海中所設教化其相若此。</p>
</div>
<div class='div-orig'><p>爾時智積菩薩以偈讚曰大智德勇健化度無量眾。</p>
</div>
<div class='div-commentary'><p style="margin-left:1em">文殊大智具諸威德而能勇徤化無量眾。</p>
</div>
<div class='div-orig'><p>今此諸大會及我皆<span class='corr'>已</span>見。</p>
</div>
<div class='div-commentary'><p style="margin-left:1em">今此現前所集大眾我悉<span class='corr'>已</span>見。</p>
</div>
<div class='div-orig'><p>演暢實相義開闡一乘法。</p>
</div>
<div class='div-commentary'><p style="margin-left:1em">流演通暢如實相義開示弘闡一乘妙法。</p>
</div>
<div class='div-orig'><p>廣導諸眾生令速成菩提。</p>
</div>
<div class='div-commentary'><p style="margin-left:1em">廣化一切令其速得成就菩提。</p>
</div>
<div class='div-orig'><p>文殊師利言我於海中唯常宣說妙法華經。</p>
</div>
<div class='div-commentary'><p style="margin-left:1em">言常以此化無量眾。</p>
</div>
<div class='div-orig'><p>智積問文殊師利言此經甚深微妙諸經中寶世所希有。</p>
</div>
<div class='div-commentary'><p style="margin-left:1em">此法華經其義甚深語意微密妙無以加一切世間之所希有。</p>
</div>
<div class='div-orig'><p>頗有眾生勤加精進脩行此經速得佛不。</p>
</div>
<div class='div-commentary'><p style="margin-left:1em">其有眾生聞此妙經勤加精進疾成佛不。</p>
</div>
<div class='div-orig'><p>文殊師利言。</p>
</div>
<div class='div-commentary'><p style="margin-left:1em">答智積問。</p>
</div>
<div class='div-orig'><p>有娑竭龍王女。</p>
</div>
<div class='div-commentary'><p style="margin-left:1em">鹹海龍王有一女子。</p>
</div>
<div class='div-orig'><p>年始八歲智慧利根。</p>
</div>
<div class='div-commentary'><p style="margin-left:1em">方年八歲有大智慧根性聰利。</p>
</div>
<div class='div-orig'><p>善知眾生諸根行業。</p>
</div>
<div class='div-commentary'><p style="margin-left:1em">善能了知一切眾生種種根性種種行業。</p>
</div>
<div class='div-orig'><p>得陀羅尼。</p>
</div>
<div class='div-commentary'><p style="margin-left:1em">獲總持門。</p>
</div>
<div class='div-orig'><p>諸佛所說甚深秘藏悉能受持。</p>
</div>
<div class='div-commentary'><p style="margin-left:1em">一切諸佛所說秘密甚深法藏悉能受持。</p>
</div>
<div class='div-orig'><p>深入禪定了達諸法。</p>
</div>
<div class='div-commentary'><p style="margin-left:1em">善能深入菩薩妙定於一切法悉能通達。</p>
</div>
<div class='div-orig'><p>於剎那頃發菩提心。</p>
</div>
<div class='div-commentary'><p style="margin-left:1em">於一剎那至促之頃發於無上菩提之心。</p>
</div>
<div class='div-orig'><p>得不退轉辨才無礙。</p>
</div>
<div class='div-commentary'><p style="margin-left:1em">其心證得不退轉地智辯才能無所滯礙。</p>
</div>
<div class='div-orig'><p>慈念眾生猶如赤子。</p>
</div>
<div class='div-commentary'><p style="margin-left:1em">慈悲怜念一切眾生猶如赤子等無有異。</p>
</div>
<div class='div-orig'><p>功德具足。</p>
</div>
<div class='div-commentary'><p style="margin-left:1em">菩薩功德皆悉具足。</p>
</div>
<div class='div-orig'><p>心念口演微妙廣大。</p>
</div>
<div class='div-commentary'><p style="margin-left:1em">心之所念口輪演說其義深微體性廣大。</p>
</div>
<div class='div-orig'><p>慈悲仁讓志意和雅。</p>
</div>
<div class='div-commentary'><p style="margin-left:1em">慈念悲愍仁厚謙讓志願意地柔和端雅。</p>
</div>
<div class='div-orig'><p>能至菩提。</p>
</div>
<div class='div-commentary'><p style="margin-left:1em">以具如上種種之德能令至於阿耨菩提。</p>
</div>
<div class='div-orig'><p>智積菩薩言。</p>
</div>
<div class='div-commentary'><p style="margin-left:1em">智積因聞龍女之事謂文殊言。</p>
</div>
<div class='div-orig'><p>我見釋迦如來。</p>
</div>
<div class='div-commentary'><p style="margin-left:1em">我昔常見釋迦世尊。</p>
</div>
<div class='div-orig'><p>於無量劫難行苦行。</p>
</div>
<div class='div-commentary'><p style="margin-left:1em">曾於無量僧祇劫中行所難行無量苦行。</p>
</div>
<div class='div-orig'><p>積功累德求菩提道未曾止息。</p>
</div>
<div class='div-commentary'><p style="margin-left:1em">積累功德求於無上菩提之道從是多劫未曾休息。</p>
</div>
<div class='div-orig'><p>觀三千大千世界。</p>
</div>
<div class='div-commentary'><p style="margin-left:1em">徧觀化境三千世界。</p>
</div>
<div class='div-orig'><p>乃至無有如芥子許。</p>
</div>
<div class='div-commentary'><p style="margin-left:1em">乃至無有一芥子地。</p>
</div>
<div class='div-orig'><p>非是菩薩捨身命處。</p>
</div>
<div class='div-commentary'><p style="margin-left:1em">無有隙地不是菩薩捨身之處。</p>
</div>
<div class='div-orig'><p>為眾生故。</p>
</div>
<div class='div-commentary'><p style="margin-left:1em">為諸一切眾生之故。</p>
</div>
<div class='div-orig'><p>然後乃得成菩薩道。</p>
</div>
<div class='div-commentary'><p style="margin-left:1em">如是備修後方成佛。</p>
</div>
<div class='div-orig'><p>不信此女於須臾頃便成正覺。</p>
</div>
<div class='div-commentary'><p style="margin-left:1em">我實不信此小龍女於須臾間便成正覺事異常途所以不信。</p>
</div>
<div class='div-orig'><p>言論未訖。</p>
</div>
<div class='div-commentary'><p style="margin-left:1em">智積文殊言論未畢。</p>
</div>
<div class='div-orig'><p>時龍王女忽現於前。</p>
</div>
<div class='div-commentary'><p style="margin-left:1em">神通力故欲證是事所以現前。</p>
</div>
<div class='div-orig'><p>頭面禮敬却住一面。</p>
</div>
<div class='div-commentary'><p style="margin-left:1em">頭面致敬禮佛足<span class='corr'>已</span>却住一面。</p>
</div>
<div class='div-orig'><p>以偈讚曰深達罪福相徧照於十方。</p>
</div>
<div class='div-commentary'><p style="margin-left:1em">龍女歎佛深達一切罪福之相智慧光明徧照。</p>
</div>
<div class='div-orig'><p>微妙淨法身具相三十二。</p>
</div>
<div class='div-commentary'><p style="margin-left:1em">微妙即報身淨法即法身三十二即應身一語該括總歎三身。</p>
</div>
<div class='div-orig'><p>以八十種好用莊嚴法身。</p>
</div>
<div class='div-commentary'><p style="margin-left:1em">若據法身萬德相好以為莊嚴所謂微塵相海功德妙身今言八十用嚴法身即於劣應點出妙體本迹不二方契圓宗。</p>
</div>
<div class='div-orig'><p>天人所戴仰龍神咸恭敬。</p>
</div>
<div class='div-commentary'><p style="margin-left:1em">若天若人咸所推戴一心慕仰若龍若神咸悉歸敬欽崇佛德。</p>
</div>
<div class='div-orig'><p>一切眾生類無不宗奉者。</p>
</div>
<div class='div-commentary'><p style="margin-left:1em">一切世間有生之類無不如敬宗奉之者。</p>
</div>
<div class='div-orig'><p>又聞成菩提。</p>
</div>
<div class='div-commentary'><p style="margin-left:1em">又聞佛法得成菩提。</p>
</div>
<div class='div-orig'><p>唯佛當證知。</p>
</div>
<div class='div-commentary'><p style="margin-left:1em">唯佛世尊自當證知。</p>
</div>
<div class='div-orig'><p>我闡大乘教度脫苦眾生。</p>
</div>
<div class='div-commentary'><p style="margin-left:1em">我闡大乘一實之教度脫無量苦惱眾生。</p>
</div>
<div class='div-orig'><p>爾時舍利弗語龍女言。</p>
</div>
<div class='div-commentary'><p style="margin-left:1em">因見文殊告智積曰龍女八歲慈悲和雅能至菩提所以疑也。</p>
</div>
<div class='div-orig'><p>汝謂不久得無上道是事難信。</p>
</div>
<div class='div-commentary'><p style="margin-left:1em">即前文云於剎那頃發菩提心故言不久得無上道此實難信。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">出其所以不信之意。</p>
</div>
<div class='div-orig'><p>女身垢穢非是法器。</p>
</div>
<div class='div-commentary'><p style="margin-left:1em">方便教中說諸女人有五種障不得成佛所以執此而為難端。</p>
</div>
<div class='div-orig'><p>云何能得無上菩提。</p>
</div>
<div class='div-commentary'><p style="margin-left:1em">不信能成。</p>
</div>
<div class='div-orig'><p>佛道懸曠。</p>
</div>
<div class='div-commentary'><p style="margin-left:1em">佛之道者懸遠曠大。</p>
</div>
<div class='div-orig'><p>經無量劫勤苦積行具修諸度然後乃成。</p>
</div>
<div class='div-commentary'><p style="margin-left:1em">經歷多劫精勤勞苦積累功行具足修行六波羅蜜然後乃成。</p>
</div>
<div class='div-orig'><p>又女人身猶有五障。</p>
</div>
<div class='div-commentary'><p style="margin-left:1em">如下次列。</p>
</div>
<div class='div-orig'><p>一者不得作梵天王。</p>
</div>
<div class='div-commentary'><p style="margin-left:1em">大梵天王色界天王彼尚無女云何為王。</p>
</div>
<div class='div-orig'><p>二者帝釋。</p>
</div>
<div class='div-commentary'><p style="margin-left:1em">忉利天王亦非女作。</p>
</div>
<div class='div-orig'><p>三者魔王。</p>
</div>
<div class='div-commentary'><p style="margin-left:1em">魔居欲頂他化天宮亦非女作。</p>
</div>
<div class='div-orig'><p>四者轉輪聖王。</p>
</div>
<div class='div-commentary'><p style="margin-left:1em">四種輪王皆是男身非女人作。</p>
</div>
<div class='div-orig'><p>五者佛身。</p>
</div>
<div class='div-commentary'><p style="margin-left:1em">佛身淨妙女身垢穢豈容為佛。</p>
</div>
<div class='div-orig'><p>云何女身速得成佛。</p>
</div>
<div class='div-commentary'><p style="margin-left:1em">此舍利弗執權難實欲破權疑願聞實道。</p>
</div>
<div class='div-orig'><p>爾時龍女有一寶珠。</p>
</div>
<div class='div-commentary'><p style="margin-left:1em">龍之神通全在珠上。</p>
</div>
<div class='div-orig'><p>價直三千大千世界。</p>
</div>
<div class='div-commentary'><p style="margin-left:1em">至貴寶也。</p>
</div>
<div class='div-orig'><p>持以上佛。</p>
</div>
<div class='div-commentary'><p style="margin-left:1em">龍女持此以奉世尊表大施也。</p>
</div>
<div class='div-orig'><p>佛即受之。</p>
</div>
<div class='div-commentary'><p style="margin-left:1em">龍女獻珠為表圓解如來納受印證其心。</p>
</div>
<div class='div-orig'><p>龍女謂智積菩薩尊者舍利弗言。</p>
</div>
<div class='div-commentary'><p style="margin-left:1em">既獻珠<span class='corr'>已</span>乃問智積及舍利弗。</p>
</div>
<div class='div-orig'><p>我獻寶珠世尊納受是事疾不。</p>
</div>
<div class='div-commentary'><p style="margin-left:1em">獻珠之事佛受速不。</p>
</div>
<div class='div-orig'><p>答言甚疾。</p>
</div>
<div class='div-commentary'><p style="margin-left:1em">二人答言是事甚疾。</p>
</div>
<div class='div-orig'><p>女言以汝神力。</p>
</div>
<div class='div-commentary'><p style="margin-left:1em">以汝所有神通之力。</p>
</div>
<div class='div-orig'><p>觀我成佛復速於此。</p>
</div>
<div class='div-commentary'><p style="margin-left:1em">見我成佛速如獻珠。</p>
</div>
<div class='div-orig'><p>當時眾會。</p>
</div>
<div class='div-commentary'><p style="margin-left:1em">當時在會諸聽法者。</p>
</div>
<div class='div-orig'><p>皆見龍女忽然之間變成男子具菩薩行。</p>
</div>
<div class='div-commentary'><p style="margin-left:1em">忽轉男身具足大行。</p>
</div>
<div class='div-orig'><p>即往南方無垢世界。</p>
</div>
<div class='div-commentary'><p style="margin-left:1em">所應化國在於南方世界名字號為無垢。</p>
</div>
<div class='div-orig'><p>坐寶蓮華成等正覺。</p>
</div>
<div class='div-commentary'><p style="margin-left:1em">即報身也。</p>
</div>
<div class='div-orig'><p>三十二相八十種好。</p>
</div>
<div class='div-commentary'><p style="margin-left:1em">即麤之妙。</p>
</div>
<div class='div-orig'><p>普為十方一切眾生演說妙法爾時娑婆世界。</p>
</div>
<div class='div-commentary'><p style="margin-left:1em">此娑婆界。</p>
</div>
<div class='div-orig'><p>菩薩聲聞天龍八部人與非人。</p>
</div>
<div class='div-commentary'><p style="margin-left:1em">三乘八部人天大眾。</p>
</div>
<div class='div-orig'><p>皆遙見彼龍女成佛。</p>
</div>
<div class='div-commentary'><p style="margin-left:1em">眾見龍女於彼成佛。</p>
</div>
<div class='div-orig'><p>普為時會人天說法。</p>
</div>
<div class='div-commentary'><p style="margin-left:1em">又見彼佛為眾說法。</p>
</div>
<div class='div-orig'><p>心大歡喜悉遙敬禮。</p>
</div>
<div class='div-commentary'><p style="margin-left:1em">眾心大喜悉皆遙望恭敬作禮。</p>
</div>
<div class='div-orig'><p>無量眾生聞法解悟得不退轉。</p>
</div>
<div class='div-commentary'><p style="margin-left:1em">彼土眾生得聞佛說心得開悟住不退轉。</p>
</div>
<div class='div-orig'><p>無量眾生得受道記。</p>
</div>
<div class='div-commentary'><p style="margin-left:1em">復有無量根熟大士得成佛記。</p>
</div>
<div class='div-orig'><p>無垢世界六反震動。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>娑婆世界三千眾生住不退地。</p>
</div>
<div class='div-commentary'><p style="margin-left:1em">因於彼土聞法得益登不退地。</p>
</div>
<div class='div-orig'><p>三千眾生發菩提心而得受記。</p>
</div>
<div class='div-commentary'><p style="margin-left:1em">眾見彼佛發大道心遂蒙授記。</p>
</div>
<div class='div-orig'><p>智積菩薩及舍利弗一切眾會默然信受。</p>
</div>
<div class='div-commentary'><p style="margin-left:1em">昔所未信所以有語今見其事所以默然眾皆得益無可疑也。</p>
</div></div>
<div class='div-other'><a id='mulu23' />
<div class='div-orig'><p>妙法蓮華經勸持品第十三</p>
</div>
<div class='div-commentary'><p style="margin-left:1em">時會聽眾聞佛世尊法師品內歎持經人見寶塔品下方多寶為欲證經現諸勝事提婆品中開迹顯本如來由此得最正覺而提婆師後亦成佛於是藥王及大樂說其眷屬二萬之眾發誓弘。</p>
</div>
<div class='div-orig'><p>爾時藥王菩薩摩訶薩及大樂說菩薩摩訶薩與二萬菩薩眷屬俱。</p>
</div>
<div class='div-commentary'><p style="margin-left:1em">二大菩薩與諸眷屬二萬之眾俱同發心。</p>
</div>
<div class='div-orig'><p>皆於佛前作是誓言。</p>
</div>
<div class='div-commentary'><p style="margin-left:1em">對佛立誓。</p>
</div>
<div class='div-orig'><p>惟願世尊不以為慮。</p>
</div>
<div class='div-commentary'><p style="margin-left:1em">願佛世尊不必以謂無能弘經而為憂慮。</p>
</div>
<div class='div-orig'><p>我等於佛滅後當奉持讀誦說此經典。</p>
</div>
<div class='div-commentary'><p style="margin-left:1em">我等諸人當任此責。</p>
</div>
<div class='div-orig'><p>後惡世眾生善根轉少。</p>
</div>
<div class='div-commentary'><p style="margin-left:1em">去聖時遙善根之人轉轉希少。</p>
</div>
<div class='div-orig'><p>多增上慢。</p>
</div>
<div class='div-commentary'><p style="margin-left:1em">間有增上能修行者未得謂得多於侮慢。</p>
</div>
<div class='div-orig'><p>貪利供養。</p>
</div>
<div class='div-commentary'><p style="margin-left:1em">貪著事物利養供養。</p>
</div>
<div class='div-orig'><p>增不善根。</p>
</div>
<div class='div-commentary'><p style="margin-left:1em">因修行中而起惡業反種生死不增善根。</p>
</div>
<div class='div-orig'><p>遠離解脫。</p>
</div>
<div class='div-commentary'><p style="margin-left:1em">遠離清淨解脫之法。</p>
</div>
<div class='div-orig'><p>雖難可教化。</p>
</div>
<div class='div-commentary'><p style="margin-left:1em">是等之則難可說法教化。</p>
</div>
<div class='div-orig'><p>我等當起大忍力。</p>
</div>
<div class='div-commentary'><p style="margin-left:1em">難化之人當起精進大忍辱力。</p>
</div>
<div class='div-orig'><p>讀誦此經持說書寫。</p>
</div>
<div class='div-commentary'><p style="margin-left:1em">一讀二誦三持四說五寫名五種法師。</p>
</div>
<div class='div-orig'><p>種種供養不惜身命。</p>
</div>
<div class='div-commentary'><p style="margin-left:1em">有弘持者當修種種恭敬供養為於法故於身命財無所吝惜。</p>
</div>
<div class='div-orig'><p>爾時眾中五百阿羅漢得受記者。</p>
</div>
<div class='div-commentary'><p style="margin-left:1em">此五百人皆<span class='corr'>已</span>得受成佛記者。</p>
</div>
<div class='div-orig'><p>白佛言世尊我等亦自誓願。</p>
</div>
<div class='div-commentary'><p style="margin-left:1em">我等亦各自發誓願。</p>
</div>
<div class='div-orig'><p>於異國土廣說此經。</p>
</div>
<div class='div-commentary'><p style="margin-left:1em">於異國者畏此濁惡難可教化願於餘土而廣說之。</p>
</div>
<div class='div-orig'><p>復有學無學八千人得受記者。</p>
</div>
<div class='div-commentary'><p style="margin-left:1em">即第九品得記之者。</p>
</div>
<div class='div-orig'><p>從座而起合掌向佛作是誓言。</p>
</div>
<div class='div-commentary'><p style="margin-left:1em">離座合掌表於敬儀然後立誓。</p>
</div>
<div class='div-orig'><p>世尊我等亦當於他國土廣說此經。</p>
</div>
<div class='div-commentary'><p style="margin-left:1em">是等力微畏此難化。</p>
</div>
<div class='div-orig'><p>所以者何是娑婆國中人多弊惡。</p>
</div>
<div class='div-commentary'><p style="margin-left:1em">病弊處多又且頑惡。</p>
</div>
<div class='div-orig'><p>懷增上慢。</p>
</div>
<div class='div-commentary'><p style="margin-left:1em">稍能增上便慢他人。</p>
</div>
<div class='div-orig'><p>功德淺薄。</p>
</div>
<div class='div-commentary'><p style="margin-left:1em">功能德善皆悉淺薄。</p>
</div>
<div class='div-orig'><p>瞋濁諂曲。</p>
</div>
<div class='div-commentary'><p style="margin-left:1em">嗔怒昏濁諂佞迂曲。</p>
</div>
<div class='div-orig'><p>心不實故。</p>
</div>
<div class='div-commentary'><p style="margin-left:1em">為此土人有如是過所以發誓求化他方。</p>
</div>
<div class='div-orig'><p>爾時佛姨母摩訶波闍波提比丘尼。</p>
</div>
<div class='div-commentary'><p style="margin-left:1em">義如序品。</p>
</div>
<div class='div-orig'><p>與學無學比丘尼六千人俱。</p>
</div>
<div class='div-commentary'><p style="margin-left:1em">佛之姨母與尼眾俱。</p>
</div>
<div class='div-orig'><p>從座而起一心合掌。</p>
</div>
<div class='div-commentary'><p style="margin-left:1em">先具威儀。</p>
</div>
<div class='div-orig'><p>瞻仰尊顏目不暫捨。</p>
</div>
<div class='div-commentary'><p style="margin-left:1em">將有所請願聞授持所以瞻敬不能暫捨。</p>
</div>
<div class='div-orig'><p>於時世尊告憍曇彌。</p>
</div>
<div class='div-commentary'><p style="margin-left:1em">此云眾主以是尼眾主首之故亦即如來姨母之名出本行集。</p>
</div>
<div class='div-orig'><p>何故憂色而視如來。</p>
</div>
<div class='div-commentary'><p style="margin-left:1em">佛見姨母頗有憂色所以問之。</p>
</div>
<div class='div-orig'><p>汝心將無謂我不說汝名授阿耨多羅三藐三菩提記耶。</p>
</div>
<div class='div-commentary'><p style="margin-left:1em">汝心將非謂我授記於尼眾中不提名字為授記莂所以憂耶。</p>
</div>
<div class='div-orig'><p>憍曇彌。</p>
</div>
<div class='div-commentary'><p style="margin-left:1em">佛告姨母。</p>
</div>
<div class='div-orig'><p>我先總說一切聲聞皆<span class='corr'>已</span>授記。</p>
</div>
<div class='div-commentary'><p style="margin-left:1em">僧尼雖異據所修行同稱聲聞既云一切皆與授記則諸尼眾<span class='corr'>已</span>在其中。</p>
</div>
<div class='div-orig'><p>今汝欲知記者。</p>
</div>
<div class='div-commentary'><p style="margin-left:1em">今欲得知別記名者。</p>
</div>
<div class='div-orig'><p>將來之世。</p>
</div>
<div class='div-commentary'><p style="margin-left:1em">於未來時。</p>
</div>
<div class='div-orig'><p>當於六萬八千億諸佛法中。</p>
</div>
<div class='div-commentary'><p style="margin-left:1em">六萬即表六根八千即表八識六根八識一時清淨名見諸佛。</p>
</div>
<div class='div-orig'><p>為大法師。</p>
</div>
<div class='div-commentary'><p style="margin-left:1em">於大乘中而為法師。</p>
</div>
<div class='div-orig'><p>及六千學無學比丘尼俱為法師。</p>
</div>
<div class='div-commentary'><p style="margin-left:1em">六千尼眾亦復如是。</p>
</div>
<div class='div-orig'><p>汝如是漸漸具菩薩道。</p>
</div>
<div class='div-commentary'><p style="margin-left:1em">汝等如是漸漸修行具足菩薩所修之道。</p>
</div>
<div class='div-orig'><p>當得作佛號一切眾生喜見。</p>
</div>
<div class='div-commentary'><p style="margin-left:1em">因中具修慈忍之行不惱眾生所以果上一切眾生皆喜見之。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>憍曇彌是一切眾生喜見佛及六千菩薩。</p>
</div>
<div class='div-commentary'><p style="margin-left:1em">即六千尼。</p>
</div>
<div class='div-orig'><p>轉次授記。</p>
</div>
<div class='div-commentary'><p style="margin-left:1em">展轉次第與授記莂。</p>
</div>
<div class='div-orig'><p>得阿耨多羅三藐三菩提。</p>
</div>
<div class='div-commentary'><p style="margin-left:1em">得成無上正徧知覺。</p>
</div>
<div class='div-orig'><p>爾時羅睺羅母耶輸陀羅比丘尼作是念。</p>
</div>
<div class='div-commentary'><p style="margin-left:1em">羅睺母者是佛之親義當別記未聞佛言所以作念。</p>
</div>
<div class='div-orig'><p>世尊於授記中獨不說我名。</p>
</div>
<div class='div-commentary'><p style="margin-left:1em">意謂諸尼皆得別記而獨於我不聞拈出。</p>
</div>
<div class='div-orig'><p>佛告耶輸陀羅汝於來世百千萬億諸佛法中修菩薩行。</p>
</div>
<div class='div-commentary'><p style="margin-left:1em">百千萬億諸佛之法不出修行一念之心善淨心法名曰介爾。</p>
</div>
<div class='div-orig'><p>為大法師漸具佛道。</p>
</div>
<div class='div-commentary'><p style="margin-left:1em">常為大眾演法之師漸漸具足成佛之道。</p>
</div>
<div class='div-orig'><p>於善國中當得作佛。</p>
</div>
<div class='div-commentary'><p style="margin-left:1em">因修善行果應善國。</p>
</div>
<div class='div-orig'><p>號具足千萬光相。</p>
</div>
<div class='div-commentary'><p style="margin-left:1em">因中供養百千萬億佛具菩薩道果上具足千萬光相成十力尊。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>佛壽無量阿僧祇劫。</p>
</div>
<div class='div-commentary'><p style="margin-left:1em">住世壽量如是長遠。</p>
</div>
<div class='div-orig'><p>爾時摩訶波闍波提比丘尼及耶輸陀羅比丘尼並其眷屬。</p>
</div>
<div class='div-commentary'><p style="margin-left:1em">二比丘尼及六千眾。</p>
</div>
<div class='div-orig'><p>皆大歡喜得未曾有。</p>
</div>
<div class='div-commentary'><p style="margin-left:1em">俱蒙授記將來成佛故皆歡喜得未曾有。</p>
</div>
<div class='div-orig'><p>即於佛前而說偈言世尊導師安隱天人。</p>
</div>
<div class='div-commentary'><p style="margin-left:1em">唯佛世尊是大導師善能安隱諸天人民。</p>
</div>
<div class='div-orig'><p>我等聞記心安具足。</p>
</div>
<div class='div-commentary'><p style="margin-left:1em">我等得聞授記之音身心安寧所願具足。</p>
</div>
<div class='div-orig'><p>諸比丘尼說是偈<span class='corr'>已</span>。</p>
</div>
<div class='div-commentary'><p style="margin-left:1em">諸尼說偈贊歎佛<span class='corr'>已</span>。</p>
</div>
<div class='div-orig'><p>白佛言世尊我等亦能於他方國土廣宣此經。</p>
</div>
<div class='div-commentary'><p style="margin-left:1em">以力微故畏此濁惡願於餘處而廣說經。</p>
</div>
<div class='div-orig'><p>爾時世尊視八十萬億那由他諸菩薩摩訶薩。</p>
</div>
<div class='div-commentary'><p style="margin-left:1em">世尊慈眼徧視會中所化弟子諸大菩薩。</p>
</div>
<div class='div-orig'><p>是諸菩薩皆是阿惟越致。</p>
</div>
<div class='div-commentary'><p style="margin-left:1em">此云不退轉。</p>
</div>
<div class='div-orig'><p>轉不退法輪。</p>
</div>
<div class='div-commentary'><p style="margin-left:1em">菩薩自住不退轉地復轉不退無上法輪。</p>
</div>
<div class='div-orig'><p>得諸陀羅尼。</p>
</div>
<div class='div-commentary'><p style="margin-left:1em">此云總持是諸菩薩得此三昧總皆攝持護善遮惡。</p>
</div>
<div class='div-orig'><p>即從座起至於佛前一心合掌。</p>
</div>
<div class='div-commentary'><p style="margin-left:1em">諸大菩薩八十萬億見佛一視善解知機故從座起合掌具儀致敬於佛。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">眾心作念。</p>
</div>
<div class='div-orig'><p>若世尊告勑我等持說此經者。</p>
</div>
<div class='div-commentary'><p style="margin-left:1em">若蒙世尊勅使我等受持讀說此經典者。</p>
</div>
<div class='div-orig'><p>當如佛教廣宣斯法。</p>
</div>
<div class='div-commentary'><p style="margin-left:1em">當依佛教廣說此經。</p>
</div>
<div class='div-orig'><p>復作是念。</p>
</div>
<div class='div-commentary'><p style="margin-left:1em">又復作意如是念言。</p>
</div>
<div class='div-orig'><p>佛今默然不見告勅。</p>
</div>
<div class='div-commentary'><p style="margin-left:1em">佛於今者但只默然不見發言有所告命。</p>
</div>
<div class='div-orig'><p>我當云何。</p>
</div>
<div class='div-commentary'><p style="margin-left:1em">我等今是當如之何。</p>
</div>
<div class='div-orig'><p>時諸菩薩敬順佛意。</p>
</div>
<div class='div-commentary'><p style="margin-left:1em">敬順如來前寶塔品付囑之意。</p>
</div>
<div class='div-orig'><p>並欲自滿本願。</p>
</div>
<div class='div-commentary'><p style="margin-left:1em">并欲自滿菩薩所修本有行願。</p>
</div>
<div class='div-orig'><p>便於佛前作師子吼而發誓言。</p>
</div>
<div class='div-commentary'><p style="margin-left:1em">既思惟<span class='corr'>已</span>即於佛前發師子音立深誓願。</p>
</div>
<div class='div-orig'><p>世尊我等於如來滅後。</p>
</div>
<div class='div-commentary'><p style="margin-left:1em">我等諸人於佛滅後。</p>
</div>
<div class='div-orig'><p>周施往返十方世界。</p>
</div>
<div class='div-commentary'><p style="margin-left:1em">徧一切處佛之境界。</p>
</div>
<div class='div-orig'><p>能令眾生。</p>
</div>
<div class='div-commentary'><p style="margin-left:1em">能令末世正信之人。</p>
</div>
<div class='div-orig'><p>書寫此經受持讀誦解說其義如法修行正憶念。</p>
</div>
<div class='div-commentary'><p style="margin-left:1em">如經中說修行之法正心憶念勤而行之。</p>
</div>
<div class='div-orig'><p>皆是佛之威力。</p>
</div>
<div class='div-commentary'><p style="margin-left:1em">皆藉世尊廣大威力。</p>
</div>
<div class='div-orig'><p>唯願世尊在於他方遙見守護。</p>
</div>
<div class='div-commentary'><p style="margin-left:1em">此方化周佛歸圓寂餘處機熟更應餘方故云遙見希垂守護。</p>
</div>
<div class='div-orig'><p>即時諸菩薩俱同發聲而說偈言唯願不為慮。</p>
</div>
<div class='div-commentary'><p style="margin-left:1em">惟願世尊不必為慮。</p>
</div>
<div class='div-orig'><p>於佛滅度後恐怖惡世中我等當廣說。</p>
</div>
<div class='div-commentary'><p style="margin-left:1em">佛滅之後甚可恐怖濁惡世中我當廣說。</p>
</div>
<div class='div-orig'><p>有諸無智人惡口罵詈等。</p>
</div>
<div class='div-commentary'><p style="margin-left:1em">有諸不善無智之人惡口穢言罵詈等事。</p>
</div>
<div class='div-orig'><p>及加刀杖者我等皆當忍。</p>
</div>
<div class='div-commentary'><p style="margin-left:1em">及以加之刀劒杖石當為弘經悉忍諸惡。</p>
</div>
<div class='div-orig'><p>惡世中比丘邪智心諂曲。</p>
</div>
<div class='div-commentary'><p style="margin-left:1em">惡世之僧無正智慧生諸異見心地不直諂佞迂曲。</p>
</div>
<div class='div-orig'><p>未得謂為得。</p>
</div>
<div class='div-commentary'><p style="margin-left:1em">如第四禪無聞比丘本是凡夫妄言證聖。</p>
</div>
<div class='div-orig'><p>我慢心充滿。</p>
</div>
<div class='div-commentary'><p style="margin-left:1em">自高我慢邪心充滿。</p>
</div>
<div class='div-orig'><p>或有阿練若。</p>
</div>
<div class='div-commentary'><p style="margin-left:1em">此云空靜處謂或有人修空靜行。</p>
</div>
<div class='div-orig'><p>納衣在空閑。</p>
</div>
<div class='div-commentary'><p style="margin-left:1em">冬夏常被一衲之夜在彼閑處修於空靜。</p>
</div>
<div class='div-orig'><p>自謂行真道輕賤人間者。</p>
</div>
<div class='div-commentary'><p style="margin-left:1em">自謂所行是真實道輕賤人間行化之者。</p>
</div>
<div class='div-orig'><p>貪著利養故與白衣說法。</p>
</div>
<div class='div-commentary'><p style="margin-left:1em">為貪利養與俗說法。</p>
</div>
<div class='div-orig'><p>為世所恭敬如六通羅漢。</p>
</div>
<div class='div-commentary'><p style="margin-left:1em">得諸世人之所恭敬如同得果六通羅漢。</p>
</div>
<div class='div-orig'><p>是人懷惡心常念世俗事。</p>
</div>
<div class='div-commentary'><p style="margin-left:1em">口雖說法心存求利是人內懷如此惡見常念世間塵俗之事。</p>
</div>
<div class='div-orig'><p>假名阿練若好出我等過。</p>
</div>
<div class='div-commentary'><p style="margin-left:1em">借練若名行塵俗事好出我等弘經者過。</p>
</div>
<div class='div-orig'><p>而作如是言。</p>
</div>
<div class='div-commentary'><p style="margin-left:1em">出彼邪見所謗之言。</p>
</div>
<div class='div-orig'><p>此諸比丘等是貪利養故說外道論議。</p>
</div>
<div class='div-commentary'><p style="margin-left:1em">反謗人廛慈悲大士名貪利人斥毀所說大乘妙經名外道義。</p>
</div>
<div class='div-orig'><p>自作此經典誑惑世間人。</p>
</div>
<div class='div-commentary'><p style="margin-left:1em">反謗佛經是私撰造欺誑迷惑世間之人。</p>
</div>
<div class='div-orig'><p>為求名聞故分別說是經。</p>
</div>
<div class='div-commentary'><p style="margin-left:1em">為欲求於名聲聞望故分別說如是之經。</p>
</div>
<div class='div-orig'><p>常在大眾中欲毀我等故。</p>
</div>
<div class='div-commentary'><p style="margin-left:1em">常在一切大眾之前為欲毀訾我等之故。</p>
</div>
<div class='div-orig'><p>向國王大臣婆羅門居士。</p>
</div>
<div class='div-commentary'><p style="margin-left:1em">向於國王及以大臣諸婆羅門即淨行者居士即是處家之士。</p>
</div>
<div class='div-orig'><p>及餘比丘眾誹謗說我惡。</p>
</div>
<div class='div-commentary'><p style="margin-left:1em">及在其餘比丘之前生諸誹謗說我等惡。</p>
</div>
<div class='div-orig'><p>謂是邪見人說外道論議。</p>
</div>
<div class='div-commentary'><p style="margin-left:1em">以正為邪反生輕謗。</p>
</div>
<div class='div-orig'><p>我等敬佛故悉忍是諸惡。</p>
</div>
<div class='div-commentary'><p style="margin-left:1em">我等為欲敬順佛故悉忍是等違惱之惡。</p>
</div>
<div class='div-orig'><p>為斯所輕言汝等皆是佛。</p>
</div>
<div class='div-commentary'><p style="margin-left:1em">為此邪見輕謗者言汝等諸人悉皆是佛。</p>
</div>
<div class='div-orig'><p>如此輕慢言皆當忍受之。</p>
</div>
<div class='div-commentary'><p style="margin-left:1em">如此之類輕慢語言以為法故皆忍受之。</p>
</div>
<div class='div-orig'><p>濁劫惡世中多有諸恐怖。</p>
</div>
<div class='div-commentary'><p style="margin-left:1em">謂當來世濁惡之時多有是等恐怖之事。</p>
</div>
<div class='div-orig'><p>惡鬼入其身罵詈毀辱我。</p>
</div>
<div class='div-commentary'><p style="margin-left:1em">諸邪惡鬼附入其身常見罵詈毀辱於我。</p>
</div>
<div class='div-orig'><p>我等敬信佛當著忍辱鎧。</p>
</div>
<div class='div-commentary'><p style="margin-left:1em">我等諸人欲言如來當修慈忍大悲之行著忍辱鎧化所難化。</p>
</div>
<div class='div-orig'><p>為說是經故忍此諸難事。</p>
</div>
<div class='div-commentary'><p style="margin-left:1em">為欲廣說是經之故當忍此等難忍之事。</p>
</div>
<div class='div-orig'><p>我不愛身命但惜無上道。</p>
</div>
<div class='div-commentary'><p style="margin-left:1em">我等不敢自愛身命但當愛惜無上之道。</p>
</div>
<div class='div-orig'><p>我等於來世護持佛所囑。</p>
</div>
<div class='div-commentary'><p style="margin-left:1em">我等當於未來之世護持世尊之所付囑。</p>
</div>
<div class='div-orig'><p>世尊自當知。</p>
</div>
<div class='div-commentary'><p style="margin-left:1em">我心如是佛自當知何待我說。</p>
</div>
<div class='div-orig'><p>濁世惡比丘不知佛方便隨宜所說法。</p>
</div>
<div class='div-commentary'><p style="margin-left:1em">濁惡世中諸比丘等不善了知佛慈方便諸三乘法隨宜所說乃生疑心執權謗實。</p>
</div>
<div class='div-orig'><p>惡口而顰蹙。</p>
</div>
<div class='div-commentary'><p style="margin-left:1em">顰蹙即是眉頭皺也以薄福故聞是妙經顰蹙罵詈。</p>
</div>
<div class='div-orig'><p>數數見擯出。</p>
</div>
<div class='div-commentary'><p style="margin-left:1em">數數反見擯出眾外。</p>
</div>
<div class='div-orig'><p>遠離於塔寺。</p>
</div>
<div class='div-commentary'><p style="margin-left:1em">遠離僧坊塔寺之處。</p>
</div>
<div class='div-orig'><p>如是等眾惡。</p>
</div>
<div class='div-commentary'><p style="margin-left:1em">有如是等種種眾惡。</p>
</div>
<div class='div-orig'><p>念佛告勅故皆當忍是事。</p>
</div>
<div class='div-commentary'><p style="margin-left:1em">思念吾佛告勅之故持說此經皆當忍受諸如是等違惱之事。</p>
</div>
<div class='div-orig'><p>諸聚落城邑。</p>
</div>
<div class='div-commentary'><p style="margin-left:1em">村居聚落或城郭中或是縣邑諸眾生居。</p>
</div>
<div class='div-orig'><p>其有求法者。</p>
</div>
<div class='div-commentary'><p style="margin-left:1em">其或有人求大法者。</p>
</div>
<div class='div-orig'><p>我皆到其所說佛所囑法。</p>
</div>
<div class='div-commentary'><p style="margin-left:1em">我等皆當到其所住說佛所囑無上妙法。</p>
</div>
<div class='div-orig'><p>我是世尊使處眾無所畏。</p>
</div>
<div class='div-commentary'><p style="margin-left:1em">八十萬億深地聖人神通自如道力充盛能於濁惡末世之中當為如來說法之使處眾演說得大無畏非同先來初心菩薩及羅漢等。</p>
</div>
<div class='div-orig'><p>我當善說法願佛安隱住。</p>
</div>
<div class='div-commentary'><p style="margin-left:1em">我等當得善說法要願佛安住不必介懷。</p>
</div>
<div class='div-orig'><p>我於世尊前。</p>
</div>
<div class='div-commentary'><p style="margin-left:1em">釋迦佛前。</p>
</div>
<div class='div-orig'><p>諸來十方佛。</p>
</div>
<div class='div-commentary'><p style="margin-left:1em">十方遠來諸分身佛。</p>
</div>
<div class='div-orig'><p>發如是誓言。</p>
</div>
<div class='div-commentary'><p style="margin-left:1em">勇發如上深重誓言。</p>
</div>
<div class='div-orig'><p>佛自知我心。</p>
</div>
<div class='div-commentary'><p style="margin-left:1em">佛神力故自知我等廣大堅固誓願之力。</p>
</div>
<div class='div-orig'><p>妙法蓮華經卷第五</p>
</div>
<div class='div-commentary'><p style="margin-left:1em">妙法者即是心法心是法體法是心用念頭瞥起事相隨生一切時中放教平澹但依公理勿徇私情自然明白無往不通如是清淨不染塵埃如是公正無有諂邪微妙香潔甚於蓮華我佛證此愍物迷之故現世間說如是法名之為一大事四緣諸佛由是得最正覺其法妙故名為妙法居塵不染名曰蓮華經者法也教諸眾生法茲常理回光返照入一佛乘。</p>
</div>
<div class='div-orig'><p>姚秦三藏法師鳩摩羅什奉　詔譯</p>
</div>
<div class='div-commentary'><p style="margin-left:1em">眾生語音在處各異佛出中梵隨彼方言演說諸法傳至東華語音字義皆不可曉有丘慈國羅什法師博通三藏善知佛理姚秦國主遣使迎來譯中梵音成東華語。</p>
</div></div>
<div class='div-other'><a id='mulu24' />
<div class='div-orig'><p>妙法蓮華經安樂行品第十四</p>
</div>
<div class='div-commentary'><p style="margin-left:1em">前持品中蓋因如來勸募流傳藥王樂說及二萬眾敬順佛意發誓通經佛又以眼願視大眾八十萬億大菩薩眾誓於惡世竭力流通於是文殊復為末世初心菩薩白佛世尊求方便門云何修進。</p>
</div>
<div class='div-orig'><p>爾時文殊師利法王子。</p>
</div>
<div class='div-commentary'><p style="margin-left:1em">文殊師利此云妙德佛為法王菩薩傳道名法王子。</p>
</div>
<div class='div-orig'><p>菩薩摩訶薩。</p>
</div>
<div class='div-commentary'><p style="margin-left:1em">此云大道心成眾生蓋稱文殊有大道心能成眾生。</p>
</div>
<div class='div-orig'><p>白佛言世尊。</p>
</div>
<div class='div-commentary'><p style="margin-left:1em">佛有聖德為世所尊。</p>
</div>
<div class='div-orig'><p>是諸菩薩甚為難有。</p>
</div>
<div class='div-commentary'><p style="margin-left:1em">歎前持品發誓通經諸大菩薩甚是難有。</p>
</div>
<div class='div-orig'><p>敬順佛故。</p>
</div>
<div class='div-commentary'><p style="margin-left:1em">敬重隨順如來之故。</p>
</div>
<div class='div-orig'><p>發大誓願。</p>
</div>
<div class='div-commentary'><p style="margin-left:1em">對於佛前發深重願。</p>
</div>
<div class='div-orig'><p>於後惡世。</p>
</div>
<div class='div-commentary'><p style="margin-left:1em">於佛滅後濁惡之世。</p>
</div>
<div class='div-orig'><p>護持讀說是法華經。</p>
</div>
<div class='div-commentary'><p style="margin-left:1em">護惜任持讀誦解說如是妙經。</p>
</div>
<div class='div-orig'><p>世尊菩薩摩訶薩。</p>
</div>
<div class='div-commentary'><p style="margin-left:1em">此指末世初發道心諸菩薩也。</p>
</div>
<div class='div-orig'><p>於後惡世云何能說是經。</p>
</div>
<div class='div-commentary'><p style="margin-left:1em">初心之人根力既淺惡世之中云何可行。</p>
</div>
<div class='div-orig'><p>佛告文殊師利。</p>
</div>
<div class='div-commentary'><p style="margin-left:1em">因文殊問如來答之。</p>
</div>
<div class='div-orig'><p>若菩薩摩訶薩於後惡世欲說是經。</p>
</div>
<div class='div-commentary'><p style="margin-left:1em">若有菩薩於惡世中欲說是經。</p>
</div>
<div class='div-orig'><p>當安住四法。</p>
</div>
<div class='div-commentary'><p style="margin-left:1em">一教行處及親近處名身安樂行二誡口過令善說法名口安樂行三淨心業離貪瞋癡名意安樂行四起慈悲誓度一切名誓願安樂行。</p>
</div>
<div class='div-orig'><p>一者安住菩薩行處。</p>
</div>
<div class='div-commentary'><p style="margin-left:1em">於佛法中終日履踐名為行處。</p>
</div>
<div class='div-orig'><p>親近處。</p>
</div>
<div class='div-commentary'><p style="margin-left:1em">遠離惡友親友善人名親近處。</p>
</div>
<div class='div-orig'><p>能為眾生演說是經。</p>
</div>
<div class='div-commentary'><p style="margin-left:1em">行用有法親近得人則能為他演說是經。</p>
</div>
<div class='div-orig'><p>文殊師利云何名菩薩摩訶薩行處。</p>
</div>
<div class='div-commentary'><p style="margin-left:1em">牒前章門重新問起何名菩薩行用之處。</p>
</div>
<div class='div-orig'><p>若菩薩摩訶薩。</p>
</div>
<div class='div-commentary'><p style="margin-left:1em">能行之人。</p>
</div>
<div class='div-orig'><p>住忍辱地。</p>
</div>
<div class='div-commentary'><p style="margin-left:1em">安心住於忍辱之地。</p>
</div>
<div class='div-orig'><p>柔和善順。</p>
</div>
<div class='div-commentary'><p style="margin-left:1em">柔則勿強和則勿諍善則遠惡順則隨宜。</p>
</div>
<div class='div-orig'><p>而不卒暴。</p>
</div>
<div class='div-commentary'><p style="margin-left:1em">而不可以倉卒躁暴。</p>
</div>
<div class='div-orig'><p>心亦不驚。</p>
</div>
<div class='div-commentary'><p style="margin-left:1em">若聞妙法亦勿驚疑。</p>
</div>
<div class='div-orig'><p>又復於法無所行。</p>
</div>
<div class='div-commentary'><p style="margin-left:1em">又復常於妙法之中敬順佛意謙卑自牧勿謂於法能有所行。</p>
</div>
<div class='div-orig'><p>而觀諸法如實相。</p>
</div>
<div class='div-commentary'><p style="margin-left:1em">而當觀察一切諸法本來空寂如實之相。</p>
</div>
<div class='div-orig'><p>亦不行不分別。</p>
</div>
<div class='div-commentary'><p style="margin-left:1em">恐人聞說法性本寂使謂如空無所分別亦勿行此無分別見。</p>
</div>
<div class='div-orig'><p>是名菩薩摩訶薩行處。</p>
</div>
<div class='div-commentary'><p style="margin-left:1em">如是而行是名菩薩之所行處。</p>
</div>
<div class='div-orig'><p>云何名菩薩摩訶薩親近處。</p>
</div>
<div class='div-commentary'><p style="margin-left:1em">前云安住親近之處故此牒起為之釋通。</p>
</div>
<div class='div-orig'><p>菩薩摩訶薩不親近。</p>
</div>
<div class='div-commentary'><p style="margin-left:1em">不可縱情親附近傍。</p>
</div>
<div class='div-orig'><p>國王王子大臣官長。</p>
</div>
<div class='div-commentary'><p style="margin-left:1em">若近貴人恐恃權勢損物害他。</p>
</div>
<div class='div-orig'><p>不親近諸外道梵志。</p>
</div>
<div class='div-commentary'><p style="margin-left:1em">不可親近諸外道中出家之人行梵志者。</p>
</div>
<div class='div-orig'><p>尼犍子等。</p>
</div>
<div class='div-commentary'><p style="margin-left:1em">諸外道種總有六師各有弟子師資合論九十六種故云等也心外求法名為外道梵語尼犍陀此云離繫即外道中出家總名為離人間繫眷之故。</p>
</div>
<div class='div-orig'><p>及造世俗文筆讚詠外書。</p>
</div>
<div class='div-commentary'><p style="margin-left:1em">及勿親近製造俗典文筆之人以至讚嘆詠外書者。</p>
</div>
<div class='div-orig'><p>及路伽耶陀。</p>
</div>
<div class='div-commentary'><p style="margin-left:1em">此云惡論世俗之中惡不善論。</p>
</div>
<div class='div-orig'><p>逆路伽耶陀者。</p>
</div>
<div class='div-commentary'><p style="margin-left:1em">此云逆論背逆君父不善之論及路伽耶陀名師破弟子逆路伽耶陀名弟子破師者之一字即學論人不可近者恐為所感生諸異見。</p>
</div>
<div class='div-orig'><p>亦不親近諸有兇戲。</p>
</div>
<div class='div-commentary'><p style="margin-left:1em">又亦勿近兇險戲者。</p>
</div>
<div class='div-orig'><p>相扠相撲。</p>
</div>
<div class='div-commentary'><p style="margin-left:1em">共相扠搪與夫廝撲。</p>
</div>
<div class='div-orig'><p>及那羅等。</p>
</div>
<div class='div-commentary'><p style="margin-left:1em">那羅此云力士捔力戲也。</p>
</div>
<div class='div-orig'><p>種種變現之戲。</p>
</div>
<div class='div-commentary'><p style="margin-left:1em">應是世間粧飾面首變諸異相緣撞倒擲如路岐人所作之戲若觀戲劇令心捶蕩。</p>
</div>
<div class='div-orig'><p>又不親近旃陀羅。</p>
</div>
<div class='div-commentary'><p style="margin-left:1em">此云屠儈即殺生者。</p>
</div>
<div class='div-orig'><p>及畜猪羊鷄狗。</p>
</div>
<div class='div-commentary'><p style="margin-left:1em">畜此等物無非為殺。</p>
</div>
<div class='div-orig'><p>畋獵漁捕。</p>
</div>
<div class='div-commentary'><p style="margin-left:1em">獵獸捕魚等是惡類狎習惡者損<span class='corr'>己</span>道心。</p>
</div>
<div class='div-orig'><p>諸惡律儀。</p>
</div>
<div class='div-commentary'><p style="margin-left:1em">應諸不善殺害之法名惡律儀。</p>
</div>
<div class='div-orig'><p>如是人等。</p>
</div>
<div class='div-commentary'><p style="margin-left:1em">如上種種諸惡人輩。</p>
</div>
<div class='div-orig'><p>或時來者。</p>
</div>
<div class='div-commentary'><p style="margin-left:1em">或時之間善心來者。</p>
</div>
<div class='div-orig'><p>則為說法。</p>
</div>
<div class='div-commentary'><p style="margin-left:1em">則可與之說於正法。</p>
</div>
<div class='div-orig'><p>無所希望。</p>
</div>
<div class='div-commentary'><p style="margin-left:1em">不可有所希望之心。</p>
</div>
<div class='div-orig'><p>又不親近求聲聞。</p>
</div>
<div class='div-commentary'><p style="margin-left:1em">求小乘果。</p>
</div>
<div class='div-orig'><p>比丘比丘尼。</p>
</div>
<div class='div-commentary'><p style="margin-left:1em">出家僧尼。</p>
</div>
<div class='div-orig'><p>優婆塞。</p>
</div>
<div class='div-commentary'><p style="margin-left:1em">善男子。</p>
</div>
<div class='div-orig'><p>優婆夷。</p>
</div>
<div class='div-commentary'><p style="margin-left:1em">善女人即小乘四眾也。</p>
</div>
<div class='div-orig'><p>亦不問訊。</p>
</div>
<div class='div-commentary'><p style="margin-left:1em">道既不同不須問訊。</p>
</div>
<div class='div-orig'><p>若於房中。</p>
</div>
<div class='div-commentary'><p style="margin-left:1em">房院之中。</p>
</div>
<div class='div-orig'><p>若經行處。</p>
</div>
<div class='div-commentary'><p style="margin-left:1em">行道之處。</p>
</div>
<div class='div-orig'><p>若在講堂中不共住止。</p>
</div>
<div class='div-commentary'><p style="margin-left:1em">若或在於講堂之中不必與之同一住止。</p>
</div>
<div class='div-orig'><p>或時來者。</p>
</div>
<div class='div-commentary'><p style="margin-left:1em">如是人等或時之間以好心故而自來者。</p>
</div>
<div class='div-orig'><p>隨宜說法。</p>
</div>
<div class='div-commentary'><p style="margin-left:1em">但可隨宜與之說法。</p>
</div>
<div class='div-orig'><p>無所希求。</p>
</div>
<div class='div-commentary'><p style="margin-left:1em">切勿有所希求之心。</p>
</div>
<div class='div-orig'><p>文殊師利又菩薩摩訶薩。</p>
</div>
<div class='div-commentary'><p style="margin-left:1em">又復習大菩薩之人。</p>
</div>
<div class='div-orig'><p>不應於女人身。</p>
</div>
<div class='div-commentary'><p style="margin-left:1em">不當於女人之身。</p>
</div>
<div class='div-orig'><p>取能生欲想相。</p>
</div>
<div class='div-commentary'><p style="margin-left:1em">生心取著起情欲相。</p>
</div>
<div class='div-orig'><p>而為說法。</p>
</div>
<div class='div-commentary'><p style="margin-left:1em">內心腐穢外現威儀而為說法。</p>
</div>
<div class='div-orig'><p>亦不樂見。</p>
</div>
<div class='div-commentary'><p style="margin-left:1em">亦不欲見女人之身。</p>
</div>
<div class='div-orig'><p>若入他家。</p>
</div>
<div class='div-commentary'><p style="margin-left:1em">若有緣故入於他家。</p>
</div>
<div class='div-orig'><p>不與小女處女寡女等共語。</p>
</div>
<div class='div-commentary'><p style="margin-left:1em">小女即年幼者處女即是在室大童女也寡女即喪其夫守寡之者與之共語事涉譏嫌況為誘調恐生重過。</p>
</div>
<div class='div-orig'><p>亦復不近五種不男之人以為親厚。</p>
</div>
<div class='div-commentary'><p style="margin-left:1em">端謹之人因心正故形體具足諸邪諂者由宿惡業雖得人身諸根不具言五種者一生謂生下來男根不具二鍵謂鍵去外腎三妬謂見他行欲心妬色故身分方勇四變謂或時變轉男女不定五半謂上半月男下半月女由形不正故號不男斯等之人性多雜染無丈夫操故誡勿近與之親厚自害道心。</p>
</div>
<div class='div-orig'><p>不獨入他家。</p>
</div>
<div class='div-commentary'><p style="margin-left:1em">不可獨自入他俗舍。</p>
</div>
<div class='div-orig'><p>若有因緣。</p>
</div>
<div class='div-commentary'><p style="margin-left:1em">若有急緣事不容<span class='corr'>己</span>。</p>
</div>
<div class='div-orig'><p>須獨入時。</p>
</div>
<div class='div-commentary'><p style="margin-left:1em">須因獨自入他家時。</p>
</div>
<div class='div-orig'><p>但一心念佛。</p>
</div>
<div class='div-commentary'><p style="margin-left:1em">但當一心想念於佛佛既見前過惡自弭。</p>
</div>
<div class='div-orig'><p>若為女人說法。</p>
</div>
<div class='div-commentary'><p style="margin-left:1em">若或有緣為女說法。</p>
</div>
<div class='div-orig'><p>不露齒笑。</p>
</div>
<div class='div-commentary'><p style="margin-left:1em">笑不露齒欲謹嚴也。</p>
</div>
<div class='div-orig'><p>不現胷臆。</p>
</div>
<div class='div-commentary'><p style="margin-left:1em">遮覆胷臆令拘檢也。</p>
</div>
<div class='div-orig'><p>乃至為法猶不親厚。</p>
</div>
<div class='div-commentary'><p style="margin-left:1em">乃至正念實心為法猶不當得而生親厚。</p>
</div>
<div class='div-orig'><p>況復餘事。</p>
</div>
<div class='div-commentary'><p style="margin-left:1em">況復為餘不善之事。</p>
</div>
<div class='div-orig'><p>不樂畜年少弟子。</p>
</div>
<div class='div-commentary'><p style="margin-left:1em">年少之人多諸輕躁。</p>
</div>
<div class='div-orig'><p>沙彌小兒。</p>
</div>
<div class='div-commentary'><p style="margin-left:1em">沙彌幼小未稟具戒小兒憍懦非受道器。</p>
</div>
<div class='div-orig'><p>亦不樂與同師。</p>
</div>
<div class='div-commentary'><p style="margin-left:1em">亦不欲與是等同師。</p>
</div>
<div class='div-orig'><p>常好坐禪。</p>
</div>
<div class='div-commentary'><p style="margin-left:1em">常須好樂安坐禪寂。</p>
</div>
<div class='div-orig'><p>在於閑處。</p>
</div>
<div class='div-commentary'><p style="margin-left:1em">在於空曠閑靜之處。</p>
</div>
<div class='div-orig'><p>修攝其心。</p>
</div>
<div class='div-commentary'><p style="margin-left:1em">心久在迷遂成過病今欲入道須修其心令復本淨於一切時攝其正念。</p>
</div>
<div class='div-orig'><p>文殊師利是名初親近處。</p>
</div>
<div class='div-commentary'><p style="margin-left:1em">四安樂行第一先明菩薩行處親近處就親近中又自分二初從菩薩摩訶薩不親近國王等即初親近處二從復次菩薩摩訶薩觀一切法空等即第二親近處初親近中又自分二初不近國王等此是即遠論近凡非其人皆勿親近是令遠去又云或時來者則為說法是令近之即遠論近也又云常好坐禪等令修攝其心乃即近論近也。</p>
</div>
<div class='div-orig'><p>復次菩薩摩訶薩觀一切法空如實相。</p>
</div>
<div class='div-commentary'><p style="margin-left:1em">一切法者謂世出世間諸所有法正心誠意如理詳審名之為觀了一切法本性空寂求其起處而不可得即知本空雖則性空不妨現用復是假義空假不二即是中道非一非三而三而一名如實相又復應知如即空義相即假義實即中義不一不異不並不別一性圓具即空假中如實相也。</p>
</div>
<div class='div-orig'><p>不顛倒。</p>
</div>
<div class='div-commentary'><p style="margin-left:1em">自體本空實無倒正背覺合塵名顛倒相滅塵合覺即無顛倒。</p>
</div>
<div class='div-orig'><p>不動。</p>
</div>
<div class='div-commentary'><p style="margin-left:1em">法性本空如如不動。</p>
</div>
<div class='div-orig'><p>不退。</p>
</div>
<div class='div-commentary'><p style="margin-left:1em">了性平等不生退屈。</p>
</div>
<div class='div-orig'><p>不轉。</p>
</div>
<div class='div-commentary'><p style="margin-left:1em">如箭離弦無反回勢。</p>
</div>
<div class='div-orig'><p>如虗空。</p>
</div>
<div class='div-commentary'><p style="margin-left:1em">如大虗空無一切相。</p>
</div>
<div class='div-orig'><p>無所有性。</p>
</div>
<div class='div-commentary'><p style="margin-left:1em">無其所有種種妄性妄既本空心思處滅。</p>
</div>
<div class='div-orig'><p>一切語言道斷。</p>
</div>
<div class='div-commentary'><p style="margin-left:1em">非口可議語路處絕。</p>
</div>
<div class='div-orig'><p>不生不出不起。</p>
</div>
<div class='div-commentary'><p style="margin-left:1em">性空寂故本自不生葉如幻化本自不出無始無終本自不起起滅皆幻性自本空三際來之如夢所見生出起相皆不可得。</p>
</div>
<div class='div-orig'><p>無名無相。</p>
</div>
<div class='div-commentary'><p style="margin-left:1em">無名者法身之體徧一切處而不可以名字詮顯如佛菩薩菩提涅槃凡諸名字悉是假立無相者謂無我人眾生壽者虗妄之相非無如實清淨之相。</p>
</div>
<div class='div-orig'><p>實無所有。</p>
</div>
<div class='div-commentary'><p style="margin-left:1em">法身清淨照體獨立實無前境所有之相。</p>
</div>
<div class='div-orig'><p>無量無邊。</p>
</div>
<div class='div-commentary'><p style="margin-left:1em">無量者法身之體包徧虗空而不可以數日度量無邊者體本空寂前後際斷而不可以邊際推窮。</p>
</div>
<div class='div-orig'><p>無礙無障。</p>
</div>
<div class='div-commentary'><p style="margin-left:1em">無礙者體性虗通無有質礙如風於空無所礙故無障者體性無染離一切障無明體相本自不有無煩惱障自性清淨過惡不生則無業障生死本空不受後有則無報障。</p>
</div>
<div class='div-orig'><p>但以因緣有。</p>
</div>
<div class='div-commentary'><p style="margin-left:1em">體雖空寂不礙緣生譬如虗空體非群相而不拒彼諸相發揮以無明為緣則起六凡法界貪嗔癡者三惡道起不貪嗔癡三善道起以教行為緣則起四聖境界修四諦法則起聲聞修十二緣則起緣覺修六度行則起菩薩無緣大慈不思議用則起佛乘非心為因非境為緣世出世法無從而生但以因緣而有法起。</p>
</div>
<div class='div-orig'><p>從顛倒生故說。</p>
</div>
<div class='div-commentary'><p style="margin-left:1em">楞嚴云眾生無始種種顛倒皆由不知二種根本錯亂修習云何二種一者無始生死根本則汝今者與諸眾生用攀緣心為自性者二者無始菩提涅槃元清淨體則汝今者識精元明能生諸緣緣所遺者由諸眾生遺此本明雖終日行而不自覺枉入諸趣當知本明元清淨體即如實相枉受輪迴入諸趣者即指六凡從顛倒生故說輪轉一念頓悟了性本空大千沙界水上浮漚一切聖凡猶如電拂。</p>
</div>
<div class='div-orig'><p>常樂觀如是法相。</p>
</div>
<div class='div-commentary'><p style="margin-left:1em">常願諦觀如是空寂清淨本然如實之相。</p>
</div>
<div class='div-orig'><p>是名菩薩摩訶薩第二親近處。</p>
</div>
<div class='div-commentary'><p style="margin-left:1em">此是即非遠非近處而論親近。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">如來欲顯滅後惡世初心菩薩行處近處住四安樂第一行門重括前意以偈敷演欲令速證安樂解脫寂靜妙常。</p>
</div>
<div class='div-orig'><p>若有菩薩。</p>
</div>
<div class='div-commentary'><p style="margin-left:1em">若有佛子行菩薩道。</p>
</div>
<div class='div-orig'><p>於後惡世。</p>
</div>
<div class='div-commentary'><p style="margin-left:1em">於佛滅後濁惡世中。</p>
</div>
<div class='div-orig'><p>無怖畏心。</p>
</div>
<div class='div-commentary'><p style="margin-left:1em">無有怕怖畏懼之心。</p>
</div>
<div class='div-orig'><p>欲說此經。</p>
</div>
<div class='div-commentary'><p style="margin-left:1em">欲說如是妙法華經。</p>
</div>
<div class='div-orig'><p>應入行處。</p>
</div>
<div class='div-commentary'><p style="margin-left:1em">即前文中菩薩行處。</p>
</div>
<div class='div-orig'><p>及親近處。</p>
</div>
<div class='div-commentary'><p style="margin-left:1em">即前文中親近之處。</p>
</div>
<div class='div-orig'><p>常離國王及國王子大臣官長。</p>
</div>
<div class='div-commentary'><p style="margin-left:1em">王有威力王子儲君大臣乘權郡縣官長各有權勢恐或親附恃勢惱他長慢損德。</p>
</div>
<div class='div-orig'><p>兇險戲者。</p>
</div>
<div class='div-commentary'><p style="margin-left:1em">即世邪術刀杖等戲。</p>
</div>
<div class='div-orig'><p>及旃陀羅。</p>
</div>
<div class='div-commentary'><p style="margin-left:1em">諸屠儈者是等心惡悉令離之。</p>
</div>
<div class='div-orig'><p>外道梵志。</p>
</div>
<div class='div-commentary'><p style="margin-left:1em">外道出家行梵志者道不同故不相為謀。</p>
</div>
<div class='div-orig'><p>亦不親近增上慢人。</p>
</div>
<div class='div-commentary'><p style="margin-left:1em">增上修行傲慢之人。</p>
</div>
<div class='div-orig'><p>貪著小乘。</p>
</div>
<div class='div-commentary'><p style="margin-left:1em">於小乘教生貪著心。</p>
</div>
<div class='div-orig'><p>三藏學者。</p>
</div>
<div class='div-commentary'><p style="margin-left:1em">學經律論小乘藏者雖則習學三藏之教機劣智微非菩薩友。</p>
</div>
<div class='div-orig'><p>破戒比丘。</p>
</div>
<div class='div-commentary'><p style="margin-left:1em">雖是比丘破佛禁戒。</p>
</div>
<div class='div-orig'><p>名字羅漢。</p>
</div>
<div class='div-commentary'><p style="margin-left:1em">非實有德名字號為得道羅漢。</p>
</div>
<div class='div-orig'><p>及比丘尼好戲笑者。</p>
</div>
<div class='div-commentary'><p style="margin-left:1em">尼女報別近則招譏好多戲笑尤當遠之。</p>
</div>
<div class='div-orig'><p>深著五欲。</p>
</div>
<div class='div-commentary'><p style="margin-left:1em">於五塵境深生欲著。</p>
</div>
<div class='div-orig'><p>求現滅度。</p>
</div>
<div class='div-commentary'><p style="margin-left:1em">求現異相妄稱涅槃。</p>
</div>
<div class='div-orig'><p>諸優婆夷。</p>
</div>
<div class='div-commentary'><p style="margin-left:1em">女人非是所可親近況復貪欲求現清淨涅槃相者。</p>
</div>
<div class='div-orig'><p>皆勿親近。</p>
</div>
<div class='div-commentary'><p style="margin-left:1em">如上諸人皆勿親近。</p>
</div>
<div class='div-orig'><p>若是人等以好心來。</p>
</div>
<div class='div-commentary'><p style="margin-left:1em">雖非其人用好心來。</p>
</div>
<div class='div-orig'><p>到菩薩所為聞佛道。</p>
</div>
<div class='div-commentary'><p style="margin-left:1em">到菩薩所為欲聞道。</p>
</div>
<div class='div-orig'><p>菩薩則以無所畏心。</p>
</div>
<div class='div-commentary'><p style="margin-left:1em">凡昇高座先自安心。</p>
</div>
<div class='div-orig'><p>不懷希望而為說法。</p>
</div>
<div class='div-commentary'><p style="margin-left:1em">不可懷於希望之意當須安詳為之說法。</p>
</div>
<div class='div-orig'><p>寡女處女。</p>
</div>
<div class='div-commentary'><p style="margin-left:1em">寡婦室女。</p>
</div>
<div class='div-orig'><p>及諸不男。</p>
</div>
<div class='div-commentary'><p style="margin-left:1em">生鍵妬變半五種不男如前<span class='corr'>已</span>解。</p>
</div>
<div class='div-orig'><p>皆勿親近以為親厚。</p>
</div>
<div class='div-commentary'><p style="margin-left:1em">皆莫近傍親愛相厚。</p>
</div>
<div class='div-orig'><p>亦莫親近屠兒魁膾。</p>
</div>
<div class='div-commentary'><p style="margin-left:1em">殺中之魁名為魁膾。</p>
</div>
<div class='div-orig'><p>畋獵漁捕。</p>
</div>
<div class='div-commentary'><p style="margin-left:1em">縱火曰畋用犬曰獵漁網張捕。</p>
</div>
<div class='div-orig'><p>為利殺害。</p>
</div>
<div class='div-commentary'><p style="margin-left:1em">為財利故而行殺害。</p>
</div>
<div class='div-orig'><p>販肉自活。</p>
</div>
<div class='div-commentary'><p style="margin-left:1em">販賣魚肉以自活命。</p>
</div>
<div class='div-orig'><p>衒賣女色。</p>
</div>
<div class='div-commentary'><p style="margin-left:1em">即倡妓家以色衒賣。</p>
</div>
<div class='div-orig'><p>如是之人皆勿親近。</p>
</div>
<div class='div-commentary'><p style="margin-left:1em">近殺增瞋近色生欲皆令勿近。</p>
</div>
<div class='div-orig'><p>兇險相撲。</p>
</div>
<div class='div-commentary'><p style="margin-left:1em">即前兇戲及相扠撲。</p>
</div>
<div class='div-orig'><p>種種嬉戲。</p>
</div>
<div class='div-commentary'><p style="margin-left:1em">應是種種世間嬉戲。</p>
</div>
<div class='div-orig'><p>諸婬女等。</p>
</div>
<div class='div-commentary'><p style="margin-left:1em">前衒色者為利故賣令諸婬女說貪色者。</p>
</div>
<div class='div-orig'><p>盡勿親近。</p>
</div>
<div class='div-commentary'><p style="margin-left:1em">是等諸人皆非善類盡勿近之。</p>
</div>
<div class='div-orig'><p>莫獨屏處為女說法。</p>
</div>
<div class='div-commentary'><p style="margin-left:1em">夫說法者應於當陽屏處涉私不可說也。</p>
</div>
<div class='div-orig'><p>若說法時無得戲笑。</p>
</div>
<div class='div-commentary'><p style="margin-left:1em">說法之時貴於持重戲笑非法毋得如是。</p>
</div>
<div class='div-orig'><p>入里乞食將一比丘。</p>
</div>
<div class='div-commentary'><p style="margin-left:1em">入村里時須將一人以為同伴。</p>
</div>
<div class='div-orig'><p>若無比丘一心念佛。</p>
</div>
<div class='div-commentary'><p style="margin-left:1em">必若無人可以為侶當須一心思念於佛勿令散亂。</p>
</div>
<div class='div-orig'><p>是則名為行處近處。</p>
</div>
<div class='div-commentary'><p style="margin-left:1em">結歸上文行近二處。</p>
</div>
<div class='div-orig'><p>以此二處能安樂說。</p>
</div>
<div class='div-commentary'><p style="margin-left:1em">用此行近二如法處能得安樂可以說之若餘非處不可說也。</p>
</div>
<div class='div-orig'><p>又復不行上中下法。</p>
</div>
<div class='div-commentary'><p style="margin-left:1em">菩薩六度名為上法緣覺所修名為中法聲聞四諦名為下法皆非佛道復不當行。</p>
</div>
<div class='div-orig'><p>有為無為。</p>
</div>
<div class='div-commentary'><p style="margin-left:1em">有為即是世間因果生死苦業人天之法無為即是空寂涅槃二乘小行方便之法。</p>
</div>
<div class='div-orig'><p>實不實法。</p>
</div>
<div class='div-commentary'><p style="margin-left:1em">實者即是有宗執一切法悉是實有不實義者即是空宗空有二見皆非佛乘求佛道者不當行也。</p>
</div>
<div class='div-orig'><p>亦不分別是男是女。</p>
</div>
<div class='div-commentary'><p style="margin-left:1em">佛法平等普被一切亦不必得分別男女。</p>
</div>
<div class='div-orig'><p>不得諸法不知不見。</p>
</div>
<div class='div-commentary'><p style="margin-left:1em">小乘法中誡令擇機有得不得如諸律部唯被僧尼未稟具者不許見聞大菩薩法但有能解法師語者悉得聞之如海納流無所簡擇。</p>
</div>
<div class='div-orig'><p>是則名為菩薩行處。</p>
</div>
<div class='div-commentary'><p style="margin-left:1em">如是而行是名菩薩之所行處。</p>
</div>
<div class='div-orig'><p>一切諸法空無所有。</p>
</div>
<div class='div-commentary'><p style="margin-left:1em">一切法者謂五陰十二入十八界世間諸法及出世間四諦十二緣六度萬行乃至八萬四千陀羅尼門皆悉空寂本無所有。</p>
</div>
<div class='div-orig'><p>無有常住亦無起滅。</p>
</div>
<div class='div-commentary'><p style="margin-left:1em">小乘三藏說色生滅性是真常色性兩分一常一滅大乘法者空即是色無有常住色即是空亦無起滅不同小乘二邊之見空色不二即是圓常。</p>
</div>
<div class='div-orig'><p>是名智者所親近處。</p>
</div>
<div class='div-commentary'><p style="margin-left:1em">如是解了不墮愚癡名為智者所親近處。</p>
</div>
<div class='div-orig'><p>顛倒分別諸法有無。</p>
</div>
<div class='div-commentary'><p style="margin-left:1em">法性本寂離一切相眾生顛倒妄起分別說有說無皆名妄見。</p>
</div>
<div class='div-orig'><p>是實非實。</p>
</div>
<div class='div-commentary'><p style="margin-left:1em">小乘有宗執一切法悉是實有小乘空宗說一切法悉如幻夢非是實有。</p>
</div>
<div class='div-orig'><p>是生非生。</p>
</div>
<div class='div-commentary'><p style="margin-left:1em">小乘藏中說色從緣名為生法性是本有非從緣生名非生法大教一乘全性起色如水起波了色非生全波即水非特愚夫迷真遂妄名為顛倒諸三乘人依不了義隨執一門不能圓會皆屬徧邪顛倒中攝。</p>
</div>
<div class='div-orig'><p>在於閑處修攝其心。</p>
</div>
<div class='div-commentary'><p style="margin-left:1em">修行之法貴要沉靜若處隤閙心豈能安佛勸行人在於空閑寂靜之處以攝其心。</p>
</div>
<div class='div-orig'><p>安住不動如須彌山。</p>
</div>
<div class='div-commentary'><p style="margin-left:1em">安心住定而不傾動猶如鎮靜須彌山王。</p>
</div>
<div class='div-orig'><p>觀一切法皆無所有。</p>
</div>
<div class='div-commentary'><p style="margin-left:1em">以智觀察了法性空。</p>
</div>
<div class='div-orig'><p>猶如虗空無有堅固。</p>
</div>
<div class='div-commentary'><p style="margin-left:1em">猶如太虗本來空寂無有堅固室礙之相。</p>
</div>
<div class='div-orig'><p>不生不出不動不退。</p>
</div>
<div class='div-commentary'><p style="margin-left:1em">本性自爾不從因出不從緣生不從法起不曾動搖亦無進退。</p>
</div>
<div class='div-orig'><p>常住一相。</p>
</div>
<div class='div-commentary'><p style="margin-left:1em">前文中云無有常住今此又云常住一相其旨云何前云無者是破偏見確定死常今此常住是住無相一實相理。</p>
</div>
<div class='div-orig'><p>是名近處。</p>
</div>
<div class='div-commentary'><p style="margin-left:1em">是名菩薩所親近處。</p>
</div>
<div class='div-orig'><p>若有比丘於我滅後入是行處及親近處。</p>
</div>
<div class='div-commentary'><p style="margin-left:1em">若有人能於佛滅後入於如上行近二處。</p>
</div>
<div class='div-orig'><p>說斯經時無有怯弱。</p>
</div>
<div class='div-commentary'><p style="margin-left:1em">前云心無所畏今云無有怯弱此勸行人留心於道先當靜定觀法觀緣精思熟慮理義入神行必依經言必中理縱然有得億千萬眾悉在目前舉起口時句句令他心開意解學力既到智解又明如理而說何怖之有苟不精究詐言得解欲無畏怯其可得乎。</p>
</div>
<div class='div-orig'><p>菩薩有時入於靜室。</p>
</div>
<div class='div-commentary'><p style="margin-left:1em">菩薩有緣欲說法時先當入於寂靜之室。</p>
</div>
<div class='div-orig'><p>以正憶念隨義觀法。</p>
</div>
<div class='div-commentary'><p style="margin-left:1em">以正定心記憶思念隨經中義觀察於其所說之法。</p>
</div>
<div class='div-orig'><p>從禪定起。</p>
</div>
<div class='div-commentary'><p style="margin-left:1em">思得之<span class='corr'>已</span>理義精當然後安詳從定而起。</p>
</div>
<div class='div-orig'><p>為諸國王王子臣民婆羅門等開化演暢說斯經典。</p>
</div>
<div class='div-commentary'><p style="margin-left:1em">即前文云如是人等或時來者則為說法。</p>
</div>
<div class='div-orig'><p>其心安隱無有怯弱。</p>
</div>
<div class='div-commentary'><p style="margin-left:1em">如我所說依而行之則得其心自然安隱無有臨時怖畏大眾怯弱之過。</p>
</div>
<div class='div-orig'><p>文殊師利是名菩薩安住初法。</p>
</div>
<div class='div-commentary'><p style="margin-left:1em">安心住畏菩薩所修最初安樂清淨行門。</p>
</div>
<div class='div-orig'><p>能於後世說法華經。</p>
</div>
<div class='div-commentary'><p style="margin-left:1em">則能於佛滅後惡世為諸四眾說法華經自此以去一段經文正當第二口安樂行。</p>
</div>
<div class='div-orig'><p>又文殊師利如來滅後於末法中欲說是經。</p>
</div>
<div class='div-commentary'><p style="margin-left:1em">於佛滅後欲說法華。</p>
</div>
<div class='div-orig'><p>應住安樂行。</p>
</div>
<div class='div-commentary'><p style="margin-left:1em">應當住於安樂行門。</p>
</div>
<div class='div-orig'><p>若口宣說若讀經時。</p>
</div>
<div class='div-commentary'><p style="margin-left:1em">若說若讀此經之時。</p>
</div>
<div class='div-orig'><p>不樂說人及經典過。</p>
</div>
<div class='div-commentary'><p style="margin-left:1em">不欲說人及經典過。</p>
</div>
<div class='div-orig'><p>亦不輕慢諸餘法師。</p>
</div>
<div class='div-commentary'><p style="margin-left:1em">亦不可以輕陵侮慢諸餘經典說法之師。</p>
</div>
<div class='div-orig'><p>不說他人好惡長短。</p>
</div>
<div class='div-commentary'><p style="margin-left:1em">不說共他尋常之人身中好惡長短之事。</p>
</div>
<div class='div-orig'><p>於聲聞人。</p>
</div>
<div class='div-commentary'><p style="margin-left:1em">小乘之人。</p>
</div>
<div class='div-orig'><p>亦不稱名說其過惡。</p>
</div>
<div class='div-commentary'><p style="margin-left:1em">亦不指名談其過失。</p>
</div>
<div class='div-orig'><p>亦不稱名讚歎其美。</p>
</div>
<div class='div-commentary'><p style="margin-left:1em">亦不指名讚其德處云何毀讚二俱不可以壞真心平等法故毀之生諍互不能安讚之生愛容引餘人入於小法故雙止也。</p>
</div>
<div class='div-orig'><p>又亦不生怨嫌之心。</p>
</div>
<div class='div-commentary'><p style="margin-left:1em">此尤不可。</p>
</div>
<div class='div-orig'><p>善修如是安樂心故。</p>
</div>
<div class='div-commentary'><p style="margin-left:1em">善能攝修如是口業則令其心得安樂故。</p>
</div>
<div class='div-orig'><p>諸有聽者不逆其意。</p>
</div>
<div class='div-commentary'><p style="margin-left:1em">法師演說當觀機緣順聽者意不可逆之。</p>
</div>
<div class='div-orig'><p>有所難問。</p>
</div>
<div class='div-commentary'><p style="margin-left:1em">前人有所質難請問。</p>
</div>
<div class='div-orig'><p>不以小乘法答。</p>
</div>
<div class='div-commentary'><p style="margin-left:1em">若問大時答以小義則失機宜。</p>
</div>
<div class='div-orig'><p>但以大乘而為解說。</p>
</div>
<div class='div-commentary'><p style="margin-left:1em">問小答大引權入實問大答大正合前機二俱有益。</p>
</div>
<div class='div-orig'><p>令得一切種智。</p>
</div>
<div class='div-commentary'><p style="margin-left:1em">令諸聽者皆得中道一切種智。</p>
</div>
<div class='div-orig'><p>爾時世尊欲重宣此義而說偈言菩薩常樂安隱說法。</p>
</div>
<div class='div-commentary'><p style="margin-left:1em">修行菩薩常欲離過令心安隱如理說法。</p>
</div>
<div class='div-orig'><p>於清淨地而施床座。</p>
</div>
<div class='div-commentary'><p style="margin-left:1em">當擇清淨無染濁處而施說法高廣牀座。</p>
</div>
<div class='div-orig'><p>以油塗身。</p>
</div>
<div class='div-commentary'><p style="margin-left:1em">小乘教中不許愛好香油塗身今令塗者為除惡氣非貪美也。</p>
</div>
<div class='div-orig'><p>澡浴塵穢。</p>
</div>
<div class='div-commentary'><p style="margin-left:1em">澡洗塵垢為淨身也。</p>
</div>
<div class='div-orig'><p>著新淨衣。</p>
</div>
<div class='div-commentary'><p style="margin-left:1em">或著新衣或洗浣淨又所有衣求處非法亦名不淨。</p>
</div>
<div class='div-orig'><p>內外俱淨。</p>
</div>
<div class='div-commentary'><p style="margin-left:1em">內心外儀俱當清淨。</p>
</div>
<div class='div-orig'><p>安處法座。</p>
</div>
<div class='div-commentary'><p style="margin-left:1em">安詳居於說法之座。</p>
</div>
<div class='div-orig'><p>隨問為說。</p>
</div>
<div class='div-commentary'><p style="margin-left:1em">隨其所問而為解說。</p>
</div>
<div class='div-orig'><p>若有比丘及比丘尼。</p>
</div>
<div class='div-commentary'><p style="margin-left:1em">出家僧尼。</p>
</div>
<div class='div-orig'><p>諸優婆塞。</p>
</div>
<div class='div-commentary'><p style="margin-left:1em">清信男子。</p>
</div>
<div class='div-orig'><p>及優婆夷。</p>
</div>
<div class='div-commentary'><p style="margin-left:1em">清信女人。</p>
</div>
<div class='div-orig'><p>國王王子。</p>
</div>
<div class='div-commentary'><p style="margin-left:1em">王及王子。</p>
</div>
<div class='div-orig'><p>群臣士民。</p>
</div>
<div class='div-commentary'><p style="margin-left:1em">在朝群臣士子庶民。</p>
</div>
<div class='div-orig'><p>以微妙義。</p>
</div>
<div class='div-commentary'><p style="margin-left:1em">如上諸人到菩薩所當以微妙甚深之義。</p>
</div>
<div class='div-orig'><p>和顏為說。</p>
</div>
<div class='div-commentary'><p style="margin-left:1em">和悅顏色而為演說。</p>
</div>
<div class='div-orig'><p>若有難問。</p>
</div>
<div class='div-commentary'><p style="margin-left:1em">若有人來起難問時。</p>
</div>
<div class='div-orig'><p>隨義而答。</p>
</div>
<div class='div-commentary'><p style="margin-left:1em">隨其所問約義而答。</p>
</div>
<div class='div-orig'><p>因緣譬喻。</p>
</div>
<div class='div-commentary'><p style="margin-left:1em">或引因緣或舉譬喻。</p>
</div>
<div class='div-orig'><p>敷演分別。</p>
</div>
<div class='div-commentary'><p style="margin-left:1em">敷布流演分別曉白。</p>
</div>
<div class='div-orig'><p>以是方便。</p>
</div>
<div class='div-commentary'><p style="margin-left:1em">以此等緣為化方便。</p>
</div>
<div class='div-orig'><p>皆使發心。</p>
</div>
<div class='div-commentary'><p style="margin-left:1em">皆令聽者發無上心。</p>
</div>
<div class='div-orig'><p>漸漸增益。</p>
</div>
<div class='div-commentary'><p style="margin-left:1em">理可頓悟事須漸修令得增益。</p>
</div>
<div class='div-orig'><p>入於佛道。</p>
</div>
<div class='div-commentary'><p style="margin-left:1em">入於一乘無上佛道。</p>
</div>
<div class='div-orig'><p>除懶墮意。</p>
</div>
<div class='div-commentary'><p style="margin-left:1em">除去懶散惰慢之意。</p>
</div>
<div class='div-orig'><p>及懈怠想。</p>
</div>
<div class='div-commentary'><p style="margin-left:1em">及以懈倦荒怠之想。</p>
</div>
<div class='div-orig'><p>離諸憂惱。</p>
</div>
<div class='div-commentary'><p style="margin-left:1em">謹言離過則無憂心。</p>
</div>
<div class='div-orig'><p>慈心說法。</p>
</div>
<div class='div-commentary'><p style="margin-left:1em">以慈忍心而為說法。</p>
</div>
<div class='div-orig'><p>晝夜常說。</p>
</div>
<div class='div-commentary'><p style="margin-left:1em">晝夜常常為人演說。</p>
</div>
<div class='div-orig'><p>無上道教。</p>
</div>
<div class='div-commentary'><p style="margin-left:1em">明無上道一乘之教。</p>
</div>
<div class='div-orig'><p>以諸因緣。</p>
</div>
<div class='div-commentary'><p style="margin-left:1em">用諸善惡二種因緣惡令止息善勸修持。</p>
</div>
<div class='div-orig'><p>無量譬喻。</p>
</div>
<div class='div-commentary'><p style="margin-left:1em">以無量種事相譬喻。</p>
</div>
<div class='div-orig'><p>開示眾生。</p>
</div>
<div class='div-commentary'><p style="margin-left:1em">開解曉示一切眾生。</p>
</div>
<div class='div-orig'><p>咸令歡喜。</p>
</div>
<div class='div-commentary'><p style="margin-left:1em">咸令信解生歡喜心。</p>
</div>
<div class='div-orig'><p>衣服臥具。</p>
</div>
<div class='div-commentary'><p style="margin-left:1em">若於衣服及以臥具。</p>
</div>
<div class='div-orig'><p>飲食醫藥。</p>
</div>
<div class='div-commentary'><p style="margin-left:1em">二時飲食醫治藥料。</p>
</div>
<div class='div-orig'><p>而於其中。</p>
</div>
<div class='div-commentary'><p style="margin-left:1em">而心於此四事之中。</p>
</div>
<div class='div-orig'><p>無所希望。</p>
</div>
<div class='div-commentary'><p style="margin-left:1em">無有規求希望之心。</p>
</div>
<div class='div-orig'><p>但一心念說法因緣。</p>
</div>
<div class='div-commentary'><p style="margin-left:1em">但只專一端心正念演說妙法清淨因緣。</p>
</div>
<div class='div-orig'><p>願成佛道。</p>
</div>
<div class='div-commentary'><p style="margin-left:1em">願得成就無上佛道。</p>
</div>
<div class='div-orig'><p>令眾亦爾。</p>
</div>
<div class='div-commentary'><p style="margin-left:1em">令諸大眾亦得如是。</p>
</div>
<div class='div-orig'><p>是則大利安樂供養。</p>
</div>
<div class='div-commentary'><p style="margin-left:1em">是則名為廣大之利施於安樂清淨供養。</p>
</div>
<div class='div-orig'><p>我滅度後。</p>
</div>
<div class='div-commentary'><p style="margin-left:1em">佛滅之後。</p>
</div>
<div class='div-orig'><p>若有比丘。</p>
</div>
<div class='div-commentary'><p style="margin-left:1em">說法之僧。</p>
</div>
<div class='div-orig'><p>能演說斯妙法華經心無嫉恚諸惱障礙。</p>
</div>
<div class='div-commentary'><p style="margin-left:1em">心中清淨如湛止水無有一切嫉妬瞋恚亦無相惱障礙之事。</p>
</div>
<div class='div-orig'><p>亦無憂愁及罵詈者。</p>
</div>
<div class='div-commentary'><p style="margin-left:1em">亦無一切憂愁思慮及以惡語罵詈之者。</p>
</div>
<div class='div-orig'><p>又無怖畏加刀杖等。</p>
</div>
<div class='div-commentary'><p style="margin-left:1em">慈忍之人其心常安既不惱他人誰惱<span class='corr'>己</span>則怖畏刀杖等事。</p>
</div>
<div class='div-orig'><p>亦無擯出。</p>
</div>
<div class='div-commentary'><p style="margin-left:1em">亦無被人擯出眾外。</p>
</div>
<div class='div-orig'><p>安住忍故。</p>
</div>
<div class='div-commentary'><p style="margin-left:1em">能住大乘安樂行故。</p>
</div>
<div class='div-orig'><p>智者如是。</p>
</div>
<div class='div-commentary'><p style="margin-left:1em">諸有智者若能如是。</p>
</div>
<div class='div-orig'><p>善修其心。</p>
</div>
<div class='div-commentary'><p style="margin-left:1em">善能修攝於其道心。</p>
</div>
<div class='div-orig'><p>能住安樂。</p>
</div>
<div class='div-commentary'><p style="margin-left:1em">則能住於口安樂行。</p>
</div>
<div class='div-orig'><p>如我上說。</p>
</div>
<div class='div-commentary'><p style="margin-left:1em">如我上文之所宣說。</p>
</div>
<div class='div-orig'><p>其人功德。</p>
</div>
<div class='div-commentary'><p style="margin-left:1em">其弘經人所獲功德。</p>
</div>
<div class='div-orig'><p>千萬億劫。</p>
</div>
<div class='div-commentary'><p style="margin-left:1em">於千萬億無數劫中。</p>
</div>
<div class='div-orig'><p>筭數譬喻。</p>
</div>
<div class='div-commentary'><p style="margin-left:1em">以數筭計引事譬喻。</p>
</div>
<div class='div-orig'><p>說不能盡。</p>
</div>
<div class='div-commentary'><p style="margin-left:1em">說其功德終不能盡。</p>
<p style="margin-left:1em">△自此以去一段經文正當第三意安樂行。</p>
</div>
<div class='div-orig'><p>又文殊師利菩薩摩訶薩。</p>
</div>
<div class='div-commentary'><p style="margin-left:1em">若有菩薩摩訶薩埵。</p>
</div>
<div class='div-orig'><p>於後末世法欲滅時。</p>
</div>
<div class='div-commentary'><p style="margin-left:1em">於佛末世法欲滅時。</p>
</div>
<div class='div-orig'><p>受持讀誦。</p>
</div>
<div class='div-commentary'><p style="margin-left:1em">信受憶持明讀背誦。</p>
</div>
<div class='div-orig'><p>斯經典者。</p>
</div>
<div class='div-commentary'><p style="margin-left:1em">此法華者。</p>
</div>
<div class='div-orig'><p>無懷嫉妬。</p>
</div>
<div class='div-commentary'><p style="margin-left:1em">無得輙懷憎嫉妬忌。</p>
</div>
<div class='div-orig'><p>諂誑之心。</p>
</div>
<div class='div-commentary'><p style="margin-left:1em">諂佞虗誑不善之心。</p>
</div>
<div class='div-orig'><p>亦勿輕罵學佛道者。</p>
</div>
<div class='div-commentary'><p style="margin-left:1em">亦莫輕觸及以罵詈習學佛門聖道之者。</p>
</div>
<div class='div-orig'><p>求其長短。</p>
</div>
<div class='div-commentary'><p style="margin-left:1em">推求伺覔他人長短。</p>
</div>
<div class='div-orig'><p>若比丘比丘尼優婆塞優婆夷。</p>
</div>
<div class='div-commentary'><p style="margin-left:1em">義如前解。</p>
</div>
<div class='div-orig'><p>求聲聞者。</p>
</div>
<div class='div-commentary'><p style="margin-left:1em">求學聲聞四諦之者。</p>
</div>
<div class='div-orig'><p>求辟支佛者。</p>
</div>
<div class='div-commentary'><p style="margin-left:1em">求學緣覺十二緣者。</p>
</div>
<div class='div-orig'><p>求菩薩道者。</p>
</div>
<div class='div-commentary'><p style="margin-left:1em">求六度行菩薩道者。</p>
</div>
<div class='div-orig'><p>無得惱之令其疑悔。</p>
</div>
<div class='div-commentary'><p style="margin-left:1em">勿得妄惱令生疑惑掉悔之心。</p>
</div>
<div class='div-orig'><p>語其人言汝等去道甚遠。</p>
</div>
<div class='div-commentary'><p style="margin-left:1em">向前人說汝等所行去於佛道甚是長遠。</p>
</div>
<div class='div-orig'><p>終不能得一切種智。</p>
</div>
<div class='div-commentary'><p style="margin-left:1em">終竟不能得於如來一切種智一切者即空智種即道種智空假不二即是圓融大覺如來中道妙智。</p>
</div>
<div class='div-orig'><p>所以者何汝是放逸之人於道懈怠故。</p>
</div>
<div class='div-commentary'><p style="margin-left:1em">汝是縱性放蕩狂逸不善之人不能於道勤精進故此上七句正是輕惱他人之語。</p>
</div>
<div class='div-orig'><p>又亦不應戲論諸法有所諍競。</p>
</div>
<div class='div-commentary'><p style="margin-left:1em">又亦不當於一切法強生戲論紊亂法門有所廢立而興諍競。</p>
</div>
<div class='div-orig'><p>當於一切眾生起大悲想。</p>
</div>
<div class='div-commentary'><p style="margin-left:1em">當於一切世間眾生哀怜拔苦起大悲想。</p>
</div>
<div class='div-orig'><p>於諸如來起慈父想。</p>
</div>
<div class='div-commentary'><p style="margin-left:1em">於諸如來起於愛敬慈父之想。</p>
</div>
<div class='div-orig'><p>於諸菩薩起大師想。</p>
</div>
<div class='div-commentary'><p style="margin-left:1em">於諸菩薩起於受法大師之想。</p>
</div>
<div class='div-orig'><p>於十方諸大菩薩常應深心恭敬禮拜。</p>
</div>
<div class='div-commentary'><p style="margin-left:1em">於十方界諸大菩薩不應淺見應當深心恭敬禮拜。</p>
</div>
<div class='div-orig'><p>於一切眾生平等說法。</p>
</div>
<div class='div-commentary'><p style="margin-left:1em">於諸眾生以平等心而為說法。</p>
</div>
<div class='div-orig'><p>以順法故不多不少。</p>
</div>
<div class='div-commentary'><p style="margin-left:1em">以順平等心法之故不敢少多取中而說。</p>
</div>
<div class='div-orig'><p>乃至深愛法者亦不為多說。</p>
</div>
<div class='div-commentary'><p style="margin-left:1em">乃至於法深愛樂者亦不偏心為之多說。</p>
</div>
<div class='div-orig'><p>文殊師利是菩薩摩訶薩於後末世法欲滅時。</p>
</div>
<div class='div-commentary'><p style="margin-left:1em">於惡世中當如來法滅盡之時。</p>
</div>
<div class='div-orig'><p>有成就是第三安樂行者。</p>
</div>
<div class='div-commentary'><p style="margin-left:1em">有能成就此第三種安樂法門清淨行者。</p>
</div>
<div class='div-orig'><p>說是法時無能惱亂。</p>
</div>
<div class='div-commentary'><p style="margin-left:1em">說法華時無有他緣而能惱亂。</p>
</div>
<div class='div-orig'><p>得好同學共讀誦是經。</p>
</div>
<div class='div-commentary'><p style="margin-left:1em">得善好人與之同學受持讀誦。</p>
</div>
<div class='div-orig'><p>亦得大眾而來聽受。</p>
</div>
<div class='div-commentary'><p style="margin-left:1em">亦能感得一切大眾聽信領受。</p>
</div>
<div class='div-orig'><p>聽<span class='corr'>已</span>能持。</p>
</div>
<div class='div-commentary'><p style="margin-left:1em">耳聽聞<span class='corr'>已</span>憶持在心。</p>
</div>
<div class='div-orig'><p>持<span class='corr'>已</span>能誦。</p>
</div>
<div class='div-commentary'><p style="margin-left:1em">既憶持<span class='corr'>已</span>然後能誦。</p>
</div>
<div class='div-orig'><p>誦<span class='corr'>已</span>能說。</p>
</div>
<div class='div-commentary'><p style="margin-left:1em">既皆誦<span class='corr'>已</span>能為人說。</p>
</div>
<div class='div-orig'><p>說<span class='corr'>已</span>能書。</p>
</div>
<div class='div-commentary'><p style="margin-left:1em">為人說<span class='corr'>已</span>又能書寫。</p>
</div>
<div class='div-orig'><p>若使人書。</p>
</div>
<div class='div-commentary'><p style="margin-left:1em">自雖不能倩人為書。</p>
</div>
<div class='div-orig'><p>供養經卷。</p>
</div>
<div class='div-commentary'><p style="margin-left:1em">復能志心修法供養。</p>
</div>
<div class='div-orig'><p>恭敬尊重讚歎。</p>
</div>
<div class='div-commentary'><p style="margin-left:1em">恭敬故不敢侮慢尊重故不敢輕視讚歎故不敢毀訾。</p>
</div>
<div class='div-orig'><p>爾時世尊欲重宣此義而說偈言若欲說是經。</p>
</div>
<div class='div-commentary'><p style="margin-left:1em">若人欲得演說是經。</p>
</div>
<div class='div-orig'><p>當捨嫉恚慢諂誑邪偽心。</p>
</div>
<div class='div-commentary'><p style="margin-left:1em">當須捨去嫉妬嗔恚傲慢諂諛邪佞虗偽諸不善心。</p>
</div>
<div class='div-orig'><p>常修質直行不輕懱於人。</p>
</div>
<div class='div-commentary'><p style="margin-left:1em">常爾修習質樸正直如法之行不可輕易懱裂於人。</p>
</div>
<div class='div-orig'><p>亦不戲論法。</p>
</div>
<div class='div-commentary'><p style="margin-left:1em">又亦不可強生知見戲論於法。</p>
</div>
<div class='div-orig'><p>不令他疑悔云汝不得佛。</p>
</div>
<div class='div-commentary'><p style="margin-left:1em">不令他人生疑悔心云汝所修不得成佛。</p>
</div>
<div class='div-orig'><p>是佛子說法。</p>
</div>
<div class='div-commentary'><p style="margin-left:1em">若能如是善用其心此則名為佛子說法。</p>
</div>
<div class='div-orig'><p>常柔和能忍。</p>
</div>
<div class='div-commentary'><p style="margin-left:1em">常常柔和善能含忍。</p>
</div>
<div class='div-orig'><p>慈悲於一切。</p>
</div>
<div class='div-commentary'><p style="margin-left:1em">於諸眾生起慈心故與之快樂起悲心故拔其苦惱。</p>
</div>
<div class='div-orig'><p>不生懈怠心。</p>
</div>
<div class='div-commentary'><p style="margin-left:1em">常勤為眾而不可生懈慢怠墮。</p>
</div>
<div class='div-orig'><p>十方大菩薩愍眾故行道。</p>
</div>
<div class='div-commentary'><p style="margin-left:1em">十方世界諸大菩薩愍眾生故行慈悲道。</p>
</div>
<div class='div-orig'><p>應生恭敬心是則我大師。</p>
</div>
<div class='div-commentary'><p style="margin-left:1em">應當生於恭敬之心此則是我傳法大師。</p>
</div>
<div class='div-orig'><p>於諸佛世尊生無上父想。</p>
</div>
<div class='div-commentary'><p style="margin-left:1em">於諸如來則起慈悲無上父想。</p>
</div>
<div class='div-orig'><p>破於憍慢心說法無障礙。</p>
</div>
<div class='div-commentary'><p style="margin-left:1em">破除一切憍傲慢心善說法要無障礙緣。</p>
</div>
<div class='div-orig'><p>第三法如是智者應守護。</p>
</div>
<div class='div-commentary'><p style="margin-left:1em">此第三種意安樂行其義如是諸有智者應當謹守常懷愛護。</p>
</div>
<div class='div-orig'><p>一心安樂行。</p>
</div>
<div class='div-commentary'><p style="margin-left:1em">齊一之心安樂妙行。</p>
</div>
<div class='div-orig'><p>無最眾所敬。</p>
</div>
<div class='div-commentary'><p style="margin-left:1em">常為一切無量大眾之所恭敬。</p>
<p style="margin-left:1em">△自此以去一段經文正當第四誓願安樂行。</p>
</div>
<div class='div-orig'><p>又文殊師利菩薩摩訶薩。</p>
</div>
<div class='div-commentary'><p style="margin-left:1em">佛告文殊有大道心成眾生者。</p>
</div>
<div class='div-orig'><p>於後末世法欲滅時。</p>
</div>
<div class='div-commentary'><p style="margin-left:1em">如來之法有正像末正像之世人淳易化唯末法時善根轉少難可化度故指此時弘經最難。</p>
</div>
<div class='div-orig'><p>有受持法華經者。</p>
</div>
<div class='div-commentary'><p style="margin-left:1em">有能持是法華經者。</p>
</div>
<div class='div-orig'><p>於在家出家人中生大慈心。</p>
</div>
<div class='div-commentary'><p style="margin-left:1em">當於在家善男信女出家僧尼眾人之中生於大慈與樂之心。</p>
</div>
<div class='div-orig'><p>於非菩薩人中生大悲心。</p>
</div>
<div class='div-commentary'><p style="margin-left:1em">於諸不修菩薩大行邪見之人應生大悲拔苦之心。</p>
</div>
<div class='div-orig'><p>應作是念。</p>
</div>
<div class='div-commentary'><p style="margin-left:1em">應當發心作是念言。</p>
</div>
<div class='div-orig'><p>如是之人則為大失。</p>
</div>
<div class='div-commentary'><p style="margin-left:1em">如斯不信大乘之人是大過失。</p>
</div>
<div class='div-orig'><p>如來方便隨宜說法。</p>
</div>
<div class='div-commentary'><p style="margin-left:1em">云何為失良由如來慈悲方便演說諸法。</p>
</div>
<div class='div-orig'><p>不聞不知不覺。</p>
</div>
<div class='div-commentary'><p style="margin-left:1em">不能聽聞不能了知不能省覺。</p>
</div>
<div class='div-orig'><p>不問不信不解。</p>
</div>
<div class='div-commentary'><p style="margin-left:1em">不能請問不能信受不能問解則是大失。</p>
</div>
<div class='div-orig'><p>其人雖不問不信不解是經。</p>
</div>
<div class='div-commentary'><p style="margin-left:1em">其人雖則於是妙經不能請問不能信解。</p>
</div>
<div class='div-orig'><p>我得阿耨多羅三藐三菩提時。</p>
</div>
<div class='div-commentary'><p style="margin-left:1em">我若悟得無上道時。</p>
</div>
<div class='div-orig'><p>隨在何地。</p>
</div>
<div class='div-commentary'><p style="margin-left:1em">隨其所處在何方所。</p>
</div>
<div class='div-orig'><p>以神通力智慧力。</p>
</div>
<div class='div-commentary'><p style="margin-left:1em">當以神通而行化誘以智慧力而為開導。</p>
</div>
<div class='div-orig'><p>引之令得住是法中。</p>
</div>
<div class='div-commentary'><p style="margin-left:1em">從應作是念至住是法中正是第四誓願度生安樂妙行以善誘之令得入法。</p>
</div>
<div class='div-orig'><p>文殊師利是菩薩摩訶薩。</p>
</div>
<div class='div-commentary'><p style="margin-left:1em">是修妙行道心眾生。</p>
</div>
<div class='div-orig'><p>於如來滅後有成就此第四法者。</p>
</div>
<div class='div-commentary'><p style="margin-left:1em">有成就此大慈悲心大誓願力第四一能安樂行者。</p>
</div>
<div class='div-orig'><p>說是法時無有過失。</p>
</div>
<div class='div-commentary'><p style="margin-left:1em">演說如是妙法華時無有一切不善過失。</p>
</div>
<div class='div-orig'><p>常為比丘比丘尼優婆塞優婆夷國王王子大臣人民婆羅門居士等。</p>
</div>
<div class='div-commentary'><p style="margin-left:1em">並如前解。</p>
</div>
<div class='div-orig'><p>供養恭敬尊重讚歎。</p>
</div>
<div class='div-commentary'><p style="margin-left:1em">由如法故願力深重智解又深所以諸人皆敬仰也。</p>
</div>
<div class='div-orig'><p>虗空諸天。</p>
</div>
<div class='div-commentary'><p style="margin-left:1em">虗空之中所有諸天。</p>
</div>
<div class='div-orig'><p>為聽法故亦常隨侍。</p>
</div>
<div class='div-commentary'><p style="margin-left:1em">為欲聽聞法音之故亦常晝夜隨逐侍衛。</p>
</div>
<div class='div-orig'><p>若在聚落城邑空閑林中。</p>
</div>
<div class='div-commentary'><p style="margin-left:1em">其說法人若在村聚或是郡邑空閑靜處山林之中。</p>
</div>
<div class='div-orig'><p>有人來欲難問者。</p>
</div>
<div class='div-commentary'><p style="margin-left:1em">有人來欲質難請問論法之者。</p>
</div>
<div class='div-orig'><p>諸天晝夜常為法故而衛護之。</p>
</div>
<div class='div-commentary'><p style="margin-left:1em">諸天面於佛前立誓護持正法有難說者故天護之。</p>
</div>
<div class='div-orig'><p>能令聽者皆得歡喜。</p>
</div>
<div class='div-commentary'><p style="margin-left:1em">能令聽聞法要之者皆得深妙法喜之樂。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">云何持經諸天擁護聞者歎喜得大法利。</p>
</div>
<div class='div-orig'><p>此經是一切過去未來現在諸佛神力所護故。</p>
</div>
<div class='div-commentary'><p style="margin-left:1em">典由經深妙十方三世一切諸佛以神通力之所護故。</p>
</div>
<div class='div-orig'><p>文殊師利是法華經。</p>
</div>
<div class='div-commentary'><p style="margin-left:1em">如是妙法大乘經。</p>
</div>
<div class='div-orig'><p>於無量國中乃至名字不可得聞。</p>
</div>
<div class='div-commentary'><p style="margin-left:1em">於餘無量國土之中乃至欲聞首題名字尚不可得。</p>
</div>
<div class='div-orig'><p>何況得見受持讀誦。</p>
</div>
<div class='div-commentary'><p style="margin-left:1em">何況親眼欲見是經心內受持口中讀誦。</p>
</div>
<div class='div-orig'><p>文殊師利譬如強力轉輪聖王。</p>
</div>
<div class='div-commentary'><p style="margin-left:1em">金輪王者王四天下有大威力強壓一切經舉輪王以況於佛有大威德攝化一切種種眾生。</p>
</div>
<div class='div-orig'><p>欲以威勢降伏諸國。</p>
</div>
<div class='div-commentary'><p style="margin-left:1em">王欲以勢降諸小國如佛現通降伏魔眾。</p>
</div>
<div class='div-orig'><p>而諸小王不順其命。</p>
</div>
<div class='div-commentary'><p style="margin-left:1em">小國不順輪王之命如諸異見不入正法。</p>
</div>
<div class='div-orig'><p>時轉輪王起種種兵而往討罰。</p>
</div>
<div class='div-commentary'><p style="margin-left:1em">兵之為義象馬步騎隱伏揚耀名色不同故云種種喻佛善巧或折或攝神通妙用愈出愈奇而人莫測。</p>
</div>
<div class='div-orig'><p>王見兵眾戰有功者即大歡喜隨功賞賜。</p>
</div>
<div class='div-commentary'><p style="margin-left:1em">王喜兵勝歡喜賜賞佛見弟子勤修正行隨其功力與方便果。</p>
</div>
<div class='div-orig'><p>或與田宅聚落城邑。</p>
</div>
<div class='div-commentary'><p style="margin-left:1em">田即三昧宅即智慧聚落即喻初二兩果邑即三果城即四果涅槃之樂。</p>
</div>
<div class='div-orig'><p>或與衣服嚴身之具。</p>
</div>
<div class='div-commentary'><p style="margin-left:1em">軍功勝者賜以章服紫袍金帶法戰勝者得服慚愧忍辱之衣得行養身助道之法。</p>
</div>
<div class='div-orig'><p>或與種種珍寶金銀琉璃硨磲碼碯珊瑚琥珀。</p>
</div>
<div class='div-commentary'><p style="margin-left:1em">或復賜與珍玩之具七寶妙物喻佛授彼有德行者七覺支寶。</p>
</div>
<div class='div-orig'><p>象馬車乘奴婢人民。</p>
</div>
<div class='div-commentary'><p style="margin-left:1em">軍功賜以鞍馬乘輿法將賜以象馬車乘即是二乘盡無生智奴婢即是神通功用人民即是有漏善法。</p>
</div>
<div class='div-orig'><p>唯髻中明珠不以與之。</p>
</div>
<div class='div-commentary'><p style="margin-left:1em">唯王頂髻一顆明珠不妄與人喻佛頂上甚深妙法是人乃付。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">有何所以不輕與人。</p>
</div>
<div class='div-orig'><p>獨王頂上有此一珠。</p>
</div>
<div class='div-commentary'><p style="margin-left:1em">獨王有者言其貴極喻一乘法唯佛獨知。</p>
</div>
<div class='div-orig'><p>若以與之。</p>
</div>
<div class='div-commentary'><p style="margin-left:1em">若輕與之。</p>
</div>
<div class='div-orig'><p>王諸眷屬必大驚怪。</p>
</div>
<div class='div-commentary'><p style="margin-left:1em">即三乘人自謂無分偶然賜之反生驚恠。</p>
</div>
<div class='div-orig'><p>文殊師利如來亦復如是。</p>
</div>
<div class='div-commentary'><p style="margin-left:1em">合輪王喻。</p>
</div>
<div class='div-orig'><p>以禪定智慧力。</p>
</div>
<div class='div-commentary'><p style="margin-left:1em">由禪定智慧二種道力。</p>
</div>
<div class='div-orig'><p>得法國土。</p>
</div>
<div class='div-commentary'><p style="margin-left:1em">得出世法無生國土。</p>
</div>
<div class='div-orig'><p>王於三界。</p>
</div>
<div class='div-commentary'><p style="margin-left:1em">統王三千大千世界。</p>
</div>
<div class='div-orig'><p>而諸魔王不肯順伏。</p>
</div>
<div class='div-commentary'><p style="margin-left:1em">諸魔王者內即心魔五陰煩惱及以死魔外則天魔居欲界頂行人修進道業將成震動魔宮故來相擾不肯順正而自調伏。</p>
</div>
<div class='div-orig'><p>如來賢聖諸將與之共戰。</p>
</div>
<div class='div-commentary'><p style="margin-left:1em">佛諸弟子於生死中與魔相戰。</p>
</div>
<div class='div-orig'><p>其有功者。</p>
</div>
<div class='div-commentary'><p style="margin-left:1em">於其中間有功勞者。</p>
</div>
<div class='div-orig'><p>心亦歡喜。</p>
</div>
<div class='div-commentary'><p style="margin-left:1em">佛心亦復與之助喜。</p>
</div>
<div class='div-orig'><p>於四眾中為說諸經。</p>
</div>
<div class='div-commentary'><p style="margin-left:1em">於僧尼士女四種眾中與之演說諸餘經典。</p>
</div>
<div class='div-orig'><p>令其心悅。</p>
</div>
<div class='div-commentary'><p style="margin-left:1em">令其聞之心生歡悅。</p>
</div>
<div class='div-orig'><p>賜以禪定解脫。</p>
</div>
<div class='div-commentary'><p style="margin-left:1em">四禪四定及八解脫。</p>
</div>
<div class='div-orig'><p>無漏根力。</p>
</div>
<div class='div-commentary'><p style="margin-left:1em">無漏智慧五根五力。</p>
</div>
<div class='div-orig'><p>諸法之財。</p>
</div>
<div class='div-commentary'><p style="margin-left:1em">即指三十七品名為出世解脫之財。</p>
</div>
<div class='div-orig'><p>又復賜與涅槃之城。</p>
</div>
<div class='div-commentary'><p style="margin-left:1em">得涅槃者能脫生死譬如大城可以禦敵。</p>
</div>
<div class='div-orig'><p>言得滅度。</p>
</div>
<div class='div-commentary'><p style="margin-left:1em">示言<span class='corr'>已</span>得出世寂滅。</p>
</div>
<div class='div-orig'><p>引導其心令皆歡喜。</p>
</div>
<div class='div-commentary'><p style="margin-left:1em">以斯方便誘引化導令皆聞之心得歡喜。</p>
</div>
<div class='div-orig'><p>而不為說是法華經。</p>
</div>
<div class='div-commentary'><p style="margin-left:1em">而獨不為說是法華。</p>
</div>
<div class='div-orig'><p>文殊師利如轉輪王。</p>
</div>
<div class='div-commentary'><p style="margin-left:1em">合如來喻。</p>
</div>
<div class='div-orig'><p>見諸兵眾有大功者心甚歡喜。</p>
</div>
<div class='div-commentary'><p style="margin-left:1em">如兵有功王心甚喜。</p>
</div>
<div class='div-orig'><p>以此難信之珠。</p>
</div>
<div class='div-commentary'><p style="margin-left:1em">以此頂上難信之法。</p>
</div>
<div class='div-orig'><p>久在髻中不妄與人。</p>
</div>
<div class='div-commentary'><p style="margin-left:1em">八萬四千法門名為頭髮此妙法者法中最勝如髻中珠四十餘年秘而不談名為久在為機未熟不敢說示。</p>
</div>
<div class='div-orig'><p>而今與之。</p>
</div>
<div class='div-commentary'><p style="margin-left:1em">而今靈山根器既淳正是其持覿面付與。</p>
</div>
<div class='div-orig'><p>如來亦復如是。</p>
</div>
<div class='div-commentary'><p style="margin-left:1em">如來說法隨機受道亦如輪王隨功賞賜。</p>
</div>
<div class='div-orig'><p>於三界中為大法王。</p>
</div>
<div class='div-commentary'><p style="margin-left:1em">為大乘教法中之王。</p>
</div>
<div class='div-orig'><p>以法教化一切眾生。</p>
</div>
<div class='div-commentary'><p style="margin-left:1em">以無漏法教化一切。</p>
</div>
<div class='div-orig'><p>見賢聖軍。</p>
</div>
<div class='div-commentary'><p style="margin-left:1em">見大小乘賢聖軍之。</p>
</div>
<div class='div-orig'><p>與五陰魔。</p>
</div>
<div class='div-commentary'><p style="margin-left:1em">色受想行識五者和聚假名為人被身心惱名曰陰魔。</p>
</div>
<div class='div-orig'><p>煩惱魔。</p>
</div>
<div class='div-commentary'><p style="margin-left:1em">即指一念無明煩惱或亂正性名之為魔。</p>
</div>
<div class='div-orig'><p>死魔共戰。</p>
</div>
<div class='div-commentary'><p style="margin-left:1em">人皆有死所不能免名之為魔修善却惡名共魔戰。</p>
</div>
<div class='div-orig'><p>有大功勳。</p>
</div>
<div class='div-commentary'><p style="margin-left:1em">戰退諸魔有大功勳。</p>
</div>
<div class='div-orig'><p>滅三毒出三界破魔網。</p>
</div>
<div class='div-commentary'><p style="margin-left:1em">羅漢之人滅盡三毒得出三界不為界繫之所羈縻名破魔網。</p>
</div>
<div class='div-orig'><p>爾時如來亦大歡喜。</p>
</div>
<div class='div-commentary'><p style="margin-left:1em">如來見諸修道之者得出三界亦大喜悅。</p>
</div>
<div class='div-orig'><p>此法華經能令眾生至一切智。</p>
</div>
<div class='div-commentary'><p style="margin-left:1em">此之妙經能令修者至於一切如來智地。</p>
</div>
<div class='div-orig'><p>一切世間多怨難信。</p>
</div>
<div class='div-commentary'><p style="margin-left:1em">世間之人多所怨惡難得信受。</p>
</div>
<div class='div-orig'><p>先所未說。</p>
</div>
<div class='div-commentary'><p style="margin-left:1em">先為難信所以未說。</p>
</div>
<div class='div-orig'><p>而今說之。</p>
</div>
<div class='div-commentary'><p style="margin-left:1em">今因信及所以說之。</p>
</div>
<div class='div-orig'><p>文殊師利此法華經是諸如來第一之說。</p>
</div>
<div class='div-commentary'><p style="margin-left:1em">此經微妙乃是諸佛第一法門。</p>
</div>
<div class='div-orig'><p>於諸說中最為甚深。</p>
</div>
<div class='div-commentary'><p style="margin-left:1em">於諸所說經典之中此經最為甚深難解。</p>
</div>
<div class='div-orig'><p>末後賜與。</p>
</div>
<div class='div-commentary'><p style="margin-left:1em">末後靈山為開三乘同入佛性遂乃賜之。</p>
</div>
<div class='div-orig'><p>如彼強力之王。</p>
</div>
<div class='div-commentary'><p style="margin-left:1em">如彼強力轉輪聖王。</p>
</div>
<div class='div-orig'><p>久護明珠。</p>
</div>
<div class='div-commentary'><p style="margin-left:1em">久護頂髻所有明珠。</p>
</div>
<div class='div-orig'><p>今乃與之。</p>
</div>
<div class='div-commentary'><p style="margin-left:1em">今因極太不賞之功乃賜與之。</p>
</div>
<div class='div-orig'><p>文殊師利此法華經諸佛如來秘密之藏。</p>
</div>
<div class='div-commentary'><p style="margin-left:1em">久默斯要不務速說名秘密藏今乃分明為眾而說即是顯露。</p>
</div>
<div class='div-orig'><p>於諸經中最在其上。</p>
</div>
<div class='div-commentary'><p style="margin-left:1em">諸經之中各有果位如諸小王此法華經統攝一切如轉輪王。</p>
</div>
<div class='div-orig'><p>長夜守護不妄宣說。</p>
</div>
<div class='div-commentary'><p style="margin-left:1em">於諸眾生無明長夜深心守護不敢妄說。</p>
</div>
<div class='div-orig'><p>始於今日乃與汝等而敷演之。</p>
</div>
<div class='div-commentary'><p style="margin-left:1em">始於末後靈山會上知時舉要與汝等說。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">佛欲重宣誓願安樂甚深之義而作偈說。</p>
</div>
<div class='div-orig'><p>常行忍辱哀愍一切。</p>
</div>
<div class='div-commentary'><p style="margin-left:1em">常行安忍耐於耻辱哀愍一切世間眾生。</p>
</div>
<div class='div-orig'><p>乃能演說佛所讚經。</p>
</div>
<div class='div-commentary'><p style="margin-left:1em">如是之人乃能末世演說佛讚妙法華經。</p>
</div>
<div class='div-orig'><p>後末世時持此經者。</p>
</div>
<div class='div-commentary'><p style="margin-left:1em">末世持此法華經者。</p>
</div>
<div class='div-orig'><p>於家出家及非菩薩。</p>
</div>
<div class='div-commentary'><p style="margin-left:1em">於在家人及出家者乃至非是學教菩薩。</p>
</div>
<div class='div-orig'><p>應生慈悲。</p>
</div>
<div class='div-commentary'><p style="margin-left:1em">於是等人當生愍恤。</p>
</div>
<div class='div-orig'><p>斯等不聞不信是經則為大失。</p>
</div>
<div class='div-commentary'><p style="margin-left:1em">於此妙經不能從師聞問信解則是大失。</p>
</div>
<div class='div-orig'><p>我得佛道。</p>
</div>
<div class='div-commentary'><p style="margin-left:1em">我若得明無上佛道。</p>
</div>
<div class='div-orig'><p>以諸方便為說此法。</p>
</div>
<div class='div-commentary'><p style="margin-left:1em">以諸所應善巧方便為說此之甚深妙法。</p>
</div>
<div class='div-orig'><p>令住其中。</p>
</div>
<div class='div-commentary'><p style="margin-left:1em">令彼聞者住於法中。</p>
</div>
<div class='div-orig'><p>譬如強力轉輪之王兵戰有功賞賜諸物。</p>
</div>
<div class='div-commentary'><p style="margin-left:1em">王見兵勝稱功而賞。</p>
</div>
<div class='div-orig'><p>象馬車乘嚴身之具及諸田宅聚落城邑或與衣服種種珍寶奴婢財物歡喜賜與。</p>
</div>
<div class='div-commentary'><p style="margin-left:1em">一一如前表對釋說。</p>
</div>
<div class='div-orig'><p>如有勇健能為難事。</p>
</div>
<div class='div-commentary'><p style="margin-left:1em">如有傑出勇健之人起三界者。</p>
</div>
<div class='div-orig'><p>王解髻中明珠賜之。</p>
</div>
<div class='div-commentary'><p style="margin-left:1em">佛開頂上圓融智寶而賜與之。</p>
</div>
<div class='div-orig'><p>如來亦爾。</p>
</div>
<div class='div-commentary'><p style="margin-left:1em">如輪王也。</p>
</div>
<div class='div-orig'><p>為諸法王忍辱大力智慧寶藏。</p>
</div>
<div class='div-commentary'><p style="margin-left:1em">佛為法王有大忍力具足智慧功德寶藏。</p>
</div>
<div class='div-orig'><p>以大慈悲如法化世。</p>
</div>
<div class='div-commentary'><p style="margin-left:1em">如諸佛說佛亦隨行誘化一切故云如法。</p>
</div>
<div class='div-orig'><p>見一切人受諸苦惱欲求解脫。</p>
</div>
<div class='div-commentary'><p style="margin-left:1em">見世上人受諸一切愁憂苦惱欲求清淨自在解脫。</p>
</div>
<div class='div-orig'><p>與諸魔戰。</p>
</div>
<div class='div-commentary'><p style="margin-left:1em">與諸四魔之所鑿戰。</p>
</div>
<div class='div-orig'><p>為是眾生說種種法。</p>
</div>
<div class='div-commentary'><p style="margin-left:1em">三乘教。</p>
</div>
<div class='div-orig'><p>以大方便說此諸經。</p>
</div>
<div class='div-commentary'><p style="margin-left:1em">佛以大悲善巧方便為諸眾等說此諸經。</p>
</div>
<div class='div-orig'><p>既知眾生得其力<span class='corr'>已</span>。</p>
</div>
<div class='div-commentary'><p style="margin-left:1em"><span class='corr'>已</span>知眾生於方便法得修行力。</p>
</div>
<div class='div-orig'><p>末後乃為說是法華。</p>
</div>
<div class='div-commentary'><p style="margin-left:1em">待機熟<span class='corr'>已</span>末後說妙。</p>
</div>
<div class='div-orig'><p>如王解髻明珠與之。</p>
</div>
<div class='div-commentary'><p style="margin-left:1em">賞極功也。</p>
</div>
<div class='div-orig'><p>此經為尊眾經中上。</p>
</div>
<div class='div-commentary'><p style="margin-left:1em">於眾經中此經最上。</p>
</div>
<div class='div-orig'><p>我常守護不妄開示。</p>
</div>
<div class='div-commentary'><p style="margin-left:1em">佛常秘護不輕示人。</p>
</div>
<div class='div-orig'><p>今正是時為汝等說。</p>
</div>
<div class='div-commentary'><p style="margin-left:1em">今日正是開示之時故為汝說。</p>
</div>
<div class='div-orig'><p>我滅度後求佛道者。</p>
</div>
<div class='div-commentary'><p style="margin-left:1em">佛滅末世欲求成就佛之道者。</p>
</div>
<div class='div-orig'><p>欲得安隱演說斯經。</p>
</div>
<div class='div-commentary'><p style="margin-left:1em">欲得常時身心安隱演說此經。</p>
</div>
<div class='div-orig'><p>應當親近如是四法。</p>
</div>
<div class='div-commentary'><p style="margin-left:1em">即四安樂。</p>
</div>
<div class='div-orig'><p>讀是經者常無憂惱。</p>
</div>
<div class='div-commentary'><p style="margin-left:1em">心安隱也。</p>
</div>
<div class='div-orig'><p>又無病痛。</p>
</div>
<div class='div-commentary'><p style="margin-left:1em">身安隱也。</p>
</div>
<div class='div-orig'><p>顏色鮮白。</p>
</div>
<div class='div-commentary'><p style="margin-left:1em">不醜黑也此因經力除現惡報。</p>
</div>
<div class='div-orig'><p>不生貧窮卑賤醜陋。</p>
</div>
<div class='div-commentary'><p style="margin-left:1em">未來之世常生勝處不受貧窮卑陋之事此因經力除來報也。</p>
</div>
<div class='div-orig'><p>眾生樂見如慕賢聖。</p>
</div>
<div class='div-commentary'><p style="margin-left:1em">一切眾生願欲見之心生敬慕如見賢聖。</p>
</div>
<div class='div-orig'><p>天諸童子以為給使。</p>
</div>
<div class='div-commentary'><p style="margin-left:1em">童真天仙而來給侍此之四句轉貧愛障成富足也。</p>
</div>
<div class='div-orig'><p>刀杖不加毒不能害。</p>
</div>
<div class='div-commentary'><p style="margin-left:1em">刀杖之屬不臨其身一切諸毒不能為害。</p>
</div>
<div class='div-orig'><p>若人惡罵口則閉塞。</p>
</div>
<div class='div-commentary'><p style="margin-left:1em">若人欲加罵詈之時口自閉塞。</p>
</div>
<div class='div-orig'><p>遊行無畏如師子王。</p>
</div>
<div class='div-commentary'><p style="margin-left:1em">遊行出間無所畏忌猶如獸王大威猛者此之六句轉瞋恚障成安樂也。</p>
</div>
<div class='div-orig'><p>智慧光明如日之照。</p>
</div>
<div class='div-commentary'><p style="margin-left:1em">智慧明了其光普照如日當空罄無側影此之二句轉愚癡障成智慧也。</p>
<p style="margin-left:1em">△自從此去直至品末說一大夢是轉煩惱即成菩提。</p>
</div>
<div class='div-orig'><p>若於夢中但見妙事。</p>
</div>
<div class='div-commentary'><p style="margin-left:1em">善惡之境唯心所現以修善故心無惡想若感夢時其相亦善但見佛法勝妙之事其事云何如次下列。</p>
<p style="margin-left:1em">△初夢信位。</p>
</div>
<div class='div-orig'><p>見諸如來坐師子座諸比丘眾圍繞說法。</p>
</div>
<div class='div-commentary'><p style="margin-left:1em">心存佛國勝境冥現見佛及眾又聞說法此是心神靈悟所染暫得如是非為聖證。</p>
</div>
<div class='div-orig'><p>又見龍神阿脩羅等數如恒沙恭敬合掌。</p>
</div>
<div class='div-commentary'><p style="margin-left:1em">又見眾集恭敬於<span class='corr'>己</span>。</p>
</div>
<div class='div-orig'><p>自見其身而為說法。</p>
</div>
<div class='div-commentary'><p style="margin-left:1em">見<span class='corr'>已</span>為眾而說諸法此是夢入十信位也。</p>
<p style="margin-left:1em">△二夢十住。</p>
</div>
<div class='div-orig'><p>又見諸佛身相金色。</p>
</div>
<div class='div-commentary'><p style="margin-left:1em">前雖見佛未甚精明今見佛相作紫金色身輪應世也。</p>
</div>
<div class='div-orig'><p>放無量光照於一切。</p>
</div>
<div class='div-commentary'><p style="margin-left:1em">放光表智即意輪鑑機也。</p>
</div>
<div class='div-orig'><p>以梵音聲演說諸法。</p>
</div>
<div class='div-commentary'><p style="margin-left:1em">以淨妙音說方便教口輪說法也。</p>
</div>
<div class='div-orig'><p>佛為四眾說無上法。</p>
</div>
<div class='div-commentary'><p style="margin-left:1em">又見如來為四眾說無上道者即如實相一佛乘法無上道教。</p>
</div>
<div class='div-orig'><p>見身處中合掌讚佛。</p>
</div>
<div class='div-commentary'><p style="margin-left:1em">自見其身處大眾中恭敬合掌說偈讚佛覩相生善也。</p>
</div>
<div class='div-orig'><p>聞法歡喜而為供養。</p>
</div>
<div class='div-commentary'><p style="margin-left:1em">聞佛為說一切之法心得歡喜而興供養精義入神也。</p>
</div>
<div class='div-orig'><p>得陀羅尼證不退智。</p>
</div>
<div class='div-commentary'><p style="margin-left:1em">得總持門證智不退法眼清淨也。</p>
</div>
<div class='div-orig'><p>佛知其心深入佛道。</p>
</div>
<div class='div-commentary'><p style="margin-left:1em">佛他心通知<span class='corr'>已</span>深入一佛乘道。</p>
</div>
<div class='div-orig'><p>即為授記成最正覺。</p>
</div>
<div class='div-commentary'><p style="margin-left:1em">夢佛與授無上道記。</p>
</div>
<div class='div-orig'><p>汝善男子當於來世得無量智佛之大道。</p>
</div>
<div class='div-commentary'><p style="margin-left:1em">記於來世得佛智慧成無上道正報勝也。</p>
</div>
<div class='div-orig'><p>國土嚴淨廣大無比。</p>
</div>
<div class='div-commentary'><p style="margin-left:1em">所應之土廣大淨妙依報勝也。</p>
</div>
<div class='div-orig'><p>亦有四眾合掌聽法。</p>
</div>
<div class='div-commentary'><p style="margin-left:1em">化法流行徒眾多也此上八句即夢佛為授記之辭夢成正覺從又見諸佛至合掌聽法總二十六句此表夢入十住位也。</p>
<p style="margin-left:1em">△三夢十行。</p>
</div>
<div class='div-orig'><p>又見自身在山林中修習善法。</p>
</div>
<div class='div-commentary'><p style="margin-left:1em">法雖本有非修不證在山林中樂寂淨也修習善法勤正行也此表夢入十行位也。</p>
<p style="margin-left:1em">△四夢十向。</p>
</div>
<div class='div-orig'><p>證諸實相。</p>
</div>
<div class='div-commentary'><p style="margin-left:1em">因修獲證悟實相理此表夢入十向位也。</p>
<p style="margin-left:1em">△五夢十地。</p>
</div>
<div class='div-orig'><p>深入禪定見十方佛。</p>
</div>
<div class='div-commentary'><p style="margin-left:1em">入於深禪定中見佛此表夢入十聖位也。</p>
</div>
<div class='div-orig'><p>諸佛身金色百福相莊嚴。</p>
</div>
<div class='div-commentary'><p style="margin-left:1em">見諸佛身作紫金色百福相好以為莊嚴。</p>
</div>
<div class='div-orig'><p>聞法為人說。</p>
</div>
<div class='div-commentary'><p style="margin-left:1em">從佛得聞微妙之法自見其身為他演說。</p>
</div>
<div class='div-orig'><p>常有是好夢。</p>
</div>
<div class='div-commentary'><p style="margin-left:1em">若人修此安樂行者常有如是善好之夢前云若於夢中但見妙事此是標起從見諸如來至十方佛此釋妙事今此四句結示所夢五十位事不言等覺者攝十地中或可修即等覺證即妙覺也此下夢見八相成道。</p>
</div>
<div class='div-orig'><p>又夢作國王捨宮殿眷屬及上妙五欲。</p>
</div>
<div class='div-commentary'><p style="margin-left:1em">雖為國王一切棄捨樂出家也。</p>
</div>
<div class='div-orig'><p>行詣於道場在菩提樹下而處師子座。</p>
</div>
<div class='div-commentary'><p style="margin-left:1em">行至道場樹下安座修聖道也。</p>
</div>
<div class='div-orig'><p>求道過七日得諸佛之智。</p>
</div>
<div class='div-commentary'><p style="margin-left:1em">求道七日得佛智慧證妙果也。</p>
</div>
<div class='div-orig'><p>成無上道<span class='corr'>已</span>起而轉法輪為四眾說法。</p>
</div>
<div class='div-commentary'><p style="margin-left:1em">從定而起為眾說法轉法輪也。</p>
</div>
<div class='div-orig'><p>經千萬億劫說無漏妙法。</p>
</div>
<div class='div-commentary'><p style="margin-left:1em">夢經許久常說妙法。</p>
</div>
<div class='div-orig'><p>度無量眾生。</p>
</div>
<div class='div-commentary'><p style="margin-left:1em">夢度生也。</p>
</div>
<div class='div-orig'><p>後當入涅槃如煙盡燈滅。</p>
</div>
<div class='div-commentary'><p style="margin-left:1em">度眾事畢後入涅槃如油煙盡燈光即滅此表夢入般涅槃也。</p>
<p style="margin-left:1em">△後四句彰功益。</p>
</div>
<div class='div-orig'><p>若後惡世中說是第一法。</p>
</div>
<div class='div-commentary'><p style="margin-left:1em">若使滅後末世之中能說如是第一之法。</p>
</div>
<div class='div-orig'><p>是人得大利如上諸功德。</p>
</div>
<div class='div-commentary'><p style="margin-left:1em">是說法人當得最妙廣大利益如上所說不可思議甚深功德。</p>
</div></div>
<div class='div-other'><a id='mulu25' />
<div class='div-orig'><p>妙法蓮華經從地涌出品第十五</p>
</div>
<div class='div-commentary'><p style="margin-left:1em">靈山說妙他方遠聞諸菩薩眾其數眾多過如八箇恒河沙數聞釋迦說弘經福大願於此土發誓傳通佛即止云不須汝等此世界中我所化者自有無數諸菩薩等能護是經作此語時下方舊住大菩薩眾即時聞得皆從地涌。</p>
</div>
<div class='div-orig'><p>爾時他方國土諸來菩薩摩訶薩。</p>
</div>
<div class='div-commentary'><p style="margin-left:1em">從他方國來聽法者。</p>
</div>
<div class='div-orig'><p>過八恒河沙數。</p>
</div>
<div class='div-commentary'><p style="margin-left:1em">言眾多也。</p>
</div>
<div class='div-orig'><p>於大眾中起立合掌作禮而白佛言。</p>
</div>
<div class='div-commentary'><p style="margin-left:1em">將欲請委起身具儀而白佛也。</p>
</div>
<div class='div-orig'><p>世尊若聽我等。</p>
</div>
<div class='div-commentary'><p style="margin-left:1em">由諸菩薩從餘佛土來至此方故求聽許。</p>
</div>
<div class='div-orig'><p>於佛滅後在此娑婆世界。</p>
</div>
<div class='div-commentary'><p style="margin-left:1em">於釋迦佛滅後惡世在此娑婆界。</p>
</div>
<div class='div-orig'><p>勤加精進。</p>
</div>
<div class='div-commentary'><p style="margin-left:1em">勤力加功精心進行。</p>
</div>
<div class='div-orig'><p>護持讀誦書寫供養是經典者。</p>
</div>
<div class='div-commentary'><p style="margin-left:1em">守護受持讀誦書寫敬心供養法華經者。</p>
</div>
<div class='div-orig'><p>當於此土而廣說之。</p>
</div>
<div class='div-commentary'><p style="margin-left:1em">我當於此娑婆國土廣為大眾而演說之。</p>
</div>
<div class='div-orig'><p>爾時佛告諸菩薩摩訶薩眾。</p>
</div>
<div class='div-commentary'><p style="margin-left:1em">因菩薩請佛故語之。</p>
</div>
<div class='div-orig'><p>止善男子不須汝等護持此經。</p>
</div>
<div class='div-commentary'><p style="margin-left:1em">令止此事不必煩汝。</p>
</div>
<div class='div-orig'><p>所以者何我娑婆世界。</p>
</div>
<div class='div-commentary'><p style="margin-left:1em">何故不勞我此世界。</p>
</div>
<div class='div-orig'><p>自有六萬恒河沙等菩薩摩訶薩。</p>
</div>
<div class='div-commentary'><p style="margin-left:1em">上首弟子自有許多。</p>
</div>
<div class='div-orig'><p>一一菩薩各有六萬恒河沙眷屬。</p>
</div>
<div class='div-commentary'><p style="margin-left:1em">各人所化眷屬之眾亦各許多。</p>
</div>
<div class='div-orig'><p>是諸人等能於我滅後護持讀誦廣說此經。</p>
</div>
<div class='div-commentary'><p style="margin-left:1em">言我此眾能任其責。</p>
</div>
<div class='div-orig'><p>佛說是時。</p>
</div>
<div class='div-commentary'><p style="margin-left:1em">釋迦如來作是說時。</p>
</div>
<div class='div-orig'><p>娑婆世界三千大千國土地皆震裂。</p>
</div>
<div class='div-commentary'><p style="margin-left:1em">佛神力故感動他境振動地裂。</p>
</div>
<div class='div-orig'><p>而於其中有無量千萬億菩薩摩訶薩同時涌出。</p>
</div>
<div class='div-commentary'><p style="margin-left:1em">下方空中諸菩薩眾聞佛語故從彼發來。</p>
</div>
<div class='div-orig'><p>是諸菩薩身皆金色三十二相無量光明。</p>
</div>
<div class='div-commentary'><p style="margin-left:1em">身紫金色相好具足光明無量皆大菩薩。</p>
</div>
<div class='div-orig'><p>先盡在娑婆世界之下。</p>
</div>
<div class='div-commentary'><p style="margin-left:1em">光明經云如此大地厚十六萬八千由旬今言此下即空輪也。</p>
</div>
<div class='div-orig'><p>此界虗空中住。</p>
</div>
<div class='div-commentary'><p style="margin-left:1em">住虗空者不屬彼此表住中道大涅槃空。</p>
</div>
<div class='div-orig'><p>是諸菩薩聞釋迦牟尼佛所說音聲從下發來。</p>
</div>
<div class='div-commentary'><p style="margin-left:1em">因師之命所以來也。</p>
</div>
<div class='div-orig'><p>一一菩薩皆是大眾唱導之首。</p>
</div>
<div class='div-commentary'><p style="margin-left:1em">言是上首大菩薩也。</p>
</div>
<div class='div-orig'><p>各將六萬恒河沙等眷屬。</p>
</div>
<div class='div-commentary'><p style="margin-left:1em">言六萬者即表六度一一度中有如是等眷屬之行。</p>
</div>
<div class='div-orig'><p>況將五萬四萬三萬二萬一萬恒河沙等眷屬者。</p>
</div>
<div class='div-commentary'><p style="margin-left:1em">若表法者五即五眼四即四諦三即三學二即定慧一即一道清淨。</p>
</div>
<div class='div-orig'><p>況復乃至一恒河沙半恒河沙四分之一乃至千萬億那由他分之一。</p>
</div>
<div class='div-commentary'><p style="margin-left:1em">從多至少次第減來。</p>
</div>
<div class='div-orig'><p>況復千萬億那由他眷屬況復億萬眷屬況復千萬百萬乃至一萬況復一千一百乃至一十況復將五四三二一弟子者。</p>
</div>
<div class='div-commentary'><p style="margin-left:1em">從前次第減損那由他為億為萬為千為百為十至於五四三二一次第說眷屬從多至少。</p>
</div>
<div class='div-orig'><p>況復單<span class='corr'>己</span>樂遠離行。</p>
</div>
<div class='div-commentary'><p style="margin-left:1em">言諸來者所帶眷屬或多或少或有獨住樂於寂靜不畜眾者。</p>
</div>
<div class='div-orig'><p>如是等比。</p>
</div>
<div class='div-commentary'><p style="margin-left:1em">以如上等次第相比並。</p>
</div>
<div class='div-orig'><p>無量無邊。</p>
</div>
<div class='div-commentary'><p style="margin-left:1em">無有數量無有邊際。</p>
</div>
<div class='div-orig'><p>筭數譬喻所不能知。</p>
</div>
<div class='div-commentary'><p style="margin-left:1em">以數筭計以物譬喻無能知者。</p>
</div>
<div class='div-orig'><p>是諸菩薩從地出<span class='corr'>已</span>。</p>
</div>
<div class='div-commentary'><p style="margin-left:1em">從下方中地裂出<span class='corr'>已</span>。</p>
</div>
<div class='div-orig'><p>各詣虗空七寶妙塔。</p>
</div>
<div class='div-commentary'><p style="margin-left:1em">多寶佛塔住在空中菩薩遠來欲見佛故故皆詣空七寶塔所。</p>
</div>
<div class='div-orig'><p>多寶如來釋迦牟尼佛所。</p>
</div>
<div class='div-commentary'><p style="margin-left:1em">見二世尊。</p>
</div>
<div class='div-orig'><p>到<span class='corr'>已</span>向二世尊頭面禮足。</p>
</div>
<div class='div-commentary'><p style="margin-left:1em">來即詣見見<span class='corr'>已</span>作禮。</p>
</div>
<div class='div-orig'><p>及至諸寶樹下師子座上佛所亦皆作禮。</p>
</div>
<div class='div-commentary'><p style="margin-left:1em">以次巡禮。</p>
</div>
<div class='div-orig'><p>右遶三匝合掌恭敬。</p>
</div>
<div class='div-commentary'><p style="margin-left:1em">禮<span class='corr'>已</span>遶旋表敬儀也。</p>
</div>
<div class='div-orig'><p>以諸菩薩種種讚法而以讚歎。</p>
</div>
<div class='div-commentary'><p style="margin-left:1em">用諸菩薩常途種種讚佛之偈以讚於佛。</p>
</div>
<div class='div-orig'><p>住在一面。</p>
</div>
<div class='div-commentary'><p style="margin-left:1em">既行禮<span class='corr'>已</span>在一面立。</p>
</div>
<div class='div-orig'><p>忻樂瞻仰於二世尊。</p>
</div>
<div class='div-commentary'><p style="margin-left:1em">忻喜愛樂瞻視仰慕釋迦多寶。</p>
</div>
<div class='div-orig'><p>是諸菩薩摩訶薩從初涌出。</p>
</div>
<div class='div-commentary'><p style="margin-left:1em">自從始初地中涌出。</p>
</div>
<div class='div-orig'><p>以諸菩薩種種讚法而讚於佛。</p>
</div>
<div class='div-commentary'><p style="margin-left:1em">讚二世尊。</p>
</div>
<div class='div-orig'><p>如是時間經五十小劫。</p>
</div>
<div class='div-commentary'><p style="margin-left:1em">經是許時。</p>
</div>
<div class='div-orig'><p>是時釋迦牟尼佛默然而坐。</p>
</div>
<div class='div-commentary'><p style="margin-left:1em">世尊默然端坐受讚。</p>
</div>
<div class='div-orig'><p>及諸四眾亦皆默然五十小劫。</p>
</div>
<div class='div-commentary'><p style="margin-left:1em">時會集眾亦皆默然。</p>
</div>
<div class='div-orig'><p>佛神力故。</p>
</div>
<div class='div-commentary'><p style="margin-left:1em">以佛所證神通力故。</p>
</div>
<div class='div-orig'><p>令諸大眾謂如半日。</p>
</div>
<div class='div-commentary'><p style="margin-left:1em">曉解之者即短而長見半日事如五十劫不了之者即長而短見五十劫如半日事。</p>
</div>
<div class='div-orig'><p>爾時四眾亦以佛神力故。</p>
</div>
<div class='div-commentary'><p style="margin-left:1em">時會四眾亦因佛力。</p>
</div>
<div class='div-orig'><p>見諸菩薩徧滿無量百千萬億國土虗空。</p>
</div>
<div class='div-commentary'><p style="margin-left:1em">見於所來諸菩薩眾徧滿他境無量國土虗空之中。</p>
</div>
<div class='div-orig'><p>是菩薩眾中有四導師。</p>
</div>
<div class='div-commentary'><p style="margin-left:1em">是來菩薩大眾之中有四上首唱導之師。</p>
</div>
<div class='div-orig'><p>一名上行。</p>
</div>
<div class='div-commentary'><p style="margin-left:1em">功行殊勝最為上故。</p>
</div>
<div class='div-orig'><p>二名無邊行。</p>
</div>
<div class='div-commentary'><p style="margin-left:1em">具足無邊清淨妙行。</p>
</div>
<div class='div-orig'><p>三名淨行。</p>
</div>
<div class='div-commentary'><p style="margin-left:1em">具足修習白淨之行。</p>
</div>
<div class='div-orig'><p>四名安立行。</p>
</div>
<div class='div-commentary'><p style="margin-left:1em">安住寂滅成立梵行。</p>
</div>
<div class='div-orig'><p>是四菩薩於其眾中最為上首唱導之師。</p>
</div>
<div class='div-commentary'><p style="margin-left:1em">作唱引導為眾之師。</p>
</div>
<div class='div-orig'><p>在大眾前各共合掌觀釋迦牟尼佛而問訊言。</p>
</div>
<div class='div-commentary'><p style="margin-left:1em">出眾合掌觀佛問訊而作是言。</p>
</div>
<div class='div-orig'><p>世尊少病少惱安樂行不。</p>
</div>
<div class='div-commentary'><p style="margin-left:1em">稱言世尊少疾病不少憂惱不於四儀中常得安樂行正道不。</p>
</div>
<div class='div-orig'><p>所應度者受教易不。</p>
</div>
<div class='div-commentary'><p style="margin-left:1em">所可度眾易受教不。</p>
</div>
<div class='div-orig'><p>不令世尊生疲勞耶。</p>
</div>
<div class='div-commentary'><p style="margin-left:1em">機易受化師則不勞此約如來應化之身同於人世故以世情而致問訊若據真身初無逆順。</p>
</div>
<div class='div-orig'><p>爾時四大菩薩而說偈言世尊安樂少病少惱。</p>
</div>
<div class='div-commentary'><p style="margin-left:1em">安樂病惱相持為言安則不病樂則不惱。</p>
</div>
<div class='div-orig'><p>教化眾生得無疲倦。</p>
</div>
<div class='div-commentary'><p style="margin-left:1em">於世眾生易得行化無有疲勞。</p>
</div>
<div class='div-orig'><p>又諸眾生受化易不。</p>
</div>
<div class='div-commentary'><p style="margin-left:1em">又所化眾易受教不。</p>
</div>
<div class='div-orig'><p>不令世尊生疲勞耶。</p>
</div>
<div class='div-commentary'><p style="margin-left:1em">此乃菩薩遊化十方禮事諸佛問訊之儀。</p>
</div>
<div class='div-orig'><p>爾時世尊於諸菩薩大眾中而作是言。</p>
</div>
<div class='div-commentary'><p style="margin-left:1em">此三句是阿難敘。</p>
</div>
<div class='div-orig'><p>如是如是。</p>
</div>
<div class='div-commentary'><p style="margin-left:1em">世尊答云一一皆如汝之所問。</p>
</div>
<div class='div-orig'><p>諸善男子。</p>
</div>
<div class='div-commentary'><p style="margin-left:1em">告諸菩薩。</p>
</div>
<div class='div-orig'><p>如來安樂少病少惱。</p>
</div>
<div class='div-commentary'><p style="margin-left:1em">身心俱安。</p>
</div>
<div class='div-orig'><p>諸眾生等易可化度。</p>
</div>
<div class='div-commentary'><p style="margin-left:1em">度生甚易。</p>
</div>
<div class='div-orig'><p>無有疲勞。</p>
</div>
<div class='div-commentary'><p style="margin-left:1em">亦無疲倦。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">云何易度無有疲勞。</p>
</div>
<div class='div-orig'><p>是諸眾生世世<span class='corr'>已</span>來常受我化。</p>
</div>
<div class='div-commentary'><p style="margin-left:1em">由其眾生易受化意由此人等久受我化。</p>
</div>
<div class='div-orig'><p>亦於過去諸佛恭敬尊重種諸善根。</p>
</div>
<div class='div-commentary'><p style="margin-left:1em">又因久於過去佛所恭敬尊重種善根故。</p>
</div>
<div class='div-orig'><p>此諸眾生始見我身。</p>
</div>
<div class='div-commentary'><p style="margin-left:1em">諸大根者始於寂場得見世尊華嚴座席。</p>
</div>
<div class='div-orig'><p>聞我所說即皆信受入如來慧。</p>
</div>
<div class='div-commentary'><p style="margin-left:1em">如十住十行十向十地及以等覺四十一位法身大士聞法信解入佛智慧。</p>
</div>
<div class='div-orig'><p>除先修習學小乘者。</p>
</div>
<div class='div-commentary'><p style="margin-left:1em">唯除最先不解華嚴習小乘者。</p>
</div>
<div class='div-orig'><p>如是之人。</p>
</div>
<div class='div-commentary'><p style="margin-left:1em">如是習小鈍根之人。</p>
</div>
<div class='div-orig'><p>我今亦令得聞是經入於佛慧。</p>
</div>
<div class='div-commentary'><p style="margin-left:1em">為鈍根故須開方便為說三乘俟根利<span class='corr'>已</span>乃為說圓亦同華嚴令入佛慧。</p>
</div>
<div class='div-orig'><p>爾時諸大菩薩而說偈言。</p>
</div>
<div class='div-commentary'><p style="margin-left:1em">時諸菩薩聞佛所說善巧方便利根鈍根等令入於佛之智慧故以偈讚。</p>
</div>
<div class='div-orig'><p>善哉善哉。</p>
</div>
<div class='div-commentary'><p style="margin-left:1em">重言善哉美其至德。</p>
</div>
<div class='div-orig'><p>大雄世尊。</p>
</div>
<div class='div-commentary'><p style="margin-left:1em">有大雄猛萬德世尊。</p>
</div>
<div class='div-orig'><p>諸眾生等易可化度。</p>
</div>
<div class='div-commentary'><p style="margin-left:1em">上根之人極其易化不俟多方便中下之根方便度脫後易入圓。</p>
</div>
<div class='div-orig'><p>能問諸佛甚深智慧。</p>
</div>
<div class='div-commentary'><p style="margin-left:1em">華嚴會上如諸菩薩法華會上如舍利弗。</p>
</div>
<div class='div-orig'><p>聞<span class='corr'>已</span>信解我等隨喜。</p>
</div>
<div class='div-commentary'><p style="margin-left:1em">聞如來說能信能受能解能行我等菩薩亦皆隨喜。</p>
</div>
<div class='div-orig'><p>於時世尊讚嘆上首諸大菩薩。</p>
</div>
<div class='div-commentary'><p style="margin-left:1em">四導師讚。</p>
</div>
<div class='div-orig'><p>善哉善哉。</p>
</div>
<div class='div-commentary'><p style="margin-left:1em">先如讚美後述其事。</p>
</div>
<div class='div-orig'><p>善男子汝等能於如來發隨喜心。</p>
</div>
<div class='div-commentary'><p style="margin-left:1em">所讚美者善汝能於如來法中發心隨喜。</p>
</div>
<div class='div-orig'><p>爾時彌勒菩薩。</p>
</div>
<div class='div-commentary'><p style="margin-left:1em">補處菩薩。</p>
</div>
<div class='div-orig'><p>及八千恒河沙諸菩薩眾皆作是念。</p>
</div>
<div class='div-commentary'><p style="margin-left:1em">彌勒及眾見下方來諸大菩薩昔所未見所以心疑作是念言。</p>
</div>
<div class='div-orig'><p>我等從昔<span class='corr'>已</span>來。</p>
</div>
<div class='div-commentary'><p style="margin-left:1em">自從久遠往昔<span class='corr'>已</span>來。</p>
</div>
<div class='div-orig'><p>不見不聞。</p>
</div>
<div class='div-commentary'><p style="margin-left:1em">眼不曾見耳不曾聞。</p>
</div>
<div class='div-orig'><p>如是大菩薩摩訶薩眾。</p>
</div>
<div class='div-commentary'><p style="margin-left:1em">如是諸來大菩薩眾。</p>
</div>
<div class='div-orig'><p>從地涌出住世尊前。</p>
</div>
<div class='div-commentary'><p style="margin-left:1em">從地中涌住世尊前。</p>
</div>
<div class='div-orig'><p>合掌供養問訊如來。</p>
</div>
<div class='div-commentary'><p style="margin-left:1em">三業恭謹名為供養省問如來起居安隱。</p>
</div>
<div class='div-orig'><p>時彌勒菩薩摩訶薩知八千恒河沙諸菩薩等心之所念。</p>
</div>
<div class='div-commentary'><p style="margin-left:1em">他心通故所知人意。</p>
</div>
<div class='div-orig'><p>並欲自決所疑。</p>
</div>
<div class='div-commentary'><p style="margin-left:1em">心亦自疑求佛問決。</p>
</div>
<div class='div-orig'><p>合掌向佛以偈問曰。</p>
</div>
<div class='div-commentary'><p style="margin-left:1em">為眾及<span class='corr'>己</span>問所疑事。</p>
</div>
<div class='div-orig'><p>無量千萬億大眾諸菩薩昔所未曾見。</p>
</div>
<div class='div-commentary'><p style="margin-left:1em">問所來者無量之眾。</p>
</div>
<div class='div-orig'><p>願兩足尊說。</p>
</div>
<div class='div-commentary'><p style="margin-left:1em">願福慧足世尊為說。</p>
</div>
<div class='div-orig'><p>是從何所來以何因緣集。</p>
</div>
<div class='div-commentary'><p style="margin-left:1em">一問來處是何方所二問所集為何因緣。</p>
</div>
<div class='div-orig'><p>巨身大神通。</p>
</div>
<div class='div-commentary'><p style="margin-left:1em">巨大之身有大神通從地涌出。</p>
</div>
<div class='div-orig'><p>智慧叵思議。</p>
</div>
<div class='div-commentary'><p style="margin-left:1em">智慧深遠不可思議。</p>
</div>
<div class='div-orig'><p>其志念堅固。</p>
</div>
<div class='div-commentary'><p style="margin-left:1em">立志建念堅實牢固。</p>
</div>
<div class='div-orig'><p>有大忍辱力。</p>
</div>
<div class='div-commentary'><p style="margin-left:1em">能耐一切極重違惱。</p>
</div>
<div class='div-orig'><p>眾生所樂見。</p>
</div>
<div class='div-commentary'><p style="margin-left:1em">一切眾生之所樂見。</p>
</div>
<div class='div-orig'><p>為從何所來。</p>
</div>
<div class='div-commentary'><p style="margin-left:1em">為復是從何處所來。</p>
</div>
<div class='div-orig'><p>一一諸菩薩所將諸眷屬。</p>
</div>
<div class='div-commentary'><p style="margin-left:1em">各各所帶眷屬之眾。</p>
</div>
<div class='div-orig'><p>其數無有量如恒河沙等。</p>
</div>
<div class='div-commentary'><p style="margin-left:1em">狀其多也。</p>
</div>
<div class='div-orig'><p>或有大菩薩將六萬恒沙。</p>
</div>
<div class='div-commentary'><p style="margin-left:1em">一菩薩將大恒沙眾。</p>
</div>
<div class='div-orig'><p>如是諸大眾一心求佛道。</p>
</div>
<div class='div-commentary'><p style="margin-left:1em">眾皆一心為求佛道。</p>
</div>
<div class='div-orig'><p>是諸大師等六萬恒河沙。</p>
</div>
<div class='div-commentary'><p style="margin-left:1em">上首菩薩六萬恒沙。</p>
</div>
<div class='div-orig'><p>俱來供養佛及護持是經。</p>
</div>
<div class='div-commentary'><p style="margin-left:1em">所以俱來為欲供佛及以持經。</p>
</div>
<div class='div-orig'><p>將五萬恒沙其數過於是。</p>
</div>
<div class='div-commentary'><p style="margin-left:1em">將五萬者又復過前六萬之眾。</p>
</div>
<div class='div-orig'><p>四萬及三萬二萬至一萬一千一百等乃至一恒沙半及三四分億萬分之一千萬那由他萬億諸弟子乃至於半億其數復過上百萬至一萬一千及一百五十與一十乃至三二一。</p>
</div>
<div class='div-commentary'><p style="margin-left:1em">次第數來漸漸減少。</p>
</div>
<div class='div-orig'><p>單<span class='corr'>己</span>無眷屬樂於獨處者。</p>
</div>
<div class='div-commentary'><p style="margin-left:1em">樂於獨自在閑靜者。</p>
</div>
<div class='div-orig'><p>俱來至佛所其數轉過上。</p>
</div>
<div class='div-commentary'><p style="margin-left:1em">眷屬雖少眾數甚多轉過於上。</p>
</div>
<div class='div-orig'><p>如是諸大眾。</p>
</div>
<div class='div-commentary'><p style="margin-left:1em">如是所集無央之眾。</p>
</div>
<div class='div-orig'><p>若人行籌數過於恒沙劫猶不能盡知。</p>
</div>
<div class='div-commentary'><p style="margin-left:1em">若復有人行籌數之過恒沙劫猶不能知。</p>
</div>
<div class='div-orig'><p>是諸大威德精進菩薩眾。</p>
</div>
<div class='div-commentary'><p style="margin-left:1em">是諸菩薩有大威德勤行精進。</p>
</div>
<div class='div-orig'><p>誰為其說法教化而成就。</p>
</div>
<div class='div-commentary'><p style="margin-left:1em">為師於誰與其說法教化修行成就道果。</p>
</div>
<div class='div-orig'><p>從誰初發心稱揚何佛法。</p>
</div>
<div class='div-commentary'><p style="margin-left:1em">平昔稱揚何佛之法。</p>
</div>
<div class='div-orig'><p>受持行誰經。</p>
</div>
<div class='div-commentary'><p style="margin-left:1em">受持修行誰之經典。</p>
</div>
<div class='div-orig'><p>修習何佛道。</p>
</div>
<div class='div-commentary'><p style="margin-left:1em">其所修習何佛道行。</p>
</div>
<div class='div-orig'><p>如是諸菩薩神通大智力。</p>
</div>
<div class='div-commentary'><p style="margin-left:1em">有大神通智慧之力。</p>
</div>
<div class='div-orig'><p>四方地振裂皆從中涌出。</p>
</div>
<div class='div-commentary'><p style="margin-left:1em">地自裂開眾從地涌。</p>
</div>
<div class='div-orig'><p>世尊我昔來未曾是是事。</p>
</div>
<div class='div-commentary'><p style="margin-left:1em">白佛世尊自昔未見。</p>
</div>
<div class='div-orig'><p>願說其所從國土之名號。</p>
</div>
<div class='div-commentary'><p style="margin-left:1em">願說是眾其所來處國土之名。</p>
</div>
<div class='div-orig'><p>我常遊諸國未曾見是事。</p>
</div>
<div class='div-commentary'><p style="margin-left:1em">我住等覺常遊十方未見是眾。</p>
</div>
<div class='div-orig'><p>我於此眾中乃不識一人。</p>
</div>
<div class='div-commentary'><p style="margin-left:1em">我更不識眾中一人。</p>
</div>
<div class='div-orig'><p>忽然從地出願說其因緣。</p>
</div>
<div class='div-commentary'><p style="margin-left:1em">忽然之間從地而出願說所來為何因緣。</p>
</div>
<div class='div-orig'><p>今此之大會無量百千億。</p>
</div>
<div class='div-commentary'><p style="margin-left:1em">會眾之數。</p>
</div>
<div class='div-orig'><p>是諸菩薩等皆欲知此事。</p>
</div>
<div class='div-commentary'><p style="margin-left:1em">為眾請問咸願欲知。</p>
</div>
<div class='div-orig'><p>是諸菩薩眾本末之因緣。</p>
</div>
<div class='div-commentary'><p style="margin-left:1em">是諸菩薩自本至末如上所問種種因緣。</p>
</div>
<div class='div-orig'><p>無量德世尊唯願決眾疑。</p>
</div>
<div class='div-commentary'><p style="margin-left:1em">惟願大覺萬德世尊為諸大眾決此疑情。</p>
<p style="margin-left:1em">△此下明分身諸佛弟子致疑。</p>
</div>
<div class='div-orig'><p>爾時釋迦牟尼分身諸佛。</p>
</div>
<div class='div-commentary'><p style="margin-left:1em">即寶塔品所集分身。</p>
</div>
<div class='div-orig'><p>從無量千萬億他方國土來者。</p>
</div>
<div class='div-commentary'><p style="margin-left:1em">十方諸佛。</p>
</div>
<div class='div-orig'><p>在於八方。</p>
</div>
<div class='div-commentary'><p style="margin-left:1em">四方四維名為八。</p>
</div>
<div class='div-orig'><p>諸寶樹下師子座上結跏趺坐。</p>
</div>
<div class='div-commentary'><p style="margin-left:1em">在此佛現寶樹下坐。</p>
</div>
<div class='div-orig'><p>其佛侍者。</p>
</div>
<div class='div-commentary'><p style="margin-left:1em">其分身佛所帶侍者。</p>
</div>
<div class='div-orig'><p>各各見是菩薩大眾。</p>
</div>
<div class='div-commentary'><p style="margin-left:1em">各見地涌大菩薩眾。</p>
</div>
<div class='div-orig'><p>於三千大千世界四方從地涌。</p>
</div>
<div class='div-commentary'><p style="margin-left:1em">自下而升。</p>
</div>
<div class='div-orig'><p>住於虗空。</p>
</div>
<div class='div-commentary'><p style="margin-left:1em">塔佛在空故住空裏。</p>
</div>
<div class='div-orig'><p>各白其佛言。</p>
</div>
<div class='div-commentary'><p style="margin-left:1em">各白自<span class='corr'>己</span>所師之佛。</p>
</div>
<div class='div-orig'><p>世尊此諸無量無邊阿僧祇菩薩大眾從何所來。</p>
</div>
<div class='div-commentary'><p style="margin-left:1em">欲知來由。</p>
</div>
<div class='div-orig'><p>爾時諸佛各告侍者。</p>
</div>
<div class='div-commentary'><p style="margin-left:1em">諸佛各語所帶侍者。</p>
</div>
<div class='div-orig'><p>諸善男子且待須臾。</p>
</div>
<div class='div-commentary'><p style="margin-left:1em">告言少待。</p>
</div>
<div class='div-orig'><p>有菩薩摩訶薩名曰彌勒。</p>
</div>
<div class='div-commentary'><p style="margin-left:1em">此方補處慈氏菩薩。</p>
</div>
<div class='div-orig'><p>釋迦牟尼佛之所授記次後作佛。</p>
</div>
<div class='div-commentary'><p style="margin-left:1em">釋迦授記當來成佛。</p>
</div>
<div class='div-orig'><p><span class='corr'>已</span>問斯事。</p>
</div>
<div class='div-commentary'><p style="margin-left:1em">如前彌勒所問世尊。</p>
</div>
<div class='div-orig'><p>佛今答之。</p>
</div>
<div class='div-commentary'><p style="margin-left:1em">釋迦今者當為說之。</p>
</div>
<div class='div-orig'><p>汝等自當因是得聞。</p>
</div>
<div class='div-commentary'><p style="margin-left:1em">佛答彌勒汝自得知。</p>
</div>
<div class='div-orig'><p>爾時釋迦牟尼佛告彌勒菩薩善哉善哉阿逸多。</p>
</div>
<div class='div-commentary'><p style="margin-left:1em">此云無能勝彌勒名也。</p>
</div>
<div class='div-orig'><p>乃能問佛如是大事。</p>
</div>
<div class='div-commentary'><p style="margin-left:1em">即問所來諸菩薩眾稱揚受持修習何道。</p>
</div>
<div class='div-orig'><p>汝等當共一心。</p>
</div>
<div class='div-commentary'><p style="margin-left:1em">佛將答示先誡攝心。</p>
</div>
<div class='div-orig'><p>被精進鎧。</p>
</div>
<div class='div-commentary'><p style="margin-left:1em">修道破魔貴乎精進譬如入陣而披鎧甲。</p>
</div>
<div class='div-orig'><p>發堅固意。</p>
</div>
<div class='div-commentary'><p style="margin-left:1em">意不堅固事不能成故先勸發。</p>
</div>
<div class='div-orig'><p>如來今欲顯發宣示。</p>
</div>
<div class='div-commentary'><p style="margin-left:1em">欲明大事故誡勸之。</p>
</div>
<div class='div-orig'><p>諸佛智慧。</p>
</div>
<div class='div-commentary'><p style="margin-left:1em">諸佛所慧無上智慧。</p>
</div>
<div class='div-orig'><p>諸佛自在神通之力。</p>
</div>
<div class='div-commentary'><p style="margin-left:1em">一切諸佛得大自在神通無礙以智慧故不住生死以慈悲故不住涅槃或長或短隨緣應現名為自在神通之力。</p>
</div>
<div class='div-orig'><p>諸佛師子奮迅之力。</p>
</div>
<div class='div-commentary'><p style="margin-left:1em">師子行時前進後却前表進善後表却惡佛如是名為師子奮迅之力。</p>
</div>
<div class='div-orig'><p>諸佛威猛大勢之力。</p>
</div>
<div class='div-commentary'><p style="margin-left:1em">圓教大乘究盡三惑圓顯一性此佛威猛大勢之力。</p>
</div>
<div class='div-orig'><p>爾時世尊欲重宣此義而說偈言當精進一心。</p>
</div>
<div class='div-commentary'><p style="margin-left:1em">當須一心勤行精進。</p>
</div>
<div class='div-orig'><p>我欲說此事。</p>
</div>
<div class='div-commentary'><p style="margin-left:1em">佛欲明此大事因緣。</p>
</div>
<div class='div-orig'><p>勿得有疑悔。</p>
</div>
<div class='div-commentary'><p style="margin-left:1em">疑惑退悔不能入道故誡勿得。</p>
</div>
<div class='div-orig'><p>佛智叵思議。</p>
</div>
<div class='div-commentary'><p style="margin-left:1em">佛之智慧其義深遠心思口議所不能及。</p>
</div>
<div class='div-orig'><p>汝今出信力。</p>
</div>
<div class='div-commentary'><p style="margin-left:1em">汝今出自信心之力。</p>
</div>
<div class='div-orig'><p>住於忍善中。</p>
</div>
<div class='div-commentary'><p style="margin-left:1em">住於忍耐善法之中。</p>
</div>
<div class='div-orig'><p>昔所未聞法今皆當得聞。</p>
</div>
<div class='div-commentary'><p style="margin-left:1em">昔所未聞圓妙之法今於此會悉當得聞。</p>
</div>
<div class='div-orig'><p>我今安慰汝勿得懷疑懼。</p>
</div>
<div class='div-commentary'><p style="margin-left:1em">我今先當安慰於汝聞妙勿得懷疑憂懼。</p>
</div>
<div class='div-orig'><p>佛無不實語智慧不可量。</p>
</div>
<div class='div-commentary'><p style="margin-left:1em">佛口所宣一一稱實智慧深遠不可度量。</p>
</div>
<div class='div-orig'><p>所得第一法甚深叵分別。</p>
</div>
<div class='div-commentary'><p style="margin-left:1em">佛所證得第一妙法其義深遠不可分別。</p>
</div>
<div class='div-orig'><p>如是今當說汝等一心聽。</p>
</div>
<div class='div-commentary'><p style="margin-left:1em">如是深妙今當演說汝等咸須一心善聽。</p>
</div>
<div class='div-orig'><p>爾時世尊說是偈<span class='corr'>已</span>。</p>
</div>
<div class='div-commentary'><p style="margin-left:1em">說上誡勸如實偈<span class='corr'>已</span>。</p>
</div>
<div class='div-orig'><p>告彌勒菩薩我今於此大眾宣告汝等。</p>
</div>
<div class='div-commentary'><p style="margin-left:1em">今於眾中明示汝等。</p>
</div>
<div class='div-orig'><p>阿逸多。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>是諸大菩薩摩訶薩。</p>
</div>
<div class='div-commentary'><p style="margin-left:1em">地中涌者。</p>
</div>
<div class='div-orig'><p>無量無數阿僧祇。</p>
</div>
<div class='div-commentary'><p style="margin-left:1em">如是數量。</p>
</div>
<div class='div-orig'><p>從地涌出汝等昔所未見者。</p>
</div>
<div class='div-commentary'><p style="margin-left:1em">即前云我常徧遊未見是事。</p>
</div>
<div class='div-orig'><p>我於是娑婆世界。</p>
</div>
<div class='div-commentary'><p style="margin-left:1em">佛於此界發心修行。</p>
</div>
<div class='div-orig'><p>得阿耨多羅三藐三菩提<span class='corr'>已</span>。</p>
</div>
<div class='div-commentary'><p style="margin-left:1em">得成無上正等覺<span class='corr'>已</span>。</p>
</div>
<div class='div-orig'><p>教化示導是諸菩薩。</p>
</div>
<div class='div-commentary'><p style="margin-left:1em">果上教化是眾菩薩。</p>
</div>
<div class='div-orig'><p>調伏其心令發道意。</p>
</div>
<div class='div-commentary'><p style="margin-left:1em">以戒定慧調柔制伏其定一心令發究竟無上道意。</p>
</div>
<div class='div-orig'><p>此諸菩薩皆於是娑婆世界之下此界虗空中住。</p>
</div>
<div class='div-commentary'><p style="margin-left:1em">在娑婆下不住此也在下空中不異此也不住不異即表中道菩薩住寂故云空中。</p>
</div>
<div class='div-orig'><p>於諸經典讀誦通利。</p>
</div>
<div class='div-commentary'><p style="margin-left:1em">雖則住空而不廢有讀誦諸經皆悉通利。</p>
</div>
<div class='div-orig'><p>思惟分別正憶念。</p>
</div>
<div class='div-commentary'><p style="margin-left:1em">菩薩證得無分別智一切諸塵皆不顯現住於真寂清淨湛然不涉思忖憶忘俱無是不涉有今大菩薩思惟分別即是正觀如淨名云能善分別諸法相於第一義而不動正憶念者即是正定即淨名云雖知諸法空而常修淨土能正其心憶念不謬即正定也。</p>
</div>
<div class='div-orig'><p>阿逸多是諸善男子等。</p>
</div>
<div class='div-commentary'><p style="margin-left:1em">地涌菩薩。</p>
</div>
<div class='div-orig'><p>不樂在眾多有所說。</p>
</div>
<div class='div-commentary'><p style="margin-left:1em">在眾多事空言無益所以不樂。</p>
</div>
<div class='div-orig'><p>常樂靜處。</p>
</div>
<div class='div-commentary'><p style="margin-left:1em">常只樂於靜默安處。</p>
</div>
<div class='div-orig'><p>勤行精進未曾休息。</p>
</div>
<div class='div-commentary'><p style="margin-left:1em">勤行聖道晝夜精進無暫停息。</p>
</div>
<div class='div-orig'><p>亦不依止人天而住。</p>
</div>
<div class='div-commentary'><p style="margin-left:1em">亦不依附人間天上。</p>
</div>
<div class='div-orig'><p>常樂深智無有障礙。</p>
</div>
<div class='div-commentary'><p style="margin-left:1em">常樂修於甚深智慧觀法空寂無有障礙。</p>
</div>
<div class='div-orig'><p>亦常樂於諸佛之法。</p>
</div>
<div class='div-commentary'><p style="margin-left:1em">諸佛法者揀去三乘唯樂一乘佛所得法。</p>
</div>
<div class='div-orig'><p>一心精進求無上慧。</p>
</div>
<div class='div-commentary'><p style="margin-left:1em">常爾一心無諸思念精進求於無上佛慧。</p>
</div>
<div class='div-orig'><p>爾時世尊欲重宣此義而說偈言阿逸汝當知。</p>
</div>
<div class='div-commentary'><p style="margin-left:1em">告阿逸多汝當知此。</p>
</div>
<div class='div-orig'><p>是諸大菩薩。</p>
</div>
<div class='div-commentary'><p style="margin-left:1em">地涌大眾。</p>
</div>
<div class='div-orig'><p>從無數劫來修習佛智慧。</p>
</div>
<div class='div-commentary'><p style="margin-left:1em">修行習學佛之智慧。</p>
</div>
<div class='div-orig'><p>悉是我所化令發大道心。</p>
</div>
<div class='div-commentary'><p style="margin-left:1em">悉是我身之所教化令發無上大道之心。</p>
</div>
<div class='div-orig'><p>此等是我子依止是世界。</p>
</div>
<div class='div-commentary'><p style="margin-left:1em">此等皆是我之法子依此空界異餘菩薩。</p>
</div>
<div class='div-orig'><p>常行頭陀事志樂於靜處。</p>
</div>
<div class='div-commentary'><p style="margin-left:1em">頭陀是梵語此云抖擻謂修空寂抖擻一切塵勞煩惱立志樂居空勝之處。</p>
</div>
<div class='div-orig'><p>捨大眾憒閙不樂多所說。</p>
</div>
<div class='div-commentary'><p style="margin-left:1em">捨去眾事寡於言語。</p>
</div>
<div class='div-orig'><p>如是諸子等學習我道法。</p>
</div>
<div class='div-commentary'><p style="margin-left:1em">如是大眾諸弟子等學習我之無上道法。</p>
</div>
<div class='div-orig'><p>晝夜常精進為求佛道故。</p>
</div>
<div class='div-commentary'><p style="margin-left:1em">曉夜之間未常懈倦為欲求於佛道之故。</p>
</div>
<div class='div-orig'><p>在娑婆世界下方空中住。</p>
</div>
<div class='div-commentary'><p style="margin-left:1em">前彌勒問為從何來今佛答云住下方空。</p>
</div>
<div class='div-orig'><p>志念力堅固常勤求智慧。</p>
</div>
<div class='div-commentary'><p style="margin-left:1em">立志作念願力堅固常欲勤修佛之智慧。</p>
</div>
<div class='div-orig'><p>說種種妙法其心無所畏。</p>
</div>
<div class='div-commentary'><p style="margin-left:1em">善能演說種種妙法其心安隱無所畏懼。</p>
</div>
<div class='div-orig'><p>我於伽耶城菩提樹下坐。</p>
</div>
<div class='div-commentary'><p style="margin-left:1em">伽耶此云山城即中印土摩竭提國城之西南佛成道處菩提樹下。</p>
</div>
<div class='div-orig'><p>得成最正覺轉無上法輪。</p>
</div>
<div class='div-commentary'><p style="margin-left:1em">圓覺登住便名正覺佛自證處名最正覺三乘法輪分上中下一乘法輪名為無上。</p>
</div>
<div class='div-orig'><p>爾乃教化之令初發道心。</p>
</div>
<div class='div-commentary'><p style="margin-left:1em">爾時我乃常教化之令其初發無上道心。</p>
</div>
<div class='div-orig'><p>今皆住不退悉當得成佛。</p>
</div>
<div class='div-commentary'><p style="margin-left:1em">今則皆住不退之地悉當得成無上佛果。</p>
</div>
<div class='div-orig'><p>我今說實語汝等一心信。</p>
</div>
<div class='div-commentary'><p style="margin-left:1em">昔云今生伽耶成道是為劣機方便而說今云久成是說實語汝等皆當一心信受勿生疑惑。</p>
</div>
<div class='div-orig'><p>我從久遠來教化是等眾。</p>
</div>
<div class='div-commentary'><p style="margin-left:1em">我從久遠曠大劫來教化是等大菩薩眾。</p>
</div>
<div class='div-orig'><p>爾時彌勒菩薩摩訶薩及無數諸菩薩等。</p>
</div>
<div class='div-commentary'><p style="margin-left:1em">彌勒及眾無數菩薩。</p>
</div>
<div class='div-orig'><p>心生疑惑恠未曾有。</p>
</div>
<div class='div-commentary'><p style="margin-left:1em">一疑釋迦成道未久二疑菩薩智慧神通所以驚恠。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">眾心作念。</p>
</div>
<div class='div-orig'><p>云何世尊於少時間。</p>
</div>
<div class='div-commentary'><p style="margin-left:1em">謂佛成道四十餘年。</p>
</div>
<div class='div-orig'><p>教化如是無量無邊阿僧祇諸大菩薩。</p>
</div>
<div class='div-commentary'><p style="margin-left:1em">疑地涌眾非佛所化。</p>
</div>
<div class='div-orig'><p>令住阿耨多羅三藐三菩提。</p>
</div>
<div class='div-commentary'><p style="margin-left:1em">今得住於無上菩提。</p>
</div>
<div class='div-orig'><p>即白佛言。</p>
</div>
<div class='div-commentary'><p style="margin-left:1em">因疑白佛。</p>
</div>
<div class='div-orig'><p>世尊如來為太子時出於釋宮。</p>
</div>
<div class='div-commentary'><p style="margin-left:1em">如來昔在迦夷羅國太子時不嗣王位出於釋宮。</p>
</div>
<div class='div-orig'><p>去伽耶城不遠。</p>
</div>
<div class='div-commentary'><p style="margin-left:1em">去於山城未得長遠。</p>
</div>
<div class='div-orig'><p>坐於道場得成阿耨多羅三藐三菩提。</p>
</div>
<div class='div-commentary'><p style="margin-left:1em">便坐道場得成佛果。</p>
</div>
<div class='div-orig'><p>從是<span class='corr'>已</span>來始過四十餘年。</p>
</div>
<div class='div-commentary'><p style="margin-left:1em">十九逾城六年苦行五年遊歷三十成道說法華時七十二歲故云始過四十餘年。</p>
</div>
<div class='div-orig'><p>世尊云何於此少時大作佛事。</p>
</div>
<div class='div-commentary'><p style="margin-left:1em">云何於此些少時間能作如是廣大佛事。</p>
</div>
<div class='div-orig'><p>以佛勢力以佛功德。</p>
</div>
<div class='div-commentary'><p style="margin-left:1em">轉凡成聖佛勢力也令具福慧佛功德也。</p>
</div>
<div class='div-orig'><p>教化如是無量大菩薩眾當成阿耨多羅三藐三菩提。</p>
</div>
<div class='div-commentary'><p style="margin-left:1em">其事甚大所以疑也。</p>
</div>
<div class='div-orig'><p>世尊此大菩薩眾假使有人於千萬億劫數不能盡不得其邊。</p>
</div>
<div class='div-commentary'><p style="margin-left:1em">言眾之多久數不盡。</p>
</div>
<div class='div-orig'><p>斯等久遠<span class='corr'>已</span>來於無量無邊諸佛所。</p>
</div>
<div class='div-commentary'><p style="margin-left:1em">謂是等眾久事諸佛。</p>
</div>
<div class='div-orig'><p>植諸善根成就菩薩道常修梵行。</p>
</div>
<div class='div-commentary'><p style="margin-left:1em">靈山會眾不識地涌諸大菩薩云何得知久植德本成菩薩道常修淨行由見所來神通智慧以果驗因知是久習。</p>
</div>
<div class='div-orig'><p>世尊如此之事世所難信。</p>
</div>
<div class='div-commentary'><p style="margin-left:1em">言此一事師少子老一切世間之所難信。</p>
</div>
<div class='div-orig'><p>譬如有人色美髮黑年二十五。</p>
</div>
<div class='div-commentary'><p style="margin-left:1em">以少壯者喻佛近成。</p>
</div>
<div class='div-orig'><p>指百歲人言是我子。</p>
</div>
<div class='div-commentary'><p style="margin-left:1em">喻佛指眾是我弟子。</p>
</div>
<div class='div-orig'><p>其百歲人亦指年少言是我父生育我等。</p>
</div>
<div class='div-commentary'><p style="margin-left:1em">喻大菩薩亦指世尊是我等師教化我者。</p>
</div>
<div class='div-orig'><p>是事難信。</p>
</div>
<div class='div-commentary'><p style="margin-left:1em">如是之事是所難信。</p>
</div>
<div class='div-orig'><p>佛亦如是。</p>
</div>
<div class='div-commentary'><p style="margin-left:1em">合少年喻。</p>
</div>
<div class='div-orig'><p>得道<span class='corr'>已</span>來其實未久。</p>
</div>
<div class='div-commentary'><p style="margin-left:1em">四十餘年。</p>
</div>
<div class='div-orig'><p>而此大眾諸菩薩等。</p>
</div>
<div class='div-commentary'><p style="margin-left:1em">地涌之眾。</p>
</div>
<div class='div-orig'><p><span class='corr'>已</span>於無量千萬億劫。</p>
</div>
<div class='div-commentary'><p style="margin-left:1em">久劫<span class='corr'>已</span>修。</p>
</div>
<div class='div-orig'><p>為佛道故勤行精進。</p>
</div>
<div class='div-commentary'><p style="margin-left:1em">為欲求於佛道之故晝夜勤行精進之道。</p>
</div>
<div class='div-orig'><p>善入出住無量百千萬億三昧。</p>
</div>
<div class='div-commentary'><p style="margin-left:1em">真常大定本無出入有出入者是示現耳端心正念趣於寂定名為入也堅固不動如須彌山名為住也稍稍安詳後定而起名為出也言三昧者即是正定。</p>
</div>
<div class='div-orig'><p>得大神通久修梵行。</p>
</div>
<div class='div-commentary'><p style="margin-left:1em">神通之力猶定而發因寂定故了了見性心通無礙故發神通福德莊嚴皆由梵行。</p>
</div>
<div class='div-orig'><p>善能次第習諸善法。</p>
</div>
<div class='div-commentary'><p style="margin-left:1em">事行眾多一時難辨善能次第隨時修習。</p>
</div>
<div class='div-orig'><p>巧於問答人中之寶。</p>
</div>
<div class='div-commentary'><p style="margin-left:1em">如初至時見佛瞻禮問答之語其義善巧於人倫中真大寶也。</p>
</div>
<div class='div-orig'><p>一切世間甚為希有。</p>
</div>
<div class='div-commentary'><p style="margin-left:1em">於諸世間甚為罕有。</p>
</div>
<div class='div-orig'><p>今日世尊方云得佛道時。</p>
</div>
<div class='div-commentary'><p style="margin-left:1em">云在伽耶得道之時。</p>
</div>
<div class='div-orig'><p>初令發心教化示導令向阿耨多羅三藐三菩提。</p>
</div>
<div class='div-commentary'><p style="margin-left:1em">初教發心導化令向無上菩提。</p>
</div>
<div class='div-orig'><p>世尊得佛未久。</p>
</div>
<div class='div-commentary'><p style="margin-left:1em">四十餘年。</p>
</div>
<div class='div-orig'><p>乃能作此大功德事。</p>
</div>
<div class='div-commentary'><p style="margin-left:1em">教化示導是諸菩薩。</p>
</div>
<div class='div-orig'><p>我等雖復信佛隨宜所說。</p>
</div>
<div class='div-commentary'><p style="margin-left:1em">我等菩薩雖復信佛如來方便隨宜而說。</p>
</div>
<div class='div-orig'><p>佛所出言未曾虗妄。</p>
</div>
<div class='div-commentary'><p style="margin-left:1em">佛金口中所出之言皆是真實未甞虗妄。</p>
</div>
<div class='div-orig'><p>佛所知者皆悉通達。</p>
</div>
<div class='div-commentary'><p style="margin-left:1em">佛智無礙所知如實無不通達。</p>
</div>
<div class='div-orig'><p>然諸新發意菩薩於佛滅後。</p>
</div>
<div class='div-commentary'><p style="margin-left:1em">彌勒所以難於佛者唯恐後人不能信故。</p>
</div>
<div class='div-orig'><p>若聞是語或不信受。</p>
</div>
<div class='div-commentary'><p style="margin-left:1em">為疑惑故不信是法。</p>
</div>
<div class='div-orig'><p>而起破法罪業因緣。</p>
</div>
<div class='div-commentary'><p style="margin-left:1em">不信則毀毀則招過。</p>
</div>
<div class='div-orig'><p>唯然世尊願為解說除我等疑。</p>
</div>
<div class='div-commentary'><p style="margin-left:1em">唯然者應諾之辭惟願為說去我等疑。</p>
</div>
<div class='div-orig'><p>及未來世諸善男子聞此事<span class='corr'>已</span>亦不生疑。</p>
</div>
<div class='div-commentary'><p style="margin-left:1em">由問答故斷二種疑一斷現在二斷未來。</p>
</div>
<div class='div-orig'><p>爾時彌勒菩薩欲重宣此義而說偈言佛昔從釋種出家近伽耶。</p>
</div>
<div class='div-commentary'><p style="margin-left:1em">佛在昔時從釋種中棄俗出家近伽耶城五六里間。</p>
</div>
<div class='div-orig'><p>坐於菩提樹爾來尚未久。</p>
</div>
<div class='div-commentary'><p style="margin-left:1em">坐道樹下自從爾來四十餘年。</p>
</div>
<div class='div-orig'><p>此諸佛子等其數不可量。</p>
</div>
<div class='div-commentary'><p style="margin-left:1em">言眾多也。</p>
</div>
<div class='div-orig'><p>久<span class='corr'>已</span>行佛道住神通智力。</p>
</div>
<div class='div-commentary'><p style="margin-left:1em">久<span class='corr'>已</span>修行住於無礙大神通力。</p>
</div>
<div class='div-orig'><p>善學菩薩道不染世間法。</p>
</div>
<div class='div-commentary'><p style="margin-left:1em">善能習學菩薩之道不敢染著世間之法。</p>
</div>
<div class='div-orig'><p>如蓮華在水從地而涌出。</p>
</div>
<div class='div-commentary'><p style="margin-left:1em">譬如蓮華在於濁水自於地中而忽涌出。</p>
</div>
<div class='div-orig'><p>皆起恭敬心住於世尊前。</p>
</div>
<div class='div-commentary'><p style="margin-left:1em">皆起敬心住在佛前。</p>
</div>
<div class='div-orig'><p>是事難思議云何而可信。</p>
</div>
<div class='div-commentary'><p style="margin-left:1em">是化現事難可思議人云何能而即信受。</p>
</div>
<div class='div-orig'><p>佛得道甚近所成就甚多。</p>
</div>
<div class='div-commentary'><p style="margin-left:1em">得道日淺化眾甚多。</p>
</div>
<div class='div-orig'><p>願為除眾疑如實分別說。</p>
</div>
<div class='div-commentary'><p style="margin-left:1em">願與眾人除疑惑故以如實義分別演說。</p>
</div>
<div class='div-orig'><p>譬如少壯人年始二十五。</p>
</div>
<div class='div-commentary'><p style="margin-left:1em">如有年少方二十五。</p>
</div>
<div class='div-orig'><p>示人百歲子髮白而面皺。</p>
</div>
<div class='div-commentary'><p style="margin-left:1em">示他年高髮白面皺百歲之人。</p>
</div>
<div class='div-orig'><p>是等我所生子亦說是父。</p>
</div>
<div class='div-commentary'><p style="margin-left:1em">少年指老我之所生老指年少謂是<span class='corr'>己</span>父。</p>
</div>
<div class='div-orig'><p>父少而子老舉世所不信。</p>
</div>
<div class='div-commentary'><p style="margin-left:1em">事異常情人豈得信。</p>
</div>
<div class='div-orig'><p>世尊如是得道來甚近。</p>
</div>
<div class='div-commentary'><p style="margin-left:1em">如年少者。</p>
</div>
<div class='div-orig'><p>是諸菩薩等志固無怯弱。</p>
</div>
<div class='div-commentary'><p style="margin-left:1em">志願堅固無有怯弱。</p>
</div>
<div class='div-orig'><p>從無量劫來而行菩薩道。</p>
</div>
<div class='div-commentary'><p style="margin-left:1em">自從遠劫行菩薩道。</p>
</div>
<div class='div-orig'><p>巧於難問答其心無所畏。</p>
</div>
<div class='div-commentary'><p style="margin-left:1em">善巧能為疑難問答其心圓活而無所畏。</p>
</div>
<div class='div-orig'><p>忍辱心決定端正有威德。</p>
</div>
<div class='div-commentary'><p style="margin-left:1em">而能忍辱心不狐疑形體端正有大威德。</p>
</div>
<div class='div-orig'><p>十方佛所讚善能分別說。</p>
</div>
<div class='div-commentary'><p style="margin-left:1em">十方諸佛皆所讚歎善能分別演說諸法。</p>
</div>
<div class='div-orig'><p>不樂在人眾常好在禪定。</p>
</div>
<div class='div-commentary'><p style="margin-left:1em">不樂在於眾憒閙中常好習靜在於禪定。</p>
</div>
<div class='div-orig'><p>為求佛道故於下空中住。</p>
</div>
<div class='div-commentary'><p style="margin-left:1em">為欲求於成佛之道在於謙下空寂之中。</p>
</div>
<div class='div-orig'><p>我等從佛聞於此事無疑。</p>
</div>
<div class='div-commentary'><p style="margin-left:1em">我等從佛聞如是說心自不疑。</p>
</div>
<div class='div-orig'><p>願佛為未來演說令開解。</p>
</div>
<div class='div-commentary'><p style="margin-left:1em">願佛慈悲為未來世初心菩薩說令開解。</p>
</div>
<div class='div-orig'><p>若有於此經生疑不信者即當墮惡道。</p>
</div>
<div class='div-commentary'><p style="margin-left:1em">言不決疑大有所損恐生毀謗墮於惡道。</p>
</div>
<div class='div-orig'><p>願今為解說。</p>
</div>
<div class='div-commentary'><p style="margin-left:1em">願於今日明為解說。</p>
</div>
<div class='div-orig'><p>是無量菩薩。</p>
</div>
<div class='div-commentary'><p style="margin-left:1em">是諸無量地涌菩薩。</p>
</div>
<div class='div-orig'><p>云何於少時教化令發心而住不退地。</p>
</div>
<div class='div-commentary'><p style="margin-left:1em">世尊云何於少時間教化示導令發道心今皆住於不退之地。</p>
</div></div>
<p class='juan'>妙法蓮華經句解卷第五</p>
</div><!-- end of div[@id='body'] -->
</body></html>