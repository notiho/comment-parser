<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經句解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />妙法蓮華經句解卷第三</p><p class="byline">錢塘廣照沙門　釋　聞達</p>
<div class='div-other'><a id='mulu13' />
<div class='div-orig'><p>妙法蓮華經藥草喻品第五</p>
</div>
<div class='div-commentary'><p style="margin-left:1em">如來大慈普為法界不令一人獨得滅度皆以如來滅度而滅度之前信解品大迦葉波但約自類聲聞之機從漸入圓開解佛意而於大義有所未周所以世尊復說此品三草二木皆悉滋榮如雨普潤無不浹洽以彰圓教統被群機。</p>
</div>
<div class='div-orig'><p>爾時世尊。</p>
</div>
<div class='div-commentary'><p style="margin-left:1em">示信解品說竟之時。</p>
</div>
<div class='div-orig'><p>告摩訶迦葉。</p>
</div>
<div class='div-commentary'><p style="margin-left:1em">因其信解有所未周故佛告之。</p>
</div>
<div class='div-orig'><p>及諸大弟子。</p>
</div>
<div class='div-commentary'><p style="margin-left:1em">即須菩提迦旃延大目犍連等。</p>
</div>
<div class='div-orig'><p>善哉善哉。</p>
</div>
<div class='div-commentary'><p style="margin-left:1em">重歎善哉美其能解。</p>
</div>
<div class='div-orig'><p>迦葉善說如來真實功德。</p>
</div>
<div class='div-commentary'><p style="margin-left:1em">語契佛意稱為善說如來功德者簡異三乘方便之道真實者簡非權教假名之說。</p>
</div>
<div class='div-orig'><p>誠如所言。</p>
</div>
<div class='div-commentary'><p style="margin-left:1em">實如汝之信解所說。</p>
</div>
<div class='div-orig'><p>如來復有無量無邊阿僧祇功德。</p>
</div>
<div class='div-commentary'><p style="margin-left:1em">如來功德具足一切信解所領但為聲聞不及餘眾故云復有。</p>
</div>
<div class='div-orig'><p>汝等若於無量億劫說不能盡。</p>
</div>
<div class='div-commentary'><p style="margin-left:1em">以二乘智說佛功德縱經塵劫說不可盡。</p>
</div>
<div class='div-orig'><p>迦葉當知如來是諸法之王。</p>
</div>
<div class='div-commentary'><p style="margin-left:1em">王者之稱自在為義如來於法得最自在。</p>
</div>
<div class='div-orig'><p>若有所說皆不虗也。</p>
</div>
<div class='div-commentary'><p style="margin-left:1em">若於時中有所說法皆是真實無有虗妄。</p>
</div>
<div class='div-orig'><p>於一切法。</p>
</div>
<div class='div-commentary'><p style="margin-left:1em">世出世法名為一切。</p>
</div>
<div class='div-orig'><p>以智方便而演說之。</p>
</div>
<div class='div-commentary'><p style="margin-left:1em">以善巧智而為方便。</p>
</div>
<div class='div-orig'><p>其所說法。</p>
</div>
<div class='div-commentary'><p style="margin-left:1em">其方便智所說之法。</p>
</div>
<div class='div-orig'><p>皆悉到於一切智地。</p>
</div>
<div class='div-commentary'><p style="margin-left:1em">一切智者即空智也法相雖別悉到智位。</p>
</div>
<div class='div-orig'><p>如來觀知。</p>
</div>
<div class='div-commentary'><p style="margin-left:1em">以如來智觀察了知。</p>
</div>
<div class='div-orig'><p>一切諸法之所歸趣。</p>
</div>
<div class='div-commentary'><p style="margin-left:1em">一切諸法皆趣空寂。</p>
</div>
<div class='div-orig'><p>亦知一切眾生深心所行。</p>
</div>
<div class='div-commentary'><p style="margin-left:1em">眾生性欲各有所重其所行處佛皆知之。</p>
</div>
<div class='div-orig'><p>通達無礙。</p>
</div>
<div class='div-commentary'><p style="margin-left:1em">佛皆通達無有障礙。</p>
</div>
<div class='div-orig'><p>又於諸法究盡明了。</p>
</div>
<div class='div-commentary'><p style="margin-left:1em">非但生心亦於法性究竟了達。</p>
</div>
<div class='div-orig'><p>示諸眾生一切智慧。</p>
</div>
<div class='div-commentary'><p style="margin-left:1em">以法開示一切眾生令趣智地入於佛慧。</p>
</div>
<div class='div-orig'><p>迦葉譬如三千大千世界。</p>
</div>
<div class='div-commentary'><p style="margin-left:1em">大千世界即佛化境一千小千一千中千合成大千各一世界。</p>
</div>
<div class='div-orig'><p>山川溪谷。</p>
</div>
<div class='div-commentary'><p style="margin-left:1em">世界喻境量山川溪谷喻境界。</p>
</div>
<div class='div-orig'><p>土地所生卉木叢林及諸藥草。</p>
</div>
<div class='div-commentary'><p style="margin-left:1em">土地為能生草木是所生卉即上中下三草木即大小二樹叢生曰林。</p>
</div>
<div class='div-orig'><p>種類若干。</p>
</div>
<div class='div-commentary'><p style="margin-left:1em">各各有於種子氣類若干之數。</p>
</div>
<div class='div-orig'><p>名色各異。</p>
</div>
<div class='div-commentary'><p style="margin-left:1em">名字色目各自別異喻於眾生根性各別。</p>
</div>
<div class='div-orig'><p>密雲彌布。</p>
</div>
<div class='div-commentary'><p style="margin-left:1em">雲喻佛身密喻妙應身喻三千如雲大布。</p>
</div>
<div class='div-orig'><p>徧覆三千大世界。</p>
</div>
<div class='div-commentary'><p style="margin-left:1em">佛身普應知雲徧覆。</p>
</div>
<div class='div-orig'><p>一時等澍。</p>
</div>
<div class='div-commentary'><p style="margin-left:1em">佛應一切如雨等下。</p>
</div>
<div class='div-orig'><p>其澤普洽。</p>
</div>
<div class='div-commentary'><p style="margin-left:1em">澤喻法味普皆浹洽。</p>
</div>
<div class='div-orig'><p>卉木叢林及諸藥草。</p>
</div>
<div class='div-commentary'><p style="margin-left:1em">卉即上中下三草木即大小二樹叢生曰林。</p>
</div>
<div class='div-orig'><p>小根小莖小枝小葉。</p>
</div>
<div class='div-commentary'><p style="margin-left:1em">人天二道名小根莖。</p>
</div>
<div class='div-orig'><p>中根中莖中枝中葉。</p>
</div>
<div class='div-commentary'><p style="margin-left:1em">聲聞緣覺名中藥草。</p>
</div>
<div class='div-orig'><p>大根大莖大枝大葉。</p>
</div>
<div class='div-commentary'><p style="margin-left:1em">根喻善種莖喻善願枝喻善門葉喻善行世間之木根莖大者枝葉亦多喻菩薩人智願大故行解亦深。</p>
</div>
<div class='div-orig'><p>諸樹大小。</p>
</div>
<div class='div-commentary'><p style="margin-left:1em">就菩薩中又自分二習漸名小習頓名大。</p>
</div>
<div class='div-orig'><p>隨上中下各有所受。</p>
</div>
<div class='div-commentary'><p style="margin-left:1em">各隨其量所受不同。</p>
</div>
<div class='div-orig'><p>一雲所雨。</p>
</div>
<div class='div-commentary'><p style="margin-left:1em">以一大雲喻如來身徧澍甘雨喻如來教。</p>
</div>
<div class='div-orig'><p>種其種性。</p>
</div>
<div class='div-commentary'><p style="margin-left:1em">稱其所稟根種習性。</p>
</div>
<div class='div-orig'><p>而得生長華果敷實。</p>
</div>
<div class='div-commentary'><p style="margin-left:1em">雨潤物生開華結果法潤智明成因感報。</p>
</div>
<div class='div-orig'><p>雖一地所生。</p>
</div>
<div class='div-commentary'><p style="margin-left:1em">一地喻性本自平等百物喻心所欲各異。</p>
</div>
<div class='div-orig'><p>一雨所潤。</p>
</div>
<div class='div-commentary'><p style="margin-left:1em">一雨喻法普利一切。</p>
</div>
<div class='div-orig'><p>而諸草木各有差別。</p>
</div>
<div class='div-commentary'><p style="margin-left:1em">眾生根性各各不同如彼草木所稟各異。</p>
</div>
<div class='div-orig'><p>迦葉當知如來亦復如是。</p>
</div>
<div class='div-commentary'><p style="margin-left:1em">前約喻說此乃法合。</p>
</div>
<div class='div-orig'><p>出現於世如大雲起。</p>
</div>
<div class='div-commentary'><p style="margin-left:1em">佛現雲起事義相類。</p>
</div>
<div class='div-orig'><p>以大音聲。</p>
</div>
<div class='div-commentary'><p style="margin-left:1em">佛音說法如雷之震。</p>
</div>
<div class='div-orig'><p>普徧世界天人阿修羅。</p>
</div>
<div class='div-commentary'><p style="margin-left:1em">世界所有若天若人及修羅等皆悉得聞。</p>
</div>
<div class='div-orig'><p>如彼大雲徧覆三千大千國土。</p>
</div>
<div class='div-commentary'><p style="margin-left:1em">佛身徧應如雲普覆。</p>
</div>
<div class='div-orig'><p>於大眾中。</p>
</div>
<div class='div-commentary'><p style="margin-left:1em">即上眾等。</p>
</div>
<div class='div-orig'><p>而唱是言我是如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">此上十號如序品解。</p>
</div>
<div class='div-orig'><p>未度者令度。</p>
</div>
<div class='div-commentary'><p style="margin-left:1em">即眾生無邊誓願度。</p>
</div>
<div class='div-orig'><p>未解者令解。</p>
</div>
<div class='div-commentary'><p style="margin-left:1em">即煩惱無數誓願斷。</p>
</div>
<div class='div-orig'><p>未安者令安。</p>
</div>
<div class='div-commentary'><p style="margin-left:1em">即法門無量誓願學。</p>
</div>
<div class='div-orig'><p>未涅槃者令得涅槃。</p>
</div>
<div class='div-commentary'><p style="margin-left:1em">即佛道無上誓願成。</p>
</div>
<div class='div-orig'><p>今世後世。</p>
</div>
<div class='div-commentary'><p style="margin-left:1em">今即現世後即未來。</p>
</div>
<div class='div-orig'><p>如實知之。</p>
</div>
<div class='div-commentary'><p style="margin-left:1em">一一稱實知其因果。</p>
</div>
<div class='div-orig'><p>我是一切知者。</p>
</div>
<div class='div-commentary'><p style="margin-left:1em">於一切法悉能了知。</p>
</div>
<div class='div-orig'><p>一切見者。</p>
</div>
<div class='div-commentary'><p style="margin-left:1em">正見明白徹法源底。</p>
</div>
<div class='div-orig'><p>知道者。</p>
</div>
<div class='div-commentary'><p style="margin-left:1em">善知一切通塞之相。</p>
</div>
<div class='div-orig'><p>開道者。</p>
</div>
<div class='div-commentary'><p style="margin-left:1em">善能開示佛之道者。</p>
</div>
<div class='div-orig'><p>說道者。</p>
</div>
<div class='div-commentary'><p style="margin-left:1em">為眾生說無上道者。</p>
</div>
<div class='div-orig'><p>汝等天人阿脩羅眾。</p>
</div>
<div class='div-commentary'><p style="margin-left:1em">召所化機。</p>
</div>
<div class='div-orig'><p>皆應到此。</p>
</div>
<div class='div-commentary'><p style="margin-left:1em">令集法會。</p>
</div>
<div class='div-orig'><p>為聽法故。</p>
</div>
<div class='div-commentary'><p style="margin-left:1em">所以集者為令聽法。</p>
</div>
<div class='div-orig'><p>爾時無數千萬億種眾生。</p>
</div>
<div class='div-commentary'><p style="margin-left:1em">常途但說十類眾生今千萬億約根性說。</p>
</div>
<div class='div-orig'><p>來至佛所而聽法。</p>
</div>
<div class='div-commentary'><p style="margin-left:1em">雲集佛所為欲聽法。</p>
</div>
<div class='div-orig'><p>如來于時。</p>
</div>
<div class='div-commentary'><p style="margin-left:1em">佛當眾生集會之時。</p>
</div>
<div class='div-orig'><p>觀是眾生。</p>
</div>
<div class='div-commentary'><p style="margin-left:1em">一一觀察是諸眾生。</p>
</div>
<div class='div-orig'><p>諸根利鈍。</p>
</div>
<div class='div-commentary'><p style="margin-left:1em">上中下根聰利昏鈍。</p>
</div>
<div class='div-orig'><p>精進懈怠。</p>
</div>
<div class='div-commentary'><p style="margin-left:1em">精純進道懈慢怠惰。</p>
</div>
<div class='div-orig'><p>隨其所堪。</p>
</div>
<div class='div-commentary'><p style="margin-left:1em">方便之教隨順物宜。</p>
</div>
<div class='div-orig'><p>而為說法。</p>
</div>
<div class='div-commentary'><p style="margin-left:1em">隨所應說而為說之。</p>
</div>
<div class='div-orig'><p>種種無量。</p>
</div>
<div class='div-commentary'><p style="margin-left:1em">機既多種教亦無量。</p>
</div>
<div class='div-orig'><p>皆令歡喜。</p>
</div>
<div class='div-commentary'><p style="margin-left:1em">皆令得聞心各歡喜。</p>
</div>
<div class='div-orig'><p>快得善利。</p>
</div>
<div class='div-commentary'><p style="margin-left:1em">精神爽快得大善益。</p>
</div>
<div class='div-orig'><p>是諸眾生。</p>
</div>
<div class='div-commentary'><p style="margin-left:1em">是來之眾無量眾生。</p>
</div>
<div class='div-orig'><p>聞是法<span class='corr'>已</span>。</p>
</div>
<div class='div-commentary'><p style="margin-left:1em">聞如來說是諸法<span class='corr'>已</span>。</p>
</div>
<div class='div-orig'><p>現世安穩。</p>
</div>
<div class='div-commentary'><p style="margin-left:1em">現在世間如法修進所得安穩。</p>
</div>
<div class='div-orig'><p>後生善處。</p>
</div>
<div class='div-commentary'><p style="margin-left:1em">捨苦報後托生善處。</p>
</div>
<div class='div-orig'><p>以道受樂。</p>
</div>
<div class='div-commentary'><p style="margin-left:1em">以今行道後受快樂。</p>
</div>
<div class='div-orig'><p>亦得聞法。</p>
</div>
<div class='div-commentary'><p style="margin-left:1em">亦得聞佛所說正法。</p>
</div>
<div class='div-orig'><p>既聞法<span class='corr'>已</span>離諸障礙。</p>
</div>
<div class='div-commentary'><p style="margin-left:1em">以宿緣故聞<span class='corr'>已</span>思修遠離三障及諸罣礙。</p>
</div>
<div class='div-orig'><p>於諸法中。</p>
</div>
<div class='div-commentary'><p style="margin-left:1em">於如來說人天三乘諸法之中。</p>
</div>
<div class='div-orig'><p>任力所能。</p>
</div>
<div class='div-commentary'><p style="margin-left:1em">任其力量隨其堪能。</p>
</div>
<div class='div-orig'><p>漸得入道。</p>
</div>
<div class='div-commentary'><p style="margin-left:1em">離四惡處轉生人天從人天身入三乘道故云漸入。</p>
</div>
<div class='div-orig'><p>如彼大雲。</p>
</div>
<div class='div-commentary'><p style="margin-left:1em">合如來身。</p>
</div>
<div class='div-orig'><p>雨於一切。</p>
</div>
<div class='div-commentary'><p style="margin-left:1em">合如來法。</p>
</div>
<div class='div-orig'><p>卉木叢林及諸藥草。</p>
</div>
<div class='div-commentary'><p style="margin-left:1em">三草二木。</p>
</div>
<div class='div-orig'><p>如其種性。</p>
</div>
<div class='div-commentary'><p style="margin-left:1em">一一如其種子習性。</p>
</div>
<div class='div-orig'><p>具足蒙潤。</p>
</div>
<div class='div-commentary'><p style="margin-left:1em">物蒙法潤隨分皆足。</p>
</div>
<div class='div-orig'><p>各得生長。</p>
</div>
<div class='div-commentary'><p style="margin-left:1em">各遂物性而得生長。</p>
</div>
<div class='div-orig'><p>如來說法。</p>
</div>
<div class='div-commentary'><p style="margin-left:1em">如雲澍雨。</p>
</div>
<div class='div-orig'><p>一相一味。</p>
</div>
<div class='div-commentary'><p style="margin-left:1em">等觀眾生故云一相普潤一切故云一味。</p>
</div>
<div class='div-orig'><p>所謂解脫相。</p>
</div>
<div class='div-commentary'><p style="margin-left:1em">解三界縛令脫生死。</p>
</div>
<div class='div-orig'><p>離相。</p>
</div>
<div class='div-commentary'><p style="margin-left:1em">遠離一切塵勞煩惱。</p>
</div>
<div class='div-orig'><p>滅相。</p>
</div>
<div class='div-commentary'><p style="margin-left:1em">達真空理證寂滅樂。</p>
</div>
<div class='div-orig'><p>究竟至於一切種智。</p>
</div>
<div class='div-commentary'><p style="margin-left:1em">始用方便暫接初機終歸究竟一切種智。</p>
</div>
<div class='div-orig'><p>其有眾生。</p>
</div>
<div class='div-commentary'><p style="margin-left:1em">其有世間諸眾生類。</p>
</div>
<div class='div-orig'><p>聞如來法。</p>
</div>
<div class='div-commentary'><p style="margin-left:1em">聞於如來所說之法。</p>
</div>
<div class='div-orig'><p>若持讀誦。</p>
</div>
<div class='div-commentary'><p style="margin-left:1em">若或受持兼以讀誦。</p>
</div>
<div class='div-orig'><p>如說修行。</p>
</div>
<div class='div-commentary'><p style="margin-left:1em">如佛所說依之修行。</p>
</div>
<div class='div-orig'><p>所得功德。</p>
</div>
<div class='div-commentary'><p style="margin-left:1em">隨其起修所獲功德。</p>
</div>
<div class='div-orig'><p>不自覺知。</p>
</div>
<div class='div-commentary'><p style="margin-left:1em">以心迷故自不能知應學何法。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以如來現於世者其意云何。</p>
</div>
<div class='div-orig'><p>唯有如來知此眾生。</p>
</div>
<div class='div-commentary'><p style="margin-left:1em">獨佛一人知此法界種種眾生。</p>
</div>
<div class='div-orig'><p>種相體性。</p>
</div>
<div class='div-commentary'><p style="margin-left:1em">種子相貌本體根性。</p>
</div>
<div class='div-orig'><p>念何事。</p>
</div>
<div class='div-commentary'><p style="margin-left:1em">心中繫念何等之事。</p>
</div>
<div class='div-orig'><p>思何事。</p>
</div>
<div class='div-commentary'><p style="margin-left:1em">心中思惟何等之事。</p>
</div>
<div class='div-orig'><p>修何事。</p>
</div>
<div class='div-commentary'><p style="margin-left:1em">其性所了修何等事。</p>
</div>
<div class='div-orig'><p>云何念。</p>
</div>
<div class='div-commentary'><p style="margin-left:1em">當云何念。</p>
</div>
<div class='div-orig'><p>云何思。</p>
</div>
<div class='div-commentary'><p style="margin-left:1em">當云何思。</p>
</div>
<div class='div-orig'><p>云何修。</p>
</div>
<div class='div-commentary'><p style="margin-left:1em">當云何修。</p>
</div>
<div class='div-orig'><p>以何法念。</p>
</div>
<div class='div-commentary'><p style="margin-left:1em">用何法令繫念。</p>
</div>
<div class='div-orig'><p>以何法思。</p>
</div>
<div class='div-commentary'><p style="margin-left:1em">用何法令思惟。</p>
</div>
<div class='div-orig'><p>以何法修。</p>
</div>
<div class='div-commentary'><p style="margin-left:1em">用何法令起修。</p>
</div>
<div class='div-orig'><p>以何法。</p>
</div>
<div class='div-commentary'><p style="margin-left:1em">以何種法。</p>
</div>
<div class='div-orig'><p>得何法。</p>
</div>
<div class='div-commentary'><p style="margin-left:1em">可得何法。</p>
</div>
<div class='div-orig'><p>眾生住於種種之地。</p>
</div>
<div class='div-commentary'><p style="margin-left:1em">性本是一習氣不同隨所依止名之為住各取自位名種種地。</p>
</div>
<div class='div-orig'><p>唯有如來知實見之。</p>
</div>
<div class='div-commentary'><p style="margin-left:1em">三乘聖人分見真理唯佛大聖如實覺知。</p>
</div>
<div class='div-orig'><p>明了無礙。</p>
</div>
<div class='div-commentary'><p style="margin-left:1em">分明覺了無有障礙。</p>
</div>
<div class='div-orig'><p>如彼卉木叢林諸藥草等。</p>
</div>
<div class='div-commentary'><p style="margin-left:1em">以諸根性合前草木。</p>
</div>
<div class='div-orig'><p>而不自知上中下性。</p>
</div>
<div class='div-commentary'><p style="margin-left:1em">草木受潤各取沾足而不自知力量大小。</p>
</div>
<div class='div-orig'><p>如來知是一相一味之法。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>所謂解脫相離相滅相究竟涅槃。</p>
</div>
<div class='div-commentary'><p style="margin-left:1em">前云一切智即智德也此云涅槃即斷德也。</p>
</div>
<div class='div-orig'><p>常寂滅相。</p>
</div>
<div class='div-commentary'><p style="margin-left:1em">常住涅槃寂滅之理無相之相名為常寂。</p>
</div>
<div class='div-orig'><p>終歸於空。</p>
</div>
<div class='div-commentary'><p style="margin-left:1em">此云空者即上常寂大般涅槃非是斷空及以偏空非但即空空中具假空假不二名究竟空。</p>
</div>
<div class='div-orig'><p>佛知是<span class='corr'>已</span>。</p>
</div>
<div class='div-commentary'><p style="margin-left:1em">佛知如是真實義空。</p>
</div>
<div class='div-orig'><p>觀眾生心欲。</p>
</div>
<div class='div-commentary'><p style="margin-left:1em">以慈眼觀眾生樂欲。</p>
</div>
<div class='div-orig'><p>而將護之。</p>
</div>
<div class='div-commentary'><p style="margin-left:1em">而乃將理調護曲順機情。</p>
</div>
<div class='div-orig'><p>是故不即為說一切種智。</p>
</div>
<div class='div-commentary'><p style="margin-left:1em">一切種智者乃佛所證中道正智以是之故為機未堪不敢即說。</p>
</div>
<div class='div-orig'><p>汝等迦葉甚為希有。</p>
</div>
<div class='div-commentary'><p style="margin-left:1em">美其信解善達佛意人莫及之甚為尠有。</p>
</div>
<div class='div-orig'><p>能知如來隨宜說法。</p>
</div>
<div class='div-commentary'><p style="margin-left:1em">歎希有者以能如是。</p>
</div>
<div class='div-orig'><p>能信能受。</p>
</div>
<div class='div-commentary'><p style="margin-left:1em">能知故通曉能信故不疑能受故不忘。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">所以歎者其意云何。</p>
</div>
<div class='div-orig'><p>諸佛世尊隨宜說法。</p>
</div>
<div class='div-commentary'><p style="margin-left:1em">一切諸佛隨順物宜稱機而說無有定法。</p>
</div>
<div class='div-orig'><p>難解難知。</p>
</div>
<div class='div-commentary'><p style="margin-left:1em">眾生機雜諸佛意深隱密故難解差別故難知。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">欲以前事重為證明故說偈言。</p>
</div>
<div class='div-orig'><p>破有法王出現世間。</p>
</div>
<div class='div-commentary'><p style="margin-left:1em">佛為法王出現於世為破眾生著有之見。</p>
</div>
<div class='div-orig'><p>隨眾生欲種種說法。</p>
</div>
<div class='div-commentary'><p style="margin-left:1em">知眾生意隨其所宜以種種緣而為說法。</p>
</div>
<div class='div-orig'><p>如來尊重。</p>
</div>
<div class='div-commentary'><p style="margin-left:1em">佛具威德位尊貌重。</p>
</div>
<div class='div-orig'><p>智慧深遠。</p>
</div>
<div class='div-commentary'><p style="margin-left:1em">佛之智慧深遠無際。</p>
</div>
<div class='div-orig'><p>久默斯要。</p>
</div>
<div class='div-commentary'><p style="margin-left:1em">此法華經乃是諸佛秘要之事成道<span class='corr'>已</span>來四十餘年未甞拈出故云久默。</p>
</div>
<div class='div-orig'><p>不務速說。</p>
</div>
<div class='div-commentary'><p style="margin-left:1em">前說不談故云不務速說。</p>
</div>
<div class='div-orig'><p>有智若聞則能信解。</p>
</div>
<div class='div-commentary'><p style="margin-left:1em">所以未說正為待機欲能信解然後說之。</p>
</div>
<div class='div-orig'><p>無智疑悔則為永失。</p>
</div>
<div class='div-commentary'><p style="margin-left:1em">於無智前說此妙經非特不信兼起謗言則是永失背覺合塵。</p>
</div>
<div class='div-orig'><p>是故迦葉。</p>
</div>
<div class='div-commentary'><p style="margin-left:1em">告迦葉言以是之故。</p>
</div>
<div class='div-orig'><p>隨力為說。</p>
</div>
<div class='div-commentary'><p style="margin-left:1em">隨其機力而為說之。</p>
</div>
<div class='div-orig'><p>以種種緣。</p>
</div>
<div class='div-commentary'><p style="margin-left:1em">或說五乘或說三乘皆方便緣。</p>
</div>
<div class='div-orig'><p>令得正見。</p>
</div>
<div class='div-commentary'><p style="margin-left:1em">令作方便得於正見。</p>
</div>
<div class='div-orig'><p>迦葉當知譬如大雲。</p>
</div>
<div class='div-commentary'><p style="margin-left:1em">喻佛應身。</p>
</div>
<div class='div-orig'><p>起於世間。</p>
</div>
<div class='div-commentary'><p style="margin-left:1em">從真起應如雲之生。</p>
</div>
<div class='div-orig'><p>徧覆一切。</p>
</div>
<div class='div-commentary'><p style="margin-left:1em">普化群機如雲徧覆。</p>
</div>
<div class='div-orig'><p>慧雲含潤。</p>
</div>
<div class='div-commentary'><p style="margin-left:1em">智慧身雲含藏利潤。</p>
</div>
<div class='div-orig'><p>電光晃耀。</p>
</div>
<div class='div-commentary'><p style="margin-left:1em">智如電掣光明晃耀。</p>
</div>
<div class='div-orig'><p>雷聲遠震。</p>
</div>
<div class='div-commentary'><p style="margin-left:1em">法音圓應如電遠震。</p>
</div>
<div class='div-orig'><p>令眾悅豫。</p>
</div>
<div class='div-commentary'><p style="margin-left:1em">能令眾心悅懌安豫。</p>
</div>
<div class='div-orig'><p>日光掩蔽地上清涼。</p>
</div>
<div class='div-commentary'><p style="margin-left:1em">日光炎熾喻諸熱惱慈雲覆故心地清涼。</p>
</div>
<div class='div-orig'><p>靉靆垂布。</p>
</div>
<div class='div-commentary'><p style="margin-left:1em">靉靆濃雲之貌慈心濃重俯為含生如雲低垂徧布一切。</p>
</div>
<div class='div-orig'><p>如可承攬。</p>
</div>
<div class='div-commentary'><p style="margin-left:1em">頭戴曰承手擥曰攬佛雖尊勝下應群機以慈悲故易可親近如雲垂下似可戴擥。</p>
</div>
<div class='div-orig'><p>其雨普等。</p>
</div>
<div class='div-commentary'><p style="margin-left:1em">說法如雨普皆平等。</p>
</div>
<div class='div-orig'><p>四方俱下。</p>
</div>
<div class='div-commentary'><p style="margin-left:1em">四方即喻住行向地。</p>
</div>
<div class='div-orig'><p>流澍無量。</p>
</div>
<div class='div-commentary'><p style="margin-left:1em">流澍廣濶不可計量。</p>
</div>
<div class='div-orig'><p>率土充洽。</p>
</div>
<div class='div-commentary'><p style="margin-left:1em">眾生性地無不沾濡如率土中皆悉充洽。</p>
</div>
<div class='div-orig'><p>山川險谷。</p>
</div>
<div class='div-commentary'><p style="margin-left:1em">山喻靜性川喻動性險谷即喻眾生惡性。</p>
</div>
<div class='div-orig'><p>幽邃所生。</p>
</div>
<div class='div-commentary'><p style="margin-left:1em">幽隱深邃所產之物。</p>
</div>
<div class='div-orig'><p>卉木藥草。</p>
</div>
<div class='div-commentary'><p style="margin-left:1em">人天聲聞緣覺上中下根如眾卉木藥草之類。</p>
</div>
<div class='div-orig'><p>大小諸樹。</p>
</div>
<div class='div-commentary'><p style="margin-left:1em">頓教菩薩名為大樹漸教菩薩名為小樹攝機無量故云諸樹。</p>
</div>
<div class='div-orig'><p>百糓苗稼。</p>
</div>
<div class='div-commentary'><p style="margin-left:1em">百種善念菩提心苗糓能養命善可證真。</p>
</div>
<div class='div-orig'><p>甘蔗蒲萄。</p>
</div>
<div class='div-commentary'><p style="margin-left:1em">甘蔗味美喻佛種性蒲萄蔓筵喻諸種族。</p>
</div>
<div class='div-orig'><p>雨之所潤。</p>
</div>
<div class='div-commentary'><p style="margin-left:1em">法雨等施物悉均沾。</p>
</div>
<div class='div-orig'><p>無不豐足。</p>
</div>
<div class='div-commentary'><p style="margin-left:1em">無有一物不豐足者。</p>
</div>
<div class='div-orig'><p>乾地普洽。</p>
</div>
<div class='div-commentary'><p style="margin-left:1em">入法眾生欲習初乾未與如來法流水接名為乾地今蒙法潤亦普浹洽。</p>
</div>
<div class='div-orig'><p>藥木並茂。</p>
</div>
<div class='div-commentary'><p style="margin-left:1em">群機受潤如物等茂。</p>
</div>
<div class='div-orig'><p>其雲所出。</p>
</div>
<div class='div-commentary'><p style="margin-left:1em">身雲所出。</p>
</div>
<div class='div-orig'><p>一味之水。</p>
</div>
<div class='div-commentary'><p style="margin-left:1em">如來一味利益眾生更無別念如雲澍雨水無別味。</p>
</div>
<div class='div-orig'><p>草木叢林隨分受潤。</p>
</div>
<div class='div-commentary'><p style="margin-left:1em">水味雖一而諸草木受潤不同法味雖一而諸根器得益不同。</p>
</div>
<div class='div-orig'><p>一切諸樹。</p>
</div>
<div class='div-commentary'><p style="margin-left:1em">以類攝之但分大小約機眾多故云諸樹。</p>
</div>
<div class='div-orig'><p>上中下等。</p>
</div>
<div class='div-commentary'><p style="margin-left:1em">此約三草以喻三乘。</p>
</div>
<div class='div-orig'><p>稱其大小。</p>
</div>
<div class='div-commentary'><p style="margin-left:1em">此喻漸頓大小菩薩。</p>
</div>
<div class='div-orig'><p>各得生長。</p>
</div>
<div class='div-commentary'><p style="margin-left:1em">各遂其性生成長育。</p>
</div>
<div class='div-orig'><p>根莖枝葉。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>華果光色。</p>
</div>
<div class='div-commentary'><p style="margin-left:1em">華喻善因果喻善報光喻善智色喻善事。</p>
</div>
<div class='div-orig'><p>一雨所及皆得鮮澤。</p>
</div>
<div class='div-commentary'><p style="margin-left:1em">蒙一味雨之所潤及一一皆得鮮明肥澤。</p>
</div>
<div class='div-orig'><p>如其體相。</p>
</div>
<div class='div-commentary'><p style="margin-left:1em">稱其體質及以相貌。</p>
</div>
<div class='div-orig'><p>性分大小。</p>
</div>
<div class='div-commentary'><p style="margin-left:1em">種性自分若大若小。</p>
</div>
<div class='div-orig'><p>所潤是一。</p>
</div>
<div class='div-commentary'><p style="margin-left:1em">法無異味。</p>
</div>
<div class='div-orig'><p>而各滋茂。</p>
</div>
<div class='div-commentary'><p style="margin-left:1em">受潤不同。</p>
</div>
<div class='div-orig'><p>佛亦如是。</p>
</div>
<div class='div-commentary'><p style="margin-left:1em">合上喻也。</p>
</div>
<div class='div-orig'><p>出現於世。</p>
</div>
<div class='div-commentary'><p style="margin-left:1em">從真起應。</p>
</div>
<div class='div-orig'><p>譬如大雲。</p>
</div>
<div class='div-commentary'><p style="margin-left:1em">以大身雲。</p>
</div>
<div class='div-orig'><p>普覆一切。</p>
</div>
<div class='div-commentary'><p style="margin-left:1em">徧應群機。</p>
</div>
<div class='div-orig'><p>既出于世。</p>
</div>
<div class='div-commentary'><p style="margin-left:1em">初降生時如雲之生及轉法輪如雲澍雨。</p>
</div>
<div class='div-orig'><p>為諸眾生。</p>
</div>
<div class='div-commentary'><p style="margin-left:1em">受道之機。</p>
</div>
<div class='div-orig'><p>分別演說。</p>
</div>
<div class='div-commentary'><p style="margin-left:1em">三乘五乘各分別說。</p>
</div>
<div class='div-orig'><p>諸法之實。</p>
</div>
<div class='div-commentary'><p style="margin-left:1em">雖說方便實為佛乘。</p>
</div>
<div class='div-orig'><p>大聖世尊。</p>
</div>
<div class='div-commentary'><p style="margin-left:1em">三乘所證名小聖人如來圓極名為大聖。</p>
</div>
<div class='div-orig'><p>於諸天人一切眾中。</p>
</div>
<div class='div-commentary'><p style="margin-left:1em">求法之眾。</p>
</div>
<div class='div-orig'><p>而宣是言。</p>
</div>
<div class='div-commentary'><p style="margin-left:1em">宣布此言。</p>
</div>
<div class='div-orig'><p>我為如來。</p>
</div>
<div class='div-commentary'><p style="margin-left:1em">我是究竟果德如來。</p>
</div>
<div class='div-orig'><p>兩足之尊。</p>
</div>
<div class='div-commentary'><p style="margin-left:1em">久修梵行福慧俱足。</p>
</div>
<div class='div-orig'><p>出于世間。</p>
</div>
<div class='div-commentary'><p style="margin-left:1em">為眾生故不住涅槃。</p>
</div>
<div class='div-orig'><p>猶如大雲充潤一切。</p>
</div>
<div class='div-commentary'><p style="margin-left:1em">身雲法雨充潤一切。</p>
</div>
<div class='div-orig'><p>枯槁眾生。</p>
</div>
<div class='div-commentary'><p style="margin-left:1em">無法雨潤名枯槁者。</p>
</div>
<div class='div-orig'><p>皆令離苦。</p>
</div>
<div class='div-commentary'><p style="margin-left:1em">離惡道苦及二死苦。</p>
</div>
<div class='div-orig'><p>得安隱樂。</p>
</div>
<div class='div-commentary'><p style="margin-left:1em">得於安隱身心快樂。</p>
</div>
<div class='div-orig'><p>世間之樂。</p>
</div>
<div class='div-commentary'><p style="margin-left:1em">人天二報五欲樂也。</p>
</div>
<div class='div-orig'><p>及涅槃樂。</p>
</div>
<div class='div-commentary'><p style="margin-left:1em">三乘一乘寂滅之樂。</p>
</div>
<div class='div-orig'><p>諸天人眾。</p>
</div>
<div class='div-commentary'><p style="margin-left:1em">諸天及人一切眾等。</p>
</div>
<div class='div-orig'><p>一心善聽。</p>
</div>
<div class='div-commentary'><p style="margin-left:1em">齊其一心善聽我說。</p>
</div>
<div class='div-orig'><p>皆應到此。</p>
</div>
<div class='div-commentary'><p style="margin-left:1em">到佛會中。</p>
</div>
<div class='div-orig'><p>覲無上尊。</p>
</div>
<div class='div-commentary'><p style="margin-left:1em">覲見無上大覺世尊。</p>
</div>
<div class='div-orig'><p>我為世尊。</p>
</div>
<div class='div-commentary'><p style="margin-left:1em">我是一切世間之尊。</p>
</div>
<div class='div-orig'><p>無能及者。</p>
</div>
<div class='div-commentary'><p style="margin-left:1em">自餘聖賢無有一人能及我者。</p>
</div>
<div class='div-orig'><p>安隱眾生故現於世。</p>
</div>
<div class='div-commentary'><p style="margin-left:1em">為令眾生得安隱故出現世間。</p>
</div>
<div class='div-orig'><p>為大眾說甘露淨法。</p>
</div>
<div class='div-commentary'><p style="margin-left:1em">如來為眾演說諸法其法清淨如天甘露無不美者。</p>
</div>
<div class='div-orig'><p>其法一味解脫涅槃。</p>
</div>
<div class='div-commentary'><p style="margin-left:1em">機情雖異佛意常融一味令得無上解脫究竟涅槃。</p>
</div>
<div class='div-orig'><p>以一妙音演暢斯義。</p>
</div>
<div class='div-commentary'><p style="margin-left:1em">據相似異約意名一說權為實名曰妙音流演通暢斯之妙義。</p>
</div>
<div class='div-orig'><p>常為大乘而作因緣。</p>
</div>
<div class='div-commentary'><p style="margin-left:1em">所以說小意引入大小智是因小善是緣。</p>
</div>
<div class='div-orig'><p>我觀一切普皆平等。</p>
</div>
<div class='div-commentary'><p style="margin-left:1em">佛心無礙等視眾生。</p>
</div>
<div class='div-orig'><p>無有彼此愛憎之心。</p>
</div>
<div class='div-commentary'><p style="margin-left:1em">眾生則有彼此憎愛佛心平等一切無也。</p>
</div>
<div class='div-orig'><p>我無貪著亦無限礙。</p>
</div>
<div class='div-commentary'><p style="margin-left:1em">如來無有貪愛取著慳恡之心亦無限隔滯礙之相。</p>
</div>
<div class='div-orig'><p>恒為一切平等說法。</p>
</div>
<div class='div-commentary'><p style="margin-left:1em">常為一切以平等心說無相法。</p>
</div>
<div class='div-orig'><p>如為一人眾多亦然。</p>
</div>
<div class='div-commentary'><p style="margin-left:1em">為眾如一一多皆然。</p>
</div>
<div class='div-orig'><p>常演說法曾無他事。</p>
</div>
<div class='div-commentary'><p style="margin-left:1em">常爾一心為之演法曾無別事以縈其懷。</p>
</div>
<div class='div-orig'><p>去來坐立終不疲厭。</p>
</div>
<div class='div-commentary'><p style="margin-left:1em">四威儀中常爾精勤終不見有疲極厭倦。</p>
</div>
<div class='div-orig'><p>充足世間如雨普潤。</p>
</div>
<div class='div-commentary'><p style="margin-left:1em">以法潤世悉令充足猶如時雨普潤一切。</p>
</div>
<div class='div-orig'><p>貴賤上下。</p>
</div>
<div class='div-commentary'><p style="margin-left:1em">貴族賤類上智下愚。</p>
</div>
<div class='div-orig'><p>持戒毀戒。</p>
</div>
<div class='div-commentary'><p style="margin-left:1em">持戒之人一向清淨毀戒之人一向染污。</p>
</div>
<div class='div-orig'><p>威儀具足。</p>
</div>
<div class='div-commentary'><p style="margin-left:1em">威儀即是諸輕戒也具足受持無有缺犯。</p>
</div>
<div class='div-orig'><p>及不具足。</p>
</div>
<div class='div-commentary'><p style="margin-left:1em">謂於諸戒雖則受持不能全淨。</p>
</div>
<div class='div-orig'><p>正見邪見。</p>
</div>
<div class='div-commentary'><p style="margin-left:1em">知因識果名正見人背理迷真名邪見者。</p>
</div>
<div class='div-orig'><p>利根鈍根。</p>
</div>
<div class='div-commentary'><p style="margin-left:1em">諸乘之中第分優劣望前為鈍望後為利。</p>
</div>
<div class='div-orig'><p>等雨法雨。</p>
</div>
<div class='div-commentary'><p style="margin-left:1em">平等雨於一味法雨。</p>
</div>
<div class='div-orig'><p>而無懈倦。</p>
</div>
<div class='div-commentary'><p style="margin-left:1em">為物慈深終無厭倦。</p>
</div>
<div class='div-orig'><p>一切眾生聞我法者。</p>
</div>
<div class='div-commentary'><p style="margin-left:1em">眾生聞佛所說法者。</p>
</div>
<div class='div-orig'><p>隨力所受住於諸地。</p>
</div>
<div class='div-commentary'><p style="margin-left:1em">隨其根力住五乘位。</p>
</div>
<div class='div-orig'><p>或處人天。</p>
</div>
<div class='div-commentary'><p style="margin-left:1em">人及天乘。</p>
</div>
<div class='div-orig'><p>轉輪聖王。</p>
</div>
<div class='div-commentary'><p style="margin-left:1em">輪王有四謂福所感金銀銅鐵四輪各異皆人王也。</p>
</div>
<div class='div-orig'><p>釋梵諸王。</p>
</div>
<div class='div-commentary'><p style="margin-left:1em">釋謂帝釋忉利天主梵即梵王色界天主及三界中諸餘天王。</p>
</div>
<div class='div-orig'><p>是小藥草。</p>
</div>
<div class='div-commentary'><p style="margin-left:1em">人天兩乘自跡言之名小藥草就本為言彼諸天王皆是菩薩遊三摩提所修行處。</p>
</div>
<div class='div-orig'><p>知無漏法能得涅槃。</p>
</div>
<div class='div-commentary'><p style="margin-left:1em">善知無漏智慧之法能得小乘偏空涅槃。</p>
</div>
<div class='div-orig'><p>起六神通。</p>
</div>
<div class='div-commentary'><p style="margin-left:1em">即天眼天耳他心宿命神境漏盡六種通相由發智故得有神通故云起也。</p>
</div>
<div class='div-orig'><p>及得三明。</p>
</div>
<div class='div-commentary'><p style="margin-left:1em">天眼宿命漏盡三種通明。</p>
</div>
<div class='div-orig'><p>獨處山林常行禪定。</p>
</div>
<div class='div-commentary'><p style="margin-left:1em">獨自居處山間林下常行三昧住於禪寂。</p>
</div>
<div class='div-orig'><p>得緣覺證。</p>
</div>
<div class='div-commentary'><p style="margin-left:1em">從緣省覺證辟支果。</p>
</div>
<div class='div-orig'><p>是中藥草。</p>
</div>
<div class='div-commentary'><p style="margin-left:1em">勝於人天故名中草。</p>
</div>
<div class='div-orig'><p>求世尊處我當作佛。</p>
</div>
<div class='div-commentary'><p style="margin-left:1em">求佛世尊所證之處我當修行作於佛果。</p>
</div>
<div class='div-orig'><p>行精進定。</p>
</div>
<div class='div-commentary'><p style="margin-left:1em">修行精進寂滅勝定。</p>
</div>
<div class='div-orig'><p>是上藥草。</p>
</div>
<div class='div-commentary'><p style="margin-left:1em">此期成佛又勝二乘名上藥草。</p>
</div>
<div class='div-orig'><p>又諸佛子。</p>
</div>
<div class='div-commentary'><p style="margin-left:1em">言佛子者異於聲聞。</p>
</div>
<div class='div-orig'><p>專心佛道。</p>
</div>
<div class='div-commentary'><p style="margin-left:1em">專注一心求於佛道。</p>
</div>
<div class='div-orig'><p>常行慈悲。</p>
</div>
<div class='div-commentary'><p style="margin-left:1em">二乘之人不起大化菩薩根者行大慈悲。</p>
</div>
<div class='div-orig'><p>自知作佛決定無疑。</p>
</div>
<div class='div-commentary'><p style="margin-left:1em">心中自知決定成佛無復疑情。</p>
</div>
<div class='div-orig'><p>是名小樹。</p>
</div>
<div class='div-commentary'><p style="margin-left:1em">定力轉增心志愈大勝前上草故云少樹此位菩薩如般若中初發心者。</p>
</div>
<div class='div-orig'><p>安住神通。</p>
</div>
<div class='div-commentary'><p style="margin-left:1em">安然住於菩薩神通。</p>
</div>
<div class='div-orig'><p>轉不退輪。</p>
</div>
<div class='div-commentary'><p style="margin-left:1em">能轉諸佛不退法輪。</p>
</div>
<div class='div-orig'><p>度無量億百千眾生。</p>
</div>
<div class='div-commentary'><p style="margin-left:1em">此即頓教登位不退諸大菩薩故能廣度無量諸生。</p>
</div>
<div class='div-orig'><p>如是菩薩名為大樹。</p>
</div>
<div class='div-commentary'><p style="margin-left:1em">力量既大蔭覆益廣故云大樹。</p>
</div>
<div class='div-orig'><p>佛平等說如一味雨。</p>
</div>
<div class='div-commentary'><p style="margin-left:1em">佛慈悲心平等而說如時雨降一味平等。</p>
</div>
<div class='div-orig'><p>隨眾生性所受不同。</p>
</div>
<div class='div-commentary'><p style="margin-left:1em">法雖平等隨彼眾生所稟根性得益不同。</p>
</div>
<div class='div-orig'><p>如彼草木所稟各異。</p>
</div>
<div class='div-commentary'><p style="margin-left:1em">眾生之性如諸草木隨其大小稟受不同。</p>
</div>
<div class='div-orig'><p>佛以此喻方便開示。</p>
</div>
<div class='div-commentary'><p style="margin-left:1em">佛以草木喻諸眾生而為方便開示迷者。</p>
</div>
<div class='div-orig'><p>種種言辭演說一法。</p>
</div>
<div class='div-commentary'><p style="margin-left:1em">假諸言辭共明一法。</p>
</div>
<div class='div-orig'><p>於佛智慧如海一滴。</p>
</div>
<div class='div-commentary'><p style="margin-left:1em">佛之性體具足智慧今說一法如海一渧。</p>
</div>
<div class='div-orig'><p>我雨法雨。</p>
</div>
<div class='div-commentary'><p style="margin-left:1em">佛下法雨。</p>
</div>
<div class='div-orig'><p>充滿世間。</p>
</div>
<div class='div-commentary'><p style="margin-left:1em">充滿三界一切世間。</p>
</div>
<div class='div-orig'><p>一味之法。</p>
</div>
<div class='div-commentary'><p style="margin-left:1em">法味本一。</p>
</div>
<div class='div-orig'><p>隨力修行。</p>
</div>
<div class='div-commentary'><p style="margin-left:1em">隨其智力修習奉行。</p>
</div>
<div class='div-orig'><p>如彼叢林藥草諸樹。</p>
</div>
<div class='div-commentary'><p style="margin-left:1em">以法合喻。</p>
</div>
<div class='div-orig'><p>隨其大小漸增茂好。</p>
</div>
<div class='div-commentary'><p style="margin-left:1em">隨根受道漸漸增茂。</p>
</div>
<div class='div-orig'><p>諸佛之法常以一味。</p>
</div>
<div class='div-commentary'><p style="margin-left:1em">一切諸佛常用一味平等大法。</p>
</div>
<div class='div-orig'><p>令諸世間普得具足。</p>
</div>
<div class='div-commentary'><p style="margin-left:1em">令三世間法味咸足。</p>
</div>
<div class='div-orig'><p>漸次修行皆得道果。</p>
</div>
<div class='div-commentary'><p style="margin-left:1em">三乘之人漸漸次第修行於道皆令得果。</p>
</div>
<div class='div-orig'><p>聲聞緣覺處於山林。</p>
</div>
<div class='div-commentary'><p style="margin-left:1em">二乘樂靜故居山林。</p>
</div>
<div class='div-orig'><p>住最後身。</p>
</div>
<div class='div-commentary'><p style="margin-left:1em">得羅漢果名最後身永脫三界更不復生。</p>
</div>
<div class='div-orig'><p>聞法得果。</p>
</div>
<div class='div-commentary'><p style="margin-left:1em">聞佛說法心能解了得於羅漢及辟支果。</p>
</div>
<div class='div-orig'><p>是名藥草各得增長。</p>
</div>
<div class='div-commentary'><p style="margin-left:1em">引喻合法即中藥草。</p>
</div>
<div class='div-orig'><p>若諸菩薩智慧堅固。</p>
</div>
<div class='div-commentary'><p style="margin-left:1em">菩薩之人智力堅固終不退墮。</p>
</div>
<div class='div-orig'><p>了達三界。</p>
</div>
<div class='div-commentary'><p style="margin-left:1em">了了通達三界之中非堅固法。</p>
</div>
<div class='div-orig'><p>求最上乘。</p>
</div>
<div class='div-commentary'><p style="margin-left:1em">三乘之中菩薩最上。</p>
</div>
<div class='div-orig'><p>是名小樹而得增長。</p>
</div>
<div class='div-commentary'><p style="margin-left:1em">雖求佛道從漸門入非是頓證故名小樹。</p>
</div>
<div class='div-orig'><p>復有住禪得神通力。</p>
</div>
<div class='div-commentary'><p style="margin-left:1em">復有大機住於禪定發得神通智慧之力。</p>
</div>
<div class='div-orig'><p>聞諸法空心大歡喜。</p>
</div>
<div class='div-commentary'><p style="margin-left:1em">聞說諸法本性空寂心中明悟得大歡喜。</p>
</div>
<div class='div-orig'><p>放無數光度諸眾生。</p>
</div>
<div class='div-commentary'><p style="margin-left:1em">光表智慧用智攝生名為放光智明不一名為無數。</p>
</div>
<div class='div-orig'><p>是名大樹而得增長。</p>
</div>
<div class='div-commentary'><p style="margin-left:1em">此喻頓教大菩薩也。</p>
</div>
<div class='div-orig'><p>如是迦葉。</p>
</div>
<div class='div-commentary'><p style="margin-left:1em">如是二字指上五乘以告迦葉。</p>
</div>
<div class='div-orig'><p>佛所說法。</p>
</div>
<div class='div-commentary'><p style="margin-left:1em">如來所說方便之法。</p>
</div>
<div class='div-orig'><p>譬如大雲以一味雨。</p>
</div>
<div class='div-commentary'><p style="margin-left:1em">佛身普應佛法普被如一味雨無有差別。</p>
</div>
<div class='div-orig'><p>潤於人華各得成實。</p>
</div>
<div class='div-commentary'><p style="margin-left:1em">潤於五乘善人心華令各增長結成果實。</p>
</div>
<div class='div-orig'><p>迦葉當知。</p>
</div>
<div class='div-commentary'><p style="margin-left:1em">由前信解所說未敷今此徧攝故令當知。</p>
</div>
<div class='div-orig'><p>以諸因緣。</p>
</div>
<div class='div-commentary'><p style="margin-left:1em">以諸宿世善惡業報因緣之事。</p>
</div>
<div class='div-orig'><p>種種譬喻。</p>
</div>
<div class='div-commentary'><p style="margin-left:1em">引諸世間種種事物而為譬喻。</p>
</div>
<div class='div-orig'><p>開示佛道。</p>
</div>
<div class='div-commentary'><p style="margin-left:1em">開示演說成佛之道。</p>
</div>
<div class='div-orig'><p>是我方便。</p>
</div>
<div class='div-commentary'><p style="margin-left:1em">此等皆是諸佛方便。</p>
</div>
<div class='div-orig'><p>諸佛亦然。</p>
</div>
<div class='div-commentary'><p style="margin-left:1em">佛之方便亦復如然。</p>
</div>
<div class='div-orig'><p>今為汝等說最實事。</p>
</div>
<div class='div-commentary'><p style="margin-left:1em">初說三乘破諸魔外名為真實今復引漸入於一乘名最真實。</p>
</div>
<div class='div-orig'><p>諸聲聞眾皆非滅度。</p>
</div>
<div class='div-commentary'><p style="margin-left:1em">二乘之人但離虗妄名為滅度皆非一乘究竟寂滅無上涅槃。</p>
</div>
<div class='div-orig'><p>汝等所行是菩薩道。</p>
</div>
<div class='div-commentary'><p style="margin-left:1em">汝等二乘所行之道即是大乘菩薩之道。</p>
</div>
<div class='div-orig'><p>漸漸修學悉當成佛。</p>
</div>
<div class='div-commentary'><p style="margin-left:1em">從漸入圓唯一佛道無別三乘。</p>
</div></div>
<div class='div-other'><a id='mulu14' />
<div class='div-orig'><p>妙法蓮華經授記品第六</p>
</div>
<div class='div-commentary'><p style="margin-left:1em">言授記者修行得到理應如是佛為印成如世爵命隨其資力大迦葉等聞如來說法譬兩品心得開悟引窮子喻說所信解但止領得二乘之人從漸入圓一種法義於如來法如海一渧佛復廣說山川草木法雨普潤一切皆當得成佛道諸人聞得法義方周故於此時為四弟子授應身記當來成佛。</p>
</div>
<div class='div-orig'><p>爾時世尊說是偈<span class='corr'>已</span>。</p>
</div>
<div class='div-commentary'><p style="margin-left:1em">爾藥草品偈竟之時。</p>
</div>
<div class='div-orig'><p>告諸大眾唱如是言。</p>
</div>
<div class='div-commentary'><p style="margin-left:1em">白在會眾作是說言。</p>
</div>
<div class='div-orig'><p>我此弟子摩訶迦葉。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>於未來世當得奉覲。</p>
</div>
<div class='div-commentary'><p style="margin-left:1em">從是<span class='corr'>已</span>去未來當得奉敬覲見。</p>
</div>
<div class='div-orig'><p>三百萬億諸佛世尊。</p>
</div>
<div class='div-commentary'><p style="margin-left:1em">所見之數。</p>
</div>
<div class='div-orig'><p>供養恭敬。</p>
</div>
<div class='div-commentary'><p style="margin-left:1em">修法供養身心恭敬。</p>
</div>
<div class='div-orig'><p>尊重讚歎。</p>
</div>
<div class='div-commentary'><p style="margin-left:1em">尊重於佛發言讚歎。</p>
</div>
<div class='div-orig'><p>廣宣諸佛無量大法。</p>
</div>
<div class='div-commentary'><p style="margin-left:1em">廣博宣演十方諸佛無有限量大乘之法。</p>
</div>
<div class='div-orig'><p>於最後身得成為佛。</p>
</div>
<div class='div-commentary'><p style="margin-left:1em">等覺菩薩名最後身所證妙覺名為成佛。</p>
</div>
<div class='div-orig'><p>名曰光明。</p>
</div>
<div class='div-commentary'><p style="margin-left:1em">因以智光照明佛法所以得果號曰光明。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>國名光德。</p>
</div>
<div class='div-commentary'><p style="margin-left:1em">光明盛德以為國名。</p>
</div>
<div class='div-orig'><p>劫名大莊嚴。</p>
</div>
<div class='div-commentary'><p style="margin-left:1em">其時清淨以大菩薩而為莊嚴。</p>
</div>
<div class='div-orig'><p>佛壽十二小劫。</p>
</div>
<div class='div-commentary'><p style="margin-left:1em">應身壽量。</p>
</div>
<div class='div-orig'><p>正法住世二十小劫。</p>
</div>
<div class='div-commentary'><p style="margin-left:1em">人根勝故如佛在時名為正法。</p>
</div>
<div class='div-orig'><p>像法亦住二十小劫。</p>
</div>
<div class='div-commentary'><p style="margin-left:1em">人根漸劣像正法時名為像法。</p>
</div>
<div class='div-orig'><p>國界嚴飾。</p>
</div>
<div class='div-commentary'><p style="margin-left:1em">依報清淨。</p>
</div>
<div class='div-orig'><p>無諸穢惡。</p>
</div>
<div class='div-commentary'><p style="margin-left:1em">離諸惡相。</p>
</div>
<div class='div-orig'><p>瓦礫荊棘。</p>
</div>
<div class='div-commentary'><p style="margin-left:1em">瓦礫坑坎荊榛棘<span class='corr'>刺</span>。</p>
</div>
<div class='div-orig'><p>便利不淨。</p>
</div>
<div class='div-commentary'><p style="margin-left:1em">大小便利及諸不淨一切皆無。</p>
</div>
<div class='div-orig'><p>其土平正無有高下坑坎堆阜。</p>
</div>
<div class='div-commentary'><p style="margin-left:1em">心地平正無高下相故至感果地亦如是。</p>
</div>
<div class='div-orig'><p>琉璃為地。</p>
</div>
<div class='div-commentary'><p style="margin-left:1em">因心明了內外映徹所以果上琉璃為地。</p>
</div>
<div class='div-orig'><p>寶樹行列。</p>
</div>
<div class='div-commentary'><p style="margin-left:1em">因修寶行長菩提樹故至果上寶樹行列。</p>
</div>
<div class='div-orig'><p>黃金為繩以界道側。</p>
</div>
<div class='div-commentary'><p style="margin-left:1em">因持正戒遵依繩墨常行中道故至果上金繩界道。</p>
</div>
<div class='div-orig'><p>散諸寶華周徧清淨。</p>
</div>
<div class='div-commentary'><p style="margin-left:1em">因地之時徧修梵行故至果上寶華散地在處嚴潔。</p>
</div>
<div class='div-orig'><p>其國菩薩無量千億。</p>
</div>
<div class='div-commentary'><p style="margin-left:1em">國中大行其數甚多。</p>
</div>
<div class='div-orig'><p>諸聲聞眾亦復無數。</p>
</div>
<div class='div-commentary'><p style="margin-left:1em">小乘之人其數亦爾。</p>
</div>
<div class='div-orig'><p>無有魔事。</p>
</div>
<div class='div-commentary'><p style="margin-left:1em">無有邪見魔障之事。</p>
</div>
<div class='div-orig'><p>雖有魔及魔民皆護佛法。</p>
</div>
<div class='div-commentary'><p style="margin-left:1em">梵語魔波旬此云殺者殺害之主名為魔王隨王所作名為魔民若王若民雖不斷殺而於佛法皆能愛護。</p>
</div>
<div class='div-orig'><p>爾時世尊欲重宣此義而說偈言告諸比丘。</p>
</div>
<div class='div-commentary'><p style="margin-left:1em">在會之眾。</p>
</div>
<div class='div-orig'><p>我以佛眼。</p>
</div>
<div class='div-commentary'><p style="margin-left:1em">以佛天眼。</p>
</div>
<div class='div-orig'><p>見是迦葉於未來世。</p>
</div>
<div class='div-commentary'><p style="margin-left:1em">見大迦葉於當來世。</p>
</div>
<div class='div-orig'><p>過無數劫當得作佛。</p>
</div>
<div class='div-commentary'><p style="margin-left:1em">佛眼明見本有時限非是眾生心力所知名無數劫。</p>
</div>
<div class='div-orig'><p>而於來世供養奉覲三百萬億諸佛世尊。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>為佛智慧。</p>
</div>
<div class='div-commentary'><p style="margin-left:1em">為欲成就佛智慧故。</p>
</div>
<div class='div-orig'><p>淨修梵行。</p>
</div>
<div class='div-commentary'><p style="margin-left:1em">清淨身心修諸梵行。</p>
</div>
<div class='div-orig'><p>供養最上二足尊<span class='corr'>已</span>。</p>
</div>
<div class='div-commentary'><p style="margin-left:1em">心為能供福慧兩足最上世尊是所供境。</p>
</div>
<div class='div-orig'><p>修習一切無上之慧。</p>
</div>
<div class='div-commentary'><p style="margin-left:1em">久在迷故自壞善心今始覺知復本性體名之為修漸漸增進名之為習一切諸佛所證之智名無上慧。</p>
</div>
<div class='div-orig'><p>於最後身得成為佛。</p>
</div>
<div class='div-commentary'><p style="margin-left:1em">等覺後身得成正覺。</p>
</div>
<div class='div-orig'><p>其土清淨。</p>
</div>
<div class='div-commentary'><p style="margin-left:1em">無穢惡相。</p>
</div>
<div class='div-orig'><p>琉璃為地。</p>
</div>
<div class='div-commentary'><p style="margin-left:1em">心地明了。</p>
</div>
<div class='div-orig'><p>多諸寶樹行列道側。</p>
</div>
<div class='div-commentary'><p style="margin-left:1em">表菩提樹成行森列入正道側。</p>
</div>
<div class='div-orig'><p>金繩界道。</p>
</div>
<div class='div-commentary'><p style="margin-left:1em">堅固道法名曰金繩分列界則令行正道。</p>
</div>
<div class='div-orig'><p>見者歡喜。</p>
</div>
<div class='div-commentary'><p style="margin-left:1em">以境勝故所見歡喜。</p>
</div>
<div class='div-orig'><p>常出好香。</p>
</div>
<div class='div-commentary'><p style="margin-left:1em">香有三種一者身毛孔中常出牛頭旃檀無價之香二者口中常出青蓮華香三者寶樹華果常出種種之香。</p>
</div>
<div class='div-orig'><p>散眾名華。</p>
</div>
<div class='div-commentary'><p style="margin-left:1em">散於眾多名色之華表行無量正真之善。</p>
</div>
<div class='div-orig'><p>種種奇妙以為莊嚴。</p>
</div>
<div class='div-commentary'><p style="margin-left:1em">如上種種奇異莊嚴。</p>
</div>
<div class='div-orig'><p>其地平正無有丘坑。</p>
</div>
<div class='div-commentary'><p style="margin-left:1em">表心平坦。</p>
</div>
<div class='div-orig'><p>諸菩薩眾不可稱計。</p>
</div>
<div class='div-commentary'><p style="margin-left:1em">大乘弟子其數眾多。</p>
</div>
<div class='div-orig'><p>其心調柔。</p>
</div>
<div class='div-commentary'><p style="margin-left:1em">調伏柔順即定心也。</p>
</div>
<div class='div-orig'><p>逮大神通。</p>
</div>
<div class='div-commentary'><p style="margin-left:1em">聲聞之人名小神通菩薩逮得大乘神通。</p>
</div>
<div class='div-orig'><p>奉持諸佛大乘經典。</p>
</div>
<div class='div-commentary'><p style="margin-left:1em">崇奉持誦大乘方等一切經典是諸佛教。</p>
</div>
<div class='div-orig'><p>諸聲聞眾無漏後身。</p>
</div>
<div class='div-commentary'><p style="margin-left:1em">小乘聲聞阿羅漢果名最後身。</p>
</div>
<div class='div-orig'><p>法王之子亦不可計。</p>
</div>
<div class='div-commentary'><p style="margin-left:1em">佛為法王菩薩為子數亦難計。</p>
</div>
<div class='div-orig'><p>乃以天眼不能數知。</p>
</div>
<div class='div-commentary'><p style="margin-left:1em">天眼名同唯除如來餘諸聖人所得天眼不能知數。</p>
</div>
<div class='div-orig'><p>其佛當壽十二小劫。</p>
</div>
<div class='div-commentary'><p style="margin-left:1em">器界一增減名為一小劫。</p>
</div>
<div class='div-orig'><p>正法住世二十小劫像法亦住二十小劫。</p>
</div>
<div class='div-commentary'><p style="margin-left:1em">如上<span class='corr'>已</span>解。</p>
</div>
<div class='div-orig'><p>光明世尊其事如是。</p>
</div>
<div class='div-commentary'><p style="margin-left:1em">結歸上文。</p>
</div>
<div class='div-orig'><p>爾時大目揵連須菩提摩訶迦旃延等。</p>
</div>
<div class='div-commentary'><p style="margin-left:1em">義如序品。</p>
</div>
<div class='div-orig'><p>皆悉悚慄。</p>
</div>
<div class='div-commentary'><p style="margin-left:1em">三人弟子見大迦葉得授道記而身不預所以未安驚悚戰慄。</p>
</div>
<div class='div-orig'><p>一心合掌。</p>
</div>
<div class='div-commentary'><p style="margin-left:1em">齊一其心合十指掌。</p>
</div>
<div class='div-orig'><p>瞻仰尊顏。</p>
</div>
<div class='div-commentary'><p style="margin-left:1em">瞻視敬仰世尊顏容。</p>
</div>
<div class='div-orig'><p>目不暫捨。</p>
</div>
<div class='div-commentary'><p style="margin-left:1em">正意求佛目睛不瞬。</p>
</div>
<div class='div-orig'><p>即共同聲而說偈言。</p>
</div>
<div class='div-commentary'><p style="margin-left:1em">即共舉意同聲白佛。</p>
</div>
<div class='div-orig'><p>大雄猛世尊。</p>
</div>
<div class='div-commentary'><p style="margin-left:1em">英雄猛烈能斷見愛降伏塵勞名大雄猛。</p>
</div>
<div class='div-orig'><p>諸釋之法王。</p>
</div>
<div class='div-commentary'><p style="margin-left:1em">諸釋種中佛為最上。</p>
</div>
<div class='div-orig'><p>哀愍我等故。</p>
</div>
<div class='div-commentary'><p style="margin-left:1em">慈哀怜愍我等之故。</p>
</div>
<div class='div-orig'><p>而賜佛音聲。</p>
</div>
<div class='div-commentary'><p style="margin-left:1em">願垂賜與佛之音聲。</p>
</div>
<div class='div-orig'><p>若知我深心。</p>
</div>
<div class='div-commentary'><p style="margin-left:1em">若蒙如來知我深心願求作佛。</p>
</div>
<div class='div-orig'><p>見為授記者。</p>
</div>
<div class='div-commentary'><p style="margin-left:1em">見我之心與授記者。</p>
</div>
<div class='div-orig'><p>如以甘露灑除熱得清涼。</p>
</div>
<div class='div-commentary'><p style="margin-left:1em">如天甘露之所沾灑除去熱惱心得清凉。</p>
</div>
<div class='div-orig'><p>如從飢國來忽遇大王饍。</p>
</div>
<div class='div-commentary'><p style="margin-left:1em">心願得記如飢思食聞佛說圓如遇王膳。</p>
</div>
<div class='div-orig'><p>心猶懷疑懼未敢即便食。</p>
</div>
<div class='div-commentary'><p style="margin-left:1em">雖蒙佛許未聞記莂如遇設食不蒙降賜心尚懷疑未敢輙取。</p>
</div>
<div class='div-orig'><p>若復得王教然後乃敢食。</p>
</div>
<div class='div-commentary'><p style="margin-left:1em">須得王旨方敢受食。</p>
</div>
<div class='div-orig'><p>我等亦如是每惟小乘過。</p>
</div>
<div class='div-commentary'><p style="margin-left:1em">我等弟子如彼飢人每因思惟習小乘過。</p>
</div>
<div class='div-orig'><p>不知當云何得佛無上慧。</p>
</div>
<div class='div-commentary'><p style="margin-left:1em">心中不知當云何修能得無上佛之智慧。</p>
</div>
<div class='div-orig'><p>雖聞佛音聲言我等作佛。</p>
</div>
<div class='div-commentary'><p style="margin-left:1em">佛音聲者即法譬二品聞聲聞人皆令作佛。</p>
</div>
<div class='div-orig'><p>心尚懷憂懼如未敢便食。</p>
</div>
<div class='div-commentary'><p style="margin-left:1em">合上心疑。</p>
</div>
<div class='div-orig'><p>若蒙佛授記爾乃快安樂。</p>
</div>
<div class='div-commentary'><p style="margin-left:1em">若蒙如來與授記莂爾乃心快得大安樂。</p>
</div>
<div class='div-orig'><p>大雄猛世尊常欲安世間。</p>
</div>
<div class='div-commentary'><p style="margin-left:1em">世尊本懷常欲安悉世間眾生。</p>
</div>
<div class='div-orig'><p>願賜我等記如飢須教食。</p>
</div>
<div class='div-commentary'><p style="margin-left:1em">此法合也。</p>
</div>
<div class='div-orig'><p>爾時世尊知諸大弟子心之所念。</p>
</div>
<div class='div-commentary'><p style="margin-left:1em">即前偈云深心所念。</p>
</div>
<div class='div-orig'><p>告諸比丘。</p>
</div>
<div class='div-commentary'><p style="margin-left:1em">普告時會。</p>
</div>
<div class='div-orig'><p>是須菩提於當來世奉覲三百萬億那由他佛供養恭敬尊重讚歎常修梵行具菩薩道於最後身得成為佛。</p>
</div>
<div class='div-commentary'><p style="margin-left:1em">那由他者西域大數之名餘如前解。</p>
</div>
<div class='div-orig'><p>號曰名相。</p>
</div>
<div class='div-commentary'><p style="margin-left:1em">尊者悟空了一切法但有名相號名相佛。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>劫名有寶。</p>
</div>
<div class='div-commentary'><p style="margin-left:1em">有空寂法名為有寶。</p>
</div>
<div class='div-orig'><p>國名寶生。</p>
</div>
<div class='div-commentary'><p style="margin-left:1em">其國清淨有是寶生。</p>
</div>
<div class='div-orig'><p>其土平正。</p>
</div>
<div class='div-commentary'><p style="margin-left:1em">由平心地則世界地自然平正。</p>
</div>
<div class='div-orig'><p>頗棃為地。</p>
</div>
<div class='div-commentary'><p style="margin-left:1em">頗棃此云水玉亦表內外映徹。</p>
</div>
<div class='div-orig'><p>寶樹莊嚴。</p>
</div>
<div class='div-commentary'><p style="margin-left:1em">表菩提樹眾善莊嚴。</p>
</div>
<div class='div-orig'><p>無諸丘坑。</p>
</div>
<div class='div-commentary'><p style="margin-left:1em">丘陵坑坎表不平心。</p>
</div>
<div class='div-orig'><p>沙礫荊棘。</p>
</div>
<div class='div-commentary'><p style="margin-left:1em">砂鑠隱脚荊棘<span class='corr'>刺</span>入表惡毒念殺害於他。</p>
</div>
<div class='div-orig'><p>便利之穢。</p>
</div>
<div class='div-commentary'><p style="margin-left:1em">便利穢地惡毒害心其土悉無。</p>
</div>
<div class='div-orig'><p>寶華覆地周徧清淨。</p>
</div>
<div class='div-commentary'><p style="margin-left:1em">以眾善因莊嚴佛國如諸寶華徧覆其地。</p>
</div>
<div class='div-orig'><p>其土人民。</p>
</div>
<div class='div-commentary'><p style="margin-left:1em">國中所有人民之眾。</p>
</div>
<div class='div-orig'><p>皆處寶臺。</p>
</div>
<div class='div-commentary'><p style="margin-left:1em">所居之處以寶為臺。</p>
</div>
<div class='div-orig'><p>珍妙樓閣。</p>
</div>
<div class='div-commentary'><p style="margin-left:1em">珍奇妙好種種樓閣臺及樓閣層層級級即喻道諦三十七品。</p>
</div>
<div class='div-orig'><p>聲聞弟子無量無邊。</p>
</div>
<div class='div-commentary'><p style="margin-left:1em">小眾多故莫知邊量。</p>
</div>
<div class='div-orig'><p>算數譬喻所不能知。</p>
</div>
<div class='div-commentary'><p style="margin-left:1em">以數算計以物譬喻皆不能及。</p>
</div>
<div class='div-orig'><p>諸菩薩眾無數千萬億那由他。</p>
</div>
<div class='div-commentary'><p style="margin-left:1em">大乘眾多其數若是。</p>
</div>
<div class='div-orig'><p>佛壽十二小劫。</p>
</div>
<div class='div-commentary'><p style="margin-left:1em">應身壽量。</p>
</div>
<div class='div-orig'><p>正法住世二十小劫像法亦住二十小劫。</p>
</div>
<div class='div-commentary'><p style="margin-left:1em">如前<span class='corr'>已</span>解。</p>
</div>
<div class='div-orig'><p>其佛常處虗空。</p>
</div>
<div class='div-commentary'><p style="margin-left:1em">悟空入道果住法空。</p>
</div>
<div class='div-orig'><p>為眾說法。</p>
</div>
<div class='div-commentary'><p style="margin-left:1em">以空寂法為眾而說。</p>
</div>
<div class='div-orig'><p>度脫無量菩薩。</p>
</div>
<div class='div-commentary'><p style="margin-left:1em">大空圓空度諸菩薩。</p>
</div>
<div class='div-orig'><p>及聲聞眾。</p>
</div>
<div class='div-commentary'><p style="margin-left:1em">徧空真如度聲聞眾。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">以前長行重宣偈頌。</p>
</div>
<div class='div-orig'><p>諸比丘眾。</p>
</div>
<div class='div-commentary'><p style="margin-left:1em">現前僧眾。</p>
</div>
<div class='div-orig'><p>今告汝等。</p>
</div>
<div class='div-commentary'><p style="margin-left:1em">誡眾令知。</p>
</div>
<div class='div-orig'><p>皆當一心。</p>
</div>
<div class='div-commentary'><p style="margin-left:1em">當息雜念皆一其心。</p>
</div>
<div class='div-orig'><p>聽我所說。</p>
</div>
<div class='div-commentary'><p style="margin-left:1em">攝耳諦聽我之所說。</p>
</div>
<div class='div-orig'><p>我大弟子。</p>
</div>
<div class='div-commentary'><p style="margin-left:1em">言大弟子簡異餘小眷屬弟子。</p>
</div>
<div class='div-orig'><p>須菩提者當得作佛號曰名相。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>當供無數萬億諸佛。</p>
</div>
<div class='div-commentary'><p style="margin-left:1em">所敬境也。</p>
</div>
<div class='div-orig'><p>隨佛所行漸具大道。</p>
</div>
<div class='div-commentary'><p style="margin-left:1em">隨順諸佛之所修行漸漸具足大菩薩道。</p>
</div>
<div class='div-orig'><p>最後身得三十二相。</p>
</div>
<div class='div-commentary'><p style="margin-left:1em">等覺後身成應身佛具諸相好。</p>
</div>
<div class='div-orig'><p>端正姝妙猶如寶山。</p>
</div>
<div class='div-commentary'><p style="margin-left:1em">端嚴方正姝大妙好如寶山王。</p>
</div>
<div class='div-orig'><p>其佛國土嚴淨第一。</p>
</div>
<div class='div-commentary'><p style="margin-left:1em">比餘佛土此最第一。</p>
</div>
<div class='div-orig'><p>眾生見者無不愛樂。</p>
</div>
<div class='div-commentary'><p style="margin-left:1em">由依正妙見者樂之。</p>
</div>
<div class='div-orig'><p>佛於其中度無量眾。</p>
</div>
<div class='div-commentary'><p style="margin-left:1em">於此淨剎度無量人。</p>
</div>
<div class='div-orig'><p>其佛法中多諸菩薩。</p>
</div>
<div class='div-commentary'><p style="margin-left:1em">法中猶多諸大菩薩。</p>
</div>
<div class='div-orig'><p>皆悉利根轉不退輪。</p>
</div>
<div class='div-commentary'><p style="margin-left:1em">根皆聦利能轉諸佛不退法輪。</p>
</div>
<div class='div-orig'><p>彼國常以菩薩莊嚴。</p>
</div>
<div class='div-commentary'><p style="margin-left:1em">常以菩薩莊嚴其國。</p>
</div>
<div class='div-orig'><p>諸聲聞眾不可稱數。</p>
</div>
<div class='div-commentary'><p style="margin-left:1em">其數亦多。</p>
</div>
<div class='div-orig'><p>皆得三明具六神通。</p>
</div>
<div class='div-commentary'><p style="margin-left:1em">聲聞果也。</p>
</div>
<div class='div-orig'><p>住八解脫。</p>
</div>
<div class='div-commentary'><p style="margin-left:1em">即八背捨背惡向善背麤向細名八解脫。</p>
</div>
<div class='div-orig'><p>有大威德。</p>
</div>
<div class='div-commentary'><p style="margin-left:1em">善能降伏內外怨魔有威可畏有德可敬。</p>
</div>
<div class='div-orig'><p>其佛說法。</p>
</div>
<div class='div-commentary'><p style="margin-left:1em">其佛世尊說法之時。</p>
</div>
<div class='div-orig'><p>現於無量神通變化。</p>
</div>
<div class='div-commentary'><p style="margin-left:1em">有信心者但須法說為無信者現起神通令生敬信後為說法。</p>
</div>
<div class='div-orig'><p>不可思議。</p>
</div>
<div class='div-commentary'><p style="margin-left:1em">此乃佛之無作妙能豈容心思及以口議。</p>
</div>
<div class='div-orig'><p>諸天人民數如恒沙。</p>
</div>
<div class='div-commentary'><p style="margin-left:1em">法眾數多。</p>
</div>
<div class='div-orig'><p>皆共合掌聽受佛語。</p>
</div>
<div class='div-commentary'><p style="margin-left:1em">眾合掌聽信受佛語。</p>
</div>
<div class='div-orig'><p>其佛當壽十二小劫。</p>
</div>
<div class='div-commentary'><p style="margin-left:1em">應身壽也。</p>
</div>
<div class='div-orig'><p>正法住世二十小劫像法亦住二十小劫。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>爾時世尊復告諸比丘眾我今語汝。</p>
</div>
<div class='div-commentary'><p style="margin-left:1em">告眾通知。</p>
</div>
<div class='div-orig'><p>是大迦旃延。</p>
</div>
<div class='div-commentary'><p style="margin-left:1em">欲異餘小故標曰大。</p>
</div>
<div class='div-orig'><p>於當來世以諸供具。</p>
</div>
<div class='div-commentary'><p style="margin-left:1em">能供器也。</p>
</div>
<div class='div-orig'><p>供養奉事八千億佛。</p>
</div>
<div class='div-commentary'><p style="margin-left:1em">所供境也。</p>
</div>
<div class='div-orig'><p>恭敬尊重。</p>
</div>
<div class='div-commentary'><p style="margin-left:1em">能供心也上約如來在世之時下明滅後供養塔廟。</p>
</div>
<div class='div-orig'><p>諸佛滅後各起塔廟高千由旬。</p>
</div>
<div class='div-commentary'><p style="margin-left:1em">表千如也。</p>
</div>
<div class='div-orig'><p>縱廣正等五百由旬。</p>
</div>
<div class='div-commentary'><p style="margin-left:1em">竪縱橫廣量正相等五百由旬表五分法。</p>
</div>
<div class='div-orig'><p>以金銀琉璃硨磲碼碯真珠玫瑰。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>七寶合成。</p>
</div>
<div class='div-commentary'><p style="margin-left:1em">七支功德名為寶也。</p>
</div>
<div class='div-orig'><p>眾華瓔珞。</p>
</div>
<div class='div-commentary'><p style="margin-left:1em">以眾寶華及寶瓔珞。</p>
</div>
<div class='div-orig'><p>塗香。</p>
</div>
<div class='div-commentary'><p style="margin-left:1em">塗身香也。</p>
</div>
<div class='div-orig'><p>末香。</p>
</div>
<div class='div-commentary'><p style="margin-left:1em">細末香也。</p>
</div>
<div class='div-orig'><p>燒香。</p>
</div>
<div class='div-commentary'><p style="margin-left:1em">所燒香也。</p>
</div>
<div class='div-orig'><p>繒蓋幢幡。</p>
</div>
<div class='div-commentary'><p style="margin-left:1em">繒帛為蓋及以幢幡。</p>
</div>
<div class='div-orig'><p>供養塔廟過是<span class='corr'>已</span>後當復供養二萬億佛亦復如是。</p>
</div>
<div class='div-commentary'><p style="margin-left:1em">於佛生前及以滅後所修供養如前無異。</p>
</div>
<div class='div-orig'><p>供養是諸佛<span class='corr'>已</span>具菩薩道。</p>
</div>
<div class='div-commentary'><p style="margin-left:1em">供心是智供事是福具修諸行是菩薩道。</p>
</div>
<div class='div-orig'><p>當得作佛號曰閻浮那提金光。</p>
</div>
<div class='div-commentary'><p style="margin-left:1em">閻浮樹名那提此云洲即是南洲河邊有樹果熟落水染沙成金其色最上大迦旃延論議第一性如金體不可變壞智如金光無能過勝故名閻浮金光。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>其土平正。</p>
</div>
<div class='div-commentary'><p style="margin-left:1em">菩薩心地無有不平故所感土悉皆平正。</p>
</div>
<div class='div-orig'><p>頗棃為地。</p>
</div>
<div class='div-commentary'><p style="margin-left:1em">體上寶潔也。</p>
</div>
<div class='div-orig'><p>寶樹莊嚴。</p>
</div>
<div class='div-commentary'><p style="margin-left:1em">菩提願行也。</p>
</div>
<div class='div-orig'><p>黃金為繩。</p>
</div>
<div class='div-commentary'><p style="margin-left:1em">中正堅剛以為繩墨。</p>
</div>
<div class='div-orig'><p>以界道側。</p>
</div>
<div class='div-commentary'><p style="margin-left:1em">於道之側界分為八。</p>
</div>
<div class='div-orig'><p>妙華覆地。</p>
</div>
<div class='div-commentary'><p style="margin-left:1em">德嚴法體如華覆地。</p>
</div>
<div class='div-orig'><p>周徧清淨。</p>
</div>
<div class='div-commentary'><p style="margin-left:1em">徧斷諸惡徧修淨行無處不周故云徧淨。</p>
</div>
<div class='div-orig'><p>見者歡喜。</p>
</div>
<div class='div-commentary'><p style="margin-left:1em">眾生見者無不歡喜。</p>
</div>
<div class='div-orig'><p>無四惡道地獄餓鬼畜生阿脩羅道。</p>
</div>
<div class='div-commentary'><p style="margin-left:1em">嗔心墮獄貪以墮鬼癡心墮畜強勝心墮於修羅菩薩因中無此諸過所以果上無四惡道。</p>
</div>
<div class='div-orig'><p>多有天人。</p>
</div>
<div class='div-commentary'><p style="margin-left:1em">諸天及人皆是善類。</p>
</div>
<div class='div-orig'><p>諸聲聞眾及諸菩薩。</p>
</div>
<div class='div-commentary'><p style="margin-left:1em">大小二乘聞法之眾。</p>
</div>
<div class='div-orig'><p>無量萬億莊嚴其國。</p>
</div>
<div class='div-commentary'><p style="margin-left:1em">以諸無量聲聞菩薩而為莊嚴。</p>
</div>
<div class='div-orig'><p>佛壽十二小劫正法住世二十小劫像法亦住二十小劫。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">頌成佛義。</p>
</div>
<div class='div-orig'><p>諸比丘眾皆一心聽。</p>
</div>
<div class='div-commentary'><p style="margin-left:1em">誡善聽也。</p>
</div>
<div class='div-orig'><p>如我所說真實無異。</p>
</div>
<div class='div-commentary'><p style="margin-left:1em">佛語真實勸令信受。</p>
</div>
<div class='div-orig'><p>是迦旃延當以種種妙好供具供養諸佛。</p>
</div>
<div class='div-commentary'><p style="margin-left:1em">當佛在世修供養也。</p>
</div>
<div class='div-orig'><p>諸佛滅後起七寶塔亦以華香供養舍利。</p>
</div>
<div class='div-commentary'><p style="margin-left:1em">於佛滅後修供養也。</p>
</div>
<div class='div-orig'><p>其最後身。</p>
</div>
<div class='div-commentary'><p style="margin-left:1em">等覺後身。</p>
</div>
<div class='div-orig'><p>得佛智慧。</p>
</div>
<div class='div-commentary'><p style="margin-left:1em">惑盡解圓。</p>
</div>
<div class='div-orig'><p>成等正覺。</p>
</div>
<div class='div-commentary'><p style="margin-left:1em">成應身佛。</p>
</div>
<div class='div-orig'><p>國土清淨。</p>
</div>
<div class='div-commentary'><p style="margin-left:1em">依報勝也。</p>
</div>
<div class='div-orig'><p>度脫無量萬億眾生。</p>
</div>
<div class='div-commentary'><p style="margin-left:1em">度生多也。</p>
</div>
<div class='div-orig'><p>皆為十方之所供養。</p>
</div>
<div class='div-commentary'><p style="margin-left:1em">皆得十方一切人天之所供養。</p>
</div>
<div class='div-orig'><p>佛之光明無能勝者。</p>
</div>
<div class='div-commentary'><p style="margin-left:1em">光明表智無與等者。</p>
</div>
<div class='div-orig'><p>其佛號曰閻浮金光。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>菩薩聲聞斷一切有。</p>
</div>
<div class='div-commentary'><p style="margin-left:1em">大小雖異皆悉破有。</p>
</div>
<div class='div-orig'><p>無量無數莊嚴其國。</p>
</div>
<div class='div-commentary'><p style="margin-left:1em">其佛國中以諸菩薩及聲聞眾而為大寶。</p>
</div>
<div class='div-orig'><p>爾時世尊復告大眾我今語汝。</p>
</div>
<div class='div-commentary'><p style="margin-left:1em">復告大眾語眾令知。</p>
</div>
<div class='div-orig'><p>是大目犍連。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>當以種種供具。</p>
</div>
<div class='div-commentary'><p style="margin-left:1em">能供之器。</p>
</div>
<div class='div-orig'><p>供養八千諸佛。</p>
</div>
<div class='div-commentary'><p style="margin-left:1em">所供境也。</p>
</div>
<div class='div-orig'><p>恭敬尊重。</p>
</div>
<div class='div-commentary'><p style="margin-left:1em">能供心也上約佛世下明滅後。</p>
</div>
<div class='div-orig'><p>諸佛滅後各起塔廟高千由旬縱廣正等五百由旬以金銀琉璃硨磲碼碯真珠玫瑰七寶合成。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>眾華瓔珞塗香抹香燒香繒蓋幢幡以用供養。</p>
</div>
<div class='div-commentary'><p style="margin-left:1em">所供事也。</p>
</div>
<div class='div-orig'><p>過是<span class='corr'>已</span>後當復供養二百萬億諸佛亦復如是。</p>
</div>
<div class='div-commentary'><p style="margin-left:1em">生前滅後所修供事亦如八千等無有異。</p>
</div>
<div class='div-orig'><p>當得成佛號曰多摩羅䟦旃檀香。</p>
</div>
<div class='div-commentary'><p style="margin-left:1em">多摩羅䟦此云性無垢賢栴檀即海岸牛頭旃檀神通智慧功德妙香充滿法界故以為名。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>劫名喜滿。</p>
</div>
<div class='div-commentary'><p style="margin-left:1em">時分好故歡喜充滿。</p>
</div>
<div class='div-orig'><p>國名意樂。</p>
</div>
<div class='div-commentary'><p style="margin-left:1em">國土清淨見者意樂。</p>
</div>
<div class='div-orig'><p>其土平正頗棃為地寶樹莊嚴散真珠華周徧清淨見者歡喜多諸天人菩薩聲聞其數無量。</p>
</div>
<div class='div-commentary'><p style="margin-left:1em">並如前解。</p>
</div>
<div class='div-orig'><p>佛壽二十四小劫。</p>
</div>
<div class='div-commentary'><p style="margin-left:1em">前三尊者壽十二劫今二十四一倍增多。</p>
</div>
<div class='div-orig'><p>正法住世四十小劫像法亦住四十小劫。</p>
</div>
<div class='div-commentary'><p style="margin-left:1em">正像劫數亦倍於前。</p>
</div>
<div class='div-orig'><p>爾時世尊欲重宣此義而說偈言我此弟子大目犍連。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>捨是身<span class='corr'>已</span>。</p>
</div>
<div class='div-commentary'><p style="margin-left:1em">捨今靈山羅漢後身。</p>
</div>
<div class='div-orig'><p>得見八千二百萬億諸佛世尊。</p>
</div>
<div class='div-commentary'><p style="margin-left:1em">先供八千後復供養二百萬億。</p>
</div>
<div class='div-orig'><p>為佛道故。</p>
</div>
<div class='div-commentary'><p style="margin-left:1em">為求成佛無上道故。</p>
</div>
<div class='div-orig'><p>供養恭敬。</p>
</div>
<div class='div-commentary'><p style="margin-left:1em">以事供養以心恭敬。</p>
</div>
<div class='div-orig'><p>於諸佛所常修梵行。</p>
</div>
<div class='div-commentary'><p style="margin-left:1em">修於諸佛所起之行。</p>
</div>
<div class='div-orig'><p>於無量劫奉持佛法。</p>
</div>
<div class='div-commentary'><p style="margin-left:1em">歷年滋久崇奉受持佛之正法。</p>
</div>
<div class='div-orig'><p>諸佛滅後。</p>
</div>
<div class='div-commentary'><p style="margin-left:1em">上明佛前今明佛後。</p>
</div>
<div class='div-orig'><p>起七寶塔。</p>
</div>
<div class='div-commentary'><p style="margin-left:1em">以七珍寶建舍利塔。</p>
</div>
<div class='div-orig'><p>長表金剎。</p>
</div>
<div class='div-commentary'><p style="margin-left:1em">表明剎竿欲今迷者之所歸趣以金為剎莊嚴堂舍。</p>
</div>
<div class='div-orig'><p>華香伎樂。</p>
</div>
<div class='div-commentary'><p style="margin-left:1em">若香若華伎藝音樂。</p>
</div>
<div class='div-orig'><p>而以供養諸佛塔廟。</p>
</div>
<div class='div-commentary'><p style="margin-left:1em">舍利寶塔像設廟宇。</p>
</div>
<div class='div-orig'><p>漸漸具足菩薩道<span class='corr'>已</span>。</p>
</div>
<div class='div-commentary'><p style="margin-left:1em">既曰圓宗本無次第何言漸漸此是圓漸非漸圓也理可頓悟事須漸修以漸修故始得具足。</p>
</div>
<div class='div-orig'><p>於意樂國而得作佛。</p>
</div>
<div class='div-commentary'><p style="margin-left:1em">由如意通之所化現故名意樂。</p>
</div>
<div class='div-orig'><p>號多摩羅旃檀之香。</p>
</div>
<div class='div-commentary'><p style="margin-left:1em">神通妙香普薰法界故號旃檀。</p>
</div>
<div class='div-orig'><p>其佛壽命二十四劫。</p>
</div>
<div class='div-commentary'><p style="margin-left:1em">住壽許時。</p>
</div>
<div class='div-orig'><p>常為天人演說佛道。</p>
</div>
<div class='div-commentary'><p style="margin-left:1em">為天人說佛之大道。</p>
</div>
<div class='div-orig'><p>聲聞無量如恒河沙。</p>
</div>
<div class='div-commentary'><p style="margin-left:1em">比丘數多。</p>
</div>
<div class='div-orig'><p>三明六通有大威德。</p>
</div>
<div class='div-commentary'><p style="margin-left:1em">羅漢所證有如是等大威德力。</p>
</div>
<div class='div-orig'><p>菩薩無數志固精進。</p>
</div>
<div class='div-commentary'><p style="margin-left:1em">菩薩眾多志願堅固道業精勤。</p>
</div>
<div class='div-orig'><p>於佛智慧皆不退轉。</p>
</div>
<div class='div-commentary'><p style="margin-left:1em">於佛所證甚深智慧皆能進趣得不退轉。</p>
</div>
<div class='div-orig'><p>佛滅度後正法當住四十小劫像法亦爾。</p>
</div>
<div class='div-commentary'><p style="margin-left:1em">像法住世亦四十劫。</p>
</div>
<div class='div-orig'><p>我諸弟子威德具足。</p>
</div>
<div class='div-commentary'><p style="margin-left:1em">上首弟子具威德者。</p>
</div>
<div class='div-orig'><p>其數五百皆當授記。</p>
</div>
<div class='div-commentary'><p style="margin-left:1em">即五百羅漢如羅漢名經說。</p>
</div>
<div class='div-orig'><p>於未來世咸得成佛。</p>
</div>
<div class='div-commentary'><p style="margin-left:1em">五百授記同號普明。</p>
</div>
<div class='div-orig'><p>我及汝等宿世因緣。</p>
</div>
<div class='div-commentary'><p style="margin-left:1em">即化城品十六王子覆講法華結緣之事。</p>
</div>
<div class='div-orig'><p>吾今當說。</p>
</div>
<div class='div-commentary'><p style="margin-left:1em">許為說也。</p>
</div>
<div class='div-orig'><p>汝等善聽。</p>
</div>
<div class='div-commentary'><p style="margin-left:1em">誡令攝心。</p>
</div></div>
<div class='div-other'><a id='mulu15' />
<div class='div-orig'><p>妙法蓮華經化城喻品第七</p>
</div>
<div class='div-commentary'><p style="margin-left:1em">上等之機方便品中直是法說身子得記中等之機譬喻藥草分別而說四大弟子各得授記下等之機聞而未悟復以化城引緣而說五百弟子一時授記。</p>
</div>
<div class='div-orig'><p>佛告諸比丘。</p>
</div>
<div class='div-commentary'><p style="margin-left:1em">五百羅漢等。</p>
</div>
<div class='div-orig'><p>乃往過去無量無邊不可思議阿僧祇劫。</p>
</div>
<div class='div-commentary'><p style="margin-left:1em">歷劫滋久心思口議不可得及過去之世。</p>
</div>
<div class='div-orig'><p>爾時有佛名大通智勝。</p>
</div>
<div class='div-commentary'><p style="margin-left:1em">大通佛名未見所出義約大通者羅漢神通逆順知八萬劫橫見三千界初地菩薩能知百佛世界逆順知無量劫自二地<span class='corr'>已</span>去所知所見倍倍增勝佛神通者橫徧十方竪窮三際悉知悉見無不通徹故曰大通言智勝者二乘之智能斷見思出於三界菩薩之智雖斷界外無明塵沙至於等覺尚有一品微細無明唯佛之智究竟覺了三惑淨盡二死俱亡勝彼三乘故曰智勝。</p>
</div>
<div class='div-orig'><p>如來應供正徧知明行足善逝世間解無上士調御丈夫天人師佛世尊。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>其國名好成。</p>
</div>
<div class='div-commentary'><p style="margin-left:1em">佛名大通通由定發所應之國禪定為城故名好城。</p>
</div>
<div class='div-orig'><p>劫名大相。</p>
</div>
<div class='div-commentary'><p style="margin-left:1em">大通佛壽五百四十萬億那由他劫佛壽尚爾其劫又長時相事相佛菩薩相一一廣大故曰大相。</p>
</div>
<div class='div-orig'><p>諸比丘。</p>
</div>
<div class='div-commentary'><p style="margin-left:1em">告諸會眾。</p>
</div>
<div class='div-orig'><p>彼佛滅度<span class='corr'>已</span>來甚大久遠。</p>
</div>
<div class='div-commentary'><p style="margin-left:1em">彼大通佛過去<span class='corr'>已</span>久。</p>
</div>
<div class='div-orig'><p>譬如三千大千世界所有地種。</p>
</div>
<div class='div-commentary'><p style="margin-left:1em">積塵成土積土成地一切微塵是地大種欲譬劫久故舉大千所有地種。</p>
</div>
<div class='div-orig'><p>假使有人磨以為墨。</p>
</div>
<div class='div-commentary'><p style="margin-left:1em">設為譬喻故云假使如人磨地以為墨水。</p>
</div>
<div class='div-orig'><p>過於東方千國土。</p>
</div>
<div class='div-commentary'><p style="margin-left:1em">從東過去千佛化境千箇三千大千世界。</p>
</div>
<div class='div-orig'><p>乃下一點大如微塵。</p>
</div>
<div class='div-commentary'><p style="margin-left:1em">過爾許國方下一點如微塵大。</p>
</div>
<div class='div-orig'><p>又過千國土復下一點。</p>
</div>
<div class='div-commentary'><p style="margin-left:1em">一點之墨點千國土。</p>
</div>
<div class='div-orig'><p>如是展轉盡地種墨。</p>
</div>
<div class='div-commentary'><p style="margin-left:1em">如是次第過一千國又過千國點盡一化三千世界所磨墨水。</p>
</div>
<div class='div-orig'><p>於汝等意云何。</p>
</div>
<div class='div-commentary'><p style="margin-left:1em">於汝現前諸比丘等意謂如何。</p>
</div>
<div class='div-orig'><p>是諸國土。</p>
</div>
<div class='div-commentary'><p style="margin-left:1em">是諸經過所點國土。</p>
</div>
<div class='div-orig'><p>若算師。</p>
</div>
<div class='div-commentary'><p style="margin-left:1em">計算之師。</p>
</div>
<div class='div-orig'><p>若筭師弟子。</p>
</div>
<div class='div-commentary'><p style="margin-left:1em">上云筭師止是一人今云弟子其數眾多。</p>
</div>
<div class='div-orig'><p>能得邊除。</p>
</div>
<div class='div-commentary'><p style="margin-left:1em">還有能得世界邊除。</p>
</div>
<div class='div-orig'><p>知其數不。</p>
</div>
<div class='div-commentary'><p style="margin-left:1em">知其所點國土數不。</p>
</div>
<div class='div-orig'><p>不也世尊。</p>
</div>
<div class='div-commentary'><p style="margin-left:1em">大眾答佛弗可知也。</p>
</div>
<div class='div-orig'><p>諸比丘。</p>
</div>
<div class='div-commentary'><p style="margin-left:1em">佛語大眾。</p>
</div>
<div class='div-orig'><p>是人所經國土。</p>
</div>
<div class='div-commentary'><p style="margin-left:1em">是點塵人所經由處。</p>
</div>
<div class='div-orig'><p>若點不點。</p>
</div>
<div class='div-commentary'><p style="margin-left:1em">若下點處若不點處。</p>
</div>
<div class='div-orig'><p>盡抹為塵。</p>
</div>
<div class='div-commentary'><p style="margin-left:1em">盡皆細末而為微塵。</p>
</div>
<div class='div-orig'><p>一塵一劫。</p>
</div>
<div class='div-commentary'><p style="margin-left:1em">以一點塵而為一劫。</p>
</div>
<div class='div-orig'><p>彼佛滅度<span class='corr'>已</span>來。</p>
</div>
<div class='div-commentary'><p style="margin-left:1em">彼大通佛從滅度來。</p>
</div>
<div class='div-orig'><p>復過是數。</p>
</div>
<div class='div-commentary'><p style="margin-left:1em">又復過是微塵之數。</p>
</div>
<div class='div-orig'><p>無量無邊百千萬億阿僧祇劫。</p>
</div>
<div class='div-commentary'><p style="margin-left:1em">多如微塵言其劫數。</p>
</div>
<div class='div-orig'><p>我以如來知見力故。</p>
</div>
<div class='div-commentary'><p style="margin-left:1em">以佛自證知見力故。</p>
</div>
<div class='div-orig'><p>觀彼久遠猶若今日。</p>
</div>
<div class='div-commentary'><p style="margin-left:1em">視昔如今佛宿命通。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">欲宣遠意故重說言。</p>
</div>
<div class='div-orig'><p>我念過去世。</p>
</div>
<div class='div-commentary'><p style="margin-left:1em">佛自思念過去世時。</p>
</div>
<div class='div-orig'><p>無量無邊劫。</p>
</div>
<div class='div-commentary'><p style="margin-left:1em">經歷多劫。</p>
</div>
<div class='div-orig'><p>有佛兩足尊。</p>
</div>
<div class='div-commentary'><p style="margin-left:1em">有佛世尊福慧兩足。</p>
</div>
<div class='div-orig'><p>名大通智勝。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>如人以力磨三千大千土。</p>
</div>
<div class='div-commentary'><p style="margin-left:1em">如人以力磨三千界。</p>
</div>
<div class='div-orig'><p>盡此諸地種皆悉以為墨。</p>
</div>
<div class='div-commentary'><p style="margin-left:1em">盡三千界所有地體皆磨為墨。</p>
</div>
<div class='div-orig'><p>過於千國土乃下一塵點。</p>
</div>
<div class='div-commentary'><p style="margin-left:1em">過千佛土下一點塵。</p>
</div>
<div class='div-orig'><p>如是展轉點盡此諸塵墨。</p>
</div>
<div class='div-commentary'><p style="margin-left:1em">從千佛土至千佛土又下一點如是點盡三千地體所有塵墨。</p>
</div>
<div class='div-orig'><p>如是諸國土點與不點等。</p>
</div>
<div class='div-commentary'><p style="margin-left:1em">如是經過千千國土若曾著點及不點者是等無數微塵世界。</p>
</div>
<div class='div-orig'><p>復盡抹為塵一塵為一劫。</p>
</div>
<div class='div-commentary'><p style="margin-left:1em">復以諸界盡抹為塵以一微塵而為一劫。</p>
</div>
<div class='div-orig'><p>此諸微塵數其劫復過是。</p>
</div>
<div class='div-commentary'><p style="margin-left:1em">盡上如是地種種<span class='corr'>已</span>其所經劫復過此數。</p>
</div>
<div class='div-orig'><p>彼佛滅度來如是無量劫。</p>
</div>
<div class='div-commentary'><p style="margin-left:1em">合上塵數。</p>
</div>
<div class='div-orig'><p>如來無礙智知彼佛滅度。</p>
</div>
<div class='div-commentary'><p style="margin-left:1em">釋迦如來以無礙智知彼大通滅度之相。</p>
</div>
<div class='div-orig'><p>及聲聞菩薩。</p>
</div>
<div class='div-commentary'><p style="margin-left:1em">及見彼佛所化聲聞及菩薩眾。</p>
</div>
<div class='div-orig'><p>如見今滅度。</p>
</div>
<div class='div-commentary'><p style="margin-left:1em">猶如今日所見無異。</p>
</div>
<div class='div-orig'><p>諸比丘當知。</p>
</div>
<div class='div-commentary'><p style="margin-left:1em">告諸比丘當知是事。</p>
</div>
<div class='div-orig'><p>佛智淨微妙無漏無所礙。</p>
</div>
<div class='div-commentary'><p style="margin-left:1em">佛之智慧清淨微妙無有滲漏亦無滯礙。</p>
</div>
<div class='div-orig'><p>通達無量劫。</p>
</div>
<div class='div-commentary'><p style="margin-left:1em">善能通達無量劫前所有之事。</p>
</div>
<div class='div-orig'><p>佛告諸比丘。</p>
</div>
<div class='div-commentary'><p style="margin-left:1em">說偈言<span class='corr'>已</span>復告大眾。</p>
</div>
<div class='div-orig'><p>大通智勝佛。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>壽五百四十萬億那由他劫。</p>
</div>
<div class='div-commentary'><p style="margin-left:1em">彼佛應身住世之壽若表法者五百即五道四十即四生佛所以出為欲度脫五道四生住壽如是緣盡入滅。</p>
</div>
<div class='div-orig'><p>其佛本坐道場。</p>
</div>
<div class='div-commentary'><p style="margin-left:1em">其佛本時坐於道場。</p>
</div>
<div class='div-orig'><p>破魔軍<span class='corr'>已</span>。</p>
</div>
<div class='div-commentary'><p style="margin-left:1em">諸大魔王受多眷屬其佛大通道果將成以威德力震動世界魔及魔民悉來戰鬪故用破魔俟魔退<span class='corr'>已</span>後方成道。</p>
</div>
<div class='div-orig'><p>垂得阿耨多羅三藐三菩提。</p>
</div>
<div class='div-commentary'><p style="margin-left:1em">垂者臨也餘如序品。</p>
</div>
<div class='div-orig'><p>而諸佛法不現在前。</p>
</div>
<div class='div-commentary'><p style="margin-left:1em">以悟道故見諸佛法現在目前名為得道今將欲得故未現前。</p>
</div>
<div class='div-orig'><p>如是一小劫乃至十小劫。</p>
</div>
<div class='div-commentary'><p style="margin-left:1em">破魔之後經如許時。</p>
</div>
<div class='div-orig'><p>結跏趺坐。</p>
</div>
<div class='div-commentary'><p style="margin-left:1em">兩足相結加趺而坐。</p>
</div>
<div class='div-orig'><p>身心不動。</p>
</div>
<div class='div-commentary'><p style="margin-left:1em">身不動威儀寂靜也心不動妄念寂滅也。</p>
</div>
<div class='div-orig'><p>而諸佛法猶不在前。</p>
</div>
<div class='div-commentary'><p style="margin-left:1em">攝靜雖久猶未得成正徧知覺故未現前。</p>
</div>
<div class='div-orig'><p>爾時忉利諸天。</p>
</div>
<div class='div-commentary'><p style="margin-left:1em">爾大通佛將得道時三十三天。</p>
</div>
<div class='div-orig'><p>先為彼佛。</p>
</div>
<div class='div-commentary'><p style="margin-left:1em">預為先彼大通如來。</p>
</div>
<div class='div-orig'><p>於菩提樹下。</p>
</div>
<div class='div-commentary'><p style="margin-left:1em">諸佛應身皆在樹下成菩提者蓋由因中發菩提心修菩提行如樹種子根莖枝葉漸漸增長所以果上樹下成道。</p>
</div>
<div class='div-orig'><p>敷師子座高一由旬。</p>
</div>
<div class='div-commentary'><p style="margin-left:1em">佛身大故所設之座亦復廣大高四十里。</p>
</div>
<div class='div-orig'><p>佛於此座當得阿耨多羅三藐三菩提。</p>
</div>
<div class='div-commentary'><p style="margin-left:1em">諸天設座意欲奉佛請於此處當得菩提。</p>
</div>
<div class='div-orig'><p>適坐此座。</p>
</div>
<div class='div-commentary'><p style="margin-left:1em">適往坐此菩提之座。</p>
</div>
<div class='div-orig'><p>時諸梵天王。</p>
</div>
<div class='div-commentary'><p style="margin-left:1em">諸梵天上諸梵天王。</p>
</div>
<div class='div-orig'><p>雨眾天華。</p>
</div>
<div class='div-commentary'><p style="margin-left:1em">下於四色天上之華。</p>
</div>
<div class='div-orig'><p>面百由旬。</p>
</div>
<div class='div-commentary'><p style="margin-left:1em">一一方面名百由旬。</p>
</div>
<div class='div-orig'><p>香風時來吹去萎華。</p>
</div>
<div class='div-commentary'><p style="margin-left:1em">復時之間有香風來吹去所散<span class='corr'>已</span>萎之華。</p>
</div>
<div class='div-orig'><p>更雨新者。</p>
</div>
<div class='div-commentary'><p style="margin-left:1em">更復別雨新鮮之華。</p>
</div>
<div class='div-orig'><p>如是不絕滿十小劫供養於佛。</p>
</div>
<div class='div-commentary'><p style="margin-left:1em">為佛未現佛坐十劫諸天常爾散華供養。</p>
</div>
<div class='div-orig'><p>乃至滅度常雨此華。</p>
</div>
<div class='div-commentary'><p style="margin-left:1em">從成佛去至于滅度經歷多劫常以華供。</p>
</div>
<div class='div-orig'><p>四王諸天為供養佛常擊天鼓。</p>
</div>
<div class='div-commentary'><p style="margin-left:1em">四天門王及以諸天常為供佛擊於天皷。</p>
</div>
<div class='div-orig'><p>其餘諸天作天伎樂。</p>
</div>
<div class='div-commentary'><p style="margin-left:1em">自餘欲色諸天仙眾各作天上伎藝歌樂。</p>
</div>
<div class='div-orig'><p>滿十小劫。</p>
</div>
<div class='div-commentary'><p style="margin-left:1em">擊皷作樂皆滿十劫。</p>
</div>
<div class='div-orig'><p>至于滅度亦復如是。</p>
</div>
<div class='div-commentary'><p style="margin-left:1em">從初十劫至于滅度五百四十萬億那由他劫亦是如此。</p>
</div>
<div class='div-orig'><p>諸比丘大通智勝佛過十小劫。</p>
</div>
<div class='div-commentary'><p style="margin-left:1em">未成之前一坐十劫。</p>
</div>
<div class='div-orig'><p>諸佛之法乃現在前。</p>
</div>
<div class='div-commentary'><p style="margin-left:1em">十劫之後道果方成諸佛之法悉現其前。</p>
</div>
<div class='div-orig'><p>成阿耨多羅三藐三菩提。</p>
</div>
<div class='div-commentary'><p style="margin-left:1em">即無上等正覺。</p>
</div>
<div class='div-orig'><p>其佛未出家時。</p>
</div>
<div class='div-commentary'><p style="margin-left:1em">佛初在家未出俗時。</p>
</div>
<div class='div-orig'><p>有十六子。</p>
</div>
<div class='div-commentary'><p style="margin-left:1em">所生王子有十六人。</p>
</div>
<div class='div-orig'><p>其第一者名曰智積。</p>
</div>
<div class='div-commentary'><p style="margin-left:1em">第一太子智慧深厚故名智積。</p>
</div>
<div class='div-orig'><p>諸子各有種種珍異玩好之具。</p>
</div>
<div class='div-commentary'><p style="margin-left:1em">其諸王子平昔之間各有受用珍玩之物。</p>
</div>
<div class='div-orig'><p>聞父得成阿耨多羅三藐三菩提。</p>
</div>
<div class='div-commentary'><p style="margin-left:1em">聞其父王得成正覺。</p>
</div>
<div class='div-orig'><p>皆捨所珍。</p>
</div>
<div class='div-commentary'><p style="margin-left:1em">皆悉棄捨常所玩好。</p>
</div>
<div class='div-orig'><p>往詣佛所。</p>
</div>
<div class='div-commentary'><p style="margin-left:1em">往至父王成佛之所。</p>
</div>
<div class='div-orig'><p>諸母涕泣而隨送之。</p>
</div>
<div class='div-commentary'><p style="margin-left:1em">是諸王子所生之母見子棄俗從父出家所以涕泣各隨其子而往送之。</p>
</div>
<div class='div-orig'><p>其祖轉輪聖王。</p>
</div>
<div class='div-commentary'><p style="margin-left:1em">大通之父因孫名祖轉輪聖王即是菩薩修行之位。</p>
</div>
<div class='div-orig'><p>與一百大臣。</p>
</div>
<div class='div-commentary'><p style="margin-left:1em">同輔佐者大臣百官。</p>
</div>
<div class='div-orig'><p>及餘百千萬億人民。</p>
</div>
<div class='div-commentary'><p style="margin-left:1em">國中所有人民之眾。</p>
</div>
<div class='div-orig'><p>皆共圍繞隨至道場。</p>
</div>
<div class='div-commentary'><p style="margin-left:1em">諸王子祖及所生母國中大臣人民之眾皆悉周圍環繞王子隨逐至於大通如來道場之所。</p>
</div>
<div class='div-orig'><p>咸欲親近大通智勝如來。</p>
</div>
<div class='div-commentary'><p style="margin-left:1em">大眾皆欲親近於佛。</p>
</div>
<div class='div-orig'><p>供養恭敬尊重讚歎。</p>
</div>
<div class='div-commentary'><p style="margin-left:1em">陳設供養盡心恭敬倍加尊重發言稱讚。</p>
</div>
<div class='div-orig'><p>到<span class='corr'>已</span>頭面禮足。</p>
</div>
<div class='div-commentary'><p style="margin-left:1em">到佛所<span class='corr'>已</span>以頭至地面禮佛足。</p>
</div>
<div class='div-orig'><p>繞佛畢<span class='corr'>已</span>。</p>
</div>
<div class='div-commentary'><p style="margin-left:1em">繞佛表敬。</p>
</div>
<div class='div-orig'><p>一心合掌。</p>
</div>
<div class='div-commentary'><p style="margin-left:1em">息諸妄念端謹一心合十指掌。</p>
</div>
<div class='div-orig'><p>瞻仰世尊以偈頌曰。</p>
</div>
<div class='div-commentary'><p style="margin-left:1em">以目瞻仰以偈讚頌。</p>
</div>
<div class='div-orig'><p>大威德世尊。</p>
</div>
<div class='div-commentary'><p style="margin-left:1em">有大威德大覺世尊。</p>
</div>
<div class='div-orig'><p>為度眾生故。</p>
</div>
<div class='div-commentary'><p style="margin-left:1em">為欲度脫諸眾生故。</p>
</div>
<div class='div-orig'><p>於無量億歲。</p>
</div>
<div class='div-commentary'><p style="margin-left:1em">修行許久。</p>
</div>
<div class='div-orig'><p>爾乃得成佛。</p>
</div>
<div class='div-commentary'><p style="margin-left:1em">爾乃得成究竟果佛。</p>
</div>
<div class='div-orig'><p>諸願<span class='corr'>已</span>具足。</p>
</div>
<div class='div-commentary'><p style="margin-left:1em">在昔因地願成佛道今得正覺俱滿諸願。</p>
</div>
<div class='div-orig'><p>善哉吉無上。</p>
</div>
<div class='div-commentary'><p style="margin-left:1em">讚言善哉吉祥無上。</p>
</div>
<div class='div-orig'><p>世尊甚希有。</p>
</div>
<div class='div-commentary'><p style="margin-left:1em">世間之尊甚為希有。</p>
</div>
<div class='div-orig'><p>一坐十小劫身體及手足靜然安不動。</p>
</div>
<div class='div-commentary'><p style="margin-left:1em">歎身定也。</p>
</div>
<div class='div-orig'><p>其心常憺怕未曾有散亂。</p>
</div>
<div class='div-commentary'><p style="margin-left:1em">其心常常憺怕無為未曾昏散歎心定也。</p>
</div>
<div class='div-orig'><p>究竟永寂滅。</p>
</div>
<div class='div-commentary'><p style="margin-left:1em">究竟永斷無明惑根證大寂滅。</p>
</div>
<div class='div-orig'><p>安住無漏法。</p>
</div>
<div class='div-commentary'><p style="margin-left:1em">安隱住於無漏妙法。</p>
</div>
<div class='div-orig'><p>今者見世尊安隱成佛道。</p>
</div>
<div class='div-commentary'><p style="margin-left:1em">我等今者得見世尊安然隱寂成就佛道。</p>
</div>
<div class='div-orig'><p>我等得善利稱慶大歡喜。</p>
</div>
<div class='div-commentary'><p style="margin-left:1em">我等遇佛聞法信解得大善益交相稱慶心大歡喜。</p>
</div>
<div class='div-orig'><p>眾生常苦惱。</p>
</div>
<div class='div-commentary'><p style="margin-left:1em">眾生在迷常懷苦惱。</p>
</div>
<div class='div-orig'><p>盲瞑無導師。</p>
</div>
<div class='div-commentary'><p style="margin-left:1em">如生盲人瞑然莫親以無緣故不遇導師。</p>
</div>
<div class='div-orig'><p>不識苦盡道。</p>
</div>
<div class='div-commentary'><p style="margin-left:1em">不能識別滅盡諸苦究竟之道。</p>
</div>
<div class='div-orig'><p>不知求解脫。</p>
</div>
<div class='div-commentary'><p style="margin-left:1em">不知求覔出離解脫。</p>
</div>
<div class='div-orig'><p>長夜增惡趣。</p>
</div>
<div class='div-commentary'><p style="margin-left:1em">長如夜間迷瞑造業增長惡報。</p>
</div>
<div class='div-orig'><p>減損諸天眾。</p>
</div>
<div class='div-commentary'><p style="margin-left:1em">以業惑果生惡趣多天眾轉減。</p>
</div>
<div class='div-orig'><p>從冥入於冥。</p>
</div>
<div class='div-commentary'><p style="margin-left:1em">從冥昧心造冥昧業受冥昧苦從於迷冥入於迷冥。</p>
</div>
<div class='div-orig'><p>永不聞佛名。</p>
</div>
<div class='div-commentary'><p style="margin-left:1em">永不獲聞佛之名字。</p>
</div>
<div class='div-orig'><p>今佛得最上安隱無漏道。</p>
</div>
<div class='div-commentary'><p style="margin-left:1em">今佛世尊得成無上安隱寂滅無漏聖道。</p>
</div>
<div class='div-orig'><p>我等及天人為得最大利。</p>
</div>
<div class='div-commentary'><p style="margin-left:1em">我等諸人及餘一切天人之眾是得最上廣大利益。</p>
</div>
<div class='div-orig'><p>是故咸稽首歸命無上尊。</p>
</div>
<div class='div-commentary'><p style="margin-left:1em">是故咸皆稽首歸命無上世尊。</p>
</div>
<div class='div-orig'><p>爾時十六王子偈讚佛<span class='corr'>已</span>。</p>
</div>
<div class='div-commentary'><p style="margin-left:1em">說如上偈讚歎佛<span class='corr'>已</span>。</p>
</div>
<div class='div-orig'><p>勸請世尊轉於法輪。</p>
</div>
<div class='div-commentary'><p style="margin-left:1em">佛雖<span class='corr'>已</span>成未曾聞法故加勸請。</p>
</div>
<div class='div-orig'><p>咸作是言世尊說法多所安隱。</p>
</div>
<div class='div-commentary'><p style="margin-left:1em">佛若說法多有所益令得安隱。</p>
</div>
<div class='div-orig'><p>憐愍饒益諸天人民。</p>
</div>
<div class='div-commentary'><p style="margin-left:1em">矜憐哀愍饒潤利益諸天仙眾及以人民。</p>
</div>
<div class='div-orig'><p>重說偈言。</p>
</div>
<div class='div-commentary'><p style="margin-left:1em">復述前意勸請世尊。</p>
</div>
<div class='div-orig'><p>世雄無等倫。</p>
</div>
<div class='div-commentary'><p style="margin-left:1em">世尊大雄無與等倫。</p>
</div>
<div class='div-orig'><p>百福自莊嚴。</p>
</div>
<div class='div-commentary'><p style="margin-left:1em">以百種福而自莊嚴。</p>
</div>
<div class='div-orig'><p>得無上智慧。</p>
</div>
<div class='div-commentary'><p style="margin-left:1em">證得無上真實智慧。</p>
</div>
<div class='div-orig'><p>願為世間說。</p>
</div>
<div class='div-commentary'><p style="margin-left:1em">願與世間諸眾生說。</p>
</div>
<div class='div-orig'><p>度脫於我等。</p>
</div>
<div class='div-commentary'><p style="margin-left:1em">願賜救脫我等之輩。</p>
</div>
<div class='div-orig'><p>及諸眾生類。</p>
</div>
<div class='div-commentary'><p style="margin-left:1em">及諸一切眾生之類。</p>
</div>
<div class='div-orig'><p>為分別顯示。</p>
</div>
<div class='div-commentary'><p style="margin-left:1em">與之分別顯了開示。</p>
</div>
<div class='div-orig'><p>令得是智慧。</p>
</div>
<div class='div-commentary'><p style="margin-left:1em">令得如是真實智慧。</p>
</div>
<div class='div-orig'><p>若我等得佛。</p>
</div>
<div class='div-commentary'><p style="margin-left:1em">若或我等得成佛道。</p>
</div>
<div class='div-orig'><p>眾生亦復然。</p>
</div>
<div class='div-commentary'><p style="margin-left:1em">餘眾生類亦復當然。</p>
</div>
<div class='div-orig'><p>世尊知眾生。</p>
</div>
<div class='div-commentary'><p style="margin-left:1em">世尊大慈能知眾生。</p>
</div>
<div class='div-orig'><p>深心之所念。</p>
</div>
<div class='div-commentary'><p style="margin-left:1em">發志求佛名曰深心而此心中之所思念。</p>
</div>
<div class='div-orig'><p>亦知所行道。</p>
</div>
<div class='div-commentary'><p style="margin-left:1em">亦知眾生宿世之因所行何道。</p>
</div>
<div class='div-orig'><p>又知智慧力。</p>
</div>
<div class='div-commentary'><p style="margin-left:1em">又知眾生智慧之力。</p>
</div>
<div class='div-orig'><p>欲樂及修福。</p>
</div>
<div class='div-commentary'><p style="margin-left:1em">心所欲樂及所修福。</p>
</div>
<div class='div-orig'><p>宿命所行業。</p>
</div>
<div class='div-commentary'><p style="margin-left:1em">眾生過去所有宿命及其所行善惡業行。</p>
</div>
<div class='div-orig'><p>世尊悉知<span class='corr'>已</span>。</p>
</div>
<div class='div-commentary'><p style="margin-left:1em">世尊既<span class='corr'>已</span>悉知眾生所有之事。</p>
</div>
<div class='div-orig'><p>當轉無上輪。</p>
</div>
<div class='div-commentary'><p style="margin-left:1em">當為轉於無上法輪。</p>
</div>
<div class='div-orig'><p>佛告諸比丘大通智勝佛得阿耨多羅三藐三菩提時。</p>
</div>
<div class='div-commentary'><p style="margin-left:1em">如前。</p>
</div>
<div class='div-orig'><p>十方各五百萬億諸佛世界六種震動。</p>
</div>
<div class='div-commentary'><p style="margin-left:1em">六種之相如序品解五百萬億者表佛出世震動一切十方五道蒙光利益。</p>
</div>
<div class='div-orig'><p>其國中間幽冥之處。</p>
</div>
<div class='div-commentary'><p style="margin-left:1em">其諸國中幽暗之處。</p>
</div>
<div class='div-orig'><p>日月威光所不能照而皆大明。</p>
</div>
<div class='div-commentary'><p style="margin-left:1em">尋常之間日月光明照不到處今佛如來慈悲慧光悉照明了。</p>
</div>
<div class='div-orig'><p>其中眾生各得相見。</p>
</div>
<div class='div-commentary'><p style="margin-left:1em">其幽冥中雖有眾生各不相見因佛光明悉見明了。</p>
</div>
<div class='div-orig'><p>咸作是言。</p>
</div>
<div class='div-commentary'><p style="margin-left:1em">眾生咸作如是念言。</p>
</div>
<div class='div-orig'><p>此中云何忽生眾生。</p>
</div>
<div class='div-commentary'><p style="margin-left:1em">此幽暗中云何忽然有諸眾生。</p>
</div>
<div class='div-orig'><p>又其國界。</p>
</div>
<div class='div-commentary'><p style="margin-left:1em">又大通佛所有國界。</p>
</div>
<div class='div-orig'><p>諸天宮殿。</p>
</div>
<div class='div-commentary'><p style="margin-left:1em">欲界諸天所居宮殿。</p>
</div>
<div class='div-orig'><p>乃至梵宮。</p>
</div>
<div class='div-commentary'><p style="margin-left:1em">乃至色界十八梵宮。</p>
</div>
<div class='div-orig'><p>六種震動。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>大光普照徧滿世界。</p>
</div>
<div class='div-commentary'><p style="margin-left:1em">有大光明普照一切徧滿化境所有世界。</p>
</div>
<div class='div-orig'><p>勝諸天光。</p>
</div>
<div class='div-commentary'><p style="margin-left:1em">佛之光明出過一切豈與天光之所等倫。</p>
</div>
<div class='div-orig'><p>爾時東方五百萬億諸國土中梵天宮殿。</p>
</div>
<div class='div-commentary'><p style="margin-left:1em">所震動處梵天之宮。</p>
</div>
<div class='div-orig'><p>光明照曜倍於常明。</p>
</div>
<div class='div-commentary'><p style="margin-left:1em">佛光所照倍勝餘光。</p>
</div>
<div class='div-orig'><p>諸梵天王。</p>
</div>
<div class='div-commentary'><p style="margin-left:1em">即上五百。</p>
</div>
<div class='div-orig'><p>各作是念今者宮殿光明昔所未有。</p>
</div>
<div class='div-commentary'><p style="margin-left:1em">諸宮殿光昔未曾見。</p>
</div>
<div class='div-orig'><p>以何因緣而現此相。</p>
</div>
<div class='div-commentary'><p style="margin-left:1em">不知何緣有此瑞相。</p>
</div>
<div class='div-orig'><p>是時諸梵天王即各相詣共議此事。</p>
</div>
<div class='div-commentary'><p style="margin-left:1em">諸天互相共論瑞相。</p>
</div>
<div class='div-orig'><p>時彼眾中有一大梵天王名救一切。</p>
</div>
<div class='div-commentary'><p style="margin-left:1em">大梵王者諸梵中尊以慈悲故名救一切。</p>
</div>
<div class='div-orig'><p>為諸梵眾而說偈言我等諸宮殿光明昔未有此是何因緣宜各共求之。</p>
</div>
<div class='div-commentary'><p style="margin-left:1em">見所希有勸眾同求。</p>
</div>
<div class='div-orig'><p>為大德天生為佛出世間。</p>
</div>
<div class='div-commentary'><p style="margin-left:1em">為復大德諸天降生為復是佛出現於世。</p>
</div>
<div class='div-orig'><p>而此大光明徧照於十方。</p>
</div>
<div class='div-commentary'><p style="margin-left:1em">此後二句言光所照必有聖仙出生於世。</p>
</div>
<div class='div-orig'><p>爾時五百萬億國土諸梵天王與宮殿俱。</p>
</div>
<div class='div-commentary'><p style="margin-left:1em">諸天行處宮殿隨身。</p>
</div>
<div class='div-orig'><p>各以衣裓。</p>
</div>
<div class='div-commentary'><p style="margin-left:1em">以衣段為盛香之器。</p>
</div>
<div class='div-orig'><p>盛諸天華。</p>
</div>
<div class='div-commentary'><p style="margin-left:1em">盛貯天上所有妙華。</p>
</div>
<div class='div-orig'><p>共詣西方推尋是相。</p>
</div>
<div class='div-commentary'><p style="margin-left:1em">佛光東來天從西詣。</p>
</div>
<div class='div-orig'><p>見大通智勝如來處于道場菩提樹下坐師子座。</p>
</div>
<div class='div-commentary'><p style="margin-left:1em">佛成道處名為於寶樹下得成菩提名菩提樹。</p>
</div>
<div class='div-orig'><p>諸天龍王乾闥婆緊那羅摩睺羅伽人非人等恭敬圍繞。</p>
</div>
<div class='div-commentary'><p style="margin-left:1em">如常所解。</p>
</div>
<div class='div-orig'><p>及見十六王子請佛轉法輪。</p>
</div>
<div class='div-commentary'><p style="margin-left:1em">見請世尊轉於法輪。</p>
</div>
<div class='div-orig'><p>即時諸梵天王頭面禮佛繞百千帀。</p>
</div>
<div class='div-commentary'><p style="margin-left:1em">表敬儀也。</p>
</div>
<div class='div-orig'><p>即以天華而散佛上。</p>
</div>
<div class='div-commentary'><p style="margin-left:1em">散華共佛表布善因。</p>
</div>
<div class='div-orig'><p>其所散華如須彌山。</p>
</div>
<div class='div-commentary'><p style="margin-left:1em">梵語須彌盧此云妙高峯華積如山言其多也。</p>
</div>
<div class='div-orig'><p>並以供養佛菩提樹。</p>
</div>
<div class='div-commentary'><p style="margin-left:1em">並以道樹而獻於佛。</p>
</div>
<div class='div-orig'><p>其菩提樹高十由旬。</p>
</div>
<div class='div-commentary'><p style="margin-left:1em">高四百里。</p>
</div>
<div class='div-orig'><p>華供養<span class='corr'>已</span>各以宮殿奉上彼佛。</p>
</div>
<div class='div-commentary'><p style="margin-left:1em">各以所乘天仙宮殿奉上大通。</p>
</div>
<div class='div-orig'><p>而作是言惟見哀愍饒益我等。</p>
</div>
<div class='div-commentary'><p style="margin-left:1em">願佛見怜利益我等。</p>
</div>
<div class='div-orig'><p>所獻宮殿願垂納處。</p>
</div>
<div class='div-commentary'><p style="margin-left:1em">如我所獻寶飾宮殿願佛垂慈為之納受。</p>
</div>
<div class='div-orig'><p>時諸梵天王即於佛前一心同聲以偈頌曰。</p>
</div>
<div class='div-commentary'><p style="margin-left:1em">專秉一心異口同音。</p>
</div>
<div class='div-orig'><p>世尊甚希有難可得值遇。</p>
</div>
<div class='div-commentary'><p style="margin-left:1em">佛智佛德及以相好世所希有過久遠劫時乃出現難可遭逢。</p>
</div>
<div class='div-orig'><p>具無量功德。</p>
</div>
<div class='div-commentary'><p style="margin-left:1em">明行足也。</p>
</div>
<div class='div-orig'><p>能救護一切。</p>
</div>
<div class='div-commentary'><p style="margin-left:1em">善能普度一切眾生。</p>
</div>
<div class='div-orig'><p>天人之大師哀愍於世間。</p>
</div>
<div class='div-commentary'><p style="margin-left:1em">慈哀怜愍世間眾生。</p>
</div>
<div class='div-orig'><p>十方諸眾生普皆蒙饒益。</p>
</div>
<div class='div-commentary'><p style="margin-left:1em">十方世界三乘九道皆蒙利益。</p>
</div>
<div class='div-orig'><p>我等所從來五百萬億國。</p>
</div>
<div class='div-commentary'><p style="margin-left:1em">所過之土五百萬億其來遠也。</p>
</div>
<div class='div-orig'><p>捨深禪定樂為供養佛故。</p>
</div>
<div class='div-commentary'><p style="margin-left:1em">諸梵天王皆住禪定寂靜之樂因佛光照捨禪定樂自遠而來為供養佛言意勤也。</p>
</div>
<div class='div-orig'><p>我等先世福宮殿甚嚴飾。</p>
</div>
<div class='div-commentary'><p style="margin-left:1em">我等之輩以先世時修禪定福今生梵天所感宮殿甚是嚴好。</p>
</div>
<div class='div-orig'><p>今以奉世尊唯願哀納受。</p>
</div>
<div class='div-commentary'><p style="margin-left:1em">今以所乘天寶宮殿奉獻世尊惟願哀愍而納受之。</p>
</div>
<div class='div-orig'><p>爾時諸梵天王偈讚佛<span class='corr'>已</span>。</p>
</div>
<div class='div-commentary'><p style="margin-left:1em">先伸供養表行施也以偈讚歎表歸敬也。</p>
</div>
<div class='div-orig'><p>各作是言惟願世尊轉於法輪。</p>
</div>
<div class='div-commentary'><p style="margin-left:1em">勸請世尊願為大眾轉妙法輪。</p>
</div>
<div class='div-orig'><p>度說眾生開涅槃道。</p>
</div>
<div class='div-commentary'><p style="margin-left:1em">救度解脫一切眾生開示無漏涅槃之道。</p>
</div>
<div class='div-orig'><p>時諸梵天王一心同聲而說偈言。</p>
</div>
<div class='div-commentary'><p style="margin-left:1em">眾皆一心說偈勸請。</p>
</div>
<div class='div-orig'><p>世雄兩足尊惟願演說法。</p>
</div>
<div class='div-commentary'><p style="margin-left:1em">世間威雄福慧兩足無上之尊惟願為眾演說諸法。</p>
</div>
<div class='div-orig'><p>以大慈悲力度苦惱眾生。</p>
</div>
<div class='div-commentary'><p style="margin-left:1em">用大慈力與一切樂用大悲力拔一切苦令諸眾生皆得度於煩惱苦海。</p>
</div>
<div class='div-orig'><p>爾時大通智勝如來默然許之。</p>
</div>
<div class='div-commentary'><p style="margin-left:1em">佛許之相多種不同或時點頭此身許也或云當為汝說此口許也今但默然此心許也或云止止此不許也。</p>
</div>
<div class='div-orig'><p>又諸比丘東南方五百萬億國土諸大梵王各自見宮殿光明照曜昔所未有歡喜踊躍生希有心即各相詣共議此事。</p>
</div>
<div class='div-commentary'><p style="margin-left:1em">共議宮殿瑞光之事。</p>
</div>
<div class='div-orig'><p>時彼眾中有一大梵天王名曰大悲。</p>
</div>
<div class='div-commentary'><p style="margin-left:1em">悲濟一切名曰大悲。</p>
</div>
<div class='div-orig'><p>為諸梵眾而說偈言是事何因緣而現如此相。</p>
</div>
<div class='div-commentary'><p style="margin-left:1em">是妙光明照宮殿事不知何緣而現此相。</p>
</div>
<div class='div-orig'><p>我等諸宮殿光明昔未有。</p>
</div>
<div class='div-commentary'><p style="margin-left:1em">是宮殿光昔所未有。</p>
</div>
<div class='div-orig'><p>為大德天生為佛出世間。</p>
</div>
<div class='div-commentary'><p style="margin-left:1em">為是大德天仙降生為是諸佛出現於世。</p>
</div>
<div class='div-orig'><p>未曾見此相當共一心求。</p>
</div>
<div class='div-commentary'><p style="margin-left:1em">見所未見勸共推求。</p>
</div>
<div class='div-orig'><p>過千萬億土尋光共推之。</p>
</div>
<div class='div-commentary'><p style="margin-left:1em">經過遠土隨光共求。</p>
</div>
<div class='div-orig'><p>多是佛出世度脫苦眾生。</p>
</div>
<div class='div-commentary'><p style="margin-left:1em">多分是佛出現於世度脫一切苦惱眾生。</p>
</div>
<div class='div-orig'><p>爾時五百萬億諸梵天王與宮殿俱。</p>
</div>
<div class='div-commentary'><p style="margin-left:1em">與所宮殿俱時發來。</p>
</div>
<div class='div-orig'><p>各以衣裓盛諸天華。</p>
</div>
<div class='div-commentary'><p style="margin-left:1em">衣為囊裓用盛寶華。</p>
</div>
<div class='div-orig'><p>共詣西北方推尋是相。</p>
</div>
<div class='div-commentary'><p style="margin-left:1em">天自東南來西北土為欲推尋光瑞之相。</p>
</div>
<div class='div-orig'><p>見大通智勝如來處于道場菩提樹下坐師子座。</p>
</div>
<div class='div-commentary'><p style="margin-left:1em">初見如來坐道樹下。</p>
</div>
<div class='div-orig'><p>諸天龍王乾闥婆緊那羅摩睺羅伽人非人等恭敬圍繞。</p>
</div>
<div class='div-commentary'><p style="margin-left:1em">次具八部圍繞於佛。</p>
</div>
<div class='div-orig'><p>及見十六王子請佛轉法輪。</p>
</div>
<div class='div-commentary'><p style="margin-left:1em">三見王子請佛說法。</p>
</div>
<div class='div-orig'><p>時諸梵天王頭面禮佛繞百千帀。</p>
</div>
<div class='div-commentary'><p style="margin-left:1em">諸梵見佛致敬旋繞。</p>
</div>
<div class='div-orig'><p>即以天華而散佛上。</p>
</div>
<div class='div-commentary'><p style="margin-left:1em">散華供佛表於佛境植眾善因。</p>
</div>
<div class='div-orig'><p>所散之華如須彌山。</p>
</div>
<div class='div-commentary'><p style="margin-left:1em">積聚多也。</p>
</div>
<div class='div-orig'><p>并以供養佛菩提樹。</p>
</div>
<div class='div-commentary'><p style="margin-left:1em">以樹奉佛表覺支林。</p>
</div>
<div class='div-orig'><p>華供養<span class='corr'>已</span>各以宮殿奉上彼佛。</p>
</div>
<div class='div-commentary'><p style="margin-left:1em">捨所乘來天寶宮殿以奉世尊行大施也。</p>
</div>
<div class='div-orig'><p>而作是言惟見哀愍饒益我等。</p>
</div>
<div class='div-commentary'><p style="margin-left:1em">願佛見我生慈憫心以功德利饒益於我。</p>
</div>
<div class='div-orig'><p>所獻宮殿願垂納受。</p>
</div>
<div class='div-commentary'><p style="margin-left:1em">如我等獻天寶宮殿願佛慈悲持垂納受。</p>
</div>
<div class='div-orig'><p>爾時諸梵天王即於佛前一心同聲以偈頌曰聖主天中天。</p>
</div>
<div class='div-commentary'><p style="margin-left:1em">佛大聖主諸天中王。</p>
</div>
<div class='div-orig'><p>迦陵頻伽聲。</p>
</div>
<div class='div-commentary'><p style="margin-left:1em">迦陵頻伽此云妙音佛音美妙如頻伽聲。</p>
</div>
<div class='div-orig'><p>哀愍眾生者我等今敬禮。</p>
</div>
<div class='div-commentary'><p style="margin-left:1em">哀愍眾生大覺聖者我等今日恭敬作禮。</p>
</div>
<div class='div-orig'><p>世尊甚希有久遠乃一現。</p>
</div>
<div class='div-commentary'><p style="margin-left:1em">世尊慈悲甚是罕有經歷久遠乃一出現。</p>
</div>
<div class='div-orig'><p>一百八十劫空過無有佛。</p>
</div>
<div class='div-commentary'><p style="margin-left:1em">百八十劫無佛出興表十八界佛性隱也。</p>
</div>
<div class='div-orig'><p>三惡道充滿諸天眾減少。</p>
</div>
<div class='div-commentary'><p style="margin-left:1em">不遇佛化作業者多惡趣充塞以不修善福盡沉淪天眾減少。</p>
</div>
<div class='div-orig'><p>今佛出於世為眾生作眼。</p>
</div>
<div class='div-commentary'><p style="margin-left:1em">不識是非如無目者佛出化導如盲得眼。</p>
</div>
<div class='div-orig'><p>世間所歸趣救護於一切。</p>
</div>
<div class='div-commentary'><p style="margin-left:1em">世間之所歸依趣向救度覆護一切眾生。</p>
</div>
<div class='div-orig'><p>為眾生之父哀愍饒益者。</p>
</div>
<div class='div-commentary'><p style="margin-left:1em">世間之父能生色身佛為法父從法化生清淨法身哀憐饒益世間之者。</p>
</div>
<div class='div-orig'><p>我等宿福慶今得值世尊。</p>
</div>
<div class='div-commentary'><p style="margin-left:1em">我等宿福今生慶幸得值世尊。</p>
</div>
<div class='div-orig'><p>爾時諸梵天王偈讚佛<span class='corr'>已</span>各作是言唯願世尊哀愍一切。</p>
</div>
<div class='div-commentary'><p style="margin-left:1em">願興慈也。</p>
</div>
<div class='div-orig'><p>轉於法輪度脫眾生。</p>
</div>
<div class='div-commentary'><p style="margin-left:1em">勸說法也。</p>
</div>
<div class='div-orig'><p>時諸梵天王一心同聲而說偈言大聖轉法輪顯示諸法相。</p>
</div>
<div class='div-commentary'><p style="margin-left:1em">法運無窮如輪之轉顯示一切善惡之相。</p>
</div>
<div class='div-orig'><p>度苦惱眾生令得大歡喜。</p>
</div>
<div class='div-commentary'><p style="margin-left:1em">脫苦與樂令得歡悅。</p>
</div>
<div class='div-orig'><p>眾生聞此法得道若生天。</p>
</div>
<div class='div-commentary'><p style="margin-left:1em">眾生聞此佛法之故或得聖道或生天中。</p>
</div>
<div class='div-orig'><p>諸惡道減少忍善者增益。</p>
</div>
<div class='div-commentary'><p style="margin-left:1em">惡道之眾漸漸減少忍耐之人修習善者轉得增益。</p>
</div>
<div class='div-orig'><p>爾時大通智勝如來默然許之。</p>
</div>
<div class='div-commentary'><p style="margin-left:1em">佛聞所請既不辭却以默表許。</p>
</div>
<div class='div-orig'><p>又諸比丘南方五百萬億國土諸大梵王各自見宮殿光明照曜昔所未有歡喜踊躍生希有心。</p>
</div>
<div class='div-commentary'><p style="margin-left:1em">各心中各生希有想。</p>
</div>
<div class='div-orig'><p>即各相詣共議此事。</p>
</div>
<div class='div-commentary'><p style="margin-left:1em">會眾口議。</p>
</div>
<div class='div-orig'><p>以何因緣我等宮殿有此光耀。</p>
</div>
<div class='div-commentary'><p style="margin-left:1em">推思是光何緣而有。</p>
</div>
<div class='div-orig'><p>而彼眾中有一大梵天王名曰妙法。</p>
</div>
<div class='div-commentary'><p style="margin-left:1em">善為諸天演說妙法故立是名。</p>
</div>
<div class='div-orig'><p>為諸梵眾而說偈言我等諸宮殿光明甚威耀。</p>
</div>
<div class='div-commentary'><p style="margin-left:1em">威德光耀。</p>
</div>
<div class='div-orig'><p>此非無因緣是相宜求之。</p>
</div>
<div class='div-commentary'><p style="margin-left:1em">此瑞光相非無因生眾宜一心皆共求之。</p>
</div>
<div class='div-orig'><p>過於百千劫未曾見是相。</p>
</div>
<div class='div-commentary'><p style="margin-left:1em">久劫未見甚為希有不可易也。</p>
</div>
<div class='div-orig'><p>為大德天生為佛出世間。</p>
</div>
<div class='div-commentary'><p style="margin-left:1em">為是大德天仙降生為是如來出現於世。</p>
</div>
<div class='div-orig'><p>爾時五百萬億梵天王與宮殿俱。</p>
</div>
<div class='div-commentary'><p style="margin-left:1em">各乘宮殿從空而來。</p>
</div>
<div class='div-orig'><p>各以衣裓盛諸天華共詣北方。</p>
</div>
<div class='div-commentary'><p style="margin-left:1em">自南至北。</p>
</div>
<div class='div-orig'><p>推尋是相。</p>
</div>
<div class='div-commentary'><p style="margin-left:1em">推求尋覔瑞應之相。</p>
</div>
<div class='div-orig'><p>見大通智勝如來處于道場菩提樹下坐師子座。</p>
</div>
<div class='div-commentary'><p style="margin-left:1em">得見佛也。</p>
</div>
<div class='div-orig'><p>諸天龍王乾闥婆緊那羅摩睺羅伽人非人等恭敬圍繞。</p>
</div>
<div class='div-commentary'><p style="margin-left:1em">見八部眾。</p>
</div>
<div class='div-orig'><p>及見十六王子請佛轉法輪。</p>
</div>
<div class='div-commentary'><p style="margin-left:1em">見諸王子請轉法輪。</p>
</div>
<div class='div-orig'><p>時諸梵天王頭面佛繞百千帀。</p>
</div>
<div class='div-commentary'><p style="margin-left:1em">如恭敬也。</p>
</div>
<div class='div-orig'><p>即以天華而散佛上。</p>
</div>
<div class='div-commentary'><p style="margin-left:1em">獻妙供也。</p>
</div>
<div class='div-orig'><p>所散之華如須彌山。</p>
</div>
<div class='div-commentary'><p style="margin-left:1em">所積高也。</p>
</div>
<div class='div-orig'><p>并以供養佛菩提樹。</p>
</div>
<div class='div-commentary'><p style="margin-left:1em">請於樹下轉法輪也。</p>
</div>
<div class='div-orig'><p>華供養<span class='corr'>已</span>各以宮殿奉上彼佛。</p>
</div>
<div class='div-commentary'><p style="margin-left:1em">以<span class='corr'>己</span>受用施於佛也。</p>
</div>
<div class='div-orig'><p>而作是言惟見哀愍饒益我等。</p>
</div>
<div class='div-commentary'><p style="margin-left:1em">願佛攝受求福報也。</p>
</div>
<div class='div-orig'><p>所獻宮殿願垂納受。</p>
</div>
<div class='div-commentary'><p style="margin-left:1em">我等所獻願佛垂納。</p>
</div>
<div class='div-orig'><p>爾時諸梵天王即於佛前一心同聲以偈頌曰世尊甚難見。</p>
</div>
<div class='div-commentary'><p style="margin-left:1em">久遠一遇難得見也。</p>
</div>
<div class='div-orig'><p>破諸煩惱者。</p>
</div>
<div class='div-commentary'><p style="margin-left:1em">是破一切煩惱業者。</p>
</div>
<div class='div-orig'><p>過百三十劫今乃得一見。</p>
</div>
<div class='div-commentary'><p style="margin-left:1em">前云過百千劫今云百三十劫所見異也即經云久乃見佛者為說佛難值又百三十者十二輪迴是眾生境出過十二即見佛也。</p>
</div>
<div class='div-orig'><p>諸飢渴眾生以法雨充滿。</p>
</div>
<div class='div-commentary'><p style="margin-left:1em">於無法潤飢渴眾生以大法雨悉令充足。</p>
</div>
<div class='div-orig'><p>昔所未曾覩無量智慧者。</p>
</div>
<div class='div-commentary'><p style="margin-left:1em">從昔未見無量甚深大智慧者。</p>
</div>
<div class='div-orig'><p>如優曇鉢羅今日乃值遇。</p>
</div>
<div class='div-commentary'><p style="margin-left:1em">佛難得見如瑞應華始於今日乃得值遇。</p>
</div>
<div class='div-orig'><p>我等諸宮殿蒙光故嚴飾。</p>
</div>
<div class='div-commentary'><p style="margin-left:1em">覩見希有割捨供養。</p>
</div>
<div class='div-orig'><p>世尊大慈愍惟願垂納受。</p>
</div>
<div class='div-commentary'><p style="margin-left:1em">求佛納受願生福也。</p>
</div>
<div class='div-orig'><p>爾時諸梵天王偈讚佛<span class='corr'>已</span>各作是言唯願世尊轉於法輪。</p>
</div>
<div class='div-commentary'><p style="margin-left:1em">先伸供讚次加勸請。</p>
</div>
<div class='div-orig'><p>令一切世間諸天魔梵。</p>
</div>
<div class='div-commentary'><p style="margin-left:1em">魔王梵王。</p>
</div>
<div class='div-orig'><p>沙門。</p>
</div>
<div class='div-commentary'><p style="margin-left:1em">出家學者。</p>
</div>
<div class='div-orig'><p>婆羅門。</p>
</div>
<div class='div-commentary'><p style="margin-left:1em">在家淨行。</p>
</div>
<div class='div-orig'><p>皆獲安穩而得度脫。</p>
</div>
<div class='div-commentary'><p style="margin-left:1em">未聞法前心不自在聞<span class='corr'>已</span>心安得度生死。</p>
</div>
<div class='div-orig'><p>時諸梵天王一心同聲以偈頌曰唯願天人尊。</p>
</div>
<div class='div-commentary'><p style="margin-left:1em">願諸天人所尊敬者。</p>
</div>
<div class='div-orig'><p>轉無上法輪。</p>
</div>
<div class='div-commentary'><p style="margin-left:1em">流運無窮名之為轉佛之法輪為無有上。</p>
</div>
<div class='div-orig'><p>擊于大法鼓。</p>
</div>
<div class='div-commentary'><p style="margin-left:1em">四大交擊發出音聲演說諸法名大法皷。</p>
</div>
<div class='div-orig'><p>而吹大法螺。</p>
</div>
<div class='div-commentary'><p style="margin-left:1em">螺聲改號佛無定法隨機改轉名吹法螺。</p>
</div>
<div class='div-orig'><p>普雨大法雨。</p>
</div>
<div class='div-commentary'><p style="margin-left:1em">佛之說法如雨普潤。</p>
</div>
<div class='div-orig'><p>度無量眾生。</p>
</div>
<div class='div-commentary'><p style="margin-left:1em">擊皷吹螺轉輪雨雨總願度脫一切眾生。</p>
</div>
<div class='div-orig'><p>我等咸歸請當演深遠音。</p>
</div>
<div class='div-commentary'><p style="margin-left:1em">我等咸共依歸勸請當為眾演深遠法音。</p>
</div>
<div class='div-orig'><p>爾時大通智勝如來默然許之西南方乃至下方亦復如是。</p>
</div>
<div class='div-commentary'><p style="margin-left:1em">方位有十經中但明東方東南方南方上方餘之西南方西方西北方北方東北方下方存略故云乃至其諸天王見光共議各隨方來禮佛散華獻宮勸請一一皆然。</p>
</div>
<div class='div-orig'><p>爾時上方五百萬億國土諸大梵王皆悉自覩所止宮殿光明威曜昔所未有歡喜踊躍生希有心。</p>
</div>
<div class='div-commentary'><p style="margin-left:1em">見奇瑞相所以心喜。</p>
</div>
<div class='div-orig'><p>即各相詣共議此事以何因緣我等宮殿有斯光明。</p>
</div>
<div class='div-commentary'><p style="margin-left:1em">推所以也。</p>
</div>
<div class='div-orig'><p>時彼眾中有一大梵天王名曰尸棄。</p>
</div>
<div class='div-commentary'><p style="margin-left:1em">此云火梵天之王以禪定故化多婬心成智慧火故曰尸棄。</p>
</div>
<div class='div-orig'><p>為諸梵眾而說偈言今以何因緣我等諸宮殿。</p>
</div>
<div class='div-commentary'><p style="margin-left:1em">今者不知何因緣故我等所居宮殿之中。</p>
</div>
<div class='div-orig'><p>威德光明耀嚴飾未曾有。</p>
</div>
<div class='div-commentary'><p style="margin-left:1em">威德光耀種種嚴飾昔所未有。</p>
</div>
<div class='div-orig'><p>如是之妙相昔所未聞見。</p>
</div>
<div class='div-commentary'><p style="margin-left:1em">此之妙相昔所未見。</p>
</div>
<div class='div-orig'><p>為大德天生為佛出世間。</p>
</div>
<div class='div-commentary'><p style="margin-left:1em">為是天仙降生世上為是果佛出現人間。</p>
</div>
<div class='div-orig'><p>爾時五百萬億諸梵天王與宮殿俱。</p>
</div>
<div class='div-commentary'><p style="margin-left:1em">各乘宮殿從空而來。</p>
</div>
<div class='div-orig'><p>各以衣裓盛諸天華。</p>
</div>
<div class='div-commentary'><p style="margin-left:1em">衣裓盛華擬散佛也。</p>
</div>
<div class='div-orig'><p>共詣下方推尋是相。</p>
</div>
<div class='div-commentary'><p style="margin-left:1em">自上至下尋奇瑞相。</p>
</div>
<div class='div-orig'><p>見大通智勝如來處于道場菩提樹下坐師子座。</p>
</div>
<div class='div-commentary'><p style="margin-left:1em">得見佛也。</p>
</div>
<div class='div-orig'><p>諸天龍王乾闥婆緊那羅摩睺羅伽人非人等恭敬圍繞。</p>
</div>
<div class='div-commentary'><p style="margin-left:1em">見四眾也。</p>
</div>
<div class='div-orig'><p>及見十六王子請佛轉法輪。</p>
</div>
<div class='div-commentary'><p style="margin-left:1em">見諸王子請佛說法。</p>
</div>
<div class='div-orig'><p>時諸梵天王頭面禮佛繞百千帀。</p>
</div>
<div class='div-commentary'><p style="margin-left:1em">表勤重也。</p>
</div>
<div class='div-orig'><p>即以天華而散佛上。</p>
</div>
<div class='div-commentary'><p style="margin-left:1em">散華供佛表於佛境修淨福也。</p>
</div>
<div class='div-orig'><p>所散之華如須彌山。</p>
</div>
<div class='div-commentary'><p style="margin-left:1em">所積之因高而大也。</p>
</div>
<div class='div-orig'><p>並以供養佛菩提樹。</p>
</div>
<div class='div-commentary'><p style="margin-left:1em">以樹獻佛請佛於此而成正覺。</p>
</div>
<div class='div-orig'><p>華供養<span class='corr'>已</span>各以宮殿奉上彼佛。</p>
</div>
<div class='div-commentary'><p style="margin-left:1em">獻華奉宮修福分也。</p>
</div>
<div class='div-orig'><p>而作是言唯見哀愍饒益我等。</p>
</div>
<div class='div-commentary'><p style="margin-left:1em">願佛見我生哀憫心受施興福利益我等。</p>
</div>
<div class='div-orig'><p>所獻宮殿願垂納處。</p>
</div>
<div class='div-commentary'><p style="margin-left:1em">我等所獻隨身宮殿願佛垂慈為我納受。</p>
</div>
<div class='div-orig'><p>時諸梵天王即於佛前一心同聲以偈頌曰善哉見諸佛救世之聖尊。</p>
</div>
<div class='div-commentary'><p style="margin-left:1em">善哉正見諸佛如來救護世間大聖世尊。</p>
</div>
<div class='div-orig'><p>能於三界獄勉出諸眾生。</p>
</div>
<div class='div-commentary'><p style="margin-left:1em">能於三界生死獄中勸勉眾生令得出離。</p>
</div>
<div class='div-orig'><p>普智天人尊哀愍群萌類。</p>
</div>
<div class='div-commentary'><p style="margin-left:1em">普佛智慧天人中尊哀愍群生善芽之類。</p>
</div>
<div class='div-orig'><p>能開甘露門廣度於一切。</p>
</div>
<div class='div-commentary'><p style="margin-left:1em">甘露是諸天不死之藥佛開法施令脫生死名為甘露平等救護一切眾生名為廣度。</p>
</div>
<div class='div-orig'><p>於昔無量劫空過無有佛。</p>
</div>
<div class='div-commentary'><p style="margin-left:1em">於往昔時無量劫數悉皆空過無有佛出。</p>
</div>
<div class='div-orig'><p>世尊未出時十方常闇暝。</p>
</div>
<div class='div-commentary'><p style="margin-left:1em">諸佛世尊未出世時十方國土常如暗昧。</p>
</div>
<div class='div-orig'><p>三惡道增長阿修羅亦盛。</p>
</div>
<div class='div-commentary'><p style="margin-left:1em">世間無師眾生迷惑增長惡報及修羅類。</p>
</div>
<div class='div-orig'><p>諸天眾轉減死多墮惡道。</p>
</div>
<div class='div-commentary'><p style="margin-left:1em">諸天縱欲福盡退墮死時多生惡道之中。</p>
</div>
<div class='div-orig'><p>不從佛聞法常行不善事。</p>
</div>
<div class='div-commentary'><p style="margin-left:1em">由不從佛聞於正法常行世間不善之事。</p>
</div>
<div class='div-orig'><p>色力及智慧斯等皆減少。</p>
</div>
<div class='div-commentary'><p style="margin-left:1em">顏色氣力及與智慧悉皆減少。</p>
</div>
<div class='div-orig'><p>罪業因緣故失樂及樂想。</p>
</div>
<div class='div-commentary'><p style="margin-left:1em">以諸罪業惡因緣故失於樂報及以樂想。</p>
</div>
<div class='div-orig'><p>住於邪見法不識善儀則。</p>
</div>
<div class='div-commentary'><p style="margin-left:1em">住於外道邪見法中不識修善威儀法則。</p>
</div>
<div class='div-orig'><p>不蒙佛所化常墮於惡道。</p>
</div>
<div class='div-commentary'><p style="margin-left:1em">不蒙如來所化道常常墮落惡道之中。</p>
</div>
<div class='div-orig'><p>佛為世間眼久遠時乃出。</p>
</div>
<div class='div-commentary'><p style="margin-left:1em">佛作世間人天眼目經久遠劫時乃出現。</p>
</div>
<div class='div-orig'><p>哀愍諸眾生故現於世間。</p>
</div>
<div class='div-commentary'><p style="margin-left:1em">為愍眾生所以出世。</p>
</div>
<div class='div-orig'><p>超出成正覺。</p>
</div>
<div class='div-commentary'><p style="margin-left:1em">超出一切三乘六道成就無上正等正覺。</p>
</div>
<div class='div-orig'><p>我等甚欣慶。</p>
</div>
<div class='div-commentary'><p style="margin-left:1em">我等甚是忻喜慶賀。</p>
</div>
<div class='div-orig'><p>及餘一切眾喜歎未曾有。</p>
</div>
<div class='div-commentary'><p style="margin-left:1em">及餘四眾天龍八部歡喜讚歎昔所未有。</p>
</div>
<div class='div-orig'><p>我等諸宮殿蒙光故嚴飾。</p>
</div>
<div class='div-commentary'><p style="margin-left:1em">我等乘來天宮寶殿蒙佛光故嚴飾妙好。</p>
</div>
<div class='div-orig'><p>今以奉世尊唯垂哀納受。</p>
</div>
<div class='div-commentary'><p style="margin-left:1em">今以宮殿奉上世尊惟願垂哀為我納受。</p>
</div>
<div class='div-orig'><p>願以此功德。</p>
</div>
<div class='div-commentary'><p style="margin-left:1em">願用此之禮拜恭敬散華奉殿所有功德。</p>
</div>
<div class='div-orig'><p>普及於一切。</p>
</div>
<div class='div-commentary'><p style="margin-left:1em">普皆徧及利益一切。</p>
</div>
<div class='div-orig'><p>我等與眾生。</p>
</div>
<div class='div-commentary'><p style="margin-left:1em">我等及與法界眾生。</p>
</div>
<div class='div-orig'><p>皆共成佛道。</p>
</div>
<div class='div-commentary'><p style="margin-left:1em">自他共利同成佛道。</p>
</div>
<div class='div-orig'><p>爾時五百萬億諸梵天王偈讚佛<span class='corr'>已</span>各白佛言唯願世尊轉於法輪。</p>
</div>
<div class='div-commentary'><p style="margin-left:1em">勸請世尊轉大法輪。</p>
</div>
<div class='div-orig'><p>多所安隱。</p>
</div>
<div class='div-commentary'><p style="margin-left:1em">心所未安令得安隱。</p>
</div>
<div class='div-orig'><p>多所度脫。</p>
</div>
<div class='div-commentary'><p style="margin-left:1em">身未得度令脫生死。</p>
</div>
<div class='div-orig'><p>時諸梵天王而說偈言世尊轉法輪。</p>
</div>
<div class='div-commentary'><p style="margin-left:1em">佛轉法輪摧滅煩惱。</p>
</div>
<div class='div-orig'><p>擊甘露法鼓。</p>
</div>
<div class='div-commentary'><p style="margin-left:1em">能除焦熱名為甘露䇿警昏迷名擊法皷。</p>
</div>
<div class='div-orig'><p>度苦惱眾生。</p>
</div>
<div class='div-commentary'><p style="margin-left:1em">轉輪擊皷皆為度生。</p>
</div>
<div class='div-orig'><p>開示涅槃道。</p>
</div>
<div class='div-commentary'><p style="margin-left:1em">開示天人寂滅之路。</p>
</div>
<div class='div-orig'><p>唯願受我請。</p>
</div>
<div class='div-commentary'><p style="margin-left:1em">惟願世尊受我勸請。</p>
</div>
<div class='div-orig'><p>以大微妙音。</p>
</div>
<div class='div-commentary'><p style="margin-left:1em">以諸廣大微妙之音。</p>
</div>
<div class='div-orig'><p>哀愍而敷演。</p>
</div>
<div class='div-commentary'><p style="margin-left:1em">哀憐我等而為敷宣。</p>
</div>
<div class='div-orig'><p>無量劫習法。</p>
</div>
<div class='div-commentary'><p style="margin-left:1em">無量劫來所習之法。</p>
</div>
<div class='div-orig'><p>爾時大通智勝如來受十方諸梵天王及十六王子請。</p>
</div>
<div class='div-commentary'><p style="margin-left:1em">佛受眾人群勤勸請。</p>
</div>
<div class='div-orig'><p>即時三轉十二行法輪。</p>
</div>
<div class='div-commentary'><p style="margin-left:1em">言三轉者一示相轉明四諦緣是因果法二勸修轉明四諦法是所當學三引證轉明四諦輪我<span class='corr'>已</span>修證三轉四諦故成十二其行法相周而復始如輪之運故曰法輪。</p>
</div>
<div class='div-orig'><p>若沙門。</p>
</div>
<div class='div-commentary'><p style="margin-left:1em">出家僧眾。</p>
</div>
<div class='div-orig'><p>婆羅門。</p>
</div>
<div class='div-commentary'><p style="margin-left:1em">在家淨行。</p>
</div>
<div class='div-orig'><p>若天魔梵。</p>
</div>
<div class='div-commentary'><p style="margin-left:1em">若諸天若魔王若梵王也。</p>
</div>
<div class='div-orig'><p>及餘世間。</p>
</div>
<div class='div-commentary'><p style="margin-left:1em">及餘一切世間之人。</p>
</div>
<div class='div-orig'><p>所不能轉。</p>
</div>
<div class='div-commentary'><p style="margin-left:1em">出世之法唯佛能轉非世所能。</p>
</div>
<div class='div-orig'><p>謂是苦。</p>
</div>
<div class='div-commentary'><p style="margin-left:1em">言世間法悉皆是苦念念遷謝無時暫安。</p>
</div>
<div class='div-orig'><p>是苦集。</p>
</div>
<div class='div-commentary'><p style="margin-left:1em">業惑二種集在其身能招苦報。</p>
</div>
<div class='div-orig'><p>是苦滅。</p>
</div>
<div class='div-commentary'><p style="margin-left:1em">無漏涅槃是滅苦法。</p>
</div>
<div class='div-orig'><p>是苦滅道。</p>
</div>
<div class='div-commentary'><p style="margin-left:1em">三學八正是滅苦道知苦斷集為滅修道即世出世間四諦法也苦果集因世間因果也滅果道因出世間因果也。</p>
</div>
<div class='div-orig'><p>及廣說十二因緣法無明緣行。</p>
</div>
<div class='div-commentary'><p style="margin-left:1em">以無明緣而生於行。</p>
</div>
<div class='div-orig'><p>行緣識。</p>
</div>
<div class='div-commentary'><p style="margin-left:1em">以行為緣而生於識。</p>
</div>
<div class='div-orig'><p>識緣名色。</p>
</div>
<div class='div-commentary'><p style="margin-left:1em">以識為緣而有名色受想行識四陰是心但有其名唯色一陰是可觸對即四大也名色合論名五陰法。</p>
</div>
<div class='div-orig'><p>名色緣六入。</p>
</div>
<div class='div-commentary'><p style="margin-left:1em">以五陰緣生於六根能入諸塵。</p>
</div>
<div class='div-orig'><p>六入緣觸。</p>
</div>
<div class='div-commentary'><p style="margin-left:1em">緣六根門觸於六塵。</p>
</div>
<div class='div-orig'><p>觸緣受。</p>
</div>
<div class='div-commentary'><p style="margin-left:1em">緣相觸故起受領心。</p>
</div>
<div class='div-orig'><p>受緣愛。</p>
</div>
<div class='div-commentary'><p style="margin-left:1em">緣領納故生愛樂心。</p>
</div>
<div class='div-orig'><p>愛緣取。</p>
</div>
<div class='div-commentary'><p style="margin-left:1em">緣愛樂故生取索心。</p>
</div>
<div class='div-orig'><p>取緣有。</p>
</div>
<div class='div-commentary'><p style="margin-left:1em">緣取索故即有業生。</p>
</div>
<div class='div-orig'><p>有緣生。</p>
</div>
<div class='div-commentary'><p style="margin-left:1em">緣集業故生起報形。</p>
</div>
<div class='div-orig'><p>生緣老死憂悲苦惱。</p>
</div>
<div class='div-commentary'><p style="margin-left:1em">緣出生故遂有老死憂悲苦惱常隨其身是中無明行過去因也識名色六入觸受現在果也愛取有未來因也生老死未來果也又無明行愛取有此五支屬集諦識名色六入觸受生老死此七支屬苦諦也。</p>
</div>
<div class='div-orig'><p>無明滅則行滅。</p>
</div>
<div class='div-commentary'><p style="margin-left:1em">若無無明諸過不生則惡行滅。</p>
</div>
<div class='div-orig'><p>行滅則識滅。</p>
</div>
<div class='div-commentary'><p style="margin-left:1em">惡行不行則妄識滅。</p>
</div>
<div class='div-orig'><p>識滅則名色滅。</p>
</div>
<div class='div-commentary'><p style="margin-left:1em">因識投胎遂有名色妄識不生則名色滅。</p>
</div>
<div class='div-orig'><p>名色滅則六入滅。</p>
</div>
<div class='div-commentary'><p style="margin-left:1em">從名色上生於六入名色不生六入則滅。</p>
</div>
<div class='div-orig'><p>六入滅則觸滅。</p>
</div>
<div class='div-commentary'><p style="margin-left:1em">因有六入觸於外塵六入不生觸相則滅。</p>
</div>
<div class='div-orig'><p>觸滅則受滅。</p>
</div>
<div class='div-commentary'><p style="margin-left:1em">觸既不生受相則滅。</p>
</div>
<div class='div-orig'><p>受滅則愛滅。</p>
</div>
<div class='div-commentary'><p style="margin-left:1em">無受領心愛相則滅。</p>
</div>
<div class='div-orig'><p>愛滅則取滅。</p>
</div>
<div class='div-commentary'><p style="margin-left:1em">無愛樂心取相則滅。</p>
</div>
<div class='div-orig'><p>取滅則有滅。</p>
</div>
<div class='div-commentary'><p style="margin-left:1em">無取著心安得有業則有滅也。</p>
</div>
<div class='div-orig'><p>有滅則生滅。</p>
</div>
<div class='div-commentary'><p style="margin-left:1em">因業招生有業既亡則生相滅。</p>
</div>
<div class='div-orig'><p>生滅則老死憂悲苦惱滅。</p>
</div>
<div class='div-commentary'><p style="margin-left:1em">因於生故則有老死既不受生欲誰老死則老死滅無生老死憂悲苦惱一時滅也前明生法則苦生為緣相因而起今明滅法則道滅為緣因於道諦滅十二緣證寂滅樂然則四諦與十二緣開合異耳十二生法即苦集二諦十二滅法即道滅二諦。</p>
</div>
<div class='div-orig'><p>佛於天人大眾之中說是法時。</p>
</div>
<div class='div-commentary'><p style="margin-left:1em">其大通佛於大眾中說此四諦十二緣時。</p>
</div>
<div class='div-orig'><p>六百萬億那由他人。</p>
</div>
<div class='div-commentary'><p style="margin-left:1em">當機之數。</p>
</div>
<div class='div-orig'><p>以不受一切法故。</p>
</div>
<div class='div-commentary'><p style="margin-left:1em">一切煩惱因受而生因不受故物不礙心。</p>
</div>
<div class='div-orig'><p>而於諸漏心得解脫。</p>
</div>
<div class='div-commentary'><p style="margin-left:1em">而於世間諸有漏境解縛得脫心中自在。</p>
</div>
<div class='div-orig'><p>皆得深妙禪定。</p>
</div>
<div class='div-commentary'><p style="margin-left:1em">四禪四空世間凡夫所修事定但伏煩惱不能斷除名為麤淺果位聖人斷見思惑見真諦理名為深妙禪寂之樂。</p>
</div>
<div class='div-orig'><p>三明六通具八解脫。</p>
</div>
<div class='div-commentary'><p style="margin-left:1em">如前序品。</p>
</div>
<div class='div-orig'><p>第二第三第四說法時。</p>
</div>
<div class='div-commentary'><p style="margin-left:1em">二三四者說法時會。</p>
</div>
<div class='div-orig'><p>千萬億恒河沙那由他等眾生。</p>
</div>
<div class='div-commentary'><p style="margin-left:1em">聞法之眾。</p>
</div>
<div class='div-orig'><p>亦以不受一切法故。</p>
</div>
<div class='div-commentary'><p style="margin-left:1em">自第二會至于第四亦如初會於法不受心中空寂不見所有。</p>
</div>
<div class='div-orig'><p>而於諸漏心得解脫。</p>
</div>
<div class='div-commentary'><p style="margin-left:1em">而於三界諸有漏法心得自在解脫生死。</p>
</div>
<div class='div-orig'><p>從是<span class='corr'>已</span>後。</p>
</div>
<div class='div-commentary'><p style="margin-left:1em">從第四會至于末後。</p>
</div>
<div class='div-orig'><p>諸聲聞眾。</p>
</div>
<div class='div-commentary'><p style="margin-left:1em">諸得道者聲聞之眾。</p>
</div>
<div class='div-orig'><p>無量無邊不可稱數。</p>
</div>
<div class='div-commentary'><p style="margin-left:1em">言其多也。</p>
</div>
<div class='div-orig'><p>爾時十六王子。</p>
</div>
<div class='div-commentary'><p style="margin-left:1em">佛未出家有十六子。</p>
</div>
<div class='div-orig'><p>皆以童子出家。</p>
</div>
<div class='div-commentary'><p style="margin-left:1em">以童真身從父出家。</p>
</div>
<div class='div-orig'><p>而為沙彌。</p>
</div>
<div class='div-commentary'><p style="margin-left:1em">此云息慈初心出家息滅諸惡勤修慈善。</p>
</div>
<div class='div-orig'><p>諸根通利。</p>
</div>
<div class='div-commentary'><p style="margin-left:1em">於六根門通達銳利。</p>
</div>
<div class='div-orig'><p>智慧明了。</p>
</div>
<div class='div-commentary'><p style="margin-left:1em">有大智慧心地明了。</p>
</div>
<div class='div-orig'><p><span class='corr'>已</span>曾供養百千萬億諸佛。</p>
</div>
<div class='div-commentary'><p style="margin-left:1em">過去<span class='corr'>已</span>曾供多諸佛。</p>
</div>
<div class='div-orig'><p>淨脩梵行。</p>
</div>
<div class='div-commentary'><p style="margin-left:1em">以清淨修習梵行。</p>
</div>
<div class='div-orig'><p>求阿耨多羅三藐三菩提。</p>
</div>
<div class='div-commentary'><p style="margin-left:1em">供佛修行深種善根志求菩提成等正覺。</p>
</div>
<div class='div-orig'><p>俱白佛言世尊。</p>
</div>
<div class='div-commentary'><p style="margin-left:1em">同聲白佛。</p>
</div>
<div class='div-orig'><p>是諸無量千萬億大德聲聞。</p>
</div>
<div class='div-commentary'><p style="margin-left:1em">諸有威德大聲聞眾。</p>
</div>
<div class='div-orig'><p>皆<span class='corr'>已</span>成就。</p>
</div>
<div class='div-commentary'><p style="margin-left:1em">即前六百萬億等於法不受得羅漢者名<span class='corr'>已</span>成就。</p>
</div>
<div class='div-orig'><p>世尊亦當為我等。</p>
</div>
<div class='div-commentary'><p style="margin-left:1em">願佛亦為我等王子。</p>
</div>
<div class='div-orig'><p>說阿耨多羅三藐三菩提法。</p>
</div>
<div class='div-commentary'><p style="margin-left:1em">無上正等覺修行之法即是菩薩六度萬行。</p>
</div>
<div class='div-orig'><p>我等聞<span class='corr'>已</span>。</p>
</div>
<div class='div-commentary'><p style="margin-left:1em">我等若得聞此法<span class='corr'>已</span>。</p>
</div>
<div class='div-orig'><p>皆共修學。</p>
</div>
<div class='div-commentary'><p style="margin-left:1em">皆共於中修行習學。</p>
</div>
<div class='div-orig'><p>世尊我等志願。</p>
</div>
<div class='div-commentary'><p style="margin-left:1em">我等王子立志發願。</p>
</div>
<div class='div-orig'><p>如來知見。</p>
</div>
<div class='div-commentary'><p style="margin-left:1em">為求如來無上知見。</p>
</div>
<div class='div-orig'><p>深心所念。</p>
</div>
<div class='div-commentary'><p style="margin-left:1em">志求佛道名為深心所念在佛求不餘乘。</p>
</div>
<div class='div-orig'><p>佛自證知。</p>
</div>
<div class='div-commentary'><p style="margin-left:1em">佛神通力自知我心為作證明。</p>
</div>
<div class='div-orig'><p>爾時轉輪聖王。</p>
</div>
<div class='div-commentary'><p style="margin-left:1em">王子之祖大通之父。</p>
</div>
<div class='div-orig'><p>所將眾中八萬億人。</p>
</div>
<div class='div-commentary'><p style="margin-left:1em">王詣佛所所將帶眾。</p>
</div>
<div class='div-orig'><p>見十六王子出家。</p>
</div>
<div class='div-commentary'><p style="margin-left:1em">因見心喜。</p>
</div>
<div class='div-orig'><p>亦求出家。</p>
</div>
<div class='div-commentary'><p style="margin-left:1em">亦白其王欲求出家。</p>
</div>
<div class='div-orig'><p>王即聽許。</p>
</div>
<div class='div-commentary'><p style="margin-left:1em">時轉輪王即便容許。</p>
</div>
<div class='div-orig'><p>爾時彼佛。</p>
</div>
<div class='div-commentary'><p style="margin-left:1em">大通如來。</p>
</div>
<div class='div-orig'><p>受沙彌請。</p>
</div>
<div class='div-commentary'><p style="margin-left:1em">受十六子沙彌之請。</p>
</div>
<div class='div-orig'><p>過二萬劫<span class='corr'>已</span>。</p>
</div>
<div class='div-commentary'><p style="margin-left:1em">初說三乘後方說妙。</p>
</div>
<div class='div-orig'><p>乃於四眾之中。</p>
</div>
<div class='div-commentary'><p style="margin-left:1em">佛處眾中師子之座。</p>
</div>
<div class='div-orig'><p>說是大乘經。</p>
</div>
<div class='div-commentary'><p style="margin-left:1em">言大乘者簡異小教。</p>
</div>
<div class='div-orig'><p>名妙法蓮華教菩薩法佛所護念。</p>
</div>
<div class='div-commentary'><p style="margin-left:1em">如序品解。</p>
</div>
<div class='div-orig'><p>說是經<span class='corr'>已</span>。</p>
</div>
<div class='div-commentary'><p style="margin-left:1em">說蓮經<span class='corr'>已</span>。</p>
</div>
<div class='div-orig'><p>十六沙彌為阿耨多羅三藐三菩提故。</p>
</div>
<div class='div-commentary'><p style="margin-left:1em">為欲成就正等覺故。</p>
</div>
<div class='div-orig'><p>皆共受持。</p>
</div>
<div class='div-commentary'><p style="margin-left:1em">信力故受念力故持。</p>
</div>
<div class='div-orig'><p>諷誦通利。</p>
</div>
<div class='div-commentary'><p style="margin-left:1em">緩聲曰諷直聲曰誦。</p>
</div>
<div class='div-orig'><p>說是經時。</p>
</div>
<div class='div-commentary'><p style="margin-left:1em">大通佛說是蓮經時。</p>
</div>
<div class='div-orig'><p>十六菩薩沙彌。</p>
</div>
<div class='div-commentary'><p style="margin-left:1em">沙彌但受十戒本是小乘今求佛道修大乘行故曰菩薩沙彌。</p>
</div>
<div class='div-orig'><p>皆悉信受。</p>
</div>
<div class='div-commentary'><p style="margin-left:1em">皆於法華信心受領。</p>
</div>
<div class='div-orig'><p>聲聞眾中亦有信解。</p>
</div>
<div class='div-commentary'><p style="margin-left:1em">雖是聲聞遇說法華其中亦有生信解者。</p>
</div>
<div class='div-orig'><p>其餘眾生千萬億種。</p>
</div>
<div class='div-commentary'><p style="margin-left:1em">常途但說十種眾生或十二類今經中云千萬億種乃約眾生差別根性其類不一。</p>
</div>
<div class='div-orig'><p>皆生疑惑。</p>
</div>
<div class='div-commentary'><p style="margin-left:1em">是等初機根力淺故聞說深妙不能解了所以其疑將非魔說惱亂我耶如今靈山退席之類。</p>
</div>
<div class='div-orig'><p>佛說是經。</p>
</div>
<div class='div-commentary'><p style="margin-left:1em">是法華經。</p>
</div>
<div class='div-orig'><p>於八千劫未曾休廢。</p>
</div>
<div class='div-commentary'><p style="margin-left:1em">大通佛世人壽長遠說妙法華滿八千劫中間未甞有休息時釋迦佛世人壽短促說於妙法但止八年脩短隨緣法無異味。</p>
</div>
<div class='div-orig'><p>說此經<span class='corr'>已</span>。</p>
</div>
<div class='div-commentary'><p style="margin-left:1em">說法華<span class='corr'>已</span>。</p>
</div>
<div class='div-orig'><p>即入靜室。</p>
</div>
<div class='div-commentary'><p style="margin-left:1em">經明定學勸諸眾生在於閑靜修攝其心佛出世間為人作則故說經<span class='corr'>已</span>即入靜室。</p>
</div>
<div class='div-orig'><p>住於禪定。</p>
</div>
<div class='div-commentary'><p style="margin-left:1em">梵語禪那此云寂滅方便之定有入住出上云靜室即入定也今云住於即住定也又下文云從三昧起即出定也若據如來自受用門那伽大定本無出入今入住出乃是權智他受用身。</p>
</div>
<div class='div-orig'><p>八萬四千劫。</p>
</div>
<div class='div-commentary'><p style="margin-left:1em">在定之身經如是劫若表法者為欲攝靜八萬四千塵勞煩惱。</p>
</div>
<div class='div-orig'><p>是時十六菩薩沙彌知佛入室。</p>
</div>
<div class='div-commentary'><p style="margin-left:1em">知如來入寂靜之室。</p>
</div>
<div class='div-orig'><p>寂然禪定。</p>
</div>
<div class='div-commentary'><p style="margin-left:1em">凝心寂然住於正定。</p>
</div>
<div class='div-orig'><p>各升法座。</p>
</div>
<div class='div-commentary'><p style="margin-left:1em">各人升於說法之座。</p>
</div>
<div class='div-orig'><p>亦於八萬四千劫。</p>
</div>
<div class='div-commentary'><p style="margin-left:1em">沙彌升座亦經許久若表法者如來即性住定不動沙彌即心隨緣應化寂是止義說是觀義說法亦是為欲照破八萬四千塵勞煩惱。</p>
</div>
<div class='div-orig'><p>為四部眾。</p>
</div>
<div class='div-commentary'><p style="margin-left:1em">僧尼士女。</p>
</div>
<div class='div-orig'><p>廣說分別。</p>
</div>
<div class='div-commentary'><p style="margin-left:1em">為大眾故廣分別說。</p>
</div>
<div class='div-orig'><p>妙法華經。</p>
</div>
<div class='div-commentary'><p style="margin-left:1em">代大通佛覆講法華。</p>
</div>
<div class='div-orig'><p>一一皆度。</p>
</div>
<div class='div-commentary'><p style="margin-left:1em">一一沙彌皆悉度脫。</p>
</div>
<div class='div-orig'><p>六百萬億那由他恒河沙等眾生。</p>
</div>
<div class='div-commentary'><p style="margin-left:1em">那由他者大數之名恒河沙者喻數之多六百萬億表淨六根。</p>
</div>
<div class='div-orig'><p>示教利喜。</p>
</div>
<div class='div-commentary'><p style="margin-left:1em">開示教誨利益生喜。</p>
</div>
<div class='div-orig'><p>令發阿耨多羅三藐三菩提心。</p>
</div>
<div class='div-commentary'><p style="margin-left:1em">勸發無上大道之心。</p>
</div>
<div class='div-orig'><p>大通智勝佛過八萬四千劫<span class='corr'>已</span>從三昧起。</p>
</div>
<div class='div-commentary'><p style="margin-left:1em">前云禪定今云三昧即禪定也佛久住定今從定起。</p>
</div>
<div class='div-orig'><p>往詣法座。</p>
</div>
<div class='div-commentary'><p style="margin-left:1em">自靜室出往法座處。</p>
</div>
<div class='div-orig'><p>安詳而坐。</p>
</div>
<div class='div-commentary'><p style="margin-left:1em">安隱詳審離諸輕動卒暴之過具修威儀然後乃坐。</p>
</div>
<div class='div-orig'><p>普告大眾。</p>
</div>
<div class='div-commentary'><p style="margin-left:1em">出大音聲徧告四眾。</p>
</div>
<div class='div-orig'><p>是十六菩薩沙彌甚為希有。</p>
</div>
<div class='div-commentary'><p style="margin-left:1em">以能說法歎言希有。</p>
</div>
<div class='div-orig'><p>諸根通利。</p>
</div>
<div class='div-commentary'><p style="margin-left:1em">六根通曉而復銳利。</p>
</div>
<div class='div-orig'><p>智慧明了。</p>
</div>
<div class='div-commentary'><p style="margin-left:1em">有大智慧心中明了。</p>
</div>
<div class='div-orig'><p><span class='corr'>已</span>曾供養無量千萬億數諸佛。</p>
</div>
<div class='div-commentary'><p style="margin-left:1em">久供諸佛宿福深也。</p>
</div>
<div class='div-orig'><p>於諸佛所。</p>
</div>
<div class='div-commentary'><p style="margin-left:1em">如上佛所。</p>
</div>
<div class='div-orig'><p>常修梵行。</p>
</div>
<div class='div-commentary'><p style="margin-left:1em">常時修習清淨梵行。</p>
</div>
<div class='div-orig'><p>受持佛智。</p>
</div>
<div class='div-commentary'><p style="margin-left:1em">經中所明佛之智慧是諸菩薩悉能受持。</p>
</div>
<div class='div-orig'><p>開示眾生令入其中。</p>
</div>
<div class='div-commentary'><p style="margin-left:1em">以<span class='corr'>己</span>所得開示於他令其得入佛道之中。</p>
</div>
<div class='div-orig'><p>汝等皆當數數親近而供養之。</p>
</div>
<div class='div-commentary'><p style="margin-left:1em">數近則親密供養則生福。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">有何所以勸令近供菩薩沙彌。</p>
</div>
<div class='div-orig'><p>若聲聞。</p>
</div>
<div class='div-commentary'><p style="margin-left:1em">小乘之人。</p>
</div>
<div class='div-orig'><p>辟支佛。</p>
</div>
<div class='div-commentary'><p style="margin-left:1em">緣覺之人。</p>
</div>
<div class='div-orig'><p>及諸菩薩。</p>
</div>
<div class='div-commentary'><p style="margin-left:1em">大乘之人。</p>
</div>
<div class='div-orig'><p>能信是十六菩薩所說經法。</p>
</div>
<div class='div-commentary'><p style="margin-left:1em">妙法華經。</p>
</div>
<div class='div-orig'><p>受持不毀者。</p>
</div>
<div class='div-commentary'><p style="margin-left:1em">至心受持不毀謗者。</p>
</div>
<div class='div-orig'><p>是人皆當得阿耨多羅三藐三菩提如來之慧。</p>
</div>
<div class='div-commentary'><p style="margin-left:1em">是持經人皆當得佛無上智慧。</p>
</div>
<div class='div-orig'><p>佛告諸比丘是十六菩薩常樂說是妙法蓮華經。</p>
</div>
<div class='div-commentary'><p style="margin-left:1em">是諸菩薩不說餘法心常樂說妙法華經。</p>
</div>
<div class='div-orig'><p>一一菩薩所化六百萬億那由他恒河沙等眾生。</p>
</div>
<div class='div-commentary'><p style="margin-left:1em">所化之機有如是數。</p>
</div>
<div class='div-orig'><p>世世所生與菩薩俱。</p>
</div>
<div class='div-commentary'><p style="margin-left:1em">以宿緣故常相值遇。</p>
</div>
<div class='div-orig'><p>從其聞法悉皆信解。</p>
</div>
<div class='div-commentary'><p style="margin-left:1em">耳根熟故易得入神。</p>
</div>
<div class='div-orig'><p>以此因緣得值四萬億諸佛世尊于今不盡。</p>
</div>
<div class='div-commentary'><p style="margin-left:1em">以此聞法善根因緣中間得值二萬億威音王佛如不輕品二萬億日月燈明佛如序品中直至于今猶未能盡於未來世當得度脫。</p>
</div>
<div class='div-orig'><p>諸比丘我今語汝。</p>
</div>
<div class='div-commentary'><p style="margin-left:1em">語汝王子今皆成佛。</p>
</div>
<div class='div-orig'><p>彼佛弟子十六沙彌。</p>
</div>
<div class='div-commentary'><p style="margin-left:1em">彼大通佛覆講沙彌。</p>
</div>
<div class='div-orig'><p>今皆得阿耨多羅三藐三菩提。</p>
</div>
<div class='div-commentary'><p style="margin-left:1em">皆<span class='corr'>已</span>成就正等正覺。</p>
</div>
<div class='div-orig'><p>於十方國土現在說法。</p>
</div>
<div class='div-commentary'><p style="margin-left:1em">言現在者簡異過去及以未來言說法者簡異成佛未轉法輪。</p>
</div>
<div class='div-orig'><p>有無量百千萬億菩薩聲聞以為眷屬。</p>
</div>
<div class='div-commentary'><p style="margin-left:1em">各有無量三乘之眾。</p>
</div>
<div class='div-orig'><p>其二沙彌東方作佛。</p>
</div>
<div class='div-commentary'><p style="margin-left:1em">十六數中第一第二。</p>
</div>
<div class='div-orig'><p>一名阿閦。</p>
</div>
<div class='div-commentary'><p style="margin-left:1em">此云不動尊。</p>
</div>
<div class='div-orig'><p>在歡喜國。</p>
</div>
<div class='div-commentary'><p style="margin-left:1em">即是東方妙喜世界。</p>
</div>
<div class='div-orig'><p>二名須彌頂。</p>
</div>
<div class='div-commentary'><p style="margin-left:1em">佛之功德出過一切如須彌盧居眾山頂。</p>
</div>
<div class='div-orig'><p>東南方二佛一名師子音。</p>
</div>
<div class='div-commentary'><p style="margin-left:1em">世尊威猛龍鬼欽崇如師子吼百獸皆畏。</p>
</div>
<div class='div-orig'><p>二名師子相。</p>
</div>
<div class='div-commentary'><p style="margin-left:1em">進止威儀如師子相。</p>
</div>
<div class='div-orig'><p>南方二佛一名虗空住。</p>
</div>
<div class='div-commentary'><p style="margin-left:1em">遠離諸有住法性空。</p>
</div>
<div class='div-orig'><p>二名常滅。</p>
</div>
<div class='div-commentary'><p style="margin-left:1em">不妄流動常居寂滅。</p>
</div>
<div class='div-orig'><p>西南方二佛一名帝相。</p>
</div>
<div class='div-commentary'><p style="margin-left:1em">威德尊嚴現天帝相。</p>
</div>
<div class='div-orig'><p>二名梵相。</p>
</div>
<div class='div-commentary'><p style="margin-left:1em">具清淨行現梵天相。</p>
</div>
<div class='div-orig'><p>西方二佛一名阿彌陀。</p>
</div>
<div class='div-commentary'><p style="margin-left:1em">此云無量壽亦云無量光。</p>
</div>
<div class='div-orig'><p>二名度一切世間苦惱。</p>
</div>
<div class='div-commentary'><p style="margin-left:1em">以大慈悲能度世間一切苦厄。</p>
</div>
<div class='div-orig'><p>西北方二佛一名多摩羅䟦旃檀香神通。</p>
</div>
<div class='div-commentary'><p style="margin-left:1em">多摩羅䟦此云性無垢賢旃檀香即牛頭旃檀佛之神通功德妙香充滿法界無能勝者故得是名。</p>
</div>
<div class='div-orig'><p>二名須彌相。</p>
</div>
<div class='div-commentary'><p style="margin-left:1em">身量恢雄相好具足如須彌山顯于大海。</p>
</div>
<div class='div-orig'><p>北方二佛一名雲自在。</p>
</div>
<div class='div-commentary'><p style="margin-left:1em">以大身雲徧布一切於諸法中得大自在。</p>
</div>
<div class='div-orig'><p>二名雲自在王。</p>
</div>
<div class='div-commentary'><p style="margin-left:1em">如雲自在去來無礙成最正覺為法中王。</p>
</div>
<div class='div-orig'><p>東北方佛名壞一切世間怖畏。</p>
</div>
<div class='div-commentary'><p style="margin-left:1em">世間眾生由愛色身故多恐怖佛為眾生破壞巢窟令離一切怖畏之相。</p>
</div>
<div class='div-orig'><p>第十六我釋迦牟尼佛。</p>
</div>
<div class='div-commentary'><p style="margin-left:1em">釋迦此云能仁以能仁育化眾生故即應身也牟尼此云寂默即是如來常寂法身真應泯合名釋迦牟尼佛。</p>
</div>
<div class='div-orig'><p>於娑婆國土。</p>
</div>
<div class='div-commentary'><p style="margin-left:1em">即佛所化大千之境娑婆此云堪忍有二義約菩薩說以其堪能忍諸違惱不倦利生名為堪忍約眾生說以其在迷堪能忍苦不知出離。</p>
</div>
<div class='div-orig'><p>成阿耨多羅三藐三菩提。</p>
</div>
<div class='div-commentary'><p style="margin-left:1em">謂成無上正徧知覺。</p>
</div>
<div class='div-orig'><p>諸比丘我等為沙彌時。</p>
</div>
<div class='div-commentary'><p style="margin-left:1em">從本地因。</p>
</div>
<div class='div-orig'><p>各各教化無量百千萬億恒河沙等眾生。</p>
</div>
<div class='div-commentary'><p style="margin-left:1em">所度之眾。</p>
</div>
<div class='div-orig'><p>從我聞法。</p>
</div>
<div class='div-commentary'><p style="margin-left:1em">從佛聞說大乘之法。</p>
</div>
<div class='div-orig'><p>為阿耨多羅三藐三菩提。</p>
</div>
<div class='div-commentary'><p style="margin-left:1em">為欲成就無上菩提。</p>
</div>
<div class='div-orig'><p>此諸眾生。</p>
</div>
<div class='div-commentary'><p style="margin-left:1em">昔時所化恒沙之眾。</p>
</div>
<div class='div-orig'><p>于今有住聲聞地者。</p>
</div>
<div class='div-commentary'><p style="margin-left:1em">至于今生尚有退大住於小乘聲聞位者。</p>
</div>
<div class='div-orig'><p>我常教化阿耨多羅三藐三菩提。</p>
</div>
<div class='div-commentary'><p style="margin-left:1em">為機緣故說種種法然如來意但為佛乘即經云諸有所作常為一事故曰我常教化。</p>
</div>
<div class='div-orig'><p>是諸人等。</p>
</div>
<div class='div-commentary'><p style="margin-left:1em">謂諸聲聞。</p>
</div>
<div class='div-orig'><p>應以是法。</p>
</div>
<div class='div-commentary'><p style="margin-left:1em">聲聞之法。</p>
</div>
<div class='div-orig'><p>漸入佛道。</p>
</div>
<div class='div-commentary'><p style="margin-left:1em">從漸入頓。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">何故從漸由佛理深難解之故。</p>
</div>
<div class='div-orig'><p>如來智慧。</p>
</div>
<div class='div-commentary'><p style="margin-left:1em">佛之知見名為智慧。</p>
</div>
<div class='div-orig'><p>難信難解。</p>
</div>
<div class='div-commentary'><p style="margin-left:1em">一念心明即成佛道功高難信圓頓大教說佛知見義深難解。</p>
</div>
<div class='div-orig'><p>爾時所化無量恒河沙等眾生者。</p>
</div>
<div class='div-commentary'><p style="margin-left:1em">爾大通時十六菩薩沙彌所化河沙眾生。</p>
</div>
<div class='div-orig'><p>汝等諸比丘。</p>
</div>
<div class='div-commentary'><p style="margin-left:1em">靈山會上諸比丘眾。</p>
</div>
<div class='div-orig'><p>及我滅度後。</p>
</div>
<div class='div-commentary'><p style="margin-left:1em">正像末法諸比丘眾。</p>
</div>
<div class='div-orig'><p>未來世中。</p>
</div>
<div class='div-commentary'><p style="margin-left:1em">佛復化身於彼得度。</p>
</div>
<div class='div-orig'><p>聲聞弟子是也。</p>
</div>
<div class='div-commentary'><p style="margin-left:1em">如是等人聲聞弟子皆昔所化度未了者。</p>
</div>
<div class='div-orig'><p>我滅度後。</p>
</div>
<div class='div-commentary'><p style="margin-left:1em">如來此世入滅度後。</p>
</div>
<div class='div-orig'><p>復有弟子不聞是經。</p>
</div>
<div class='div-commentary'><p style="margin-left:1em">即方便品云除佛滅度後現前無佛時妙經難解說者甚希聞者亦少。</p>
</div>
<div class='div-orig'><p>不知不覺菩薩所行。</p>
</div>
<div class='div-commentary'><p style="margin-left:1em">以不信故無由知之以不修故何緣覺了是以迷於一切菩薩所依所行。</p>
</div>
<div class='div-orig'><p>自於所得功德。</p>
</div>
<div class='div-commentary'><p style="margin-left:1em">自於小乘聲聞之行所得功德。</p>
</div>
<div class='div-orig'><p>生滅度想當入涅槃。</p>
</div>
<div class='div-commentary'><p style="margin-left:1em">於方便果生心起想即以羅漢徧空涅槃名究竟度。</p>
</div>
<div class='div-orig'><p>我於餘國作佛。</p>
</div>
<div class='div-commentary'><p style="margin-left:1em">餘國即應化土。</p>
</div>
<div class='div-orig'><p>更有異名。</p>
</div>
<div class='div-commentary'><p style="margin-left:1em">如來應身異名無量。</p>
</div>
<div class='div-orig'><p>是人雖生滅度之想入於涅槃。</p>
</div>
<div class='div-commentary'><p style="margin-left:1em">是聲聞人雖則生於入涅槃想。</p>
</div>
<div class='div-orig'><p>而於彼土求佛智慧得聞是經。</p>
</div>
<div class='div-commentary'><p style="margin-left:1em">不定性人聞說大義轉小入大定性之人雖於當世不能回心而於餘國求學佛道得聞如是一乘妙法。</p>
</div>
<div class='div-orig'><p>唯以佛乘而得滅度更無餘乘。</p>
</div>
<div class='div-commentary'><p style="margin-left:1em">獨以無上一佛乘法進趣修行而得度脫更無大小及以三乘。</p>
</div>
<div class='div-orig'><p>除諸如來方便說法。</p>
</div>
<div class='div-commentary'><p style="margin-left:1em">除却諸方應身如來為機宜故方便說三。</p>
</div>
<div class='div-orig'><p>諸比丘若如來自知涅槃時到。</p>
</div>
<div class='div-commentary'><p style="margin-left:1em">若佛自知機緣既盡化緣將畢入滅時至。</p>
</div>
<div class='div-orig'><p>眾又清淨。</p>
</div>
<div class='div-commentary'><p style="margin-left:1em">又所化眾行業清淨。</p>
</div>
<div class='div-orig'><p>信解堅固。</p>
</div>
<div class='div-commentary'><p style="margin-left:1em">聞佛說大正信善解其心堅固。</p>
</div>
<div class='div-orig'><p>了達空法。</p>
</div>
<div class='div-commentary'><p style="margin-left:1em">於第一義空寂之法明了通達。</p>
</div>
<div class='div-orig'><p>深入禪定。</p>
</div>
<div class='div-commentary'><p style="margin-left:1em">深入大乘禪定之法。</p>
</div>
<div class='div-orig'><p>便集諸菩薩及聲聞眾為說是經。</p>
</div>
<div class='div-commentary'><p style="margin-left:1em">說是蓮經化諸菩薩及以聲聞皆入一乘。</p>
</div>
<div class='div-orig'><p>世間無有二乘而得滅度。</p>
</div>
<div class='div-commentary'><p style="margin-left:1em">世間無有大小二乘得滅度者。</p>
</div>
<div class='div-orig'><p>唯一佛乘得滅度耳。</p>
</div>
<div class='div-commentary'><p style="margin-left:1em">但有一乘寂滅之道。</p>
</div>
<div class='div-orig'><p>比丘當知。</p>
</div>
<div class='div-commentary'><p style="margin-left:1em">恐諸比丘聞佛所說心中生疑既唯一乘何故復說三乘之法欲顯權意解除疑惑故曰當知。</p>
</div>
<div class='div-orig'><p>如來方便。</p>
</div>
<div class='div-commentary'><p style="margin-left:1em">諸佛如來慈悲方便。</p>
</div>
<div class='div-orig'><p>深入眾生之性。</p>
</div>
<div class='div-commentary'><p style="margin-left:1em">善知一切眾生之性諸根行業深入無際。</p>
</div>
<div class='div-orig'><p>知其志樂小法。</p>
</div>
<div class='div-commentary'><p style="margin-left:1em">知其心志樂於小法。</p>
</div>
<div class='div-orig'><p>深著五欲。</p>
</div>
<div class='div-commentary'><p style="margin-left:1em">深心樂着色聲香味觸五欲之境。</p>
</div>
<div class='div-orig'><p>為是等故說於涅槃。</p>
</div>
<div class='div-commentary'><p style="margin-left:1em">為於是等小機之故說於中道方便涅槃。</p>
</div>
<div class='div-orig'><p>是人若聞則便信受。</p>
</div>
<div class='div-commentary'><p style="margin-left:1em">是淺根人若聞說小即便稱機而能信受。</p>
</div>
<div class='div-orig'><p>譬如五百由旬險難惡道。</p>
</div>
<div class='div-commentary'><p style="margin-left:1em">險難即喻三界眾苦惡道即是五道輪迴五百由旬者一百欲界二百色界三百無色界五道眾生住於三界羅漢超出三界苦輪名為行過三百由旬到法性土界外菩薩伏破塵沙到方便有餘名為四百破無明惑到實報土名為五百如來三惑一時究盡證大涅槃名為寶所到常寂光。</p>
</div>
<div class='div-orig'><p>曠絕無人怖畏之處。</p>
</div>
<div class='div-commentary'><p style="margin-left:1em">人喻於佛眾生在迷去佛隔遠名為曠絕生死險難是可怖處。</p>
</div>
<div class='div-orig'><p>若有多眾。</p>
</div>
<div class='div-commentary'><p style="margin-left:1em">喻五道眾欲求法者。</p>
</div>
<div class='div-orig'><p>欲過此道。</p>
</div>
<div class='div-commentary'><p style="margin-left:1em">喻欲過此生死險道。</p>
</div>
<div class='div-orig'><p>至珍寶處。</p>
</div>
<div class='div-commentary'><p style="margin-left:1em">如來所有功德智慧名為珍寶從凡入聖名為至處。</p>
</div>
<div class='div-orig'><p>有一導師。</p>
</div>
<div class='div-commentary'><p style="margin-left:1em">喻佛各一導引之師。</p>
</div>
<div class='div-orig'><p>聰慧明達。</p>
</div>
<div class='div-commentary'><p style="margin-left:1em">聰利智慧明了通達。</p>
</div>
<div class='div-orig'><p>善知險道。</p>
</div>
<div class='div-commentary'><p style="margin-left:1em">善能了知險難苦道。</p>
</div>
<div class='div-orig'><p>通塞之相。</p>
</div>
<div class='div-commentary'><p style="margin-left:1em">入邪墮苦名為塞相超凡入聖名為通相。</p>
</div>
<div class='div-orig'><p>將導眾人。</p>
</div>
<div class='div-commentary'><p style="margin-left:1em">將帶引導在迷之眾。</p>
</div>
<div class='div-orig'><p>欲過此難。</p>
</div>
<div class='div-commentary'><p style="margin-left:1em">擬欲過此生死險難。</p>
</div>
<div class='div-orig'><p>所將人眾中路懈退。</p>
</div>
<div class='div-commentary'><p style="margin-left:1em">人眾喻於二乘中路喻小涅槃雖從佛化怖大樂小名為懈退。</p>
</div>
<div class='div-orig'><p>白導師言。</p>
</div>
<div class='div-commentary'><p style="margin-left:1em">喻眾白佛。</p>
</div>
<div class='div-orig'><p>我等疲極而復怖畏。</p>
</div>
<div class='div-commentary'><p style="margin-left:1em">我等小機疲倦困極而復於大生怖畏心。</p>
</div>
<div class='div-orig'><p>不能復進。</p>
</div>
<div class='div-commentary'><p style="margin-left:1em">不能起修復進於大。</p>
</div>
<div class='div-orig'><p>前路猶遠今欲退還。</p>
</div>
<div class='div-commentary'><p style="margin-left:1em">凡愚望佛隔絕五道故云猶遠力所不及故欲退還。</p>
</div>
<div class='div-orig'><p>導師多諸方便。</p>
</div>
<div class='div-commentary'><p style="margin-left:1em">喻佛權巧多方便慧。</p>
</div>
<div class='div-orig'><p>而作是念。</p>
</div>
<div class='div-commentary'><p style="margin-left:1em">愍眾退心所以作念。</p>
</div>
<div class='div-orig'><p>此等可愍。</p>
</div>
<div class='div-commentary'><p style="margin-left:1em">此諸小機甚可怜愍。</p>
</div>
<div class='div-orig'><p>云何捨大珍寶而欲退還。</p>
</div>
<div class='div-commentary'><p style="margin-left:1em">為何棄捨佛乘大寶於中路間而欲退轉。</p>
</div>
<div class='div-orig'><p>作是念<span class='corr'>已</span>。</p>
</div>
<div class='div-commentary'><p style="margin-left:1em">佛作如是心思念<span class='corr'>已</span>。</p>
</div>
<div class='div-orig'><p>以方便力。</p>
</div>
<div class='div-commentary'><p style="margin-left:1em">權以三乘方便之力。</p>
</div>
<div class='div-orig'><p>於險道中。</p>
</div>
<div class='div-commentary'><p style="margin-left:1em">五險道中。</p>
</div>
<div class='div-orig'><p>過三百由旬。</p>
</div>
<div class='div-commentary'><p style="margin-left:1em">到於三界外方便聖居土。</p>
</div>
<div class='div-orig'><p>化作一城。</p>
</div>
<div class='div-commentary'><p style="margin-left:1em">方便假設名為化作一城即是小教涅槃。</p>
</div>
<div class='div-orig'><p>告眾人言。</p>
</div>
<div class='div-commentary'><p style="margin-left:1em">告諸小眾作如是言。</p>
</div>
<div class='div-orig'><p>汝等勿怖莫得退還。</p>
</div>
<div class='div-commentary'><p style="margin-left:1em">汝等小機勿於大教生怖畏心莫得疲厭中路退還。</p>
</div>
<div class='div-orig'><p>今此大城。</p>
</div>
<div class='div-commentary'><p style="margin-left:1em">今此空寂涅槃大城。</p>
</div>
<div class='div-orig'><p>可於中止。</p>
</div>
<div class='div-commentary'><p style="margin-left:1em">可於此中安心止息。</p>
</div>
<div class='div-orig'><p>隨意所作。</p>
</div>
<div class='div-commentary'><p style="margin-left:1em">隨小機意知苦斷集纂果修因名為所作。</p>
</div>
<div class='div-orig'><p>若入是城。</p>
</div>
<div class='div-commentary'><p style="margin-left:1em">若入如是涅槃之城。</p>
</div>
<div class='div-orig'><p>快得安隱。</p>
</div>
<div class='div-commentary'><p style="margin-left:1em">以得小果快利其心離分段生名為安隱。</p>
</div>
<div class='div-orig'><p>若能前至寶所。</p>
</div>
<div class='div-commentary'><p style="margin-left:1em">若能更進前到如來寂光寶所。</p>
</div>
<div class='div-orig'><p>亦可得去。</p>
</div>
<div class='div-commentary'><p style="margin-left:1em">亦可得有前去之理。</p>
</div>
<div class='div-orig'><p>是時疲極之眾。</p>
</div>
<div class='div-commentary'><p style="margin-left:1em">是時小機於大乘法疲極之眾。</p>
</div>
<div class='div-orig'><p>心大歡喜。</p>
</div>
<div class='div-commentary'><p style="margin-left:1em">所聞稱心故大歡喜。</p>
</div>
<div class='div-orig'><p>歎未曾有。</p>
</div>
<div class='div-commentary'><p style="margin-left:1em">嗟歎快意昔所未有。</p>
</div>
<div class='div-orig'><p>我等今者免斯惡道。</p>
</div>
<div class='div-commentary'><p style="margin-left:1em">今者免得三界惡道。</p>
</div>
<div class='div-orig'><p>快得安隱。</p>
</div>
<div class='div-commentary'><p style="margin-left:1em">快得涅槃安隱之處。</p>
</div>
<div class='div-orig'><p>於是眾人前入化城。</p>
</div>
<div class='div-commentary'><p style="margin-left:1em">從聞起修入於權化涅槃之城。</p>
</div>
<div class='div-orig'><p>生<span class='corr'>已</span>度想。</p>
</div>
<div class='div-commentary'><p style="margin-left:1em">心下自生<span class='corr'>已</span>得度想謂出三界到於涅槃。</p>
</div>
<div class='div-orig'><p>生安隱想。</p>
</div>
<div class='div-commentary'><p style="margin-left:1em">心下自生安隱之想謂<span class='corr'>已</span>出離險難惡道。</p>
</div>
<div class='div-orig'><p>爾時導師。</p>
</div>
<div class='div-commentary'><p style="margin-left:1em">喻法華時佛大導師。</p>
</div>
<div class='div-orig'><p>知此人眾既得止息。</p>
</div>
<div class='div-commentary'><p style="margin-left:1em">知此小眾既得入於化城止息。</p>
</div>
<div class='div-orig'><p>無復疲倦。</p>
</div>
<div class='div-commentary'><p style="margin-left:1em">無復更有未到此時疲倦之心。</p>
</div>
<div class='div-orig'><p>即滅化城。</p>
</div>
<div class='div-commentary'><p style="margin-left:1em">即廢小教說一佛乘。</p>
</div>
<div class='div-orig'><p>語眾人言。</p>
</div>
<div class='div-commentary'><p style="margin-left:1em">告小眾言。</p>
</div>
<div class='div-orig'><p>汝等去來。</p>
</div>
<div class='div-commentary'><p style="margin-left:1em">汝等勿得樂於小法入於佛道大教去來。</p>
</div>
<div class='div-orig'><p>寶處在近。</p>
</div>
<div class='div-commentary'><p style="margin-left:1em">五百由旬今<span class='corr'>已</span>過半如來寶所方且在近。</p>
</div>
<div class='div-orig'><p>向者大城。</p>
</div>
<div class='div-commentary'><p style="margin-left:1em">向者中路涅槃大城。</p>
</div>
<div class='div-orig'><p>我所化作。</p>
</div>
<div class='div-commentary'><p style="margin-left:1em">我見汝疲方便化作。</p>
</div>
<div class='div-orig'><p>為止息耳。</p>
</div>
<div class='div-commentary'><p style="margin-left:1em">為汝等故非是究竟暫止息耳。</p>
</div>
<div class='div-orig'><p>諸比丘如來亦復如是。</p>
</div>
<div class='div-commentary'><p style="margin-left:1em">合前導師顯示佛意。</p>
</div>
<div class='div-orig'><p>今為汝等。</p>
</div>
<div class='div-commentary'><p style="margin-left:1em">為汝諸人聲聞眾等。</p>
</div>
<div class='div-orig'><p>作大導師。</p>
</div>
<div class='div-commentary'><p style="margin-left:1em">導出三界名小導師導成佛道名大導師。</p>
</div>
<div class='div-orig'><p>知諸生死。</p>
</div>
<div class='div-commentary'><p style="margin-left:1em">知諸眾生三界生死。</p>
</div>
<div class='div-orig'><p>煩惱惡道。</p>
</div>
<div class='div-commentary'><p style="margin-left:1em">見思無明諸煩惱賊怖畏毒害種種惡道。</p>
</div>
<div class='div-orig'><p>險難長遠。</p>
</div>
<div class='div-commentary'><p style="margin-left:1em">㐫險患難曠劫輪迴故云長遠。</p>
</div>
<div class='div-orig'><p>應去應度。</p>
</div>
<div class='div-commentary'><p style="margin-left:1em">當去煩惱當度生死。</p>
</div>
<div class='div-orig'><p>若眾生但聞一佛乘者。</p>
</div>
<div class='div-commentary'><p style="margin-left:1em">若彼小根不為說淺但使得聞一佛妙乘。</p>
</div>
<div class='div-orig'><p>則不欲見佛。</p>
</div>
<div class='div-commentary'><p style="margin-left:1em">則心不樂見佛世尊。</p>
</div>
<div class='div-orig'><p>不欲親近。</p>
</div>
<div class='div-commentary'><p style="margin-left:1em">以高峻故不欲親近。</p>
</div>
<div class='div-orig'><p>便作是念。</p>
</div>
<div class='div-commentary'><p style="margin-left:1em">則其心中即作念言。</p>
</div>
<div class='div-orig'><p>佛道長遠。</p>
</div>
<div class='div-commentary'><p style="margin-left:1em">歷塵點劫脩修萬行乃成佛道故云長遠。</p>
</div>
<div class='div-orig'><p>久受勤苦。</p>
</div>
<div class='div-commentary'><p style="margin-left:1em">如斯之久忍苦疲勞。</p>
</div>
<div class='div-orig'><p>乃可得成。</p>
</div>
<div class='div-commentary'><p style="margin-left:1em">乃可證悟得成正覺。</p>
</div>
<div class='div-orig'><p>佛知是心。</p>
</div>
<div class='div-commentary'><p style="margin-left:1em">佛智深知是等之心。</p>
</div>
<div class='div-orig'><p>怯弱下劣。</p>
</div>
<div class='div-commentary'><p style="margin-left:1em">怯退懦弱見處卑劣。</p>
</div>
<div class='div-orig'><p>以方便力。</p>
</div>
<div class='div-commentary'><p style="margin-left:1em">佛以慈悲方便之力。</p>
</div>
<div class='div-orig'><p>而於中道。</p>
</div>
<div class='div-commentary'><p style="margin-left:1em">而於佛道中路之間。</p>
</div>
<div class='div-orig'><p>為止息故。</p>
</div>
<div class='div-commentary'><p style="margin-left:1em">為令暫時止息之故。</p>
</div>
<div class='div-orig'><p>說二涅槃。</p>
</div>
<div class='div-commentary'><p style="margin-left:1em">諸小乘人<span class='corr'>已</span>斷見思尚有身在名曰有餘化火焚身身智俱滅同大虗空名曰無餘佛為小機方便演說有餘無餘名二涅槃。</p>
</div>
<div class='div-orig'><p>若眾生住於二地。</p>
</div>
<div class='div-commentary'><p style="margin-left:1em">若有眾生住於小教有餘無餘二種地位。</p>
</div>
<div class='div-orig'><p>如來爾時。</p>
</div>
<div class='div-commentary'><p style="margin-left:1em">如來見爾住涅槃時。</p>
</div>
<div class='div-orig'><p>即便為說。</p>
</div>
<div class='div-commentary'><p style="margin-left:1em">即便發言為之演說。</p>
</div>
<div class='div-orig'><p>汝等所作未辦。</p>
</div>
<div class='div-commentary'><p style="margin-left:1em">汝等所作小乘名辦而於佛乘未能辦也。</p>
</div>
<div class='div-orig'><p>汝所住地。</p>
</div>
<div class='div-commentary'><p style="margin-left:1em">汝所住位<span class='corr'>已</span>行三百由旬出於三界到法性土涅槃大城。</p>
</div>
<div class='div-orig'><p>近於佛慧。</p>
</div>
<div class='div-commentary'><p style="margin-left:1em">小乘羅漢望佛果地位但隔二百由旬故云近也。</p>
</div>
<div class='div-orig'><p>當觀察籌量。</p>
</div>
<div class='div-commentary'><p style="margin-left:1em">汝當觀察籌度思量。</p>
</div>
<div class='div-orig'><p>所得涅槃非真實也。</p>
</div>
<div class='div-commentary'><p style="margin-left:1em">汝所證得偏空寂滅非是真實大般涅槃。</p>
</div>
<div class='div-orig'><p>但是如來方便之力。</p>
</div>
<div class='div-commentary'><p style="margin-left:1em">但是如來隨汝等機方便之力。</p>
</div>
<div class='div-orig'><p>於一佛乘分別說三。</p>
</div>
<div class='div-commentary'><p style="margin-left:1em">於一佛乘究竟之道權巧分別作三乘說。</p>
</div>
<div class='div-orig'><p>如彼導師。</p>
</div>
<div class='div-commentary'><p style="margin-left:1em">即如險道指教之師。</p>
</div>
<div class='div-orig'><p>為止息故化作大城。</p>
</div>
<div class='div-commentary'><p style="margin-left:1em">為息疲倦權作大城。</p>
</div>
<div class='div-orig'><p>既知息<span class='corr'>已</span>。</p>
</div>
<div class='div-commentary'><p style="margin-left:1em">既知眾等得安息<span class='corr'>已</span>。</p>
</div>
<div class='div-orig'><p>而告之言寶處在近。</p>
</div>
<div class='div-commentary'><p style="margin-left:1em">復䇿前進言寶處近。</p>
</div>
<div class='div-orig'><p>此城非實我化作耳。</p>
</div>
<div class='div-commentary'><p style="margin-left:1em">此涅槃城一期權設故云非實無中說有故云化作。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">佛欲重宣先權後實善巧之義而說偈言。</p>
</div>
<div class='div-orig'><p>大通智勝佛十劫坐道場。</p>
</div>
<div class='div-commentary'><p style="margin-left:1em">先降魔<span class='corr'>已</span>坐於道場。</p>
</div>
<div class='div-orig'><p>佛法不現前不得成佛道。</p>
</div>
<div class='div-commentary'><p style="margin-left:1em">無漏聖法不現在前未成無上正徧知佛。</p>
</div>
<div class='div-orig'><p>諸天神龍王。</p>
</div>
<div class='div-commentary'><p style="margin-left:1em">諸天鬼神及諸龍王。</p>
</div>
<div class='div-orig'><p>阿修羅眾等。</p>
</div>
<div class='div-commentary'><p style="margin-left:1em">阿修羅王八部眾等。</p>
</div>
<div class='div-orig'><p>常雨於天華以供養彼佛。</p>
</div>
<div class='div-commentary'><p style="margin-left:1em">常散天上眾妙寶華以供養彼大通如來。</p>
</div>
<div class='div-orig'><p>諸天擊天鼓並作眾妓樂。</p>
</div>
<div class='div-commentary'><p style="margin-left:1em">諸天擊於天上之皷并作天上伎藝音歌。</p>
</div>
<div class='div-orig'><p>香風吹萎華更雨新好者。</p>
</div>
<div class='div-commentary'><p style="margin-left:1em">香風時來吹去萎華更復別散新好之者。</p>
</div>
<div class='div-orig'><p>過十小劫<span class='corr'>已</span>乃得成佛道。</p>
</div>
<div class='div-commentary'><p style="margin-left:1em">十小劫後佛法現前乃得成就佛果菩提。</p>
</div>
<div class='div-orig'><p>諸天及世人心皆懷踊躍。</p>
</div>
<div class='div-commentary'><p style="margin-left:1em">諸天八部及世間人見佛成道心皆踊躍。</p>
</div>
<div class='div-orig'><p>彼佛十六子皆與其眷屬。</p>
</div>
<div class='div-commentary'><p style="margin-left:1em">十六王子及諸眷屬。</p>
</div>
<div class='div-orig'><p>千萬億圍繞俱行至佛所。</p>
</div>
<div class='div-commentary'><p style="margin-left:1em">千萬億眾圍繞王子行至佛所。</p>
</div>
<div class='div-orig'><p>頭面禮佛足而請轉法輪。</p>
</div>
<div class='div-commentary'><p style="margin-left:1em">以頭至地面覆足趺作禮於佛發言勸請轉大法輪。</p>
</div>
<div class='div-orig'><p>聖師子法雨充我及一切。</p>
</div>
<div class='div-commentary'><p style="margin-left:1em">願聖師子雨大法雨充潤我等及餘一切。</p>
</div>
<div class='div-orig'><p>世尊甚難值久遠時一世。</p>
</div>
<div class='div-commentary'><p style="margin-left:1em">世尊覺父甚難值遇過久遠劫時乃一現。</p>
</div>
<div class='div-orig'><p>為覺悟群生震動於一切。</p>
</div>
<div class='div-commentary'><p style="margin-left:1em">為欲覺悟一切群生故先震動十方世界。</p>
</div>
<div class='div-orig'><p>東方諸世界五百萬億國。</p>
</div>
<div class='div-commentary'><p style="margin-left:1em">東方屬震為動之主故先照東五百億國。</p>
</div>
<div class='div-orig'><p>梵宮殿光曜昔所未曾有。</p>
</div>
<div class='div-commentary'><p style="margin-left:1em">梵天宮殿光明照耀昔未有之。</p>
</div>
<div class='div-orig'><p>諸梵見此相尋來至佛所。</p>
</div>
<div class='div-commentary'><p style="margin-left:1em">諸梵見此光耀之相故至佛所。</p>
</div>
<div class='div-orig'><p>散華以供養并奉上宮殿。</p>
</div>
<div class='div-commentary'><p style="margin-left:1em">先散寶華次奉宮殿。</p>
</div>
<div class='div-orig'><p>請佛轉法輪以偈而讚歎。</p>
</div>
<div class='div-commentary'><p style="margin-left:1em">請佛轉於不退法輪復以偈言而共讚歎。</p>
</div>
<div class='div-orig'><p>佛知時未至受請默然坐。</p>
</div>
<div class='div-commentary'><p style="margin-left:1em">佛知化緣時節未至受眾人請默然而坐。</p>
</div>
<div class='div-orig'><p>三方及四維上下亦復爾。</p>
</div>
<div class='div-commentary'><p style="margin-left:1em">西南北方四維上下九方諸天亦如東方勸請世尊。</p>
</div>
<div class='div-orig'><p>散華奉宮殿請佛轉法輪。</p>
</div>
<div class='div-commentary'><p style="margin-left:1em">所作供事等無有異。</p>
</div>
<div class='div-orig'><p>世尊甚難值願以大慈悲。</p>
</div>
<div class='div-commentary'><p style="margin-left:1em">佛難得值願以本來因地之中大慈悲心。</p>
</div>
<div class='div-orig'><p>廣開甘露門轉無上法輪。</p>
</div>
<div class='div-commentary'><p style="margin-left:1em">天上甘露是不死藥佛之法道是甘露門願佛廣開轉大法輪令諸眾生食甘露味。</p>
</div>
<div class='div-orig'><p>無量慧世尊受彼眾人請。</p>
</div>
<div class='div-commentary'><p style="margin-left:1em">無量智慧萬德世尊受眾人請默然許可。</p>
</div>
<div class='div-orig'><p>為宣種種法四諦十二緣。</p>
</div>
<div class='div-commentary'><p style="margin-left:1em">聲聞四諦緣覺十二因緣。</p>
</div>
<div class='div-orig'><p>無明至老死皆從生緣有。</p>
</div>
<div class='div-commentary'><p style="margin-left:1em">始自無明終至老死皆從緣生而有諸苦。</p>
</div>
<div class='div-orig'><p>如是眾過患汝等應當知。</p>
</div>
<div class='div-commentary'><p style="margin-left:1em">如是四諦及十二緣眾多過患汝等應知。</p>
</div>
<div class='div-orig'><p>宣暢是法時。</p>
</div>
<div class='div-commentary'><p style="margin-left:1em">宣暢如是法門之時。</p>
</div>
<div class='div-orig'><p>六百萬億姟。</p>
</div>
<div class='div-commentary'><p style="margin-left:1em">十萬為億十億為兆十兆為姟即是千萬也。</p>
</div>
<div class='div-orig'><p>得盡諸苦際。</p>
</div>
<div class='div-commentary'><p style="margin-left:1em">得盡世間生死苦際。</p>
</div>
<div class='div-orig'><p>皆成阿羅漢。</p>
</div>
<div class='div-commentary'><p style="margin-left:1em">如是眾多皆證四果。</p>
</div>
<div class='div-orig'><p>第二說法時。</p>
</div>
<div class='div-commentary'><p style="margin-left:1em">當第二會說法之時。</p>
</div>
<div class='div-orig'><p>千萬恒沙眾。</p>
</div>
<div class='div-commentary'><p style="margin-left:1em">有如是眾。</p>
</div>
<div class='div-orig'><p>於諸法不受。</p>
</div>
<div class='div-commentary'><p style="margin-left:1em">於諸世間五欲之法悉皆不受。</p>
</div>
<div class='div-orig'><p>亦得阿羅漢。</p>
</div>
<div class='div-commentary'><p style="margin-left:1em">亦如初會得證四果。</p>
</div>
<div class='div-orig'><p>從是後得道。</p>
</div>
<div class='div-commentary'><p style="margin-left:1em">從第二後餘會得道。</p>
</div>
<div class='div-orig'><p>其數無有量。</p>
</div>
<div class='div-commentary'><p style="margin-left:1em">而其數自無有限量。</p>
</div>
<div class='div-orig'><p>萬億劫筭數不能得其邊。</p>
</div>
<div class='div-commentary'><p style="margin-left:1em">縱使經歷萬億劫數亦不能得知其邊際。</p>
</div>
<div class='div-orig'><p>時十六王子出家作沙彌。</p>
</div>
<div class='div-commentary'><p style="margin-left:1em">捨俗出家未受大戒尚作沙彌。</p>
</div>
<div class='div-orig'><p>皆共請彼佛演說大乘法。</p>
</div>
<div class='div-commentary'><p style="margin-left:1em">皆同發心共請大通說大乘法。</p>
</div>
<div class='div-orig'><p>我等及營從皆當成佛道。</p>
</div>
<div class='div-commentary'><p style="margin-left:1em">我等王子及諸侍從皆願當得成就佛道。</p>
</div>
<div class='div-orig'><p>願得如世尊慧眼第一淨。</p>
</div>
<div class='div-commentary'><p style="margin-left:1em">願得如佛大智慧眼第一清淨。</p>
</div>
<div class='div-orig'><p>佛知童子心宿世之所行。</p>
</div>
<div class='div-commentary'><p style="margin-left:1em">佛知童真諸王子心過去宿世所作行業。</p>
</div>
<div class='div-orig'><p>以無量因緣種種諸譬喻。</p>
</div>
<div class='div-commentary'><p style="margin-left:1em">用無量數過去因緣世間事物種種譬喻。</p>
</div>
<div class='div-orig'><p>說六波羅蜜及諸神通事。</p>
</div>
<div class='div-commentary'><p style="margin-left:1em">波羅蜜此云到彼岸即六度也諸神通事即十力四無畏六通等。</p>
</div>
<div class='div-orig'><p>分別真實法菩薩所行道。</p>
</div>
<div class='div-commentary'><p style="margin-left:1em">分別演說真實妙法一切菩薩所行之道。</p>
</div>
<div class='div-orig'><p>說是法華經如恒河沙偈。</p>
</div>
<div class='div-commentary'><p style="margin-left:1em">說是大乘妙法華經如恒河沙無數偈頌。</p>
</div>
<div class='div-orig'><p>彼佛說經<span class='corr'>已</span>靜室入禪定。</p>
</div>
<div class='div-commentary'><p style="margin-left:1em">彼佛經於八千小劫說法華<span class='corr'>已</span>即入靜室住於禪定。</p>
</div>
<div class='div-orig'><p>一心一處坐八萬四千劫。</p>
</div>
<div class='div-commentary'><p style="margin-left:1em">齊其一心於一處坐經於八萬四千小劫。</p>
</div>
<div class='div-orig'><p>是諸沙彌等知佛禪未出。</p>
</div>
<div class='div-commentary'><p style="margin-left:1em">諸沙彌等知佛坐禪未曾出定。</p>
</div>
<div class='div-orig'><p>為無量億眾說佛無上慧。</p>
</div>
<div class='div-commentary'><p style="margin-left:1em">為諸大眾說於如來無上智慧。</p>
</div>
<div class='div-orig'><p>各各坐法座說是大乘經。</p>
</div>
<div class='div-commentary'><p style="margin-left:1em">各各坐於方廣之座為大眾說妙法華經。</p>
</div>
<div class='div-orig'><p>於佛宴寂後宣揚助法化。</p>
</div>
<div class='div-commentary'><p style="margin-left:1em">於佛入室宴默之後宣揚助道妙法之化。</p>
</div>
<div class='div-orig'><p>一一沙彌等所度諸眾生。</p>
</div>
<div class='div-commentary'><p style="margin-left:1em">諸沙彌等分頭行化所度眾生。</p>
</div>
<div class='div-orig'><p>有六百萬億恒河沙等眾。</p>
</div>
<div class='div-commentary'><p style="margin-left:1em">以何因緣各各說法所度之眾不多不少當知眾生即是妄念六百萬億表淨六根。</p>
</div>
<div class='div-orig'><p>彼佛滅度後。</p>
</div>
<div class='div-commentary'><p style="margin-left:1em">彼大通佛滅度之後。</p>
</div>
<div class='div-orig'><p>是諸聞法者。</p>
</div>
<div class='div-commentary'><p style="margin-left:1em">是諸沙彌聞法之者。</p>
</div>
<div class='div-orig'><p>在在諸佛土常與師俱生。</p>
</div>
<div class='div-commentary'><p style="margin-left:1em">以宿願力在在國土常與法師共住一處。</p>
</div>
<div class='div-orig'><p>是十六沙彌具足行佛道。</p>
</div>
<div class='div-commentary'><p style="margin-left:1em">是諸沙彌具足修行諸佛之道。</p>
</div>
<div class='div-orig'><p>今現在十方各得成正覺。</p>
</div>
<div class='div-commentary'><p style="margin-left:1em">于今現在十方世界各各得成無上正覺。</p>
</div>
<div class='div-orig'><p>爾時聞法者各在諸佛所。</p>
</div>
<div class='div-commentary'><p style="margin-left:1em">爾覆講時聞妙法者各在其師成佛之處。</p>
</div>
<div class='div-orig'><p>其有住聲聞漸教以佛道。</p>
</div>
<div class='div-commentary'><p style="margin-left:1em">其有力弱在聲聞者漸漸開誘教以佛道。</p>
</div>
<div class='div-orig'><p>我在十六數曾亦為汝說。</p>
</div>
<div class='div-commentary'><p style="margin-left:1em">釋迦亦在十六數中曾亦為汝說法華經。</p>
</div>
<div class='div-orig'><p>是故以方便引汝趣佛慧。</p>
</div>
<div class='div-commentary'><p style="margin-left:1em">由汝樂小故以方便引汝趣於佛之智慧。</p>
</div>
<div class='div-orig'><p>以是本因緣今說法華經。</p>
</div>
<div class='div-commentary'><p style="margin-left:1em">以是本時因緣之故今為汝說妙法華經。</p>
</div>
<div class='div-orig'><p>令汝入佛道慎勿懷驚懼。</p>
</div>
<div class='div-commentary'><p style="margin-left:1em">令汝入於無上佛道謹勿懷於驚懼之心。</p>
</div>
<div class='div-orig'><p>譬如險惡道逈絕多毒獸。</p>
</div>
<div class='div-commentary'><p style="margin-left:1em">譬三界中如險惡道孤逈隔絕多諸毒獸言毒獸者如火宅品。</p>
</div>
<div class='div-orig'><p>又復無水草人所怖畏處。</p>
</div>
<div class='div-commentary'><p style="margin-left:1em">又無水草喻缺資粮生死大苦人所怕處。</p>
</div>
<div class='div-orig'><p>無數千萬眾欲過此險道。</p>
</div>
<div class='div-commentary'><p style="margin-left:1em">無量億人怕怖三界欲出險道到安隱處。</p>
</div>
<div class='div-orig'><p>其路甚曠遠經五百由旬。</p>
</div>
<div class='div-commentary'><p style="margin-left:1em">其所由路甚是空曠又復長遠望於佛地五百由旬。</p>
</div>
<div class='div-orig'><p>時有一導師強識有智慧。</p>
</div>
<div class='div-commentary'><p style="margin-left:1em">導師喻佛強學愽識有大智慧。</p>
</div>
<div class='div-orig'><p>明了心決定。</p>
</div>
<div class='div-commentary'><p style="margin-left:1em">於事明了心中決定無有狐疑。</p>
</div>
<div class='div-orig'><p>在險濟眾難。</p>
</div>
<div class='div-commentary'><p style="margin-left:1em">喻佛垂應在險惡道濟拔眾人生死苦難。</p>
</div>
<div class='div-orig'><p>眾人皆疲倦而白導師言。</p>
</div>
<div class='div-commentary'><p style="margin-left:1em">眾畏道遠生疲倦心俱發聲言白於導師。</p>
</div>
<div class='div-orig'><p>我等今頓乏於此欲退還。</p>
</div>
<div class='div-commentary'><p style="margin-left:1em">我等今者困頓疲乏於此中途欲得退轉。</p>
</div>
<div class='div-orig'><p>導師作是念此輩甚可愍。</p>
</div>
<div class='div-commentary'><p style="margin-left:1em">導師爾時而作是念此輩劣機甚可怜愍。</p>
</div>
<div class='div-orig'><p>如何欲退還而失大珍寶。</p>
</div>
<div class='div-commentary'><p style="margin-left:1em">如何中路而欲退歸失於如來大價珍寶。</p>
</div>
<div class='div-orig'><p>尋時思方便當設神通力。</p>
</div>
<div class='div-commentary'><p style="margin-left:1em">即時思惟善巧方便當為施設神通之力。</p>
</div>
<div class='div-orig'><p>化作大城郭莊嚴諸舍宅。</p>
</div>
<div class='div-commentary'><p style="margin-left:1em">非本實有方便施為故云化作禪定為城以戒為郭戒定慧力莊嚴道品名為舍宅。</p>
</div>
<div class='div-orig'><p>周帀有園林。</p>
</div>
<div class='div-commentary'><p style="margin-left:1em">園可遊戲林可棲泊喻諸慧學及覺支林。</p>
</div>
<div class='div-orig'><p>渠流及浴池。</p>
</div>
<div class='div-commentary'><p style="margin-left:1em">理水通流如於渠道戒名為池群聖所浴。</p>
</div>
<div class='div-orig'><p>重門高樓閣。</p>
</div>
<div class='div-commentary'><p style="margin-left:1em">三十七道品名高樓閣次第登進名曰重門。</p>
</div>
<div class='div-orig'><p>男女皆充滿。</p>
</div>
<div class='div-commentary'><p style="margin-left:1em">男喻慧性以動為用女喻定性以靜為用諸道品中定慧具足如樓閣中男女充滿。</p>
</div>
<div class='div-orig'><p>即作是化<span class='corr'>已</span>慰眾言勿懼。</p>
</div>
<div class='div-commentary'><p style="margin-left:1em">即依方便說涅槃<span class='corr'>已</span>慰喻眾人勿得怖懼。</p>
</div>
<div class='div-orig'><p>汝等入此城各可隨所樂。</p>
</div>
<div class='div-commentary'><p style="margin-left:1em">汝等入此涅槃之城各可隨汝之所樂欲。</p>
</div>
<div class='div-orig'><p>諸人既入城心皆大歡喜。</p>
</div>
<div class='div-commentary'><p style="margin-left:1em">諸人既入涅槃之城心皆大喜。</p>
</div>
<div class='div-orig'><p>皆生安隱想自謂<span class='corr'>已</span>得度。</p>
</div>
<div class='div-commentary'><p style="margin-left:1em">皆於小果便生無怖安隱之想自謂<span class='corr'>已</span>得度於三界煩惱大海。</p>
</div>
<div class='div-orig'><p>導師知息<span class='corr'>已</span>集眾而告言。</p>
</div>
<div class='div-commentary'><p style="margin-left:1em">佛知小機證涅槃樂得休息<span class='corr'>已</span>乃集大眾諸聲聞等而語之曰。</p>
</div>
<div class='div-orig'><p>汝等當前進此是化城耳。</p>
</div>
<div class='div-commentary'><p style="margin-left:1em">汝等諸人當須前進入於大乘此小涅槃為息疲倦我化作耳。</p>
</div>
<div class='div-orig'><p>我見汝疲極中路欲退還。</p>
</div>
<div class='div-commentary'><p style="margin-left:1em">佛見小機於大乘行生疲極想中途之間而欲退轉。</p>
</div>
<div class='div-orig'><p>故以方便力權化作此城。</p>
</div>
<div class='div-commentary'><p style="margin-left:1em">以是之故用方便智權時強立涅槃之城。</p>
</div>
<div class='div-orig'><p>汝今勤精進當共至寶所。</p>
</div>
<div class='div-commentary'><p style="margin-left:1em">汝既證小今當精進皆共至於如來寶所。</p>
</div>
<div class='div-orig'><p>我亦復如是為一切導師。</p>
</div>
<div class='div-commentary'><p style="margin-left:1em">合導師喻佛亦如是為諸眾生引導之師。</p>
</div>
<div class='div-orig'><p>見諸求道者中路而懈廢。</p>
</div>
<div class='div-commentary'><p style="margin-left:1em">見諸從佛求道之者中途懈廢退大學小。</p>
</div>
<div class='div-orig'><p>不能度生死煩惱諸險道。</p>
</div>
<div class='div-commentary'><p style="margin-left:1em">不能度於生死苦海諸煩惱賊險難惡道。</p>
</div>
<div class='div-orig'><p>故以方便力為息說涅槃。</p>
</div>
<div class='div-commentary'><p style="margin-left:1em">故以方便智慧之力為止息故說二涅槃。</p>
</div>
<div class='div-orig'><p>言汝等苦滅所作皆<span class='corr'>已</span>辦。</p>
</div>
<div class='div-commentary'><p style="margin-left:1em">告言汝等諸苦<span class='corr'>已</span>滅所修道業皆悉了辦。</p>
</div>
<div class='div-orig'><p>既知到涅槃皆得阿羅漢。</p>
</div>
<div class='div-commentary'><p style="margin-left:1em">既知諸人<span class='corr'>已</span>證涅槃一時皆得阿羅漢果。</p>
</div>
<div class='div-orig'><p>爾乃集大眾為說真實法。</p>
</div>
<div class='div-commentary'><p style="margin-left:1em">於法華會集諸聲聞為說一乘真實之道。</p>
</div>
<div class='div-orig'><p>諸佛方便力分別說三乘。</p>
</div>
<div class='div-commentary'><p style="margin-left:1em">一切諸佛以方便力於一佛乘分別說三。</p>
</div>
<div class='div-orig'><p>唯有一佛乘息處故說二。</p>
</div>
<div class='div-commentary'><p style="margin-left:1em">其實唯有一佛妙乘為息疲勞說有大小。</p>
</div>
<div class='div-orig'><p>今為汝說實汝所得非滅。</p>
</div>
<div class='div-commentary'><p style="margin-left:1em">佛今為汝說於實道汝告所得阿羅漢果但是權施非真實滅。</p>
</div>
<div class='div-orig'><p>為佛一切智當發大精進。</p>
</div>
<div class='div-commentary'><p style="margin-left:1em">為求佛道一切智慧當發大心修精進行。</p>
</div>
<div class='div-orig'><p>汝證一切智十方等佛法。</p>
</div>
<div class='div-commentary'><p style="margin-left:1em">汝當證於一切種智十力無畏不共等法。</p>
</div>
<div class='div-orig'><p>具三十二相乃是真實滅。</p>
</div>
<div class='div-commentary'><p style="margin-left:1em">諸小乘人厭老病死為求涅槃不起化導利益眾生缺於福分故無相好佛之道者福慧雙修先人後<span class='corr'>己</span>自利利他究竟滅度具諸相好名真實滅。</p>
</div>
<div class='div-orig'><p>諸佛之導師為息說涅槃。</p>
</div>
<div class='div-commentary'><p style="margin-left:1em">一切諸佛為世導師為暫息故說二涅槃。</p>
</div>
<div class='div-orig'><p>既知是息<span class='corr'>已</span>引入於佛慧。</p>
</div>
<div class='div-commentary'><p style="margin-left:1em">既知證小得安息<span class='corr'>已</span>乃說大乘引入佛慧。</p>
</div></div>
<p class='juan'>妙法蓮華經句解卷第三</p>
</div><!-- end of div[@id='body'] -->
</body></html>