<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經大疏釋義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu11' />圓覺經大疏釋義鈔卷第四<span class='note-inline'>(之上)</span></p><p class="byline">終南山草堂寺沙門　宗密撰</p><p>○九翻傳中文二。一敘翻。二敘傳。初中二。一約圖錄敘。二約他疏敘。初中云覺救者。此三藏以非智為名也。覺謂覺悟。救謂救迷。又覺者覺法。救者救世<span class='note-inline'>(起信歸敬偈讚佛云救世大悲者)</span>謂覺悟真法。救世群迷。故名覺救。疏此印度者。天竺國有五印度。四方及中。此是北也。印度罽賓皆未詳唐語。白馬寺者。後漢明帝時。梵僧摩騰竺法蘭等。將白馬駄經。到洛都。帝令造寺報白馬恩。此即天下寺之祖也。在舊洛城門外。東去今洛城二十里。余亦曾到。騰蘭白馬梵經初到元由。廣如別卷。</p>
<p>疏一部者。目錄曰。二十八紙。或一卷。或兩卷。不載年月者。目錄云。此經近出。不妄何年。且弘道為懷。務甄詐妄。但真詮不謬。豈假具知年月耶。<span class='note-inline'>(上皆本文)</span>評云。余謂但云不知年月即得。何必加此數言。故疏中不載耳。</p>
<p>▲疏北都下。二約他疏敘。於中三。一正敘。言龍集者。有釋云。高宗大帝。當其年龍飛。以王天下。此說恐謬。曾見有處說。長壽年是則天之代。然今亦未委其指的也。待更尋檢。疏具如別錄者。復不知是何圖錄。悉待尋勘。有釋云。證義大德。是京兆皇甫氏范氏沙門復禮懷素。又指度語筆授云。在白馬寺譯經圖記。此等悉難信用。謂證義筆授等。何得半在此記半在彼圖。乍可不知。不得妄生異說。堅志法師疏。說譯主年月。並與藏海疏同。唯云天竺三藏羯濕彌羅。為異耳。余又於豐德寺難經中見一本圓覺經。年多虫食悉<span class='corr'>已</span>破爛。經末兩三紙。纔可識辨。後云。貞觀二十一年。歲次丁未。七月乙酉朔十五日<span class='corr'>己</span>亥。在潭州寶雲道場譯了。翻語沙門羅睺曇揵。執筆弟子姜。道俗證義大德智晞註紘慧今寶證道脉。然未詳真虗。或恐前<span class='corr'>已</span>曾譯。但緣不能聞奏。故滯於南方。不入此中之藏。不然者。即是詐謬也。</p>
<p>△疏不知此說下。二評量也。言素承此人等者。後余到此京。詢其事迹。悉如先聞。甚有德行。亦多事業。更有著述數本章疏。</p>
<p>△疏然入藏下。三例斷也。疏定真偽者。曾見經說。迦葉白佛。末法有魔。或變現。或說法。惑亂佛法及佛弟子。如何辨之。佛言。當以理驗。故知須以所詮法理方驗真詐。</p>
<p>疏前後下。二敘傳。於中二。一敘諸疏。言造疏者。且據所見者敘之。近聞江淮間。亦有疏行。不知如何。惟慤者是佛頂疏主。悟實者少小出家。曾稟荷澤之教。高節志道。戒行冰潔。久在東都。恩命追入內。住先天寺。八十六歲方終。焚得舍利數百粒。堅志者。實之弟子。雖多作化俗。法筵亦有節行。施利悉不入<span class='corr'>已</span>。邈經者。但節節料了。便都以文言邈之而<span class='corr'>已</span>。至於解釋文義性相。會前通後。殊不局懷。述理性者。從首至末。每科每段。只是說萬法虗妄如夢幻等。覺性圓明。徧滿法界。與諸法不即不離。此之所見。即不失南宗實理。且免偏局。然於著述之門。都非作者文句。雖不至凡俗。且非章疏體。或又無紸論骨氣。又不顯發經文前章後段生起血脉意。亦不一一銷釋性相義理。專他詞者。布置言語。處用文字。標結<span class='corr'>已</span>來。一一專倣斆古來諸人述作模樣章疏儀或。由此亦得首末頗似。是當亦多用法相名句。只是無的當見解。逢文則強強隨分作語銷過。今尋覺之。雖免大段過失。然旦都無滋味。亦無所益利群俗者。此疏四卷。多作四六結對聯環言語。以說大乘理性諸法幻化。乍聞皆悅耳暢心。聽覽不倦。然不堪研覈。亦無經論宗緒。非可傳授。疏未見開析者。住含性相權實。是圓頓宗。具在教起因緣十段中。第七收處說。可檢之。略敘方見諸疏。都未開析。</p>
<p>▲疏故今處為下。二指此疏也。言俱不依者。但不依建立義理門戶及釋經文意趣。然其中文句相當者。時亦引之。猶如不依外典小乘。不妨數有引用耳。序末者。即疏序之末文云。參詳諸論。反復百家。以利其器。方為疏解。冥心聖旨。極思研精。義備性相。禪兼南北等也。可檢彼鈔。略更敘之。</p>
<p>釋題目。</p>
<p>疏初者然下。文中有二。一總辨諸經。如法華金剛之類者。法華中。文殊云。我見燈明佛本光瑞如此。以是知今佛欲說法華經。又云。此法華經。是閻浮提人。病之良藥。亦云。時有仙人來白王言。我有大乘。名妙法蓮華。若不違我。當為宣說。一部之文。頻標名目。金剛云。須菩提問佛。當何名此經。我等云何奉持。佛告須菩提。是經名為金剛波羅蜜。以是名字。汝當奉持。言之類者。看諸經文。但有自舉題目。即此類也。疏如阿彌陀入楞伽者。彼經文之中。不立名字。即知佛滅後。結集家。約義立名也。言之類者。但看諸經中。有不標題目。即此類也。一藏之經。不出此二類。</p>
<p>▲疏今此下。二正明此經也。五種名者。諸經亦有如此者。</p>
<p>疏二者諸經下。得名也。文二。一明諸典互虧。二今經五名下。顯此經通攝。今初也。云人有請說者。說復有二。一約所說。如金色童子經等。二約能說。如無盡意菩薩經維摩經等。請者。如思益梵天所問經。賢護菩薩經等。復有約所為人立名。如須達經優填王經郁伽長者經等。喻者。如大雲經寶積經等。體者。如諸法無行經等。用者。如神足經大神變經等。果者。如大般涅槃等。因者復二。一約因行。如六波羅蜜經等。二因位。如十地經等。能詮者。如四阿含經等。<span class='note-inline'>(阿含此云教。教即能詮也。小乘唯以教為所信所依所緣所行之法故。結集之經。直名為教。天台指小乘。為三藏教。亦是此意)</span>所詮者。如無量義經等。真者。如法界體性無分別經等。妄者。如十二因緣經等。境者。如不思議境界經等。智者。如般若經等。疏乍單乍複者。單如上說。複者。或具法喻。如金剛般若妙法蓮華等。或具人法。如勝天王般若等。或具體用。如十住斷結經等。或具因果。如漸備一切智德經等。或具真妄。如大乘流轉經等。或具詮旨。如大方廣修多羅王經等。或具境智。如觀無量壽佛經等。疏其類不同者。但詳審上所列得名之例。遍觀一藏經題。類此皆知得名所以。</p>
<p>△疏今經下。二辨此經通攝也。文六。一總標。二大者下。別配。三斯則下。結攝。四方諸下對辨。五了義下。印題。六其每字下。指別。疏宗本體用等者。宗本即圓覺。圓覺是法體。用即大方廣。大方廣是義。故云法義之宏<span class='note-inline'>(宏大)</span>綱<span class='note-inline'>(綱者網之所憑。尚書云。若網在綱有條而弗紊。紊亂也)</span>詮是修多羅即言也。旨及功能。是了義。了義即象也。了義之言。簡勝餘經故。皎是至明。鏡者可辨妍媸好惡。</p>
<p>疏二配法義者。文三。一立理。二指例。三正配。今初也。謂聽學之人。但求文義。不尋法體。亦不原此義是何法上之義。若禪學者。但欲認取一法。認得即了。更小推斥。諸佛本末之說。菩薩性相之釋。故今具與配之。</p>
<p>▲疏故論中下。二指例文三。一舉其例者謂佛菩薩所說大乘一切差別義理。皆約本心說之。不曾於本心外別說一法故。論云。依於此心。顯示摩訶衍義。<span class='note-inline'>(心即眾生心也。聖人既依此心顯之。我等即依於此心求之。不應於文字語言中求之也)</span>二心是下。指法同。三論文為欲下。顯名別。</p>
<p>▲疏今經下。三正配。文三。一總配。二故正宗下。別配。三總結。別配中文二。一所詮。二能詮。一中二。初三字二字對也。言標本唯立圓覺者。文殊章初。便云無上法王有大陀羅尼。名為圓覺。流出一切清淨等。云只言圓覺者。此章亦云。如來因地修圓覺者。普賢章云。聞此圓覺清淨境界。云何修行。亦云。種種巧化。皆生如來圓覺妙心。亦云。皆從諸如來圓覺心建立。普眼章云。則於圓覺不能悟入。又云。欲求如來淨圓覺心。亦云。圓覺淨性。現於身心。彼愚癡者說淨圓覺。實有如是。又云。十方眾生圓覺清淨。亦云。圓覺普照寂滅無二。於三章經中。略舉十處。後九章經。更有五十處。<span class='corr'>已</span>來列在別卷。檢看相當易記者任取。穩便引之。</p>
<p>△疏或唯覺下。二四字一字對也。言或但云覺者。覺遍十方界。又云。依幻說覺。亦名為幻。若說有覺。猶未離幻。說無覺者亦復如是。亦云。一切覺故。亦云。皆是覺隨順。亦云。非覺違相諸能入者。有諸能入。非覺入故。又云。證覺般涅槃。淨覺者。是則名為淨覺隨順。亦三觀皆云以淨覺心。又云。由此<span class='note-inline'>(餘云是故)</span>不能入清淨覺<span class='note-inline'>(此言自有五句)</span>亦云。則不能入清淨覺海。亦云。為我等輩廣說淨覺。大覺者。大覺悉圓滿。又云。無上大覺心本際無二相。妙覺者。無上妙覺大因緣故。覺性者。亦不可說無知覺性。亦云當知覺性平等不動等。<span class='note-inline'>(等於同者三句)</span>亦云隨順覺性等。<span class='note-inline'>(等於五句皆同)</span>覺心者。諸幻滅盡。覺心不動。又云。若此覺心本性清淨。因何染污。又云。信佛祕密大圓覺心。覺相者。皆依圓照清淨覺相。等者。或云成就正覺心華嚴明。或云一切障礙即究竟覺。釋曰。廣列諸覺者。意令講者自簡。或義要。或誦得。或熟處。逐便即引。不必總記之。</p>
<p>疏三字者下初對中二。一釋三字。二釋二字。初中三。一配三大。二然經下正釋義。三對華嚴。二中。云簡小之大者。百法論題云大乘百法明門論。彼疏釋云。大以簡小為義。乘以運載得名。故今云爾。疏先於諸法者。儒道二教所說。人畜草木萬物。以天下為先天地。又以混沌一氣。最為其先。故立元始之號。亦老子經云。有物渾成。先天地生。意云。天地人畜萬物。皆從混沌而有。今正教處明則天地人畜是別業共業所感。所感能感。皆從自<span class='corr'>己</span>妄識之所變起則以妄識為先。妄識由迷圓覺真心故有則以圓覺為先也。故下經云。種種幻化皆生如來圓覺妙心。至於虗空亦從識變。當知唯有圓覺。是最先之義。故云先於諸法也。若約本末無礙真妄融通。則無先無後。今就迷真起妄依本起末之義。故云先於諸法也。先故稱大。如人最長。以生在先。故稱為大。不約身量說大小也。疏涅槃經云者。引經證常義是大義也。常者。即竪窮初際也。即彼經第三名字功德品。佛告迦葉。是名為大般涅槃。上語亦善云云。乃至所言大者。名之為常。如八大河悉歸大海云云。今但取其大字。約體不變。故名為常。以性出自古非造成故。故生公序云。夫真理自然。悟亦冥符。真則無差。悟豈容易云云。乃至若尋其趣。乃是我始會之非照今。有照不在今。即是莫先為大。既云大矣。所以稱常。常必滅累。復曰般泥洹也。疏橫者者。此約分量。以說大也。涅槃又云者即彼經第五如來性品云。佛告迦葉。所言大者其性廣博。猶如有人壽命無量名丈夫人。是人若能安住正法。名人中勝故。遠云。分此一文。便成二種大。一廣故名大。二勝故名大。今但取廣遍之義。義便引來。彼更有多故名大。如藏多珍寶。復有高故名大。如高大山難至其頂。復有深故名大。猶如大海難窮虗故。今以多即約用。高即約果。故但用二義。於常義中。<span class='corr'>已</span>含深勝。如人最長。即是勝故。又言猶如虗空。復是別義。謂第二十三又云。譬如虗空。喻真解脫。真解脫者即是涅槃。疏本有過塵沙等者。即論云。從本<span class='corr'>已</span>來。性自滿足一切功德。所謂自體有大智慧光明義云云。乃至具有過恒沙等妄染之義。對此義故。心性無動。則有過恒沙等諸淨功德相義示現。<span class='note-inline'>(一一翻對故染淨皆過恒沙也)</span>釋曰。今改恒沙云塵沙者。一則避於國諱。二則展數更多。謂抹世界為塵。一塵為一德用。故甚多也。沙則恒沙中所有沙數也。然所引論。是釋相大中文。今於用大中引者。以德相是起應用所依之本故。標本攝之。以明妙用。又文句相近便。亦及證得相大之文。免兩度重舉。甚為宜便矣。疏潛興密應者。以凡夫位中此妙用等亦非斷無。但凡夫日用而不知。故云潛密。故論云。能生一切世間出世間善因果故。<span class='note-inline'>(不善違真。是所治故。非其用也。若爾應離於真。答〔以〕迷真故。不得離真以違真故。非其用也)</span>既亦生世善。則凡非無也。疏無有休息窮盡者。通論圓覺。用無窮盡。不簡聖凡。若直就聖人者。諸佛大用昭然可解。具如華嚴涅槃諸大乘典。且如涅槃經云。是大涅槃能建大義。若有菩薩住大涅槃。以須彌山王如是高廣。悉能令入於芥子中。乃至我<span class='corr'>已</span>久住是大涅槃。種種示現神通變化。猶如虗空。涅槃章。引彼經。即約果用。今意明是即體之用。本有之用。佛果有相用者。皆由本自有故。問涅槃此義。本釋大字。何得於廣字義中引之。答良以涅槃題中無廣。廣與大同。故以廣釋大。<span class='note-inline'>(大中之廣)</span>十二部經。名廣無大。字字與廣合故。以大釋廣。<span class='note-inline'>(雜集論釋云。方廣者。宣說廣大甚深法故。入大乘論釋云。能生無量廣大果故。皆以大釋廣也)</span>今經具有三大。故名配之。</p>
<p>▲疏問華嚴下。三對華嚴也。具十玄門者。即彼宗中。儼尊者。稟受於文殊化身杜順和尚。心既精通。自有文釋。<span class='note-inline'>(初但稟受十門之義。未有解釋之文。故自製文勒成一卷)</span>一同時具足相應門<span class='note-inline'>(如海一滴具百川十德)</span>二因陀羅網境界門<span class='note-inline'>(一中有一切。一切中復有一切。重重無盡)</span>三祕密隱顯俱成門<span class='note-inline'>(約緣說也。此有力不得與彼有力俱等)</span>四微細相容安立門<span class='note-inline'>(約相說也。一切法。於一切中。炳然歷現。如瑠璃瓶盛白芥子)</span>五十世隔法異成門。六諸藏純雜具德門<span class='note-inline'>(約萬行也。芥被此華開錦上)</span>七一多相容不同門<span class='note-inline'>(約理)</span>八諸法相即自在門<span class='note-inline'>(約用)</span>九唯心迴轉善成門。十託事顯法生解門。藏和尚除純雜唯心二門。加廣狹無礙自在門主伴圓明具德門。還成十也。然此十言。通德相業用。持之不失即當德相。應之於緣即當業用。今雖於此引之。應知便[言*(苑-夕+歹)]廣字中也。疏百門義等。即藏和尚製百門義海兩卷。謂就一微塵。說十門義。門門具十。故成百也。具列在別卷中。復言等者。如觀一蓮華葉具十玄門。<span class='note-inline'>(如彼疏然〔讀〕中)</span>及金師子章具十門義相即相入。重重無盡者。即十玄中略舉三門也。業用之義。義最顯故。同異可知者。此中所釋。則大唯尅體。方唯持性。廣包事事相入及重重無盡。</p>
<p>疏圓覺者下。二釋二字也。文三。一正釋。二故論下引證。三會諸教。今初也。疏虗明靈照者。肇公云。欲言其有。無狀無形。欲言其無。聖以之靈。聖以之靈。故虗不失照。無狀無形。故照不失虗。</p>
<p>▲二中又二。初引論。證上無諸分別念想。故知下釋圓字。二故下文下。指經證圓字義。</p>
<p>▲疏然此下。三會諸教也。文二。一會經。二禪門下會禪。初中三。初總標。二涅槃下別釋。三餘類下結意。</p>
<p>疏後四字可後對也。文二。初總配。後別釋。文四。一間隔對。二亦可下如次對。三又四字下總別對。四是則下結五字。</p>
<p>疏後釋者下。分為五段。一略指三字。二具釋了義。三契經下略指經字。四問修多羅下問答通妨。五上來下結竟指餘。今初也。</p>
<p>二釋了義中。又二。一直銷文。決擇等者順釋。非覆等者反釋。謂決擇說非覆相說。<span class='note-inline'>(若但說生滅因緣。是覆真空實相。但說無我。是覆其我之相。但說一切皆空。即名至道。是覆靈覺本及性上恒沙德相。故非决了。反此故名了義)</span>究竟說故非密意說。<span class='note-inline'>(佛說無我。佛意密顯真我。說諸因緣生法。密顯恒沙性德。說一切皆空。密顯真如本覺。為恐隨言生著。但泯息其念。故非究竟也)</span>顯了說故非含隱說。<span class='note-inline'>(佛所說權教。一一皆含真實究竟之法。但未顯言。故云隱也)</span>。</p>
<p>▲疏然諸經中下。二釋行相也。於中三。一徵起。二清涼下正釋。三通妨。正釋中。又三。一約師釋。二約教釋。三證此題。初中又二。今初就理俱了<span class='note-inline'>(佛意及圓器皆稱理俱了)</span>順宗者。時在東宮。令敕使蘇明俊至清涼山問和尚諸經了義。和尚製述。以牋引而答之。約十餘紙。今撮機要。引用矣。疏本為一事者。則法華經意。本為開示悟入故。出現於世。如懸談教起因緣中說。疏今約開下。二開教。有了不了。於中二。今初標定。謂淨名等四依中之一也。餘三依者。謂依義不依語。依智不依識。依法不依人。疏不了義下。二判教。又二。一約大小判。二大乘復下。約權實判。皆如懸談權實對辨中廣說。<span class='note-inline'>(正在西域兩種三時教中及性相十別中)</span>一極者。會三所歸之一也。玄是法。鑪是喻。智是法。海是喻。群像萬流。皆含法喻。謂以玄妙之理。鎔融森羅萬像染淨事法。而為一味之法。如以炎鑪陶冶千萬金之器像。而為一味之金。又總攝無量流類差別之智。但是一實相智。如攝百川萬流為一大海。餘皆可見。</p>
<p>△疏又大寶下。二約教釋也。但細詳法中所釋之義及所引之經。即了不了道理昭然可見。三釋曰下。證此題也。</p>
<p>△疏雖諸經中下。三通妨也。謂外難云。圓覺中義。與佛所相當題云了義者。法華涅槃華嚴不題云了義。應可皆非了義。故此牒所難詞。而通云雖諸經等也。如法華難云。諸法從本來常自寂滅相佛等。而乃復云。見六道眾生。貧窮無福慧等。<span class='note-inline'>(等一部中同此類之文也。上云等者亦爾)</span>涅槃等經。亦類此而知。疏各隨別義者。法華云妙。涅槃圓寂。華嚴萬行之華嚴飾法體。般若能斷煩惱。各從增勝之義。而占一名。不可難云。法華之外。餘經量皆不妙。涅槃之外。餘經皆無圓寂之理。華嚴之外。餘經皆不說萬行及佛。般若之外。餘經皆便不說智慧斷惑等。疏唯此等者。此經決了覺真妄性相。窮須盡底。了義之味。偏為增勝。故特標也。上來第二具釋了義竟。</p>
<p>疏契經下。第三略指經字。第四問修下。問答通妨。第五上來下。結竟指餘。皆詳之可見耳。</p>
<p>釋序分。</p>
<p>二釋本文義中四。一總科三分。二所以下別釋三分。三今初下牒釋序分。四正釋經文。今初也。彌天等者。謂道安法師<span class='note-inline'>(習公謁安〔云〕。令人通報云。四海習鑿齒。故來相見爾。安公報曰。彌天釋道安不假出相看。故今云彌天也)</span>判一切經。皆為三分。後西國梵僧。將佛地論來。翻譯論文。亦判一切經。皆為三分。故云冥符也。</p>
<p>▲二中可知。</p>
<p>▲三中又三。一釋證信序。二發起下釋發起序。言寶蓋者。即彼經大眾集<span class='corr'>已</span>。時毗耶離城。有長者子。名寶積。與五百長者子俱。持七寶蓋。諸佛各以其蓋供養佛。佛之威神。令五百蓋合成一蓋。遍覆三千大千世界。而此世界廣長之相。皆於中現。三千界中須彌諸山。日月星辰。天龍宮等。及十方諸佛說法等。一一皆現於寶蓋中。大眾歡喜。寶積說偈讚佛云。目淨修廣如青蓮等。發起彼經。會差別體種種之權。合為一實之教等也。法華毫光者。即彼經四眾<span class='corr'>已</span>集。圍遶供養。佛說無量義經<span class='corr'>已</span>。入無量義處三昧。身心不動。天雨四華。地六震動。四眾歡喜。一心觀佛。佛放眉間白毫相光。照東方萬八千世界。下至阿鼻地獄。上至阿迦膩咜天。於此盡世界。盡見彼土六趣眾生及諸佛說法四眾修行。及見菩薩種種因緣相貌。彌勒陳疑。文殊解說。皆是發起彼經宗旨。白表眾色之本。毫表中道智慧等。如彼疏說。又涅槃經。面門放種種光。謂青黃赤白等。又華嚴。面門<span class='note-inline'>(口也)</span>眾齒之間。放光照十方世界海。召集大眾故。華藏界外。十方諸大菩薩雲集。發起彼經。主伴緣起。</p>
<p>△疏然證下。三重釋二序也。</p>
<p>疏今此經文下。四正釋此經。文二。一合明二序。可檢下銷本文之疏略敘之。二將解證下開章解釋。文三。在疏。疏請問四事者。智論第二云。佛涅槃時。於拘夷那竭國娑羅雙樹林中。北首而臥。一心欲入涅槃。阿難親屬愛未除。未離欲故。心沒憂海。不能自出。爾時長老阿泥樓豆。語阿難言。汝是持佛法藏人。不應如凡人自沒憂海。一切有為法。是無常相。汝莫憂愁。又佛首付汝法。今愁悶。失所付事。汝當問佛。佛涅槃後。我曹云何行道。誰當作師。惡口車匿云何共住。佛經初頭作何等語。如是種種未來事。應當問佛。阿難聞是事<span class='corr'>已</span>。心悶少醒。得念道力。以是事問佛。佛告阿難。若今現前。若我過去後。自依止法。依止念處。莫依止餘。乃至廣說。身受心法。除世間貪憂。又云。從今日後。解脫戒經是汝大師。如解脫戒經。身口意業。應如是行。又車匿比丘。如梵天法治。若心耎復應教迦旃延經。即可得道。復次是我三僧祇劫所集法寶藏。是藏初應作如是說言。我聞如是一時佛在某方某國土某處樹林中。是我法門初首。應作如是說。何以故。三世諸佛法。經首皆稱是語。今我經首。亦應稱此如是我聞一時等語。又大悲經第五云。佛告阿難。我今以是正法寶藏。付屬於汝。勿令毀滅。阿難白佛言。我今云何修行法眼。乃至復云何結集法眼。佛云阿難。我滅度後。有諸大德比丘僧眾。集法毗尼時。彼諸大德。摩訶迦葉最為上首。阿難。彼諸大德諸比丘眾。應如是問。世尊何處說大阿波陀那。何處說摩訶尼陀那。乃至云。何處說聲聞藏緣覺藏菩薩藏。阿難。時諸比丘如是問<span class='corr'>已</span>。汝應答言。如是我聞一時佛在摩伽陀國菩提樹下初成正覺。如是我聞一時佛在伽耶城。如是乃至云。如是我聞一時佛在拘尸那城力士生地阿利羅䟦提河邊娑羅雙樹間。乃至云。佛說經<span class='corr'>已</span>。一切大眾。皆大歡喜頂戴奉行。阿難。汝應如是結集法眼。疏四念處住者。於四念處。心常觀察。明記不忘。故名念住。若要廣說。即檢下普眼章中釋三十七助道法初之疏鈔也。疏觀身不淨者。謂五不淨及九相觀等。五停心觀。及念處觀身之觀。大同小異耳。今注中。且約五種以釋也。注種子者。攬父母精血惑業識種。以成身分。故淨名云。是身如幻。從顛倒起。是身如影。從業緣現。智度論云。是身種不淨。非餘妙寶物。不由白淨生。但從穢道出。住處者。於父母胎中。生藏之下熟藏之上。自體者。三十六物成身。外有髮毛爪齒垢污大小二遺眵淚涕涶等十二。次有皮膚血肉肪膈腦膜骨髓筋脉等十二。中有心肝膽肺脾腎腸胃生臟熟臟赤痰白痰等十二。自相者。九孔常流。智度論云。種種不淨物。充滿於身中。常流出不止。如漏囊盛物。究竟者。命斷膖脹爛壞故也。淨名云。是身為虗偽。雖假以澡浴衣食。必歸磨滅。智度論云。審諦觀此身。必歸於死處。難御無返復。消息如小兒。金光明經云。雖常供養懷怨害。終歸棄我不知恩。注三苦者。苦受苦苦。樂受懷苦。捨受行苦。八苦者。生。老。病。死。愛別離。怨憎會。求不得。五盛陰。疏心無常者。前念後念。生滅不停。一剎那中九百生滅。故深密經云。阿陀那識甚深細。一切種子如瀑流。疏法無我者。一人無我。於五蘊中一一推求。即蘊離蘊。皆無主宰故。二法無我。五蘊一一當體自空故。</p>
<p>疏建立之意者。佛令阿難經首置此如是我聞等。有何利要之意。注引律云爾者。出華嚴疏及上生經疏。上生經疏云。微細律所明。未詳是何部帙。此局如是我聞者。六成就中。唯通初二。故言局也。疏今故癈我下。上即論文。此下即生。公意成上論義。疏阿優者。如百論說。其文稍廣。今略而言者。提婆菩薩。立佛教功用。初云惡上善行外道破云。初有惡字。是不詳也。初惡故。中後亦惡。豈如我經教首置阿優是吉祥初故中後亦吉。菩薩破三。具在別卷<span class='note-inline'>(然此建立之意。更有其三。總有其三。今不取者。有其所以。亦在別卷和會)</span>。</p>
</div>
<div class='div-other'><a id='mulu12' /><p>疏三釋文者下。此文有二。一標舉開章。二牒章解釋。今初也。六成就者。若准佛地論。科為五事。一總顯<span class='corr'>已</span>聞。二教起時分。三別教顯生。四彰教起藏。五顯所被機。今依用之。但開初總顯<span class='corr'>已</span>聞。作信聞二種。故成六矣。</p>
<p>疏今初。經如是下。二牒章解釋也。大章有三。今即牒初信聞時主也。於此一段經中。疏又分三。一配六成就。二合釋初二。三離釋初四。今初也。云後二者。第一說處依真及第三同體法眾。各是一成就也。疏先且下。合釋也。於中又五。一直釋可知。二佛地論云謂結集下。引論釋。然彼論合釋四字。總有四義。今疏但用第四依許可也。以文顯故要故。彼論具云。謂傳佛教者。言如是之事我昔曾聞。如是總言。依四義轉。一依譬喻。二依教誨。三依問答。四依許可。前三在別卷。四依許可者。即疏連次者。文云。如有說言。我當為汝知是而思如是而作如是而說等。又許可者。或信可言是事如是。謂如是法我昔所聞。此事如是。齊此當說。定無有異。由四義故。經初皆置如是我聞。然上總意。遍此四義。非別理也。又功德施論釋云。如是我聞者。顯示此經是佛現覺而演。非自所作。此亦同佛地總意耳。梁朝雲光法師云。如是我聞者。將傳所聞之法。先當標舉一部。謂如是經教。我於佛聞。此亦全同佛地總意。疏釋曰宣下。三約論簡結集人。疏華嚴疏下。四引記。簡結集處。華嚴鈔云。此記本是藏和尚製。後經修飾。其間經論所無者。皆問日照三藏。乃西域相傳耳。而纂靈記及華嚴舊疏。皆言智度論說。未檢其文。金剛仙論<span class='note-inline'>(金剛仙菩薩所造。釋金剛般若經)</span>亦同此說。云佛記鐵圍山二界中間。召集阿羅漢八十億那由他菩薩無量無邊恒沙等。畢鉢羅窟者。迦葉等結集處也。疏集法傳等者。五引傳。會結集人。華嚴鈔引也。復有本云。集法經說。此應抄寫字錯。或前後兩譯名殊。如付法藏經付法藏傳。但是一耳。然金剛仙論及真諦般若疏。引闍王懺悔經等。並同此說。此云歡喜者。又有本云慶喜。隨德名別者。由此阿難多聞聞持。其聞積集。三慧皆備。文義並持。於三藏教。總持自在。大法念經者。且也天台淨名疏中所引。其經喜字。皆在梵語云。一阿難賢。二阿難持。三阿難海。今以集法傳。一一便翻。又說所持三藏。意在易見。故先引也。彼經不說所持之藏。天台配云。今謂初者聞持三藏教<span class='note-inline'>(彼以小乘為三藏矣)</span>二聞持共二乘說大乘法。三聞持不共說大乘法。然天台先有問答。如別卷引。</p>
<p>疏此下離釋者。三離釋初四也。對上初二四字合釋。故云離釋。望下如字是義殊。此又應名合釋也。文四一如是。二我聞。三一時。四婆伽婆。今初如是也。文二。今初約信順合釋也。智論者。論具云。佛法大海。信為能入。智為能度。如是者即是信也。若人心中有清淨信。是人能入佛法。若無信是人不入佛法。不信者。言是事不如是持。是不信相故。信者。言是事如是。是信相故。故肇公者。此下肇公但是用智論意。非是別理。是以疏言故肇公云也。疏信則所下。此是後人。復於肇公上加云。信為入法之初基。智為究竟之玄術。信則所言之理順。順則師資之道成。由信故所說之法皆可順從。由順故說聽二途師資建立。此所加者。言則雖多亦無異理。</p>
<p>▲疏又聖下。二約法體離釋。文二。一通約諸經釋。此下自狹之寬以釋也。此第一最為唯取如故。即劉虬注無量義經云爾。疏又真不下。若取敵對阿優。應如此釋。今更為廣釋之。令顯外道。謂阿之言無。優之言有。萬法雖眾。不出有無。此則斷常之計。今云如即真空。是即妙有。既有外之真。故空而非斷<span class='note-inline'>(破阿也)</span>無真外之俗。故雖有非常<span class='note-inline'>(破優也)</span>即對破邪宗。以彰中道。一代時教。不出於斯。故云如是。言敵對阿優者。百論。外道立阿優為吉。智論說。梵王昔有七十二字。以訓於世。教化眾生。後時眾生轉薄。梵王因茲吞噉在口。兩角各有一字。是其阿優。亦云阿嘔。但梵語輕重耳。疏又如者下。通能所詮。含於事理。理者道理。非唯真如。即生公釋法華經云爾。注此同遠公者。此於生公釋中。傍出遠公約法以釋。意明遠公即生公意。然彼具云。一切法解阿難道。彼如來所說。如於諸法。故名為如。說理如理。說事如事。說因如因。說果如果。如法之言是當道理。故曰如是。良以乖法之言說名為非。故如法之言得稱為是。其言雖多。但當理言耳。故不異生公。又有無下。總合上寬狹釋也。</p>
<p>△疏若唯就下。二唯約當經釋。謂不異是相似義。故名如也。離非則反顯於是義。故名是也。此雖約當經。然亦大同有無不二為如。如非有無為是矣。疏唯此因果者。還源觀云。非真流之行。無以契真。何有飾真之行。不從真起。故知不異圓覺。方是離過之因也。果例此知。法應隨教門者。華嚴鈔中。配五教以釋。謂既知是為理之言。明於二諦。則小乘人法為俗。生空為真。始教之中。四重真俗。終教之中。事理真俗。二相交徹。約頓教則真俗兩亡。亡言絕慮。稱當理如。無常經應以生老病死定是可厭等。稱為當理之言。異此所明。不得稱是事等。餘教可思。</p>
<p>疏我聞下。二也。於中又二。一正釋。二通妨。初中又三。一約大小乘法相教釋。二約空宗釋。三約終教釋。初中二。一釋我。二釋聞。初中復四。今初。第一約假名直指。謂淨土所說之經故。結集兼於菩薩。然此總指<span class='corr'>已</span>含實教。疏云何稱我者。二以妨難徵起。意云。一切佛教。詮於無我。阿難是入理聖人。那同凡夫而言我聞。</p>
<p>疏我有四種者。三總列邪正。於中。初二如下所辨。三通大小賢聖。四唯明菩薩。又若約本而言。阿難亦通法身我也。亦如下說。疏今是下。四以正簡邪。謂法雖無。隨世流布假說故。無我法中有真我故。非邪慢等者<span class='note-inline'>(且釋所簡後更明真我)</span>此中通是一論之意。謂智論第一。有三復次。以釋無我說我。一云。世界法中說我。非第一義中說。以是故。諸法空無我。世界法故<span class='note-inline'>(世界者世間也)</span>雖說我無咎。二云。復次世界語言。有三根本。一邪。二慢。三名字。前二不淨。後一是淨。一切凡夫人具三種語。見道學人具二種語。謂慢及名字。諸聖人一種語。謂名字。由心不計實法。隨世間人。共傳是語。佛弟子順俗故。說我無咎。三云。復次若人著無我相。言諸法是實餘皆妄語。是人應難。汝一切法實相無我。云何言如是我聞。今諸佛弟子。一切法空無所有。是中心不著。亦不著諸法實相。何況無我中心著。以是故不應難言何以說我。釋曰。上三復次。一隨世間故。二破邪見故。三不著無我故。又瑜伽論。說有四義。一慈恩傍智論意。立三種我。並無別義。皆如別卷和會。上來皆是簡邪慢。及顯第三隨世似我也。其第四法身我者。即法性圓宗。涅槃等經。會權歸實。所顯法身真我。不同法相破相但說似我及無我矣。此結集者。既是文殊阿難。阿難當第三我。同諸聖故。文殊當第四我。法身大士故。又阿難權本亦當第四。文殊不壞似相。亦當第三。或從勝配屬。或本末互通。二意皆得。</p>
<p>△疏聞謂下。二釋聞也。文中又二。初正釋。二通妨。初中二。一釋能聞義。二釋發識義。初中又二。一直指。二大小乘下釋義。各有三說者。小乘三者。薩婆多宗。自有三義。一法救論師。耳聞非識。謂雖自分識。依根方聞。然聞體是根。非是於識。如聞既爾。見等亦然。故雜心云。自分眼見色。非彼眼識見。非慧非和合。不見障色故。二妙音師。識聞非耳。根無覺故。三成實師。和合能聞。上三並如俱舍界品一及婆沙第十三說受教故。疏然或具下。二釋發識也。上云和合。但合根識能聞。大乘三者。一耳聞非識。如雜集第一云。耳界何相。謂能聞聲。瑜伽三十五云。數數於聲作意耳能聞故。二識聞非耳。梁攝論云。聞有三義。一聞體謂耳識。二聞資粮謂音聲。三聞果謂即聞慧。唯此耳識。以為正聞。三和合能聞。佛地論云。聞謂耳根發識顯受。瑜伽釋論云。聞謂聽聞。即是耳根發聲耳識聞。明耳具緣發識。故云四八。四緣者小乘也。一空。二根。三境。四作意。故智論云。爾時耳根不壞<span class='note-inline'>(根也)</span>聲在可聞處<span class='note-inline'>(空也)</span>作意欲聞<span class='note-inline'>(作意)</span>情根<span class='note-inline'>(根合識義)</span>虗<span class='note-inline'>(境也)</span>意<span class='note-inline'>(意根也。加此成五。今以但是作意之根故唯云四。四是小乘通用之義)</span>合<span class='note-inline'>(眾緣和合也)</span>耳識生<span class='note-inline'>(眾緣之果也)</span>隨耳識生即意識生<span class='note-inline'>(同時意識分別名句。此非是緣也)</span>能分別種種因緣得聞聲。<span class='note-inline'>(總結)</span>然意但是作意之根。故唯云四。智論九所釋之義。皆具大小乘故。又此四緣通大小故。疏八緣者大乘也。亦於四上。復加於四。謂一空。二根。三境。四作意。五根本依。六染淨依。七分別依。八種子。種子為因緣依。諸有為法皆說此依。離自因緣必不生故。分別依者即第六識。染淨依者即第七識。根本依者即第八識。根即同境依故。唯識第四云。由此五識俱有所依。定有四種。謂五色根六七八識。隨闕一種。必不轉故。同境分別染淨根本所依別故。如有偈云。眼識九緣生。耳識唯從八。鼻舌身三七。後三五三四。並在下八識章中具釋。疏雖因耳處下。二通妨。謂有問言。既是耳聞。何言我聞。故為此通。明我為總。總該眼等耳諸根故。即佛地論文。</p>
<p>▲疏若無相下。二約空宗等釋。含於三教。謂始教頓教終教。故云等也。雖含三教。無相宗義理強。故云空宗。謂若但云。我既無我。聞亦無聞。即大乘初門。為始教意。若云能所雙寂。無聞不聞。亦無我不我。離念而顯。即頓教意。其從緣空故有二。一者向上成前二教無我所以。二者向下不壞假名。即不聞聞耳。為終教意。謂事理無礙故。聞與不聞無二義故。故智論云。聞者云何聞。用耳根聞耶。用耳識聞耶。用意識聞耶。若耳根聞。耳根無覺知。故不應聞。若耳識聞。耳識一念不能分別。意識不能現在五塵<span class='note-inline'>(先五識生。識五塵<span class='corr'>已</span>。然後意識。識即唯識過去未來五塵也)</span>故皆不應聞。答曰。非耳根耳識及意識是聞聲事。從多因緣和合故得聞聲。不得言一法能聞聲。<span class='note-inline'>(此上皆明離不能聞)</span>爾時耳根不壞乃至種種因緣得聞聲。<span class='note-inline'>(<span class='corr'>已</span>如上四緣中具引)</span>釋曰。既和合而聞。聞即無聞。皆終教意。若劉公注法華云。陰入非主。我為聽受。非情曰聞。深照緣起。悟解法空。若斯人也。顧命之所因。然後傳而無執。物我同致。釋曰。此初亦始教意。從深照緣起下。即實教意。然皆屬無相宗攝。又言不聞聞者。即涅槃十九說也。彼有四句。謂不聞聞不。聞不聞。聞不聞。聞聞。今但用一句。不能具引經意。天台用此四句。配於四教。謂藏教聞聞等。如別卷引。</p>
<p>▲疏若約法性下。三約實教釋。<span class='note-inline'>(合於終頓。通名實教)</span>然亦明圓教中意。以我無我者。含兩經意。一者淨名云。於我無我而不二。是無我義。二者涅槃云。無我法中有真我。是故敬禮無上尊。正當今意。則口順世間。心造真境。真自在我。疏根境非一異者。以根境與共為緣起。因根說境。因境說根。互相融即。故曰非異。兩相歷然。故曰非一。斯為妙耳。何所不聞。</p>
<p>疏然阿難下。大文第二。通妨也。謂有聞言。智度論云。阿難是佛得道夜生。涅槃經說。佛成道後。過二十年。阿難方為給使。自二十年前。如來所說。阿難不聞。如來將入涅槃。阿難為魔所蔽。亦不得聞。何以經初皆言我聞。故為此通。通有二義。今初帶權以通也。故先且舉難詞云。阿難所不聞等。疏重說者。報恩經第六明。阿難佛命為侍者。阿難從佛。請求三願。一者不受佛故衣。二者不隨佛受別請。三者若所未聞法。更請為說故。如來將入涅槃前。更為阿難重說。智論亦說此義。如別卷中。疏得深三昧自通者。金剛華仙經云。阿難得法性覺自在王三昧故。如來前所說經。皆能憶持。與親聞無異。涅槃亦云。阿難多聞士。若在若不在。自然能解了常與無常義。法華得授記竟云。世尊甚希有。令我念過去無量諸佛法。如今日所聞。我今無復疑。安住於佛道。方便為侍者。護持諸佛法。既云得記。意亦滯權。方便為侍者。即密顯實矣。更有數意。並在別卷。疏若推本下。二顯實以通。又有三節。一直示。二如不下指經。經云。爾時復有千億菩薩。現聲聞形。亦來會坐。其名曰舍利弗目連。乃至云阿難提婆達多䟦難陀等。而為上首。皆<span class='corr'>已</span>久修六波羅蜜。近佛菩提。為他眾生。於離染生。現聲聞形。釋曰。是大菩薩。方為顯本。故為實說。如法華五百弟子品云。諸比丘諦聽。佛子所行道。善學方便力。不可得思議。如眾樂小法而畏於大智。是故諸菩薩。作聲聞緣覺。阿難章中云。方便為侍者。護持諸佛法。即大權明矣。疏況同下。三結答也。文殊者。如前所引纂靈記也。何滯迹者。謂一代時教。所被多機。機感既殊。見聞互異。故諸教說聖眾權實多端。善須得意。何滯其跡。況前引大乘集法經說三阿難。權實之應昭然。金剛仙論及真諦般若疏。引闍王懺悔經等。並同此說。</p>
<p>疏一時者下。大文第三也。文三。一隨相釋。二據實釋。三總出體。初中三。一正釋也。時者。梵云三摩耶。此云時。師資合會者。生公云。機教一時。謂上言如是。言雖當理。若不會時。亦為虗唱。今明物機感聖。能垂應。凡聖道交。不失良機。故云一時。肇公云。即法王啟運嘉會之時者。意亦可知。啟者開也。嘉者善也。易云。元者善之長也。亨者嘉之會也。謂開大運。演說真乘。即嘉善之會也。疏說聽究竟者。先應難云。一會說有多多字句。句字有多多剎那。如何言一。佛地論云。此就剎那相續不斷。說聽究竟。總言一時。<span class='note-inline'>(時復有二解在別卷)</span>此中不定約剎那。亦不定約相續。亦不定約四時八時及十二時。亦不定約成道<span class='corr'>已</span>竟年數時節名為一時。但是聽者根熟。感佛為說。說者慈悲。應機為演。說聽事訖。總名一時。由能說者得陀羅尼。說一字義。一切皆了。或能聽者得淨耳意。聞一字義。一切皆解。或說者時少聽者時多。或說者時多聽者時少。故不定說一念多劫之時節也。由於一會聽者之機。有利有鈍。如來神力。或延短念為長劫。或促多劫為短念。亦不定故。但約說聽究竟。名為一時。更無異義。釋曰。上所釋者。多約佛地論。疏簡異餘時等者。佛說餘經等時。或作餘事等時也。</p>
<p>△疏如涅槃下。二引證。具云。我於一時在迦尸國。我於一時在恒河岸。我於一時在尸首林。</p>
<p>△疏又諸方下。三通妨。又字者連前釋一時義之文勢也。諸方下。正是通妨。謂有難云。何不別說四時六時十二時等。定是何時。但云一耶。故為此釋。言諸方者。竪謂上下。橫謂四方。言延促者。人間五十年。四王天一晝夜等。言不定者。有二意。即一指正延促。云不定也。二謂四州晝夜不同。故云不定。謂北洲夜半。南洲日午。東洲日沒。西洲日出等。如來說經。擬於上界。諸方流通。若說四時等。即諸方不遍。故不別說。又以處則不過十六國中。遊化住止之處。而有其數。易為標指。時則年月日。春夏秋冬。寒熱晝夜。寅卯須臾等。變易迅速。積數無量。不可一一記錄。難為標指。故多不說。亦有說者。謂鹿園教成道三七日後說。十地經一七日後說。如來藏經十年說等。今疏云諸方時分等者。<span class='corr'>已</span>攝此也。謂一方時分。猶繁積難標。況諸方不定。其數尤多。如何標指。亦如聞說此州某年月日午時有某事。其州土他闊狹彊域方處。即如所聞。以意取像想之。不著其年月等。即想之量定。況聞午時。便作午時想。乃是此間子時。既敵對相反。說之何益。故處可定標。時不可定說也。此前先破慈恩兩重通難之失。在別卷中。</p>
<p>▲疏若約下。二據實釋也。此是佛頂慤疏所說也。謂心境泯時。乃至本始會時也。謂說聽皆入三昧。觀此二法。皆從緣無性。但是一心。故云一也。心境通於遍計。故須泯之。理智唯悟。悟即不執能所。不壞能所。故但融之。融之即自他不異。故云如也。本即本覺。始即始覺。始覺合本。無別始異。名究竟。故云會也。佛說之時。心心若此。而一機感相契亦然。故云一也。淨名楷疏。亦作隨相就實二釋。隨相大同於前。就實釋云。說聽雖別。原其本性。真體不殊。一味如如。故名為一。即就此一。以辨其時。故云一時。評曰。若以本性為一。則一切皆一。何唯時一。應云聽眾一人。賢聖一德。經有一義等。此義不然。故不用也。</p>
<p>▲疏然一下。三總出體。言無體者。即當據實門中。言假立者。即當隨相門中。假即無體。無體即假。即隨相據實二義無礙。故云總出體也。又俱出一體時體。故云總也。言假立者。皆是不相應行。行蘊法處法界所攝故。指云引對法論云。有為法上。假立數等。非色非心。不相應行為體。或可假法無體以實法為性。即用五蘊為體。或云從識變現。是識上分影像相分。攝相從見。唯識為體。若各出體者。即就不相應行中。數是一體。時是時體。</p>
<p>疏婆伽婆者。主成就也。文三。初正釋此。二會餘經。三總出體。初中三。今初約經翻譯也。三德者。法身斷德。<span class='note-inline'>(由斷煩惱方顯出故)</span>報身智德<span class='note-inline'>(轉識成智。方名正覺故)</span>化身恩德<span class='note-inline'>(多劫化生。利他行滿方能現化所化緣熟方成佛故)</span>疏此宗法報不分者。諸處以遮那為法身。以舍那為報身。若華嚴等圓頓宗教。即遮舍但梵音小異。此翻為光明遍照。或云廣大生息。是理智不分之真身也。此經是淨土說故。化主是真身。是以經云婆伽婆也。</p>
<p>△疏故佛地下。二引論例證。謂佛地經。亦淨土說故。論所釋化主。亦云異餘大師。婆伽薄伽。但梵音之小異。注六義者。謂自在熾盛與端嚴。名稱吉祥及尊貴。如序中說。<span class='note-inline'>(要說即檢)</span>又為其餘者。地前及二乘人也。彼未能親見故。標勝以生其信。</p>
<p>△疏彌勒下。三將論反顯也。謂無著菩薩。入日光定上昇兜率。問彌勒金剛經義。<span class='note-inline'>(大雲疏云爾)</span>彌勒以八十偈為說。無著將此妙偈。轉授天親。天親造三卷論釋。今引論中之頌也。頌釋經中無有定法名如來可說之文也。論長行釋此頌云。釋迦名佛。是化身。此佛不證菩提。亦不說法。今解曰。言化身不說。反明真身說也。<span class='note-inline'>(彼經是密意教也)</span>故大雲疏釋云。報身說也。此疏意者。給孤園中。當穢土化身說經。及今論主推歸實理。化身亦無實說之義。況於圓覺在淨土所演。而非真身說耶。故云況也。是以科云反顯。</p>
<p>▲疏若約諸下。二會通餘經。文中六。一標舉直釋。謂若云菩提。此直云覺。此是法也。若云佛陀。即加者字。則屬人也。然覺是覺察覺悟之義。佛地論云。如大夢覺。如蓮華開。上察下悟也。或可反此。或佛以覺照為覺。謂覺妄法本無。照真性本淨。故云覺了真妄。又覺性中本無諸妄。為覺性。照性上恒沙功德本來具足為覺相<span class='note-inline'>(真性即圓成相即依佗妄即遍計)</span>。</p>
<p>△疏據大下。二反覆相釋。</p>
<p>△三故論又下。引證反釋。</p>
<p>△四又云下。引證順釋文皆可見。</p>
<p>△五然覺有下。開義別釋。注云從此便異於二乘者。不同權教。從覺他方簡二乘。覺滿方簡菩薩。言二覺理圓者。覺自心諸法性相無異也。</p>
<p>△六若約佛地下。取類總釋。注云智障諦覺喻各二者。此有五對<span class='note-inline'>(一能斷能證之二智。二所斷二障。三所證二諦。四得二利。五顯覺二相)</span>成十句也。即論第一云。謂具一切智<span class='note-inline'>(根本)</span>一切種智。<span class='note-inline'>(後得)</span>離煩惱障及所知障。於一切法<span class='note-inline'>(真諦)</span>一切種相<span class='note-inline'>(俗障)</span>能自開覺。亦能開覺一切有情。如睡夢覺。如蓮華開。故名為佛。釋曰。謂以一切智。斷煩惱障。證真諦。名自覺。如夢覺也。以種智。斷所知障。達俗諦。能覺他。如蓮開也。疏華嚴十佛者。離世間品說也。所謂成正覺佛願佛報佛乃至隨樂佛。<span class='note-inline'>(十名一一云佛)</span>成正覺者。果位妄盡智顯故。願者。願力周法界。恒轉法輪度眾生故。業報者。萬行功圓。相好福德具足故。住持者。持自受用身安住受用土。盡未來際而不失故。涅槃者。生死永寂故。法界者。若心若境若性若相無非佛故。心者。萬法雖眾。不出一心。唯心知覺故。三昧者。雖心境皆佛。妄想取著即乖正覺。唯平等持心方相應故。本性者。將心息妄亦乖本性。性本自寂。性本自知。方名真佛故。隨樂者。如理觀察。隨心所見。無非是佛<span class='note-inline'>(初五及十。局於果位。餘該凡聖。於中。八簡散心。九簡塵妄。六七俱攝)</span>。</p>
<p>▲疏若出下。大文第三。總出體也。若心若境。若聖若凡。攝歸圓覺故。總為諸門佛義之體也。</p>
<p>疏二說處下。此文有二。初總標宗意。於中。云亦如華嚴下。舉普賢例佛也。普賢尚爾。佛豈不然。</p>
<p>疏釋此下。開章別釋。又二。初通疑難中文六。一問。二答。三轉難。四通難。五總結。六顯要。今初。文三。一自立宗也。彰說處者。如金剛舍衛國法華王舍城祇闍崛山淨名菴羅樹園之類。是也。主伴者。檀佛為主。列眾為伴。勝劣等差不同。此經云同住如來平等法會。二今云下。指所疑。三既不下。牒之為問。</p>
<p>疏答曰下。答中三。一辨宗以答。二引其類例。三以論具釋。初中二。初辨定二宗。後然此了下。簡宗以答。識智之體者。文殊章後半云。如來因地。修圓覺者。智是空華。乃至究竟圓滿。遍十方故。<span class='note-inline'>(既識智皆遣。即唯如來藏是體也)</span>又普賢章。眾生幻心。還依幻滅。諸幻盡滅覺心不動。依幻說覺亦名為幻。乃至諸幻雖盡。不入斷滅。<span class='note-inline'>(不斷滅即體也)</span>性相源者。流出一切真如菩提涅槃。則性源也。種種幻化。皆生於覺心。即相源也。深究無明根者。文殊章初明無始顛倒。乃至此無明者。非實有體等。盡於推窮妄宰一段文也。又彌勒章。五性所依。淨業章四相根本。皆是此義也。圓彰無漏界者。普眼章中。法界觀三重之經。乃至一切眾生本來成佛。生死涅槃如昨夢等。然此四句。一部經中文相當者。皆引釋之。為妙也。餘諸義勢。並如教起因緣中及分齊幽深所辨。須明真佛者。佛地論云。化身麤不可宣說等。如下所引。</p>
<p>▲疏然諸大乘下。第二引其類例。意恐愚者疑云。此經既無人間說處。豈敢一向傳持。故引同例。若以不標人間之處便疑者。則所引經等總應疑也。以皆無人間說處故。然引此十經。非唯通例淨土。其中儀或。一一相類。謂光明神通及主伴三昧。同平等會。諸佛同住。眾生同體。處於不二。而現眾事等。並具引配。在別卷中。今此答亦各標處而<span class='corr'>已</span>。又疏外更引五本。亦在彼卷。深密解脫經序品第一<span class='note-inline'>(總五卷)</span>如是我聞。一時。婆伽婆。住法界殿如來境界處。眾寶赫炎一切莊嚴第一之處。遍至無量諸世界處。放大光明普照之處等。<span class='note-inline'>(即大光明藏等也次下云云)</span>法集經<span class='note-inline'>(八卷)</span>如是我聞。一時。婆伽婆。在虗空界法界無差別住處云云。稱讚大乘功德經。<span class='note-inline'>(一卷)</span>如是我聞。一時。薄伽梵。住法界藏。諸佛所行等云云。大乘密嚴經。密嚴會品第一<span class='note-inline'>(三卷)</span>如是我聞。一時。佛住出過欲色無色無想。於一切法自在無礙神足力通密嚴之國云云。佛說如來興顯經第一<span class='note-inline'>(四卷)</span>聞如是。一時。佛遊如來建立之土。號歎如來。深奧悅豫。普見樓閣。為大嚴淨。顯曜威宮。瑠璃之藏。如來所行云云。大毗盧舍那成佛神變加持經卷第一。入真言門住心品第一<span class='note-inline'>(十卷)</span>如是我聞。一時。薄伽梵。住如來加持廣大金剛法界空。一切持金剛者皆悉集會云云。信力入印法門經卷第一<span class='note-inline'>(五卷)</span>如是我聞。一時。婆伽婆。住如來住持境界之處。金剛堅固所成之處。不可壞地安固之處。方等王經虗空藏所問品第一<span class='note-inline'>(十卷)</span>如是我聞。一時婆伽婆。遊如來行處。入無礙智行處。佛地經。如是我聞。一時薄伽梵。住最勝光曜七寶莊嚴。放大光明。普照一切無邊世界。無量方所妙飾間列。周圓無際渺然難測。超過三界所行之處。勝出世間善根所起。最極自在淨識為相。如來所都。大菩薩眾所雲集。又有四本經。亦在淨土說。亦在別卷。又有經。俱有穢土淨土之相。謂等目菩薩所問三昧經云。聞如是。一時世尊。遊於摩竭境界法靜道場。初始得佛云云。㸌然正受。其定恬泊。忽無形像。亦無中外。靜無見聞。所居正受。乃大曠蕩。汪洋無極。難遇難聞。億世之遇。時還此定。佛定無量。無炳不徹。<span class='note-inline'>(云遊摩竭界者。是不壞隨識所見。故但云遊。不云住也。正同佛地論說。地前見居穢。地上見居淨土也。次云初始得佛等。即淨土相也)</span>又有文殊寶藏陀羅尼經。在淨居天說。又大集部中。有一品。在欲色二界中間說。故知說經之處。各隨所見。不應局執。</p>
<p>▲疏然淨土說下。三以論具釋也。於中三。一標意。二正明。三印定。今初。論曰下。二正明也。今科此一段論文。且為兩段。今初問也。二有義下釋也。唯注科為四段。今初謬義也。文三。一論答。二注難。三佛為下論通。此文本是通於伏難。疏家今便騰於伏難。令血脉連通。初學者易見。又不敢濫於論文。故側注書之也。下所有注。意皆例此。論有義下。二正義也。於中五。一正答問<span class='note-inline'>(答前根本問也)</span>二注難前義也。變淨土者。即寶塔品。大樂說請開寶塔戶。佛言。須集分身佛。大樂說請集佛。世尊放光。遠召為欲受佛身故。一變娑婆。二於八方各更變二百萬億那由他國土。皆令清淨。受佛不足。第三更變二百萬億那由他國土。皆令清淨。故云三變。足指按地者。即淨名經佛國品說。隨其心淨則佛土淨。爾時。舍利弗。承分身諸佛威神力故作是念。若菩薩心淨則佛土淨者。我世尊。本為菩薩道時。意豈不淨而是佛土不淨若是。佛即答云。我此土淨。而汝不見。爾時。世尊。即以足指按地。即時三千大千世界。若干百千眾寶莊嚴土。一切大眾。歎未曾有。而皆自見坐寶蓮華等。是也。論經不下。三結宗。曰也經即佛地經。四若爾下。前宗難也。五傳法下。自通釋。於中又三。今初總也。二注云此下下別也。注又由科此下為四節。一中令見勝境忻樂也。二中見如是佛者。自受用身也。聞如是法。超情稱智性之法也。修彼因者。離相無念修也。三中廣大等者。初心上根頓機也。及諸菩薩者。依位地前菩薩也。勝歡喜者。總結二機。初心者稱機故喜。菩薩漸勝故喜。注云結上三者。此注唯判結集流布一句之意。四中云處若非勝化身相麤者。夫尋思觀照法門境界。必須一心諦注歸授。若以色身穢土為本而歸依。則情生智昧。如何徹見勝妙境界。故須顯無礙淨土智性之身為本一心歸誠。稱此觀察微妙法義也。論故受用下。三結也。義如上釋。論若爾何故下。第三徵責也。注云如無量壽觀經者。化身佛在穢土王舍城。說西方淨土也。等取餘所說淨土之經阿彌陀之類也。餘皆可解。論如實義下。第四圓了也。文二。今初。和會權實色法。引等目王三昧經為例者。如上所引。遊摩竭等。是也。注具不可說佛剎塵相者。華嚴云。具十蓮華藏世界海微塵數相。然一世界海。自有十不可說佛剎塵數世界種。一一種復有不可說剎塵數世界。故云爾也。論而傳法下。二釋成本義。經中自有三段。一正釋論。二諸餘下。例餘經。謂說諸經時。諸大菩薩及勝上機。皆見淨土真身。三由隨下。標穢所以。但緣就劣者。所見以接凡下故。結集云。在舍衛國王舍城拘尸那等也。</p>
<p>△疏釋曰下。大文第三。印定論文也。不假別議。三種定量中。此以聖言為定量故。不假更立道理別為議論矣。皆詮殊勝等者。十本之經。余皆遍覽。覺其殊勝。故有斯言。但以文義繁博。不可一一指出。學者自取。轉讀評察。即見微妙幽深殊於諸教矣。瓶注不遺等者。華嚴說。若如來具足。注於法雨。非法雲地菩薩不堪領受。如娑竭羅龍王所降之雨。唯大海方受。今意云。如海頓受娑竭羅大雨。漸漸潛流四天下地。大菩薩頓受如來佛地圓覺等法。結集流轉。漸霑群品。乃至今日。我得聞之。學之修之。且如帝王降敕宰臣親受。天下將士百姓不得一一親領。及乎須下州府。則一切皆聞。上來總是大文第三。以論具釋竟。</p>
<p>疏問華嚴下。第三轉難也。</p>
<p>▲第四答大聖下通釋。</p>
<p>▲第五然佛化下。總結也。注云毱多等者。即優婆毱多。欲見老尼問佛在化儀。尼稱老病出迎不得。請自入房。因推門。翻鉢中油數滴。尼答化儀云。佛在世時。六群數入我房。不翻涓滴。大德。今威儀若此。比佛在時。可知優劣也。注乳味不如水味者。育王經說。育王常供養諸聖僧。上座食見乳稍多。育王向言。乳若多食。恐生疾患。上座云。此乳何力不及世尊在世時水。今佛滅後。一切精淳皆沉地下。育王曰願見佛在時水。上座展手地下取水。育王甞之。實過於乳。信知福人滅矣。能事隨滅。百年尚爾。況今去聖將二千年。最更淡薄。況於滅極。鐵為上嚴。稗為上味。如起世等經說。</p>
<p>▲疏然一部下。第六顯要也。由此經圓頓理趣恒規。況說處殊常。常情多惑。若因疑而退。則寶山空迴。若懷疑而聽。亦難見玄趣。以疑渴渾於心水。故應具以論釋掃蕩疑雲。疑雲既卷。則覺性天空。曹月孤懸。義星羅列也<span class='note-inline'>(釋疑竟說處依真自下正釋文)</span>。</p>

<p class='juan'>圓覺經大疏釋義鈔卷第四<span class='note-inline'>(之上)</span></p>
<p class='juan'><a id='mulu13' />圓覺經大疏釋義鈔卷第四<span class='note-inline'>(之下)</span></p><p class="byline">終南山草堂寺沙門　宗密撰</p><p>疏寶性法界者。寶性論佛性論勝鬘經。皆有諸藏。或四種。或五種。其文小異。其義不殊。今就五種言之。一如來藏。在纏含果法故。二自性清淨藏。在纏不染故。三法身藏。果位為功德法所依故。四出世間上上藏。出纏超過二乘菩薩故。初二就凡位說。次二就聖位說。五法界藏。謂通因果。外持一切染淨有為。故名法界。內含一切恒沙性德。故名為藏。此義寬通。今光明藏。既與聖凡同體。故當此義也。故華嚴經。嘆普賢等海會菩薩。亦云入法界藏智無差別。彼疏釋同此也。</p>
<p>疏起信心真如者。彼論雖於一心說二義。然心真如總相門。非別相門。然亦該收別盡故。論云。心真如者。即是一法界<span class='note-inline'>(即無二真心為一法界。此經云不二隨順。是一義耳)</span>大總相。法門體。所謂心性不生不滅。釋曰。既是總相法門。即塵沙無漏因果德用之本也。上引二論。皆是出大光明藏之體也。疏諸佛眾生本源者。後段經文即說。法性土者。唯識所說四土之一。餘三者。謂自他受用及變化。</p>
<p>疏常寂光者。即天台約智論所說。四土之一。餘三如懸談釋之也。疏常光者。此復有二。一如諸教說。項佩圓光。長一尋也。二即光明遍法界。疏放光者。此即群機有見不。見對機而說。有放不放。如法華經從眉間白毫相中放光。照東方萬八千世界。靡不周遍。疏然通與光數無量者。華嚴經不思議品曰。一切諸佛。有無邊際無量解脫。示現無量大神通力。又如來現相品云。世尊知諸菩薩心之所念。即於面門眾齒之間。放佛剎微塵數光明。<span class='note-inline'>(列十名云云)</span>一一復有佛剎微塵數光明。以為眷屬。如是等文遍於一部。疏或六者。如意天眼天耳宿住他心漏盡。五該外。漏盡唯聖。通於大小。或十者。一他心通。二無礙清淨天眼通。三宿住隨念通。四知盡未來際神通。五無礙清淨天耳通。六無礙體性廣大神通。七善分別眾生言音通。八出過無量阿僧祇色身通。九一切法無量名字神通。十一切法滅盡三昧通。疏此云正思等者。海東元曉法師。造論。釋金剛三昧經。初釋題目中三昧云。於中有二。先釋。後簡。古師說言彼<span class='note-inline'>(彼西域也)</span>名三昧。此云正思。今謂在定時。於所緣境。審正思察。故名正思。如瑜伽言。三摩地者。謂於所緣。審正觀察。心一境性故。問定應是靜。靜住一境。云何乃云審正思察。思察之用應是尋伺。云何說定為思察耶。答若守一境。即為定者。惛沉住境。應即是定。若正思察是尋伺者。邪慧推求。應非尋伺。當知思察有其二種。若通邪正意言分別。名思察者。即是尋伺直是分別。二若唯審正明了緣境。名正思察。是名定用。而非尋伺。定通分別及無分別。故以審正。簡彼尋伺。又住一境。亦有二種。若住一境。昏迷闇昧不能審察。即是惛沉。若住一境。不沉不浮審正思察。是名為定。故以思察。別彼昏沉。是故當知不以住移簡別定散差別之相。何以故。捷疾之辨。雖速移轉。而有定故。遲鈍之念。雖久住境。而是散故。今金剛三昧。名為正思察者。無正不正。亡思非思。但為別於分別邪正。又不同虗空。無思所以。強號為正思耳。三昧之名。略釋如是<span class='note-inline'>(故注云如曉公說也)</span>疏無漏無明等者。無漏則一切稱性淨法也。謂出世三乘因果等。若人若法。此屬聖也。無明則一切顛倒染法也。謂三界六道惑業苦等。此屬凡也。論既云皆同真如性相。即知凡聖同體。故引論釋也。然迷悟染淨等法。本末分析。有同有異。今則同也。至下文中。廣令遠離虗幻境界。及滅影像。堅持禁戒。住定修慧。隨順覺性。以淨覺心。修習三觀。乃至三期道場禮懺等。即約異也。故論具云。復次覺與不覺。有二種相。云何為二。一者同相。二者異相。同相者<span class='note-inline'>(染淨二法同以真如為性。真如以此二法為相)</span>譬如種種瓦器。<span class='note-inline'>(喻染淨法)</span>此皆微塵性相<span class='note-inline'>(器以塵為性。塵以器為相)</span>如是無漏<span class='note-inline'>(始本二覺)</span>無明<span class='note-inline'>(本末二不覺也)</span>種種業幻<span class='note-inline'>(此二皆有業用顯現。而非實有。故云業幻。此等合種種器也)</span>皆同真如性相<span class='note-inline'>(以動真如門。作生滅門中染淨二法。更無別體。故云性也。真如亦以二法為相。淨相可知。其染相者。下文具云。但如無明而勳習故。即有染相也)</span>是故修多羅中。依此義。說一切眾生本來常住入於涅槃。菩提之法。非可修相。非可作相。畢竟不得。亦無色相可見。<span class='note-inline'>(諸佛何故現報化種種色耶。故下釋云)</span>而有現色相者。唯是隨染業幻所作。非是智色不空之性。<span class='note-inline'>(並是隨眾生染幻心中。變異顯現也)</span>以智相無可見故<span class='note-inline'>(非是可見之法)</span>異相者<span class='note-inline'>(牒名)</span>如種種瓦器各各不同<span class='note-inline'>(喻也下合云)</span>如是無漏無明<span class='note-inline'>(總指)</span>隨染幻差別<span class='note-inline'>(別明無漏法也)</span>性染差別故<span class='note-inline'>(是無明法也。以彼無明。迷平等理。是故性自差別。諸無漏法順平等性。直論真性。則無差別。但隨染法差別相。故設無漏法有差別耳。)</span>疏華嚴亦云如心等者。此是夜摩偈讚品。覺林菩薩所說之偈。明具<span class='note-inline'>(具真妄心)</span>分<span class='note-inline'>(唯生滅識)</span>唯識也。此是晉譯之文。若取唐譯。即下半云。應知佛與心。體性皆無盡。<span class='note-inline'>(上半同也)</span>今略示之。謂次前偈云。心<span class='note-inline'>(德相心也)</span>如工畫師。<span class='note-inline'>(總相喻也下別明染法也)</span>能畫諸世間。五蘊悉從生。無法而不造。便次此偈。彼疏釋。以心例佛也。謂如世五蘊從心而造。諸佛五蘊亦然。如佛五蘊。餘一切眾生亦然。皆從心造。然心是總相。悟之名佛。成淨緣起。迷作眾生。成染緣起。雖有染淨。心體不殊。佛果契心。同真無盡。妄法有極。故不言之。若今依於舊譯云。心佛與眾生。是三無差別。<span class='note-inline'>(此疏引晉譯經者。要證佛與眾生皆同一心無別也)</span>此則三皆無盡。無盡即是無別之相。應云心佛與眾生。體性皆無盡。以妄體本真。故亦無盡。是以如來不斷性惡。亦猶闡提不斷性善。若約一人。心即總相。佛即本覺。眾生即不覺。乃本覺隨緣而成此二。為生滅門。二體性無盡。即真如門。隨緣不失自性故。餘義至下平等義中。再引備釋。以後一偈云。若人知心行。普造諸世間。是人則見佛。了佛真實性。<span class='note-inline'>(謂妄取諸法則不知心行。若知心行普造世間則無虗妄。便了真矣也)</span>疏月上經者。初二句證聖同。後一句證凡同。第三句即所同之體。即證光明藏也。聖皆證之故。云覺一法。凡不自知。故但指同。如下但言覺地不云住持。</p>
<p>疏十方諸等者。圓頓宗中。法報不分。通為毗盧遮那佛故。身心智慧十力四無畏等。皆同一也。然十方國土。皆有如來。各皆法報不分。今但言一者。法界融攝主伴無礙故。隨舉一佛為主。餘則為伴。一一皆然。故彼經十玄門中。有主伴圓融具德門。謂諸佛。約體。則一即一切。一切即一。<span class='note-inline'>(相即自在門也)</span>約用。則一入一切。一切入一。<span class='note-inline'>(一多相容門也)</span>今云同共一相。即當一切即一入一之句也。問若爾諸佛互相見不。不相見即乖主伴。<span class='note-inline'>(可知)</span>相見即乖圓遍。<span class='note-inline'>(此佛外別有佛即成分限故)</span>答通有四句。謂主主不相見。伴伴不相見。主伴伴主。即互相見。互相見者同遍法界。約用互相容故。互不見者各遍法界。約體互相即故。體用無礙故。相入相即重重無盡。成唯識說。自性身土體無差別。自受用身土。雖各變不同。而皆無邊不相礙障者。以彼定分法報體別故。但作此說。既無主伴重重之義。豈免前兩重妨難。由此習法相宗人。於諸佛自受用身。相見及不相見二義之中。至今各執一義。諍競未決。以彼宗教所說理未盡故。</p>
<p>疏本覺真理名如等者。且依藏和上論疏。約理智略為此釋。若廣釋者復有五義。一就理顯。謂法性名如。出障名來。二唯就行。瑜伽云。言無虗妄。故名如來。涅槃三十。亦同此說。<span class='note-inline'>(即樹提長者父之親友。讚佛云〔如來云長者〕如來世尊。於一切法知見無礙。故名為佛。發言無二。故名如來。斷煩惱故。名阿羅訶。世尊所說終無有二也)</span>三理智合說。轉法輪論云。第一義諦名如。正覺名來。正覺第一義諦故名如來。此與成實大同。<span class='note-inline'>(彼論云。乘如實道。來成正覺。以如實道亦通萬行。故言大同。即非全同也)</span>四離相說。般若云。如來者。無所從來。亦無所去。故名如來。五融攝說。謂一如無二如。若理<span class='note-inline'>(第一義)</span>若智<span class='note-inline'>(當第二義)</span>若開若合<span class='note-inline'>(合即第三義。開即第四義各說)</span>無不皆如。故名為如。如外無法。來亦即如。如是來者。是真如來。</p>
<p>疏本覺心地者。地能生成。住持萬物。萬物依之而生。依之而住。諸教。無明智慧及本心源。皆以地為喻。喻無明者。根本無明。能展轉生成諸見及煩惱業行果報。<span class='note-inline'>(論中云云)</span>故勝鬘經說。根本無明。為無始住地也。喻智慧者。本業經說十地。地地名為持。持百萬阿僧祇功德。亦名生成。生成一切因果。故名為地。世親十地論云生成佛智住持故。喻本心者。即如來藏心。雖非染淨。能生一切染淨故。勝鬘楞伽起信寶性。皆說如來藏是生死及涅槃因。謂清淨不變心體。迷之則隨染緣。生起一切有漏因業。悟之即隨淨緣。能生一切無漏因果。如地各隨種子。生成甘苦藥。草等故。達磨宗云心地法門。梵網經亦有心地法門品。品中云。是一切眾生之本源。是一切菩薩之根本。今云本覺心地。意在此也。經中但云覺地。以就諸佛同住光藏三昧不二境中。稱性之智。不見染相。但是本覺故也。注論云一切眾生者。如世人正迷東作西時。東元是東。不曾移動。以喻正迷真作妄時。真元是真。不曾生滅。故云常住入涅槃也。淨名亦云。眾生即寂滅相不復更滅。今經中。正約此義。云眾生清淨覺地也。疏妄不能染者。曰此覺地即心真如故。非妄所染也。論云從本<span class='corr'>已</span>來。一切染法。不相應故。疏凡不知同者。如數十人同一華堂睡夢遊行。山險虫獸。驚恐奔走。或見枷鏁種種諸苦之類。一半先覺。見未覺者。同一華堂安隱之處。不曾出遊。其夢者元不知同。自認種種驚怖憂苦之相。華堂喻大光明藏。先覺者喻一切如來。但見在夢境中者。喻眾生。一一配法。其義可明。</p>
<p>疏三總明稱體中二。一直銷文。二別釋義。初中言凡聖身心者。以第二段中與凡聖同體。故此總故。二類身心皆寂滅也。以圓覺為本際者。流出真如菩提涅槃等故。種種幻化。皆從其中生故。隨體圓滿者。下云覺性遍滿圓無際故。當知六根遍滿法界等。虗空小者。彼經云空生大覺中。如海一漚發。生死涅槃為二者。準淨名不二法門品。皆約二法說不二也。</p>
<p>▲疏又依報下。別釋義也。文二。一別釋不二。如文可知。若更廣之。謂於一切法體有無不二。於義則常無常不二。於行則苦樂不二。於教則世出世不二。於諦則真俗不二。於道則邪正不二。於化則權實不二。</p>
<p>△疏然凡聖下。二別釋解等。文二。一正釋。二結勝。初中五。一約各隨相。二互相望。三約法性。四依真心。五出圓融。初各隨相中。言佛平等者。唯約佛。<span class='corr'>已</span>如問明品云十方諸如來同共等。<span class='note-inline'>(如上所引)</span>次唯約眾生。六道雖差。皆三雜染。無不迷真執妄。既皆具十二有支。故平等也。疏若生佛下。二互相望也。生佛對說。平等之義。有二意。謂異時同時。今此互望。即是異時。<span class='note-inline'>(同時義在後法性中)</span>文二。一具配列。文皆所知。疏此約三世下。二以教釋。即別示義相。此是涅槃經本有今無偈之意也。彼經四處出此一偈。初第十經。因文殊騰純陀心疑。疑佛常住。以得見性力故。若見佛性而為常者。本未見時應是無常。若本無常。後亦應爾。如世間物。本無今有。有<span class='corr'>已</span>還無。如是等物悉是無常。以是義故。諸佛菩薩聲聞緣覺。無有差別。爾時世尊。即說偈言。本有今無。本無今有。三世有法。無有是處。諸佛菩薩。聲聞緣覺。亦有差別。亦無差別。次第十七。因迦葉難佛無所得義。舉佛先說本有之偈而問。佛答。本有者。我昔本有無量煩惱。有無量煩惱故。現在無大般涅槃。本無者。本無般若波羅蜜。無般若波羅蜜故。現在具有諸煩惱結。<span class='note-inline'>(此釋上半)</span>若有沙門婆羅門若天若魔若梵若人。既言如來去來現在有煩惱者。無有是處。<span class='note-inline'>(此釋下半)</span>至二十七。因說一切眾生定得菩提故。說定有佛性。而實未有三十二相等故。我說此偈云云。至二十八。因明食為命因非食即命。故說此偈。釋曰。四處大同而意小異。彼論判答迦葉處云。為二乘說不謗大乘。<span class='note-inline'>(隨相是三世有法故)</span>若為大乘。是謗大乘。<span class='note-inline'>(涅槃真性非今有法)</span>次判偈云有二意。一破邪義。謂外道小乘。上三句是邪小所立之法。第四句總非云無有是處。二立正義。謂本有今有。過於三世。是名正義。以從初發心至得涅槃一果無異。不依生因。不依滅因有則清淨。凡不能染。聖不能淨。<span class='note-inline'>(上皆論釋)</span>清涼大師。先辨諸家解釋乖理。然後以論釋疑云。<span class='note-inline'>(誦云純陀見同相。不見別相。文殊見別相。不見同相。故疑)</span>約緣始會。似本無今有。涅槃之性。不屬三世。智契此性。同性是常。何得難言有始必終是無常耶。純陀疑遣矣。若通文殊疑者。文殊見是不見同故疑。謂見三乘迷悟差別。今同二乘無常盡滅。即無差別。此名見異。生疑云。何不見同。不見同無三世故。今答云契無三世。一得永常。何得同於二乘無常。無三世性。則無差別。會與不會則有差別。上根一聞二疑頓遣。中下未悟。迦葉起悲。梵行品中。因無所得。問佛。佛舉八段。每段之中。皆悉結云三世有法無有是處。斯無得矣。二十七二十八經文。亦是三世因緣之法。隨相而說。若隨相取。即無是處。釋曰。上來判釋。理無不盡。次當解釋。今疏用意。案十七經。本有今有皆得約妄。本無今無並約真故。故我本有煩惱。<span class='note-inline'>(指昔世也)</span>今無涅槃。<span class='note-inline'>(昔日現行為今)</span>本無般若。<span class='note-inline'>(亦昔世也)</span>今有煩惱。<span class='note-inline'>(亦昔現行)</span>所以爾者。約佛昔因故。至二十七經。則云眾生過去斷煩惱因緣。今見佛性。則是真法。本無今有故。純陀生疑。正約世尊因見佛性本無今有為難。是知若真若妄。皆通本有今無本無今有故。疏唯清涼取斷經意及彼論意故。約生佛相望真妄並說。又十七經。諸佛昔說故。即以佛昔時為本。亦云昔時為今。例於眾生。則以今時為本。亦以今時為今。如佛昔有煩惱無異。皆是影略。今疏取斷意。則以昔時為本。現在為今。言煩惱佛則本有今無者。以佛昔為凡夫。則有煩惱。<span class='note-inline'>(以昔為本)</span>今成正覺故無煩惱。<span class='note-inline'>(以即日為今)</span>言眾生則本無今有者。約性淨故。本無煩惱。<span class='note-inline'>(以源為本)</span>約客塵故。今有煩惱。<span class='note-inline'>(以妄現行為今)</span>言菩提則眾生本有今無者。亦約性淨菩提本有。為客塵之所覆故。迷真起妄。無有證得菩提。故云今無耳。言諸佛則本無今有者。約圓淨菩提者。未修成云本無。今<span class='corr'>已</span>修得故云今有。<span class='note-inline'>(生佛本今皆同上配)</span>上來<span class='corr'>已</span>顯彼偈上半。疏約迷悟異下。釋偈下半。然准論意。三句皆於第四一句。拂去上三。方為真性。今疏以第三句總牒三世。第四句遣之。故云下半頌性。取文小異。念是論意。云何約迷悟異等。謂迷時有妄。非是無真。悟時見性。性非今有。故生公云。但是我始會之。非照今有。照不在今。即是莫無為大。既云大矣。所以稱常。是知迷悟雖異。涅槃之性。三世不遷。湛然常住。會即符契同彼性常如。始覺同本。無復始本之意。何得難言有始有終。則純陀之難遣矣。此上一義。雖似傍來。涅槃玄旨於是乎見也。又以荷澤曾答真一法師此問。宗中學者。多愛論之故。為具經論之意釋也。疏若以性淨下。三約法性。即同時平等也。文二。一標。三十一亦異。正是前偈下半之意。以雜三世性故。現今平等。言不妨迷悟之殊者。即涅槃論來後。融其性相。令離斷常。論云若本有今有。則是常見。若過三世。則是斷見。若二義相待。成離斷常。是中道義。意云若相外有性。性為斷識。性是定常。故離迷悟。無別真性因。我乖常故有三界無常因。解無常之實性。故成常智。二理不偏。照與之符。其猶懸鏡高堂萬像斯鑒。言是故三乘亦有差別亦無差別者。即涅槃文殊領解性無二故。故差別。迷悟淺深故有差別。文殊之疑遣矣。二疑既遣。迦葉之疑亦去。餘如上論。疏眾生寂滅下。二釋亦一亦異與於亦有差別亦無差別之相。言眾生寂滅即是法身者。生不異佛。法身隨緣。名曰眾生。佛不異生。則無差別矣。次言寂滅非無之眾生恒不異真而成立下。一對明無差別不礙差別。寂滅故無差。非無眾生故不礙差。恒不異真。成上寂滅也。而成立者。成上非無眾生也。隨緣非有之法身。恒不異事而顯現者。隨緣故佛不異生非有之法身。則不礙異生。恒不異事者。成上隨緣也。而顯現者。成上非有之法身也。</p>
<p>疏又如下。四依真心也。前凡聖同體科中。<span class='corr'>已</span>全偈引。上約性淨說者。以理為佛。以事為眾生。約本覺法身。以為佛故。故但成二法。今則以報化之身始覺之佛。此佛亦在生滅門中。皆是有為事相。若各注凡聖之相。則生佛迢然。今以令是真心為生為佛故。經云三無別也。又此偈據清涼疏。亦約生佛與心互望而釋。然約同時互望。不同前約三世。言互望者。由此三法各具二義故。謂心有染淨二義。佛具應機稱性二義。眾生有達性感佛二義。各以初義。成隨相無差。各以後義。成順性無差。疏是故染淨下。總以融結。疏況稱性互收者。五況出圓融。上但事理無礙。<span class='corr'>已</span>是難思。餘經容有。此則事事無礙。唯華嚴及此經觀成中意。疏如是解下。第二結勝也。地者。生成住持義。<span class='corr'>已</span>如前說。然就法有三。一無明住地。二佛菩薩智地。三平等心地。心地是總。餘二是染淨別。若會歸性。則皆平等。故前引經云是三無差別。</p>
<p>疏二稱真現土中。二收四門。標引可見。言淨土者。離染皎潔曰淨。凡聖可居曰土。瓔珞經云。土名賢聖所居之處。是故一切眾生。一切賢聖。各有自居果報之土。若凡夫住五陰中。為正報土。山林大地為依報土。初地聖人亦有二土。一實智。二變化云云。疏初中然土雖下。釋義相上二。一開合。謂初說三土。二開三為四。三合四成二。四融二為一。前二即唯識第十意。然初說三者。依三身故。報有自他。故為四身。四身還依四土。論云又自性身依法性土等。至下第四身立一異中。當具引釋。疏統唯二種。謂淨與穢或性與相者。攝四為二也。諸經論中。皆有於此兩種之二。先攝上四為淨穢者。乃有多義。一前三皆淨四中。有淨有穢則三類半為淨。半類為穢。二前三為淨。以他受用。斷分別障。<span class='corr'>已</span>證真如。故得名淨。變化皆穢。設有七珍。穢眾生住故亦非淨土。三後二皆穢。仁王經云。三賢十聖住果報。唯佛一人居淨土故。而生公說。有形皆穢。無形為淨。則唯法性為淨。若爾自受用土豈稱穢耶。今此以冥同真性。不可說其形量大小。則同淨攝。二攝前四為性相者。略有二門。一法性為性。餘三皆相。二自受用土。冥同真性。亦可名性。餘二唯相。第四融而為一。則淨穢性相。三土四土無不圓融。即華嚴及此經意。故云有異餘宗。疏云又一質不成下。第二研窮即融攝矣。因上第四義故。略為此融。然東晉安莊云。本有三句。無有質不成。清涼加此句。以成二對。謂淨穢域絕不可言一。理唯一果不可言異。冥同性空不可言有。隨緣成立不可言無。然一為遣異。無為遣有。然其釋中。一亦約理。實則一義有其二種。一約理一。二約事一。如自受用。十方如來。同有淨土。不可言無。而得稱一故。疏故形奪下。然上略舉四句。一向遮過。實則即異即同。即有即無。若互相形奪。則一異兩亡。有無雙泯。若圓融無礙。則即一即多。即無即有。有是無有。無是有無。多是即一之多。一是即多之一。有無即事理無礙。一多兼事事無礙。由此重重故。華藏剎海一一塵中皆見法界。</p>
<p>疏出體中八微。地水火風色香味觸。凡諸色法乃至微塵。皆具此故。小乘不達唯心。計為實故。疏唯心者。從多而說。然法性土。亦即真如。後三皆是力無畏等一切功德。無漏五蘊。自利後智利他後得。相應心品。而為體也。疏分性相者。初一是性。後三皆相。定不相即故。疏融攝者。如下第四段中所說。然淨名揩疏。出淨土體。總分為二。一約如來。二約菩薩。初有五種。一法性土。以真如為體。二實報土。力無畏等一切功德無漏色蘊為體。<span class='note-inline'>(彼文云總持國等)</span>三色相土。攝境從心。自利後智為體故。佛地云最極自在淨識為相。四他受用土。攝境從心。利他後智為體。<span class='note-inline'>(三四皆云約相。則四塵五塵為體。若攝相歸性。一切皆以真如為體)</span>五變化土。同他受用。若約菩薩。亦五。一二分得而出體同前。三色相有漏土。攝境從心。本識為體。四色相無漏土。攝境從心。自利後智為體。若約相則四塵五塵。五變化土亦同前也。若攝相歸性。亦一切真如為體。此釋雖有攝相歸性之說。亦與上融攝。之義不同。詳之可見。</p>
<p>疏三方便者。是修因義。謂明有何因緣而有淨土。文中二。一通辨。二別辨。初本起者。唯華嚴世界成就品中云。十種因緣故。一切世界海。<span class='corr'>已</span>成現成當成。今以次四。後三即屬下別辨中收故。通相本起中。唯有三<span class='corr'>已</span>。言本起者。盡法界虗空界一切世界。無始<span class='corr'>已</span>來。本常此生起成就。故云本起。故彼經前總標此十十世界起具因緣。十者。經云。所謂如來神力故。<span class='note-inline'>(一切淨穢國土。皆是如來通慧力。或為物而取。擬將普應。佛應統之。皆稱佛土。故彼經說華藏海佛所嚴淨而內含淨穢之相然就佛言之。無國而不淨也)</span>法應如是故。<span class='note-inline'>(梵云達磨多。此云法爾。亦云法性。法性則本識。如來藏身。為所依持。恒頓變起外諸器界。問何以諸佛眾生起於剎土。答法應如是。不可致語。故云法爾也。謂法爾如是藏識變起故)</span>一切眾生行業故。<span class='note-inline'>(業有善惡。國有淨穢。故淨名以萬行為國。又云。眾生之類是菩薩淨土。謂法性雖一。隨業成異。佛隨異類。取土攝生故。涅槃微善。觀經三心。皆土因也。次下四種因皆別明也)</span>一切菩薩成就一切智所得故。<span class='note-inline'>(自受用土因。大圓鏡智之所成故也)</span>一切眾生及諸菩薩同集善根故。<span class='note-inline'>(變化土因。凡聖同居故)</span>凡一切菩薩嚴淨國土願力故。一切菩薩成就不退行故。<span class='note-inline'>(上二皆他受用土因。上句則約地中淨土願。此句則八地中淨土分。上四即當後別辨中出世上上<span class='corr'>已</span>去萬行為方便等也。故疏此門不取。此後三因。約融攝說印當下八地<span class='corr'>已</span>上一向淨清矣)</span>一切菩薩清淨勝解自在故。<span class='note-inline'>(八地<span class='corr'>已</span>上大海為酥酪。大地為黃金。染淨自在。以勝解印持心變故)</span>一切如來善根所流。<span class='note-inline'>(語因中也)</span>及一切諸佛成道時。自在勢力故。<span class='note-inline'>(明果用也)</span>普賢菩薩自在願力故。<span class='note-inline'>(成與不成。常能融攝。又前妙覺。此是等覺。其法法通為諸土之體)</span>諸佛子。是為略說十種因緣。若廣說者有世界海微塵數。然隨宜下。通伏難。伏難曰。上既云通於淨穢。何名佛土。故此通云佛應等。疏若就行致下。別辨者。即生公意。彼注淨名經云。行致淨土。非造之也。造於土者眾生類矣。十四科中。釋彼義云。問云何致而非得耶。答夫稱致而體為約假雖獲非<span class='corr'>已</span>。釋曰。謂因化而得。故名為致。謂佛修萬行。直趣真極。不取色相他受用等因化眾生。遂以大悲。為約取土故。故行致既因萬行而致於土。必招淨也。疏然淨有二下。別顯其相。展轉開之。乃成四重。皆以方便為因。清淨為果。第一對中。言以六行為方便者。謂忻上淨妙離。厭下苦麤障。故以色無界。而為淨土。疏此復二種下。第二對二乘淨土。即懸談所說。方便有餘土也。疏二出世上上淨下。第三對。文二。一總。二別。今初也。疏勝解者。如上別十因緣中第八文也。印持萬境。隨心改變。故淨名云隨其心淨。即佛土淨。彌勒般若偈云。智習唯識通如是取淨土。疏萬行者。如淨名直心等六度。<span class='note-inline'>(文云。寶積當知。直心是菩薩淨土。菩薩成佛時。不諂眾生來生其國。菩提心是菩薩淨土。菩薩成佛時大乘眾生。來生其國。布施是菩薩淨土。菩薩成佛時。能捨眾生來生其國云云。乃至智慧也)</span>觀經三種三心及十六觀。并涅槃經生不動國之因等皆如別卷。疏實報七珍者。淨識所現矣。疏此復有二下。二別也。疏一者未極下有四。今初。一直指未極。疏故仁王下。二雙證極。未極即彼經菩薩品。波斯匿王讚佛。此前一偈半云。覺法無相遍法界。三十生盡智圓明。寂照無礙真解脫。大悲應現無與等。湛然不動常安隱。光明遍照無所照。三賢十聖住果報。唯佛一人居淨土。在文易了。若瓔珞經。亦云。佛子。土名一切賢聖所居之處。<span class='note-inline'>(云云如上引)</span>乃至初地聖人。亦有二土。一實智土。前智為住。後智為土。二變化淨穢經劫數量應現之土。乃至無垢地土。亦如是一切眾生。乃至無垢地。盡非淨土。住果報故。唯佛居中道第一法性之土。是故我昔在普光堂。廣為一切眾生。說淨土門。以上二經。唯佛為淨。疏未極之中下。三別釋未極也。即第四對。文云。一純。二雜。初言永絕累者。即生公淨土義云。未來絕形累者。故須託土。以自居八地<span class='corr'>已</span>上。永絕色累。照體獨立。神無方所。土復何為。意云八地<span class='corr'>已</span>上。淨無生忍。得色自在。捨於分段。永絕色累。一切世間出世間心。悉不現前故。故照體獨立。稱性普周故。故神無方處。神即心神。而云神者。神萬物而為言也。故神無方而無體。既無色累。故其土相難以名目。疏七地<span class='corr'>已</span>還等者。二雜。言未出三界者。未捨分段。故。無漏觀智。有間斷者。即六地<span class='corr'>已</span>下。若至七地。觀無有間斷。依十地經。六地<span class='corr'>已</span>下為染。八地<span class='corr'>已</span>上為淨。七地亦名中間。亦可名染。亦得名淨。或非染非淨。今取染義。故非純淨。疏若依瑜伽下。第四對權教簡定。以分權實。若依之言。對後簡辨。非躡前也。言初地方為淨者。亦不妨上純雜間不間義矣。疏然約圓教者。始自發心事友。終至成佛。皆嚴淨國土之方便。</p>
<p>疏四身土中。謂自性身依法性土等者。應先說能依身。後方釋所依土相。能依身者。即唯識第十所說。在別卷中。兼隨文略注解<span class='corr'>已</span>。今此務在銷文。便明所依土也。疏中所釋。亦皆唯識之文。然取意撮結。今却具之。須以論解疏也。彼論云。又自性身。依法性土。雖此身土體無差別。而屬佛法。相性異故。<span class='note-inline'>(以佛是相義。為功德法所依止故眾德聚義二身自體故。法是性義功德自性故。能持自體故諸法自性故體為土。義為身)</span>此佛身土。俱非色攝。雖不可說形量小大。然隨事相。其量無邊。譬如虗空遍一切處。<span class='note-inline'>(上皆釋䟽兩句)</span>自受用身。還依自土。<span class='note-inline'>(還隨自受用土下二身隨自土亦爾。非離身別有名土故如樞要記)</span>謂圓鏡智相應淨識。<span class='note-inline'>(釋一句)</span>由昔所修自利無漏純淨佛土因緣成就。<span class='note-inline'>(中間二句即所修之行故。疏但以所修字攝之)</span>從初成佛。盡未來際。相續變為純淨佛土。周圓無際眾寶莊嚴。自受用身常依而住。<span class='note-inline'>(上皆疏文。皆引下論。以成之矣)</span>如淨土量。身量亦爾。諸根相好一一無邊。無限善根所引生故。功德智慧。既非色法。雖不說形量大小。而依所證及所依身。亦可說言遍一切處。<span class='note-inline'>(然此功德隨所依身。智慧隨所證如。亦可說云遍一切處)</span>他受用身亦依自土。<span class='note-inline'>(疏但標三身。<span class='corr'>已</span>總攝了故無別標)</span>謂平等智大慈悲力。<span class='note-inline'>(疏唯一句此下用論皆緣上知)</span>由劣所修利他無漏純淨佛土因緣成熟。隨住十地菩薩所宜<span class='note-inline'>(十地經說。十地各有分量大小。廣如彼說。唯是百佛百葉華佛。見百。三千大千世界)</span>變為淨土。或小或大。或劣或勝。前後改轉。他受用身依之而住。能依身量亦無定限。若變化身。依變化土。謂成事智。大慈悲力。由昔所修利他無漏淨穢佛土因緣成熟。<span class='note-inline'>(以化土中有淨有穢。非他受用土。故云淨穢。他受用土。法樂義增。同自受用化土雖復說法。神通增故立變化名法樂義微〔比〕佛地論廣說)</span>隨未登地有情所宜。化為佛土。或淨或穢。或大或小。前後改轉。佛變化身。依之而住。能依身量亦無定限。自性身土。一切如來同所證故。體無差別。自受用身及所依土。雖一切佛各變不同。而皆無邊。不相障礙。餘二身土。隨諸如來所化有情。有共不共。</p>
<p>疏後廣釋者下。文二。一依佛地正立。性雖一味下。解妨。即正答前問也。謂與身為性名法性身。與土為性名法性土。即三身土之真性也。未失一味。疏智論云下。二以諸教釋成。文三。一非一非異釋。二非有非無釋。三諸佛同證。初中二。一引智論。佛者是覺人。有靈知之覺。今第一義空。與之為性故。名為佛性。非情無覺。但持自體。得稱為法。今真性與之為性。故名法性。故結云假說能所而實無差。疏唯下。二引唯識也。亦為證前即第十論之文。自性身依法性土。雖此身土體無差別。而屬佛法。性相異故。此佛身土。俱非色攝。雖不可說形量小大。然隨事相。其量無邊。譬如虗空遍一切處。釋曰。此文兼證後段如空。論文易了。謂法性屬佛下。是疏釋論。然唯彼疏云。佛義是相。為功德法所依止故。眾德聚義故。二身同體故。法是性義。功德自性故。能持自性故。諸法自性故。體為土義。相為身義。此云意云屬佛是相。屬法是性。直語所依名土故。云體為土義。以能依名。為法性身故。云相為身義。今疏意小異。謂佛有覺義。故名屬佛。土無覺義。但持自性。故名為法。言性隨相異者。身土約相。則有二別。所依之性則無差別。今以無差之性。隨有差之相。故云性隨相異也。疏又云此身土下。二約非有非無釋也。言然隨事相其量無邊者。以變化等三身三土事既無邊。與之為性。豈有邊耶。既如虗空。故能遍至一切色非色處。疏故華嚴下。二引華嚴也。具云普賢身相如虗空。依真而住非國土。此則約普賢境界。顯佛身也。云如空者。但證遍一切處義。若據佛身既非頑凝。即不同虗空故。彼經迴向品。又云。解如來身。非如虗空。於一切處。令諸眾生積集善根悉充足故。前明自利。此明利他。疏一切如來下。三諸佛同證也。疏二唯大智下。乃至第七門中。文皆可解。疏我此土淨而汝不見。即淨名第一。如前所引。眾生見燒淨土不毀。即法華經。具云眾生見劫盡。大火所燒時。我此土安穩。天人常充滿。色即是如。相即非相。此義引大品等經身土事理交互依持。結前生後。然結前者。結前三文。成上三義。謂引淨名。成第二當相。即是功德身。土即具妙土莊嚴。通自他用。二引法華。成智法身。土亦通性相。智所現身土者。若大圓鏡智。現自受用身。平等性智現他受用身。成所作智現變化身。此三身融。則三土亦融。變化即他自受用皆悉不毀。我土不毀即自受用。天人充滿即他受用。在靈山即變化。三義引大品色即是如來一義相即。以即法性相通諸土。即法性身與色相義無礙。依性相無礙。是故云事理交互等。空生後四句。其色相言。通於報化身。自受用報皆色相故。具足應云。一色身依色相土。二色身依法性土。三法身依色相土。四法身依法性土。若以單對復。成六句者。應云一色身依色相法性土。二法性身依色相法性土。三法性色相身依色相土。四法性色相身依法性土。第五有一俱句。謂法性色相身依法性色相土。六則是性相無礙之身。依性相無礙之土。</p>
<p>疏此上通諸大乘者。結前生後。生後唯屬一乘華嚴之宗。結前不出法性色相之身土及四身四土之義故。謂一及四唯法性。二三法相及如智色。五六具上諸義。亦不出如智等。七八方具事理無礙故。上八門不出事理無礙。實教之宗。故云通諸大乘。即同教一乘義也。故此下二方是事事無礙法界。別教一乘宗也。疏九通攝三種世間等者。如彼八地中十身。即三種世間故。十身者。眾生身。國土身。業報身。聲聞身。緣覺身。菩薩身。如來身。智身。法身。虗空身。三世間者。一即眾生世間。二即器世間。三通上二。從四至九。皆智正覺世間。或二乘菩薩亦通眾生世間。其虗空身即冥三世間同一體也。由此故。得合為一大法身。若彼經云。以虗空身。作眾生身。依國土身。作業報身。作聲聞身。作緣覺身。作菩薩身。作如來身。作智身。作法身。是為虗空身。餘九皆爾。其如來身。既具菩提身願身化身法身智身等十。則有百身千身。一一類身。復各攝多。故云爾也。又如虗空之言。合法身智身。即是真身。即真而現。于何不具矣。疏十上分權實等者。為簡深淺。以分權實故。亦八非實不攝權。亦非真實。如說海水異於百川不攝百川非海水矣。隨義布列。有十不同。得意而談。一一融攝。疏上言土有下。二五重土也。即別分土相。謂前三如智。有離合之殊故。分出三身。其所依土。唯一法性。餘可思准。</p>
<p>疏次銷文下。又二。一直銷本文。二前凡聖下。對前以釋。疏約境釋者。悲智所緣之境也。謂修智求大菩提運悲化眾生也。疏有了悟者。約心有頓悟。地前有比觀。登地有現觀。雖云了悟之覺。非依主釋。以了悟即是覺故。而言之者。為簡佛果覺故。下云之情。亦然。疏餘緣慮者。地前雖悟解而未證故。登地出觀散心是情慮故。八地<span class='corr'>已</span>上三細未除。習氣流注故。流此約心釋者。謂上約所求所化。皆是所對。非<span class='corr'>己</span>當體故云境。今約自能悟及情慮。故云心也。亦可對上佛果眾生此當悲智之心也。謂以覺智。求大覺果。以能緣悲情度眾生也。疏求菩提之有情者。其義可知。然亦有斷薩埵之勇猛。謂於大菩提勇猛求故。亦約能所。疏大法等者。法華云必說大法。又云。演大法義。下文云。末世眾生。將發大心求善知識等。證大道者。真覺性。大行者二利故。若約位說者。信即十信。解即十住。發即十迴向大願之心。證即見道。行即修道。趣即八地<span class='corr'>已</span>上無功用自然。流入薩婆若海。</p>
<p>疏二別列有文二。一通釋。二別釋。初中四。一總標。意言。聖人無名為物立稱者。莊子云。至人無<span class='corr'>已</span>。神人無功。聖人無名今約利生。無名而強立名耳。多依行德者。多是不唯之義。謂亦有因姓。如慈氏等。亦有因所求神。如世親等。亦有因父母。如聲聞中鶖子等。然依行德立名者偏多矣。問既依行德。而諸菩薩行德皆具。何以成別。故次云隨宜別標也。樓宜不同。所表各異云千差等也。如觀其音聲。皆得解脫。名觀世音。悲愍眾生。名為常慘。手中雨華。便名華手等。又如經偈。無厭大悲未曾捨。即金剛愛菩薩。見行小善便稱美。即金剛善哉菩薩。無住檀施等虗空。即金剛寶菩薩之類是也。疏此等下。二別指十二。即在文所列也。疏良以下。三明解而復問之竟。疏今各以下。四顯別釋之儀。言穿鑿者。孔安國注論語云。孔子在陳。思歸欲去曰。吾黨<span class='note-inline'>(鄉黨)</span>之小子。狂者進取於大道。妄作穿鑿。以成文章。不知所以裁之。我當歸以裁之耳。疏梵語訛者。大品云滿尸利。亦訛略也。疏此云妙德者。准華嚴宗。此菩薩表三滅門。謂一名妙首。表能信之心。故華嚴十信會中十菩薩。皆同名首。謂覺首財首等故。文殊即妙首也。觀察諸法三昧經云普首。阿目佉云濡首。無量門微密經。名敬首。皆有首字者。信是萬行萬德之頭首也。二名妙吉祥。佛地經云。一切世間親近供養咸稱讚故。名妙吉祥。真諦云以恒寂靜。於怨親中平等利益。不為捐惱。名為吉祥。<span class='note-inline'>(上生經疏引)</span>三聖觀說。表能起行願之解。次下即釋。三名妙德。表能證真理之大智。諸經多云法王子者。如王太子無等雙故。今釋云智德深妙。總含三意。以此經文略義廣。但一處說文殊。<span class='corr'>已</span>含三義故。疏龍種尊者。智論引首楞嚴說。疏摩尼寶積者。央堀經云。是北方常喜世界歡喜藏摩尼寶積佛。諸有聞者敬禮。蹄令種種事業皆為吉祥。慈恩上生經疏云。未來成佛。名為普現。疏三世佛母者。慈氏語善財云。文殊師利。常為無量百千億那由他諸佛之母。釋曰。無有一佛不從般若波羅蜜生。文殊主般若故。疏釋迦師者。放鉢經。但云昔為釋迦之師。今云豈獨者。即處胎經云。計我成佛身。此剎為最小。座中有疑故。捨胎現變化。我身如微塵。今在他佛國。三十二相明。在在無文現。本為能仁師。今乃為弟子。佛道極廣大。清淨無增減。我欲現佛身。二尊不并立。此界現受教。我剎見佛身。下取意引。佛剎名無礙。佛名等昇仙尊。<span class='note-inline'>(結云)</span>我身濡首是。<span class='note-inline'>(濡首是文殊之別名)</span>又云剎立名究竟。佛名大智慧。亦結云我身濡首是。釋曰。然權實有其二釋。一本高迹下。即文殊是也。三本下迹高。即圓教菩薩。十信滿足。於無佛世。八相成佛。教化眾生。是也。疏影響華嚴下。彼經名號品云。爾時世尊。知菩薩心之所念。各隨其類。為現神通。現神通<span class='corr'>已</span>。東方過十佛剎微塵數世界。有世界。名金色。佛號不動智。彼世界中有菩薩。名文殊師利。與十佛剎微塵數諸菩薩俱。來詣佛所。到<span class='corr'>已</span>作禮。即於東方。化作蓮華藏師子之座。結跏趺坐。至光明覺品中。佛放足輪下光。照此三千界百億閻浮。乃至色究竟天。其中所有悉皆明現。其百億閻浮中。悉有世尊。坐蓮華藏師子之座。悉以佛神力。東方各有一大菩薩。名文殊師利。與十佛剎微塵數菩薩。來詣佛所。<span class='note-inline'>(九方各然。菩薩名各別)</span>爾時。一切處文殊師利菩薩。各於佛所。同時發聲。說此頌言。頌有十也。<span class='note-inline'>(其說偈者但言文殊。不言九菩薩也。展轉〔下〕皆然)</span>此光明過此界。一一照東方十佛國土。<span class='note-inline'>(九方亦爾)</span>一一世界。皆有百億閻浮。一一類前。乃至展轉。倍過二十六節。至不可說不可說世界。一一類前。其後十六節經文。但於第十重類。結其十重經。一一有一切處文殊師利。說十頌。總為百頌也。故云一切咸見也。疏勸善財者。即華嚴六十二說。文殊於福城東古佛塔廟處。說普照法界修多羅。城中優婆塞。優婆夷。童子童女。各五百來集。文殊於諸童子中。偏觀善財。知宿生事<span class='corr'>已</span>。為說一切佛法。慇懃勸喻。增長勢力。令其歡喜發阿耨云云菩提心。復為眾生。隨宜說法。然後而去。善財聞<span class='corr'>已</span>。一心勤求阿耨云云菩提。說偈悔往忻來。願求慈誨。文殊如象王。迴觀善財。告言。善哉善哉。善男子。汝<span class='corr'>已</span>發阿耨菩提心。復欲親近諸善知識問菩薩行修菩薩道。親近供養諸善知識。是具一切智最初因緣。是故於此勿生疲厭。疏印無言者。即淨名經。具如五教中頓教處說。可撿敘之。疏答光明者。涅槃第二十一<span class='note-inline'>(南經十九)</span>高貴德王品說。因瑠璃光菩薩欲來。先放光。佛問文殊。文殊初入第一義。答云。世尊。如是光明。名為智慧。即是常住之法。無有因緣。云何佛問何因緣故有是光明。廣明無因緣竟。佛印許了。末後云世尊亦有因緣。謂因滅無明。則得熾然阿耨多羅三藐三菩提光明。疏談般若下。謂諸大乘經中。佛說玄妙之理。多與文殊問答。文殊多以第一義。反質世尊。世尊皆印如是。遍諸大乘。其文甚多。又文殊所說法處。多須般若深旨。亦別有文殊般若經。故三聖觀。配主般若。疏權實下。寶積二十六七。疏三聖圓融觀者。清涼所製。先明二聖三對表法。一普賢。即所信如來藏。<span class='note-inline'>(理趣般若云。一切眾生。皆如來藏。普賢菩薩自體遍故。初會即入如來藏身三昧故也)</span>文殊即能信之心。<span class='note-inline'>(佛名經說。一切諸佛。皆因文殊而發心故。善財始見發大心故)</span>二普賢表所起萬行。<span class='note-inline'>(上下經文皆云普賢行故)</span>文殊表能起之解。<span class='note-inline'>(慈氏云。汝先得見諸善知識聞菩薩行。入解脫門。皆是文殊力故)</span>三普賢表所證出纏法界。<span class='note-inline'>(經云。身相如虗空故。善財入其身故。善財見之。即得智波羅蜜者依體起用故)</span>文殊表能證大智。<span class='note-inline'>(本所事佛。名不動智故。常為諸佛母故。再見文殊方見普賢者。顯其有智。方證理故。故古德名後文殊。為智照無二相也)</span>然此二聖。各皆融攝。謂依體起行。行能顯理故。三普賢而一體。信若無解。信是無明。解若無信。解是邪見。信解真正。方了本源。成其極智。極智反照。不異初心故。三文殊亦是一體。故前總為妙德也。又二聖亦互相融。如理思之。疏究真妄等者。是即信之解。解窮之智。融信解智三。為一文殊也。疏徵幻法等者。是從體起行。稱理之行。融體行理三。為一普賢也。疏三普眼至賢善者。但尋前後經文。疏文自見。各以法門。為各各之照著。</p>
<p>疏三總歎下。此一段疏有三。一總明大意。於中。初二句標。從崇德故下。牒釋。謂周易上繫云。易其至矣乎。夫易。聖人所以崇德而廣業也。<span class='note-inline'>(注云。窮理入神其德崇也。兼濟萬物。其來廣也。今借此語者以窮理入神。同菩薩照真理始覺合本。是成正覺之義。故云進齊佛果也。兼濟萬物。同菩薩大悲利化。普賢行願經說。菩薩以大悲為根。即利他是菩薩行。眾生無邊故。菩薩行無盡故云行稱法界也)</span>智崇禮卑。崇効天。卑法地。<span class='note-inline'>(注云。智以崇為功。禮以[(白-日+田)/廾]為用。)</span>盛德廣業。大矣哉。富有之謂大業。日新之謂盛德。言虗心外身者。老經云。聖人治。<span class='note-inline'>(說聖人治國治身也)</span>虗其心<span class='note-inline'>(除嗜欲。棄亂煩)</span>實其腹<span class='note-inline'>(懷道抱一。守氣養神)</span>弱其志。<span class='note-inline'>(和業謙讓)</span>強其骨。<span class='note-inline'>(愛精重施髓滿骨堅)</span>又云。後其身。<span class='note-inline'>(先人後<span class='corr'>己</span>)</span>而身先。<span class='note-inline'>(天下教之。先以為長)</span>外其身。<span class='note-inline'>(薄<span class='corr'>己</span>而厚人)</span>而身存。<span class='note-inline'>(百姓愛之如父母。神明祐之如赤子。故身常存。上皆河上注也。今借其言者。謂菩薩虗曠其心。智絕能所。忘身為物一向利他故也)</span>。</p>
<p>▲疏今此下。二正銷此文。言但歎主伴等者。但字有二意。一者但總相略歎。不一一別列行德。雖不別列。<span class='corr'>已</span>含在總中。二者但顯智德高深。頓齊佛果。是崇德之義。略無大悲利物廣業之文。既云同佛。即不住生死涅槃。必具二利深廣之德。故但言同住佛平等會。則<span class='corr'>已</span>歎萬德矣。疏發揚正宗者。此釋主伴同佛之義。不取但字之意也。緣此經文至簡至略。故於處眾二成就中。便當發起之序。故從前凡聖同體。乃至此因果同會。融通無二。方顯圓覺。故云發起。疏各隨所宜者。此一切經歎普賢文殊。與華嚴所歎。通局全殊。勝劣天隔。蓋是各隨經宗而顯也。如世有一人。而備多藝。或向文章儕流之中歎之。或向毬[弓*(喬-夭+天)]社中歎之。乃至如是等所歎。其調各別。疏必具主伴者。謂華嚴中。每舉一法。必具一切。如普賢入毗盧藏身三昧時。盡法界十方國土所有微塵。一一塵中。一一佛前。皆有世界海微塵數普賢。亦入此一切諸佛毗盧遮那如來藏身三昧普賢之身。又云。爾時普賢菩薩。即從是三昧而起。起時即從一切世界海微塵數三昧海門起。或放一光。即以佛剎微塵數光明。而為眷屬。或說一修多羅。即一切修多羅為眷屬。事事皆爾。以性無分限。一一融通故。注外徒眾者。如法華說。或顯多眾。或十或五。乃至三二。或單<span class='corr'>己</span>者。注內法行者。如淨名云。智度菩薩母。方便以為父。善心誠實男。慈悲心為女。法喜以為妻等。疏法性會者。一一皆是法界緣起之眾也。</p>
<p>▲疏然此序下。三總重釋序分。即隨宗所顯也。故清涼云。應隨教之深淺。以顯如是不同。釋序分疏文竟。</p>

<p class='juan'>圓覺經大疏釋義鈔卷第四<span class='note-inline'>(之下)</span></p></div>
</div><!-- end of div[@id='body'] -->
</body></html>