<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>指月錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1578-A 水月齋指月錄原序</p><p>嵆叔夜好鍛。阮遙集好蠟屐。當其意之所適。視世之他好。雜陳於前。無足移也。此不必明哲。第無二子之僻者。皆能喻鍛與屐無足尚。交嗤其失所好<span class='corr'>已</span>。而以二子之才之美。方其跌宕鑪韛婆娑火蠟之間。雖窮極要眇以開之。使勿好有嗑然而笑耳。終不為之移<span class='corr'>已</span>。及其既喻。則天地此鑪韛也。萬有此火蠟也。孰足控搏。孰足容與。程伯子浮雲堯舜之業。以玩物喪志。目輯錄五經語者。意不若是乎。人之好不齊。乃或尊鍛而卑屐。君屐而隸鍛。不亦過乎。予垂髫則好讀竺墳。尤好宗門家言。及歲乙亥夏。侍管師東溟先生於郡之竹堂寺。幸以焦芽與霑甘露。開蔽良多。既而師則朝徹蟬蛻五宗掩耳不欲復聞。予則沈醋。於是恒語同輩。聖人六蓺之精蘊。諸所訓詁。非讀竺墳。不能得其真。生於萬物之中。而得為人。人而男。男而知讀書。於書知竺墳。於竺墳知宗門。是猶[穀-(一/禾)+牛]乳而得雪山之牛。復能得酪於乳。得生酥於酪。而熟酥。而醍醐哉。雖有他好。吾不移矣。此正予跌宕鑪韛。婆娑火蠟時語也。於是在架之書。率多宗門家言。每讀之。如一瓶一鉢。從諸耆宿於長林深壑。雖人間世波濤際天。埃壒蔽日。予席枕此如握靈犀。得辟塵分流之妙。彼浡潏堀堁莫能我侵矣。意適處輒手錄之。當點筆意適。雖圭組見逼必謝之。兒穉牽挽必謝之。寒暑之薄肌骨。饑渴之迫臟腑。有不暇顧。肯復移意他好之雜陳耶。僻而至是。奚必人嗤。予固自嗤矣。至乙未。積錄有三十二卷。適友人陳孟起。見而誤賞焉。孟起遂為錄二本。會有黃州之役。過故里。嚴道徹至齋中。亦誤賞焉。遂以孟起本遺之。道徹遽欲授梓。予笑曰。此予嵆氏之鍜。阮氏之屐也。凡所云意適者。皆鴆毒也。道之所以塞也。予既<span class='corr'>已</span>喻其僻矣。子乃欲使有目者。共嗤其僻耶。堅止之。逮辛丑。予自昭武乞骸歸。道徹欲梓。此意益堅。且曰。子謂此為僻。子則謂然。然可以<span class='corr'>已</span>眾僻。古之人不云乎。惟楔出楔。至為發願偈率其弟侄若子梓行之。予既不能止。遂不敢藏其僻。為次第緣起於其端。題之曰水月齋指月錄。水月幻也。而云指月。果有如盤山所云。心月孤懸。光吞萬象者乎。吾不可得而知也。其質之鑪韛火蠟。</p>
<p>萬曆壬寅夏五月戊寅。</p>
<p style="margin-left:5em">那羅延窟學人瞿汝稷　槃談書。</p>
</div>
<div class='div-xu'><a id='mulu2' />
<p class='h1'>No. 1578-B 刻指月錄發願偈<span class='note-inline'>(有述)</span></p><p>釋典雖有宗教兩塗。世尊云。吾四十九年住世。未曾說一字。則何教之非宗乎。顧宗門須憑實悟。毫不容偽。觀古之尊宿。幾十年點胸自許。直至末後。為明眼人煅煉過。方始開省。則悟豈易言哉。及其悟後。奉戒愈精。檢過愈密。甚至向折脚鐺下。入山磨煉。真悟人氣象如此。豈非識法者懼乎。今之望見門頭戶口者。便謂<span class='corr'>已</span>證<span class='corr'>已</span>得。從而呵佛罵祖。放蕩無檢。聲色貨利。居然常人。而高談闊論。明欺一世。噫欺世乎自欺乎。有日鬚眉墮落。嘔血無及在。何得歸罪於宗。偈曰。</p>

<div class="lg regular"><div class='lg-row'>世皆懺罪造福　我亦作福滅罪</div>
<div class='lg-row'>惟有流傳法寶　續佛慧命為最</div>
<div class='lg-row'>願我生生世世　不迷正路修行</div>
<div class='lg-row'>直取菩提上果　徧度法界眾生</div>
<div class='lg-row'>還願眾生覺悟　修行不迷正路</div>
<div class='lg-row'>聊憑標月指頭　正見雲開月露</div>
<div class='lg-row'>逍遙性海之中　當體與佛全同</div>
<div class='lg-row'>逐一銷除夙習　次第到岸登峰</div>
<div class='lg-row'>慎勿撥無因果　莽莽蕩蕩招禍</div>
<div class='lg-row'>殺盜婬妄不除　豈得泥犂免墮</div>
<div class='lg-row'>還有向上一言　頭上便是青天</div>
<div class='lg-row'>秋月梧桐滴露　春風楊柳含烟</div>
</div><p>萬曆辛丑歲八月初三日　吳郡嚴澂和南書。</p>
</div>
<div class='div-other'><a id='mulu3' />
<p class='h1'>指月錄總目</p><p class="pre">卷之一<br/>　　七佛<br/>　毗婆尸佛　尸棄佛<br/>　毗舍浮佛　拘留孫佛<br/>　拘那含牟尼佛　迦葉佛<br/>　釋迦牟尼佛　附諸師拈頌諸經語句<br/>卷之二<br/>　　應化聖賢<br/>　文殊菩薩　天親菩薩<br/>　維摩大士　善財<br/>　須菩提尊者　無厭足王<span class='note-inline'>(緊那羅王附)</span><br/>　舍利弗尊者　鴦崛摩羅尊者<br/>　賓頭盧尊者　障蔽魔王<br/>　那吒太子　廣額屠兒<span class='note-inline'>(文殊思業禪師附)</span><br/>　秦䟦陀禪師　金陵寶誌禪師<br/>　雙林善慧大士　南嶽慧思禪師<br/>　天台智者禪師　泗州僧伽大聖<span class='note-inline'>(萬回附)</span><br/>　天台豐干禪師　天台寒山子<br/>　天台拾得子　明州布袋和尚<br/>　法華志言大士　扣氷澡先古佛<br/>　千歲寶掌和尚　懶殘<br/>　法順大師　清涼澄觀國師<br/>卷之三<br/>　　西天祖師<br/>　一祖摩訶迦葉尊者　二祖阿難尊者<br/>　三祖商那和修尊者　四祖優波毱多尊者<br/>　五祖提多迦尊者　六祖彌遮迦尊者<br/>　七祖婆須密尊者　八祖佛陀難提尊者<br/>　九祖伏馱密多尊者　十祖脇尊者<br/>　十一祖富那夜奢尊者　十二祖馬鳴尊者<br/>　十三祖迦毗摩羅尊者　十四祖龍樹尊者<br/>　十五祖迦那提婆尊者　十六祖羅睺羅多尊者<br/>　十七祖僧伽難提尊者　十八祖伽耶舍多尊者<br/>　十九祖鳩摩羅多尊者　二十祖闍夜多尊者<br/>　二十一祖婆修盤頭尊者<br/>　二十二祖摩拏羅尊者　二十三祖鶴勒那尊者<br/>　二十四祖師子尊者<br/>　二十五祖婆舍斯多尊者<br/>　二十六祖不如密多尊者<br/>　二十七祖般若多羅尊者<br/>　二十八祖菩提達磨尊者<span class='note-inline'>(章次列于東土祖師)</span><br/>卷之四<br/>　　東土祖師<br/>　初祖菩提達磨大師　二祖慧可大祖禪師<br/>　三祖僧璨鑑智禪師　四祖道信大醫禪師<br/>　五祖弘忍大滿禪師　六祖慧能大鑒禪師<br/>卷之五<br/>　　六祖下第一世<br/>　南嶽懷讓禪師　青原行思禪師<br/>　　六祖下第二世<br/>　江西馬祖道一禪師<span class='note-inline'>(南嶽讓嗣。南嶽一世)</span><br/>　南嶽石頭希遷禪師<span class='note-inline'>(青原思嗣。青原一世)</span><br/>卷之六<br/>　　二祖旁出法嗣<br/>　僧那禪師　向居士<br/>　　四祖旁出法嗣<br/>　牛頭山法融禪師　牛頭山智巖禪師<span class='note-inline'>(融禪師嗣)</span><br/>　牛頭山智威禪師<span class='note-inline'>(法持禪師嗣。持慧方禪師嗣。方巖禪師嗣)</span><br/>　安國玄挺禪師<span class='note-inline'>(威禪師嗣)</span>　天柱崇慧禪師<span class='note-inline'>(二人)</span><br/>　徑山道欽禪師<span class='note-inline'>(鶴林玄素嗣。素牛頭威嗣)</span><br/>　天台雲居智禪師<span class='note-inline'>(佛窟惟則嗣。則牛頭慧忠嗣。忠牛頭威嗣)</span><br/>　鳥窠道林禪師<span class='note-inline'>(徑山欽嗣)</span><br/>　　五祖旁出法嗣<br/>　嵩嶽慧安國師　壽州道樹禪師<span class='note-inline'>(北宗秀嗣)</span><br/>　嵩嶽破竈墮和尚<span class='note-inline'>(安國師嗣)</span>　嵩嶽元珪禪師<span class='note-inline'>(二人)</span><br/>　終南惟政禪師<span class='note-inline'>(嵩山普寂嗣。寂北宗秀嗣)</span><br/>　嵩山峻極和尚<span class='note-inline'>(破竈墮嗣)</span><br/>　　六祖旁出法嗣<br/>　司空山本淨禪師　南陽慧忠國師<br/>　永嘉玄覺禪師　西京荷澤神會禪師<br/>　圭峰宗密禪師<span class='note-inline'>(遂州道圓嗣。圓荊南惟忠嗣。忠磁州法如嗣。如荷澤嗣)</span><br/>卷之七<br/>　　未詳法嗣<br/>　泗州塔頭　講肇論僧<br/>　道流在佛殿<span class='note-inline'>(法師入佛殿)</span>　六通院僧<br/>　聖僧像　死魚浮水<br/>　馮延巳　問聖僧年<br/>　偃臺感山主　僧見地藏<br/>　鷂子趂鴿　問無揀<br/>　廣南住菴僧　圓通和尚<br/>　童子上經　先淨照禪師<br/>　曹溪主衣鉢僧　高麗觀音<br/>　長明燈　護國天王<br/>　五蘊偈　犬傷持鉢僧<br/>　宋太宗　茶陵郁山主<br/>　因禪師　樓子和尚<br/>　神照本如　上竺圓智<br/>　公期和尚　雲頂禪師<br/>　終夏不說<span class='note-inline'>(老宿畜童)</span>　二庵主<br/>　舉九年面壁　師子捉兔<br/>　婆子燒庵　婆子到趙州<br/>　跨驢人　肇法師<br/>　雙溪布衲　法海立禪師<span class='note-inline'>(天寧明附)</span><br/>　幽棲和尚　老洞華嚴<br/>　太瘤　歐陽文忠公<br/>　醫官僧　無鬼論<br/>　古德油糍　定僧問彌勒<br/>　元曉　修雅法師<br/>　文通慧<br/>卷之八<br/>　　六祖下第三世上<br/>　洪州百丈山懷海禪師<span class='note-inline'>(南二。馬祖嗣)</span><br/>　池州南泉普願禪師<br/>卷之九<br/>　　六祖下第三世下<br/>　杭州鹽官海昌院齊安國師<span class='note-inline'>(南二。馬祖嗣)</span><br/>　廬山歸宗智常禪師　明州大梅法常禪師<br/>　池州魯祖山寶雲禪師　洪州泐潭常興禪師<br/>　洪州泐潭法會禪師　洛京佛光如滿禪師<br/>　婺州五洩山靈默禪師　幽州盤山寶積禪師<br/>　蒲州麻谷寶徹禪師　湖南東寺如會禪師<br/>　䖍州西堂智藏禪師　越州大珠慧海禪師<br/>　池州杉山智堅禪師　水潦和尚<br/>　澧州<span class='corr'>茗</span>溪道行禪師　撫州石鞏慧藏禪師<br/>　袁州南源道明禪師　朗州中邑洪恩禪師<br/>　潭州三角總印禪師　汾州無業禪師<br/>　信州鵝湖大義禪師　京兆興善惟寬禪師<br/>　常州芙蓉大毓禪師　利山和尚<br/>　松山和尚　唐州紫玉山道通禪師<br/>　五臺山隱峰和尚　泉州龜洋無了禪師<br/>　南嶽西園曇藏禪師　磁州馬頭峰神藏禪師<br/>　潭州華林善覺禪師　烏臼和尚<br/>　石臼和尚　鎮州金牛和尚<br/>　亮座主　百靈和尚<br/>　則川和尚　忻州打地和尚<br/>　潭州秀溪和尚　江西椑樹和尚<br/>　浮盃和尚　潭州龍山和尚<br/>　濛溪和尚　襄州龐蘊居士<span class='note-inline'>(四十七人)</span><br/>　澧州藥山惟儼禪師<span class='note-inline'>(青二。石頭嗣)</span><br/>　鄧州丹霞天然禪師　潭州大川禪師<br/>　潮州靈山大顛禪師　潭州長髭嚝禪師<br/>　潭州招提慧朗禪師　長沙興國振朗禪師<br/>　汾州石樓禪師　鳳翔法門佛陀禪師<br/>　澧州大同濟禪師<span class='note-inline'>(十人)</span><br/>　荊州天皇道悟禪師<span class='note-inline'>(據符碑嗣石頭)</span><br/>　天王道悟禪師<span class='note-inline'>(據丘碑嗣馬祖。未定宗派。二人)</span><br/>卷之十<br/>　　六祖下第四世<br/>　洪州黃檗希運禪師<span class='note-inline'>(南三。百丈嗣)</span><br/>卷之十一<br/>　　六祖下第四世<br/>　福州長慶大安禪師<span class='note-inline'>(南三。百丈嗣)</span><br/>　福州古靈神贊禪師　杭州大慈寰中禪師<br/>　天台平田普岸禪師　瑞州五峰常觀禪師<br/>　潭州石霜性空禪師　廣州和安寺通禪師<br/>　洪州東山慧禪師　百丈山涅槃和尚<span class='note-inline'>(十人)</span><br/>　趙州觀音從諗禪師<span class='note-inline'>(南泉嗣)</span><br/>　湖南長沙景岑禪師　鄂州茱萸山和尚<br/>　衢州子湖利蹤禪師　終南雲際師祖禪師<br/>　鄧州香嚴義端禪師　池州靈鷲閑禪師<br/>　日子和尚　蘇州西禪和尚<br/>　池州甘贄行者<span class='note-inline'>(十一人)</span><br/>　洪州雙嶺玄真禪師<span class='note-inline'>(鹽官嗣)</span><br/>　芙蓉靈訓禪師<span class='note-inline'>(歸宗嗣)</span>　漢南高亭和尚<br/>　新羅大茅和尚　五臺山智通禪師<span class='note-inline'>(四人)</span><br/>　鎮州普化和尚<span class='note-inline'>(盤山嗣)</span>　壽州良遂禪師<span class='note-inline'>(麻谷嗣)</span><br/>　虔州處微禪師<span class='note-inline'>(西堂嗣)</span>　金州操禪師<span class='note-inline'>(章敬腪嗣。腪馬祖嗣)</span><br/>　戒靈禪師<span class='note-inline'>(永泰湍嗣。湍馬祖嗣)</span>　五臺秘魔巖和尚<br/>　湖南祇林和尚<span class='note-inline'>(三人)</span><br/>卷之十二<br/>　　六祖下第四世<br/>　潭州溈山靈祐禪師<span class='note-inline'>(百丈嗣。溈仰宗)</span><br/>　潭州道吾宗智禪師<span class='note-inline'>(青三。藥山嗣)</span><br/>　潭州雲巖曇晟禪師　華亭船子德誠禪師<br/>　宣州椑樹慧省禪師　鄂州百巖明哲禪師<br/>　澧州高沙彌<span class='note-inline'>(六人)</span><br/>　京兆翠微無學禪師<span class='note-inline'>(丹霞嗣)</span><br/>　吉州孝義性空禪師<span class='note-inline'>(二人)</span>　仙天禪師<span class='note-inline'>(大川嗣)</span><br/>　漳州三平義忠禪師<span class='note-inline'>(大顛嗣)</span><br/>　馬頰山本空禪師　本生禪師<span class='note-inline'>(三人)</span><br/>　潭州石室善道禪師<span class='note-inline'>(長髭嗣)</span><br/>　澧州龍潭崇信禪師<span class='note-inline'>(天一)</span><br/>卷之十三<br/>　　六祖下第五世<br/>　睦州陳尊宿<span class='note-inline'>(南四。黃檗嗣)</span>　福州烏石靈觀禪師<span class='note-inline'>(二人)</span><br/>　益州大隨法真禪師<span class='note-inline'>(長慶安嗣)</span><br/>　福州靈雲志勤禪師<span class='note-inline'>(二人)</span><br/>　洪州新興嚴陽尊者<span class='note-inline'>(趙州嗣)</span><br/>　<span class='corr'>揚</span>州光孝慧覺禪師　婺州木陳從朗禪師<br/>　婺州新建禪師　杭州多福和尚<br/>　益州西睦和尚<span class='note-inline'>(六人)</span><br/>　明州雪竇常通禪師<span class='note-inline'>(長沙嗣)</span><br/>　石梯和尚<span class='note-inline'>(茱萸嗣)</span>　紫桐和尚<span class='note-inline'>(子湖嗣)</span><br/>　日容遠和尚<span class='note-inline'>(二人)</span><br/>　襄州關南道吾和尚<span class='note-inline'>(關南常嗣。常鹽官嗣)</span><br/>　漳州羅漢和尚<span class='note-inline'>(二人)</span><br/>　瑞州末山尼了然禪師<span class='note-inline'>(高安愚嗣。愚歸宗常嗣)</span><br/>　婺州金華俱胝和尚<span class='note-inline'>(天龍嗣。龍大梅常嗣)</span><br/>　袁州仰山慧寂禪師<span class='note-inline'>(溈仰宗。溈山嗣)</span><br/>　鄧州香嚴智閑禪師　杭州徑山洪諲禪師<br/>　滁州定山神英禪師　京兆府米和尚<br/>　元康和尚　襄州王敬初常侍<br/>　鄭十三娘<span class='note-inline'>(八人)</span><br/>卷之十四<br/>　　六祖下第五世<br/>　鎮州臨濟義玄禪師<span class='note-inline'>(黃檗嗣。臨濟宗)</span><br/>卷之十五<br/>　　六祖第五世<br/>　潭州石霜慶諸禪師<span class='note-inline'>(青四。道吾智嗣)</span><br/>　潭州漸源仲興禪師<span class='note-inline'>(二人)</span>　僧審禪師<span class='note-inline'>(雲巖晟嗣)</span><br/>　澧州夾山善會禪師<span class='note-inline'>(船子誠嗣)</span><br/>　舒州投子大同禪師<span class='note-inline'>(翠微學嗣)</span><br/>　郢州清平令遵禪師<span class='note-inline'>(二人)</span><br/>　鼎州德山宣鑒禪師<span class='note-inline'>(天二。龍潭嗣)</span><br/>卷之十六<br/>　　六祖下第五世<br/>　瑞州洞山良价禪師<span class='note-inline'>(青四。雲巖晟嗣。曹洞宗)</span><br/>卷之十七<br/>　　六祖下第六世<br/>　睦州<span class='corr'>刺</span>史陳操居士<span class='note-inline'>(南五。陳尊宿嗣)</span><br/>　袁州南塔光涌禪師<span class='note-inline'>(溈仰宗仰山嗣)</span><br/>　杭州無著文喜禪師<span class='note-inline'>(二人)</span>　雙峰古禪師<span class='note-inline'>(先雙峰嗣。峰溈山嗣)</span><br/>　魏府興化存獎禪師<span class='note-inline'>(臨濟宗。臨濟嗣)</span><br/>　魏府大覺和尚　鎮州寶壽沼禪師<br/>　鎮州三聖慧然禪師　定州善崔禪師<br/>　幽州談空和尚　虎溪庵主<br/>　覆盆庵主　桐峰庵主<br/>　杉洋庵主　定上座<br/>　奯上座<span class='note-inline'>(十二人)</span><br/>　瑞州九峰道䖍禪師<span class='note-inline'>(青五。石霜諸嗣)</span><br/>　台州湧泉景欣禪師　邵武龍湖普聞禪師<br/>　潭州雲盖志元禪師　鳳翔石柱禪師<br/>　張拙秀才<span class='note-inline'>(六人)</span><br/>　澧州洛浦元安禪師<span class='note-inline'>(夾山會嗣)</span><br/>　撫州黃山月輪禪師　洛京韶山普寰禪師<br/>　鄆州四禪禪師　鳳翔天盖山幽禪師<span class='note-inline'>(五人)</span><br/>　鄂州巖頭全奯禪師<span class='note-inline'>(天三。德山鑒嗣)</span><br/>　福州雪峰義存禪師　泉州瓦棺和尚<br/>　襄州高亭簡禪師<span class='note-inline'>(四人)</span><br/>卷之十八<br/>　　六祖下第六世<br/>　撫州曹山本寂禪師<span class='note-inline'>(青五。曹洞宗。洞山嗣)</span><br/>　洪州雲居道膺禪師　撫州疎山匡仁禪師<br/>　青林師䖍禪師　高安白水本仁禪師<br/>　潭州龍牙居遁禪師　益州北院通禪師<br/>　京兆蜆子和尚　越州乾峰和尚<br/>　澧州欽山文邃禪師　九峰通玄禪師<span class='note-inline'>(十一人)</span><br/>卷之十九<br/>　　六祖下第七世<br/>　吉州資福如寶禪師<span class='note-inline'>(南六。溈仰宗。西塔穆嗣。穆仰山嗣)</span><br/>　郢州芭蕉慧清禪師<span class='note-inline'>(南塔通嗣)</span><br/>　汝州南院慧顒禪師<span class='note-inline'>(臨濟宗。興化嗣)</span><br/>　守廓侍者<span class='note-inline'>(二人)</span><br/>　汝州西院思明禪師<span class='note-inline'>(寶壽沼嗣)</span><br/>　寶壽第二世和尚<span class='note-inline'>(二人)</span><br/>　洪州同安常察禪師<span class='note-inline'>(青六。九峰䖍嗣)</span><br/>　吉州禾山無殷禪師<span class='note-inline'>(二人)</span><br/>　鳳翔青峰傳楚禪師<span class='note-inline'>(洛浦安嗣)</span><br/>　袁州木平善道禪師<span class='note-inline'>(蟠龍文嗣。文夾山會嗣)</span><br/>　郢州桐泉山禪師<span class='note-inline'>(黃山輪嗣)</span><br/>　台州瑞巖師彥禪師<span class='note-inline'>(天四。巖頭奯嗣)</span><br/>　福州羅山道閑禪師<span class='note-inline'>(二人)</span><br/>　福州玄沙師備禪師<span class='note-inline'>(雪峰存嗣)</span><br/>　福州長慶慧稜禪師　漳州保福從展禪師<br/>　福州鼓山神晏禪師　龍華照布衲<br/>　明州翠巖令參禪師　越州鏡清道怤禪師<br/>　報恩懷嶽禪師　安國弘[啗-口+王]禪師<br/>　長生皎然禪師　越山師鼐禪師<br/>　太原孚上座<span class='note-inline'>(十二人)</span><br/>卷之二十<br/>　　六祖下第七世<br/>　撫州金峰從志禪師<span class='note-inline'>(青六。曹洞宗。曹山嗣)</span><br/>　處州廣利容禪師<span class='note-inline'>(二人)</span>　洪州同安丕禪師<span class='note-inline'>(雲居膺嗣)</span><br/>　杭州佛日本空禪師　池州嵆山章禪師<br/>　朱溪謙禪師　南康雲居道簡禪師<span class='note-inline'>(五人)</span><br/>　護國守澄禪師<span class='note-inline'>(疎山仁嗣)</span>　黃檗慧禪師<br/>　伏龍奉璘禪師<span class='note-inline'>(三人)</span><br/>　襄州石門獻蘊禪師<span class='note-inline'>(青林䖍嗣)</span><br/>　京兆重雲智暉禪師<span class='note-inline'>(白水仁嗣)</span><br/>　杭州瑞鹿幼璋禪師<span class='note-inline'>(二人)</span>　報慈藏嶼禪師<span class='note-inline'>(龍牙遁嗣)</span><br/>　韶州雲門文偃禪師<span class='note-inline'>(天四。雪峰存嗣。雲門宗)</span><br/>卷之二十一<br/>　　六祖下第八世<br/>　吉州資福貞邃禪師<span class='note-inline'>(南七。溈仰宗。資福寶嗣)</span><br/>　郢州芭蕉繼徹禪師<span class='note-inline'>(芭蕉清嗣)</span>　彭州承天辭確禪師<span class='note-inline'>(二人)</span><br/>　汝州風穴延沼禪師<span class='note-inline'>(臨濟宗。南院嗣)</span><br/>　鐵胡頴橋安禪師<span class='note-inline'>(二人)</span><br/>　郢州興陽歸靜禪師<span class='note-inline'>(西院明嗣)</span><br/>　鄂州黃龍誨機禪師<span class='note-inline'>(天五。玄泉彥嗣。彥巖頭奯嗣)</span><br/>　婺州明招德謙禪師<span class='note-inline'>(羅山閑嗣)</span><br/>　漳州羅漢桂琛禪師<span class='note-inline'>(玄沙嗣)</span><br/>　安國慧球禪師　福州大章契如禪師<br/>　天台國清師靜上座<span class='note-inline'>(四人)</span><br/>　泉州招慶道匡禪師<span class='note-inline'>(長慶稜嗣)</span><br/>　襄州鷲嶺明遠禪師　太傅王延彬居士<span class='note-inline'>(三人)</span><br/>　谷山行崇禪師<span class='note-inline'>(保福展嗣)</span>　漳州報恩道熙禪師<br/>　招慶省僜禪師<span class='note-inline'>(三人)</span>　鼓山智嶽禪師<span class='note-inline'>(鼓山晏嗣)</span><br/>　報國照禪師<span class='note-inline'>(龍華照嗣)</span><br/>　衢州烏巨儀晏禪師<span class='note-inline'>(鏡清怤嗣)</span><br/>　福州瑞峰志端禪師<span class='note-inline'>(安國瑫嗣)</span><br/>　保福清豁禪師<span class='note-inline'>(睡龍溥嗣。龍雪峰存嗣)</span><br/>　四祖清皎禪師<span class='note-inline'>(白兆圓嗣。圓感潭資嗣。資德山鑒嗣)</span><br/>　大龍智洪禪師<span class='note-inline'>(二人)</span><br/>　同安志禪師<span class='note-inline'>(青七。曹洞宗。同安丕嗣)</span><br/>　盧山佛手行因禪師<span class='note-inline'>(鹿門真嗣。真曹山嗣)</span><br/>　泉州龜洋慧忠禪師<span class='note-inline'>(草庵義嗣。義曹山嗣)</span><br/>　襄州廣德義禪師<span class='note-inline'>(廣德延嗣。延曹山嗣)</span><br/>　廣德周禪師<span class='note-inline'>(二人)</span>　石門慧徹禪師<span class='note-inline'>(石門蘊嗣)</span><br/>　益州香林澄遠禪師<span class='note-inline'>(天五。雲門宗。雲門嗣)</span><br/>　韶州白雲子祥禪師　鼎州德山緣密禪師<br/>　岳州巴陵顥鑒禪師　隨州雙泉師寬禪師<br/>　襄州洞山守初禪師　金陵奉先深禪師<br/>　韶州雙峰竟欽禪師　洞山清稟禪師<br/>　北禪寂禪師　雲門朗上座<span class='note-inline'>(十一人)</span><br/>卷之二十二<br/>　　六祖下第九世<br/>　汝州首山省念禪師<span class='note-inline'>(南八。臨濟宗。風穴嗣)</span><br/>　廣慧真禪師<span class='note-inline'>(二人)</span>　黑水和尚<span class='note-inline'>(天六。黃龍機嗣)</span><br/>　棗樹第二世和尚　呂巖真人<span class='note-inline'>(三人)</span><br/>　襄州清溪洪進禪師<span class='note-inline'>(羅漢琛嗣)</span><br/>　昇州清凉休復禪師　撫州龍濟紹修禪師<span class='note-inline'>(三人)</span><br/>　酒仙遇賢禪師<span class='note-inline'>(龍華球嗣。球長慶稜嗣)</span><br/>　鼎州梁山緣觀禪師<span class='note-inline'>(青八。曹洞宗。同安志嗣)</span><br/>　懷安雲頂德敷禪師<span class='note-inline'>(護國遠嗣。遠護國澄嗣。澄疎山仁嗣)</span><br/>　隨州智門光祚禪師<span class='note-inline'>(天六。雲門宗。香林嗣)</span><br/>　韶州大歷和尚<span class='note-inline'>(白雲祥嗣)</span>　連州寶華和尚<span class='note-inline'>(二人)</span><br/>　蘄州五祖師戒禪師<span class='note-inline'>(雙泉寬嗣)</span><br/>　荊南福昌惟善禪師<span class='note-inline'>(二人)</span>　蓮華峰祥庵主<span class='note-inline'>(奉先深嗣)</span><br/>　藍田縣真禪師<span class='note-inline'>(般若柔嗣。柔雲門嗣)</span><br/>　金陵清凉文益禪師<span class='note-inline'>(羅漢琛嗣。法眼宗)</span><br/>卷之二十三<br/>　　六祖下第十世<br/>　汾州太子院善昭禪師<span class='note-inline'>(南九。臨濟宗。首山嗣)</span><br/>　并州三交智嵩禪師　葉縣廣教歸省禪師<br/>　潭州神鼎洪諲禪師　襄州谷隱蘊聰禪師<br/>　汝州廣慧元璉禪師　鐵佛院智嵩禪師<br/>　仁王院處評禪師　智門罕迥禪師<br/>　丞相王隨居士<span class='note-inline'>(十人)</span>　圓通緣德禪師<span class='note-inline'>(天七。清溪進嗣)</span><br/>　郢州大陽警玄禪師<span class='note-inline'>(青九。曹洞宗。梁山觀嗣)</span><br/>　明州雪竇重顯禪師<span class='note-inline'>(天七。雲門宗。智門祚嗣)</span><br/>　瑞州洞山曉聰禪師<span class='note-inline'>(文殊真嗣。真德山密嗣)</span><br/>　洞山自寶禪師<span class='note-inline'>(五祖戒嗣)</span><br/>　潭州北禪智賢禪師<span class='note-inline'>(福嚴雅嗣。雅洞山初嗣)</span><br/>　南安巖自嚴尊者<span class='note-inline'>(西峰豁嗣。豁清涼則嗣。明雲門嗣)</span><br/>　天台德韶國師<span class='note-inline'>(法眼宗。法眼嗣)</span><br/>　金陵清凉泰欽禪師　杭州靈隱清聳禪師<br/>　洪州百丈道恒禪師　永明道潛禪師<br/>　杭州報恩慧明禪師　雲居清錫禪師<br/>　漳州羅漢智依禪師　金陵報慈父邃禪師<br/>　報恩玄則禪師　歸宗䇿真禪師<br/>　同安紹顯禪師　觀音從顯禪師<br/>　洛京興善棲倫禪師　古賢院謹禪師<span class='note-inline'>(十五人)</span><br/>卷之二十四<br/>　　六祖下第十一世<br/>　潭州石霜楚圓禪師<span class='note-inline'>(南十。臨濟宗。汾陽嗣)</span><br/>　滁州瑯琊慧覺禪師　瑞州大愚守芝禪師<br/>　舒州法華全舉禪師　南嶽芭蕉谷泉禪師<br/>　安吉州天聖皓泰禪師<span class='note-inline'>(六人)</span>　浮山法遠禪師<span class='note-inline'>(葉縣省嗣)</span><br/>　潤州金山曇頴禪師<span class='note-inline'>(谷隱聰嗣)</span><br/>　唐州大乘德遵禪師　景清居素禪師<br/>　駙馬李遵勗居士<span class='note-inline'>(四人)</span><br/>　東京華嚴道隆禪師<span class='note-inline'>(廣慧璉嗣)</span>文公楊億居士<span class='note-inline'>(二人)</span><br/>　舒州投子義青禪師<span class='note-inline'>(青十。曹洞宗。大陽嗣)</span><br/>　興陽清剖禪師　羅浮顯如禪師<span class='note-inline'>(三人)</span><br/>　越州天衣義懷禪師<span class='note-inline'>(天八。雲門宗。雪竇嗣)</span><br/>　宗道者　修撰曾會居士<span class='note-inline'>(三人)</span><br/>　南康雲居曉舜禪師<span class='note-inline'>(洞山聰嗣)</span><br/>　杭州佛日契嵩禪師　太守許式居士<span class='note-inline'>(三人)</span><br/>　荊門玉泉承晧禪師<span class='note-inline'>(北塔廣嗣。廣五祖戒嗣)</span><br/>　明州育王懷璉禪師<span class='note-inline'>(泐潭澄嗣。澄亦五祖戒嗣)</span><br/>　廬山圓通居訥禪師<span class='note-inline'>(延慶榮嗣。榮智門祚嗣)</span><br/>　潭州興化紹銑禪師<span class='note-inline'>(北禪賢嗣)</span>　洪州法昌倚遇禪師<span class='note-inline'>(二人)</span><br/>　南康雲居了元禪師<span class='note-inline'>(開先暹嗣。暹德山遠嗣。遠雙泉郁嗣。郁雲門嗣)</span><br/>　杭州永明延壽禪師<span class='note-inline'>(法眼宗。韶國師嗣)</span><br/>　杭州五雲志逢禪師　杭州報恩永安禪師<br/>　溫州瑞鹿遇安禪師　溫州瑞鹿本先禪師<br/>　溫州雁蕩願齊禪師　杭州興教洪壽禪師<span class='note-inline'>(七人)</span><br/>　洪州雲居道齊禪師<span class='note-inline'>(清涼欽嗣)</span><br/>　廬州棲賢澄湜禪師<span class='note-inline'>(百丈恒嗣)</span><br/>卷之二十五<br/>　　六祖下第十二世<br/>　隆興黃龍慧南禪師<span class='note-inline'>(南十一。臨濟。慈明嗣)</span><br/>　袁州楊岐方會禪師　洪州翠巖可真禪師<br/>　金陵蔣山贊元禪師　洪州大寧道寬禪師<br/>　潭州道吾悟真禪師<span class='note-inline'>(六人)</span><br/>　蘇州定慧超信禪師<span class='note-inline'>(瑯琊覺嗣)</span><br/>　越州姜山方禪師　宣州興教坦禪師<br/>　江州歸宗可宣禪師　秀州長水子璿禪師<span class='note-inline'>(五人)</span><br/>　南嶽雲峰文悅禪師<span class='note-inline'>(大愚芝嗣)</span><br/>　安吉州西余端師子<span class='note-inline'>(龍華嶽嗣。嶽谷隱聰嗣)</span><br/>　東京芙蓉道楷禪師<span class='note-inline'>(青十一。曹洞。投子嗣)</span><br/>　隨州大洪報恩禪師<br/>　東京慧林宗本禪師<span class='note-inline'>(天九。雲門。天衣嗣)</span><br/>　東京法雲法秀禪師　延恩法安禪師<br/>　禮部楊傑居士<span class='note-inline'>(四人)</span><br/>　金陵蔣山法泉禪師<span class='note-inline'>(雲居舜嗣)</span><br/>　明州大海法英禪師<span class='note-inline'>(九峰韶嗣。韶泐潭澄嗣)</span><br/>　邢州開元法明上座<span class='note-inline'>(報本有蘭嗣。蘭雪竇顯嗣)</span><br/>　僉判劉經臣居士<span class='note-inline'>(智海逸嗣。逸開先暹嗣)</span><br/>　杭州淨土惟正禪師<span class='note-inline'>(法眼宗。淨土素嗣。素崇壽稠嗣。稠法眼嗣)</span><br/>卷之二十六<br/>　　六祖下第十三世<br/>　隆興黃龍祖心禪師<span class='note-inline'>(南十二。臨濟。黃龍嗣)</span><br/>　隆興寶峰克文禪師　潭州雲盖守智禪師<br/>　吉州隆慶慶閑禪師<br/>卷之二十七<br/>　　六祖下第十三世<br/>　潭州泐潭洪英禪師　袁州仰山行偉禪師<br/>　黃龍恭首座　安吉報本慧元禪師<br/>　景福順禪師　黃檗積翠永庵主<br/>　延慶洪準禪師<span class='note-inline'>(十一人)</span><br/>　舒州白雲守端禪師<span class='note-inline'>(楊岐嗣)</span><br/>　金陵保寧仁勇禪師　比部孫居士<span class='note-inline'>(三人)</span><br/>　潭州大溈慕喆禪師<span class='note-inline'>(翠巖真嗣)</span>　紹燈禪師<span class='note-inline'>(玉泉芳嗣。芳浮山遠嗣)</span><br/>　鄧州丹霞子淳禪師<span class='note-inline'>(青十二。曹洞宗。芙蓉嗣)</span><br/>　洪州寶峰惟照禪師　襄州石門元易禪師<br/>　東京淨因自覺禪師<span class='note-inline'>(四人)</span><br/>　東京法雲善本禪師<span class='note-inline'>(天十。雲門。慧林本嗣)</span><br/>　投子修顒禪師<span class='note-inline'>(二人)</span>　清獻趙公<span class='note-inline'>(蔣山泉嗣。泉雲居舜嗣)</span><br/>卷之二十八<br/>　　六祖下第十四世<br/>　隆興黃龍悟新禪師<span class='note-inline'>(南十三。臨濟。祖心嗣)</span><br/>　隆興黃龍惟清禪師　隆興泐潭善清禪師<br/>　吉州青原惟信禪師　漳州保福本權禪師<br/>　太史黃庭堅居士　秘書吳恂居士<span class='note-inline'>(七人)</span><br/>　隆興兜率從悅禪師<span class='note-inline'>(寶峯文嗣)</span><br/>　東京法雲杲禪師　隆興泐潭文準禪師<br/>　瑞州清凉慧洪禪師　南嶽石頭懷志菴主<span class='note-inline'>(五人)</span><br/>　廬州羅漢系南禪師<span class='note-inline'>(雲居祐嗣。祐及開元琦保寧璣。皆黃龍南嗣)</span><br/>　信州永豐慧日菴主<span class='note-inline'>(二人)</span><br/>　泉州尊勝有朋講師<span class='note-inline'>(開元琦嗣)</span><br/>　慶元育王淨曇禪師<span class='note-inline'>(保寧璣嗣)</span><br/>　蘄州五祖法演禪師<span class='note-inline'>(白雲端嗣)</span><br/>　提刑郭正祥居士<span class='note-inline'>(二人)</span><br/>　安吉上方日益禪師<span class='note-inline'>(保寧勇嗣)</span>　灨州顯首座<span class='note-inline'>(二人)</span><br/>　洪州泐潭景祥禪師<span class='note-inline'>(大溈哲嗣)</span>　和州光孝慧蘭禪師<span class='note-inline'>(二人)</span><br/>　真州長蘆清了禪師<span class='note-inline'>(青十三。曹洞。丹霞嗣)</span><br/>　明州天童宏智禪師<span class='note-inline'>(二人)</span><br/>　江州圓通德止禪師<span class='note-inline'>(寶峯照嗣)</span><br/>　衡州花藥智朋禪師<span class='note-inline'>(二人)</span><br/>　吉州青原齊禪師<span class='note-inline'>(石門易嗣)</span><br/>　天台如庵主<span class='note-inline'>(天十一。雲門。本覺一嗣。一慧林本嗣)</span><br/>　平江西竺尼法海禪師<span class='note-inline'>(二人)</span><br/>　東京慧林懷深禪師<span class='note-inline'>(長蘆信嗣。信慧林本嗣)</span><br/>　平江萬壽如璝禪師　越州天衣如哲禪師<br/>　大覺法慶禪師<span class='note-inline'>(法雲白嗣。白法雲秀嗣)</span><br/>　臨安廣福惟尚禪師<span class='note-inline'>(保寧英嗣。英法雲秀嗣)</span><br/>卷之二十九<br/>　　六祖下第十五世<br/>　吉州禾山慧方禪師<span class='note-inline'>(南十四。臨濟。悟新嗣)</span><br/>　華亭性空庵主　空室道人智通<span class='note-inline'>(三人)</span><br/>　潭州上封本才禪師<span class='note-inline'>(黃龍清嗣)</span><br/>　潭州法輪應端禪師　東京長靈守卓禪師<span class='note-inline'>(三人)</span><br/>　隆興黃龍道震禪師<span class='note-inline'>(泐潭清嗣)</span><br/>　慶元天童普交禪師<span class='note-inline'>(泐潭乾嗣。乾東林總嗣。總黃龍南嗣)</span><br/>　江州圓通道旻禪師　慶元二靈知和禪師<span class='note-inline'>(三人)</span><br/>　紹興慈氏瑞仙禪師<span class='note-inline'>(開先瑛嗣。瑛東林總嗣)</span><br/>　丞相張商英居士<span class='note-inline'>(兜<span class='corr'>率</span>悅嗣)</span>　西蜀鑾法師<span class='note-inline'>(法雲杲嗣)</span><br/>　隆興雲巖天遊禪師<span class='note-inline'>(湛堂準嗣)</span><br/>　隆興九仙法清禪師<span class='note-inline'>(慧日雅嗣。雅寶峯文嗣)</span><br/>　眉州中巖蘊能禪師<span class='note-inline'>(大溈瑃嗣。瑃大溈秀嗣。秀黃龍南嗣)</span><br/>　懷安雲頂宗印禪師<span class='note-inline'>(二人)</span><br/>　成都信相宗顯禪師<span class='note-inline'>(昭覺白嗣。白黃檗勝嗣。勝黃龍南嗣)</span><br/>　成都昭覺克勤禪師<span class='note-inline'>(五祖演嗣)</span><br/>　舒州太平慧懃禪師　舒州龍門清遠禪師<br/>　彭州大隨元靜禪師　漢州無為宗泰禪師<br/>　蘄州五祖表自禪師　嘉州九頂清素禪師<br/>　元禮首座　法閦上座<span class='note-inline'>(九人)</span><br/>　金陵俞道婆<span class='note-inline'>(瑯琊起嗣起白雲嗣)</span><br/>　東京淨因繼成禪師<span class='note-inline'>(智海平嗣。平大溈喆嗣)</span><br/>　建寧開善道瓊禪師<span class='note-inline'>(泐潭祥嗣)</span><br/>　杭州淨慈慧暉禪師<span class='note-inline'>(青十四。曹洞。天童覺嗣)</span><br/>　明州瑞巖法恭禪師<span class='note-inline'>(二人)</span><br/>　舒州投子道宣禪師<span class='note-inline'>(天衣聰嗣。聰石門易嗣)</span><br/>卷之三十<br/>　　六祖下第十六世<br/>　嘉興報恩法常首座<span class='note-inline'>(南十五。臨濟。萬年一嗣。一泐潭清嗣)</span><br/>　左丞范冲等五居士<span class='note-inline'>(圓通旻嗣)</span><br/>　臨安徑山智策禪師<span class='note-inline'>(雲巖遊嗣)</span><br/>　徑山大慧宗杲禪師<span class='note-inline'>(昭覺勤嗣。語列此卷下兩卷)</span><br/>　平江虎丘紹隆禪師　慶元育王端裕禪師<br/>　台州護國景元禪師　平江南峰雲辨禪師<br/>　臨安靈隱慧遠禪師　建康華藏安民禪師<br/>　成都昭覺道元禪師　潭州大溈法泰禪師<br/>　眉州象耳袁覺禪師　臨安中竺中仁禪師<br/>　眉州中巖祖覺禪師　平江明因曇玩禪師<br/>　成都昭覺道祖禪師　樞密徐俯居士<br/>　郡王趙令衿居士　侍郎李彌遠居士<br/>　成都范縣君<span class='note-inline'>(十八人)</span><br/>　常德文殊心道禪師<span class='note-inline'>(太平懃嗣)</span>　潭州龍牙智才禪師<br/>　安吉何山守珣禪師<span class='note-inline'>(三人)</span><br/>　溫州龍翔士珪禪師<span class='note-inline'>(龍門遠嗣)</span>　南康雲居善悟禪師<br/>　隆興黃龍法忠禪師<span class='note-inline'>(普庵印附)</span>　衢州烏巨道行禪師<br/>　南康雲居法如禪師　南康歸宗正賢禪師<br/>　安吉道場明辯禪師　世奇首座<br/>　給事馮濟川居士<span class='note-inline'>(九人)</span><br/>　台州石頭自回禪師<span class='note-inline'>(大隨靜嗣)</span><br/>　常德梁山師遠禪師　莫將尚書居士<br/>　龍圖王蕭居士<span class='note-inline'>(四人)</span><br/>　無為冶父道川禪師<span class='note-inline'>(淨因成嗣)</span><br/>卷之三十一<br/>　臨安徑山宗杲大慧普覺禪師語要上<br/>卷之三十二<br/>　臨安徑山宗杲大慧普覺禪師語要下</p>
<p>指月錄總目<span class='note-inline'>(終)</span></p>
</div>No. 1578
<p class='juan'><a id='mulu4' />指月錄卷之一</p><p class="byline">那羅延窟學人　瞿汝稷槃談集</p><p class="byline">吳郡天池山人　嚴澂道澈甫較</p><p class="byline">後學梅巖釋　開慧　捐資重梓</p><p class="byline">後學　　釋　義行　重　　閱</p>
<div class='div-other'><a id='mulu5' />
<p class='h1'>七佛</p>
<div class='div-other'><a id='mulu6' />
<p class='h2'>▲毗婆尸佛<span class='note-inline'>(過去莊嚴劫第九百九十八尊)</span></p><p>偈曰。身從無相中受生。猶如幻出諸形象。幻人心識本來無。罪福皆空無所住。</p>
<p style="margin-left:1em">長阿含經云。人壽八萬歲時。此佛出世。種剎利。姓拘利若。父槃頭。母槃頭婆提。居般頭婆提城。坐波波羅樹下。說法三會。度人三十四萬八千。神足二。一名騫茶。二名提舍。侍者無憂。子方膺。</p>
</div>
<div class='div-other'><a id='mulu7' />
<p class='h2'>▲尸棄佛<span class='note-inline'>(莊嚴劫第九百九十九尊)</span></p><p>偈曰。起諸善法本是幻。造諸惡業亦是幻。身如聚沫心如風。幻出無根無實性。</p>
<p style="margin-left:1em">長阿含經云。人壽七萬歲時。此佛出世。種剎利。姓拘利若。父明相。母光曜。居光相城。坐分陀利樹下。說法三會。度人二十五萬。神足二。一名阿毗浮。二名婆婆。侍者忍行。子無量。</p>
</div>
<div class='div-other'><a id='mulu8' />
<p class='h2'>▲毗舍浮佛<span class='note-inline'>(莊嚴劫第一千尊)</span></p><p>偈曰。假借四大以為身。心本無生因境有。前境若無心亦無。罪福如幻起亦滅。</p>
<p style="margin-left:1em">長阿含經云。人壽六萬歲時。此佛出世。種剎利。姓拘利若。父善燈。母稱戒。居無喻城。坐婆羅樹下。說法二會。度人一十三萬。神足二。一扶遊。二鬱多摩。侍者寂滅。子妙覺。</p>
</div>
<div class='div-other'><a id='mulu9' />
<p class='h2'>▲拘留孫佛<span class='note-inline'>(現在賢劫第一尊)</span></p><p>偈曰。見身無實是佛身。了心如幻是佛幻。了得身心本性空。斯人與佛何殊別。</p>
<p style="margin-left:1em">長阿含經云。人壽四萬歲時。此佛出世。種婆羅門。姓迦葉。父禮得。母善枝。居安和城。坐尸利沙樹下。說法一會。度人四萬。神足二。一薩尼。二毗樓。侍者善覺。子上勝。</p>
</div>
<div class='div-other'><a id='mulu10' />
<p class='h2'>▲拘那含牟尼佛<span class='note-inline'>(賢劫第二尊)</span></p><p>偈曰。佛不見身知是佛。若實有知別無佛。智者能知罪性空。坦然不怖於生死。</p>
<p style="margin-left:1em">長阿含經云。人壽三萬歲時。此佛出世。種婆羅門。姓迦葉。父大德。母善勝。居清淨城。坐烏暫婆羅門樹下。說法一會。度人三萬。神足二。一舒槃那。二鬱多樓。侍者安和。子導師。</p>
</div>
<div class='div-other'><a id='mulu11' />
<p class='h2'>▲迦葉佛<span class='note-inline'>(賢劫第三尊)</span></p><p>偈曰。一切眾生性清淨。從本無生無可滅。即此身心是幻生。幻化之中無罪福。</p>
<p style="margin-left:1em">長阿含經云。人壽二萬歲時。此佛出世。種婆羅門。姓迦葉。父梵德。母財主。居波羅奈城。坐尼拘律樹下。說法一會。度人二萬。神足二。一提舍。二婆羅婆。侍者善友。子集軍　幻寄曰。始予錄指月錄。七佛第書其偈。阿含化跡皆削焉。既見世之人。粗聞即心即佛者。率多撥無報化。乃悟昔人載此之妙密。葢偈闡法身之極致。阿含示化跡之大略。可謂斷常俱遣。事理兩融者矣。傳燈成於道原。而裁定於楊大年。其旨不苟也。因具錄之。此錄稍錄神通亦以此。</p>
</div>
<div class='div-other'><a id='mulu12' />
<p class='h2'>▲釋迦牟尼佛<span class='note-inline'>(賢劫第四尊)</span></p><p>姓剎利。父淨飯王。母摩耶。剎利氏。自天地更始。閻浮洲初闢<span class='corr'>已</span>來。世為王。佛歷劫修行。值然燈佛授記。於此劫作佛。後於迦葉佛世。以菩薩成道。上生覩史陀天。名護明大士。及應運時至。乃降神於摩耶。當此土周昭王二十四<span class='note-inline'>(正宗作九)</span>年甲寅。四月初八日。自摩耶右脇誕生。生時放大智光明。照十方世界。地涌金蓮花。自然捧雙足。一手指天。一手指地。周行七步。目顧四方曰。天上天下惟吾獨尊。</p>
<p style="margin-left:1em">雲門云。我當時若見。一棒打殺。與狗子喫。貴圖天下太平　雲峰悅云。雲門雖有定亂之謀。且無出身之路　琅琊覺云。雲門可謂。將此深心奉塵剎。是則名為報佛恩　僧問九峰䖍云。承聞和尚有言。諸聖間出。祇是傳語人。是否。曰是。曰世尊一手指天。一手指地云。天上天下惟吾獨尊。為甚麼却喚作傳語人。峰曰。祇為一手指天一手指地。所以喚作傳語人。</p>
<p>自降生後。種種神異。具如經言。至四十二<span class='note-inline'>(正宗作二十七)</span>年。年十九。二月八日。欲求出家。而自念言。當復何遇。即於四門遊觀。見生老病死四等事。心有悲喜。而作思惟。此老病死終可厭離。於是夜子時。有淨居天人。於窓牖中。叉手白言。出家時至。可去矣。於是諸天捧所乘馬足。超然凌虗逾城而去。曰不斷八苦。不成無上菩提。不轉法輪。終不還也。淨飯王思甚。遣其臣勸諭還宮者萬計。確然不回。入檀特山修道。始於阿藍迦藍處。三年學不用處定。知非便捨。復至鬱頭藍弗處。三年學非非想定。知非亦捨。又至象頭山。同諸外道。日食麻麥。經於六年。世尊自思曰。今此苦行非正解脫。吾當受食而後成佛。即沐浴於尼連河。天為之偃樹。世尊援之而出。受牧牛氏女所獻乳糜。尋詣畢鉢樹下。天帝化人。擷瑞草以藉坐。景雲祥風四起紛披。天魔念。世尊道成。且受折抑。率眾作難。窮現可怖可欲諸境。世尊泊然不動。以指按地。地大震。魔皆顛仆。於是降之。故經云。以無心意無受行。而悉摧伏諸外道。先歷試邪法。示諸方便。發諸異見。令至菩提。乃於穆王三年癸未<span class='note-inline'>(正宗作昭王三十三年戊寅)</span>歲。二月七日之夕。入正三昧。至八日明星出時。廓然大悟。成等正覺。乃歎曰。奇哉一切眾生。具有如來智慧德相。<span class='corr'>但</span>以妄想執著不能證得。時年三十矣。<span class='note-inline'>(或云成道於臘月八日。以周正二月。乃夏正臘月也)</span>成道後六年。歸為淨飯王說法。王大喜。遣其族五百貴子。從之出家　世尊一日陞座。大眾集定。文殊白椎曰。諦觀法王法。法王法如是。世尊便下座。</p>
<p style="margin-left:1em">芭蕉徹云。忙忙者帀地普天　雪竇頌云。列聖叢中作者知。法王法令不如斯。會中若有仙陀客。何必文殊下一椎　幻寄曰。於斯薦得。則華嚴論所謂。未離兜率<span class='corr'>已</span>降王宮。未出母胎度人<span class='corr'>已</span>畢。十世古今。始終不離於當念。無邊剎境。自他不隔於毫端。是顧虎頭畵人影。雖得其神。而終是畵。香嚴上樹話。雪峰望州亭與汝相見了也話。玄沙三種病人。亡僧面前觸目菩提。深山巖崖佛法。高峰見雪巖。巖問睡著未夢主人。都是依樣畵猫兒。咦。此俱是畵。如何是真。咄。不見雲門云。且道非非想天。今有幾人退位。過此更參三十年。</p>
<p>世尊一日陞座。默然而坐。阿難白椎曰。請世尊說法。世尊云。會中有二比丘犯律行。故我不說法。阿難以他心通。觀是比丘。遂乃遣出。世尊還復默然。阿難又白。適來為二比丘犯律。是二比丘<span class='corr'>已</span>遣出。世尊何不說法。世尊云。吾誓不為二乘聲聞人說法。便下座。</p>
<p style="margin-left:1em">南堂靜云。前箭猶輕。後箭深。</p>
<p>世尊一日陞座。迦葉白椎曰。世尊說法竟。便下座　世尊在忉利天為母說法。優填王思佛。命匠雕栴檀像。及世尊下忉利天。像亦出迎。世尊三喚三應。乃云。無為真佛實在我身。</p>
<p style="margin-left:1em">咦。在那一個身。</p>
<p>世尊在忉利九十日。及辭天界而下。四眾八部。俱往空界奉迎。有蓮花色比丘尼。作念云。我是尼身。必居大僧後見佛。不如用神力變作轉輪聖王。千子圍繞。最初見佛。果滿其願。世尊纔見乃訶云。蓮花色比丘。汝何得越大僧見吾。汝雖見吾色身。且不見吾法身。須菩提巖中宴坐。却見吾法身。</p>
<p style="margin-left:1em">薦福懷云。蓮花色比丘。被熱謾且致。還知瞿曇老人性命在別人手裏麼。</p>
<p>世尊示隨色摩尼珠。問五方天王。此珠所作何色。時五方天王。互說異色。世尊藏珠復擡手曰。此珠作何色。天王曰。佛手中無珠。何處有色。世尊曰。汝何迷倒之甚。吾將世珠示之。便強說有青黃赤白色。吾將真珠示之。便總不知。時五方天王。悉自悟道　世尊因黑氏梵志。獻合歡梧桐花。佛召仙人。放下著。梵志放下左手一株花。佛又召仙人。放下著。梵志又放下右手一株花。佛又召仙人。放下著。梵志曰。吾今兩手俱空。更教放下個甚麼。佛曰。吾非教汝放捨其花。汝當放捨外六塵內六根中六識。一時捨却。無可捨處。是汝放身命處。梵志於言下悟無生忍　世尊因普眼菩薩。欲見普賢。不可得見。乃至三度入定。徧觀三千大千世界。覓普賢不可得見。而來白佛。佛曰。汝<span class='corr'>但</span>於靜三昧中起一念。便見普賢。於是普眼纔起一念。便見普賢向空中乘六牙白象。</p>
<p style="margin-left:1em">雲居舜云。諸仁者。且作麼生會。雲居道。普眼推倒世尊。世尊推倒普眼。你道普賢在甚處。</p>
<p>世尊因五通仙人問。世尊有六通。我有五通。如何是那一通。佛召五通仙人。仙人應諾。佛曰。那一通你問我。</p>
<p style="margin-left:1em">雪竇顯云。老胡元不知有那一通。却因邪打正　瑯琊覺云。世尊不知。可謂因正而打邪。五通不知。因邪而打正　雲峰悅云。大小瞿曇。被外道勘破了。有旁不肯底出來。我要問你。作麼生是那一通　翠巖芝云。五通如是問。世尊如是答。要且不會那一通　寶葉源頌云。那一通你問我。口是禍門。招因帶果。慚愧慈悲大法王。丙乙離壬不屬火　斷橋倫頌云。那一通你問我。玄關倒插無鬚鎖。等閒一掣掣得開。三個老婆相對坐　妙喜云。今時有一種弄泥團漢。往往在那一通處。錯認定盤星。</p>
<p>世尊一日勅阿難。食時將至。汝當入城持鉢。阿難應諾。世尊曰。汝既持鉢。須依過去七佛儀式。阿難便問。如何是七佛儀式。世尊召阿難。阿難應諾。世尊曰。持鉢去　世尊因有比丘問。我於世尊法中。見處即有。證處未是。世尊當何所示。世尊曰。比丘某甲當何所示。是汝此問　世尊因耆婆善別音響。至一塚間。見五髑髏。乃敲一髑髏。問耆婆。此生何處。曰此生人道。又敲一曰。此生何處。曰此生天道。又別敲一問耆婆。此生何處。耆婆罔知生處　世尊因七賢女遊尸陀林。一女指尸曰。尸在這裏。人在甚處去。一女曰。作麼作麼。諸姊諦觀。各各契悟。感帝釋散花曰。惟願聖姊。有何所須。我當終身供給。女曰。我家四事七珍悉具足。惟要三般物。一要無根樹子一株。二要無陰陽地一片。三要呌不響山谷一所。帝釋曰。一切所須。我悉有之。若三般物。我實無有。女曰。汝若無此。爭解濟人。帝釋罔措。遂同往白佛。佛曰。憍尸迦。我諸弟子大阿羅漢。不解此義。唯有諸大菩薩。乃解此義　世尊因地布髮掩泥。獻花於然燈佛。然燈見布髮處。遂約退眾。乃指地曰。此一方地。宜建一梵剎。時眾中有一賢于長者。持標於指處插曰。建梵剎竟。時諸天散花相讚　世尊嘗於阿難行次。見一古佛塔。世尊便作禮。阿難曰。此是甚麼人塔。世尊曰。過去諸佛塔。阿難曰。過去諸佛是甚麼人弟子。世尊曰。是吾弟子。阿難曰。應當如是　世尊因自恣日。文殊三處過夏。迦葉欲白椎擯出。纔拈椎。乃見百千萬億文殊。迦葉盡其神力。椎不能舉。世尊遂問迦葉。汝擬擯那個文殊。迦葉無對。</p>
<p style="margin-left:1em">昭覺勤云。可惜放過一著。待釋迦老子道你欲擯那個文殊。便與一椎。看他作麼合殺　雲居元云。一家有事百家忙。</p>
<p>城東有一老母。與佛同生。不欲見佛。每見佛來即便回避。雖然如此。回顧東西。總皆是佛。遂以手掩面。乃至十指掌中。總皆是佛。</p>
<p style="margin-left:1em">雪竇顯云。它雖是個老婆。宛有丈夫之作。既知廻避稍難。不免吞聲飲氣。如今不欲見佛。即許你。切忌以手掩面。何故。明眼底覷著。將謂雪竇門下。教你老婆禪。</p>
<p>世尊因文殊至諸佛集處。值諸佛各還本處。唯有一女人。近於佛坐而入三昧。文殊乃白佛。云何此人得近佛。而我不得。佛告文殊。汝<span class='corr'>但</span>覺此女。令從三昧起。汝自問之。文殊繞女人三帀。鳴指一下。乃托至梵天。盡其神力。而不能出。世尊曰。假使百千文殊。亦出此女人定不得。下方過四十二恒河沙國土。有罔明菩薩。能出此女人定。須臾罔明大士。從地湧出。作禮世尊。世尊勅罔明出。罔明却至女子前。鳴指一下。女子於是從定而出。</p>
<p style="margin-left:1em">五雲逢云。不惟文殊不能出此定。但恐如來也出此定不得。祇如教意。怎生體解　翠巖真好問僧文殊是七佛之師。因甚出女子定不得。罔明從下方來。因甚却出得女子定。莫有能對者。獨英劭武。方其問時。以手掐其膝而去。真笑曰。賣匙箸客未在　洪覺範曰。教中有女子出定因緣。叢林商略甚眾。自非道眼明白。親見作家。未能明也。大愚芝禪師每問僧曰。文殊是七佛之師。為甚出女子定不得。罔明菩薩下方而至。但彈指一聲。便能出定。莫有對者。乃自代云。僧投寺裏宿。賊打不防家。予滋愛其語。作偈記之曰。出定只消彈指。佛法豈用工夫。我今要用便用。不管罔明文殊。雲庵和尚見之。明日陞座。用前話乃曰。文殊與罔明。見處還有優劣也無。若言無。文殊何故出女子定不得。只如今日行者擊動法鼓。大眾同到座前。與罔明出女子定。是同是別。良久曰。不見道。欲識佛性義。當觀時節因緣。大眾總是祖師門下客。參玄上士。試諦觀看。若見得。出家事畢。解脫安樂。世俗塵勞不用閒觀。喝一喝下座。雲庵亦有偈曰。佛性天真事。誰云別有師。罔明彈指處。女子出禪時。不費纖毫力。何曾動所思。眾生總平等。日用自多疑　妙喜云。有一種商量古人公案。謂之針線工夫。又謂之郎君子弟禪。如商量女子出定語云。文殊是七佛之師。為甚麼出女子定不得。云文殊與女子無緣。罔明是初地菩薩。為甚麼出得女子定。云與女子有緣。下語云。冤有頭債有主。又有商量道。文殊不合有心。所以出女子定不得。罔明無心。所以出得。下語云。有心用處還成錯。無意求時却宛然。又有商量道。文殊為甚麼出女子定不得。杓柄在女子手裏。罔明為甚麼出得。如蟲禦木。又云因風吹火。又云爭奈女子何。邪解甚者。至於作女子入定勢出定勢。推一推。彈指一下。哭蒼天數聲。伏惟尚饗。拂袖之類。冷地看來。慚惶殺人。妙喜頌云。出得出不得。是定非正定。罔明與文殊。喪却窮性命　圜悟勤頌云。大定等虗空。廓然誰辨的。女子與瞿曇。據令何條直。師子奮迅兮搖蕩乾坤。象王回旋兮不資餘力。孰勝孰負。誰出誰入。雨散雲收。青天白日。君不見。馬駒踏殺天下人。臨濟未是白拈賊　尼妙總頌云。金不博金。水不洗水。兩既不成。一何有爾。罔明文殊。靴裏弄指　天衣懷頌云。文殊托上梵天。罔明輕輕彈指。女子黃面瞿曇。看他一倒一起　寶峯照頌云。拂拭瑤琴月下彈。調高雪曲和應難。五侯費盡平生志。從此詩書懶更看　石門易頌云。坐擁羣峯覆白雲。鸎啼深谷不知春。巖前花雨紛紛落。午夢初回識故人　佛燈珣頌云。瞿曇身心如泥。女子肝腸似鐵。文殊貪尋鍋子。罔明由來著楔。歷觀大地眾生。不解閉門作活。不動干戈建太平。雨過青山如黛潑　佛照光頌云。一畝之地。三蛇九鼠。仔細看來。是何面嘴。</p>
<p>殃崛摩羅。因持鉢至一長者門。其家婦人正值產難。長者曰。瞿曇弟子。汝為至聖。當有何法能免產難。殃崛語長者曰。我乍入道。未知此法。待我回問世尊。却來相報。乃返具事白佛。佛告殃崛。汝速去報言。我從賢聖法來。未曾殺生。殃崛奉佛語。疾往告之。其婦得聞。當時分㝃。</p>
<p style="margin-left:1em">徑山杲禪師遊方時。以此因緣。請益湛堂準禪師。堂曰。正爬著我癢處。這話是金矢法。不會如金。會得如矢。山曰。豈無方便。堂曰。我有個方便。只是你剗地不會。山曰。望和尚慈悲。堂曰。殃崛云。我乍入道未知此法。待問世尊。未到佛座下。他家生下兒子時如何。佛言我從賢聖法來。未曾殺生。殃崛持此語未到。它家<span class='corr'>已</span>生下兒子時如何。山當時理會不得。及見圓悟。後過虎丘。閱華嚴經。至菩薩登第七地證無生法忍云。佛子。菩薩成就此忍。即時得入菩薩第八不動地。為深行菩薩難可知無差別。離一切相一切想一切執著。無量無邊一切聲聞辟支佛所不能及。離諸喧諍。寂滅現前。譬如比丘具足神通。得心自在。次第乃至入滅盡定。一切動心憶想分別悉皆止息。此菩薩摩訶薩亦復如是。住不動地。即捨一切功用行。得無功用法。身口意業念務皆息。住於報行。譬如有人。夢中見身墮在大河。為欲渡故。發大勇猛。施方便故。即便寤[寤-吾+告]。既寤[寤-吾+告]<span class='corr'>已</span>所作皆息。菩薩亦爾。見眾生身在四流中。為救度故。發大勇猛。起大精進故。至此不動地。既至此<span class='corr'>已</span>。一切功用靡不皆息。二行相行皆不現前。此菩薩摩訶薩。菩薩心佛心菩提心涅槃心。尚不現起。况復起於世間之心。山於是豁然打失布袋。湛堂所說方便。忽然現前。山後甞頌此因緣。其頌曰。華陰山前百尺井。中有寒泉徹骨冷。誰家美人來照影。不照其餘照斜領。鼓山珪公亦同頌云。月裏仙娥不畵眉。只將雲霧作羅衣。不知夢逐青鸞去。猶把花枝葢面歸。</p>
<p>世尊一日。因文殊在門外立。乃曰。文殊文殊。何不入門來。文殊曰。我不見一法在門外。何以教我入門。</p>
<p style="margin-left:1em">報慈遂徵云。為復是門內語。門外語。溈山喆代云。吾不如汝。黃龍新云。文殊恁麼道。入得門入不得門。若入得門。氷消瓦解。</p>
<p>無邊身菩薩。將竹杖量世尊頂。丈六了又丈六。量到梵天。不見世尊頂。乃擲下竹杖。合掌說偈云。虗空無有邊。佛功德亦然。若有能量者。窮劫不可盡　世尊因乾闥婆王獻樂。其時山河大地皆作琴聲。迦葉起作舞。王問。迦葉豈不是阿羅漢諸漏<span class='corr'>已</span>盡。何更有餘習。佛曰。實無餘習。莫謗法也。王又撫琴三徧。迦葉亦三度作舞。王曰。迦葉作舞。豈不是習。佛曰。實不曾作舞。王曰。世尊何得妄語。佛曰。不妄語。汝撫琴。山河大地木石盡作琴聲。豈不是。王曰是。佛曰。迦葉亦復如是。所以實不曾作舞。王乃信受。</p>
<p style="margin-left:1em">修山主問澄源禪師。乾闥婆王奏樂。直得須彌岌峇海水騰波。迦葉作舞。作麼生會。源云。迦葉過去世。普作樂人來。習氣未除。修云。須彌岌峇海水騰波。又作麼生。源休去。幻寄云。有底道。世尊以藥去病。澄源以病去藥。夢也未夢見乾闥婆王在。</p>
<p>世尊在第六天。說大集經。勅他方此土人間天上一切獰惡鬼神。悉皆輯會。受佛付囑。擁護正法。設有不赴者。四天門王飛熱鐵輪。追之令集。既集會<span class='corr'>已</span>。無有不順佛勅者。各發弘誓。擁護正法。唯有一魔王。謂世尊曰。瞿曇。我待一切眾生成佛盡。眾生界空。無有眾生名字。我乃發菩提心。</p>
<p style="margin-left:1em">天衣懷舉云。臨危不變。真大丈夫。諸仁者。作麼生下得一轉語。與黃面瞿曇出氣。尋常神通妙用智慧辨才。都使不著。盡閻浮大地人。莫不愛佛。到這裏。何者是佛。何者是魔。還有人辨得麼。良久云。欲識魔麼。開眼見明。欲識佛麼。閉眼見暗。魔之與佛。一時穿却鼻孔。妙喜曰。天衣老漢。恁麼批判。直是奇特。雖然如是。未免話作兩橛。若向何者是佛何者是魔處休去。不妨使人疑著。却云開眼合眼。郎當不少。又云。拄杖一時穿却鼻孔。雪上加霜。妙喜却為黃面老子。代一轉語。待遮魔王如此道了。只向他道。幾乎錯喚你做魔王。此語有兩負門。若人檢點得出。許你具衲僧眼。</p>
<p>世尊因調達謗佛。生身入地獄。遂令阿難問。你在地獄中安否。曰我雖在地獄。如三禪天樂。佛又令問。你還求出否。曰我待世尊來便出。阿難曰。佛是三界導師。豈有入地獄分。調達曰。佛既無入地獄分。我豈有出地獄分。</p>
<p style="margin-left:1em">翠巖真云。親言出親口　湛堂準頌云。好笑提婆達多。入捺落十小劫波。雖然得三禪妙樂。吹布毛須還鳥窠　松源岳頌云。地獄天堂八字打開。誰知無去亦無來。若言<span class='corr'>已</span>得三禪樂。未免將身自活埋。</p>
<p>世尊因文殊。忽起法見佛見。被世尊威神攝向二鐵圍山。</p>
<p style="margin-left:1em">五雲逢云。甚麼處是二鐵圍山。還會麼。如今人有起法見佛見。五雲與烹茶兩甌。且道是賞伊罰伊。同教義不同教義　白雲端云。大眾。世尊當時無大人相。如今若有向承天這裏。起法見佛見。承天終不敢教動著他。何謂如此。但得雪消去。自然春到來。五祖演云。白雲則具大慈悲。遂拍手云。曼殊室利普賢大士。不審今後更敢也無。自云。一度被蛇傷。怕見斷井索。</p>
<p>世尊因靈山會上。五百比丘得四禪定。具五神通。未得法忍。以宿命智通。各各自見殺父害母及諸重罪。於自心內。各各懷疑。於甚深法不能證入。於是文殊承佛神力。遂手握利劒。持逼如來。世尊乃謂文殊曰。住住不應作逆。勿得害吾。吾必被害。為善被害。文殊師利。爾從本<span class='corr'>已</span>來。無有我人。但以內心見有我人。內心起時。我必被害。即名為害。於是五百比丘自悟本心。如夢如幻。於夢幻中無有我人。乃至能生所生父母。於是五百比丘同讚歎曰。文殊大智士。深達法源底。自手握利劒。持逼如來身。如劒佛亦爾。一相無有二。無相無所生。是中云何殺。</p>
<p style="margin-left:1em">天童傑云。為人須為徹。殺人須見血。文殊費盡腕頭氣力。且不知此劍來處。帶累釋迦老子。通身是口。也分疏不下。五百比丘恁麼悟去。入地獄如箭射。忽若踏翻大海。踢倒須彌。雲門扇子[跳-兆+孛]跳上天。築著帝釋鼻孔。東海鯉魚打一棒。雨似盆傾。又作麼生商量。良久云。自從舞得三臺後。拍拍元來總是歌。</p>
<p>世尊因外道問。不問有言。不問無言。世尊良久。外道歎曰。世尊大慈大悲。開我迷雲。令我得入。作禮而去。阿難白佛。外道得何道理。稱讚而去。世尊曰。如世良馬見鞭影而行。</p>
<p style="margin-left:1em">雪竇顯云。邪正不分。過猶鞭影。又云。迷雲既開。决定見佛。還許它同參也無。若共相委知。則天下宗師。竝為外道伴侶。如各非印證。則東土衲僧。不如西天外道。又頌云。機輪曾未轉。轉必兩頭走。明鏡忽臨臺。當下分妍醜。妍醜分兮迷雲開。慈門何處生塵埃。因思良馬窺鞭影。千里追風喚得回。喚得回。鳴指三下。圜悟勤云。鳴指三下。是點破。是撒沙。徑山杲云。邪正兩分。正猶鞭影　百丈恒舉此。請益法眼。語未終。法眼云。住住。汝擬向世尊良久處會那。丈從此悟入。</p>
<p>世尊因波斯匿王問。勝義諦中有世俗諦否。若言無。智不應二。若言有。智不應一。一二之義。其義云何。佛言。大王。汝於過去龍光佛時。曾問此義。我今無說。汝今無聽。無說無聽。是為一義二義。</p>
<p style="margin-left:1em">翠巖真云。波斯匿王善問。不善荅。世尊善答不善問。一人理上偏枯。一人事上偏枯。翠巖當時若見。點一把火。照看黃面老。面皮厚多少　薦福懷云。諸仁者。大王分明問。世尊分明荅。賓主歷然。作麼生說個無說無聞底道理。</p>
<p>世尊因外道問。昨日說何法。世尊曰。說定法。外道曰今日說何法。曰不定法。外道曰。昨日說定法。今日何說不定法。世尊曰。昨日定今日不定。</p>
<p style="margin-left:1em">五祖戒云。何得將別人物。作自<span class='corr'>己</span>用　溈山喆云。世尊大似看樓打樓。大溈即不然。待問昨日說定今日何說不定。但云非汝境界　薦福懷云。黃面老。被外道拶著。出自偶然。雖然如此。邪正未分。若人辨得。許你頂門具眼。</p>
<p>世尊因有異學問。諸法是常耶。世尊不對。又問諸法是無常耶。世尊亦不對。異學曰。世尊具一切智。何不對我。世尊曰。汝之所問。皆為戲論　世尊甞在尼俱律樹下坐次。因二商人問。世尊還見車過否。曰不見。還聞否。曰不聞。莫禪定否。曰不禪定。莫睡眠否。曰不睡眠。商人乃歎曰。善哉善哉。世尊乃覺而不見　世尊因長爪梵志索論義。預約曰。我義若墮。當斬首以謝。世尊曰。汝義以何為宗。志曰。我以一切不受為宗。世尊曰。是見受否。志拂袖而去。行至中路有省。乃歎曰。我義兩處負墮。是見若受。負門處粗。是見不受。負門處細。一切人天二乘。不知我義墮處。惟有世尊諸大菩薩。知我義墮。回至世尊前曰。我義兩處負墮。故當斬首以謝。世尊曰。我法中無如是事。汝當回心向道。於是同五百徒眾。一時投佛出家。證阿羅漢。</p>
<p style="margin-left:1em">天衣懷頌云。是見若受破家門。是見不受共誰論。匾擔驀折兩頭脫。一毛頭上現乾坤。</p>
<p>世尊一日坐次。見二人舁猪過。乃問。這個是甚麼。曰佛具一切智。猪子也不識。世尊曰。也須問過。</p>
<p style="margin-left:1em">大陽玄云。不因世尊問。洎乎忘却　地藏恩云。瞿曇老漢。也是無端。大似節目上更生節目。忽被二人呵呵大笑。舁猪便行。一場懡㦬。</p>
<p>世尊在靈山會上拈花示眾。是時眾皆默然。唯迦葉尊者破顏微笑。世尊曰。吾有正法眼藏涅槃妙心。實相無相微妙法門。不立文字教外別傳。付囑摩訶迦葉。</p>
<p style="margin-left:1em">白雲端云。迦葉善觀風雲別氣色。雖然如是。還覺頂門重麼。復頌云。盡說拈花微笑是。不知將底辨宗風。若言心眼同時證。未免朦朧在夢中　僧問雲峯悅。靈山拈花。意旨如何。悅云。一言<span class='corr'>已</span>出。駟馬難追。迦葉微笑意旨如何。悅云。口是禍門。</p>
<p>世尊至多子塔前。命摩訶迦葉分座令坐。以僧伽黎圍之。遂告曰。吾以正法眼藏。密付於汝。汝當護持。并勅阿難副貳傳化。無令斷絕。而說偈曰。法本法無法。無法法亦法。今付無法時。法法何曾法。爾時世尊說此偈<span class='corr'>已</span>。復告迦葉。吾將金縷僧伽黎衣。傳付於汝。轉授補處。至慈氏佛出世。勿令朽壞。迦葉聞偈。頭面禮足曰。善哉善哉。我當依勅恭順佛教　世尊臨入涅槃。文殊大士。請佛再轉法輪。世尊咄曰。文殊。吾四十九年住世。未曾說一字。汝請吾再轉法輪。是吾曾轉法輪耶。</p>
<p style="margin-left:1em">雪峯空云。且道世尊從文殊請。不從文殊請。</p>
<p>世尊於涅槃會上。以手摩胸告眾曰。汝等善觀吾紫磨金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。時百萬億眾。悉得契悟。</p>
<p style="margin-left:1em">雲峯悅云。然膏肓之病。不足以發藥。雲峯今日且作死馬醫。汝等諸人。皮下有血麼。</p>
<p>爾時世尊至拘尸那城。告諸大眾。吾今背痛。欲入涅槃。即往熈連河側娑羅雙樹下。右脇累足。泊然宴寂。復從棺起。為母說法。特示雙足。化婆耆。并說無常偈曰。諸行無常。是生滅法。生滅滅<span class='corr'>已</span>。寂滅為樂。時諸弟子。即以香薪競茶毗之。燼後金棺如故。爾時大眾即於佛前。以偈讚曰。凡俗諸猛熾。何能致火爇。請尊三昧火。闍維金色身。爾時金棺從座而舉。高七多羅樹。往反空中。化火三昧。須臾灰生。得舍利八斛四斗。即穆王五十二<span class='note-inline'>(正宗作三十六)</span>年壬申歲。二月十五日也。自世尊滅後。一千一十七年。教至中夏。即後漢永平十年戊辰歲也　世尊涅槃日。迦葉最後至。世尊乃於槨中。露雙趺示之。</p>
<p style="margin-left:1em">佛鑑懃頌云。未出王宮<span class='corr'>已</span>涅槃。何須雙足露金棺。致令迦葉雙眉皺。慶喜門前倒剎竿。</p>
</div></div>
<div class='div-other'><a id='mulu13' />
<p class='h1'>諸師拈頌諸經語句</p>
<div class='div-other'><a id='mulu14' />
<p class='h2'>▲經題[米-木+八]字</p><p style="margin-left:1em">僧問地藏堔。以字不成。八字不是。未審是甚麼字。藏曰。看取下注脚。徑山杲頌云。以字不成八字非。爍迦羅眼不能窺。一毛頭上重拈出。憤怒那吒失却威。幻寄曰。有以漚和二字釋此者。是以柏樹子話。為三界唯心。同一鼻孔。座主見也。</p>
</div>
<div class='div-other'><a id='mulu15' />
<p class='h2'>華嚴論</p><p>未離兜率<span class='corr'>已</span>降王宮。未出母胎度人<span class='corr'>已</span>畢。</p>
<p style="margin-left:1em">徑山杲頌云。利刃有蜜不須䑛。蠱毒之家水莫甞。不䑛不甞俱不犯。端然衣錦自還鄉。</p>
</div>
<div class='div-other'><a id='mulu16' />
<p class='h2'>金剛經</p><p>若為人輕賤。是人先世罪業。應墮惡道。以今世人輕賤故。先世罪業則為消滅。</p>
<p style="margin-left:1em">雪竇顯頌云。明珠在掌。有功者賞。胡漢不來。全無伎倆。伎倆既無。波旬失途。瞿曇瞿曇。識我也無。復云。勘破了也。圓悟勤云。且道雪竇勘破瞿曇。瞿曇勘破雪竇。具眼者試定當看。</p>
<p>無我相無人相。</p>
<p style="margin-left:1em">龐居士問講金剛經座主云。無我相無人相。阿誰講阿誰聽。主無對。士示偈云。無我亦無人。作麼有疎親。勸君休歷座。何似直求真。金剛般若性。外絕一纖塵。我聞并信受。纔是假名陳。</p>
</div>
<div class='div-other'><a id='mulu17' />
<p class='h2'>文殊所說般若經</p><p>清淨行者不入涅槃。破戒比丘不入地獄。</p>
<p style="margin-left:1em">此山應頌云。飲官酒臥官街。當處死當處埋。寒山逢拾得。撫掌笑咍咍　徑山杲頌云。壁上安燈盞。堂前寘酒臺。悶來打三盞。何處得愁來　高峯妙頌云。涅槃地獄本無差。只為從前被眼遮。三脚驢兒纔[跳-兆+孛]跳。鑊湯罏炭是吾家。</p>
</div>
<div class='div-other'><a id='mulu18' />
<p class='h2'>圓覺經</p><p>居一切時不起妄念。於諸妄心亦不息滅。住妄想境不加了知。於無了知不辨真實。</p>
<p style="margin-left:1em">徑山杲頌云。荷葉團團團似鏡。菱角尖尖尖似錐。風吹柳絮毛毬走。雨打梨花蛺蝶飛。師答林少瞻云。但將此頌。放在上面。却將經文移來下面。頌却是經。經却是頌。如此做工夫看。莫管悟不悟。心頭休要忙。亦不可放緩。如調弦之法。緊緩得其所。則曲調自成矣　瑯琊覺禪師。甞問講僧曰。如何是居一切時不起妄念。對曰。起即是病。又問。如何是於諸妄心亦不息滅。對曰。息即是病。又問。如何是住妄想境不加了知。對曰。知即是病。又問。如何是於無了知不辨真實。對曰。辨即是病。覺公笑曰。汝識藥矣。未誠藥中之忌也。寶覺禪師則為之偈曰。黃花熳熳。翠竹珊珊。江南地煖。塞北春寒。遊人去後無消息。留得雲山到老看。</p>
<p>一切障礙即究竟覺。</p>
<p style="margin-left:1em">雪堂行頌云。枯樹雲充葉。凋梅雪作花。擊桐成木響。蘸雪喫冬瓜。長天秋水。孤鶩落霞。</p>
<p>裴休為圓覺敘。有云。終日圓覺而未甞圓覺者凡夫也。具足圓覺而住持圓覺者如來也。</p>
<p style="margin-left:1em">宋徑山慈辨禪師寶印。別其語曰。具足圓覺。住持圓覺者凡夫也。終日圓覺。未甞圓覺者如來也。從容錄。</p>
</div>
<div class='div-other'><a id='mulu19' />
<p class='h2'>楞伽經</p><p>五法三自性。八識二無我。</p>
<p style="margin-left:1em">徑山杲頌云。<span class='corr'>陝</span>府鐵牛白癩。嘉州大象耳聵。兩個病痛一般。咄哉漆桶不快。</p>
</div>
<div class='div-other'><a id='mulu20' />
<p class='h2'>維摩經</p><p>須菩提持鉢入維摩舍乞食。時維摩詰。取鉢盛飯謂言。汝能於食等者諸法亦等。諸法等者於食亦等。如是行乞。乃可取食。乃至彼外道六師是汝之師。彼師所墮。汝亦隨墮。乃可取食。入諸邪見。不到彼岸。住於八難。不得無難。同於煩惱。離清淨法。汝得無諍三昧。一切眾生亦得是定。其施汝者不名福田。供養汝者墮三惡道。為與眾魔共一手。作諸勞侶。汝與眾魔及諸塵勞。等無有異。於一切眾生而有怨心。謗諸佛。毀於法。不入眾數。終不得滅度。汝若如是。乃可取食。</p>
<p style="margin-left:1em">妙喜頌云。獨坐許誰知。青山對落暉。花須連夜發。莫待曉風吹。</p>
</div>
<div class='div-other'><a id='mulu21' />
<p class='h2'>楞嚴經</p><p>佛謂阿難。見見之時。見非是見。見猶離見。見不能及。</p>
<p style="margin-left:1em">竹庵珪云。落花有意隨流水。流水無情戀落花　徑山杲頌云。春至百花開。秋來還落葉。黃面老瞿曇。休搖三寸舌　海印信頌云。見不及處。江山滿目。不覩纖毫。花紅柳綠。白雲出沒本無心。流水滔滔豈盈縮。</p>
<p>汝等一人發真歸元。此十方空。皆悉銷隕。</p>
<p style="margin-left:1em">尼無著頌云。一人發真歸元。十方虗空消隕。試問楊岐栗蓬。何似雲門胡餅。</p>
<p>諸可還者。自然非汝。不汝還者。非汝而誰。</p>
<p style="margin-left:1em">竹庵珪云。常恨春歸無覔處。不知轉入此中來。喝一喝云。三十年後。莫道能仁教壞人家男女　天目禮頌云。不汝還兮復是誰。殘紅落滿釣魚磯。日斜風動無人掃。燕子銜將水際飛。咄咄。是無等等呪。</p>
<p>阿難復白佛言。若此妙明真淨妙心。本來徧圓。如是乃至大地草木。蠕動含靈。本元真如。即是如來成佛真體。佛體真實。云何復有地獄餓鬼畜生。</p>
<p style="margin-left:1em">卍庵顏頌云。雙劒峯前古寺基。天尊元是一牟尼。時難只得同香火。莫聽閑人說是非。</p>
<p>佛告阿難。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。</p>
<p style="margin-left:1em">雪竇顯頌云。全象全牛意不殊。從來作者共名模。如今要見瞿曇老。剎剎塵塵在半途。湛堂準頌云。老胡徹底老婆心。為阿難陀意轉深。韓幹馬嘶芳草渡。戴嵩牛臥綠楊陰。</p>
<p>若能轉物。即同如來。</p>
<p style="margin-left:1em">白雲端頌云。若能轉物即如來。春至山花處處開。自有一雙窮相手。不曾容易舞三臺。</p>
</div>
<div class='div-other'><a id='mulu22' />
<p class='h2'>法華經</p><p>是法住法位。世間相常住。</p>
<p style="margin-left:1em">朴翁銛頌云。世間相常住。黃鶯啼綠樹。真個可憐生。動著便飛去。</p>
<p>佛放眉間白毫相光。炤東方萬八千世界。</p>
<p style="margin-left:1em">圓極岑頌云。蠻奴赤脚上皇州。賣盡珍奇跨白牛。貪著市朝人作市。又隨歌舞上官樓。多意氣好風流。月冷珠簾挂玉鉤。分明忘却來時路。百尺竿頭輥繡毬。</p>
<p>諸法從本來。常自寂滅相。</p>
<p style="margin-left:1em">昔有僧誦此。忽起疑。日夕不置。忽聞鶯聲。頓然開悟。遂續前語為偈曰。諸法從本來。常自寂滅相。春至百花開。黃鶯啼柳上。</p>
<p>假使滿世間。皆如舍利弗。盡思共度量。不能測佛智。</p>
<p style="margin-left:1em">破庵先頌云。雪子落紛紛。烏盆變白盆。忽然日頭出。依舊是烏盆。</p>
<p>如來如實知見三界之相。無有生死若退若出。亦無在世及滅度者。非實非虗。非如非異。不如三界現於三界。如斯之事。如來明見無有錯謬。</p>
<p style="margin-left:1em">圓極岑頌云。岣嶁峯頭神禹碑。字青石赤形模奇。無目仙人纔一見。便應撫掌笑嘻嘻。雲暗蒼龍化葛陂。就中一句是正頌。有人檢點得出。許你具一隻眼。</p>
<p>大通智勝佛。十劫坐道場。佛法不現前。不得成佛道。</p>
<p style="margin-left:1em">徑山杲頌云。燕坐道場經十劫。一一從頭俱漏泄。世間多少守株人。掉棒擬打天邊月。</p>
</div></div>
<p class='juan'>指月錄卷之一</p>
</div><!-- end of div[@id='body'] -->
</body></html>