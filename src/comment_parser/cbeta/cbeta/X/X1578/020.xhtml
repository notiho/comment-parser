<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>指月錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu400' />指月錄卷之二十</p><p class="head1">六祖下第七世</p>

<div class='div-other'><a id='mulu401' />
<p class='h2'>▲撫州金峰從志禪師</p><p>拈起枕子示僧曰。一切人喚作枕子。金峰道不是。僧曰。未審和尚喚作甚麼。師拈起枕子。僧曰。恁麼則依而行之。師曰。你喚作甚麼。曰枕子。師曰。落在金峰窩裏　問。是身無知。如土木瓦石。此意如何。師下禪牀扭僧耳朵。僧負痛作聲。師曰。今日始捉著個無知漢。僧作禮出去。師召闍黎。僧回首。師曰。若到堂中。不可舉著。曰何故。師曰。大有人笑金峰老婆心　上堂。事存函盖合。理應箭鋒拄。還有人道得麼。如有人道得。金峰分半院與他住時。有僧出作禮。師曰。相見易得好。共住難為人。便下座　僧侍次。師曰。舉一則因緣。汝第一不得亂會。曰請和尚舉。師竪拂子。僧良久。師曰。知道闍黎亂會。僧以目視東西。師曰。雪上更加霜　師一日見僧來。便起身。僧便出去。師曰。恰共昨日那師僧見解不別。僧遂回曰。昨日僧道甚麼師曰恰與麼問曰知道金峰有眼師曰。金峰且置。你今日何處喫飯。曰道著即不中。師曰。與麼則無來處也。曰老婆心堪作甚麼。師曰。金峰問僧。不曾弱他。就中闍黎無話處。曰豈是分別。師曰。小慈訪大慈　師問僧。發足甚處。曰趙州。師曰。趙州法嗣何人。曰南泉。師曰。你何曾離趙州。曰未審和尚尊意何如。師曰。趙州實嗣南泉。僧至晚請益曰。今日蒙和尚慈悲。某甲未會。請和尚指示。師曰。若到別處。莫道後語是金峰底。曰為甚如此。曰恐辱他趙州　師一日上堂。喫胡餅次。乃拈一個。從上座板頭轉一匝。大眾見一一合掌。師曰。假饒十分擡起手。也只得一半。至晚間。有僧請益曰。今日和尚行胡餅。見眾僧合掌曰。假饒十分擡起手。也只得一半。請和尚全道。師以手作拈餅勢曰。會麼。曰不會。師曰。金峰也始道得一半。</p>
</div>
<div class='div-other'><a id='mulu402' />
<p class='h2'>▲處州廣利容禪師</p><p>因僧到。師乃竪拂子云。貞溪老漢還具眼麼。僧云。某甲不敢見人過。師云。老僧死在闍黎手裏。僧以手指胸便出去。師云。闍黎參見先師來。至晚請喫茶了。僧拈起盞子云。這個是諸佛出世邊事。作麼生是未出世邊事。師以手撥却盞云。到闍黎死在老僧手裏。僧云。五里牌在郭門外。師云。無故惑亂師僧。僧遂起謝茶。師曰。特謝闍黎相訪。</p>
</div>
<div class='div-other'><a id='mulu403' />
<p class='h2'>▲洪州鳳棲山同安丕禪師</p><p>問如何是和尚家風。師曰。金雞抱子歸霄漢。玉兔懷胎入紫微。曰忽遇客來。將何祇待。師曰。金果朝來猿摘去。玉花晚後鳳銜歸　新到參。師問。甚處來。曰湖南。師曰。還知同安這裏風雲體道花檻璇璣麼。曰知。師曰。非公境界。僧便喝。師曰。短販樵人徒誇書劍。僧擬進語。師曰。劍甲未施。賊身<span class='corr'>已</span>露。</p>
</div>
<div class='div-other'><a id='mulu404' />
<p class='h2'>▲杭州佛日本空禪師</p><p>初遊天台山。甞曰。如有人奪得我機者。即吾師矣。尋謁雲居。作禮問曰。二龍爭珠。誰是得者。居曰。卸却業身來。與子相見。師曰。業身<span class='corr'>已</span>卸。居曰。珠在甚麼處。師無對。遂投誠入室。時年始十三。後四年參夾山。纔入門。見維那。那曰。此間不著後生。師曰。某甲不求挂搭。暫來禮謁和尚。維那白夾山。山許相見。師未陞堦。山便問。甚處來。師曰。雲居來。曰即今在甚麼處。師曰。在夾山頂[寧*頁]上。山曰。老僧行年在坎。五鬼臨身。師擬上堦。山曰。三道寶堦從何而上。師曰。三道寶堦。曲為今時。向上一路請師直指。山便揖。師乃上堦禮拜。山問。闍黎與甚麼人同行。師曰。木上座。山曰。何不相看老僧。師曰。和尚看他有分。山曰。在甚麼處。師曰。在堂中。山便同師下到堂中。師遂取拄杖。擲在山面前。山曰。莫從天台得否。師曰。非五嶽之所生。山曰。莫從須彌得否。師曰。月宮亦不逢。山曰。恁麼則從人得也。師曰。自<span class='corr'>己</span>尚是冤家。從人得堪作甚麼。山曰。冷灰裏有一粒豆爆。乃喚維那。明窻下安排著。師曰。未審明窻還解語也無。山曰。待明窻解語。即向汝道。夾山來日上堂。問昨日新到在甚麼處。師出應諾。山曰。子未到雲居<span class='corr'>已</span>前。在甚麼處。師曰。天台國清。山曰。吾聞天台有潺潺之瀑。淥淥之波。謝子遠來。此意如何。師曰。久居巖谷。不挂松蘿。山曰。此猶是春意。秋意作麼生。師良久。山曰。看君祇是撐船漢。終歸不是弄潮人。來日普請。維那令師送茶。師曰。某甲為佛法來。不為送茶來。那曰。奉和尚處分。師曰。和尚尊命即得。乃將茶去作務處。搖茶甌作聲。山回顧。師曰。釅茶三五盌。意在钁頭邊。山曰。瓶有傾茶勢。籃中幾個甌。師曰。瓶有傾茶勢。籃中無一甌。便行茶。時眾皆舉目師曰。大眾鶴望。請師一言。山曰。路逢死蛇莫打殺。無底籃子盛將歸。師曰。手執夜明符。幾個知天曉。山曰。大眾。有人也。歸去來歸去來。遂住普請歸院。眾皆仰嘆。</p>
</div>
<div class='div-other'><a id='mulu405' />
<p class='h2'>▲池州稽山章禪師</p><p>在投子作柴頭。投子同喫茶次。謂師曰。森羅萬象。總在裏許。師潑却茶曰。森羅萬象在甚麼處。子曰。可惜一碗茶。師後謁雪峰。峰問。莫是章柴頭麼。師乃作輪推勢。峰肯之。</p>
</div>
<div class='div-other'><a id='mulu406' />
<p class='h2'>▲朱溪謙禪師</p><p>韶國師到參次。聞犬齩靈鼠聲。韶問。是甚麼聲。曰犬齩靈鼠聲。韶曰。既是靈鼠。為何却被犬齩。曰齩殺也。韶曰。好個犬。師便打。韶曰。莫打某甲話在。師休去。</p>
</div>
<div class='div-other'><a id='mulu407' />
<p class='h2'>▲南康軍雲居道簡禪師</p><p>初造雲居謁膺公。膺公與語連三日。大奇之。而誡令刻苦事眾。於是師躬操井臼。司樵㸑。徧掌寺務。不妨商略古今。眾莫有知者。以臘高。為堂中第一座。先是高安洞山有神。靈甚。膺公住三峰時。受服役。既來雲居。神亦隨至。舍於枯樹之下。而樹茂。號安樂樹神。屬膺公將順寂。主事請問。誰堪繼嗣。膺公曰。堂中簡。主事雖承言。而意不在師。謂當簡擇堪說法者。僉屬意第二座。而姑請師。意師必辭也。師既夙受記莂。無所辭遜。即攝眾演法。主事大沮。師察知之。一夕遯去。其夕安樂樹神號泣。詰旦眾追至麥莊。悔過迎歸。聞空中連聲唱曰。和尚來也　問。路逢猛虎時如何。師曰。千人萬人不逢。為甚麼闍黎偏逢　問。孤峰獨宿時如何。師曰。閒却七間僧堂不宿。阿誰教汝孤峰獨宿　問。古人云。若欲保任此事。直須向高高山頂立。深深海裏行。意旨如何。曰高峰深海迥絕孤危。似汝閨閤中軟煖麼。</p>
<p style="margin-left:1em">洪覺範曰。大陽明安。甞疏藥山之語曰。高高山上標不出。深深海底藏不沒。其兒孫遵承之。以為妙得其旨。及聞雲居之言。則如真虎踞地而吼。百獸震恐。乃悟明安所示。盖裴旻之虎也。予為作偈曰。高高山頂立。深深海裏行。道人行立處。塵世有誰爭。無間功不立。渠儂尊貴生。酬君顛倒欲。枯木一枝榮。</p>
<p>問。如何是朱頂王菩薩。師曰。問這赤頭漢作麼。</p>
<p style="margin-left:1em">高庵悟云。這個便是超宗越格底事。直是無你會處。須是悟了更能履踐始得。諸人還明得麼。乃頌曰。朱頂王菩薩。元是赤頭漢。驚怪李三黑。一生只賣炭。</p>
<p>壽八十餘。無疾而化。</p>
</div>
<div class='div-other'><a id='mulu408' />
<p class='h2'>▲護國守澄禪師</p><p>在湖南報慈。一日慈升堂。有演化禪人。出問云。如何是真如佛性。慈云誰無。參退。首座問云。汝適來問和尚話。還會麼。化云不會。座云。和尚恁麼慈悲。汝為甚麼不會。真如佛性誰無。乃至六道四生悉皆具足。化云。感首座為某說破。師不覺齩齒云。這漢自家無眼。更瞎他人。却召化問。首座適來說個什麼。化云。某甲當初不會。得他指示。具如前說。師云。佛法不是這個道理。汝不信。問取堂頭和尚。化遂去堂上。具說前解。以求印證。慈亦云。佛法不是這個道理。化云。適來問淨果大師。他亦不肯。教來問和尚。望慈悲決破。慈云。你却去問取他。化乃過師處作禮云。和尚令某甲來請益。師云。汝但問來。化乃問。如何是真如佛性。師云。誰有。化遂契悟。乃云。師向後或在眾。或住持。某甲願終身佐助。後相繼住持護國。</p>
</div>
<div class='div-other'><a id='mulu409' />
<p class='h2'>▲黃檗山慧禪師</p><p>初業經論。因增受菩薩戒。歎曰。大土攝律儀。與吾本受聲聞戒。俱止持作犯也。然於篇聚增減。支本通別。制意且殊。既微細難防。復於攝善中。未甞行於少分。況饒益有情乎。且世間泡幻身命。何可留戀哉。由是置講課。欲捐身水中。以飼鱗甲之類。事<span class='corr'>已</span>將行。值禪者策發。乃造疎山。時仁和尚。坐法堂受參。師先顧視大眾。然後致問曰。剎那便去時如何。山曰。畐塞虗空。汝作麼生去。師曰。畐塞虗空。不如不去。山便休。師下堂。參第一座。座曰。適來祇對甚奇特。師曰。此乃率爾。敢望慈悲開示愚昧。座曰。一剎那間。還有擬議否。師於言下頓省。禮謝。師示滅。塔於本山。肉身至今如生。</p>
</div>
<div class='div-other'><a id='mulu410' />
<p class='h2'>▲伏龍山奉璘禪師</p><p>問和尚還愛財色也無。師曰愛。曰既是善知識。為甚麼却愛財色。師曰。知恩者少。</p>
</div>
<div class='div-other'><a id='mulu411' />
<p class='h2'>▲襄州石門獻蘊禪師</p><p>問青林。如何用心。得齊於諸聖。林仰面良久曰。會麼。師曰不會。林曰。去。無子用心處。師禮拜。乃契悟。更不他遊。遂作園頭。一日歸侍立次。林曰。子今日作甚麼來。師曰。種菜來。林曰。徧界是佛身。子向甚處種。師曰。金鉏不動土。靈苗在處生。林欣然。來日入園。喚蘊闍黎。師應諾。林曰。剩栽無影樹。留與後人看。師曰。若是無影樹。豈受栽耶。林曰。不受栽且止。你曾見他枝葉麼。師曰。不曾見。林曰。既不曾見。爭知不受栽。師曰。止為不曾見。所以不受栽。林曰。如是如是　林將順寂。召師。師應諾。林曰。日轉西山後。不須取次安。師曰。雪滿金檀樹。靈枝萬古春。林曰。或有人問你金針線囊事。子道甚麼。師曰。若是羽毛相似者。某甲終不敢造次　問。不落機關。請師便道。師曰。湛月迅機無可比。君今曾問幾人來。曰即今問和尚。師曰。好大哥。雲綻不須藏九尾。恕君殘壽速歸丘　問月生雲際時如何。師曰。三個孩兒抱華鼓。好大哥。莫來攔我毬門路　般若寺被焚。有人問曰。既是般若。為甚麼被火燒。師曰。萬里一條鐵。師應機多云好大哥。時稱大哥和尚。</p>
</div>
<div class='div-other'><a id='mulu412' />
<p class='h2'>▲京兆府重雲智暉禪師</p><p>得法白水。事之十年。而還洛京。愛中灘佳山水。創屋以居。號溫室院。日以施水給藥為事。人莫能淺深之。有病比丘。為眾惡棄之。比丘哀曰。我以夙業白癩。師能為我洗摩。師為之無難色。俄有神光異香。方訝之。忽失所在。旋視瘡痂。亦皆異香也。梁開平五年。忽欲至圭峰。山行翛然深往。坐巖石間。如甞寢處。顧見磨衲數珠銅瓶椶笠。藏石壁間。觸之即壞。<span class='corr'>斂</span>目良久曰。此吾前身道具也。因就其處建寺。以酬夙心。方薙草。有祥雲出眾峰間。遂名曰重雲。虎豹隱去。有龍湫。威靈不可犯。師督役夷塞之。以為路。龍亦移他處。但見雲雷隨之。後唐明宗。聞而佳之。賜額曰長興。住持餘四十年。節度使王彥超。微時甞從師遊。欲為沙門。師熟視曰。汝世緣深。當為我家垣墻。彥超後果鎮永興。申弟子之禮。周顯德三年夏。詣永興。與彥超別。囑以護法。彥超泣曰。公遂忍棄弟子乎。師笑曰。借千年亦一別耳。七月二十四日。書偈一首曰。我有一間舍。父母為修盖。往來八十年。近來覺損壞。早擬移別處。事涉有憎愛。待他摧毀時。彼此無妨礙。乃跏趺而化。</p>
</div>
<div class='div-other'><a id='mulu413' />
<p class='h2'>▲杭州瑞龍院幼璋禪師</p><p>唐相國夏侯孜之姪。七歲遊慧照寺。忽求出家。孜不許。師即絕飲食。不可奪遂許之。後印心白水。至江陵。騰騰和尚語之曰。汝往天台。尋靜而棲。遇安而止。又值憨憨和尚。語之曰。汝却後四十年。有巾子山下菩薩。王於江南。當此時。吾道昌矣。師入台。則居靜安鄉之福唐院。天祐三年。錢尚父禮延師至府。大尊隆白法。騰騰憨憨之記悉符云　上堂。老僧頃年。遊歷江外嶺南荊湖。<span class='corr'>但</span>有知識叢林。無不參問來。盖為今日與諸人聚會。各要知個去處。然諸方終無異說。祇教當人歇却狂心。休從他覓。但隨方任真。亦無真可任。隨時受用。亦無時可用。設垂慈苦口。且不可呼晝作夜。更饒善巧。終不能指東為西。脫或能爾。自是神通作怪。非干我事。若是學語之流。不自省<span class='corr'>己</span>知非。直欲向空裏採花。波中取月。還著得心力麼。汝今各自退思。忽然肯去。始知瑞龍老漢。事不獲<span class='corr'>已</span>。迂迴太甚。還肯麼　天成二年丁亥四月。師入府辭尚父。囑以護法。刻期順寂。</p>
</div>
<div class='div-other'><a id='mulu414' />
<p class='h2'>▲報慈藏嶼禪師</p><p>僧問。情生智隔。想變體殊。祇如情未生時如何。師曰隔。曰情未生時。隔個甚麼。師曰。這個梢郎子。未遇人在。</p>
</div>
<div class='div-other'><a id='mulu415' />
<p class='h2'>▲韶州雲門山光奉院文偃禪師</p><p>嘉興人也。姓張氏。幼依空王寺志澄律師出家。敏質生知。慧辯天縱。及長落髮。稟具於毗陵壇。侍澄數年。探窮律部。以<span class='corr'>己</span>事未明。往參睦州。州纔見來。便閉却門。師乃扣門。州曰。誰。師曰某甲。州曰。作甚麼。師曰。<span class='corr'>己</span>事未明。乞師指示。州開門一見便閉却。師如是連三日扣門。至第三日。州開門。師乃拶入。州便擒住曰。道道。師擬議。州便推出曰。秦時[車*度]轢鑽。遂掩門損師一足。師從此悟入。州指見雪峰。師到雪峰莊。見一僧。乃問。上座今日上山去那。僧曰是。師曰。寄一則因緣。問堂頭和尚。祇是不得道是別人語。僧曰得。師曰。上座到山中。見和尚上堂。眾纔集。便出握腕立地曰。這老漢。項上鐵枷何不脫却。其僧一依師教。雪峰見這僧與麼道。便下座攔胸把住曰。速道速道。僧無對。峰拓開曰。不是汝語。僧曰。是某甲語。峰曰。侍者將繩棒來。僧曰。不是某語。是莊上一浙中上座。教某甲來道。峰曰。大眾去莊上。迎取五百人善知識來。師次日上雪峰。峰纔見便曰。因甚麼得到與麼地。師乃低頭。從茲契合。溫研積稔。密以宗印授焉。</p>
<p style="margin-left:1em">圜悟碧巖集云。師承睦州旨。往見雪峰。一到便出眾問曰。如何是佛。峰云。莫寐語。師便禮拜。一住三年。雪峰一日問。子見處如何。師云。某甲見處。與從上諸聖。不移易一絲毫。僧寶傳。謁雪峰。峰方堆桅坐。為眾說法。師犯眾出熟視曰。項上三百斤鐵枷。何不脫却。峰曰。因甚到與麼。師以手自拭其目趨去。峰心異之。明日陞座曰。南山有鼈鼻蛇。諸人出入好看。師以拄杖攛出。又自驚慄。自是輩流改觀。三錄載師見雪峰事。其不同若此。因并錄以備考。</p>
<p>師在雪峰。僧問峰。如何是觸目不會道。運足焉知路。峰云。蒼天蒼天。僧不會。遂問師。蒼天意旨如何。師云。三斤麻。一疋布。僧云不會。師云。更奉三尺竹。峰聞喜云。我常疑個布衲　師出嶺。徧謁諸方　師行脚時。見一座主。舉在天台國清寺。齋時雪峰拈鉢盂問某道得即與你鉢盂。某云。此是化佛邊事。峰云。你作座主。奴也未得。某云不會。峰云。你問。我與你道。某始禮拜。峰便踏倒。某得七年方見。師云。是你得七年方見。曰是。師曰。更與七年始得　師在浙中蘊和尚會裏。一日因喫茶次。舉蘊和尚垂語云。見聞覺知是法。法離見聞覺知。作麼生。有旁僧云。見定。如今目前一切見聞覺知是法。法亦不可得。師拍手一下。蘊乃舉頭。師云。猶欠一著在。蘊云。我到這裏却不會　師到洞巖。巖問。作甚麼來。師曰。親近來。巖曰。亂走作麼。師曰。暫時不在。巖曰。知過即得。師曰。亂走作麼　到疎山仁。仁問。得力處道將一句來。師曰。請高聲問。山即高聲問。師笑曰。今日喫粥麼。山曰喫粥。師曰。亂呌喚作麼　到臥龍。問明<span class='corr'>己</span>底人。還見有<span class='corr'>己</span>麼。龍曰。不見有<span class='corr'>己</span>。始明得<span class='corr'>己</span>。又問。長連牀上學得底。是第幾機。龍曰。是第二機。曰如何是第一機。龍曰。緊峭草鞋。</p>
<p style="margin-left:1em">妙喜曰。騎賊馬趕賊隊。借婆帔子拜婆年。</p>
<p>到歸宗。僧問。大眾雲集。合談何事。宗云。兩兩三三。僧云不會。宗云。三三兩兩。師却問僧。歸宗意旨如何。僧云。全體與麼來。師云。上座曾到潭州龍牙麼。云曾到。師云。打野榸漢　到天童。童曰。你還定當得麼。師曰。和尚道甚麼。童曰。不會則目前包裹。師曰。會則目前包裹　到鵝湖。聞上堂曰。莫道未了底人。長時浮逼逼地。設使了得底。明明得知有去處。尚乃浮逼逼地。師下問首座。適來和尚意作麼生。曰浮逼逼地。師曰。首座久在此住。頭白齒黃。作這個語話。曰上座又作麼生。師曰。要道即得。見即便見。若不見。莫亂道。曰祇如道浮逼逼地。又作麼生。師曰。頭上著枷。脚下著杻。曰與麼則無佛法也。師曰。此是文殊普賢大人境界　到江州。有陳尚書者請齋。纔見便問。儒書中即不問。三乘十二分教。自有座主。作麼生是衲僧行脚事。師曰。曾問幾人來。書曰。即今問上座。師曰。即今且置。作麼生是教意。書曰。黃卷赤軸。師曰。這個是文字語言。作麼生是教意。書曰。口欲談而辭喪。心欲緣而慮忘。師曰。口欲談而辭喪。為對有言。心欲緣而慮忘。為對妄想。作麼生是教意。書無語。師曰。見說尚書看法華經。是否。書曰是。師曰。經中道。一切治生產業。皆與實相不相違背。且道非非想天。有幾人退位。書無語。師曰。尚書且莫草草。三經五論師僧拋却。特入叢林。十年二十年。尚不奈何。尚書又爭得會。書禮拜曰。某甲罪過　後抵靈樹。冥符知聖接首座之記。初知聖在靈樹。二十年不請首座。常云。我首座生也。我首座牧牛也。我首座行脚悟道也。一日令眾擊鐘。三門外接首座。眾出迓。而師至。樹曰。奉遲久矣。即延師為首座。俄廣主劉欲舉兵。躬入院。請樹決臧否。樹<span class='corr'>已</span>先知。怡然坐化。主問知事曰。和尚何時得疾。對曰。不曾有疾。適封一函子。令呈大王。主開函。得一帖子云。人天眼目堂中上座。主悟樹旨。遂寢兵。請師繼樹開法。未幾遷雲門光泰寺　僧問。生法師曰。敲空作響。擊木無聲。如何。師以拄杖空中敲云。阿㖿阿㖿。又敲板頭云。作聲麼。僧云作聲。師云。這俗漢。又敲板頭云。喚甚麼作聲　師以足跛。常把拄杖行。見眾方普請。舉拄杖曰。看看。北鬱單越人。見汝搬柴不易。在中庭裏相撲供養汝。更為汝念般若經曰。一切智智清淨。無二無二分。無別無斷故。眾環擁之。久不散。乃曰。汝諸人無端走來這裏。覓什麼。老僧只管喫飯屙矢。別解作什麼。汝諸方行脚參禪問道。我且問汝。諸方參得底事作麼生。試舉看。於是不得<span class='corr'>已</span>。自誦三平偈曰。即此見聞非見聞。回視僧曰。喚什麼作見聞。又曰。無餘聲色可呈君。謂僧曰。有甚麼口頭聲色。又曰。個中若了全無事。謂僧曰。有甚麼事。又曰。體用何妨分不分。乃曰。語是體。體是語。舉拄杖曰。拄杖是體。燈籠是用。是分不分。不見道。一切智智清淨　聞擊齋鼓曰。鼓聲齩破我七條。乃指僧曰。抱取猫兒來。良久曰。且道鼓因甚置得。眾無對者。乃曰。因皮置得。我尋常道。一切聲是佛聲。一切色是佛色。盡大地是個法身。枉作個佛法知見。如今拄杖。但喚作拄杖。見屋但喚作屋。</p>
<p style="margin-left:1em">傳燈作師上堂聞鐘聲乃曰。世界與麼廣闊。為甚麼鐘聲披七條　徑山杲頌。鐘聲披起鬱多羅。碧眼胡兒沒奈何。一箭雙鵰隨手落。拈來元是樹中鵝。</p>
<p>至僧堂中。僧爭起迎。師立而語曰。石頭道回互不回互。僧便問。作麼生是不回互。師以手指曰。這個是板頭。又問。作麼生是回互。曰汝喚什麼作板頭　問新到。你諸方行脚。道我知有。與我拈三千大千世界來。眼睫上著。僧云喏。師云。錢塘為甚麼去國三千里。僧云。豈干他事。師云。者掠虗漢　問首座。乾坤大地與你自<span class='corr'>己</span>。是同是別。曰同。師曰。一切物命蛾蛘蟻子。是同是別。曰同。師曰。你為什麼干戈相待　問。古人道。知有極則事。如何是極則事。師云。爭奈在老僧手裏何。進云。某甲問極則事。師便棒云。吽吽。正當撥破。便道請益。這般底。到處但知亂統。近前來。我問你。尋常在長連牀上。商量向上向下。超佛越祖。你道。水牯牛還有超佛越祖底道理麼。僧云。適來<span class='corr'>已</span>有人問了也。師云。這個是長連牀上學得底。不要有便言有。無便言無。僧云。若有更披毛帶角作麼。師云。將知你祇是學語之流。又云。來來。我更問你。諸人橫擔拄杖道。我參禪學道。便覓個超佛越祖底道理。我且問你。十二時中行住坐臥。屙矢送尿。至於茆坑裏蟲子市肆買賣羊肉案頭。還有超佛越祖道理麼。道得底出來。若無。莫妨我東行西行。便下座　問。如何是法身向上事。師曰。向上與汝道即不難。作麼生會法身。曰請和尚鑒。師曰。鑒即且置。作麼生會法身。曰與麼與麼。師曰。這個是長連牀上學得底。我且問你。法身還解喫飯麼。僧無對。師又云。法身喫飯。幻化空身即法身。乾坤大地何處有也。物物不可得。以空噇空。若約檢點來。將謂合有與麼說話。</p>
<p style="margin-left:1em">妙喜曰。龍頭蛇尾。得入憎。法身喫飯。以空噇空。喚作無得麼。我恁麼道。且作死馬醫。</p>
<p>示眾云。燈籠是你自<span class='corr'>己</span>。把鉢盂噇飯。飯不是你自<span class='corr'>己</span>。有僧便問。飯是自<span class='corr'>己</span>時如何。師云。這野狐精。三家村裏漢。復云。來來。不是你道飯是自<span class='corr'>己</span>。云是。師云。驢年夢見。三家村裏漢。</p>
<p style="margin-left:1em">妙喜云。用盡自<span class='corr'>己</span>心。笑破他人口。</p>
<p>舉座主就華嚴講。請翠巖齋。巖云。山僧有個問。座主若道得。即齋。巖便拈起胡餅云。還具法身麼。主云。具法身。巖云。與麼則喫法身也。主無語。本講座主代云。有什麼過。巖不肯。東使云。喏喏。師代云。特謝和尚降重空筵　師云。光不透脫。有兩般病。一切處不明。面前有物。是一。又透得一切法空。隱隱地似有個物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。坐在法身邊。是一。直饒透得法身去。放過即不可。子細點檢將來。有甚麼氣息。亦是病。</p>
<p style="margin-left:1em">妙喜曰。不用作禪會。不用作道會。不用作向上商量。此是雲門老漢。據實而論。我恁麼道。有沒量罪過。汝若點檢得出。許你具擇法眼。若黠檢不出。且向雲門葛藤裏參。妙喜又曰。而令學實法者。以透過法身為極致。而雲門反以為病。不知透過法身了。合作麼生。到這裏。如人飲水冷煖自知。不著問別人。問別人則禍事也。</p>
<p>垂語云。人人盡有光明在。看時不見暗昬昬。作麼生是諸人光明。自代云。厨庫三門。又云。好事不如無。</p>
<p style="margin-left:1em">圜悟勤云。如今人。纔聞舉著光明。便去瞠眼云。那裏是厨庫。那裏是三門。且得沒交涉。所以道。識取鈎頭意。莫認定盤星。此事不在眼上。亦不在境上。須是絕知見。忘得失。淨躶躶。赤灑灑。各各當人分上究取始得。雲門云。日裏來往。日裏辨人。忽然半夜無日月燈光。曾到處則固是。未曾到處。取一件物。還取得麼。參同契云。當明中有暗。勿以暗相覩。當暗中有明。勿以明相遇。若坐斷明暗。且道是個甚麼。所以道。心華發明。照十方剎。盤山云。光非照境。境亦非存。光境俱亡。復是何物。又云。即此見聞非見聞。無餘聲色可呈君。個中若了全無事。體用何妨分不分。但會取末後一句了。却去前頭游戲。畢竟不在裏頭作活計。古人道。以無住本。立一切法。不得去這裏弄光影。弄精魂。又不得作無事會。古人道。寧可起有見如須彌山。不可起無見如芥子許。二乘人多偏墜此見　雪竇頌。自照列孤明。為君通一線。花謝樹無影。看時誰不見。見不見。倒騎牛兮入佛殿。</p>
<p>拈拄杖曰。凡夫實謂之有。二乘析謂之無。圓覺謂之幻有。菩薩當體即空。衲僧家。見拄杖便喚作拄杖。行但行。坐但坐。不得動著　問樹凋葉落時如何。師云。體露金風。</p>
<p style="margin-left:1em">圜悟云。且道。雲門為是答他話。為是與他酬唱。若道答他話。錯認定盤星。若道與他唱和。且得沒交涉。既不恁麼。畢竟作麼生。你若見得透。衲僧鼻孔。不消一揑。其或未然。依舊打入鬼窟裏去。又云。你若去他三句中求。則腦後拔箭。他一句中。須具三句。</p>
<p>有講僧參。經時乃曰。未到雲門時。恰似初生月。及乎到後。曲彎彎地。師得知乃問。是你道否。曰是。師曰。甚好。吾問汝。作麼生是初生月。僧乃斫額作望月勢。師曰。你如此。<span class='corr'>已</span>後失却目在。僧經旬日復來。師又問。你還會也未。曰未會。師曰。你問我。僧便問。如何是初生月。師曰。曲彎彎地。僧罔措。後果然失目。</p>
<p style="margin-left:1em">白雲端云。這僧失却目。雲門和鼻孔不見。雖然如是。家住州西　黃龍新云。語驚時聽。得無動機。若謂這僧。失雙目入地獄如箭射　東禪觀云。這僧雖失雙目。光射九天。雲門兩眼雖存。前明後暗。</p>
<p>問一生積惡不知善。一生積善不知惡。此意如何。師曰燭　僧問靈樹。如何是祖師西來意。樹默然。遷化後。門人立行狀碑。欲入此語。問師曰。先師默然處。如何上碑。師對曰。師　問。殺父殺母。向佛前懺悔。殺佛殺祖。向甚麼處懺悔。師曰露　問。承古有言。了即業障本來空。未了應須償宿債。未審二祖是了不了。師曰確　問新到。甚處人。曰新羅。師曰。將甚麼過海。曰草賊大敗。師引手曰。為甚麼在我這裏。曰恰是。師曰。一任[跳-兆+孛]跳。僧無對　問。十二時中。如何得不空過。師曰。向甚麼處著此一問。曰學人不會。請師舉。師曰。將筆硯來。僧乃取筆硯來。師作一頌曰。舉不顧。即差互。擬思量。何劫悟　問。一口吞盡時如何。曰我在你肚裏。曰和尚為甚麼在學人肚裏。師曰。還我話頭來　師問嶺中順維那。古人竪起拂子。放下拂子。意旨如何。順曰。拂前見拂後見。師曰。如是如是。師後舉問僧。你道當初諾伊不諾伊。僧無對。師曰。可知禮也　問直歲。甚處去來。曰刈茆來。師曰。刈得幾個祖師。曰三百個。師曰。朝打三千。暮打八百。東家杓柄長。西家杓柄短。又作麼生。歲無語。師便打　問僧。甚處來。曰西禪。師曰。西禪有何言句。僧展兩手。師與一掌。曰某甲話在。師却展兩手。僧無語。師又打　問僧。甚麼處來曰禮塔來。師曰謔我。曰某甲實禮塔來。師曰。五戒也不持　問僧。看什麼經。僧云。瑜伽論。師云。義墮也。僧云。甚麼處義墮。師云。自領出去　問僧。看甚麼經。其僧却指旁僧云。和尚問。何不祇對。師云。露柱為甚麼倒退三千里。僧云。豈干他事。師曰。學語之流。代云。洎合不識勢　問。佛法如水中月。是否。師曰。清波無透路。曰和尚從何得。師曰。再問復何來。曰正與麼時如何。師曰。重疊關山路　問。上無攀仰。下絕<span class='corr'>己</span>躬時如何。師曰。藏身一句作麼生道。僧便禮拜。師曰。放過一著。置將一問來。僧無語。師云。這死蝦蟇　師問明教。今日喫得幾個胡餅。曰五個。師曰。露柱喫得幾個。曰請和尚茶堂裏喫茶　師齋次。拈起匙筯云。我不供養南僧。祇供養北僧。時有僧問。為甚麼不供養南僧。師云。我要鈍置伊。云為甚麼祇供養北僧。師云。一箭兩垛。有僧問。祇如前意如何。師云。好即同榮　師見新到云。雪峰和尚道。開却路達磨來也。我問你作麼生。僧云。築著和尚鼻孔。師云。地神惡發。把須彌山一摑。[跳-兆+孛]跳上梵天。拶破帝釋鼻孔。你為甚麼向鼻孔裏藏身。僧云。和尚莫瞞人好。師云。築著老僧鼻孔又作麼生。僧無對。師云。將知你祇是學語之流。代云邏邏哩。</p>
<p style="margin-left:1em">妙喜曰。擔一擔懵懂。換得一擔骨董。無星秤子秤來。付與無知漆桶。且道無知漆桶。將作何用。你若道得活脫句。許你親見雲門。</p>
<p>師見飯頭云。汝是飯頭麼。云是。師云。顆裏有幾米。米裏有幾顆。頭無對。代云。某甲瞻星望月　問。聖僧為甚麼被大蟲齩。師云。與天下人作榜樣　王太傅問北院。古人道。普現色身。徧行三昧。佛法為甚麼不到北俱盧洲。院云。祇為徧行。所以不到。師云。如法置一問來　韋監軍。見帳子畫牛牴樹。問僧。牛牴樹。樹牴牛。僧無對。師代云。歸依佛法僧　師坐次。有僧非時上來。師云。作甚麼。僧云請益。師云。你有什麼疑。僧云。某甲曾問和尚。一宿覺搬柴。柴搬一宿覺。師乃敲椅子三下云。你作麼生會。僧云。一切臨時。師乃揎拳云。我與你相撲一交。得麼。僧無對。次日僧再上。值師潄盥次。師乃將水碗。過與僧云。送去厨下著。其僧送去了却來。師見來。乃從後門出去。其僧云。比來請益。祇得一口碗　問僧。甚處來。曰搬柴來。師曰。搬得多少轉一宿覺。曰二十轉。師曰。你為甚麼打落當門齒。僧無對。師便打曰。學語之流。自代曰。也知和尚佛法身心。又代前語曰。搬柴早是辛苦　因供養羅漢。問僧。今夜供養羅漢。你道羅漢還來也無。僧無對。師曰。你問我。僧便問。師曰。換水添香。僧曰。與麼即來也。師云。有什麼饅頭䭔子。速下來　問僧。甚處來。云涅槃堂。師云。亡僧還喫飯麼。僧云不喫。師云。活人還喫飯麼。無對　師入京朝覲。歸至大橋。山門煎茶迎師。師喫茶果次。僧侍立。師語二參隨僧云。是你京中無可喫。乃拈一楪果子與一僧。其僧接得便去。又語一僧云。我不與你。僧無對。師云。那裏也有也。其僧又無對。別有僧出云。某甲今日也隨和尚來。請一分得麼。師云。嗄。僧云。某甲罪過。觸忤和尚。師云。我也不能唾得你。僧無對。師代前語云。也知果子少。兩人共一楪。代後語云。某甲更是　一日行次。一僧隨後行。師竪起拳云。如許大栗子。喫得幾個。僧云。和尚莫錯。師云。是你錯。僧云。莫壓良為賤。師云。靜處薩婆訶　問。如何是清淨法身。師曰。花藥欄。曰便恁麼去時如何。師曰。金毛師子。</p>
<p style="margin-left:1em">雪竇頌云。花藥欄。莫顢頇。星在秤兮不在盤。善恁麼。太無端。金毛師子大家看。</p>
<p>問。如何是一代時教。師曰。對一說。</p>
<p style="margin-left:1em">雪竇頌云。對一說。太孤絕。無孔鐵椎重下楔。閻浮樹下笑呵呵。昨夜驪龍拗角折。別別。韶陽老人得一橛。</p>
<p>問。不是目前機。亦非目前事時如何。師曰。倒一說。</p>
<p style="margin-left:1em">雪竇頌云。倒一說。分一節。同死同生為君決。八萬四千非鳳毛。三十三人入虎穴。別別。擾擾匆匆水裏月。</p>
<p>問。如何是塵塵三昧。師曰。鉢裏飯。桶裏水。</p>
<p style="margin-left:1em">雪竇頌云。鉢裏飯。桶裏水。多口阿師難下嘴。北斗南星位不殊。白浪滔天平地起。擬不擬。止不止。個個無裩長者子。</p>
<p>問。如何是雲門一句。師曰。臘月二十五　問。如何是法身。師曰。六不收。</p>
<p style="margin-left:1em">圜悟別云。一不立　雪竇頌。一二三四五六。碧眼胡僧數不足。少林漫說付神光。卷衣又說歸西竺。西竺茫茫無處尋。夜來却對乳峰宿。</p>
<p>問。如何是超佛越祖之談。師曰。胡餅　問。如何是佛。師曰。乾矢橛　問。如何是諸佛出身處。師曰。東山水上行　問。不起一念。還有過也無。師曰。須彌山　問。如何是透法身句。師曰。北斗裏藏身。</p>
<p style="margin-left:1em">白雲端頌。五陵公子遊花慣。未第貧儒自古多。令地看他人富貴。等閑不奈幞頭何　廬山玉磵林禪師頌。北斗藏身為舉<span class='corr'>揚</span>。法身從此露堂堂。雲門賺殺他家子。直至如今漫度量。後五祖戒。見林。問作偈之意。林舉目視之。戒曰。若果如此。雲門不值一錢。公亦當無兩目。遂去。林竟如所言。而戒暮年亦失一目。洪覺範曰。今妄意測度先德之旨。疑悞後生者。亦可少戒　中峰廣拈玉磵因緣云。北斗藏身話。豈但玉磵頌不出。便是五祖戒。也只得向背後叉手。暮年各損一目。也是好<span class='corr'>采</span>。覺範謂誣謗先宗感果如是。休將閑學解。埋沒祖師心。幻寄曰。一盞長明燈。中峰吹殺了。</p>
<p>上堂。拈起拂子云。這裏得個入處去捏怪也。日本國裏說禪。三十三天有個人出家喚云。吽吽。特舍兒擔枷過狀。</p>
<p style="margin-left:1em">妙喜曰。這老漢。克由叵耐冐姓。佃官田。更不納苗稅。</p>
<p>師云。十五日<span class='corr'>已</span>前不問汝。十五日<span class='corr'>已</span>後。道將一句來。自代云。日日是好日。</p>
<p style="margin-left:1em">雪竇頌。去却一。拈得七。上下四維無等匹。徐行踏斷流水聲。縱觀寫出飛禽跡。草茸茸。烟羃羃。空生巖畔花狼藉。彈指堪悲舜若多。莫動著。動著三十棒。</p>
<p>師云。古佛與露柱相交。是第幾機。僧問。意旨如何。師云。一條縧。三十文買。復代前語云。南山起雲。北山下雨。僧又問。一條縧三十文買如何。師云打與。</p>
<p style="margin-left:1em">雪竇頌。南山雲。北山雨。四七二三面相覩。新羅國裏曾上堂。大唐國裏未打鼓。苦中樂。樂中苦。誰道黃金如糞土。</p>
<p>師以乾祐元年七月十五。赴廣主召至府。留止供養。九月甲子乃還山。謂眾曰。我離山得六十七日。且問汝六十七日事作麼生。眾莫能對。師曰。何不道和尚京中喫麵多　僧來參。師乃拈起袈裟曰。汝若道得。落我袈裟圈䙡裏。汝若道不得。又在鬼窟裏坐。作麼生。自代曰。某甲無氣力。</p>
<p style="margin-left:1em">妙喜曰。西天斬頭截臂。我這裏自領出去。</p>
<p>示眾。古德道。藥病相治。盡大地是藥。那個是你自<span class='corr'>己</span>。乃曰。遇賤即貴。僧曰。乞師指示。師拍手一下拈拄杖曰。接取拄杖。僧接得拗作兩橛。師曰。直饒恁麼。也好與三十棒。</p>
<p style="margin-left:1em">雪竇。頌盡大地是藥那個是你自<span class='corr'>己</span>云。盡大地是藥。古今何太錯。閉門不造車。通塗自寥廓。錯錯。鼻孔撩天亦穿却。</p>
<p>上堂。眾集。師以拄杖指面前曰。乾坤大地微塵諸佛。總在裏許。爭佛法覓勝負。還有人諫得麼。若無人諫得。待老漢與你諫看。僧曰。請和尚諫。師曰。這野狐精　上堂。眼睫橫亘十方。眉毛上透乾坤。下透黃泉須彌。塞却汝咽㗋。還有人會得麼。若有人會得。拽取占波。共新羅鬬額。</p>
<p style="margin-left:1em">妙喜曰。是大神呪。是大明呪。是無上呪。是無等等呪。能除一切苦。真實不虗妄。諸人要識雲門麼。不見道。三臺須是大家催。</p>
<p>上堂。乾坤之內。宇宙之間。中有一寶。秘在形山。拈燈籠向佛殿裏。將三門來燈籠上。作麼生。自代云。逐物意移。又曰。雲起雷興。</p>
<p style="margin-left:1em">雪竇頌云。看看。古岸何人把釣竿。雲冉冉。水漫漫。明月蘆花君自看。</p>
<p>上堂。聞聲悟道。見色明心。遂舉手曰。觀世音菩薩。將錢買胡餅。放下手曰。元來祇是饅頭　上堂。函盖乾坤。目機銖兩。不涉世緣。作麼生承當。眾無對。自代云。一鏃破三關。</p>
<p style="margin-left:1em">智證傳。雲門宗有三句。謂天中函盖。目機銖兩。不涉世緣。又云。以此三句為示者。解釋秦時[車*度]轢鑽之詞也。法華經曰。得一切語言三昧。而大智論曰。善入音聲陀羅尼。以此也。幻寄曰。癡兒面前。不得說夢。</p>
<p>上堂。諸和尚子莫妄想。天是天。地是地。山是山。水是水。僧是僧。俗是俗。良久曰。與我拈案山來。僧便問。學人見山是山水是水時如何。師曰。三門為甚麼騎佛殿。從這裏過。曰恁麼則不妄想去也。師曰。還我話頭來　上堂。平地上死人無數。過得荊棘林者是好手。時有僧出曰。與麼則堂中第一座有長處也。師曰。蘇嚕蘇嚕　上堂。直得乾坤大地無纖毫過患。猶是轉句。不見一色。始是半提。直得如此。更須知有全提時節　示眾。日裏來往。日裏辨人。忽然中夜教取個物來。未曾到處。作麼生取。代云。瞞却多少人　示眾。迷<span class='corr'>己</span>底人。觸途俱滯。悟本底人。為甚麼有四大見。代云。益州附子建州薑　示眾。從上祖師三世諸佛說法。山河大地草木。為甚麼不省去。代云。新到行人事　示眾。既知來處。且道甚麼劫中無祖師。代云。某甲今日不著便。</p>
<p style="margin-left:1em">徑山杲云。雲門也是作賊人心虗。徑山即不然。既知來處。且道甚麼劫中無祖師。不圖打草。且要驚蛇。</p>
<p>示眾。布漫天網打龍。布絲網撈蝦摝蜆。你道。螺蚌落在甚麼處。代云。具眼　示眾。折半裂三。針筒鼻孔在甚麼處。為我一一拈出來看。代云。上中下。</p>
<p style="margin-left:1em">妙喜云。倚門傍戶弄精魂。</p>
<p>示眾。拄杖子化為龍。吞却乾坤了也。山河大地甚處得來　示眾。十方國土中。惟有一乘法。且道。自<span class='corr'>己</span>在一乘法裏。一乘法外。代云入。</p>
<p style="margin-left:1em">妙喜曰。特地一場愁。</p>
<p>示眾。要識祖師麼。以拄杖指曰。祖師在你頭上[跳-兆+孛]跳。要識祖師眼睛麼。在你脚下。又曰。這個是祭鬼神茶飯。然雖如此。鬼神也無厭足。</p>
<p style="margin-left:1em">妙喜曰。不見道留惑潤生。時有僧在旁咳嗽一聲。妙喜曰。老漢恁麼道。有甚麼過。僧擬議。便打。</p>
<p>僧舉灌溪上堂。十方無壁落。四面亦無門。淨躶躶。赤灑灑。沒可把。師曰。舉即易。出也大難。曰上座不肯和尚與麼道那。師曰。你適來與麼舉那。曰是。師曰。你驢年夢見灌溪。曰某甲話在。師曰。我問你。十方無壁落。四面亦無門。你道。大梵天王與帝釋天。商量甚麼事。曰豈干他事。師喝曰。逐隊喫飯漢　師云。古來老宿。皆為慈悲之故。有落草之談。隨語識人。若是出草之談。即無與麼。若與麼。便有重話會語。不見仰山和尚問僧。近離甚處。僧云廬山。仰山云曾遊五老峰麼。曰不曾。仰云闍黎不曾遊山。此即為慈悲之故。有落草之談。</p>
<p style="margin-left:1em">溈山秀云。今人盡道。慈悲之故有落草之談。只知捉月。不覺水深。忽若雲門當時謹慎唇吻。未審後人若為話會。然水母無目。求食須假於蝦　雪竇頌。出草入草。誰解尋討。白雲重重。紅日杲杲。左顧無瑕。右盻<span class='corr'>已</span>老。君不見。寒山子行太早。十年歸不得。忘却來時道。</p>
<p>師云。不敢望你有逆水之波。且有順水之意也難得。乃舉良遂初參麻谷。谷見來便去鉏草。良遂到鉏草處。谷都不顧。便歸方丈閉却門。良遂連三日去敲門。至第三日纔敲門。谷問阿誰。遂云和尚莫瞞良遂。若不來禮拜和尚。洎被經論賺過一生。師云。便有逆水之波。如今得入。是順水之意。亦喚作雙放時節　示眾。莫道今日謾諸人好。抑不得<span class='corr'>已</span>。向諸人前。作一場狼藉。忽被明眼人見。成一場笑具。如今避不得也。且問你諸人。從上來有甚事。欠少甚麼。向你道無事。<span class='corr'>已</span>是相埋沒也。雖然如是。也須到這田地始得。亦莫趁口快亂問。自<span class='corr'>己</span>心裏黑漫漫地。明朝後日。大有事在。你若根思遲回。且向古人建化門庭。東覷西覷看。是個甚麼道理。你欲得會麼。都緣是你自<span class='corr'>己</span>。無量劫來妄想濃厚。一期聞人說著。便生疑心。問佛問法。問向上向下。求覓解會。轉沒交涉。擬心即差。況復有言有句。莫是不擬心是麼。莫錯會好。更有甚麼事。珍重　又曰。江西即說君臣父子。湖南即說他不與麼。我此間即不如此。良久曰。汝還見壁麼　又曰。從上來且是個甚麼事。如今抑不得<span class='corr'>已</span>。且向諸人道。盡大地有什麼物。與汝為緣為對。若有針鋒許。與汝為隔為礙。與我拈將來。喚什麼作佛。喚什麼作祖。喚什麼作山河大地日月星辰。將什麼為四大五蘊。我與麼道。喚作三家村裏老婆說話。忽然遇著本色行脚漢。聞與麼道。把脚拽向階下。有甚麼罪過。雖然如是。據個什麼道理。便與麼。莫趂口快向這裏亂道。須是個漢始得。忽然被老漢脚跟下尋著。沒去處。打脚折。有什麼罪過。即與麼。如今還有問宗乘中話者麼。待老漢答一轉了。東行西行　又曰。盡乾坤一時將來。著汝眼睫上。汝諸人聞恁麼道。不敢望汝出來性燥。把老僧打一摑。且緩緩子細看。是有是無。是個甚處道理。直饒汝向這裏明得。若遇衲僧門下。奸槌脚折　又曰。三乘十二分教。橫說竪說。天下老和尚。縱橫十字說。與我拈針鋒許說底道理來看。與麼道。早是作死馬醫。雖然如此。且有幾個到此境界。不敢望汝言中有響。句裏藏鋒。瞬目千差。風恬浪靜　又曰。我事不獲<span class='corr'>已</span>。向你諸人道。直下無事。早是相埋沒了也。更欲踏步向前。尋言逐句。求覓解會。千差萬別。廣設問難。贏得一場口滑。去道轉遠。有什麼休歇時。此事若在言語上。三乘十二分教。豈是無言語。因甚麼更道教外別傳。若從學解機智得。祇如十地聖人。說法如雲如雨。猶被訶責見性如隔羅縠。以此故知。一切有心。天地懸殊。雖然如此。若是得底人。道火何曾燒口。終日說事。未甞挂著唇齒。未甞道著一字。終日著衣喫飯。未甞觸著一粒米。挂一縷絲。雖然如此。猶是門庭之說。也須是實得恁麼始得。若約衲僧門下。句裏呈機。徒勞佇思。直饒一句下承當得。猶是瞌睡漢。時有僧問。如何是一句。師曰舉。</p>
<p style="margin-left:1em">妙喜曰。瞌睡漢。</p>
<p>又曰。諸法不異者。不可續鳧截鶴。夷嶽盈壑。然後為無異者哉。但長者長法身。短者短法身。是法住法位。世間相常住。舉拄杖曰。拄杖子不是常住。忽起立以拄杖擊繩牀曰。適來許多葛藤。貶向什麼處去也。靈利底見。不靈利底。著我熱瞞　又曰。不可說時即有。不說時便無也。不可商量時便有。不商量時便無也。又云。且道不商量時。是個甚麼。又云。更是甚麼　師作綱宗偈曰。康氏圓形滯不明。魔深虗喪擊寒氷。鳳羽展時超碧漢。晉鋒八博擬何憑。<span class='note-inline'>(其一)</span>是機是對對機迷。闢機塵遠遠塵棲。夕日日中誰有挂。因底底事隔塵迷。<span class='note-inline'>(其二)</span>喪時光。藤林荒。徒人意。滯肌尫。<span class='note-inline'>(其三)</span>咄咄咄。力<span class='corr'>囗</span>希。禪子訝。中眉垂。<span class='note-inline'>(其四)</span>上不見天。下不見地。塞却咽喉。何處出氣。笑我者多。哂我者少<span class='note-inline'>(其五)</span>　師每顧見僧。即曰鑒。僧欲酬之。則曰咦。率以為常。故門弟子錄曰顧鑒咦。德山密禪師。刪去顧字。但以鑒咦二字為頌。謂之抽顧頌。</p>
<p style="margin-left:1em">洪覺範曰。今其兒孫失其旨。接人以怒目直視。名為提撕。名為不認聲色。名為舉處便薦。相傳以為道眼。北塔祚禪師獨笑之。作偈曰。雲門抽顧笑嬉嬉。擬議遭他顧鑒咦。任是張良多智巧。到頭於此亦難施。人天眼目載密師頌云。相見不<span class='corr'>揚</span>眉。君東我亦西。紅霞穿碧落。白日繞須彌。</p>
<p>乾和七年四月十日。端坐示寂。迨乾德元年。雄武軍節度推官阮紹莊。夢師以拂子招曰。寄語秀華宮使特進李托。我在塔久。可開塔乎。托時奉使韶州。監修營諸寺院。因得紹莊之語奏聞。詔迎師肉身。內宮供養。啟塔顏貌如昔。鬚髮猶生。自南漢乾和七年。至宋乾德元年。盖十七年矣。留京師月餘。仍送還山。</p>
<p style="margin-left:1em">佛印元曰。雲門說法如雲雨。絕不喜人記錄其語。見必罵逐曰。汝口不用。反記吾語。異時裨販我去。今室中對機錄。皆香林明教。以紙為衣。隨即書之。後世學者。漁獵文字語言。正如吹網欲滿。非愚即狂耳。</p>
</div>
<p class='juan'>指月錄卷之二十</p>
<div class='div-w'>
<p class='h2'>音釋　卷第十八之二十</p><p>謐<span class='note-inline'>(覓筆切音密靜語也安也)</span>　丱<span class='note-inline'>(古患切音慣束髮如兩角貌)</span>　爬<span class='note-inline'>(蒲巴切把搔也)</span>　淦<span class='note-inline'>(古暗切音紺)</span>　䠄跣<span class='note-inline'>(上音腆下先去聲徒足履地也)</span>　媼<span class='note-inline'>(烏老切音襖女老之稱)</span>　趯<span class='note-inline'>(他歷切音剔跳貌)</span>　澀<span class='note-inline'>(色入切森入聲不滑也)</span>　錮<span class='note-inline'>(亡慕切音故鑄銅鐵以塞隙也又禁錮重繫也)</span>　鏴<span class='note-inline'>(音路)</span>　瑤<span class='note-inline'>(他刀切音滔)</span>　嗢<span class='note-inline'>(烏骨切音屋咽也)</span>　噦<span class='note-inline'>(一决切淵入聲逆氣嘔也)</span>　謴<span class='note-inline'>(吾困切音近混順言謔弄曰謴)</span>　帔<span class='note-inline'>(兵臂切音轡裙屬)</span>　尫<span class='note-inline'>(烏光切音汪曲頸也又瘠病之人)</span>　桅<span class='note-inline'>(吾為切音危)</span>　榸<span class='note-inline'>(卓皆切音齋枯木根)</span>　揎<span class='note-inline'>(息全切音宣捋也引也)</span></p>
</div></div>
</div><!-- end of div[@id='body'] -->
</body></html>