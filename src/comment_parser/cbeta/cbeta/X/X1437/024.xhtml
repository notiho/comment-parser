<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu670' />永覺和尚廣錄卷第二十四</p><p class="byline">嗣法弟子　道霈　重編</p>
<div class='div-other'><a id='mulu671' />
<p class='h1'>詩上</p>
<div class='div-other'><a id='mulu672' />
<p class='h2'>五言古</p>
<div class='div-other'><a id='mulu673' />
<p class='h3'>遊白水山剎</p><p>晨起出南郊。征衣冷如鐵。迢迢青松道。冉冉寒雲結。疊嶺每崔嵬。山窮路欲絕。小橋架危壑。思理緣雲䇿。崎嶇穿翠微。中有法王闕。重門亦窈窕。僧老眉如雪。迎賓解倒屣。軒渠笑相接。石隙取新泉。銅瓶烹雀舌。小樓瞰絕崖。開窓待明月。松風吹凍耳。濤聲未曾歇。問我拈華旨。一字不能說。乞我寫新詩。便似隄頭決。莫道文字禪。恐是甘露滅。</p>
</div>
<div class='div-other'><a id='mulu674' />
<p class='h3'>廬陽茆亝</p><p>闢土建茅齋。築基尚平實。橫架有三間。東西張兩翼。編茅似剪齊。立柱如箸直。外籬儘空踈。內壁須完密。既無斧鑿痕。也省丹雘飾。開牗任吐吞。設扉謹出入。可以避苦霜。可以避烈日。顯者不肯來。俗士何由集。惟有無事僧。終日長抱膝。或時出門去。手扶一楖栗。或時入門來。雲簑并雨笠。興至且高歌。慵發便偃息。呵呵別有天。廣大真難匹。寄語未歸人。世事何時畢。畢後始歸山。噬臍恐不及。</p>
</div>
<div class='div-other'><a id='mulu675' />
<p class='h3'>金仙庵得李青郎茂才書。有懷其人</p><p>睡起搔頭坐。窓外雨毛空。客來扣我扉。剝啄聲重重。何家美丈夫。能將雙鯉通。開緘讀再四。大如破寂鐘。飲我薔薇露。拂我楊柳風。羨君自甘貧。清癯若瘦笻。靈龜終不舍。矯矯雪中松。作詩尚奇險。李賀與盧仝。時來白雲裏。往復探禪宗。嗟彼東家郎。墨綬亦彤弓。指顧生風雨。掀鬚每自雄。朝昏登壟斷。逐逐市中庸。鄙哉良自賤。玉骨孰如公。坐久篆灰白。日暮篝燈紅。懷人偶成句。芭蕉夜雨中。</p>
</div>
<div class='div-other'><a id='mulu676' />
<p class='h3'>寓秀水楞嚴寺。聞復創之緣。賦以志慨</p><p>昔人註經地。巨剎鎮市廛。歲久漸傾<span class='corr'>圮</span>。化為金谷園。名葩每競艶。寶媛亦爭妍。引白消長晝。呼盧雜管絃。堂堂亞聖士。來訪舊楞嚴。觸目成長噫。悲驚夜不眠。會有青雲客。彩仗拂雲煙。肯將披誥手。轉作扣關拳。共思復侵地。結搆紹前緣。遣以金剛燄。灑以清冷泉。俄然成寶剎。恍如釋梵天。畵棟燦碧瓦。金殿垂珠簾。梵唄喧春晝。沉雲靄暮筵。大將臨濟喝。顯發碌磚禪。仍鏤貝葉書。薄海頗爭傳。猗歟亦盛矣。庭燎難久炎。大士既西逝。遺像徒儼然。虗堂青兩眸。繼者有誰賢。我來遭病困。偃臥久留淹。時從長者後。往復考陳鮮。因思否與泰。反掌亦可憐。世局每如此。鐵石何能堅。坐久意忘寐。秋月轉前簷。</p>
</div>
<div class='div-other'><a id='mulu677' />
<p class='h3'>城南路</p><p>芳草城南路。迢迢來上都。古槐夾道綠。好鳥仍相呼。願言寄遊子。君行莫躊躇。踐此車馬道。避彼荊棘途。徘徊岐路側。問君欲何徂。嗟哉千里錯。乃在發足初。所以君子學。擇術當慎圖。</p>
</div>
<div class='div-other'><a id='mulu678' />
<p class='h3'>答清漳劉漁仲戴平子來山見贈</p><p>運當劫火後。祖庭久荒蕪。賴有布金客。重搆釋氏居。湧泉猶潺湲。白雲尚卷舒。靈源流未竭。喝水聲非無。昔人頗神怪。萬指繞圓蒲。不跨石門句。古今寧有殊。我來繼其席。跛鼈出通途。敢追逐電驥。聚觀盡軒渠。胡為枉賢達。松際來高車。甘避文石陛。邀入煙霞廬。山童共喜躍。好鳥競歡呼。白龍亦不禁。灑雨洗塵塗。揮毫走龍蛇。璨璨皆玉珠。遺響落千巖。流光燭九衢。促席論底事。何禪亦何儒。識得達摩意。方知孔聖書。陶然忘喧寂。松月照窓虗。山空澹雲影。幽香入庭除。慚予坐枯槁。兀兀長守株。徒虗匠石顧。山頭一老樗。</p>
</div>
<div class='div-other'><a id='mulu679' />
<p class='h3'>往玄沙埽祖塔</p><p>日午出松關。崎嶇下碧巒。天風吹我衣。飄搖巖岫端。江光遠亦近。山雲去復還。綠疇何渺茫。草逕幾盤桓。邐遞冶城東。悵望飛來山。日暮抵其下。頗思行路難。金剎久<span class='corr'>已</span>頹。石塔亦半殘。有僧能弔古。重搆荒坵間。我來訪故事。主賓乃盡歡。拈香古塔前。葉落秋煙寒。分明說法音。至今尚未闌。</p>
</div>
<div class='div-other'><a id='mulu680' />
<p class='h3'>登昇山有感</p><p>迥然天外峯。望之青且碧。石磴穿雲過。松門草未闢。仙人不可招。丹井沙填積。禪翁去不回。塔倒封蘿薜。物化本如斯。朝來何保夕。有僧作身謀。抵死志不易。為<span class='corr'>己</span>營方墳。敢移祖塔石。不知身死後。斯墳有誰惜。日落吹晚風。寒蛩聲嘖嘖。</p>
</div>
<div class='div-other'><a id='mulu681' />
<p class='h3'>登鼓山大頂</p><p>登峰須造極。斯言聞之古。屢欲緣雲上。志靡輙自阻。今晨決䇿往。力羸憑杖拄。崎嶇達彼巔。萬峯皆下俯。五虎不敢渡。伏在江之滸。依微見諸城。澹煙鎖平楚。諸山到海盡。漾蕩去何所。極目蒼茫中。夷島若可數。晚風起天末。逢逢發石鼓。劃然一嘯歸。響落千巖塢。</p>
</div>
<div class='div-other'><a id='mulu682' />
<p class='h3'>祝聞大師七十壽</p><p>大道久沉晦。崛起稱雲棲。高蹤迥難企。惟師克嗣之。法雲垂靉靆。大地徧流滋。我閩尤多幸。勞謙錫三移。振衣屴崱巔。一笑羣山低。空谷駭跫音。陰崖仰朝晞。惟願長住世。寶掌恒挈提。雪眉連鶴髮。海國共瞻依。</p>
</div>
<div class='div-other'><a id='mulu683' />
<p class='h3'>贈僧養母</p><p>孝道名為戒。作佛權輿茲。亦曰至道法。佛諭非一辭。出家雖離俗。必報父母慈。豈為墮愛網。至性不可遺。作堂名養母。黃梅百世師。行脚擔母去。孝行良可追。嗟彼裨販者。逃釋潤其私。痛哉非佛意。何恠世共訾。上人徧參竟。不能忘所思。拽杖歸故里。為母營山茨。堂堂賢相國。乃為手一揮。春生楊柳陌。月挂珊瑚枝。我來聞及此。不覺為開頥。但願汝母壽。法喜長僖僖。</p>
</div>
<div class='div-other'><a id='mulu684' />
<p class='h3'>答黃麗甫文學用來韻</p><p>桐城古名區。毓材多奇逸。歐陽崛起後。譽髦迭相迫。君世簪纓冑。英名早能識。堂堂大詞宗。惟君繼其迹。如日奪眾明。獨懸天中碧。問業鏡山下。道價高斗北。探奇吳越間。時混野衲錫。到處發天籟。幽寂喜重闢。珠玉燦千巖。山神護寶畫。下視佔畢流。吷然同戲劇。遊倦賦歸來。春光<span class='corr'>已</span>收畢。寄傲紫雲房。染翰蓮華宅。時有五色光。直向寒空射。南面擁萬卷。足立千秋績。山僧來紫雲。孤負一短䇿。安得從君遊。揮灑千丈壁。</p>
</div>
<div class='div-other'><a id='mulu685' />
<p class='h3'>題道士松巖圖</p><p>貞姿自孤特。況乃生巖扄。巖扄抱石乳。貞姿懷茯苓。所以松下人。獨誦黃庭經。清陰傲白石。野潤含清冥。奈何世上客。苦欲腰紅鞓。</p>
</div>
<div class='div-other'><a id='mulu686' />
<p class='h3'>題用拙齋</p><p>青山有神姿。白玉足清弄。高人息世鞅。田父好懷共。晁生未上書。意氣不可控。柳子既一揮。乃欲托愁諷。簷蛛布晴網。野繭作春甕。物化固何如。勿語癡人夢。</p>
</div>
<div class='div-other'><a id='mulu687' />
<p class='h3'>山中有感</p><p>春山橫翠嵐。春水漾新綠。落花不肯住。流出前溪曲。道人自何來。欲借白雲宿。白雲非可依。聊爾避塵俗。春墾半畝畦。秋收一擔粟。每挑野菜根。和作纓絡粥。一飽更何求。高臥林下屋。睡起出門去。更栽兩行竹。聞說東家郎。趂金如趂鹿。金盡橐還空。妻嫌子罵辱。一拙守有餘。百巧營不足。寄語東家郎。何如多種穀。</p>
</div>
<div class='div-other'><a id='mulu688' />
<p class='h3'>懷智者慧約國師</p><p>我來智者鄉。披荊考陳迹。不見本生碑。婺山空自碧。青草迷荒烟。躊躇長嘆惜。獨龍鏟幽光。人事千載隔。尚遺智者名。迨今如雷霹。安得起斯人。重與探玄賾。澡瓶大幾何。那堪容七尺。寄語措大流。切莫空思索。譬彼北辰高。誰能將手摘。</p>
</div>
<div class='div-other'><a id='mulu689' />
<p class='h3'>懷博大士</p><p>悵望雲黃山。飄渺白雲裏。一搭逈千秋。去天纔尺咫。憶昔善慧翁。道冠亦儒履。謁帝入承明。據榻獨抗禮。揮案說全經。虗空若為擬。甘露每夜泫。天仙頻來止。寺廢足寒煙。棟橈陛亦<span class='corr'>圮</span>。誰為魯靈光。巋然雙樹底。</p>
</div>
<div class='div-other'><a id='mulu690' />
<p class='h3'>七旬[言*(廷-壬+旦)]日</p><p>行年今七十。眼暗齒亦疎。躘踵難舉步。風雪滿頭顱。閱世良<span class='corr'>已</span>久。杌夢歷居諸。千古止一念。滄桑不用歔。十界同影事。鏡體本皆無。菩提尚非實。況彼俗之餘。百慮俱消盡。閒披古佛書。夜深獨隱几。明月滿庭除。</p>
</div>
<div class='div-other'><a id='mulu691' />
<p class='h3'>贈潘士閣居士四十誕辰</p><p>潘君少好學。弱冠蜚英聲。搦管風雲起。步趨近古人。中歲能好道。遁跡秦溪潯。陶然仁智樂。永謝蝸角名。詩文自娛悅。語語見幽貞。恍惚晉處士。五柳揚風清。今年當強仕。懸弧節載臨。鄙句聊相贈。瓦礫作黃金。</p>
</div>
<div class='div-other'><a id='mulu692' />
<p class='h3'>送沈君耀居士還潭邑</p><p>沈君故人子。千里來石門。憐予老且病。依依問寒溫。因之詢舊交。屈指幾能存。嗟哉予獨後。朽廢何足論。今晨別我去。雲白紛前村。丁寧不再三。但道欲無言。</p>
</div>
<div class='div-other'><a id='mulu693' />
<p class='h3'>因跌臥病<span class='note-inline'>(十首)</span></p><p>一足躓而仆。四體竝為殃。僵臥不能起。動靜俱失常。況當三伏日。如居火聚傍。流汗每浹背。揮扇未暫忘。皆由幻身起。幻起還自傷。須知不幻者。安坐無為鄉。</p>
<p>偶因一步錯。遂成無盡憂。展轉枕席間。痛苦未曾休。思彼世路險。寸寸有戈矛。一念稍失謹。禍起更誰尤。所以君子學。頃刻宜慎修。素履欲無咎。端不在他求。</p>
<p>病來<span class='corr'>已</span>週月。瞑眩藥弗離。志<span class='corr'>已</span>不帥氣。寸步豈能移。暑威今謝職。金風動桂枝。漸入清凉境。恍如無病時。且喜無客至。默然得自怡。不似維摩詰。雄辯四筵馳。</p>
<p>病後更添病。皮骨僅連立。惟有鼻孔高。依然還似昔。西風透被來。亂蛩鳴四壁。時序任推遷。何日是好日。更有人請法。指曲喚作直。不是強欺君。為君說真實。</p>
<p>偃臥經三朔。寒露浥芭蕉。日月如丸跳。肌膚<span class='corr'>已</span>半消。牀前初學步。扶翼行幾朝。一室方丈餘。猶若百里遙。時近九日節。遊客興偏豪。病僧無足力。豈敢望登高。</p>
<p>枕上四閱月。回觀祇片時。痛苦雖少息。步趨尚弗宜。經書久<span class='corr'>已</span>廢。筆墨未曾辭。客來索偈言。信筆頗不疑。有風欺病體。却自不能支。擁毳守鷄骨。聊以待歸期。</p>
<p>奄奄百餘日。每自嘆居諸。堅氷今<span class='corr'>已</span>至。辛楚未全除。饘粥既少進。營衛且日枯。醫術<span class='corr'>已</span>告困。奏效良亦疎。拄杖尚無力。猶倩侍僧扶。甚矣吾衰也。徒抱此殘軀。</p>
<p>寂寥守一室。陰雨倍生寒。堦前梅影瘦。籬下菊英殘。厥疾未曾瘳。展轉猶痛酸。年衰力亦弱。計日詎能安。但觀萬象始。冥然得自寬。病與不病者。總是太無端。</p>
<p>十月今既望。竹影靜橫窓。夜深蓮漏永。寒生席上霜。擁衾不成寐。自省還自傷。受生三有中。業繫未能亡。病久難勿藥。恐成跛脚殃。因思雲門老。說法亦何妨。</p>
<p>余年七十四。數載縈疾苦。況經此一交。五月未出戶。茲動律管灰。雲廓日當午。扶翼出堂前。勉行十數武。望見屋前山。山容翠而紫。松頭老鶴歸。臨風勢欲舞。</p>
</div>
<div class='div-other'><a id='mulu694' />
<p class='h3'>懷鄭所南<span class='note-inline'>(有序)</span></p><p style="margin-left:1em">所南氏宋末一布衣耳。宋亡孤憤不<span class='corr'>已</span>。齎志而沒。甞作心史一書。用鐵為函。沉蘇州承天寺井中。至崇禎戊寅。其書始出。予讀之。悵然有懷。</p>
<p>世局如秤子。頃刻變每新。反覆絕無定。豈論君與臣。何如鄭處士。堅作宋遺民。未沾升斗祿。秉志自忠貞。鐵函褁心史。語語泣鬼神。畵蘭不畵坡。此意良獨深。直輕呂望富。甘作伯夷貧。縱有堯舜出。傲骨亦難平。壯志雖未酬。抵死惟一心。斷斷不可轉。豈貪後世名。挑燈讀君書。掩卷為長吟。安得借清風。披拂世間人。</p>
</div>
<div class='div-other'><a id='mulu695' />
<p class='h3'>懷夢觀禪師<span class='note-inline'>(有序)</span></p><p style="margin-left:1em">夢觀泉人也。為開元佛果之嗣。其學贍博。其文典雅。性狷介寡合。有司辟主承天。辭弗就。所著有開士傳夢觀集二書。余寓開元時訪得之。首所服膺。葢有道之士也。自元以至今日。少有能匹其休者。法門下衰。殊可深慨。故私心於夢觀。獨向往之切云。</p>
<p>泉南稱佛國。名衲多雀起。夢觀最後出。世能知者幾。積學有淵源。著作追前軌。秉操甚堅貞。辭檄甘自否。一室大如斗。深臥紫雲裏。四壁盡蕭然。圖書却盈几。昔賢不可見。得之在故紙。閩粵三百年。誰能嗣其美。時睇彼遺編。淵哉難測底。悠然有遠懷。綣綣不能<span class='corr'>已</span>。</p>
</div>
<div class='div-other'><a id='mulu696' />
<p class='h3'>破屋歌</p><p>我有數間屋。祖父遺來久。登樓可作賦。對月堪呼酒。衣冠襲漢唐。几席對窓牖。焚香每獨坐。論文常會友。只為歷年多。其如朽蠧何。父雖言修緝。予惟宴逸過。一夜陰雲集。風暴雨滂沱。墻屋盡崩<span class='corr'>圮</span>。佳麗頓消磨。男女遁空谷。孤露無止宿。六藉淪淤泥。何論麻與菽。野狐跨灶行。山鬼傍垣哭。依依不改顏。獨有東籬菊。我生本多迍。惟言學避人。於今無可避。孤立一窮身。回思祖父事。日暮不勝情。嗚呼發長慨。風寒天地冥。</p>
</div></div>
<div class='div-other'><a id='mulu697' />
<p class='h2'>七言古</p>
<div class='div-other'><a id='mulu698' />
<p class='h3'>讀紫栢老人集有感</p><p>古道無人久寂寥。祖庭積雪欲齊腰。陰崖白日山鬼嘯。荒草寒煙狐兔驕。平人無限遭魔魅。牽入荊榛不可招。紫栢老人心血熱。揚聲大呌魂欲銷。君不見。包胥泣血灑秦庭。秦穆君臣亦淚傾。無衣賦罷鳴刁斗。揮回楚日垂休聲。又不見。諸葛出師不顧身。鬼神號泣蛟龍吟。成敗何甞敢逆覩。揚義祁山賊膽驚。復楚延漢雖不同。大義均如貫日虹。丁茲叢林秋晚日。老人激烈如二公。俗士徒知保身重。謾爾譏為亢位龍。進而不退良有以。鞠躬盡瘁漢之忠。挑燈夜讀老人書。志弘大法早捐軀。一片苦心如赤日。金光曦赫天東衢。嗟我守株徒自困。慧命如絲勢日孤。安得妖氛頓廓落。坐令此日見唐虞。</p>
</div>
<div class='div-other'><a id='mulu699' />
<p class='h3'>袁水部乘遊招住壺山。前住持印山師願充修造。賦此以壯其行</p><p>憶昔壺山化盛日。飛簷走棟逼天衢。撾鼓升堂臨萬指。激電轟雷每自如。入明寥落幾殘僧。種禾博飯守居諸。豈知祝融猶作妬。傑剎化去成蝸廬。墻頭亂草挂蘿衣。堦前苜蓿滿庭除。古殿<span class='corr'>已</span>荒餘舊砌。伐鼓考鐘事久虗。袁公好道出天姓。金湯大法如惜珠。每憂壺山不能寐。晨興遺我八行書。嗟嗟跛鼈出頭來。笑殺南泉陸大夫。雖無廣廈藏龍象。猶存餘地放圓蒲。休怪屋窄難容膝。翻憶古人樹下居。佛法不在棟隆吉。插草建剎知也無。君今何苦思營搆。只緣日夜痛前模。按下雲頭效乞士。豈為能安七尺軀。前途日暖江山麗。到處春深長柳榆。一條楖栗隨身去。好向人間問給孤。</p>
</div>
<div class='div-other'><a id='mulu700' />
<p class='h3'>謝曹能始憲長來山見贈</p><p>石鼓嶙峋障海東。層巒面面金芙蓉。摩崖刻石首朱趙。神光夜夜燭寒空。古來遊者如有幾。多蝕蒼煙碧蘚中。始知名節貴自立。假石何能示不窮。曹公繼起廟廊姿。歸來兩袖拂清風。八斗才高未曾試。簡編聊寄補天功。宦情久付滄江外。喜同野衲探禪宗。重布黃金開石鼓。天上移來梵釋宮。我乘業風吹到此。通霄一路寡相逢。又見祖機化魔令。陰崖白日鬼橫蹤。狂瀾莫挽東趨勢。熱血幾欲噴玄穹。大法垂秋僅一綫。赫赫金湯賴有公。趂閒便駕籃輿至。扶笻踏破白雲封。藻思綺句誇七步。筆光墨怪搖千峰。盟心直下菩提種。力扶寶炬<span class='corr'>祛</span>朦朧。愧我難摶轉運日。却羨子韶神臂弓。</p>
</div>
<div class='div-other'><a id='mulu701' />
<p class='h3'>與清漳何平子茂才</p><p>聖主羅賢心最熱。撑天拄地須豪傑。近日經生估畢流。十用看來九敗裂。先生崛起丹霞城。八斗才高氣橫絕。治安書䇿似賈生。言言淚灑英雄血。特疏禹貢翼前賢。山經水緯詳分說。奇偉分明希世珍。董賈如今非兩舌。北塞天驕尚未降。中原弄兵猶未滅。願君休臥南山廬。快著祖鞭應時節。</p>
</div>
<div class='div-other'><a id='mulu702' />
<p class='h3'>潭陽瀛洲橋成。丁生來索詩。頌沈侯德</p><p>潭上之山丹且崪。潭中之水深更潏。靈光秀爽萃瀛洲。今古英賢多傑出。昔有橋東江處士。解道人家藹秋色。晦翁杯酒餞季通。步吟橋上成勝集。怒濤劫去幾經年。往蹟難追我心惻。渡頭客立暗魄銷。浪急湍高風雨泣。共喜陽春今有脚。仁風飴蕩滋育息。百里熙熈化雨中。口碑載道頌侯德。戴仁揚義有丁君。長虹臥波不借力。捐金半萬未為難。驅石運材成不日。君不見。端明海上駕石梁。靡金十倍出非一。閩南燕北共爭傳。盡道神功非人及。何如沈侯不下令。坐看功成萬民逸。</p>
</div>
<div class='div-other'><a id='mulu703' />
<p class='h3'>祝支提樵雲老師八十壽</p><p>支提屹立東海隅。重巒疊嶂擁禪居。天冠聖蹟邈莫測。仙人遺竈在丘墟。中有高僧頭似雪。辟支巖下抱瑾瑜。恰如氷壺濯桂魄。亦如火聚現芙蕖。行年八十猶矍鑠。飲㵎眠雲每自如。願師住世同寶掌。長為明炬照昏衢。</p>
</div>
<div class='div-other'><a id='mulu704' />
<p class='h3'>贈鷲峰上人書華嚴涅槃二經</p><p>菩提場內法雷喧。七處幻出妙莊嚴。最後雙林垂顧命。四德巨浸渺無邊。上人運腕依誰力。一毫吐出無後先。謾言海墨書不盡。點點畫畫箇中圓。我來焚香為披讀。筆光墨怪搖蒼天。譬如獅子用全力。古鏡重重頓現前。我覺身入毗盧境。法界交羅常湛然。亦覺身泛涅槃海。滴滴醍醐眾味全。掩卷與君暫借問。何如一畫未生焉。頴翁高臥芸窓下。壁角燈籠笑欲顛。</p>
</div>
<div class='div-other'><a id='mulu705' />
<p class='h3'>題般若庵。兼壽主人</p><p>秋江三浙何漭然。浪勢如山欲拍天。江干有庵大如斗。柴門長閉封雲煙。繞逕修篁垂露淨。金經四壁勒珉瓀。中有穆然雙乞士。阿兄阿弟難後先。阿兄韻古不染俗。獨坐空床究碌磚。阿弟今年六甲週。心素何妨入市廛。我欲掇出須彌盧。為君更祝無量年。自笑虗空祝不得。聊秉毛錐述短篇。</p>
</div>
<div class='div-other'><a id='mulu706' />
<p class='h3'>饑饉行</p><p>去年河伯大為災。青秧蕩盡田如海。蝗虫繼起勢遮天。掠地傷苗數千里。涕泣號呼不暫停。祀天禱鬼終莫<span class='corr'>已</span>。更加春雪大如拳。半月霏霏不肯止。流離無地可容身。溝壑殭屍數難紀。鬻妻貿子強支持。又質自身充下使。麩糠泥土是家常。草根樹皮亦稱美。弱者捨命入鬼鄉。強者攘奪各蜂起。南北叢席盡凝塵。檀那不至將誰倚。鐵板雖挂舊堂前。托鉢空回烹白水。僧徒鳥散無可棲。暫見朝遷暮又徙。綠林豪客甚縱橫。住山行脚俱難[米*文]。君不見。海住城中優婆夷。小器雨寶濟貧餒。又不見雙林大士誓燒身。欲救眾災甘自毀。愧我於茲兩不能。未審將何來救彼。但願秋成大有年。淑氣頓開天地否。</p>
</div>
<div class='div-other'><a id='mulu707' />
<p class='h3'>福城嘆</p><p style="margin-left:1em">福城圍久。饑饉與疾病交急。為作此嘆。</p>
<p>嗚呼。福城苦最堪悲。無限深殃集此時。兵圍十月猶未解。人家十萬總難支。三災竝起天弗厭。尸首盈城數莫知。見說昔賢曾有讖。三山流血可成池。果腹遍尋池上草。溝中割肉亦療饑。人既相食同禽獸。市中有虎語非欺。幾見朱門路行乞。妻兒一旦任披離。只為殘生難自保。門風掃地有誰嗤。無諸建國稱福地。到此如何禍更奇。假使生民俱喪盡。猶恐空城亦禍基。嗚呼。福城苦最堪悲。</p>
</div>
<div class='div-other'><a id='mulu708' />
<p class='h3'>僧兵嘆</p><p style="margin-left:1em">元季泉州亂。肉食者鄙敺僧為兵。夢觀禪師為作僧兵嘆。今日之僧。不待敺而為兵者夥矣。此法滅之相也。乃繼夢觀而有作。</p>
<p>覺皇制律首禁殺。徒畜殺具猶見訶。古傳生草不敢㧞。況復從戎屠戮多。搖頭掉臂出蘭若。日思爭戰類修羅。袈裟直付東流水。身披鎧甲肩荷戈。羞說威儀推馬勝。自誇暴虎與馮河。半點全無忠義膽。只為癡貪起禍囮。刀山劍樹眼前現。白骨徧橫衰草坡。況復三途攖劇苦。千生百劫若為過。嗟哉嗟哉胡不悟。自暴恰似赴燈蛾。晨起摩頭須自省。覺皇苦口奈君何。</p>
</div>
<div class='div-other'><a id='mulu709' />
<p class='h3'>送淨和師歸舊隱</p><p>近日禪和多似粟。逢人箇箇阿漉漉。盡言生死不相干。藕絲絆倒如禽犢。吾師參得博山禪。半生甘伴白雲宿。不將半點掛人間。恬然穩坐三間屋。一條拄杖入深雲。千尋寒木藏幽谷。豈比諸方垢膩禪。紅塵堆裏苦馳逐。今夏重來石鼓山。儆予不啻再三告。清晨別我還故居。屹屹孤風良絕俗。末法如君有幾人。頓令千載仰芳躅。</p>
</div>
<div class='div-other'><a id='mulu710' />
<p class='h3'>送卓庵禪師歸壽昌</p><p>黃龍峯下金繩界。西竺重遊立梵宮。一朝火燄來說法。蕩然當下現元空。得君任此良不易。剛骨擎天復舊蹤。却似女媧能煉石。而今果有補天功。先師窣堵元無縫。無影樹下好相逢。何時更起凌霄勢。屹然長鎮石溪東。君今辭我出石門。草鞋踏破白雲封。願言步步須仔細。好把鉏頭振祖風。</p>
</div>
<div class='div-other'><a id='mulu711' />
<p class='h3'>送本立上座歸潭陽</p><p>老僧行年七十五。業重猶司鼓山鼓。未得安然正首丘。潦倒連年縈疾苦。君來問疾良亦難。孤槎歷盡幾青灘。撥雲直上通霄路。海天霜雪正嚴寒。喜晤榻前相對語。恍如隔世重相與。歷問故交得幾人。多少英賢埋下土。我今脫白四十年。藏身祇在伏羲前。生平所學拋東海。一條楖栗白雲邊。隨風鼓舌如雲雨。瞿曇秘密今全吐。一千五百幾能聞。婆心瀝盡終無補。仲尼昔日欲無言。默識方能契本源。莫道鼓山塵韻絕。從來別是一乾坤。君今年<span class='corr'>已</span>六十四。登山豈作等閒戲。彼此老大似殘陽。後日相逢能幾次。今晨辭我出石門。桃李蹊邊春鳥喧。丁寧須記臨行句。適燕切莫駕南轅。</p>
</div>
<div class='div-other'><a id='mulu712' />
<p class='h3'>輓林得山兵憲</p><p>憶昔相逢劍水濵。乍瞻芝宇如天人。慷慨披襟譚國事。卓哉意氣壓羣英。首將石鼓相付囑。訂交泉石廿餘春。山門倚重若城塹。再造論功莫與京。舊年勉以末後事。尋常茶飯不堪陳。報言自有通霄路。英靈豈肯等凡倫。近日忽聞易簀信。通霄路上果先行。孑立空山徒悵望。願言莫失舊時盟。</p>
</div>
<div class='div-other'><a id='mulu713' />
<p class='h3'>輓鄭漢奉司空</p><p>憶昔祝釐趨建水。淨慈菴上始逢公。從此納交近十載。往來不憚登巃嵸。虗襟厚德不常有。榮名峻秩視如空。諦信斯道更不疑。宿緣想在般若中。昔日楊李及蘇黃。法喜之樂垂休蹤。至今六百有餘白。唯公尚有古人風。今歲臘月天愈寒。雪花如掌舞穹窿。干霄喬木忽摧折。黃童白叟俱失容。嗟哉死生固大矣。不生不死亦須窮。等閑揣出虗空骨。拍手高歌天外峰。</p>
</div></div>
<div class='div-other'><a id='mulu714' />
<p class='h2'>五言律</p>
<div class='div-other'><a id='mulu715' />
<p class='h3'>登聖泉岩</p><p>山高俗自遠。林幽境乃偏。垂籐棲倦鳥。怪石濺寒泉。徑曲穿雲度。亭空待月懸。我來日正暮。披露晚風前。</p>
</div>
<div class='div-other'><a id='mulu716' />
<p class='h3'>山中聞邊警<span class='note-inline'>(二首)</span></p><p>羽檄連年至。天驕迫漢疆。骨枯塞草白。血濺陣雲黃。未見請纓壯。誰為借筯良。銷兵是何日。令我憶馮唐。</p>
<p>見說天王怒。千軍出漢京。曉霜嚴楚劍。夜雨洗天兵。邊耀止戈武。天懸日月明。單于應膽落。指日塞煙清。</p>
</div>
<div class='div-other'><a id='mulu717' />
<p class='h3'>寓蓮臺山</p><p>青蓮開淨域。半榻借同棲。枕上濤聲急。窓中樹色迷。閒來披梵典。睡起覺鶯啼。晚向沙頭坐。風清虎渡溪。</p>
</div>
<div class='div-other'><a id='mulu718' />
<p class='h3'>春日同諸子。遊雲際山</p><p>孤塔迥雲際。下有摩尼宮。路古苔長密。庭幽翠欲籠。松枝挂海日。竹影弄江風。汲得岩前水。烹茶論苦空。</p>
</div>
<div class='div-other'><a id='mulu719' />
<p class='h3'>西圃</p><p>橋西管小圃。圃內半為塘。靜覺魚遊樂。閒看蝶過忙。摘葵帶曉露。種菊傲秋霜。學圃雖云鄙。鄙中滋味長。</p>
</div>
<div class='div-other'><a id='mulu720' />
<p class='h3'>謁白雲約禪師塔</p><p>雲山最深處。樹古競參天。塔廢尚餘壘。碑殘更帶煙。傳心懸白日。說法倩鳴蟬。莫道師無語。雷音震大千。</p>
</div>
<div class='div-other'><a id='mulu721' />
<p class='h3'>山居<span class='note-inline'>(四首)</span></p><p>獨喜重巒峻。卜居在上方。雲深埋小屋。樹密護低墻。叢桂堪招隱。幽蘭每自芳。回思前日事。深似失頭狂。</p>
<p>百年生計少。家破只甘貧。旅泊半間屋。漚花七尺身。架頭堆亂帙。几上足浮塵。獨倚寒岩臥。枯槎不管春。</p>
<p>一塢白雲深。幽居愜野心。繙經每獨嘯。對月喜長吟。種竹開苔徑。栽松益翠岑。因嗟塵俗客。誰似暮歸禽。</p>
<p>生無適俗韻。枘鑿誰與宜。迂只從他笑。狂尤愧自知。雲間頻撿藥。月下細敲詩。且學龜藏六。臨風自解頥。</p>
</div>
<div class='div-other'><a id='mulu722' />
<p class='h3'>小塘</p><p>窓前閒半畝。開作小方塘。雲過暫留影。月來時有光。灌花春借色。洗硯墨流香。唯有塘中水。澹然却自忘。</p>
</div>
<div class='div-other'><a id='mulu723' />
<p class='h3'>過寶山菴。逢友人話舊</p><p>觀方來故里。繾綣舊遊蹤。門內驚新主。堦前識老松。古道誰人問。知交汝獨逢。共談今昔事。笑破白雲封。</p>
</div>
<div class='div-other'><a id='mulu724' />
<p class='h3'>辛未秋日。寓清修寺。刻弘釋錄</p><p>挂錫古禪房。秋風冷竹牀。照懷唯白月。入帳有清霜。慕往愁難繼。傳來慮欲長。喜聞巖上桂。猶發晚秋香。</p>
</div>
<div class='div-other'><a id='mulu725' />
<p class='h3'>季夏八日。同本智洞微二師。遊喝水巖。次韻</p><p>喝水聲消久。虗名尚有巖。徑危欺峭壁。江渺小孤帆。探洞知源遠。摩題歎蘚緘。攜朋坐磐石。微韻出松杉。</p>
</div>
<div class='div-other'><a id='mulu726' />
<p class='h3'>贈空生師修玄沙祖塔。用聞大師韻</p><p>生平多遠思。長憶古玄沙。屢斵雲間石。重敷座上花。臺因寒葉點。影為夕陽斜。疑是釣魚客。來弘舊日家。</p>
</div>
<div class='div-other'><a id='mulu727' />
<p class='h3'>題玄沙院</p><p>暮入獅峰下。隔林響梵鐘。涼煙迷白塔。寒露冷青松。舊礎藏荒草。新椽傍古榕。雷音今<span class='corr'>已</span>寂。徒爾弔前蹤。</p>
</div>
<div class='div-other'><a id='mulu728' />
<p class='h3'>和聞大師登昇山掃祖塔</p><p>孤峰橫按杖。眼小無諸城。雲幻將千態。江流止一泓。蘿深籠塔暗。煙細惹衣輕。為訪先朝蹟。呼童剪棘荊。</p>
</div>
<div class='div-other'><a id='mulu729' />
<p class='h3'>秋日撝謙居士。來山索賦</p><p>屴崱峰前立。海天何渺茫。斷煙迷遠樹。秋水澹斜陽。植杖聽泉落。倚巖聞桂香。憑高無限意。一笑白雲傍。</p>
</div>
<div class='div-other'><a id='mulu730' />
<p class='h3'>答魏具瞻遊鼓山。次韻</p><p>雨後山容淨。春深翠色新。登峰小溟渤。倚杖對[山*層]嶙。觀化嗟前蹟。安禪洗世塵。莫言徒邂逅。蓮社有前因。</p>
</div>
<div class='div-other'><a id='mulu731' />
<p class='h3'>題開元寺<span class='note-inline'>(寺古有桑樹白蓮。石柱牡丹庭前瑞草。紫雲葢頂等瑞)</span></p><p>佛國名傳久。桑蓮獨擅聲。異葩根礎發。瑞草覆庭生。殿古藏雲紫。壇虗映日明。我來問陳蹟。金鐸向空鳴。</p>
</div>
<div class='div-other'><a id='mulu732' />
<p class='h3'>其二<span class='note-inline'>(寺有神僧。稱袒膊和尚挑燈道者。又有僧。稱文殊化身。鈔唯識論)</span></p><p>昔產蓮華地。神僧每托栖。袒膊援羣溺。挑燈醒世迷。廊長旋日永。塔聳切雲齊。鈔論人何在。堂虗鳥自啼。</p>
</div>
<div class='div-other'><a id='mulu733' />
<p class='h3'>其三<span class='note-inline'>(寺有甘露戒壇。照律師所建。有井味如甘露。故名。戒環禪師著法華要解等書)</span></p><p>古賢能秉律。壇搆幾經年。久沒凡塵暗。重開瑞色鮮。飛花常入座。甘露海流泉。安得環與照。垂光映大千。</p>
</div>
<div class='div-other'><a id='mulu734' />
<p class='h3'>其四<span class='note-inline'>(洪武間。帝命潔菴來住持。及引見曰。汝但清心潔<span class='corr'>己</span>。自然眾服。故立清心潔<span class='corr'>己</span>堂)</span></p><p>甘守白雲隈。春風吹幾回。祇因曾下種。故此却重來。石鼎生新燄。天華點舊苔。遙思潔<span class='corr'>己</span>訓。帝語尚如雷。</p>
</div>
<div class='div-other'><a id='mulu735' />
<p class='h3'>遊彌陀巖。歷巢雲山房。晚抵大道巖賦</p><p>百折捫蘿上。凌霄一徑懸。蔦陰抽石笋。崖斷挂龍泉。磬落從天際。花飛點洞前。晚來歸寶所。一笑白雲邊。</p>
</div>
<div class='div-other'><a id='mulu736' />
<p class='h3'>南臺</p><p>節彼南山石。春深翠色濃。壁高欺日少。徑窅與天通。城郭雨煙裏。樓臺樹影中。莫言大似斗。萬里入簾櫳。</p>
</div>
<div class='div-other'><a id='mulu737' />
<p class='h3'>題片瓦巖　<span class='note-inline'>(二首　其形如龜故。又名六眸洞)</span></p><p>中蜂懸小徑。虗窅洞長幽。片瓦含金剎。千秋負範疇。天風穿石吼。海浪拍空流。安得常來此。同君老一丘。</p>
<p>為避城中暑。來遊小洞天。石樓侵翠色。松榻護嵐煙。煑茗待新月。敲詩入舊絃。沙彌不解事。猶問老僧禪。</p>
</div>
<div class='div-other'><a id='mulu738' />
<p class='h3'>宿薛際可居士風木堂</p><p>為尋碧石勝。來宿薛君房。徑僻穿松影。林幽散茘香。煙雲籠舊壁。風木慘虗堂。夜坐空山寂。鐘聲出上方。</p>
</div>
<div class='div-other'><a id='mulu739' />
<p class='h3'>宿龍山寺</p><p>挂錫龍山寺。堂虗半是雲。風從海上至。月向樹頭分。山鳥隔林囀。潮聲入夜聞。坐來清不寐。更把片香焚。</p>
</div>
<div class='div-other'><a id='mulu740' />
<p class='h3'>遊紫雲室。和何鏡山先生韻<span class='note-inline'>(二首)</span></p><p>搔頭青嶂上。宴坐紫雲間。海岸孤城迥。松門野客閒。幽禽啼晚樹。白鹿臥空山。浩浩煙波渺。遙看一鶴還。</p>
<p>一望將千里。茲山許獨尊。海風吹我袖。山翠擁僧門。欲學藏身法。先須嚙菜根。叮嚀二三子。休逐利名繁。</p>
</div>
<div class='div-other'><a id='mulu741' />
<p class='h3'>題古拙上人靜室</p><p>塵外一區宅。居中別有天。槐陰垂徑僻。草色入簾鮮。室隘却如斗。墻高僅及肩。食貧雖有日。飲啄且隨緣。</p>
</div>
<div class='div-other'><a id='mulu742' />
<p class='h3'>題彌天上人園居</p><p>東園聊息影。境僻草尤深。屋破憑雲度。墻低喜月臨。採蔬時帶露。種樹為棲禽。莫道園居陋。悠然契宿心。</p>
</div>
<div class='div-other'><a id='mulu743' />
<p class='h3'>歸鼓山。寄答傅幼心諫垣。用來韻</p><p>一錫淹留久。言旋傍鶴飛。秋河影自澹。古路翠還微。彭澤方躭飲。東林孰付衣。入門成一笑。恰似野雲歸。</p>
</div>
<div class='div-other'><a id='mulu744' />
<p class='h3'>過嚴灘</p><p>晚山依落照。春水漾微瀾。雲淨江天澹。厓高石壁寒。披茸探往蹟。倚櫂問前灘。多少英雄客。輸君一釣竿。</p>
</div>
<div class='div-other'><a id='mulu745' />
<p class='h3'>除夕<span class='note-inline'>(四首)</span></p><p>相彼苕溪水。何曾問歲年。祇為浮生幻。難同劫石堅。爆聲催去臘。爐篆燼殘煙。瞻顧東方色。依稀近曉天。</p>
<p>安禪難論歲。老業貴知時。豈為辭窮鬼。非關祭舊詩。年華同燭盡。老態逐更移。因憶北禪老。捫心暗自咨。</p>
<p>長年多自適。今夜却心驚。爐內紅將燼。枝頭白欲生。韶光迅易滅。壯志遠難成。休待鷄窓曙。願同鳥道行。</p>
<p>梅花情欲盡。柳眼意將青。爆竹震寒寂。松燎破夜冥。百年渾是醉。此夕幾能醒。却愛凌霜栢。森森列一庭。</p>
</div>
<div class='div-other'><a id='mulu746' />
<p class='h3'>題香象菴</p><p>林幽積霧深。香象伏層岑。雲至巖生白。風來竹亦吟。然松烹石髓。對月話禪心。時聽東岡上。丁丁太古音。</p>
</div>
<div class='div-other'><a id='mulu747' />
<p class='h3'>登石盂山</p><p>崎嶇登鳥道。飛練[泳-永+剪]田衣。古洞藏雲密。深筠積翠微。主賢客屐集。山逈俗塵稀。晚眺小樓上。遙天鶴正歸。</p>
</div>
<div class='div-other'><a id='mulu748' />
<p class='h3'>寓娑羅塢<span class='note-inline'>(二首)</span></p><p>深翠掩重巒。澹煙籠僻塢。挂天白練寒。布地黃雲普。怪石裹苔衣。空堦垂竹雨。悵望夕炤中。孤塔渺誰主。</p>
<p>遯跡山宜峻。依雲立數椽。鶉衣侵翠雨。箸笠飽嵐煙。蘿月穿簾冷。松風弄影偏。夜來清不寐。獨對一燈懸。</p>
</div>
<div class='div-other'><a id='mulu749' />
<p class='h3'>過等巖。為冲如上人賦</p><p>選得昔賢地。重營大士宮。嵐煙侵几席。牛斗宿簾櫳。海[澗-日+活]涵孤月。山窮跨臥虹。蓬萊疑不遠。惚恍白雲中。</p>
</div>
<div class='div-other'><a id='mulu750' />
<p class='h3'>秋日過邵練要居士山齋<span class='note-inline'>(二首)</span></p><p>鼓巘多奇麗。茲丘最賞心。江帆時入座。石笋自成林。磵險鳴寒玉。山幽噪暮禽。逈超塵世外。況又值秋深。</p>
<p>異境驚初闢。山僧愧始遊。雲根露鳥背。石髓[泳-永+剪]松頭。葉落峰逾瘦。嵐深㵎轉幽。西風颯颯至。猶喜暮煙收。</p>
</div>
<div class='div-other'><a id='mulu751' />
<p class='h3'>祝洞白師六十初度</p><p>臘高登耳順。身隱望彌彰。松偃寒崖葢。梅飄晚節香。昂藏僧貌古。噓呴德風翔。欲滿閻浮願。何妨鶴髮長。</p>
</div>
<div class='div-other'><a id='mulu752' />
<p class='h3'>初夏苦雨</p><p>一陰方夬盡。赤帝令初行。靉靆雲猶密。淋漓澤久傾。子規難呌月。布穀懶催耕。擁毳忍寒坐。何時見日明。</p>
</div>
<div class='div-other'><a id='mulu753' />
<p class='h3'>清明日掃祖塔<span class='note-inline'>(二首)</span></p><p>春晴風正暖。好鳥囀芳林。塔上松雲密。堦前花雨深。瓣香先聖脈。杯茗後人心。因憶昔時事。如聞說法音。</p>
<p>昔賢去<span class='corr'>已</span>久。窣堵徒嵯峨。夜有虎狼宿。晝惟樵牧過。霜嚴石卵爆。雨漬苔衣多。三遶空惆悵。其如長臥何。</p>
</div>
<div class='div-other'><a id='mulu754' />
<p class='h3'>霜降</p><p>秋晚寒威迫。堦前草欲枯。林疎風掃葉。月落樹啼烏。荒塢蟬聲寂。寒塘雁影孤。堅氷雖未至。霜<span class='corr'>已</span>遍長蘆。</p>
</div>
<div class='div-other'><a id='mulu755' />
<p class='h3'>咏魚鼓<span class='note-inline'>(二首)</span></p><p>禪門多閴寂。藉爾發聲洪。何用臨淵羨。可從緣木逢。無情還善應。不動自圓通。因甚能如此。全由肚裏空。</p>
<p>成象非天育。掄材取鄧林。披鱗未涉水。流韻出無心。權秉師僧令。能和梵唄音。祇同鐘磬侶。漁父豈相侵。</p>
</div>
<div class='div-other'><a id='mulu756' />
<p class='h3'>秋興<span class='note-inline'>(四首)</span></p><p>秋深氣日肅。野衲恰相宜。不作悲秋賦。惟吟<span class='corr'>采</span>菊詩。金風辭落葉。玉露浥寒枝。自有翛然趣。傍人恐未知。</p>
<p>悄然坐荒塢。風清況益清。茶煙迷竹色。梵韻雜蛩聲。樹古足蟬噪。簾虗掛月明。更闌發深省。孤鶴嶺頭鳴。</p>
<p>凉風起天末。曳杖數峰西。江靜蘆花曙。塘空雁影低。寒雲閉幽谷。衰草覆前蹊。一嘯歸來後。松頭練色迷。</p>
<p>睡起庭前立。悠然忘寂寥。氣清天宇廓。境遠客情消。巖桂晚香淨。江楓醉葉飄。白猿來覓果。嘯月正中宵。</p>
</div>
<div class='div-other'><a id='mulu757' />
<p class='h3'>步林茂卿居士登鼓山韻</p><p>通霄無鎖鑰。五里盡松陰。石險苔猶滑。山空客亦臨。鶴飛凌漢遠。猿嘯入林深。喝水聲難繼。誰傳太古音。</p>
</div>
<div class='div-other'><a id='mulu758' />
<p class='h3'>中秋夕。仝鄭漢奉司空。林得山農部。步月石門。因坐水雲亭</p><p>碧天淨如洗。乘興探靈源。步月穿松影。緣崖入石門。蟬聲來遠樹。漁火辨孤村。因坐鳳坡上。誰知秋露繁。</p>
</div>
<div class='div-other'><a id='mulu759' />
<p class='h3'>行</p><p>日照山容淨。舉杖陟崔嵬。徘徊秋草徑。微風拂面來。喜逐閒雲去。還同野鶴回。往來有何事。踏破舊蒼苔。</p>
</div>
<div class='div-other'><a id='mulu760' />
<p class='h3'>住</p><p>往來蒼嶺上。駐足碧岩頭。白雲觸衣冷。兼之風颼颼。遠村山外見。長江脚底流。近觀山蟻鬪。貪嗔未肯休。</p>
</div>
<div class='div-other'><a id='mulu761' />
<p class='h3'>坐</p><p>境閒雲寂寂。簾捲月明初。未識達摩意。面壁結雙趺。蒙頭惟破衲。席地用圓蒲。檻外天花雨。空生知也無。</p>
</div>
<div class='div-other'><a id='mulu762' />
<p class='h3'>臥</p><p>山深蓮漏永。一室風俏然。繩床方七尺。曲肱伴雲眠。有無渾不計。凡聖亦都捐。莫謂全無物。孤明一鏡懸。</p>
</div></div>
<p class='juan'>永覺和尚廣錄卷第二十四</p></div>
</div><!-- end of div[@id='body'] -->
</body></html>