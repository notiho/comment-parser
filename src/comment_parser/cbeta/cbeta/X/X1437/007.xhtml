<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />永覺和尚廣錄卷第七</p><p class="byline">嗣法弟子　道霈　重編</p>
<div class='div-other'><a id='mulu24' />
<p class='h1'>拈古二十九則</p><p>舉。達摩既遷化。葬于熊耳山。後魏使宋雲。自西域回。遇於葱嶺。見其持隻履翩翩獨逝。雲問。師何往。祖曰。西天去。雲歸奏魏主。啟壙視之。惟空棺。止存隻履。舉朝驚歎。奉詔取遺履。於少林寺供養。</p>
<p style="margin-left:1em">師曰。此是達摩最後一著。諸人作麼生會。宋雲遇于葱嶺。便當一棒打殺。也見東土有人。既<span class='corr'>已</span>蹉過。却來奏魏主。啟視空棺。珍重一隻破履。留殃後代。亦太憒憒也。</p>
<p>舉。僧於馬祖前作四畫。上一畫長。下三畫短。曰不得道一長三短。離此四字。請和尚答。祖乃畫地一畫曰。不得道長短。答汝了也。</p>
<p style="margin-left:1em">師曰。此僧立箇問頭。也甚奇恠。若是今時杜撰宗師。祇用瞎棒打將去。祖却不然。就地畫一畫。可謂。投之木瓜。報以瓊瑤。這僧小出大遇也。但祖云不得道長短。答汝了也。却似嚼飯餧小兒。祇為慈悲之故。有此落草之談。</p>
<p>舉。亮座主參馬祖。祖問。見說座主大講得經論。是否。亮曰。不敢。祖曰。將甚麼講。亮曰。將心講。祖曰。心如工伎兒。意如和伎者。爭講得。亮抗聲曰。心既講不得。虗空莫講得麼。祖曰。却是虗空講得。亮不肯便出。將下堦。祖召曰。座主。亮回首。祖曰。是甚麼。亮豁然大悟。便禮拜。祖曰。這鈍根阿師。禮拜作麼。亮曰。某甲所講經論。將謂無人及得。今日被大師一問。平生功業。一時氷釋。禮謝而退。隱入洪州之西山。更無消息。</p>
<p style="margin-left:1em">師曰。此是馬祖一粒救死靈丹。但近日禪和。不能服食。見渠道虗空講得。便向虗空中下橛。見渠道是甚麼。便向是甚麼處見鬼。雖有百馬祖。其奈之何。你看渠吐露云。被大師一問。平生功業。一時氷釋。可謂。皮膚脫盡。惟一真實。後隱入西山。更無消息。可謂。頭正尾正。亘古亘今。如雷如霆去也。謂之不為人得麼。</p>
<p>舉。洞山與泰首座。喫菓子次。山問。有一物。上拄天。下拄地。黑如漆。常在動用中。動用中收不得。且道。過在甚麼處。座曰。過在動用中。山便喝。令侍者掇退菓卓。劒門庵主拈云。我當時若在。亦對云。過在動用中。待渠令侍者掇退菓卓。便拈起菓子。將洞山劈面痛擲。</p>
<p style="margin-left:1em">師曰。洞山此問。心倖不少。首座<span class='corr'>已</span>遭活陷黜罰。何疑劒門猶欲強作主宰。正好三十痛棒趂出院去。所謂。打麵還他州土麥。唱歌須是帝鄉人。</p>
<p>舉。法空禪師到鹽官齊安國師處。請問經中諸義。安一一答了。却曰。自禪師到來。貧道總未曾作主人。法空曰。請和尚便作主人。安曰。今日夜也。且歸本位安置。明日却來。空下去。至明日。安令沙彌屈法空。法空至。安顧沙彌曰。咄。這沙彌不曉事。教屈法空禪師。祇屈得守堂家人來。空無語。</p>
<p style="margin-left:1em">師曰。齊安放去收來。權衡在手。主禮有餘。法空隨聲喚轉。茫然無據。不會為客。老僧若做法空。待渠云貧道總未作得主人。便合云。和尚可謂習氣難忘。渠云。只屈得守堂家人來。便合云。莫怪沙彌。和尚亦未識法空在。拂袖便出。管取齊安作主不成。</p>
<p>舉。僧參平田。田便打。僧進前把住拄杖。田曰。老僧適來造次。僧打田一拄杖。田曰。作家作家。僧禮拜。田曰。是闍黎造次。僧大笑。田曰。這箇師僧。今日大敗也。</p>
<p style="margin-left:1em">師曰。平田伸縮安閑。自是慣戰老賊。這僧生遭活陷。前倨後恭。弄巧成拙去也。雖然。今日討這僧。亦不可得。</p>
<p>舉。百丈再參馬祖。祖見來。拈拂子竪起。百丈云。即此用離此用。祖掛拂子於舊處。侍立片時。祖云。爾<span class='corr'>已</span>後鼓兩片皮。如何為人。丈取拂子竪起。祖云。即此用離此用。丈掛拂子於舊處。祖震威一喝。丈後來謂黃蘗云。我當時被馬祖一喝。直得三日耳聾。</p>
<p style="margin-left:1em">師曰。此公案。今古拈提者多謂。百丈脚跟尚未全穩。得馬祖一喝。方能了當。若如此。何異萬里望鄉關。百丈捲席時。祖云。汝深明昨日事。便是徹骨徹髓了也。所以雪竇拈云。大冶精金。應無變色。但百丈既是精金。馬祖一喝。入他耳弦也不得。當馬祖喝時。便合掩耳出去。云何又三日耳聾。既是三日耳聾。何故云應無變色。此一則公案。乃是臨濟肇始處。此處未明。又安問其他哉。須知。轉身一路。千聖不傳。末後一句。古今難搆。諸人也須審細好。</p>
<p>舉。僧為疎山造壽塔畢。白山。山曰。將多少錢與匠人。曰。一切在和尚。山曰。為將三錢與匠人。為將兩錢與匠人。為將一錢與匠人。若道得。與吾親造塔來。僧無語。後僧舉似大嶺庵閑和尚。嶺曰。還有人道得麼。僧曰。未有人道得。嶺曰。汝歸與疎山道。若將三錢與匠人。和尚此生決定不得塔。若將兩錢與匠人。和尚與匠人。共出一隻手。若將一錢與匠人。累他匠人。眉鬚墮落。僧回如教而說。山具威儀。望大嶺作禮。歎曰。將謂無人。大嶺有古佛。放光射到此間。雖然如是。也是臘月蓮花。大嶺後聞此語曰。我恁麼道。早是龜毛長三尺。</p>
<p style="margin-left:1em">師曰。疎山恁麼垂語。陷阱不少。幸得大嶺放光。一一炤破。雖然。要與疎山造塔。亦大遠在。諸人且道。作麼生與匠人。</p>
<p>舉。洞山解制云。秋初夏末。諸兄弟未免或東或西。直須向萬里無寸草處去。祇如萬里無寸草處。作麼生去。良久云。此事須如枯木上糝花。始與他合。</p>
<p style="margin-left:1em">師曰。洞山恁麼說話。正是瑞鳳不棲於凡木。金龍豈守於寒潭。轉功就位轉位就功即不無。看來也祇似猢猻上樹。捨一取一。未為好手。且道。作麼生是本分底去處。良久云。釣船載到瀟湘岸。氣噎無聊問白鷗。</p>
<p>舉。炤布衲一夕指半月。問溥上座曰。那一半在甚麼處去也。溥曰。莫妄想。炤曰。失却一半也。眾共嘆美。</p>
<p style="margin-left:1em">師曰。諸人且道。溥上座過在甚麼處。炤布衲雖得便宜。也是壓良為賤。眾雖嘆美。也是噇酒糟漢。但溥欠箇後語耳。待他云失却一半也。便合云。果妄想不少。管取炤布衲一場懡㦬去也。</p>
<p>舉。石霜遷化。眾請堂中首座繼住持。九峯云。待某甲問過。若會先師意。如先師奉侍。問云。先師道。休去。歇去。一念萬年去。寒灰枯木去。古廟香爐去。一條白練去。且道。明甚麼邊事。座云。明一色邊事。峯云。元來未會先師意在。座云。你不肯我那。但裝香來。香烟斷處脫去不得。即不會先師意。遂焚香。香烟未斷。便坐脫。峯乃撫座背云。坐脫立亡即不無。先師意未夢見在。</p>
<p style="margin-left:1em">師曰。首座不免逐句。故遭九峯點罰。然渠喚作一色。便是不肯安此以為極則。如何後人便以迷于一色誣之。天奇瑞註頌古。直謂是明法身斷德。則認為極則。正迷在一色中了也。逐句之失。何止在三千里外耶。既不許認作一色。又不許認作法身。先師意。畢竟作麼生。</p>
<p>舉。僧問青林。學人徑往時如何。林云。死蛇當大路。勸子莫當頭。僧云。當頭時如何。林云。喪子命根。僧云。不當頭時如何。林云。亦無廻避處。僧云。正當恁麼時如何。林云。失却了也。僧云。未審向甚麼處去。林云。草深無覔處。僧云。和尚也須隄防始得。林撫掌云。一等是箇毒氣。</p>
<p style="margin-left:1em">師曰。既不許當頭。亦不許迴避。暫生擬議。便隔千山。教學人畢竟如何行履。虗舟無意浮秋水。㯭柁渾亡渡月明。</p>
<p>舉。南泉一日。因兩堂爭猫。泉提起猫云。道得即不斬。眾無對。泉斬猫為兩段。趙州自外歸。泉舉問之。州脫履安頭上而出。泉云。子在救得猫兒。</p>
<p style="margin-left:1em">師曰。南泉舉令廓爾無前。兩堂祇得拱手而聽。趙州雖能超出。怎奈也祇在刀下全身。老僧當時若在。却不恁麼。<span class='corr'>但</span>云。兩堂未爭時。和尚又作麼生。管取渠束手入方丈去也。</p>
<p>舉。龐居士辭藥山。山命十禪客送出門。士指空中雪云。好雪片片不落別處。全禪客曰。落在甚麼處。士打一掌。全曰。居士也不得草草。士曰。恁麼稱禪客。閻老子未放你在。全曰。居士又作麼生。士復打曰。眼見如盲。口說如啞。</p>
<p style="margin-left:1em">師曰。龐公如俊鷹捉兔。不容轉眼。亦如獅子捉兔。用其全力。可謂。慈悲太煞。<span class='corr'>但</span>龐公初語亦自具負門。還有簡點得出者麼。若簡點得出。許渠具參學眼。</p>
<p>舉。馬祖見僧來。便畫一圓相云。入也打。不入也打。僧便入。祖便打。僧曰。和尚打某甲不得。祖靠拄杖便休。雪竇云。二俱不了。靠却拄杖。擬議不來。劈脊便棒。</p>
<p style="margin-left:1em">師曰。賓主到恰好處。正好便休。何云未了靠却拄杖。其僧若有語。却好打出。</p>
<p>舉。漸源因寶葢來看。源乃捲簾入方丈坐。葢下却簾歸客位。源令侍者傳語云。遠涉不易。猶隔津在。纔語了。葢便打一掌。者云。有堂頭和尚在。莫打某甲。葢云。只為有和尚在。所以打你。者回舉似源。源云。猶隔津在。</p>
<p style="margin-left:1em">師曰。漸源藏身穩密。寶葢通身吐露。漸源見寶葢。寶葢未見漸源。<span class='corr'>但</span>待渠道猶隔津在時。合答云。謝和尚法誨。管取漸源道箇相見了也。葢却打侍者。奚啻隔津乎。</p>
<p>舉。乾峯示眾云。法身有三種病。二種光。須是一一透得。更有向上一竅在。雲門出云。菴內人為甚麼不知菴外事。峯呵呵大笑。門云。猶是學人疑處。峯曰。子是甚麼心倖。門云。也要和尚相委悉。峯云。直須恁麼始得穩坐地。門云。喏喏。</p>
<p style="margin-left:1em">師曰。乾峯大開陣勢。不同小可。雲門却向渠頭上。踏下來。然菴外事且置。菴內事又如何。道得者。鼓山與渠結箇同參。</p>
<p>舉。石鞏見僧。執弓架箭以示。三平至。鞏曰看箭。平撥開胸當之曰。此是殺人箭。活人箭又如何。鞏扣弦三下。平便展拜。鞏曰。三十年舉一張弓。架兩隻箭。只射得半箇聖人。遂拗折弓箭。</p>
<p style="margin-left:1em">師曰。披胸當箭。宛有大人之略。然只認作殺人箭。再來問活人箭。蹉過多少。鞏為作死馬醫。雖然救得。也只是半箇了也。</p>
<p>舉。佛前有一女子入定。文殊乃白佛。云何此人得近佛坐。而我不得。佛告文殊。汝<span class='corr'>但</span>覺此女。令從三昧起。汝自問之。文殊乃運神力。托上梵天。出定不得。佛乃云。下方罔明大士。能出此定。須臾罔明至。勑令出定。罔明彈指一下。女子便從定出。</p>
<p style="margin-left:1em">師曰。天童謂。若定若動。當人變弄。是即是。也只道得一半。孰知三人皆是不守本分漢。女子至今。猶未出定在。</p>
<p>舉。雪峯與三聖遊山次。見一隊猢猻。峯云。只這猢猻。各各佩一面古鏡。聖曰。歷劫無名。何以彰為古鏡。峯曰。瑕生也。聖曰。一千五百人善知識。話頭也不識。峯曰。老僧住持事繁。</p>
<p style="margin-left:1em">師曰。三聖神鋒頴利。下視諸方。獨此處遭人鈍置。譬如雪峯屙一堆臭屎。<span class='corr'>已</span>過橋去。三聖却向屎邊挑剔。所以被雪峯道箇瑕生也。後來又無轉身之術。只管進前。正好劈頭便棒。幸雪峯是大人氣象。天覆地載。千古良規。</p>
<p>舉。僧問臨濟。如何是吹毛劒。濟曰。禍事禍事。僧禮拜。濟便打。</p>
<p style="margin-left:1em">師曰。僧恁麼問。正好劈頭便棒。如何却云禍事禍事。葢大善知識。縱奪自如。且看他轉變處也。然作麼生免得這一棒。雖是佛來。也無免處。</p>
<p>舉。文殊三處過夏。迦葉欲擯文殊。纔近椎。乃見百千文殊。世尊遂問。汝擯那箇文殊。迦葉無對。</p>
<p style="margin-left:1em">師曰。文殊雖得便宜。怎奈醜態盡露。當時何不默受擯去。管取迦葉三十年。摸索不著。</p>
<p>舉。臥輪偈曰。臥輪有伎倆。能斷百思想。對境心不起。菩提日日長。六祖聞之。別曰。慧能無伎倆。不斷百思相。對境心數起。菩提作麼長。</p>
<p style="margin-left:1em">師曰。六祖為救臥輪。施此法藥。若執以為實。作臥輪奴也不得。</p>
<p>舉。香嚴垂語云。若論此事。如人上樹。口銜樹枝。脚不踏枝。手不攀枝。樹下有人問。如何是祖師西來意。若不對。違他所問。若對。又喪身失命。正當恁麼時。作麼生即得。時有虎頭招上座云。樹上即不問。未上樹時請和尚道。嚴乃呵呵大笑。</p>
<p style="margin-left:1em">師曰。香嚴設箇譬喻。<span class='corr'>已</span>刳心瀝膽。說向人去。豈可更問樹上樹下對與不對也。招上座自是老賊。別設機宜。暗中合顯。父子唱和。千古繩規。</p>
<p>舉。玄沙問鏡清。古人道。不見一法。為大過患。你且道。不見甚麼法。清指露柱曰。莫是這箇法麼。沙曰。浙中清水白米從你喫。佛法未夢見在。</p>
<p style="margin-left:1em">師曰。鏡清恁麼道。未甞不是。因甚玄沙點罰。但出語未越常流。且有逐塊之病。若是鼓山。便道。問這破草鞋作麼。他若道佛法未夢見在。便道。且喜且喜。</p>
<p>舉。三聖云。我逢人即出。出即不為人。興化云。我逢人即不出。出即便為人。</p>
<p style="margin-left:1em">師曰。二師也甚奇怪。但未免因人出入。却成固必。鼓山即不然。幽洞豈拘關鎖意。縱橫不涉兩頭機。</p>
<p>舉。興化云。若立一塵。家國興盛。野老顰蹙。不立一塵。家國喪亡。野老安怗。</p>
<p style="margin-left:1em">師曰。諸人且道。立即是。不立即是。若道有時立。有時不立。却似發瘧病相似。若道雙炤雙遮。遮炤同時。猶未離教家極則。畢竟作麼生。須知有向上一竅在。拈拄杖。卓一卓。</p>
<p>舉。雲巖掃地次。道吾曰。太區區生。巖曰。須知有不區區者。吾曰。恁麼則有第二月。巖提起掃帚曰。這箇是第幾月。吾便休去。玄沙云。正是第二月。長慶云。被他倒帚攔面撼。又作麼生。沙休去。雲門云。奴見婢殷勤。保福云。雲巖太似泥裏推車。步步區區。</p>
<p style="margin-left:1em">師曰。雲巖舉掃帚。便是一槌兩當。玄沙等眾口鑠金。非是不知雲巖意。總只要渠據令而行也。雪峯門下。不道不是。藥山門下。兼帶妙叶。當不其然。故天童云。象骨巖前弄蛇手。兒時做處老知羞。</p>
<p>舉。僧問鏡清。新年頭。還有佛法也無。清云。有。僧曰。如何是新年頭佛法。清曰。孟春猶寒。劍門菴主拈云。若有人問劍門。不恁麼道。但道孟春猶寒。</p>
<p style="margin-left:1em">師曰。二語既是一般。因甚有異。總之善知時節。同露春光。但是新年頭佛法。俱未夢見在。</p>
</div>
<div class='div-other'><a id='mulu25' />
<p class='h1'>頌古<span class='note-inline'>(五十首)</span></p><p>舉。世尊在靈山會上。拈華示眾。是時眾皆默然。唯迦葉尊者。破顏微笑。世尊曰。吾有正法眼藏。涅槃妙心。實相無相。微妙法門。不立文字。教外別傳。付囑于汝。毋令斷絕。</p>

<div class="lg regular"><div class='lg-row'>黃面老子婆心切　頭陀一笑難藏拙</div>
<div class='lg-row'>瑞瓣靈枝劫外春　看來是甚乾屎橛</div>
</div><p>舉。百丈再參。</p>

<div class="lg regular"><div class='lg-row'>毒龍頭角<span class='corr'>已</span>完全　忽遇轟雷便躍天</div>
<div class='lg-row'>傾湫倒嶽喧千古　一句分明尚未圓</div>
</div><p>舉。雪峯在德山作飯頭。一日飯遲。德山擎鉢下法堂。峯見乃曰。鐘未鳴鼓未響。拓鉢向甚麼處去。德山便歸方丈。峯舉似巖頭。頭曰。大小德山。未會末後句在。山聞。令侍者喚頭去。問。汝不肯老僧那。頭密啟其意。山乃休。明日陞堂。果與尋常不同。頭至僧堂前。拊掌大笑曰。且喜老漢會末後句。他後天下人不奈伊何。雖然。也祇得三年活。</p>

<div class="lg regular"><div class='lg-row'>德山父子賽英雄　末後一句活如龍</div>
<div class='lg-row'>直是電光追不及　人從水裏覔魚蹤</div>
</div><p>舉。僧問同安。如何是天人師。安云。頭上角不全。身上毛不出。</p>

<div class="lg regular"><div class='lg-row'>毛角未生是甚麼　五眼何曾識得他</div>
<div class='lg-row'>喚馬喚牛俱不是　藏身長在白雲阿</div>
</div><p>舉。九峯問首座。</p>
<p>鵓鳩樹上啼。意在麻畬裏。樵人祗認聲。錯向枝頭擬。雖然。九峯還會先師意麼。依稀越國。彷彿楊州。</p>
<p>舉。芭蕉清禪師上堂。拈拄杖示眾曰。你有拄杖子。我與你拄杖子。你無拄杖子。我奪却你拄杖子。靠拄杖下座。</p>

<div class="lg regular"><div class='lg-row'>師姑兩面赤鬚鬍　剃去栽來作丈夫</div>
<div class='lg-row'>何如門外幡竿子　獨立參天見也無</div>
</div><p>舉。晏國師上堂云。鼓山門下。不許咳[口*敕]。時有僧。咳[口*敕]一聲。師云作麼。僧云傷風。師云。傷風即得。瑯琊拈云。雷聲浩浩。雨點全無。</p>

<div class="lg regular"><div class='lg-row'>雷聲浩浩雨全無　浪說將軍智用疎</div>
<div class='lg-row'>誰識孫吳機莫測　時舒時卷總由渠</div>
</div><p>舉。踈山造塔。</p>

<div class="lg regular"><div class='lg-row'>浮漚滿載當珍珠　豐儉用來總不如</div>
<div class='lg-row'>嶺頭古佛雖饒舌　丈二龜毛縛太虗</div>
</div><p>舉。大隨庵側有一龜。僧問。一切眾生皮褁骨。這箇眾生。為甚骨褁皮。隨拈草履。覆龜背上。</p>

<div class="lg regular"><div class='lg-row'>尋聲逐影兩頭猜　面目多從箇裏埋</div>
<div class='lg-row'>西川古佛能除楔　拈起菴前破草鞋</div>
</div><p>舉。洞山解夏上堂云。秋初夏末。兄弟或東或西。直須向萬里無寸草處去。良久云。祇如萬里無寸草處。作麼生去。石霜云。出門便是草。明安云。直饒不出門。亦是草漫漫地。</p>

<div class="lg regular"><div class='lg-row'>情存取捨一何艱　怎似從來絕往還</div>
<div class='lg-row'>不是渠儂多氣槩　他家曾踏上頭關</div>
</div><p>舉。雪巖欽禪師問高峯云。日間浩浩時。還作得主麼。峯云。作得主。又問。睡夢中作得主麼。峯云。作得主。又問。正睡著時。無夢無想。無見無聞。主在甚麼處。峯無語。欽囑曰。從今日去。也不要汝學佛學法。也不要汝窮古窮今。但只饑來吃飯。困來打眠。纔眠覺來。却抖擻精神。我遮一覺主人公。畢竟在甚麼處安身立命。峯遂奮志入臨安龍鬚山。自誓曰。[拚-ㄙ+ㄊ]一生。做箇癡獃漢。決要遮一著子明白。越五載。因同宿友。推枕墮地作聲。廓然大悟。自謂。如泗州見大聖。遠客還故鄉。元來只是舊時人。不改舊時行履處。</p>

<div class="lg regular"><div class='lg-row'>幾年止認影為真　有時不見却難尋</div>
<div class='lg-row'>一朝撲落從前底　始識師姑是女人</div>
</div><p>舉。疎山參大溈安和尚問。承聞和尚道。有句無句。如藤倚樹。是否。溈曰。是。山曰。忽遇樹倒藤枯。句歸何處。溈方泥壁。乃放下泥槃。呵呵大笑歸方丈。山曰。某甲三千里。賣却布單。特為此事而來。和尚何得相弄。溈喚侍者。取二百錢。與這上座去。遂囑云。向後有獨眼龍。為子點破在。後聞明招謙和尚出世。<span class='note-inline'>(謙眇一目)</span>徑往禮拜。招問。甚處來。山曰。閩中來。招曰。曾到大溈否。山曰。到。招曰。有何言句。山舉前話。招曰。溈山可謂頭正尾正。祇是不遇知音。山亦不省。復問。忽遇樹倒藤枯。句歸何處。招曰。却使溈山笑轉新。山于言下大悟。乃曰。溈山原來笑裏有刀。遙望禮拜悔過。</p>

<div class="lg regular"><div class='lg-row'>白雲一片迷幽谷　要把虗空尋面目</div>
<div class='lg-row'>逢人點破便知非　翻身跳出野狐窟</div>
</div><p>舉。昔有婆子。供養一菴主。經二十年。常令一二八女子。送飯給侍。一日令女子抱定曰。正恁麼時如何。主曰。枯木倚寒巖。三冬無煖氣。女子舉似婆。婆曰。我二十年。祇供養得箇俗漢。遂遣出燒却庵。</p>

<div class="lg regular"><div class='lg-row'>敵手相逢各有奇　神謀豈許外人知</div>
<div class='lg-row'>轉相陷害冤難了　最毒心腸機上機</div>
</div><p>舉。女子出定。</p>

<div class="lg regular"><div class='lg-row'>三箇猢猻夜簸錢　倒四顛三太可憐</div>
<div class='lg-row'>攪亂叢林無了日　笑破燈籠嘴半邊</div>
</div><p>舉。僧問趙州。萬法歸一。一歸何處。州云。我在青州。做一領布衫。重七斤。</p>

<div class="lg regular"><div class='lg-row'>分明徹底窮光棍　那得青州一布衫</div>
<div class='lg-row'>識破渠儂無避處　海潯何處不生鹹</div>
</div><p>舉。百丈上堂。每有一老人隨眾聽法。一日眾退。唯老人不去。丈問。汝是何人。老人曰。某非人。於過去迦葉佛時。曾住此山。因學人問。大修行人。還落因果也無。對曰。不落因果。遂五百生墮野狐身。今請和尚代一轉語。貴脫野狐身。丈曰。汝問。老人曰。大修行人。還落因果也無。丈曰。不昧因果。老人于言下大悟。作禮云。某<span class='corr'>已</span>脫野狐身。住在山後。乞依亡僧津送。丈領眾至山後巖下。以杖挑出一死野狐。乃依法火塟。</p>

<div class="lg regular"><div class='lg-row'>一點邪涎起禍胎　葛藤窠裏浪疑猜</div>
<div class='lg-row'>忽然一撥通身轉　倒跨金毛出窟來</div>
</div><p>舉。僧問趙州。狗子有佛性也無。州云無。</p>

<div class="lg regular"><div class='lg-row'>趙老心腸真儱侗　隨處黃金當面捧</div>
<div class='lg-row'>直路如何反做彎　甘把虗空鑽窟竉</div>
</div><p>舉。僧問齊雲炤曰。靈山會上。法法相傳。未審。齊雲將何付囑。炤曰。不可為汝一人。荒却齊雲山也。曰莫便是親付囑也無。炤曰。莫令大眾笑。</p>

<div class="lg regular"><div class='lg-row'>逐臭尋聲眾似麻　何曾望見法王家</div>
<div class='lg-row'>路途絕處青天遠　纔擬承當轉見差</div>
</div><p>舉。僧問雲幽惲禪師。如何是和尚一隻箭。惲曰。盡大地人無髑髏。</p>

<div class="lg regular"><div class='lg-row'>聖箭從來無向背　十方凡聖總難存</div>
<div class='lg-row'>靈機未審從誰發　猛虎閒將白額吞</div>
</div><p>舉。紙衣道者問曹山。一靈真性。不假胞胎時如何。山云。未是妙。者云。如何是妙。山云。不借借。</p>

<div class="lg regular"><div class='lg-row'>透網金鱗猶滯水　出籠銀鶴尚迷封</div>
<div class='lg-row'>一遇紅爐重煅煉　石牛吸盡太虗空</div>
</div><p>舉。僧問雲巖。二十年侍百丈巾瓶。為甚心燈不續。巖云。頭戴寶花冠。僧云。意旨如何。巖云。大唐天子及冥王。後有僧問九峯虔。大唐天子及冥王。意旨如何。峯云。却憶洞上之言。</p>

<div class="lg regular"><div class='lg-row'>高坐龍樓勢獨尊　野老何曾問闕門</div>
<div class='lg-row'>鼓腹不知堯舜力　荷鋤引犢過前村</div>
</div><p>舉。雲巖問藥山。如何是異類中行。山云。吾今日困倦。且待別時來。巖云。某甲特為此事來。山云。且去。巖便出。</p>

<div class="lg regular"><div class='lg-row'>撥轉當頭別有機　旁行一路少人知</div>
<div class='lg-row'>古殿雲深無屐跡　春風草長過前溪</div>
</div><p>舉。龍牙問翠微。如何是祖師西來意。微曰。與我過禪板來。牙取禪板與微。微接得便打。牙云。打即任打。要且無祖師意。又問臨濟。如何是祖師西來意。濟曰。與我過蒲團來。牙取蒲團與濟。濟接得便打。牙曰。打即任打。要且無祖師意。牙住後僧問。和尚當年。問翠微臨濟祖師意。二尊宿明也未。牙曰。明則明矣。要且無祖師意。</p>

<div class="lg regular"><div class='lg-row'>蒲團禪板能行令　却似輸他陷虎機</div>
<div class='lg-row'>直是逆風能把拖　西來無意許誰知</div>
</div><p>舉。雲際師祖禪師問南泉。摩尼珠人不識。如來藏裏親收得。如何是藏。泉曰。王老師與汝往來者是。祖曰。不往來者聻。泉曰。亦是藏。祖曰。如何是珠。泉召師祖。祖應喏。泉曰。去。汝不會我語。</p>

<div class="lg regular"><div class='lg-row'>水乳從來不易分　能分還是讓鵞王</div>
<div class='lg-row'>呼應往來祇這是　兩番提起自然彰</div>
</div><p>舉。僧問投子。凡聖相去幾何。投子下禪床立。</p>

<div class="lg regular"><div class='lg-row'>德山臨濟慣行令　何如投子下床時</div>
<div class='lg-row'>箇中本自無蹤跡　安用干戈斷眾疑</div>
</div><p>舉。僧問九峯虔禪師。如何是西來意。峯曰。一寸龜毛重九斤。</p>

<div class="lg regular"><div class='lg-row'>祖意西來未許傳　言偏理喪幾能圓</div>
<div class='lg-row'>却聞石虎當門吼　驚起烏龜飛上天</div>
</div><p>舉。雲門云。光不透脫。有兩般病。一切處不明。面前有物。是一。透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。坐在法身邊。是一。直饒透得。放過即不可。子細簡點將來。有甚麼氣息。亦是病。</p>

<div class="lg regular"><div class='lg-row'>幾重關隘路行難　說與行人莫自瞞</div>
<div class='lg-row'>但得揭開腦上葢　縱橫出入海天寬</div>
</div><p>舉。溈山問仰山。甚處來。仰云。田中來。溈曰。田中多少人。仰插下鍬。叉手而立。溈云。南山大有人刈茆。仰拈鍬便行。</p>

<div class="lg regular"><div class='lg-row'>溪東拍板西溪鼓　隔岸相逢兩目覩</div>
<div class='lg-row'>的是再來難躲避　等閑逼出跳墻虎</div>
</div><p>舉。僧問潼泉。如何是相傳底事。潼曰。龍吐長生水。魚吞無盡漚。僧云。請師挑剔。潼曰。擂鼓轉船頭。棹穿波底月。</p>

<div class="lg regular"><div class='lg-row'>祖祖相傳事有無　休將吞吐強分疎</div>
<div class='lg-row'>竿頭絲線從君弄　不犯清波意自殊</div>
</div><p>舉。洞山五位。</p>

<div class="lg regular"><div class='lg-row'>正中偏　黑漆崑崙空裏眠</div>
<div class='lg-row'>雖是不曾親切得　眼前影象却昭然</div>
<div class='lg-row'>偏中正　將軍手持無字印</div>
<div class='lg-row'>鐵馬金戈事正勤　未得歇時難自信</div>
<div class='lg-row'>正中來　夜半梅花鬬雪開</div>
<div class='lg-row'>一陣香風飄出谷　始知未許雪深埋</div>
<div class='lg-row'>兼中至　出匣青蛇難擬議</div>
<div class='lg-row'>陰陽反覆事何常　莫道相逢憑意氣</div>
<div class='lg-row'>兼中到　事理全銷無可道</div>
<div class='lg-row'>不是寒巖獨守空　本無變易閑名埽</div>
</div><p>舉。龐居士云。但願空諸所有。慎勿實諸所無。</p>

<div class="lg regular"><div class='lg-row'>一條白練本天然　點染從來不值錢</div>
<div class='lg-row'>初祖九年惟面壁　被人誤喚作單傳</div>
</div><p>舉。古德云。如牛過窓櫺。兩角四蹄都過了。尾巴因甚過不得。</p>

<div class="lg regular"><div class='lg-row'>出籠金鳳尚棲枝　一滴醍醐是禍機</div>
<div class='lg-row'>必待渾身流白汗　翻天覆地得便宜</div>
</div><p>舉。僧問雲居。僧家畢竟如何。雲曰。居山好。</p>

<div class="lg regular"><div class='lg-row'>為僧畢竟居山好　世上浮塵不用掃</div>
<div class='lg-row'>頭頭盡是說無生　那問春花及秋草</div>
</div><p>舉。僧問洞山。如何是沙門行。山曰。頭長三尺。頸長二寸。山令侍者。持此語問三聖。聖于侍者手上。捻一捻。侍者回舉似山。山肯之。</p>

<div class="lg regular"><div class='lg-row'>十分古恠類難收　不是人兮不是牛</div>
<div class='lg-row'>好似葫蘆挂東壁　識者難言是趙州</div>
</div><p>舉。僧掃地次。曹山問。佛前掃佛後掃。僧曰。前後一齊掃。山曰。與山僧。過靸鞋來。</p>

<div class="lg regular"><div class='lg-row'>步步貪登最上峯　眼中今古欲全空</div>
<div class='lg-row'>自言身在青霄上　不知<span class='corr'>已</span>被白雲封</div>
</div><p>舉。西園和尚自燒浴。僧問。何不使沙彌童行。園撫掌三下。</p>

<div class="lg regular"><div class='lg-row'>室中穩密許誰知　燒燈煑茗見沙彌</div>
<div class='lg-row'>門外客來休鹵莾　主僕攸分祇此機</div>
</div><p>舉。僧問韶山普曰。是非不到處。還有句也無。普曰。有。曰是什麼句。普曰。一片白雲不露醜。</p>

<div class="lg regular"><div class='lg-row'>萬仞孤峯不露頂　目力既窮徒引領</div>
<div class='lg-row'>看來無舌却能言　夜半令人發深省</div>
</div><p>舉。僧問梁山。如何是祖師西來意。山曰。莫亂道。</p>

<div class="lg regular"><div class='lg-row'>祖意如空莫浪傳　纔形文彩喪真詮</div>
<div class='lg-row'>金剛寶劍當頭截　雲廓中霄桂魄圓</div>
</div><p>舉。蛤溪道者相看洛浦。浦問云。自梨溪相別。今得幾年。溪云。和尚猶記得昔時事。浦云。見說道者總忘却年月。溪云。和尚住持事繁。且容子細。浦云。打即打會禪漢。溪云。也不消得。浦云。道者住山事繁。</p>

<div class="lg regular"><div class='lg-row'>同氣同聲本一途　共來水上捺葫蘆</div>
<div class='lg-row'>兩輪互照非干舌　千古令人作範模</div>
</div><p>舉。曹山辭洞山。洞曰。子向甚處去。曰不變易處去。洞曰。不變易處。豈有去也。曰去亦不變易。</p>

<div class="lg regular"><div class='lg-row'>今古坦然無歲月　東西一色亘虗空</div>
<div class='lg-row'>衲僧本分自如是　豈由鬼力及人功</div>
</div><p>舉。僧問雪峯。古人有言。峯便臥。良久起云。你適來問什麼。僧重問。峯曰。虗生浪死漢。</p>

<div class="lg regular"><div class='lg-row'>葛藤截斷露全機　今古全空更孰依</div>
<div class='lg-row'>拂袖便行猶鈍置　那堪重舉仍前非</div>
</div><p>舉。僧問玄沙備禪師。如何是和尚親傳底事。沙曰。我是謝三郎。</p>

<div class="lg regular"><div class='lg-row'>門頭戶底莫須商　此事親供不覆藏</div>
<div class='lg-row'>白龍江上月如晝　幾人識得謝三郎</div>
</div><p>舉。藥山與雲巖遊。山腰間刀響。巖問。什麼作聲。山抽刀驀口一斫。</p>

<div class="lg regular"><div class='lg-row'>大人養子異尋常　慈悲切處絕商量</div>
<div class='lg-row'>輕輕動著全身喪　啟口原來是禍殃</div>
</div><p>舉。僧問風穴。古曲無音韻。如何和得齊。穴云。木鷄啼子夜。蒭犬吠天明。</p>

<div class="lg regular"><div class='lg-row'>石女手橫無孔笛　古音吹動滿乾坤</div>
<div class='lg-row'>此曲祇應天上有　人間能得幾回聞</div>
</div><p>舉。僧問洛浦。如何是一大藏教。收不得者。浦云。雨滋三秀草。片玉本來輝。</p>

<div class="lg regular"><div class='lg-row'>滿園桃李待緣生　葉葉枝枝總是春</div>
<div class='lg-row'>一物不從天地得　春秋歷盡祇如新</div>
</div><p>舉。僧問芭蕉清。如何是透法身句。蕉云。一不得問。二不得休。僧云。學人不會。蕉云。第三度來。與你相見。</p>

<div class="lg regular"><div class='lg-row'>要關把斷路難通　誰知直下便相逢</div>
<div class='lg-row'>等閑不坐空王殿　倒騎木馬驟西風</div>
</div><p>舉。僧問長慶。如何得不疑去。慶展兩手。</p>

<div class="lg regular"><div class='lg-row'>學處雖多疑轉多　眼前何事不誵訛</div>
<div class='lg-row'>等閒傾盡心腸去　雲散秋空月印波</div>
</div><p>舉。僧問趙州。如何是道。州曰。墻外底。曰不問這箇道。州曰。問什麼道。曰大道。州曰。大道透長安。</p>

<div class="lg regular"><div class='lg-row'>日用門頭有也無　忽然指著莫分疎</div>
<div class='lg-row'>明明大道如天濶　怎奈行人別一途</div>
</div><p>舉。僧問禾山。即心即佛即不問。如何是非心非佛。山曰。解打鼓。</p>

<div class="lg regular"><div class='lg-row'>一聲鼓震絕來機　多智禪和喪所依</div>
<div class='lg-row'>深谷夜寒雲寂寂　金烏突出照巖扉</div>
</div><p>舉。未生前本來面目。</p>

<div class="lg regular"><div class='lg-row'>底事分明不覆藏　未生之日更郎當</div>
<div class='lg-row'>百千問答俱成隔　何如擊竹絕商量</div>
</div></div>
<p class='juan'>永覺和尚廣錄卷第七</p>
</div><!-- end of div[@id='body'] -->
</body></html>