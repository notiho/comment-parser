<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu763' />永覺和尚廣錄卷第二十五</p><p class="byline">嗣法弟子　道霈　重編</p><p class="head1">詩中</p>

<div class='div-other'><a id='mulu764' />
<p class='h2'>七言律</p>
<div class='div-other'><a id='mulu765' />
<p class='h3'>舟中望武夷</p><p>琢成紫玉逼蒼穹。下映青溪漾蕩中。迷蘚荒壇寒夜月。倚雲舊舘冷秋風。洞遺仙蛻靈何在。巖鎖虹橋路孰通。休道仙舟藏壑穩。負趨歲月轉如蓬。</p>
</div>
<div class='div-other'><a id='mulu766' />
<p class='h3'>登黃楊山</p><p>幾重翠嶂隔塵埃。野寺嵐深淨綠苔。月到繩床僧正定。煙迷寶樹鶴初回。九霄牛斗窓間宿。萬里川原掌上開。滿眼風光猶似昔。紫陽何事不重來。</p>
</div>
<div class='div-other'><a id='mulu767' />
<p class='h3'>山中得家報。寄答諸友</p><p>自從一別冷雲居。見說風光不似初。溪上雨添三尺水。家中風落半床書。敝囊<span class='corr'>已</span>識休深愛。破釜何勞更重歔。不學蹇驢旋磨走。直將大地作蘧廬。</p>
</div>
<div class='div-other'><a id='mulu768' />
<p class='h3'>廬陽山中。歲暮積雪。因小僧哦筦山偈為賦之</p><p>破衲重縫度歲窮。客囊何獨筦山空。風狂亂折窓前竹。雪重橫摧嶺半松。山鳥盡須春後至。故人多向夢中通。地爐未到全寥寂。榾柮頻添徹夜紅。</p>
</div>
<div class='div-other'><a id='mulu769' />
<p class='h3'>山中得蕭儆韋明府書</p><p>建水忽分萍梗蹤。却從尺素得相逢。十年故我難同昔。一片頑心尚未鎔。花滿河陽君富麗。翠籠雙髻我疎慵。自知樗老難為用。甘向空山學種松。</p>
</div>
<div class='div-other'><a id='mulu770' />
<p class='h3'>壬戌冬十月。舘於沙邑之雙髻峰。遺中陽居士</p><p>青嶂重重稱杖黎。煙鬟半露却成詩。雲深儘許藏千拙。樹密何妨借一枝。豪貴懶干因舌短。饑寒甘忍為書癡。人來一任呼牛馬。笑倒毗耶老古錐。</p>
</div>
<div class='div-other'><a id='mulu771' />
<p class='h3'>秋日登北山</p><p>翠壁嶕嶢鳥道懸。創開金剎逼秋天。千峰帶黛窺簾外。二水移舟送席前。發嘯每從明月下。經行多在白雲邊。夢中歷數漢唐蹟。衰草荒煙正慘然。</p>
</div>
<div class='div-other'><a id='mulu772' />
<p class='h3'>書林</p><p>羲皇以降幾春秋。文物靈光聚此丘。南北舟車行不盡。古今心眼鑑難周。刀刀刻露英雄骨。帙帙遠傳賢聖愁。惟有老僧無箇字。羲皇未畫問根由。</p>
</div>
<div class='div-other'><a id='mulu773' />
<p class='h3'>七石山訪獨詣師</p><p>超然寄跡萬峰巔。石磴穿雲鳥道偏。幾片巉巖天半露。數椽草屋壁間懸。掃窓每倩含煙柳。洗鉢常因漱壑泉。日暮凭欄頻倚徙。一聲長嘯月孤圓。</p>
</div>
<div class='div-other'><a id='mulu774' />
<p class='h3'>七石山中秋對月。渾朴上人請賦</p><p>雲廓千巖秋正清。長空如洗月孤明。朗然久絕懸弓影。閴爾誰聞搗練聲。愧我疎慵無劇興。知君豪爽有深情。莫將七石山頭月。換却娘生兩眼睛。</p>
</div>
<div class='div-other'><a id='mulu775' />
<p class='h3'>丁卯仲春居荷山。有感而賦</p><p>撥翠巢空建水東。棃峰爽氣入簾櫳。虎饑吼出重雲外。鳥倦飛來落照中。老去始知狂是疾。醒來方覺夢為空。碧蘿層裏無人到。一縷檀煙度㵎融。</p>
</div>
<div class='div-other'><a id='mulu776' />
<p class='h3'>五十誕日</p><p>半生事業盡唐捐。忽爾知非暗自憐。二紀芸窓空映雪。十霜鷄寺祇磨磚。䆿言權作止啼葉。弘釋唯搜久蠧編。一片幽心誰可托。蒙頭捲舌度餘年。</p>
</div>
<div class='div-other'><a id='mulu777' />
<p class='h3'>秋日過西湖</p><p>平湖㶑灔漾扁舟。水上風微拂面柔。三竺疎鐘雲外落。兩隄衰柳鏡中秋。荒臺草長平章恨。古廟嵐深武穆愁。千古悠悠無盡態。等閒都付一浮漚。</p>
</div>
<div class='div-other'><a id='mulu778' />
<p class='h3'>戊辰孟秋。往秀水請藏經。還過錢塘。適江潮大漲。客舟盡沒。余舟獨脫於險。喜而志之</p><p>海雲靉靆浪風顛。驚望江頭正慘然。一刻衝頹千里岸。萬家沉入幾重泉。自安死去渾無地。那料生留別有天。應是寶書龍亦護。片帆載出雨如煙。</p>
</div>
<div class='div-other'><a id='mulu779' />
<p class='h3'>己巳孟秋。歸壽昌掃和尚塔。夜坐有感</p><p>風帶秋聲透暮林。篆畦香燼暗愁深。空堦雨滴青燈影。虗院雲生白塔陰。慙掩鐵關藏百拙。難磨地墨寫孤心。先師靈骨今猶在。白浪滔天孰肯尋。</p>
</div>
<div class='div-other'><a id='mulu780' />
<p class='h3'>妙高峰訪達宇居士</p><p>昔年狂疾未曾瘳。十載湖山汗漫遊。歸路敢辭三伏暑。到山正值一林秋。涼風落葉東西徑。明月疎鐘上下樓。珍重故人情若海。依依恰似白雲留。</p>
</div>
<div class='div-other'><a id='mulu781' />
<p class='h3'>哭博山和尚</p><p>法幢高竪大江西。獨握羣盲剔翳鎞。正喜法雷喧上界。忽驚慧月落前谿。池頭霧暗龍猶泣。嶺上臺空鳳不栖。深痛妖蹤猶滿地。于今誰鼓戰中鼙<span class='note-inline'>(山有浴龍池栖鳳嶺)</span>。</p>
</div>
<div class='div-other'><a id='mulu782' />
<p class='h3'>山中咏懷</p><p>枯抱殘經歲月遷。飽餐野菜任前緣。謾言昔學屠龍技。且喜今參伏虎禪。剪盡松雲放明月。引來石髓注青天。相逢若問山中事。拄杖如龍未許傳。</p>
</div>
<div class='div-other'><a id='mulu783' />
<p class='h3'>達宇居士以誕日來鼓山。同遊靈源洞。賦此致祝</p><p>海上岧嶢屴崱峰。喜君杖履特相從。誰人喝水蹤尤幻。昔代題名蘚半封。天外青螺分島嶼。眼中白浪起蛟龍。擬將何物堪為壽。千載懸崖甘露松。</p>
</div>
<div class='div-other'><a id='mulu784' />
<p class='h3'>謝徐興公居士見訪</p><p>見說閩中有鳳毛。君家伯仲擅風騷。慣扶短䇿穿松翠。橫臥深雲聽海濤。結社擬追陶遠笑。琢詩頓使鬼神號。雲收雨散巖花淨。屴崱峰頭月正高。</p>
</div>
<div class='div-other'><a id='mulu785' />
<p class='h3'>夜坐蹴鰲橋。次洞微師韻</p><p>出門舉步蹤金鼇。山露霏霏浥敝袍。鯨浪遠翻江上月。天風近鼓樹間濤。巖邊瀉玉泉聲細。橋外穿松石笋高。坐久不知蓮漏下。却乘幽興更揮毫。</p>
</div>
<div class='div-other'><a id='mulu786' />
<p class='h3'>一念法師見訪遽別。用韻奉答</p><p>垢面蓬頭傍石棲。風飜剎影洞門西。壁間泉湧飛花急。海上雲來掠地低。喜客披榛忘嶮巇。因樵問路入招提。相逢邂逅成知<span class='corr'>己</span>。別去中宵月滿谿。</p>
</div>
<div class='div-other'><a id='mulu787' />
<p class='h3'>山中積雨初霽。鄭汝交二守見訪。用韻奉答</p><p>敝衲蒙頭一老翁。空山晏坐雨聲中。洞雲忽破懸朝旭。林鳥爭驕囀曉風。擇木不妨搏翮下。酬機祇解舉拳通。共看剪盡西窓燭。回首東峰日又紅。</p>
</div>
<div class='div-other'><a id='mulu788' />
<p class='h3'>往壽昌掃塔。至建州遇徐興公。用韻奉答</p><p>萍蹤無意忽相逢。共聽濤聲幾樹松。舉拂難扶興聖脉。捫心多負壽昌宗。客程煙雨愁中落。師塔苔痕夢裏封。臨發<span class='corr'>已</span>將歸日約。初秋同笑白雲峰。</p>
</div>
<div class='div-other'><a id='mulu789' />
<p class='h3'>乙亥夏歸壽昌。掃先和尚塔</p><p>飄泊零丁經幾年。歸來始識舊田園。深耕淺種憑誰力。薄穫全收任外緣。一片檀雲連塔影。幾莖石茗煑山泉。慚予蕩子貧如洗。欲報師恩祇竪拳。</p>
</div>
<div class='div-other'><a id='mulu790' />
<p class='h3'>麥羮坵<span class='note-inline'>(有引)</span></p><p>和尚不發化主。日取給於鋤下。歲荒食不足。以麥為羮。率眾開田。田成。眾呼為麥羮坵。乙亥夏歸壽昌。再遊其處。淒然有感。</p>
<p>壽昌脊梁硬似鐵。六月開田日如爇。歲荒祇取麥為羮。枵腹揮鋤不肯輟。至今田有麥羮名。山中故老能傳說。禾黍離離屯綠雲。盡是我師汗流血。</p>
</div>
<div class='div-other'><a id='mulu791' />
<p class='h3'>歸潭日寓天堂寺。有感</p><p>重遊梓里幾經年。謾說谿山尚似前。朋輩殷勤憐故態。兒童驚怪問生緣。柳梢垂露朝含翠。桑影搖風暮帶煙。泡沫光陰全不久。何如共學祖師禪。</p>
</div>
<div class='div-other'><a id='mulu792' />
<p class='h3'>歸潭日示諸姪</p><p>去家念載今來旋。白髮衰顏敢自憐。故我<span class='corr'>已</span>知難似昔。物情誰道更如前。長城築怨猶非計。巨石留身豈得堅。世事浮虗休苦慮。好將仁義繼前賢。</p>
</div>
<div class='div-other'><a id='mulu793' />
<p class='h3'>山居</p><p>青山老去髮長鬆。種樹栽禾學野農。信口詩成多自喜。橫肩杖出少人逢。透窓舒白巖前月。對榻凝青海上峰。頃刻白雲迷遠近。殿頭傳得一聲鐘。</p>
</div>
<div class='div-other'><a id='mulu794' />
<p class='h3'>楊復自居士登山見贈。用韻奉答</p><p>撥草登山獨探奇。江風松月自成詩。石門路險藤蘿密。屴崱峰高鳥鵲稀。禮塔遠懷興聖箭。烹茶不用趙州機。雲中握手深談久。轉憶維摩一嘿時。</p>
</div>
<div class='div-other'><a id='mulu795' />
<p class='h3'>聞谷大師放生社。留別和韻<span class='note-inline'>(十首)</span></p><p>慈雲靄靄覆芝城。川泳空飛各遂生。默轉殺機扶聖化。廣培仁脉藉經聲。緇袍幾染嵐煙重。寶錫還依鶴影輕。臨發叮嚀無別慮。顧茲魚鳥倍關情。</p>
<p>化風吹滿富沙城。插草江頭勉放生。羅網纔遭膓欲斷。刀砧<span class='corr'>已</span>近訴無聲。<span class='corr'>己</span>軀不啻千金重。物命何如一芥輕。惟有吾師悲願切。關山迥隔每含情。</p>
<p>飛錫南來立化城。楞嚴結社護羣生。市中頓鮮腥葷氣。林下時聞梵唄聲。古岸雲籠孤剎寂。寒溪波漾片帆輕。應知潭水深千丈。難比吾師愍物情。</p>
<p>朅來說法徧州城。欲證無生首放生。脫網魚翻前浦浪。出籠鳥囀隔谿聲。巖頭寒月穿蓬冷。江上春風送棹輕。多少飛潛猶入夢。悲心藹藹異凡情。</p>
<p>碧水丹山繞禁城。弘開金剎護旁生。禪扉靜掩籠松翠。寶筏浮遊載梵聲。吞月萍間魚戲樂。衝煙江上鳥飛輕。猶愁釣弋終難息。聊賦詩篇寄別情。</p>
<p>東風披拂遍山城。七里灘頭春水生。澹澹江光搖塔影。微微花雨溼鐘聲。社中香火懷偏重。夢裏飛潛意靡輕。緇素未能留去棹。捧來白雪若為情。</p>
<p>每隨淨侶出重城。結社荒郊共放生。孤塔倒垂寒渚影。暮鐘遠送客舟聲。羽穿樹杪驕人慣。鱗集潭心躍浪輕。師錫驟回深綣綣。滿江風雨悵離情。</p>
<p>建郡渾如舍衛城。人師流水活殘生。寧于食鮮羣腥氣。莫遣疱傳不忍聲。雲裏儘教翻翮遠。江心一任弄波輕。臨岐千里回煙棹。返顧難忘愛物情。</p>
<p>昔曾問道建州城。見說禽魚盡樂生。松下風傳金錫響。蘆邊雲隱木魚聲。永明願重悲猶切。幻住庵居去每輕。一自法舟回浙水。煙波盻斷若為情。</p>
<p>魚鳥歡然育化城。憑師法雨度餘生。贖來幸脫烹煎苦。放去猶聞解脫聲。寶錫頻過悲自重。蘭舟今別意非輕。夜深波漾江頭月。益動悲心護有情。</p>
</div>
<div class='div-other'><a id='mulu796' />
<p class='h3'>元宵登尊勝閣</p><p>千家燈火暮雲間。海上鰲來共戴山。眼底乾坤終變幻。樓頭烏兔幾回環。管絃處處客長醉。鐘磬聲聲僧獨閒。夜半苦啼歸去好。莫教直待鬢毛斑。</p>
</div>
<div class='div-other'><a id='mulu797' />
<p class='h3'>再登尊勝閣用前韻</p><p>傑閣崢嶸紫翠間。重來長憶舊溪山。蓮園在昔元尊勝。寶構于今喜復還。簾捲直觀滄海小。窓虗長對白雲閒。滿城第宅渾如錦。鏡裏誰饒兩鬢斑。</p>
</div>
<div class='div-other'><a id='mulu798' />
<p class='h3'>遊九日山<span class='note-inline'>(山有晉朝松姜相峰秦系註經硯)</span></p><p>層巒疊疊映晴光。雨後春生色正蒼。樹古<span class='corr'>㸕</span>雲猶屬晉。峰高入漢亦名姜。幾摩斷碣終難讀。屢問荒垣倍可傷。石硯註經人<span class='corr'>已</span>去。至今墨蹟尚留香。</p>
</div>
<div class='div-other'><a id='mulu799' />
<p class='h3'>過報親寺登飛來閣</p><p>小閣飛來古剎東。翠光掩映入簾櫳。茘陰石湧千尋浪。橋外風吹一短蓬。雲出金鷄回紫帽。波分玉筍自黃龍。千山秀色渾如黛。江北江南春正濃。</p>
</div>
<div class='div-other'><a id='mulu800' />
<p class='h3'>遊清源洞</p><p>移來海上小丹丘。紫氣氤氳古洞幽。幾壑翠雲籠怪石。千尋苔壁迸寒流。<span class='corr'>己</span>靈拋盡從仙乞。聖蹟難追祇醉休。日暮風悲遊客散。一聲猿嘯碧巖頭。</p>
</div>
<div class='div-other'><a id='mulu801' />
<p class='h3'>避暑黃氏山房</p><p>暫借山房寄客身。樹高如葢草如茵。登樓路轉穿危石。煑茗煙微繞密筠。雲度松關涼潑席。月移塔影冷窺人。暑威<span class='corr'>已</span>藉天風掃。獨挹清源爽氣新。</p>
</div>
<div class='div-other'><a id='mulu802' />
<p class='h3'>遊五峰和羅一峰先生韻</p><p>一衲飄然興獨優。穿雲選勝任遨遊。五峰絕處青霄近。大地窮邊滄海浮。片石寒清三伏暑。孤輪夜散百巖秋。憶君素節高如斗。此日相逢碧嶂頭。</p>
</div>
<div class='div-other'><a id='mulu803' />
<p class='h3'>過安平石佛寺</p><p>古寺蕭然歲月深。須彌座半蘚苔侵。殘碑橫臥虗亭下。狡兔長居廢殿陰。相好尚存緣是石。陛基頺折孰鋪金。踟蹰獨立荒煙裏。愁聽蟬聲噪暮林。</p>
</div>
<div class='div-other'><a id='mulu804' />
<p class='h3'>到鼓山。寄答呂天池司農。用來韻</p><p>雒陽江上水盈盈。趂得秋風拂杖行。歸去山頭玄露冷。惹來足下紫雲輕。兩期棒喝空中出。一會因緣夢裏成。孰若維摩能示疾。塵中說法語猶清。</p>
</div>
<div class='div-other'><a id='mulu805' />
<p class='h3'>翠雲庵<span class='note-inline'>(八首)</span></p><p>埋頭結舌度朝昏。草屋三間不掩門。鋤斷青山分石髓。剪開翠竹露雲根。扶黎谷口看歸鶴。抱甕溪邊學灌園。昨夜於菟庵外過。無端踏破舊苔痕。</p>
<p>年衰懶得辨由求。抱拙空山事事幽。岩下負暄深愛日。堦前薙草自知秋。林花一任因風落。菜葉難教逐水流。莫比昔賢藏未密。逢人猶說兩泥牛。</p>
<p>山迴谷密貯雲深。搆得蝸廬傍翠岑。沿㵎徐行頻顧影。倚松獨眺喜披襟。塵中隱跡渾如石。世外論交孰斷金。客至但言多種竹。龍孫幾箇擬成林。</p>
<p>疎慵成癖笑如匏。避俗何妨住處高。憂世未能傳大易。消閒偏喜讀離騷。月窺山缺篩林影。風透岩扄鼓翠濤。黃土一杯堪掩骼。浮生何用夢勞勞。</p>
<p>翠微深處便為家。石㵎潺湲洗落霞。門外有山皆種竹。庵前無隙可栽花。鐵牛踞地休加䇿。石鼓懸空勿用撾。且學寒蟬甘自閉。客來不點趙州茶。</p>
<p>重重翠嶂隔凡囂。苔徑窮時渡小橋。治圃披星勤灌溉。採薪冒雨上嶕嶢。白雲飛去渾無跡。玄鶴歸來不用招。也識括囊原少譽。漸鴻有陸任迢遙。</p>
<p>睡起搔頭覺悄然。客來煑茗汲新泉。引盃不數金莖露。對席惟參玉板禪。磬韻逐雲傳竹逕。松風趂雨入茅簷。飽餘一枕西窓下。恍惚羲皇大古天。</p>
<p>懶跨黃牛入市廛。白雲一塢了殘年。登峰每值山君嘯。採蕨時同犢子眠。曲㵎泉聲間鳥語。疎林月色染風煙。岩花亦自知時節。榮瘁休推鬼谷篇。</p>
</div>
<div class='div-other'><a id='mulu806' />
<p class='h3'>重過嚴陵灘<span class='note-inline'>(二首)</span></p><p>富春山下水如苔。一葉翩翩破浪來。翠壁未消前夜雪。蒼煙猶護昔時臺。足輕萬乘天垂象。志抗千秋俗強猜。躡屐重登孤舘寂。依依江上思悠哉。</p>
<p>野舘年深長綠苔。曾經五夏却重來。每逢兔跡橫樵徑。誰見羊裘隱釣臺。傲骨肯容丹詔重。孤蹤不許白鷗猜。浮名未解全收拾。致使遊人嘆惜哉。</p>
</div>
<div class='div-other'><a id='mulu807' />
<p class='h3'>寓王回庵<span class='note-inline'>(二首)</span></p><p>昔建文君避難時。隱幽居菴。其臣結茅於此。故名。</p>
<p>山房半畝碧雲遮。草徑盤回盡落花。懷古忍尋先帝蹟。避囂聊寓舊臣家。一丘松竹篩新月。萬里川原綴晚霞。扶杖菴前舒老眼。遙看春鴈點平沙。</p>
<p>昔人築室倩雲遮。祇種青松不種花。憂主未能回聖馭。藏身權且學山家。炊煙林下翀歸鶴。汲水巖前帶落霞。極目蘭江去何渺。蒼蒼春色繞晴沙。</p>
</div>
<div class='div-other'><a id='mulu808' />
<p class='h3'>普明山中偶興<span class='note-inline'>(二首)</span></p><p>踏徧千山一短笻。近來活計只為農。塍頭夜雨催秧馬。壑底春雷起籜龍。雲樹依微藏古寺。池塘澹蕩浸寒松。幾年棒喝成何事。甘臥南窓聽遠舂。</p>
<p>抝折當年一瘦笻。雲簑雨笠化成農。天邊風舉籠中鶴。㵎底雲藏海上龍。放犢偏宜谿畔草。愛山却剪屋頭松。遙聞柳岸深煙裏。黃鳥聲聲答暮舂。</p>
</div>
<div class='div-other'><a id='mulu809' />
<p class='h3'>余自浙歸閩。寓寶善庵。百拙法師以詩見訊。用韻奉酬</p><p>法末風澆學鮮真。直鈎何處可求人。舟虗隨浪漫遊浙。葉落歸根卒返閩。莫謂括囊原少譽。敢將枯杌仍懷春。忽逢白雪雲中下。暗喜疎慵得輔仁。</p>
</div>
<div class='div-other'><a id='mulu810' />
<p class='h3'>石笋江放生</p><p>笋江煙樹正蒼蒼。移櫂中流漾渺茫。鼓吹聲中兼梵唄。花香影裏映波光。金鱗透網海天濶。玉翮歸空雲路長。共轉殺機資盛化。更將仁壽祝吾皇。</p>
</div>
<div class='div-other'><a id='mulu811' />
<p class='h3'>挽燕京死節諸臣</p><p>死事寥寥纔幾人。亦知正氣未全湮。揮戈恨莫回天日。伏劒真能泣鬼神。節義文章難強屈。忠貞肝膽必成隣。捐生豈為留虗譽。未忍甘存七尺身。</p>
</div>
<div class='div-other'><a id='mulu812' />
<p class='h3'>詔上建文皇帝徽號及贈死節諸臣爵諡</p><p>一旦無端大器移。天心玄穆果難知。孤身遠遁神猶惕。十族咸誅世共疑。昔日君威誠太重。此時臣節自當稀。龍章喜得來荒壠。枯骨沉魂釋怨時。</p>
</div>
<div class='div-other'><a id='mulu813' />
<p class='h3'>寓雙漈寺<span class='note-inline'>(二首)</span></p><p>昨夜西風透竹扉。樹頭紅葉滿庭飛。一場戲劇今初罷。百粵山河更孰歸。濯足翠臨雙漈瀑。樵薪雲惹五條衣。晚來喜得全無事。背倚松關對落暉。</p>
<p>千峰蕭索一茅茨。野衲行藏自有時。註就遺經聊度日。掘來新蕷勝茹芝。戰爭到此終難息。佳麗於今<span class='corr'>已</span>頓虧。但幸谷深雲更密。安身恰似六藏龜。</p>
</div>
<div class='div-other'><a id='mulu814' />
<p class='h3'>九日自雙漈歸寶善。途中有感</p><p>歸來秋老野煙凉。觸目尤增宋玉傷。兵後盡驚鷄犬寂。雨中難對菊松荒。兒童向母啼無袴。小婦尋姑問宿糧。縱有西風能落帽。那堪攜酒醉重陽。</p>
</div>
<div class='div-other'><a id='mulu815' />
<p class='h3'>山中即事。用寓雙漈韻<span class='note-inline'>(二首)</span></p><p>石門深處隱茅茨。寒色蕭然歲暮時。難向紅塵扶短䇿。好從翠壑採靈芝。堦前掃葉葉頻至。屋後栽花花迭虧。世變如斯誰可定。懶將休咎問蓍龜。</p>
<p>天風催雨拍柴扉。幾度寒雲掠地飛。世上未休蠻觸鬪。山中猶許鶴猿歸。難尋四利伊蒲供。<span class='corr'>已</span>失千針屈眴衣。每覺戰聲常在耳。好將身命等殘暉。</p>
</div>
<div class='div-other'><a id='mulu816' />
<p class='h3'>續山中即事。仍用前韻</p><p>狂飇吹破舊茅茨。冷落如何度歲時。但飽粗糠休問米。只挑野菜謾尋芝。山中竹杖雲邊化。海上蜃樓日下虧。堪嘆古來怜悧客。喪身多是負圖龜。</p>
<p>松雲十里接柴扉。砍盡松雲任鶴飛。捉月痴猴難自歇。失頭狂子幾時歸。窮年廢學緣多客。徹夜圍爐為少衣。世上繁華誰敢擬。看來亦似暮林暉。</p>
</div>
<div class='div-other'><a id='mulu817' />
<p class='h3'>丁亥夏五月。霪雨如注。江流大漲。芝城為之半淹。至七日始退。賦以志灾</p><p>七日滂沱未肯休。瀰漫巨浸過城頭。田廬半逐藻萍去。老稚多從魚鼈游。蛙產灶中難舉火。波翻樹杪任行舟。老僧雖在洪流外。日望洪流不盡愁。</p>
</div>
<div class='div-other'><a id='mulu818' />
<p class='h3'>重陽有感</p><p>丁亥秋七月。海兵來福州。屯古碕江。鼓山密邇。戰場備見殺戮。至重九。兵猶未釋。登高勝事尚何言乎。乃為賦二律。</p>
<p>牛山揮涕漫悲傷。此日乾坤頓拂常。鼓角聲喧雲盡暗。旗鎗隊展日無光。雨中花木愁中對。兵後村墟病後望。黃菊紫萸雖未改。絕無佳客問重陽。</p>
<p>節<span class='corr'>屆</span>深秋玉露寒。殘荷敗柳不堪觀。江橫戰艦黿鼉嚇。野戮妖狐土石丹。萬井蒼黃農事廢。千林冷落鬼呼酸。臨風那有登高興。獨痛黎蒸借活難。</p>
</div>
<div class='div-other'><a id='mulu819' />
<p class='h3'>中秋臥病</p><p>九十秋光止半存。月華散彩獨當軒。砧聲凄切銀河澹。桂影參差玉露繁。病骨不禁乘晚吹。私情惟喜負朝暄。千峰一任渾如洗。獨臥空房懶出門。</p>
</div>
<div class='div-other'><a id='mulu820' />
<p class='h3'>自嘲</p><p>七十餘年老病身。難將一髮引千鈞。三宗撰述波間月。四剎弘揚鏡上塵。性懶祇甘長守拙。道孤元是寡為隣。如今成得何蟲豸。孰若終身學隱淪。</p>
</div>
<div class='div-other'><a id='mulu821' />
<p class='h3'>獨坐有感<span class='note-inline'>(二首)</span></p><p>雲來橫掩半林松。獨坐蕭然聽暮舂。揭起把茅徒葢頂。張開空網幾撈龍。謾言門下桃如醉。忍見堂前草盡封。每惜許多怜利客。祇從村店問鮮濃。</p>
<p>空齋憑几對殘蕉。四壁凉煙助寂寥。自分衰蹤同鹿豕。敢言壯志薄雲霄。古泉有韻咽危石。枯樹無枝拂野飈。七十餘年成底事。等閒拋手付前潮。</p>
</div>
<div class='div-other'><a id='mulu822' />
<p class='h3'>初春日慶無諍居落成</p><p>初開柳眼對霜禽。新搆禪房倚翠岑。客屐幾能來僻谷。茶煙每自出平林。室中日月無寒暑。門外江山任古今。長揖世間塵夢絕。灰頭土面臥雲深。</p>
</div>
<div class='div-other'><a id='mulu823' />
<p class='h3'>山中元霄。燈火寥寥。而月色如晝。為賦一律</p><p>燈節紛喧盡俗囂。山中僻遠自寥寥。雖無火樹燃深塢。却有氷輪挂永宵。徧地寒光同雪嶺。滿林曙色近星橋。庭前獨坐三更後。時覺香風幾度飄。</p>
</div>
<div class='div-other'><a id='mulu824' />
<p class='h3'>鄒連山孝廉遊鼓山信宿禪院。以詩見示。用韻奉答</p><p>登山弗憚綠蘿遮。遊屐何妨石逕斜。出谷黃鶯聲愈巧。倚雲紅杏色猶奢。禪龕仍作漆園夢。佛火還開優鉢華。寂寂虗庭清似水。更無月下閙青蟇。</p>
</div>
<div class='div-other'><a id='mulu825' />
<p class='h3'>謝祁文載居士</p><p>祖庭秋晚值狂飈。擬撼崑崙勢頗驕。手托紅輪懸漢表。狂飈頓息絕塵囂。洞水從茲波愈壯。晝夜滔滔入海潮。須記此時疏瀹力。灼然千載讓功高。</p>
</div>
<div class='div-other'><a id='mulu826' />
<p class='h3'>贈渾朴禪人五十初度</p><p>半世親參洞上禪。九龍深處抱雲眠。三間草屋倩巖立。一柄金鋤帶雨懸。蝸角虗名曾久謝。蠅頭微利豈甘緣。謾言世數知天命。傲雪凌霜操永堅。</p>
</div>
<div class='div-other'><a id='mulu827' />
<p class='h3'>送僧歸江北</p><p>晨起摳衣出石門。秋風吹破白雲村。棋上江山隨手變。夢中眷屬幾人存。訪道四年依喝水。懷親千里賦招魂。還鄉一曲西原上。衰草寒烟日欲昏。</p>
</div>
<div class='div-other'><a id='mulu828' />
<p class='h3'>人日仝諸。友遊靈源洞<span class='note-inline'>(二首)</span></p><p>勝日風和拂面柔。松雲掩映小丹丘。玉虹一線聲猶細。鐵壁千尋霧正收。喝水親瞻神境力。忘歸頓泯世間愁。臨滄亭上扶笻望。獨覺乾坤只一漚。</p>
<p>攜朋共探洞天幽。雪霽春光遍地浮。碧嶂千層橫五虎。溟波萬頃醉雙眸。觀詩獨喜端明句。弔古深懷子直遊。茶鼎烟消殘照澹。一聲猿嘯暮林頭。</p>
</div>
<div class='div-other'><a id='mulu829' />
<p class='h3'>仲春望日。佟開府同顧南金林得山諸公。宿上院坐月。以詩見示。用來韻奉酬</p><p>積翠千層隔俗氛。德星偶集正春分。東樓月映西樓月。上洞雲連下洞雲。蓮漏切時山鳥靜。經聲歇處梵鐘聞。珠璣燦燦終難和。豈是雕蟲小技文。</p>
</div>
<div class='div-other'><a id='mulu830' />
<p class='h3'>初春日。薛玉海明府。登鼓山見訪。賦詩以謝</p><p>春風初動海天開。文斾偏乘景運來。淑氣夜浮橋畔柳。祥光朝映洞前梅。杖藜歷盡通霄路。撥草高登繡石臺。安得東南烽火息。浩歌雲際共徘徊。</p>
</div>
<div class='div-other'><a id='mulu831' />
<p class='h3'>孟春三日偶作<span class='note-inline'>(四首)</span></p><p>七十八年銷落久。奄奄一息却猶存。白衣蒼狗何堪戀。蝸角蠅頭豈足論。憫俗未能忘遠慮。談心何用露巵言。許多歲月蹉跎過。坐見前江日夜奔。</p>
<p>七十八年彈指過。殘生能得幾時存。夢中今昔休嗟嘆。棋上江山懶講論。不向孔顏尋樂處。那從紙墨覓陳言。白雲古道無人到。多少英賢祇外奔。</p>
<p>七十八年營底事。從頭檢點盡難存。魯經讀徧增綺語。梵典掀耆乏要論。力竭始知前是錯。心灰却喜近忘言。現今一息成千古。說甚桃花逐浪奔。</p>
<p>七十八年吾<span class='corr'>已</span>矣。歷思同輩幾能存。雕蟲刻楮皆邪業。嘯月吟風盡俗論。揮麈空垂千尺釣。逢人難得十成言。門前有路如弦直。駘驥從來各自奔。</p>
</div>
<div class='div-other'><a id='mulu832' />
<p class='h3'>設粥賑饑<span class='note-inline'>(二首)</span></p><p>莫道披緇萬事休。流離滿目孰無憂。田園荒盡口猶在。妻子散來身亦愁。進食每懷漂母惠。棄家豈學子長遊。自慚未是忘情者。饒舌豐干勸普周。</p>
<p>生遭末劫苦干戈。貿貿流民載道過。出路無依情落魄。逢人難告淚滂沱。三條篾在腰徒束。幾樹花開食豈多。昔日雙林欲自煉。其如願學未能何。</p>
</div></div>
<p class='juan'><span class='corr'>永覺和尚廣錄卷第二十五</span></p></div>
</div><!-- end of div[@id='body'] -->
</body></html>