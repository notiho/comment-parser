<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu580' />永覺和尚廣錄卷第二十三</p><p class="byline">嗣法弟子　道霈　重編</p><p class="head1">偈頌下</p>

<div class='div-other'><a id='mulu581' />
<p class='h2'>牧牛圖十頌</p>
<div class='div-other'><a id='mulu582' />
<p class='h3'>未牧</p><p>頭角生獰未受調。出門那管犯佳苗。雲深泥滑山前路。背却家鄉日轉遙。</p>
</div>
<div class='div-other'><a id='mulu583' />
<p class='h3'>初調</p><p>忽然狹路得相逢。驀鼻牽來不放鬆。頑性幾回貪入草。拽來賴有握鞭童。</p>
</div>
<div class='div-other'><a id='mulu584' />
<p class='h3'>受制</p><p>幾番鞭䇿性猶存。祇為繩牽未可奔。每向平田窺草色。山童執杖視朝昏。</p>
</div>
<div class='div-other'><a id='mulu585' />
<p class='h3'>回首</p><p>調伏多年性漸柔。不思外逐自回頭。牧童手索難輕放。得到家山始肯休。</p>
</div>
<div class='div-other'><a id='mulu586' />
<p class='h3'>馴伏</p><p>晚來隨步古谿邊。歸去芒繩不用牽。一任連天春草綠。何曾有意入人田。</p>
</div>
<div class='div-other'><a id='mulu587' />
<p class='h3'>無礙</p><p>毛色皤然露地眠。綠楊芳草自翛然。鞭繩遺落青松下。短笛橫吹近午天。</p>
</div>
<div class='div-other'><a id='mulu588' />
<p class='h3'>任運</p><p>渡水穿雲任往來。隨緣飲啖更誰猜。牧童自是無思算。枕石高眠曲水隈。</p>
</div>
<div class='div-other'><a id='mulu589' />
<p class='h3'>相忘</p><p>林間無事久昇平。彼我渾忘不用親。明月光中雲影度。到頭雲月兩無情。</p>
</div>
<div class='div-other'><a id='mulu590' />
<p class='h3'>獨照</p><p>境迹金銷智鏡懸。孤光獨照更無前。空山寂寂人猶在。腦後還當贈一拳。</p>
</div>
<div class='div-other'><a id='mulu591' />
<p class='h3'>雙泯</p><p>心境雙亡一段空。泥牛入海更何蹤。箇中消息無人會。夜半東方日正紅。</p>
</div></div>
<div class='div-other'><a id='mulu592' />
<p class='h2'>示初參<span class='note-inline'>(二首)</span></p><p>截斷一切偷心。自然正念常存。譬如滴水穿石。何愁入道無門。</p>
<p>多知轉見多誤。多求定是多忘。切須勤護正念。莫令羊走他方。</p>
</div>
<div class='div-other'><a id='mulu593' />
<p class='h2'>示汪子野居士</p><p>世緣不實。幻形靡堅。無明內薰。毒龍潛淵。執心斯起。乃有人天。如汲井輪。苦海何邊。繩蛇鬼杌。猛火炎炎。唯有智者。達在幾先。空花頓泯。體本如然。不天不地。非聖非賢。喚作甚麼。木頭碌磚。</p>
</div>
<div class='div-other'><a id='mulu594' />
<p class='h2'>示來上人</p><p>來公擅風騷。晚亦愛逃禪。過我苕溪上。索我賦短篇。慚余老且病。抱拙臥林泉。舉筆重若杵。展卷動經年。矧彼浮文句。春露及秋煙。難將墜堦葉。喚作黃金錢。君思太古世。一畫未興前。却有詩一卷。孔老咏不全。</p>
</div>
<div class='div-other'><a id='mulu595' />
<p class='h2'>示初度沙彌</p><p>大凡出家兒。莫自墮庸劣。人人具天真。與佛曾無二。祇為迷情重。妄生能與所。遂有分別生。因而去及取。善惡自分途。輪迴成七趣。轆轆無<span class='corr'>已</span>時。安知有出路。我佛三界師。苦口重叮嚀。頓了本來真。虗空成殞墜逈逈白牛車。安穩出凡聖。娑婆與極樂。一脚踏翻去。如若未能了。依樣畵猫兒。一句彌陀佛。提起若金剛。俗情都粉碎。坦蕩遊西方。但自淨其心。何愁土不淨。此為真實語。勉哉毋自棄。</p>
</div>
<div class='div-other'><a id='mulu596' />
<p class='h2'>交割</p><p>滿把虗空作一擔。疲精竭力豈能閒。不如拈出無聲笛。顛倒橫吹過晚山。</p>
</div>
<div class='div-other'><a id='mulu597' />
<p class='h2'>示法林上人</p><p>小舟棹入蘆花岸。夜半溪頭月正明。忽得金鷄喚醒後。娘生鼻孔不須尋。</p>
</div>
<div class='div-other'><a id='mulu598' />
<p class='h2'>示明給上人</p><p>極遠窮高要志堅。淺薄邪涎切忌沾。但得石頭開口笑。自然掘出地中天。</p>
</div>
<div class='div-other'><a id='mulu599' />
<p class='h2'>答林道敬居士<span class='note-inline'>(四首)</span></p><p>世路無夷險。夷險起于心。脚跟若自穩。山海坦然平。</p>
<p>謾說口業重。業體本自空。但得紅輪出。霜露有何蹤。</p>
<p>賊是自家親。終非第二人。主人能不昧。諸賊不須擒。</p>
<p>本形元不遠。隔處在多枝。分別如頓泯。了了自能知。</p>
</div>
<div class='div-other'><a id='mulu600' />
<p class='h2'>示眾<span class='note-inline'>(十二首)</span></p><p>吾道如虗空。探索竟何有。妄情若未消。無物亦塵垢。</p>
<p>吾道如青霄。接竹不能及。若是凌虗客。揮扇雲端立。</p>
<p>吾道如玄酒。莫將滋味求。村沽偏醉客。甘說解千愁。</p>
<p>吾道如康莊。有足皆可遊。人心自荊棘。迷回墮荒丘。</p>
<p>直下成委曲。平常便反常。祖師門下事。好當土灰颺。</p>
<p>本來非是佛。木偶見真如。山僧舌無骨。陸地好尋魚。</p>
<p>把定牢關如鐵橛。一片苦心向誰說。門前幸有莓苔石。相逢解解同心結。</p>
<p>把定牢關如鐵橛。白雲甘許藏千拙。相逢只自笑呵呵。莫把硃砂來畵月。</p>
<p>有口相傳皆是妄。無心坐斷始名真。真妄若能俱蕩盡。娘生鼻孔不須尋。</p>
<p>威音那畔休存見。十字街頭莫出身。藏蹤不許閑知識。惟有狸奴獨得親。</p>
<p>他禪易學我禪難。休怕青山綠水寒。大海抒乾珠自露。虗空踏破始心安。</p>
<p>我法從來一字無。有語須知法轉踈。昔日青原提正令。紅爐點雪月輪孤。</p>
</div>
<div class='div-other'><a id='mulu601' />
<p class='h2'>咏芝山佛牙</p><p>流落人間幾萬春。天龍呵護色如新。芝山深處煙雲裏。親覩如來紫磨身。</p>
</div>
<div class='div-other'><a id='mulu602' />
<p class='h2'>雙際寺</p><p>歷盡羣峰逕轉幽。白雲紅葉滿山秋。天風怒吼谿頭石。驚起蒼龍雨一周。</p>
</div>
<div class='div-other'><a id='mulu603' />
<p class='h2'>示謝介菴居士</p><p>休道三家共一家。一三不立亦空花。正如繩因麻上見。豈堪繩上復言蛇。威音那畔開雙眼。何論孔老及釋迦。君今此去無相贈叮嚀好泛白雲槎。</p>
</div>
<div class='div-other'><a id='mulu604' />
<p class='h2'>勉洞生維那</p><p>克賓不入這保社。古人志氣真猛烈。打了罰錢又出院。的的渾身是生鐵。維那立志須學古。剛刀截斷千秋結。底事推窮莫放鬆。一棒直教一條血。若得一番寒入髓。臈月枯梅逢著雪。自然爆出一枝來。幽香自與尋常別。鐵壁銀山當下穿。普天匝地一輪月。</p>
</div>
<div class='div-other'><a id='mulu605' />
<p class='h2'>勉順侍者</p><p>多年參箇黃楊禪。箇中消息若為傳。的須拚命拶將去。却似冤家立我前。金剛寶劍倚空立。直斬渠儂始自全。至此尚有末後句。巖頭到底亦茫然。</p>
</div>
<div class='div-other'><a id='mulu606' />
<p class='h2'>勉九達知客</p><p>禪和志氣須猛烈。豈可悠悠度時節。祇將此事掛心頭。動靜常如一塊鐵。閑情幻境莫分岐。大海直教抒到竭。抒到竭。珊瑚枝枝撑著月。</p>
</div>
<div class='div-other'><a id='mulu607' />
<p class='h2'>示恒初上人</p><p>脚跟底事的難詮。掘地何曾覓得天。今日與君通一線。須彌倒挂夜明簾。</p>
</div>
<div class='div-other'><a id='mulu608' />
<p class='h2'>示悟心上人</p><p>心本無物從何悟。悟得方知一物無。夜半木人敲月戶。驚起毗盧出故都。</p>
</div>
<div class='div-other'><a id='mulu609' />
<p class='h2'>示壽昌禪者</p><p>壽昌橋下流未乾。黃龍峰頭雪猶寒。伯牙彈罷霜空月。子期一去知者難。上人擁毳入茲社。莫隨流俗甘自瞞。好向山中窮大好。揭起西江月一團。</p>
</div>
<div class='div-other'><a id='mulu610' />
<p class='h2'>示粹然禪者</p><p>荷錫南來經幾年。今朝問路白雲邊。不跨石門端的句。達磨不識祖師禪。驀地一聲聾兩耳。始知黃面有家傳。宇宙掀翻饒有術。虗空抖碎若為宣。</p>
</div>
<div class='div-other'><a id='mulu611' />
<p class='h2'>示古源上人</p><p>古源一滴味無多。甞得端能出愛河。不是等閑諸水比。孔聖分明不識他。</p>
</div>
<div class='div-other'><a id='mulu612' />
<p class='h2'>示楊逸凡居士</p><p>寰內紛紛盡俗塵。離塵方是箇中人。不勞披衲稱禪者。識破塵根便出身。</p>
<p>學道還須硬似鐵。世緣好付湯中雪。直參囓鏃波斯句。跳出虗空莫饒舌。</p>
</div>
<div class='div-other'><a id='mulu613' />
<p class='h2'>示張克一茂才</p><p>年少須窮理。心空理始親。能所如未盡。猶自隔迷津。忽然能所破。始見本來心。為問宣尼老。何須說六經。</p>
</div>
<div class='div-other'><a id='mulu614' />
<p class='h2'>示沈同青茂才</p><p>年少須窮理。見理未為親。忽然無可見。始是渡迷津。不道亦不禪。非佛亦非心。却笑宣尼老。空勞說六經。</p>
</div>
<div class='div-other'><a id='mulu615' />
<p class='h2'>答黃仲馨文學</p><p>成聖固不難。看來亦非易。只為妄見生。白日成自蔽。性蔽情必生。情生境成累。逐逐不知休。癡迷滿大地。盡道有良知。誰顧仁與義。盡道是男兒。甘心同犬彘。病在我不空。所以自暴棄。孔門重克<span class='corr'>己</span>。顏生能請事。<span class='corr'>己</span>克境自忘。境忘性自契。廓然無可名。成聖早不是。</p>
</div>
<div class='div-other'><a id='mulu616' />
<p class='h2'>示皎日居士</p><p>儒多言有釋言空。須識真空自不同。若言執有還成累。到底終歸樹杪風。</p>
</div>
<div class='div-other'><a id='mulu617' />
<p class='h2'>明儒<span class='note-inline'>(八首)</span></p><p>中庸道在愚夫婦。魚躍鳶飛更灼然。恠底考亭多錯認。却將邪習自成纏。</p>
<p>通天通地亦通人。脚跟底事轉難明。一念纔生全體昧。六經考徧祇詮名。</p>
<p>孔門的旨在誠明。慎獨教渠扼要津。若識念從何處起。誠明兩字亦非真。</p>
<p>孟氏支離稱集義。顏生四勿亦非仁。一<span class='corr'>己</span>病根能照破。廓然宇宙是全身。</p>
<p>仲尼一日欲無言。分明指出孟津源。顏氏如愚方契旨。雲散秋空月滿軒。</p>
<p>儒門盡道能經世。經世先須世相空。一點未消成禍種。多少西行却轉東。</p>
<p>靈光一點本周圓。只因物蔽便難全。所以曾生種格物。窮到源頭便豁然。</p>
<p>妙體空空出見思。細觀四絕豈存知。擬欲多知希聖學。分明辜負一雙眉。</p>
</div>
<div class='div-other'><a id='mulu618' />
<p class='h2'>送南詢禪者住白雲洞</p><p>古洞幽深獨坐時。泉聲滴瀝鳥鳴枝。千山雲影如消盡。一笑當空許孰知。</p>
</div>
<div class='div-other'><a id='mulu619' />
<p class='h2'>示別傳上人</p><p>曹洞門庭與眾別。從來不許多言說。直向無言深會去。猶是雲中望明月。</p>
</div>
<div class='div-other'><a id='mulu620' />
<p class='h2'>示陳其人居士</p><p>此事從來絕見思。語言顯處便參差。是非截斷忘情慮。古佛堂堂出現時。</p>
</div>
<div class='div-other'><a id='mulu621' />
<p class='h2'>王正南居士五旬求偈</p><p>君顏方壯盛。行年乃五十。昔時伯玉氏。知非正此日。仲尼稱其賢。至今名熠熠。君今能慕道。訪我雲邊室。宜斷浮塵根。幻夢須早息。注思清淨境。蓮花毓妙質。巍巍金色師。壽量何有極。</p>
</div>
<div class='div-other'><a id='mulu622' />
<p class='h2'>日光禪人薦親求偈</p><p>妙體本來無淨穢。何分東土并西方。金鷄呌破三更後。法界無垠總放光。</p>
</div>
<div class='div-other'><a id='mulu623' />
<p class='h2'>示朱居士</p><p>從前底事俱成幻。能知幻者自常如。鐵牛跳過東西岸。不數楊岐三脚驢。</p>
</div>
<div class='div-other'><a id='mulu624' />
<p class='h2'>示莊居士</p><p>西方有佛久相招。肯信須知路不遙。還觀此念從何起。歷劫娑婆當下超。</p>
</div>
<div class='div-other'><a id='mulu625' />
<p class='h2'>示張魯白居士</p><p>孔聖門中參也魯。祇緣魯處道相應。但得心田如白練。方可深求向上人。</p>
</div>
<div class='div-other'><a id='mulu626' />
<p class='h2'>示道目上人</p><p>年少須當立志堅。莫隨流俗漫相牽。衣裏有珠宜急省。趙州十八見南泉。</p>
</div>
<div class='div-other'><a id='mulu627' />
<p class='h2'>示一鋤禪人</p><p>近日叢林風薄惡。晝夜增長無明殻。真參實究有幾人。惟將殘唾恣卜度。卜度學得滿肚禪。驢唇馬舌相凌爍。冬瓜印子漫相傳。根本喪盡遭墮落。君今不入者保社。却向鼓山甘寂寞。鼓山無禪無商量。空諸所有是真藥。直須不被外塵分。萬念收歸者一著。朝斯夕斯志不移。忽然雲破天寥廓。靈光逈出絕見知。便是少林真實學。三界葢纏一頓超。豈比人間水潦鶴。</p>
</div>
<div class='div-other'><a id='mulu628' />
<p class='h2'>付戒<span class='note-inline'>(六首)</span></p>
<div class='div-other'><a id='mulu629' />
<p class='h3'>跬存禪人</p><p>鼓山妙挾苕溪戒。末法堤防此最先。欲架岑樓原有本。莫言靈岳重單傳。</p>
</div>
<div class='div-other'><a id='mulu630' />
<p class='h3'>洞生禪人</p><p>鼓山妙挾苕溪戒。穿衣喫飯倣祇園。須憶涅槃最後囑。莫使波旬入此門。</p>
</div>
<div class='div-other'><a id='mulu631' />
<p class='h3'>藻鑑禪人</p><p>鼓山妙挾苕溪戒。石女吹笙識者希。持說還須知此意。莫使天花點衲衣。</p>
</div>
<div class='div-other'><a id='mulu632' />
<p class='h3'>莫違禪人</p><p>鼓山妙挾苕溪戒。虗空把住得人憎。須信毗尼皆妙行。頭陀迦葉首傳燈。</p>
</div>
<div class='div-other'><a id='mulu633' />
<p class='h3'>警心禪人</p><p>鼓山妙挾苕溪戒。五篇七聚總玄玄。豈比近時狂亂漢。足纏魔罥口譚禪。</p>
</div>
<div class='div-other'><a id='mulu634' />
<p class='h3'>宗聖禪人</p><p>釋子妄分禪教律。看來總是一心光。首弘戒法為前導。廣引羣生到覺場。</p>
</div></div>
<div class='div-other'><a id='mulu635' />
<p class='h2'>勉王右君居士</p><p>大事從來不涉詮。任渠六籍豈能宣。請看茂叔窓前草。太極昭然未畫前。</p>
</div>
<div class='div-other'><a id='mulu636' />
<p class='h2'>示鄭用弼居士</p><p>心淨土自淨。此理萬難移。淨心無別法。一佛破羣疑。藕絲如未斷。能牽大象馳。直教片念息。方名見佛時。</p>
</div>
<div class='div-other'><a id='mulu637' />
<p class='h2'>示朱朗仲畵士</p><p>一筆丹青百億身。看來終不是他人。靈光變現周塵界。反顧方知面目真。</p>
</div>
<div class='div-other'><a id='mulu638' />
<p class='h2'>勉為霖禪人</p><p>一番入處一番親。親處何妨更轉身。到底窮源何所有。眉下從來是眼睛。</p>
</div>
<div class='div-other'><a id='mulu639' />
<p class='h2'>示逸倫禪人</p><p>妙性本圓融。善惡俱無著。染惡固不堪。滯善亦成錯。如何波旬輩。專恣肆行惡。藉口言超曠。貪嗔狗不若。縱學百千偈。毋乃增毒藥。知識可冒稱。鐵圍良非樂。汝等謀道初。出門須審度。妄心若一放。展轉難制縛。古師教牧牛。豈可縱繩索。人牛若兩忘。天地誠寥廓。</p>
</div>
<div class='div-other'><a id='mulu640' />
<p class='h2'>示參微禪人</p><p>棄家學道事誠難。造進如登萬仞山。步步若能常不退。不知身在白雲間。</p>
</div>
<div class='div-other'><a id='mulu641' />
<p class='h2'>示事玄禪人</p><p>參禪工夫無多訣。百事推開守一拙。唯將大事挂心頭。直把鐵牛鞭出血。</p>
</div>
<div class='div-other'><a id='mulu642' />
<p class='h2'>示柯止言居士</p><p>大道分明不屬詮。名言纔涉便生纏。一念廓然能所盡。石牛吼出古溪邊。</p>
</div>
<div class='div-other'><a id='mulu643' />
<p class='h2'>示清宇上人</p><p>剎那生即剎那滅。廣長舌相分明說。即此剎那亦假名。萬法從來本寂滅。</p>
</div>
<div class='div-other'><a id='mulu644' />
<p class='h2'>示睿侍者<span class='note-inline'>(四首)</span></p><p>學道先須識自<span class='corr'>己</span>。最尊最貴誰可擬。勵志勤求莫放鬆。譬如抒海要窮底。</p>
<p>學道先觀世相空。根身器界了無蹤。祇是空中元有骨。即此便是主人公。</p>
<p>學道先須貴一心。莫分他岐亂追尋。朱紫雖然從世好。那知背却本來人。</p>
<p>學道先勤克<span class='corr'>己</span>功。克<span class='corr'>己</span>功成萬境融。大千沙界非他物。始知法法本來空。</p>
</div>
<div class='div-other'><a id='mulu645' />
<p class='h2'>示彭爾仁居士</p><p>此心體本絕離微。鵲噪鶯啼顯妙機。莫將閑解生枝節。千古茫茫妄是非。</p>
</div>
<div class='div-other'><a id='mulu646' />
<p class='h2'>示彭爾達居士</p><p>靈光廓徹徧虗空。豈在區區簡牘中。好窮庖羲未畵處。三絕韋編枉費功。</p>
</div>
<div class='div-other'><a id='mulu647' />
<p class='h2'>示黃仲丹居士</p><p>千聖血脉不容言。吃飯穿衣契本元。仲尼昔日稱無隱。庭桂花開入妙門。</p>
</div>
<div class='div-other'><a id='mulu648' />
<p class='h2'>淨土偈<span class='note-inline'>(四首)</span></p><p>瑠璃寶地黃金相。不在西方不在東。妄想盡銷歸一佛。自然身坐藕花中。</p>
<p>纔生一念便生纏。攝念無如念佛先。直把娑婆全放下。毓神端在紫金蓮。</p>
<p>人人自有古彌陀。十二時中莫放過。但得心光長不昧。不勞彈指出娑婆。</p>
<p>彌陀一句無他念。萬念俱空見本然。便是塵塵成解脫。不須更問祖師禪。</p>
</div>
<div class='div-other'><a id='mulu649' />
<p class='h2'>示唯省禪人</p><p>不逐浮塵唯內省。重重披剝莫貪玄。揀擇既忘能所盡。自然直下見真源。</p>
</div>
<div class='div-other'><a id='mulu650' />
<p class='h2'>示守愚禪人</p><p>靈光獨露根塵外。者裏何曾有智愚。夜半木人開石戶。果然無意得逢渠。</p>
</div>
<div class='div-other'><a id='mulu651' />
<p class='h2'>示法珍禪人</p><p>此道昭然覿面。何須特地要見。師姑元是女人。山門定對佛殿。所以世尊拈花。也是空中閃電。百萬人天無對。果是真實知見。</p>
</div>
<div class='div-other'><a id='mulu652' />
<p class='h2'>示陶太諒居士<span class='note-inline'>(二首)</span></p><p>佛道深且廣。不可世智擬。必須依聖言。用為標月指。若執指為月。翻成自悞矣。自誤且誤人。白雲千萬里。</p>
<p>學道若登峰。最要路頭正。路頭若一差。坦途成深阱。路正莫憚勞。猛力可前進。若得到其巔。轉身方免病。</p>
</div>
<div class='div-other'><a id='mulu653' />
<p class='h2'>勉寄生禪人</p><p>幻影浮光切莫躭。虗空有骨更須參。名言銷盡方端的。何用南詢五十三。</p>
</div>
<div class='div-other'><a id='mulu654' />
<p class='h2'>勉爾白禪人</p><p>祖師心印本難明。擬議纖毫墮俗情。夜半金鷄忽破夢。空中突出一雙睛。</p>
</div>
<div class='div-other'><a id='mulu655' />
<p class='h2'>示覺海禪人</p><p>禪本寂滅離名相。即言寂滅亦非禪。不用求真須息見。祖師苦口露玄詮。</p>
</div>
<div class='div-other'><a id='mulu656' />
<p class='h2'>示燦然禪人</p><p>一句話頭如鐵橛。動靜綿綿休要歇。更須剔起眉毛看。莫但悠悠聽時節。</p>
<p>此道何曾隔一毫。不須向外別尋他。<span class='corr'>但</span>要歇得偷心去。三千佛法本無多。</p>
</div>
<div class='div-other'><a id='mulu657' />
<p class='h2'>示孤月上人</p><p>一輪明月到天心。碧漢曾無半點侵。學人到此休住脚。鼻孔從來別樣深。</p>
</div>
<div class='div-other'><a id='mulu658' />
<p class='h2'>示上生上人</p><p>立心切要倣古。制行莫近狂禪。內省常自知過。方能遠俗希賢。</p>
</div>
<div class='div-other'><a id='mulu659' />
<p class='h2'>示鄭居士</p><p>眾生迷昧自成纏。分別難忘愛染堅。苦海波濤何日<span class='corr'>已</span>。須信西方有妙蓮。淨念但能離四句。大地河山總廓然。寶網金池安養國。祇在平常眉睫前。</p>
</div>
<div class='div-other'><a id='mulu660' />
<p class='h2'>示晉江楊居士</p><p>學者從來重識見。杏壇却道欲無言。須知一貫非他物。默識方知契道源。</p>
<p>仲尼祇在脚跟下。回也分明向外求。錯見目前如卓爾。到底方知果末由。</p>
</div>
<div class='div-other'><a id='mulu661' />
<p class='h2'>示潘山子孝廉</p><p>一點靈光無老少。為凡作聖總由渠。還觀不被情塵蔽。徹地通天本自如。</p>
</div>
<div class='div-other'><a id='mulu662' />
<p class='h2'>示潘中子茂才</p><p>孔門喫緊在求仁。一<span class='corr'>己</span>能為百病因。了得根塵元是妄。廓然宇宙現全身。</p>
</div>
<div class='div-other'><a id='mulu663' />
<p class='h2'>示萬法上人<span class='note-inline'>(二首)</span></p><p>萬法元歸一。此一更何歸。踏翻波是水。夜月正光輝。</p>
<p>吾身本無物。何處著禪宗。所以學道人。祇在得心空。</p>
</div>
<div class='div-other'><a id='mulu664' />
<p class='h2'>示達理上人<span class='note-inline'>(二首)</span></p><p>西方有路不難通。送想歸西莫戀東。念佛常如子憶母。何愁子母不相逢。</p>
<p>向道西方甚易生。祇恐凡心不肯休。歇盡凡心歸正覺。此心便是渡人舟。</p>
</div>
<div class='div-other'><a id='mulu665' />
<p class='h2'>送石岐禪人歸省</p><p>還鄉本是兒孫事。祖父從來不出門。此回若見親祖父。好把乾坤一口吞。</p>
</div>
<div class='div-other'><a id='mulu666' />
<p class='h2'>示寒輝禪人參方</p><p>古道參方須具眼。入門辨主貴知音。如今口鼓家家有。行正方知是正人。</p>
</div>
<div class='div-other'><a id='mulu667' />
<p class='h2'>示明一禪人</p><p>君今學道<span class='corr'>已</span>多年。一知半解許君說。若要縱橫無礙用。尚須拔去一重楔。到此方知事事如。豈容俗學妄分別。穿衣喫飯只尋常。通天徹地一輪月。</p>
</div>
<div class='div-other'><a id='mulu668' />
<p class='h2'>病中示眾</p><p>老漢生來性太偏。不肯隨流入世纏。頑性至今猶未化。剛將傲骨捄儒禪。儒重功名真<span class='corr'>已</span>喪。禪崇機辯行難全。如今垂死更何用。祇將此念報龍天。</p>
</div>
<div class='div-other'><a id='mulu669' />
<p class='h2'>臨終偈</p><p>末後句親分付。三界內外。無可尋處。</p>
</div></div>
<p class='juan'>永覺和尚廣錄卷第二十三</p>
</div><!-- end of div[@id='body'] -->
</body></html>