<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu833' />永覺和尚廣錄卷第二十六</p><p class="byline">嗣法弟子　道霈　重編</p><p class="head1">詩下</p>

<div class='div-other'><a id='mulu834' />
<p class='h2'>五言絕句</p>
<div class='div-other'><a id='mulu835' />
<p class='h3'>登西山<span class='note-inline'>(蔡酉山先生讀書處四首)</span></p><p>昔人謝俗氛。結架龍岩下。古砌餘荒草。寒蛩夜復夜。</p>
<p>此岩窈然虗。中可席而臥。我暫假偃息。不知風雨過。</p>
<p>尋得古殘碑。雲埋在幽谷。揩摩至再三。畢竟不能讀。</p>
<p>聞說最勝處。名為讀易臺。路荒不可往。日暮風悲哀。</p>
</div>
<div class='div-other'><a id='mulu836' />
<p class='h3'>溪樓晚眺<span class='note-inline'>(二首)</span></p><p>碧水浸殘日。虹橋斷落霞。漁人沽酒去。茆店酒旗斜。</p>
<p>江空雲影澹。岸遠柳煙迷。扁舟何處客。泛月過城西。</p>
</div>
<div class='div-other'><a id='mulu837' />
<p class='h3'>乞食</p><p>持鉢入王城。幾回還自顧。歸來雨忽暴。溪漲不能渡。</p>
</div>
<div class='div-other'><a id='mulu838' />
<p class='h3'>臨川道中</p><p>遇晚思投宿。風寒日又斜。蒼煙浮竹外。疑是野人家。</p>
</div>
<div class='div-other'><a id='mulu839' />
<p class='h3'>題茆齋壁</p><p>雲隱巖前屋。深埋一死人。北窓長偃臥。休道葛天民。</p>
</div>
<div class='div-other'><a id='mulu840' />
<p class='h3'>空亭獨宿</p><p>獨宿空亭下。虗窓足細風。一聲清磬落。秋露月明中。</p>
</div>
<div class='div-other'><a id='mulu841' />
<p class='h3'>山齋即景<span class='note-inline'>(二首)</span></p><p>楞嚴方讀罷。揮麈對斜暉。山靜松花落。庭空燕子歸無事支頥坐。檀雲惹衲衣。祇為無心久。野雀自依依。</p>
</div>
<div class='div-other'><a id='mulu842' />
<p class='h3'>春日遊南㵎</p><p>漫緣石崖下。散坐飛花地。貪聽溜石聲。不知春雨至。</p>
</div>
<div class='div-other'><a id='mulu843' />
<p class='h3'>入東林</p><p>獨步碧雲裏。披衣漫遊戲。道人自何來。持得烹茶器。</p>
</div>
<div class='div-other'><a id='mulu844' />
<p class='h3'>城南有感<span class='note-inline'>(二首)</span></p><p>十里城南路。桃花與杏花。野人數畝地。留得種桑麻。</p>
<p>衰草荒煙裏。壘壘古墓多。一杯黃土下。貴賤竟如何。</p>
</div></div>
<div class='div-other'><a id='mulu845' />
<p class='h2'>六言絕句</p>
<div class='div-other'><a id='mulu846' />
<p class='h3'>屴崱峰</p><p>村底羣峰盡伏。方知身入層霄。笑看閩越舊國。興替渾如海潮。</p>
</div>
<div class='div-other'><a id='mulu847' />
<p class='h3'>鳳池</p><p>靈境逈開天際。池空鳳去何年。青蒲白鳥如故。黃獨新種雲邊。</p>
</div>
<div class='div-other'><a id='mulu848' />
<p class='h3'>靈源洞</p><p>橋上山雲乍散。洞前海月初圓。白猿夜過西㵎。喝水巖頭打眠。</p>
</div>
<div class='div-other'><a id='mulu849' />
<p class='h3'>舍利窟</p><p>小徑斜通別嶺。深源忽見孤村。雲中鷄犬出沒。古樹半掩荊門。</p>
</div></div>
<div class='div-other'><a id='mulu850' />
<p class='h2'>七言絕句</p>
<div class='div-other'><a id='mulu851' />
<p class='h3'>羅參軍歸隱東山<span class='note-inline'>(二首)</span></p><p>自昔參軍推俊逸。歸來遯跡白雲隈。黃庭讀罷尋芝去。日落山空一嘯回。</p>
<p>林下而今喜見君。石邊倚杖課耕耘。逢人但道桑麻長。塞北風煙未忍聞。</p>
</div>
<div class='div-other'><a id='mulu852' />
<p class='h3'>葉茂才請題畵<span class='note-inline'>(二首)</span></p><p>數曲春溪野樹渾。沙頭處處隱煙村。一竿獨釣垂楊下。幾片桃花逐浪奔。</p>
<p>芙蓉秋老練江空。翠壁丹崖返照中。何處扁舟江上客。橫將短笛弄西風。</p>
</div>
<div class='div-other'><a id='mulu853' />
<p class='h3'>秋夜懷翁仲實文學</p><p>偶因月色便登樓。顧影蕭然憶舊遊。不識杜林書帳下。殘編料理幾時休。</p>
</div>
<div class='div-other'><a id='mulu854' />
<p class='h3'>懷陳藎臣文學</p><p>百尺樓前風雨寒。元龍高臥幾能安。自慚山野無長慮。地放圓蒲學壁觀。</p>
</div>
<div class='div-other'><a id='mulu855' />
<p class='h3'>講經臺<span class='note-inline'>(三境俱在博山)</span></p><p>天半嵾嵯石壁開。林光掩映法王臺。經聲祇許孤峰聽。不用天華動地來。</p>
</div>
<div class='div-other'><a id='mulu856' />
<p class='h3'>禪那窟</p><p>大唐國裏豈無禪。一窟雲中却宴然。坐斷千峰天地黑。一聲鷄唱日孤懸。</p>
</div>
<div class='div-other'><a id='mulu857' />
<p class='h3'>靈源橋</p><p>潺湲曲曲瀉銀河。橫架飛虹蘸綠波。試探靈源深幾許。白雲幽渺碧蘿多。</p>
</div>
<div class='div-other'><a id='mulu858' />
<p class='h3'>庵居雜咏<span class='note-inline'>(六首)</span></p><p>四望千峰黛色迷。春鶯哈哈向人啼。山頭昨夜添新雨。流得桃花出小谿。</p>
<p>春雨如膏春樹濃。煙花繚亂醉春風。牧童偶為尋牛至。草長雲深不見蹤。</p>
<p>萬仞峰頭祇一家。嵐光翠色映袈裟。下方有路人難到。石險林深日又斜。</p>
<p>長空雲捲桂輪低。錯落河星映玉谿。竹塢風清蓮漏永。一聲孤鶴數峰西。</p>
<p>山前何事苦紛紜。爆竹聲聲徹夜聞。閒殺闍黎無箇事。挑燈戲作送窮文。</p>
<p>燃松煑石白雲邊。遮莫春秋暗自遷。破壁爛苫渾舊歲。客來却道是新年。</p>
</div>
<div class='div-other'><a id='mulu859' />
<p class='h3'>殘蕉</p><p>伶仃<span class='corr'>已</span>折翻風葉。憔悴猶存傲雪容。早惜清姿難久住。豈堪歲暮更相逢。</p>
</div>
<div class='div-other'><a id='mulu860' />
<p class='h3'>贈清涼山僧</p><p>山頭剩有千年樹。㵎底猶藏百尺氷。坐對[山*層]嶙忘夏日。冷雲深處一閒僧。</p>
</div>
<div class='div-other'><a id='mulu861' />
<p class='h3'>頑石過訪。索余舊稿。為占二絕</p><p>琹書拋散忍離羣。幾載橫眠楚地雲。敗鼓何曾堪再擊。論交豈敢仍譚文。</p>
<p>聖世自甘同散木。浮生唯合任虗舟。暗中檢點無長處。却似多君一指頭<span class='note-inline'>(頑石因參禪〔不薦斷其一指〕)</span>。</p>
</div>
<div class='div-other'><a id='mulu862' />
<p class='h3'>湖山堂</p><p>樓臺影落空明外。鐘磬聲傳紫翠中。白日一庭歌舞地。蕭蕭菰蔣<span class='corr'>已</span>秋風。</p>
</div>
<div class='div-other'><a id='mulu863' />
<p class='h3'>送百拙座主住山</p><p>直撥重雲去卓庵。好將松石結同參。如今世路風波險。黃獨深煨且學憨。</p>
</div>
<div class='div-other'><a id='mulu864' />
<p class='h3'>往崇福道中</p><p>古城禾黍盡離離。轉入深林翠欲迷。扶得短笻過野水。松雲半掩小招提。</p>
</div>
<div class='div-other'><a id='mulu865' />
<p class='h3'>宿崇福院</p><p>數椽禪室倚松開。北嶺嵐光撲面來。夜靜凉風來月下。桂花吹落點蒼苔。</p>
</div>
<div class='div-other'><a id='mulu866' />
<p class='h3'>石林即景</p><p>石林精舍傍雲開。見說青松盡手栽。翠長<span class='corr'>已</span>堪巢白鶴。乘風飛去更飛來。</p>
</div>
<div class='div-other'><a id='mulu867' />
<p class='h3'>白雲洞</p><p>凌霄孤岫影重重。載月憑風掩翠容。大地山河成片雪。渾疑天目訪高峰。</p>
</div>
<div class='div-other'><a id='mulu868' />
<p class='h3'>達摩洞</p><p>天開古洞碧巖頭。吐月吞雲事事幽。石壁迸流甘露滑。何須斷臂夜深求。</p>
</div>
<div class='div-other'><a id='mulu869' />
<p class='h3'>達磨洞次聞大師韻</p><p>孤嶂嶙峋擬少林。洞中窈窕集雲深。客來對月嘗新茗。共論當年面壁心。</p>
</div>
<div class='div-other'><a id='mulu870' />
<p class='h3'>示素謙上人</p><p>松龕石壁荊為門。晨夕煙雲任吐吞。待得洞中和氣洽。自然春色滿乾坤。</p>
</div>
<div class='div-other'><a id='mulu871' />
<p class='h3'>咏甘露松壽我白居士</p><p>矯矯雲邊出處高。蒼鱗翠鬣弄風濤。春秋歷盡渾如昨。甘露霏霏又幾遭。</p>
</div>
<div class='div-other'><a id='mulu872' />
<p class='h3'>題石船<span class='note-inline'>(二首)</span></p><p>渡海何人駕石船。而今高閣白雲邊。祇因到岸無人問。解䌫停橈不記年。</p>
<p>解䌫停橈不記年。風吹日炙暮籠煙。靜思藏壑終難固。夜半冥趨亦可憐。</p>
</div>
<div class='div-other'><a id='mulu873' />
<p class='h3'>過雒陽橋<span class='note-inline'>(二首)</span></p><p>穩渡狂瀾不用愁。誰驅巨石鎖洪流。海天漠漠潮聲急。日落風生古岸頭。</p>
<p>荷錫橫過海上橋。端明遺像獨當潮。銀鈎鐵畫摩觀罷。愁對煙波萬里遙。</p>
</div>
<div class='div-other'><a id='mulu874' />
<p class='h3'>聞黃克念居士別館灾。以二偈奉訊</p><p>半生珍惜不勝濃。此夕如何便變空。火燄應知能說法。白牛穩駕疾如風。</p>
<p>每逢作賦喜登樓。笑傲江天等小漚。此夕親知元不住。一輪月掛舊樓頭。</p>
</div>
<div class='div-other'><a id='mulu875' />
<p class='h3'>題黃季弢先生讀書處</p><p>南臺翠壁削天高。臺上嵐光映布袍。讀罷憑欄雲滿地。海天萬里送寒濤。</p>
</div>
<div class='div-other'><a id='mulu876' />
<p class='h3'>山居<span class='note-inline'>(五首)</span></p><p>古佛巖頭絕往還。月明時復到松關。焚香煑茗無餘事。搔首雲邊對鶴閒。</p>
<p>山南山北炊煙少。庵後庵前虎跡多。中有幽人守貞獨。誰來同唱紫芝歌。</p>
<p>楖栗橫擔入白雲。深山寂寞鹿為羣。夜來獨坐小樓上。笑聽村童讀梵文。</p>
<p>雨後青山翠欲滴。雲間流水碧如苔。客來借問庵中主。倚杖巖前看落梅。</p>
<p>茅火深煨折脚鐺。灰頭土面度殘庚。窓前漫展遺經讀。忽聽金鷄呌一聲。</p>
</div>
<div class='div-other'><a id='mulu877' />
<p class='h3'>巖居<span class='note-inline'>(八首)</span></p><p>一石憑虗葢上方。八窓空洞射天光。海雲無意隨風入。長伴山僧臥石牀。</p>
<p>巖頭雙鶴衝風去。海上孤帆破浪來。獨向蒲團耽宴坐。天花一任點蒼苔。</p>
<p>閒來倚杖碧峰頭。一嘯雲中萬壑幽。璀璨千林渾是玉。休從海上覓丹丘。</p>
<p>風送海濤來異國。月移松影入巖房。楞嚴註罷無餘事。寶篆還添一炷香。</p>
<p>九夏炎炎日正悠。綠雲千畝見龜疇。夜來驟得如膏雨。笑看芭蕉葉又抽。</p>
<p>小窓分得洞中天。日借餘光閱梵篇。茶竈煙消香滿室。客來踏破舊苔錢。</p>
<p>南去滄波險莫窮。北來瘴霧仍迷空。為僧宜學龜藏六。嬴得清風滿洞中<span class='note-inline'>(古有藏六禪師居此)</span>。</p>
<p>忽鼓松濤萬壑喧。密雲混合晝猶昏。須臾雨散雲收後。海岸依然見遠村。</p>
</div>
<div class='div-other'><a id='mulu878' />
<p class='h3'>玉林八咏</p><p>何年浮出碧峰頭。吐月吞雲事事幽。受得靈山藏六訣。世間休咎付東流<span class='note-inline'>(六眸洞)</span>。</p>
<p>仙鶴歸來不記年。蹁躚長在白雲邊。莫言城郭猶如故。滄海桑田幾更遷<span class='note-inline'>(雙鶴巖)</span>。</p>
<p>松際風來漏正深。巖頭箕踞自披襟。劃然一嘯千山響。獨見銀鈎挂晚林<span class='note-inline'>(嘯月臺)</span>。</p>
<p>石樓長吸海山雲。獨枕雲中半似醺。睡起搔頭無箇事。笑看四壁自成雯<span class='note-inline'>(醉雲樓)</span>。</p>
<p>昔代雙垂法乳泉。溶溶如玉注階前。我來一滴纔濡口。滌盡塵心不用禪<span class='note-inline'>(法乳泉)</span>。</p>
<p>石邊湧出老龍身。矯矯雲中若有情。肯念眾生枯槁甚。日垂甘露灑焦塵<span class='note-inline'>(甘露樹)</span>。</p>
<p>見說輪王髻上珠。將軍戰勝亦難圖。而今突出孤峰頂。爍地輝天鑑也無<span class='note-inline'>(髻珠石)</span>。</p>
<p>金剎曾將玉作關。白雲長護鎖青山。千秋截斷紅塵路。不許凡蹤妄往還<span class='note-inline'>(碧玉關)</span>。</p>
</div>
<div class='div-other'><a id='mulu879' />
<p class='h3'>晚登開寶庵<span class='note-inline'>(二首)</span></p><p>數里透迴小徑斜。山頭開徧石蓮華。新營半畝雲中宅。坐對諸峰映晚霞。</p>
<p>百雉城頭過晚鴉。四圍秋色藹人家。僧歸懶說城中事。却羨山中樂事賒。</p>
</div>
<div class='div-other'><a id='mulu880' />
<p class='h3'>莆田道中<span class='note-inline'>(二首)</span></p><p>平疇漠漠繞莆城。水色林光相映明。行過小橋煙雨霽。隔林聽得賣花聲。</p>
<p>荷錫端明學士鄉。蕭蕭古道澹斜陽。許多賢達歸何處。只見豐碑竪道傍。</p>
</div>
<div class='div-other'><a id='mulu881' />
<p class='h3'>渡馬頭江</p><p>馬頭江上浪翻空。巨艦橫過趂曉風。潮落潮生經幾險。鼓山尚在白雲中。</p>
</div>
<div class='div-other'><a id='mulu882' />
<p class='h3'>西湖有感</p><p>柳外煙浮日正晡。坐看蝦蠏翻春蒲。滿前盡是新歌舞。誰為君王弔舊都。</p>
</div>
<div class='div-other'><a id='mulu883' />
<p class='h3'>題畵</p><p>雲迷幽谷冷如氷。古木寒巖破衲僧。樵採歸來日正午。一聲嘯出碧蘿[山*層]。</p>
</div>
<div class='div-other'><a id='mulu884' />
<p class='h3'>送某法師歸閩</p><p>一髮千鈞勢最孤。法門寥落幾人扶。君歸故舊如相問。但道天寒霜滿顱。</p>
</div>
<div class='div-other'><a id='mulu885' />
<p class='h3'>題王回菴<span class='note-inline'>(二首)</span></p><p>春來爛熳染青山。幾度花開映竹關。住久不知身是客。笑看雲出與雲還。</p>
<p>楖栗橫擔入碧山。焚香靜對掩松關。有時漫踏落花去。又向前山採蕨還。</p>
</div>
<div class='div-other'><a id='mulu886' />
<p class='h3'>到莊屏菴次前韻</p><p>飄渺雲籠萬疊山。數椽草屋掩柴關。空林寂寂花如雨。一錫雲中獨往還。</p>
<p>幾重翠靄幾重山。盡日無人祇閉關。漠漠輕煙迷古道。萬松影裏一僧還。</p>
</div>
<div class='div-other'><a id='mulu887' />
<p class='h3'>秋思<span class='note-inline'>(四首)</span></p><p>久坐漁磯放直鈎。滄江煙水幾經秋。金鱗不遇收綸去。黃葉西風滿地愁。</p>
<p>黃葉西風滿地愁。貍奴倒挂樹梢頭。漫天張網成何事。深悔當初不早休。</p>
<p>深悔當初不早休。吳山越水空淹留。何如穩臥荷山頂。破衲蒙頭老一丘。</p>
<p>破衲蒙頭老一丘。千鈞巨鼎付東流。綠蘿深處無人到。虗院沉沉月滿樓。</p>
</div>
<div class='div-other'><a id='mulu888' />
<p class='h3'>辛巳仲秋歸閩。度仙霞嶺<span class='note-inline'>(二首)</span></p><p>老病歸來晚度關。危巒久磴強躋扳。關頭一片青苔石。冷笑行人幾往還。</p>
<p>白雲黃葉萬山秋。颯颯西風動客愁。世路從來如趂鹿。可憐老死不知休。</p>
</div>
<div class='div-other'><a id='mulu889' />
<p class='h3'>山門晚眺</p><p>松頭日落洞天昏。月色梅花掩寺門。獨立石橋凉露下。漁燈明滅炤江村。</p>
</div>
<div class='div-other'><a id='mulu890' />
<p class='h3'>似李可甫居士</p><p>青鳳山頭翠欲流。鷓鴣聲裏雨如油。客來若問山中主。祇是疎慵老比丘。</p>
</div>
<div class='div-other'><a id='mulu891' />
<p class='h3'>似李羽吉居士</p><p>青鳳山頭樹色蒼。喬松古栢間新篁。有時直上孤峰頂。一嘯天空雲渺茫。</p>
</div>
<div class='div-other'><a id='mulu892' />
<p class='h3'>贈元佐裴將軍</p><p>知君本是將家種。逸氣英標壓萬人。好為皇家勤股肱。金戈鐵馬靖邊塵。</p>
</div>
<div class='div-other'><a id='mulu893' />
<p class='h3'>寶善雜咏<span class='note-inline'>(四首)</span></p><p>寶善山深雲氣凉。秋風颯颯度松窓。蟬聲啼到無聲處。一片氷輪挂上方。</p>
<p>寶善山深客到稀。琅玕林外採新薇。門前小犬無人吠。知是青猿抱子歸。</p>
<p>寶善山深雨乍晴。焚香獨坐月初生。虗堂寂寂無人到。惟有流螢晴自明。</p>
<p>寶善山深小徑斜。<span class='corr'>㲯</span>毿草色映殘霞。松頭喜見歸來鶴。不問青宵雲路賒。</p>
</div>
<div class='div-other'><a id='mulu894' />
<p class='h3'>宿劍津</p><p>禁城樓上漏聲殘。水面霜飛苦被單。疑是昔年雙劍氣。至今猶逼斗牛寒。</p>
</div>
<div class='div-other'><a id='mulu895' />
<p class='h3'>秋九月既望。菊尚未開。為賦二絕</p><p>金風雖冷放花遲。誤却幽人泛酒期。細看早開還早萎。何如忍耐守寒枝。</p>
<p>籬間寂寞晚風斜。獨見南山映落霞。翻憶昔年陶處士。高名豈在對黃花。</p>
</div>
<div class='div-other'><a id='mulu896' />
<p class='h3'>山中聞警<span class='note-inline'>(二首)</span></p><p>羽檄紛馳海國驚。山中猶有木魚聲。為僧不識封疆事。祇爇旃檀願太平。</p>
<p>棋上江山那用求。無端苦戰幾時休。東村野老愁難訴。淚漬黃泉尚未收。</p>
</div>
<div class='div-other'><a id='mulu897' />
<p class='h3'>採茶<span class='note-inline'>(四首)</span></p><p>雷雨頻催春滿叢。紫茸迸出笑東風。指頭不覺難收拾。又入前坡翠霧中。</p>
<p>子規聲裏展旗槍。雨霽雲收滿目蒼。逐隊不辭山路峻。攜籃歸去帶天香。</p>
<p>春晚山居事正勤。歌聲嶺上幾回聞。登高摘得迎風葉。却笑渾身惹白雲。</p>
<p>出門遙望碧雲層。淑氣氤氳枝上凝。兩兩三三同摘取。詠歸喜見月初昇。</p>
</div>
<div class='div-other'><a id='mulu898' />
<p class='h3'>春雨</p><p>陰雨淋漓陰霧濃。百花洗盡昨宵容。許多艶美終難久。何似青青嶺上松。</p>
</div>
<div class='div-other'><a id='mulu899' />
<p class='h3'>春晴</p><p>煙消檻外日初晴。謝豹花開布糓鳴。因過前山尋笋蕨。回頭又見白雲橫。</p>
</div>
<div class='div-other'><a id='mulu900' />
<p class='h3'>題獅子菴<span class='note-inline'>(二首)</span></p><p>剎竿高竪石溪東。半掩松雲翠色濃。日午金經方讀罷。一聲獅吼白雲中。</p>
<p>峰廻地迥境偏幽。曲逕端宜客屐遊。金磬一聲僧出定。茶煙每伴白雲浮。</p>
</div>
<div class='div-other'><a id='mulu901' />
<p class='h3'>贈心閑上人住閩安萬壽寺</p><p>南來歷盡幾關津。駐錫緣歸閩海濵。讀罷華王禪剎寂。超然世外一閑身。</p>
</div>
<div class='div-other'><a id='mulu902' />
<p class='h3'>戲贈樵者</p><p>伐木丁丁春鳥鳴。蹴鼇橋畔落花輕。等閒踏入雲煙裏。幾見青猿抱子行。</p>
</div>
<div class='div-other'><a id='mulu903' />
<p class='h3'>反催牡丹</p><p>春來百卉競妍時。獨有花王出更遲。尊貴自宜居最後。諸人何必費催詩。</p>
</div>
<div class='div-other'><a id='mulu904' />
<p class='h3'>反贈牡丹</p><p>醉飽春風國色成。嬌姿元自惹凡情。須臾零落歸何處。轉憶前賢咏獨精。</p>
</div>
<div class='div-other'><a id='mulu905' />
<p class='h3'>世難<span class='note-inline'>(六首)</span></p><p>世難如今苦莫瘳。兵圍十月尚難休。資生競取溝中瘠。千佛聞之盡淚流。</p>
<p>鋒鏑塲中戰血鮮。況今斗米<span class='corr'>已</span>千錢。漏巵未可沃焦釜。百萬蒼生幾得全。</p>
<p>每見貴人嘆金玉。不如勺米可療饑。妻孥散去渾閒事。猶恐孤身亦莫支。</p>
<p>頹垣敗瓦見荒村。十灶炊烟九不存。草長齊腰迷客路。凄凄風雨暗銷魂。</p>
<p>旌旗兩載蔽江干。路絕民逃乞食難。自古河山經百戰。雲霓望斷幾能安。</p>
<p>忍饑忍凍度殘庚。日夜惟聞鼓角聲。四野橫屍誰解掩。風吹日炙怨難平。</p>
</div>
<div class='div-other'><a id='mulu906' />
<p class='h3'>懷徐希虞廣文<span class='note-inline'>(二首)</span></p><p>數載分虀讀典墳。妙峰一別便離羣。何時再剪西窓燭。徹夜同君細論文。</p>
<p>喝水巖頭一望間。故人官舍眼前山。祇因衣帶長年隔。浩渺煙波絕往還。</p>
</div>
<div class='div-other'><a id='mulu907' />
<p class='h3'>贈本智上座</p><p>一入空山萬慮灰。巾瓶那肯近塵埃。浮雲幾見穿林去。又逐西風入洞來。</p>
</div>
<div class='div-other'><a id='mulu908' />
<p class='h3'>贈跬存上座</p><p>北嶺雲邊翠色濃。松窓竹几寂寥中。焚香默坐惟觀息。一任山花白與紅。</p>
</div>
<div class='div-other'><a id='mulu909' />
<p class='h3'>贈一中上座</p><p>萬仞峰頭只一家。重重翠色映袈裟。金經讀罷無餘事。汲水親烹穀雨茶。</p>
</div>
<div class='div-other'><a id='mulu910' />
<p class='h3'>送黃植三司馬北上取藏經<span class='note-inline'>(二首)</span></p><p>旌斾翩翩向北遊。西風吹徧白蘋洲。瞿曇大寶如探得。法海汪洋徹底收。</p>
<p>靈鷲遺言貝葉傳。等閒流布在人天。惟除巨力能擔荷。甘露門開灌大千。</p>
</div>
<div class='div-other'><a id='mulu911' />
<p class='h3'>送稅擔淨輝二禪人請藏經<span class='note-inline'>(二首)</span></p><p>秋日乘風出石門。白雲縹緲隱江村。關津歷盡原非遠。拄杖全擔佛祖言。</p>
<p>飛飛黃葉滿山秋。金錫穿雲踰嶺遊。取得龍宮無價寶。祥光早映鼓山頭。</p>
</div>
<div class='div-other'><a id='mulu912' />
<p class='h3'>為李窹生居士。題峩眉山圖</p><p>萬疊巉巖一旦開。普賢大士放光來。靈源洞裏發深省。如侍山中說法臺。</p>
</div>
<div class='div-other'><a id='mulu913' />
<p class='h3'>讀周櫟園司農瑞蓮記<span class='note-inline'>(二首)</span></p><p>義方垂訓<span class='corr'>已</span>多年。清慎居官世共傳。瑞發庭前雙老笑。應知兒再近堯天。</p>
<p>世途自古多迍蹇。長使英雄淚滿襟。空裏白毫光炤處。靈枝瑞瓣見貞心。</p>
</div>
<div class='div-other'><a id='mulu914' />
<p class='h3'>橫山夕炤</p><p>石壁橫開古岸邊。山光倒影水中天。一僧扶杖歸來晚。笑指殘陽帶暮煙。</p>
</div>
<div class='div-other'><a id='mulu915' />
<p class='h3'>錦江夜釣</p><p>月印寒江一色秋。小船移過白蘋洲。錦鱗未遇風烟冷。千尺絲綸敢自休。</p>
</div>
<div class='div-other'><a id='mulu916' />
<p class='h3'>建溪春色</p><p>勒馬山前鎖翠烟。嵓花簇簇錦文鮮。黃鸝唱盡華亭偈。笑殺漁人尚醉眠。</p>
</div></div></div>
<p class='juan'>永覺和尚廣錄卷第二十六</p>
</div><!-- end of div[@id='body'] -->
</body></html>