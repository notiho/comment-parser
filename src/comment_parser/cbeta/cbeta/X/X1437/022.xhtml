<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu497' />永覺和尚廣錄卷第二十二</p><p class="byline">嗣法弟子　道霈　重編</p>
<div class='div-other'><a id='mulu498' />
<p class='h1'>偈頌上</p>
<div class='div-other'><a id='mulu499' />
<p class='h2'>示張居士</p><p>波斯閉眼嚼生鐵。十界聖凡都撲滅。忽然嚼破血淋漓。啞子吞聲向誰說。耀天徹地普光明。樓臺處處懸秋月。照破東西南北門。彌勒原來乾屎橛。有等阿師格量猜。好似紅爐尋片雪。曾向壽昌橋上過。始識虗空非彩色。張公好道幾經年。請把從前都放歇。休管魔來與佛來。盡情內顧當胸結。定光岩上浪翻空。正好曹溪尋點血。莫教皮袋兩頭忙。鐵漢從來須自決。鎮日經營一局棋。局終大巧返成拙。臨行不覺太囉哆。堪笑空中重下楔。</p>
</div>
<div class='div-other'><a id='mulu500' />
<p class='h2'>玉爐峰夜坐。見月上紙窓。因成二偈<span class='note-inline'>(辛酉年二月十八夜)</span></p><p>偏從槁木尋生意。幾載推車逢峭壁。大像橫遭摑一拳。鐵牛濺出黃金汁。</p>
<p>頂門突出摩醯眼。十界聖凡無一點。謾說桃花兩岸紅。虗空到底不容染。</p>
</div>
<div class='div-other'><a id='mulu501' />
<p class='h2'>自沙邑取舟到劍津。舟中聞僧誦法華經。因成二偈<span class='note-inline'>(癸亥年九月二十一日)</span></p><p>金雞啄破碧瑠璃。萬歇千休祇自知。穩臥片帆天正朗。前山無復雨鳩啼。</p>
<p>今日無端有一偈。四七二三都不識。分明舉出報諸方。睜起眉時眼落地。</p>
</div>
<div class='div-other'><a id='mulu502' />
<p class='h2'>客問山居何所作為。占偈答之</p><p>我不參禪不學佛。釋迦老兒是何物。只因到底無思算。破衲蒙頭煨榾柮。</p>
</div>
<div class='div-other'><a id='mulu503' />
<p class='h2'>送僧謁五臺</p><p>見說文殊不易探。金剛窟外碧藍毿。君逢直奪玻璃盞。休管前三與後三。</p>
</div>
<div class='div-other'><a id='mulu504' />
<p class='h2'>晝臥</p><p>山藤七尺倚雲邊。日午長伸兩脚眠。時有客來相借問。搖頭不道祖師禪。</p>
<p>老衲談禪別一途。拈提全不費工夫儘教棒喝都休去。直臥橫眠會也無。</p>
</div>
<div class='div-other'><a id='mulu505' />
<p class='h2'>拄杖頌</p><p>雖然全無形似。出入也得支持。無端橫拈倒卓。縱是佛祖難知。</p>
</div>
<div class='div-other'><a id='mulu506' />
<p class='h2'>拂子頌</p><p>偶爾向人舉似。閃空之電猶遲。誰將兔角為杖。我便當堂付伊。</p>
</div>
<div class='div-other'><a id='mulu507' />
<p class='h2'>戒尺頌</p><p>壽昌尋常用底。甘把賢聖俱瞞。一揮殺活雙行。直使髑髏頓乾。</p>
</div>
<div class='div-other'><a id='mulu508' />
<p class='h2'>淨瓶頌</p><p>百丈當場提出。華林不知背向。橫遭溈山一踢。露出廣長舌相。</p>
</div>
<div class='div-other'><a id='mulu509' />
<p class='h2'>念珠頌</p><p>畢竟是珠轉佛。畢竟是佛轉珠。晝夜循環百八。捻破方知是渠。</p>
</div>
<div class='div-other'><a id='mulu510' />
<p class='h2'>蒲團頌</p><p>臨濟接得便打。長慶直教坐破。一任師僧顛倒。渠實無待無我。</p>
</div>
<div class='div-other'><a id='mulu511' />
<p class='h2'>鉢盂頌</p><p><span class='corr'>但</span>有仰天一口。却會單行祖令。曾經鷲嶺付來。不消特地安柄。</p>
</div>
<div class='div-other'><a id='mulu512' />
<p class='h2'>袈裟頌</p><p>多子塔前流毒。遞代承虗接響。擬欲生心授受。便好攔腮一掌。</p>
</div>
<div class='div-other'><a id='mulu513' />
<p class='h2'>坐具頌</p><p>收來却成一字。放去便似方田。祇如不收不放。須彌掇出眼前。</p>
</div>
<div class='div-other'><a id='mulu514' />
<p class='h2'>辭博山歸閩<span class='note-inline'>(二首)</span></p><p>勉持瓶錫出閩山。為取先師最後關。歷盡艱辛無可得。如今掉臂却空還。</p>
<p>三秋穩坐蒲團月。此日翻携拄杖雲。自是衲僧無定軌。難將行止向君論。</p>
</div>
<div class='div-other'><a id='mulu515' />
<p class='h2'>送印南上人住山<span class='note-inline'>(二首)</span></p><p>年少雖當歷苦艱。卓庵疑是學偷閑。為僧應要知慚愧。試想瞿曇在雪山。</p>
<p>斬絕塵緣去住山。空花滿眼莫須攀。一念須求無上寶。可將半點挂人間。</p>
</div>
<div class='div-other'><a id='mulu516' />
<p class='h2'>送嚴心上人入關<span class='note-inline'>(二首)</span></p><p>西來大意莫顢頇。佛祖從來鐵作關。有朝拶入無人識。石女生兒血滿山。</p>
<p>黃龍一路絕躋攀。鐵壁銀山過者難。拾得威音前一簇。等閒發動破三關。</p>
</div>
<div class='div-other'><a id='mulu517' />
<p class='h2'>庚午夏。余病甚篤。沈道礎居士來山。為作四偈</p><p>昨日強而走。今日病而臥。形實非我主。此中宜識破。</p>
<p>忽然如氷寒。忽然如火逼。水火變須臾。境緣皆可識。</p>
<p>形衰如枯木。聲細若喑啞。此識亦昏散。誰為不死者。</p>
<p>君今來問疾。疾竟在何處。試請問維摩。維摩亦無語。</p>
</div>
<div class='div-other'><a id='mulu518' />
<p class='h2'>示修淨業<span class='note-inline'>(四首)</span></p><p>綿綿密密勤持念。生滅何曾成一片。念到生滅不相干。脚底蓮華恒出現。</p>
<p>他佛分明皆自佛。念他還同念自時。有朝念寂忘他自。極樂收歸東院西。</p>
<p>休道西方無極樂。只因這裏有娑婆。打破娑婆成粉去。西方不隔一塵多。</p>
<p>五濁娑婆本自空。只緣迷執自牢籠。空花實實無生滅。燦爛全因翳眼中。</p>
</div>
<div class='div-other'><a id='mulu519' />
<p class='h2'>示禪人參即心即佛</p><p>即心即佛太囉哆。非心非佛是甚麼。直指單傳成委曲。千言萬語奈迷何。分明輝天亦鑑地。眼前黑暗任奔波。至近翻能成至遠。南北東西枉揣摩。欲要尋光休擬議。不重<span class='corr'>己</span>兮不重他。一句話頭拚命拶。譬如入室更操戈。毒中毒加猛中猛。殺入重關直搗窠。山窮水盡路自活。出頭天外笑呵呵。倒拖佛殿出三門。僧堂騎來竈下過。萬聖千賢俱拱手。不成佛也不成魔。</p>
</div>
<div class='div-other'><a id='mulu520' />
<p class='h2'>心曇禪人請益<span class='note-inline'>(四首)</span></p><p>一句話頭如鐵橛。千思萬想爐中雪。盡情拶破太虗空。大地山河一輪月。</p>
<p>一句話頭如鐵橛。氷片何甞不是雪。等閒不被雪氷瞞。亭午當空露明月。</p>
<p>一句話頭如鐵橛。雪上加霜霜上雪。春意每從寒極生。鐵牛吼破前山月。</p>
<p>一句話頭如鐵橛。白似漆兮黑似雪。此中關棙儘瞞人。莫向指邊尋出月。</p>
</div>
<div class='div-other'><a id='mulu521' />
<p class='h2'>示禪人參乾屎橛</p><p>無上圓滿正覺尊。如何喚作乾屎橛。任渠百妙與千玄。到此矢盡弓亦折。剔起眉毛仔細看。大似獰牙嚙生鐵。直教嚙破始甘休。不問前後與歲月。嚙到情枯識泯時。十界形亡影自滅。屎橛便放大光明。虗空盡吐廣長舌。狸奴白牯是家親。酒臺木杓成標格。雲門打殺太多生。惹得石人笑不徹。</p>
</div>
<div class='div-other'><a id='mulu522' />
<p class='h2'>示禪人參趙州無</p><p>趙州因甚道箇無。有口無心未可圖。若從語下生穿鑿。癡癡逐塊似韓盧。破皮折骨須窮髓。休從門路強分疏。步步秉誠一條鐵。却如抒海要尋珠。不管瀰漫千萬里。直下期教大海枯。狗子一朝徧大地。世界身心都是渠。更好切上重加切。忽然撲破更無餘。趙州面目無藏處。祇是當年破鉢盂。</p>
</div>
<div class='div-other'><a id='mulu523' />
<p class='h2'>過漏澤園</p><p>生前百戰競山河。死後空埋七尺坡。蝸角力爭榮有幾。菜根久嚼味偏多。千長盡屬黃埃葢。百巧其如白骨何。假使韶光如可駐。巢由應不臥山阿。</p>
</div>
<div class='div-other'><a id='mulu524' />
<p class='h2'>端陽送施主</p><p>壑舟負走失居諸。截出奔流始丈夫。劒為久埋光必露。金須重煉鑛方除。鏡中妄認疑無首。衣內還搜信有珠。聽罷楚歌煙水暮。竚望明月照寒廬。</p>
</div>
<div class='div-other'><a id='mulu525' />
<p class='h2'>偶成<span class='note-inline'>(十首)</span></p><p>休認一漚為全海。豁然看破萬緣休。乾坤寥廓渾無際。九萬鵬摶得自由。</p>
<p>蒼漭煙波日夜流。鏡中白髮幾經秋。就中便有無生路。木馬懷胎產鐵牛。</p>
<p>根塵靡二本來空。祇為生心大不同。直使一虧能喪兩。泥牛入海覓無蹤。</p>
<p>一回撞著便如仇。賢聖都教棒下收。黃金甘把同鍮石。直得虗空笑點頭。</p>
<p>夢裏谿山知是假。醒來榮辱認為真。夢醒同觀俱不昧。爆破乾坤喪古今。</p>
<p>花上春來未可尋。暫忘分別便相親。著眼看時偏障眼。紛紛蝴蝶過西隣。</p>
<p>一片圓明本不分。耳談鼻視目能聞。自從虗妄生經界。劫盡家珍氣似焚。</p>
<p>扇子無端打地神。韋天受痛便生嗔。帝釋旁觀尤不肯。金剛喫棒淚如淋。</p>
<p>世界都是一塊情。返情歸性事非輕。直從情裏尋歸路。一段常光本現成。</p>
<p>松枝忽折鶴巢翻。驚醒漁人夢裏魂。蘆岸月明寒入髓。崑崙倒被石龜吞。</p>
</div>
<div class='div-other'><a id='mulu526' />
<p class='h2'>與儒生論中和</p><p>中和妙體原無二。妄截虗空作兩頭。擬向未生尋鼻孔。睫毛丈二掩雙眸。</p>
</div>
<div class='div-other'><a id='mulu527' />
<p class='h2'>火炮</p><p>懸象正當寒<span class='corr'>已</span>極。發機每在歲將新。箇中點著無情處。爆破全身喪古今。</p>
</div>
<div class='div-other'><a id='mulu528' />
<p class='h2'>示量智上人</p><p>趙州因甚道箇無。擬議生時轉見疎。窟穴從頭都踏破。始知東壁挂葫蘆。</p>
</div>
<div class='div-other'><a id='mulu529' />
<p class='h2'>示無餘上人</p><p>若道圓同太虗。早是無事生事。更道無欠無餘。是甚街前露布。且請脫下娘生袴。</p>
</div>
<div class='div-other'><a id='mulu530' />
<p class='h2'>示松溪嚴用正居士</p><p>金剛妙義是甚麼。無著天親不奈何。人法雙空須進步。如如不動亦當訶。起照便差千萬里。無思落在鬼神窠。直待心花頓發後。始知佛法本無多。</p>
</div>
<div class='div-other'><a id='mulu531' />
<p class='h2'>為百拙座主閉關</p><p>紫芝山下鐵為關。淨極光中絕往還。三載養成無礙力。縱橫大地沒遮攔。</p>
</div>
<div class='div-other'><a id='mulu532' />
<p class='h2'>示松溪陳蘊奇茂才</p><p>萬緣莫問撥不撥。心迷雖靜成轇轕。一切能仝泡影觀。便是成佛真機括。境有只因心未空。心空何愁境不豁。老盧解道本來無。黃梅夜半傳衣鉢。</p>
</div>
<div class='div-other'><a id='mulu533' />
<p class='h2'>示松溪葉泰交茂才</p><p>一句彌陀切上切。千里萬里一條鐵。萬行旋歸不二門。大地茫茫成片雪。成片雪休自輟。更把石牛鞭出血。虗空突出一輪紅。彌陀是甚乾屎橛。</p>
</div>
<div class='div-other'><a id='mulu534' />
<p class='h2'>題龍頭井</p><p>龍頭一滴水。飲者貴參詳。莫作去來想。休將冷煖甞。遡流知有本。出口潤無方。要辯曹溪脉。此中滋味長。</p>
</div>
<div class='div-other'><a id='mulu535' />
<p class='h2'>示順侍者</p><p>佛法從來不在多。祇須體究自彌陀。憤然直要親相見。念念追尋莫放他。却似持鎗逢猛敵。亦如把柁涉鯨波。有境可觀全屬妄。無心守寂也當訶。一句疑情渾不散。百萬魔軍豈奈何。有朝捻破泥丸子。跳出虗空唱哩囉。</p>
</div>
<div class='div-other'><a id='mulu536' />
<p class='h2'>示武林夏調生居士</p><p>一句話頭切上切。萬別千差都撲滅。只教一路向前行。直得虗空腦亦裂。五千餘卷拭瘡紙。三世諸佛乾屎橛。趙州面目無藏處。破鐺原來是舊鐵。</p>
</div>
<div class='div-other'><a id='mulu537' />
<p class='h2'>云三山陳茂才</p><p>仲尼昔日欲無言。游夏何曾敢浪傳。只消截斷閒知解。喫飯穿衣喫本元。</p>
</div>
<div class='div-other'><a id='mulu538' />
<p class='h2'>示初度沙彌<span class='note-inline'>(八首)</span></p><p>剃頭切莫將頭賣。賣得頭來命亦亡。日用不妨隨分過。鶉衣百結道名香。</p>
<p>既然充作如來子。禆販如來罪更深。不若歸家重蓄髮。如來滴水莫相侵。</p>
<p>伽藍飯食療饑瘡。豈可于中論短長。喫者應須具慚愧。不喫憑君別主張。</p>
<p>壽昌在日硬如鐵。懶向人前曲脊求。稀粥三餐荷鋤去。歲荒尚有麥羮坵。</p>
<p>壽昌衲子盡開田。老漢扶犂自向前。雖然不識開田義。也免閻羅算飯錢。</p>
<p>如今飽食不須憂。百事無營正好休。怎奈閒中閒不得。百非造起積愆尤。</p>
<p>莫言訶罵人非善。地獄門前滅禍胎。你身只要無拘束。儘有無邊業造來。</p>
<p>北去南來尋好處。誰知好處在心頭。心若不休無處好。天涯走徧盡如仇。</p>
</div>
<div class='div-other'><a id='mulu539' />
<p class='h2'>示契宗上人<span class='note-inline'>(二首)</span></p><p>為僧直要骨如鋼。苦行須知受用長。憶昔雪山修道者。多年歷盡幾風霜。</p>
<p>單持正念研真宗。坐斷閒情境自空。萬仞峰頭獨足立。新羅祇在海門東。</p>
</div>
<div class='div-other'><a id='mulu540' />
<p class='h2'>示圓常上人<span class='note-inline'>(四首)</span></p><p>屴崱山高鳥絕蹤。石門天險孰能通。若非鐵額銅睛漢。祇在青烟翠靄中。</p>
<p>通霄一路白雲深。驀直行來豈費心。若是喜從他徑走。經年蹇滯在荒林。</p>
<p>昔人不出飛鳶嶺。指頭踢破海山平。每見許多怜利漢。千山雲水恁麼行。</p>
<p>衲子須憑一瘦笻。登山渡水莫教鬆。忽逢水盡山窮處。拍掌高歌天外峰。</p>
</div>
<div class='div-other'><a id='mulu541' />
<p class='h2'>示康上人<span class='note-inline'>(二首)</span></p><p>妄緣聚處現身心。幻影須知却有真。直把虗空窮出骨。大千沙界總圓明。</p>
<p>止觀雙忘方入道。有無不涉始歸真。出家不是貪閒散。荊棘林中要轉身。</p>
</div>
<div class='div-other'><a id='mulu542' />
<p class='h2'>送僧歸博山</p><p>草鞋似虎尋歸處。趂得東風出嶺去。須記玄沙嶺上時。指頭踢破海天曙。</p>
<p class="head2">送僧歸博山</p>
<p>翩翩瓢笠出閩關。千里長途任往還。歸去飽看東塢月。應知絕不異谿山。</p>
</div>
<div class='div-other'><a id='mulu543' />
<p class='h2'>警眾<span class='note-inline'>(四首)</span></p><p>壽命若風燈。浮根同幻影。如何苦執我。到底不能省。</p>
<p>色聲非外生。美惡從心計。逐逐不知休。如魚貪粉餌。</p>
<p>妄情遣復來。正念起還滅。未獲真常理。塵勞難暫歇。</p>
<p>上升似登峰。下墜如歸壑。努力尚難成。順情豈不錯。</p>
</div>
<div class='div-other'><a id='mulu544' />
<p class='h2'>示徽州余維坤居士</p><p>看箇話頭如嚼鐵。世界身心爐裏雪。忽然腦後放千光。世法佛法影俱滅。須知更有向上關。釋迦老子猶結舌。馬師一喝大雄山。三日耳聾有何說。</p>
</div>
<div class='div-other'><a id='mulu545' />
<p class='h2'>示我白居士</p><p>子母相逢事若何。西方不隔一塵多。祇要脚跟紅線斷。低頭自見古彌陀。</p>
</div>
<div class='div-other'><a id='mulu546' />
<p class='h2'>示芙蓉和上人</p><p>山僧不開骨董舖。遇著阿師無可似。七花八裂最郎當。剩得破船依古渡。空守螺江夜月寒。敢向人前閒露布。天險石門澹如水。無人更問通霄路。</p>
</div>
<div class='div-other'><a id='mulu547' />
<p class='h2'>甲戌冬。修山堂和尚塔</p><p>古塔沉埋日久。忽然現露雲邊。昔年何有今日。今日大非昔年。今古全因人計。成毀祇任世緣。固是有相皆壞。須知無火不傳。超出古今一句。歲歲波逝前川。</p>
</div>
<div class='div-other'><a id='mulu548' />
<p class='h2'>參禪偈<span class='note-inline'>(十二首)</span></p><p>參禪人莫廉纖。公案商量大可憐。一毫頭上親相見。管取鑑地亦輝天。</p>
<p>參禪人莫儱侗。一喝一棒徒粗獷。墮在孤危死水浸。轉身一路多如懵。</p>
<p>參禪人莫妄求。萬妙千玄盡放休。鐵壁銀山成粉末。德山臨濟也難儔。</p>
<p>參禪人莫自足。門外草庵休久宿。寶所未歸終不了。請君唱箇還鄉曲。</p>
<p>參禪人莫自屈。誰家屋裏無真佛。祇須一念契無生。兔角杖挂龜毛拂。</p>
<p>參禪人莫多知。五燈讀徧轉增迷。泥牛踏破澄潭月。五葉花開別有枝。</p>
<p>參禪人莫猖狂。許多岐路會亡羊。歷盡千山雲水窟。須知更有白雲鄉。</p>
<p>參禪人莫懈怠。百萬魔軍日相待。時時剔起吹毛利。始識南無觀自在。</p>
<p>參禪人莫他營。營得徒能益死生。衣裏藏珠如不昧。遮身一衲有餘榮。</p>
<p>參禪人莫嫌貧。貧不極時見不親。須知徹骨風流事。寒盡元來別有春。</p>
<p>參禪人莫執一。死法相傳盡成癖。好漢須如出海龍。五宗門下無蹤跡。</p>
</div>
<div class='div-other'><a id='mulu549' />
<p class='h2'>念佛偈<span class='note-inline'>(四首)</span></p><p>念佛人要純一。出息還須顧入息。淨心相繼障雲開。摩著生前自家鼻。</p>
<p>念佛人要心勤。懈怠從來長妄情。憤然一念常如此。寶蓮日日放光明。</p>
<p>念佛人要志堅。滴水須知石也穿。念頭迸出燎天燧管甚西方五色蓮。</p>
<p>念佛人要端正。端正方能成正信。菩提種子自培成。便是彌陀親法胤。</p>
</div>
<div class='div-other'><a id='mulu550' />
<p class='h2'>示林泡庵居士<span class='note-inline'>(二首)</span></p><p>佛號綿綿不斷聲。恰如猛火煉真金。鑛盡金全成大用。鑑地輝天別樣明。</p>
<p>佛號直如倚天劍。截斷千枝與萬枝。眼前便是蓮華國。那管彌陀願力慈。</p>
</div>
<div class='div-other'><a id='mulu551' />
<p class='h2'>示淨土社諸善友<span class='note-inline'>(七首)</span></p><p>一念彌陀渾似鐵。閒忙動靜離生滅。此土西方成粉去。說甚無生湯裏雪。</p>
<p>崛然一句若金剛。百煉千鎚未肯忘。直透威音那畔去。不離方寸即西方。</p>
<p>劒輪揮處夜光寒。山色溪聲未可瞞。直待金鷄親唱曉。五色蓮華映寶欄。</p>
<p>持名不用更求玄。一句頓超聲色先。萬境融成一片月。何分東土與西天。</p>
<p>癡狂外逐何時足。山積黃金也積愁。若肯盡情都放下。長空雲淨月輪秋。</p>
<p>總攝六根惟念佛。浮情煉盡自圓成。巍巍臺上黃金相。不須起念自分明。</p>
<p>莫向境緣生好醜。凝成一念竟無分。忽然打破琉璃鏡。說法音聲許獨聞。</p>
</div>
<div class='div-other'><a id='mulu552' />
<p class='h2'>與丘守戎將軍</p><p>學道猶如上陣時。金戈鐵馬莫教遲。軍中直斬渠魁首。奏凱歸來春滿蹊。</p>
</div>
<div class='div-other'><a id='mulu553' />
<p class='h2'>與馮中軍</p><p>魔軍百萬知藏處。擣穴焚巢立可除。戰勝自然家國泰。輪王髻上奪明珠。</p>
</div>
<div class='div-other'><a id='mulu554' />
<p class='h2'>示茶頭</p><p>客來祇是一杯茶。攪動叢林亂似麻。底事明明無向背。無端特地隔天涯。</p>
</div>
<div class='div-other'><a id='mulu555' />
<p class='h2'>示超覺上人</p><p>靈光迥出根塵外。用著根塵那得知。但能滅盡偷心去。始識趙州東院西。</p>
</div>
<div class='div-other'><a id='mulu556' />
<p class='h2'>示龜洋山僧<span class='note-inline'>(二首山有二祖師肉身)</span></p><p>岧嶢三紫聳雲間。中有幽人據祖關。須信髑髏還有眼。頂門迸出照人寰。</p>
<p>真身見說在龜洋。日月雙懸照上方。愧我瓣香無可爇。雨餘山色正蒼蒼。</p>
</div>
<div class='div-other'><a id='mulu557' />
<p class='h2'>示大道巖僧</p><p>清源山色翠光浮。聞有真人在上頭。大道明明如箭直。往來無限曲如鈎。</p>
<p>從來大道透長安。透得長安法界寬。其奈時人都好徑。歷盡艱辛到却難。</p>
</div>
<div class='div-other'><a id='mulu558' />
<p class='h2'>示密因上人</p><p>石鼓當軒震一聲。山河大地亦心驚。任君鐵額銅頭漢。猛火爐中要再烹。</p>
</div>
<div class='div-other'><a id='mulu559' />
<p class='h2'>答尼覺林</p><p>萬法本來空。祇緣心妄有。妄心共分別。說空實非空。拶入空中性。空有二俱非。是名本來空。亦名真實義。</p>
</div>
<div class='div-other'><a id='mulu560' />
<p class='h2'>示海濵太蘇善友</p><p>生死如大海。漠漠連天碧。肯具堅固志。自然亦可適。挂箇萬里帆。豈戀一區宅。片葉乘天風。千丈濤難隔。究竟登彼岸。寶山手可摘。學道亦如是。聖域在咫尺。勉哉勿自委。便是出塵客。</p>
</div>
<div class='div-other'><a id='mulu561' />
<p class='h2'>凡木上人歸里省親<span class='note-inline'>(二首)</span></p><p>歷盡艱辛經幾年。歸來破衲飽風煙。一朝直見親生面。不知何物獻堂前。</p>
<p>踏徧高低祇等閒。橫擔楖栗返閩關。丹霞驛畔茘枝熟。應有幽香散萬山。</p>
</div>
<div class='div-other'><a id='mulu562' />
<p class='h2'>戒多營僧</p><p>馳逐茫茫幾肯休。齒黃頭白尚貪求。經營百世三更夢。建立千秋等小漚。盡道積功終積惡。誰知增樂總增愁。饒君算得都如意。鐵棒臨頭不自繇。</p>
</div>
<div class='div-other'><a id='mulu563' />
<p class='h2'>示志西上人</p><p>至道本來嫌揀擇。何須特地志東西。回光看取脚跟下。等閒坐斷碧瑠璃。</p>
</div>
<div class='div-other'><a id='mulu564' />
<p class='h2'>安平尤母道喬死入冥司。冥司令歸請偈</p><p>明明有箇西方路。祇在當人一念中。看破身心同馬角。劍樹刀山當下空。</p>
</div>
<div class='div-other'><a id='mulu565' />
<p class='h2'>答劉仲龍文學用來韻</p><p>居士能栽火裏蓮。現身混俗且隨緣。欲明大道休存見。纔落玄言未脫詮。淨穢雙忘猶隔岸。有無俱遣尚非禪。妄情息處真如現。步步高遊極樂天。</p>
</div>
<div class='div-other'><a id='mulu566' />
<p class='h2'>示莊太振居士</p><p>緊把繩頭獨往還。那愁劍樹及刀山。歷盡艱辛能不退。撥轉娑婆祇等閒。</p>
</div>
<div class='div-other'><a id='mulu567' />
<p class='h2'>示吳善友</p><p>念佛一門。最為直截。不須多知解。不用巧言說。祇要一句佛。崛然如寸鐵。管甚恩與愛。管甚怨與結。諸念俱不生。娑婆影自滅。</p>
</div>
<div class='div-other'><a id='mulu568' />
<p class='h2'>示廧可上人</p><p>把住虗空做一回。萬慮千思當下灰。鐵柱門前開口笑。等閒吞却石烏龜。</p>
</div>
<div class='div-other'><a id='mulu569' />
<p class='h2'>示王無偏居士</p><p>一句從來絕正偏。等閒擬議盡成纏。鐵牛吼出山前路。踏破三春萬里煙。</p>
</div>
<div class='div-other'><a id='mulu570' />
<p class='h2'>示夏君都居士</p><p>左右皆毒火。背後鼈鼻蛇。唯前這一路。却有生冤家。定要向前去。刻頃不容他。有朝裂破後。火裏現蓮華。</p>
</div>
<div class='div-other'><a id='mulu571' />
<p class='h2'>示慈茂上人</p><p>百萬軍中獨戰時。輪刀舞劍莫遲疑。任渠長蛇併偃月。直取渠魁報主知。</p>
</div>
<div class='div-other'><a id='mulu572' />
<p class='h2'>示省安上人</p><p>一句當空橫寶劍。千聖尋之不見蹤。白牛穩臥坡前草。有時跳出小溪東。</p>
</div>
<div class='div-other'><a id='mulu573' />
<p class='h2'>示心宇居士</p><p>一句當空橫寶劍。山河大地總無蹤。有朝爆破虗空也。曦輪涌出海門東。</p>
</div>
<div class='div-other'><a id='mulu574' />
<p class='h2'>示寧遠上人<span class='note-inline'>(四首)</span></p><p>鬍鬚赤是赤鬚鬍。那箇男兒不丈夫。莫戀蘧廬茶飯熟。一吸須教大海枯。</p>
<p>衲子從來不傍他。路逢佛祖是冤家。謾說泥牛鬬入海。須知鐵壁不栽花。</p>
<p>獨橫一劍自當空。悉達波旬總滅蹤。超出虗空頭上立。須彌搭在藕絲中。</p>
<p>門前有路終難穩。腦後生光恐是邪。有窮射落天邊日。啞子驚慌呌出爺。</p>
</div>
<div class='div-other'><a id='mulu575' />
<p class='h2'>示慧真上人住山<span class='note-inline'>(二首)</span></p><p>住山切莫染浮塵。學道從來要學貧。直得囊空無半粒。自然寒盡轉生春。</p>
<p>住山切莫盜虗名。把定身心鐵鑄成。百匝千重俱透過。石牛步步火中行。</p>
</div>
<div class='div-other'><a id='mulu576' />
<p class='h2'>示卓然上人</p><p>百城煙水自蒼茫。荷錫南來路正長。苕上砂鍋雖舊樣。近年托出發千光。</p>
</div>
<div class='div-other'><a id='mulu577' />
<p class='h2'>示雲庵上人住山</p><p>卓庵遠在白雲邊。煑石餐松別有天。一日案山頭自點。須彌倒掛夜明簾。</p>
</div>
<div class='div-other'><a id='mulu578' />
<p class='h2'>示空諸上人<span class='note-inline'>(二首)</span></p><p>這箇非空非不空。祇緣迷執成諸有。迷情散盡日輪孤。照徹三三元是九。</p>
<p>這箇何須更說空。老龐嚼飯餧兒童。石人拍掌木人唱。驚起東村王六翁。</p>
</div>
<div class='div-other'><a id='mulu579' />
<p class='h2'>示心求上人</p><p>有求心變物。無求物障心。殿上香獅子。識破是黃金。</p>
</div>
<p class='juan'><span class='corr'>永覺和尚廣錄卷第二十二</span></p></div>
</div><!-- end of div[@id='body'] -->
</body></html>