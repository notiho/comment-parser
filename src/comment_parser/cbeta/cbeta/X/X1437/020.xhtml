<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu313' />永覺和尚廣錄卷第二十</p><p class="byline">嗣法弟子　道霈　重編</p>
<div class='div-other'><a id='mulu314' />
<p class='h1'>諸祖道影贊<span class='note-inline'>(有序)</span></p>
<div class='div-xu'><a id='mulu315' /><p>真不可邈。邈者非真。影不離形。形實非影。若從有影迹上揣摩。奚啻水中撈月。若從無影迹上揣摩。猶是空裏生花。有無既去。畢竟作麼生。普化盡力翻箇筋斗。誌公出手剺破面門。將知費了多少鹽醬。雖然如是。事無一向。方有多門。今此描摹虗空之眉目。指點夢幻之行蹤。<span class='corr'>已</span>朽葛藤。重為扶起。積年贓物。盡底掀開。其於<span class='corr'>已</span>往諸祖。果是一耶。是二耶。但是一等之機。法緣在茲。莫道全身未露。便<span class='corr'>已</span>覿面相呈了也。呵呵。不因夜來鴈。怎見海門秋。</p>
</div>
<div class='div-other'><a id='mulu316' />
<p class='h2'>僧寶之始</p>
<div class='div-other'><a id='mulu317' />
<p class='h3'>憍陳如尊者</p><p>歌利揮劍。早<span class='corr'>已</span>說破。鹿苑初唱。唯師首和。一箇耳聾。一箇話墮。熱瞞大地。居僧上座。</p>
</div></div>
<div class='div-other'><a id='mulu318' />
<p class='h2'>禪宗諸祖</p>
<div class='div-other'><a id='mulu319' />
<p class='h3'>初祖迦葉尊者</p><p>一花纔拈。千聖膽落。遇無知漢。微笑而作。死柴頭火。今古輝爍。還是禪宗初祖麼。錯。</p>
</div>
<div class='div-other'><a id='mulu320' />
<p class='h3'>二祖阿難尊者</p><p>百千佛法。舌根吞吐。多聞總持。何為禪祖。倒却剎竿。老婆心苦。雖然。莫道齊一變至于魯。</p>
</div>
<div class='div-other'><a id='mulu321' />
<p class='h3'>三祖商那和修尊者</p><p>青林懸記。瑞草知期。尊者崛生。乃應其時。以毒破毒。龍何能窺。施地建剎。返被渠印破面皮。</p>
</div>
<div class='div-other'><a id='mulu322' />
<p class='h3'>四祖優波毱多尊者</p><p>是十七。非十七。話分兩橛。著甚麼急。震動魔宮成夢事。室籌充滿曾無一。畢竟有甚長處。眉橫鼻直。</p>
</div>
<div class='div-other'><a id='mulu323' />
<p class='h3'>五祖提多迦尊者</p><p>我師出纏智。猶彼出屋日。至今尚自仰餘輝。不是其人見如漆。呵呵。此葢夢話。原非真實。炤燭有無俱莫識。</p>
</div>
<div class='div-other'><a id='mulu324' />
<p class='h3'>六祖彌遮迦尊者</p><p>昔生梵天。既逢親友。支離累刼。是誰之咎。冤債相逢。落這窠臼。原來一步不曾移。始識三三原是九。</p>
</div>
<div class='div-other'><a id='mulu325' />
<p class='h3'>七祖婆須密尊者</p><p>金雲浮葢。毓聖之土。手中執器。還家之路。說法等虗空。分明落分疏。豈容梵王帝釋却來當面塗汙。正好劈脊便打。庶幾于佛懸記不相孤負。</p>
</div>
<div class='div-other'><a id='mulu326' />
<p class='h3'>八祖佛陀難提尊者</p><p>義即不論。虗空難釘。論即不義。鉢盂安柄。狹路相逢。沾甘露味。雖是一語知歸。也孤負渠生來肉<span class='corr'>髻</span>。</p>
</div>
<div class='div-other'><a id='mulu327' />
<p class='h3'>九祖伏䭾密多尊者</p><p>雖曰未言。<span class='corr'>已</span>示其意。雖曰未行。<span class='corr'>已</span>詣其至。針芥相投。真沒巴鼻。便行七步。却落第二。</p>
</div>
<div class='div-other'><a id='mulu328' />
<p class='h3'>十祖脇尊者</p><p>祥光燭座。腥臭早露。脇不至席。脊梁鐵鑄。坐金色地。敷破坐具。還有真實義麼。七錯八悞。</p>
</div>
<div class='div-other'><a id='mulu329' />
<p class='h3'>十一祖富那夜多尊者</p><p>汝非諸佛。諸佛亦非。只此一語。便堪授衣。踏翻金色地。覷破佛祖機。說甚麼覺花成。大似枝上生枝。</p>
</div>
<div class='div-other'><a id='mulu330' />
<p class='h3'>十二祖馬鳴尊者</p><p>不識是佛。佛不可識。這裏撞著。銀山鐵壁。一朝鋸解木斷。始識秤鎚有汁。露出空中爪牙。摧伏大幻冤敵。噫。空起一塲是非。到底魔佛難析。</p>
</div>
<div class='div-other'><a id='mulu331' />
<p class='h3'>十三祖迦毗摩羅尊者</p><p>神力能化巨海。果是何等妖異。忽然識得性海。看來只同兒戲。是魔是佛總虗閒。百千神力俱拋棄。擒得毒龍來作子。果然不枉作馬鳴之嗣。</p>
</div>
<div class='div-other'><a id='mulu332' />
<p class='h3'>十四祖龍樹尊者</p><p>當塲現月輪。此實不容<span class='corr'>己</span>。祇這畵餅子。覷著千萬里。非色亦非聲。誰人敢輕擬。唯是嫡骨兒。方不負斯旨。</p>
</div>
<div class='div-other'><a id='mulu333' />
<p class='h3'>十五祖迦那提婆尊者</p><p>以針投鉢。是作賊漢。覩滿月輪。止得其半。指木菌之前因。示比丘之後患。打草祇要蛇驚。了我家之陳案。</p>
</div>
<div class='div-other'><a id='mulu334' />
<p class='h3'>十六祖羅睺羅多尊者</p><p>藉樹頭耳。聞世外調。佛誌不虗。祖燈斯紹。窮金河源。垂千仞釣。擎來一鉢梵天飯。難免作家傍笑。</p>
</div>
<div class='div-other'><a id='mulu335' />
<p class='h3'>十七祖僧伽難提尊者</p><p>敝屣世榮。宴坐石窟。冤債相尋。磁石引鐵。取甘露普飲大眾。聊應時節。若問是何滋味。儘教大地結舌。</p>
</div>
<div class='div-other'><a id='mulu336' />
<p class='h3'>十八祖伽耶舍多尊者</p><p>持鑑而來。好與打破。諸佛之機。是甚殘唾。非風非鈴。指歸這箇。也似猢孫上樹。不免一狀領過。</p>
</div>
<div class='div-other'><a id='mulu337' />
<p class='h3'>十九祖鳩摩羅多尊者</p><p>夙善說法。般若之力。遇毒惡手。當塲指出。忽然摸著鼻孔。莫道無人。虗空逼塞。雖然一槌便就。却也遲了八刻。</p>
</div>
<div class='div-other'><a id='mulu338' />
<p class='h3'>二十祖奢夜多尊者</p><p>因形現影。遡流尋源。宿慧頓發。默契厥元。體本無生。法有何言。有為無為。夢裏徒喧。</p>
</div>
<div class='div-other'><a id='mulu339' />
<p class='h3'>二十一祖婆修盤頭尊者</p><p>秋水明月。斷崖寒雪。漁翁睡醒向前汀。始識夜來舟暫歇。黑如玉白如鐵。誰人敢向當頭說。我師逗著便知歸。果然賢眾非饒舌。</p>
</div>
<div class='div-other'><a id='mulu340' />
<p class='h3'>二十二祖摩拏羅尊者</p><p>誕質王宮。達茲玄奧。法本無礙。宛同幻泡。應佛懸記。分燈化導。降香鶴林。火必就燥。</p>
</div>
<div class='div-other'><a id='mulu341' />
<p class='h3'>二十三祖鶴勒那尊者</p><p>持環而來。不為別事。久為鶴師。豈行異類。冤債相逢。香結成穗。一日聞偈知歸。鶴眾釋然遠離。</p>
</div>
<div class='div-other'><a id='mulu342' />
<p class='h3'>二十四祖師子尊者</p><p>道不可求。用即非功。達本無作。祖脉潛通。昔有異氣。應在汝躬。頭落臂斷。彼此蘊空。切莫道是冤債相逢。</p>
</div>
<div class='div-other'><a id='mulu343' />
<p class='h3'>二十五祖婆舍斯多尊者</p><p>神劍本銛。拳珠自瑩。其來有因。肘後懸印。時當難起。傳衣表信。久煉愈明。真嗣始定。</p>
</div>
<div class='div-other'><a id='mulu344' />
<p class='h3'>二十六祖不如密多尊者</p><p>外道為山。癡禪之力。觸著無心。自貽伊戚。俾歸真乘。反曲作直。故人忽逢。二五一十。</p>
</div>
<div class='div-other'><a id='mulu345' />
<p class='h3'>二十七祖般若多羅尊者</p><p>不是勢至。喚作勢至。從因緣來。為法之寄。常轉妙經。豈落文字。兩手放光。更沒巴鼻。</p>
</div>
<div class='div-other'><a id='mulu346' />
<p class='h3'>二十八祖菩提達摩尊者</p><p>航海而來。不為別故。踢翻窠臼。英雄失據。面壁九年。是何門戶。也可笑也可惡。賴有作家下毒手。只得隻履西歸去。至今流禍未曾消。盡墮一千七百之數。</p>
</div>
<div class='div-other'><a id='mulu347' />
<p class='h3'>二十九祖慧可大師</p><p>斷臂安心。三拜得髓。如空合空。是何道理。教渠覓罪不可得。畢竟更無別旨。雖說轉轉相傳。却似無風浪起。</p>
</div>
<div class='div-other'><a id='mulu348' />
<p class='h3'>三十祖僧璨大師</p><p>覓罪不得。家破路絕。寄跡空山。形單影孑。不是其人。何敢饒舌。晚得童子。皮下有血。</p>
</div>
<div class='div-other'><a id='mulu349' />
<p class='h3'>三十一祖道信大師</p><p>宿習解脫門。早佩祖師印。吉水城邊賊膽驚。破頭山上法雷震。皇詔四徵不出山。始知道人不用命。</p>
</div>
<div class='div-other'><a id='mulu350' />
<p class='h3'>三十二祖弘忍大師</p><p>來時有約。生處難稽。莫道無姓。還渠自知。黃梅果熟任風吹。一卷金剛成露布。惹得獦獠便授衣。</p>
</div>
<div class='div-other'><a id='mulu351' />
<p class='h3'>三十三祖慧能大師</p><p>這賣柴漢。一字不識。撞著金剛成粉末。三更直入黃梅室。真是舉網張風。更論甚麼軌則。從茲甘露徧寰中。鳥近金山無異色。</p>
</div>
<div class='div-other'><a id='mulu352' />
<p class='h3'>牛頭山融禪師</p><p>寂寞空山。禽獸作侶。賴遇作家。坐斷佛祖。狼蹤虎跡無尋處。迸出日輪正當午。前日後日爭幾許。問取菴中主。</p>
</div>
<div class='div-other'><a id='mulu353' />
<p class='h3'>嵩嶽慧安國師</p><p>據少室座。秉黃梅印。鈍置南嶽。提挈萬乘。入水始見長人。末後猶提正令。猖狂晤語無人會。野火却能聽遺命。</p>
</div>
<div class='div-other'><a id='mulu354' />
<p class='h3'>南嶽讓禪師</p><p>一毒礙胷。八載奈何。忽然撲落。是箇甚麼。菴前片磚。乃禍之囮。引出馬駒。陸地生波。</p>
</div>
<div class='div-other'><a id='mulu355' />
<p class='h3'>青原思禪師</p><p>當何所務。膠舟請渡。賴遇作家。賊心畢露。本無階級。何須動步。他年提出石頭。果然翻盡露布。</p>
</div>
<div class='div-other'><a id='mulu356' />
<p class='h3'>永嘉真覺禪師</p><p>鑑在機先。氣吞佛祖。振錫而來。適逢其主。機用超越。如縛猛虎。一宿便歸。別開門戶。</p>
</div>
<div class='div-other'><a id='mulu357' />
<p class='h3'>龔公山馬祖禪師</p><p>應讖而出。一磚打醒。縱橫蹴踏。機用最神。遭其毒者。百三十人。至今脚下。如雷如霆。</p>
</div>
<div class='div-other'><a id='mulu358' />
<p class='h3'>石頭遷禪師</p><p>稟曹溪命。入青原室。大膽如天祇自驕。不道嶺南有消息。性海直共祖師遊。一卷參同遺後式。覆地翻天智用殊。石頭路滑誰能及。</p>
</div>
<div class='div-other'><a id='mulu359' />
<p class='h3'>百丈海禪師</p><p>魏魏大雄峯。全是黃金鑄。一喝三日聾。牙爪從茲露。撥轉野狐禪。分付下堂句。引出赤鬚胡。聖賢俱罔措。</p>
</div>
<div class='div-other'><a id='mulu360' />
<p class='h3'>南泉願禪師</p><p>超然物外人。遊戲皆芳躅。南泉三十載。牧牛水草足。一日出山去。大地遭橫觸。指花能破夢。斬猫誰解贖。</p>
</div>
<div class='div-other'><a id='mulu361' />
<p class='h3'>大珠海禪師</p><p>寶藏久埋。拋家外走。逢人指出。始知本有。炤用無方。龍吟獅吼。入道無門。師闢其牖。</p>
</div>
<div class='div-other'><a id='mulu362' />
<p class='h3'>天皇悟禪師</p><p>那邊既是不住。這邊何須更論。一到石頭撞破。自然兩下不存。萬仞峰頭獨足立。宇宙都教一口吞。</p>
</div>
<div class='div-other'><a id='mulu363' />
<p class='h3'>黃檗運禪師</p><p>祇為父大慈。致得子大驕。聞著一喝驚吐舌。便解如虎之虓。狹路親遭一口。幾乎師命難逃。從此門風大險。鈍置四海英豪。</p>
</div>
<div class='div-other'><a id='mulu364' />
<p class='h3'>溈山祐禪師</p><p>撥著一星。方始知有。踢倒淨瓶。不落窠臼。却作一頭水牯牛。無端落在仰山手。從茲父子立家風。暗機圓合相鼓誘。</p>
</div>
<div class='div-other'><a id='mulu365' />
<p class='h3'>趙州諗禪師</p><p>拾來鎮州蘿蔔。挂作東壁葫蘆。拈出庭前栢樹。直教大地糊塗。趙州關過也無。指東話西無道理。遇者須教骨髓枯。</p>
</div>
<div class='div-other'><a id='mulu366' />
<p class='h3'>睦州陳尊宿</p><p>機似閃電。用若神龍。七古八恠。覓之即空。等閒垂手。肇建兩宗。懸一草履而黃巢膽喪。睦州人至今頌退賊之功。嗚呼予何能知此翁。</p>
</div>
<div class='div-other'><a id='mulu367' />
<p class='h3'>臨濟玄禪師</p><p>三十痛棒。直要見血。這裏猛省。豈容枝節。三拳一掌。霜上加雪。爪牙頓露。門風險絕。</p>
</div>
<div class='div-other'><a id='mulu368' />
<p class='h3'>洞山价禪師</p><p>無情却會說法。祇此便是師真。及至當塲托出。如何依舊沉吟。過水炤見面孔。方知昔日婆心。從此橫開五位。剪斷諸見稠林。</p>
</div>
<div class='div-other'><a id='mulu369' />
<p class='h3'>徑山國一禪師</p><p>為真法寶。作丈夫事。鼻祖雙徑。龍王獻地。馬師不能惑亂。天王亦遭鈍置。豈獨為唐國一人。實乃百世之瑞。</p>
</div>
<div class='div-other'><a id='mulu370' />
<p class='h3'>圭峰密禪師</p><p>禪教分馳。一之者少。惟師一觸。二途俱了。為教之祖。為禪之表。滅諍啟迷。如日初曉。</p>
</div>
<div class='div-other'><a id='mulu371' />
<p class='h3'>雪峰存禪師</p><p>夙領師棒。晚藉友箴。葢天葢地。大用繁興。木毬[車*袞]出智不及。鼈鼻當路毒難親。巖頭張網如天濶。滿地兒孫皆鳳麟。</p>
</div>
<div class='div-other'><a id='mulu372' />
<p class='h3'>曹山寂禪師</p><p>洞水逆流。師嗣其慧。從那邊來。開此五位。寶鏡當臺。炤彼萬類。虗玄無著。豈容意會。</p>
</div>
<div class='div-other'><a id='mulu373' />
<p class='h3'>巖頭奯禪師</p><p>石裂崖崩。德嶠之令。師乃嗣之。如雷益迅。湖邊棹如龍活。巖頭路似天峻。遇著祇噓一聲。無限平人喪命。</p>
</div>
<div class='div-other'><a id='mulu374' />
<p class='h3'>龍湖聞禪師</p><p>以帝室胄。作法王臣。得石霜不說之印。會案山點額之心。龍避罰而匿袖。水報德而澄渟。臨終大家聽取。三十年秘密盡傾。</p>
</div>
<div class='div-other'><a id='mulu375' />
<p class='h3'>鳥窠道林禪師</p><p>秦望山頭。是何模樣。明月挂松枝。紅塵飛不上。至險實至平。太守豈能諒。位鎮江山却太危。立著下風徒悵望。</p>
</div>
<div class='div-other'><a id='mulu376' />
<p class='h3'>雲門偃禪師</p><p>秦時[車*度]轢鑽。却入睦州門。豈特損渠一足。直令命根不存。纔寄雪峰一語。致得大地名喧。門庭壁立懸千仞。拈出餬餅幾能吞。</p>
</div>
<div class='div-other'><a id='mulu377' />
<p class='h3'>風穴沼禪師</p><p>不遭南院惑亂。棒下徹透根源。露出鐵牛之機。盧陂失後忘前。濟下慧命一綫。獨賴吾師僅延。垂涕拈出家藏。法浪從此滔天。</p>
</div>
<div class='div-other'><a id='mulu378' />
<p class='h3'>首山念禪師</p><p>臨濟之道。遇風欲止。賴師續之。浡然復起。不說之說。聽者非耳。拂袖便行。有何道理。胷中更無元字脚。七軸蓮經成故紙。</p>
</div>
<div class='div-other'><a id='mulu379' />
<p class='h3'>法眼益禪師</p><p>片石礙胸。途窮路絕。逢人撲落。三界影滅。一切現成。何須扭揑。是大法眼。炤用無缺。</p>
</div>
<div class='div-other'><a id='mulu380' />
<p class='h3'>汾陽昭禪師</p><p>穿過百丈席。撈得空潭月。獅子踞地坐。來者膽皆裂。三訣起干戈。十智生枝節。異僧為法來。特請勤宣說。</p>
</div>
<div class='div-other'><a id='mulu381' />
<p class='h3'>雪竇顯禪師</p><p>橫經窮叢。機辨風馳。一入智門。喪盡所齎。拂子之下。如臨朝曦。奔流度刃。難喻其機。</p>
</div>
<div class='div-other'><a id='mulu382' />
<p class='h3'>慈明圓禪師</p><p>詬罵法施。其用果別。唯師當之。狂心頓歇。便解當陽哮吼。直是天驚地裂。一言推倒神鼎屋。今古何曾有豪傑。</p>
</div>
<div class='div-other'><a id='mulu383' />
<p class='h3'>佛印元禪師</p><p>早中楞嚴猛毒。死在開先虀甕。一具利齒獰牙。諸方聞著頭痛。祇管侮聖欺賢。直要撈龍打鳳。描得師真喜大笑。誰知笑破閻浮夢。</p>
</div>
<div class='div-other'><a id='mulu384' />
<p class='h3'>天衣懷禪師</p><p>夢從星降。悲乃宿習。徧遊叢社。早便超逸。遇惡辣手。面對鐵壁。爆地擔折。鼻孔打失。萬仞銀山當下崩。虗空突出一輪日。</p>
</div>
<div class='div-other'><a id='mulu385' />
<p class='h3'>永明壽禪師</p><p>懸一心鏡。圓萬行影。幽義徧窮。千光竝炳。開念佛門。示唯心境。廣攝三根。普垂接引。</p>
</div>
<div class='div-other'><a id='mulu386' />
<p class='h3'>黃龍南禪師</p><p>慈明脊梁。硬錚似鐵。師一見之。心膽頓裂。趙州勘破沒來繇。說甚紅爐一片雪。險絕如天不可攀。三關截斷英雄舌。</p>
</div>
<div class='div-other'><a id='mulu387' />
<p class='h3'>楊岐會禪師</p><p>輔弼慈明。綱維叢席。一語知休。渙若氷釋。三脚驢兒踏殺人。何問南山有白額。他日兒孫果滿地。臨風各有冲霄翼。</p>
</div>
<div class='div-other'><a id='mulu388' />
<p class='h3'>白雲端禪師</p><p>抱珠而來。一笑被奪。誰知此笑。能殺能活。及至識破。如桶底脫。始知此珠本自開豁。</p>
</div>
<div class='div-other'><a id='mulu389' />
<p class='h3'>長蘆賾禪師</p><p>禪淨兩關。誰權誰實。設化任機。千聖道一。大士幽贊。首茲勝集。莫道達摩直指。不是遠公遺式。</p>
</div>
<div class='div-other'><a id='mulu390' />
<p class='h3'>五祖演禪師</p><p>一出門來。擔一片板。逢人亂撞。幾遭換眼。却因白雲為牙。買得祖父田產。雖是自家舊業。也費幾多重趼。</p>
</div>
<div class='div-other'><a id='mulu391' />
<p class='h3'>天童宏智禪師</p><p>丹霞遭一拂。坭丸頭拋棄。超出空劫外。摸著自家鼻。三更不借明。本光難思議。坐斷太白峰。法乳流大地。</p>
</div>
<div class='div-other'><a id='mulu392' />
<p class='h3'>徑山大慧禪師</p><p>從寶峰安箇鼻孔。從天寧打出殻封。佛日輝天鑑地。竹篦趂象鞭龍。腥臊徧聞震旦國。不孤渠付臨濟正宗。</p>
</div>
<div class='div-other'><a id='mulu393' />
<p class='h3'>虎丘隆禪師</p><p>入長蘆門。識圓悟語。想酢生液。竟入其旅。莫道柔易。瞌睡之虎。踞坐虎丘。不容佛祖。</p>
</div>
<div class='div-other'><a id='mulu394' />
<p class='h3'>天童應菴禪師</p><p>探虎丘穴。似湊泊不得。坐金輪頂。似埋沒不得。放出楊岐驢。野干俱屏息。甘露門開深似海。山高路險雲昏黑。</p>
</div>
<div class='div-other'><a id='mulu395' />
<p class='h3'>普菴肅禪師</p><p>大溈門頭覓影。華嚴海裏翻身。本莫測迹難尋。別顯權機祖意深。可憐白日人遭劫。無限魔雲賴汝清。</p>
</div>
<div class='div-other'><a id='mulu396' />
<p class='h3'>無準範禪師</p><p>悞入破菴。罄無所得。有眾如海。化行莫測。文煅武煉。陶鑄綿密。兩入內庭。挈開天日。</p>
</div>
<div class='div-other'><a id='mulu397' />
<p class='h3'>雪巖欽禪師</p><p>知見若存。關棙猶隔。觸破琉璃。殿前古栢。借仰山座。通楊岐脉。全提正令。千妖喪魄。</p>
</div>
<div class='div-other'><a id='mulu398' />
<p class='h3'>高峰妙禪師</p><p>打落拖尸句。擒得睡中主。死關天似險。負之以猛虎。三喚不回頭。爪牙不輕吐。一條黑竹篦。鞭撻諸佛祖。</p>
</div>
<div class='div-other'><a id='mulu399' />
<p class='h3'>鐵山瓊禪師</p><p>髑髏觸破。再下一槌。本無欠少。須經這回。龍睛鬼眼尚難識。萬里無端逐臭來。熏天炙地無藏處。法網彌天海外開。</p>
</div>
<div class='div-other'><a id='mulu400' />
<p class='h3'>中峰本禪師</p><p>一遇流泉。見神見鬼。度得竹篦。毀巢破壘。超然幻住。隨在雲委。說法無礙。海漩之水。</p>
</div>
<div class='div-other'><a id='mulu401' />
<p class='h3'>斷崖義禪師</p><p>踏斷千丈巖。炤破一片雪。機辨若奔雷。孤峭如硬鐵。甘隱五十秋。火燒不能熱。末後更顛狂。滅盡千聖轍。</p>
</div>
<div class='div-other'><a id='mulu402' />
<p class='h3'>松隱茂禪師</p><p>無量劫來。抱此革囊。一擊之下。如雪沃湯。通身是口。毛孔放光。光前絕後。天花飛颺。</p>
</div>
<div class='div-other'><a id='mulu403' />
<p class='h3'>千巖長禪師</p><p>窮佛歸處。枯木遇雪。惡狗當門。截斷途轍。老鼠翻盆。漆桶墮裂。伏龍山上。證龜作鼈。</p>
</div>
<div class='div-other'><a id='mulu404' />
<p class='h3'>天如惟則禪師</p><p>無出豁漢。萎萎隨隨。水邊林下。如藏六龜。有時在師子林中一嘯。也不忝幻住之師。</p>
</div>
<div class='div-other'><a id='mulu405' />
<p class='h3'>泐季潭禪師</p><p>龍飛五位。法運更新。如雲之從。作國上珍。終不受官。天語益親。末後傾出。誰賡其音。</p>
</div>
<div class='div-other'><a id='mulu406' />
<p class='h3'>金壁峰禪師</p><p>白光燁燁。法中之瑞。伐木聞聲。更有何事。兩入帝庭提祖印。開天首慶風雲會。皇恩正渥歌歸去。舍利燦燦如珠綴。</p>
</div></div>
<div class='div-other'><a id='mulu407' />
<p class='h2'>啟教諸祖</p>
<div class='div-other'><a id='mulu408' />
<p class='h3'>天親菩薩</p><p>二難竝興。發慈尊秘。偉論雲蒸。釋無遺義。唯識既明。性相始備。永為法燈。炤千萬世。</p>
</div>
<div class='div-other'><a id='mulu409' />
<p class='h3'>攝摩騰尊者</p><p>金人入夢。荷法而東。開天挈日。力在厥躬。如盲始見。如聾忽聰。攝伏外眾。永播吾宗。</p>
</div>
<div class='div-other'><a id='mulu410' />
<p class='h3'>竺法蘭尊者</p><p>聖不獨化。必有其輔。摩騰既東。師亦步武。肇譯諸經。始霔法雨。如來之使。震旦之祖。</p>
</div>
<div class='div-other'><a id='mulu411' />
<p class='h3'>康居會尊者</p><p>江南緣熟。有光燭天。尋光而至。師善其權。首請舍利。為大法先。塔寺肇建。慧炬始然。</p>
</div>
<div class='div-other'><a id='mulu412' />
<p class='h3'>鳩摩羅什法師</p><p>靈發母胎。玅慧若神。持鉢悟旨。幼齡說經。佛法東傳。訛謬相承。實藉師至。放大光明。</p>
</div></div>
<div class='div-other'><a id='mulu413' />
<p class='h2'>台宗諸祖</p>
<div class='div-other'><a id='mulu414' />
<p class='h3'>北齊慧文尊者</p><p>禪法西來。多局漸因。惟師崛起。悟乃天真。法稟龍樹。觀宗一心。圓頓妙門。如日初昇。</p>
</div>
<div class='div-other'><a id='mulu415' />
<p class='h3'>南嶽慧思尊者</p><p>抱經空塚。悲淚何切。普賢摩頂。默然為說。稟觀北齊。法華頓徹。展拓義門。永廸來哲。故知宿誓弘持。當是地涌之列。</p>
</div>
<div class='div-other'><a id='mulu416' />
<p class='h3'>天台智者大師</p><p>受囑而來。茲乃復遇。南岳親承。遽爾長悟。獨宗經王。法雨滂澍。圓頓妙音。千聖一路。噫弘持若師者。庶幾不孤靈山所付。</p>
</div>
<div class='div-other'><a id='mulu417' />
<p class='h3'>章安灌頂法師</p><p>龍樹教觀。天台始昌。有師結集。法波愈揚。歷難註經。雪被氷牀。烈火弗熱。其綱永張。</p>
</div>
<div class='div-other'><a id='mulu418' />
<p class='h3'>法華智威尊者</p><p>出宰官宅。入法王家。定慧交發。圓證法華。飛錫定止。法鼓長撾。胡為所願者小而所獲者奢。其毋乃地涌之一。特現權而來耶。</p>
</div>
<div class='div-other'><a id='mulu419' />
<p class='h3'>天宮慧威尊者</p><p>大威之室。廣而且幽。惟師入之。作大法舟。勇退深山。鹿豕同遊。卷舒以時。厥化自周。</p>
</div>
<div class='div-other'><a id='mulu420' />
<p class='h3'>左溪朗尊者</p><p>晚入天台。一吸無遺。頭陀自律。㵎飲巖棲。異類感化。舍利空垂。行粹道圓。表表羽儀。</p>
</div>
<div class='div-other'><a id='mulu421' />
<p class='h3'>荊溪湛然尊者</p><p>家學緘授。其道未揚。我師嗣之。于前有光。獨挾兩輪。廣運無方。窮玄劇辯。竪最勝幢。</p>
</div>
<div class='div-other'><a id='mulu422' />
<p class='h3'>國清䆳尊者</p><p>偉哉荊溪。難乎其繼。我師靈慧。獨與之契。法流海外。光煥天際。如日東昇炤破幽蔽。</p>
</div>
<div class='div-other'><a id='mulu423' />
<p class='h3'>國清修尊者</p><p>善入教觀。妙旨如躍。篤於事行。行本無作。麈尾之下。神智自廓。金地之藏。寶光映爍。</p>
</div>
<div class='div-other'><a id='mulu424' />
<p class='h3'>國清物外尊者</p><p>會當其厄。教法晦沉。雲散鳥飛。孑影深林。妙入正定。影滅塵凝。一絲之脉。以待曙明。</p>
</div>
<div class='div-other'><a id='mulu425' />
<p class='h3'>國清琇尊者</p><p>善說法者。必如法說。眾寡無形。虗空有舌。異僧來聽。稽首而別。凌空笑謝。始知是賊。</p>
</div>
<div class='div-other'><a id='mulu426' />
<p class='h3'>國清竦尊者</p><p>唐運既傾。羣雄競覇。安知內地。惟王實藉。勤修益勵用答國化。高論雲興。秉炬深夜。</p>
</div>
<div class='div-other'><a id='mulu427' />
<p class='h3'>螺溪淨光尊者</p><p>體合觀音。炤用不窮。欲絕之緒。賴師再隆。搜古藏于灰燼之餘。取逸簡于大海之東。赫赫吾師。是謂能亢其宗。</p>
</div>
<div class='div-other'><a id='mulu428' />
<p class='h3'>寶雲義通尊者</p><p>魏魏梵表。東海之傑。來學中華。圓頓畢轍。寶雲彌布。法運超越。舍利鱗砌。證甘露滅。</p>
</div>
<div class='div-other'><a id='mulu429' />
<p class='h3'>四明法智尊者</p><p>台教彫殘。其復未久。賴佛真子。操智種首。掃除異計。作獅子吼。惟一具字。折服眾口。</p>
</div></div>
<div class='div-other'><a id='mulu430' />
<p class='h2'>華嚴諸祖</p>
<div class='div-other'><a id='mulu431' />
<p class='h3'>杜順和尚</p><p>華嚴大海。汪洋莫擬。若非大智。孰窮其底。開法界門。示還源軌。是知我師。必曼殊氏。</p>
</div>
<div class='div-other'><a id='mulu432' />
<p class='h3'>賢首法藏法師</p><p>來必有因。燃指立誓。遊毗盧海。窮法界致。口門放光。神京震地。偉哉我師。垂範萬世。</p>
</div>
<div class='div-other'><a id='mulu433' />
<p class='h3'>清涼澄觀法師</p><p>報緣之勝。吾不暇致其稱。毓德之粹。吾無能指而名。以法界海慧。窮法界海經。吾又何得而探其深。若我師者。豈獨七帝之師。實萬世之儀刑。</p>
</div></div>
<div class='div-other'><a id='mulu434' />
<p class='h2'>慈恩諸祖</p>
<div class='div-other'><a id='mulu435' />
<p class='h3'>玄奘法師</p><p>少歷講席。神悟擅聲。間關求法。委命秉誠。五百餘部。窮高極深。大教斯備。相宗始弘。</p>
</div>
<div class='div-other'><a id='mulu436' />
<p class='h3'>窺基法師</p><p>唯識一家。其義最微。奘得其訣。非師孰窺。撰疏述鈔。直揚其徽。如暗得炬。百世所師。</p>
</div></div>
<div class='div-other'><a id='mulu437' />
<p class='h2'>淨土諸祖</p>
<div class='div-other'><a id='mulu438' />
<p class='h3'>東林慧遠禪師</p><p>深入般若門。別開骨董舖。濁浪儘滔天。一舟橫古渡。莫道將錯就錯。何曾不是長安路。</p>
</div>
<div class='div-other'><a id='mulu439' />
<p class='h3'>法炤禪師</p><p>宿必有因。境乃先現。及到其處。文殊覿面。指歸淨土。末季方便。捨茲一途。轉見瞑眩。</p>
</div></div>
<div class='div-other'><a id='mulu440' />
<p class='h2'>律宗諸祖</p>
<div class='div-other'><a id='mulu441' />
<p class='h3'>南山宣律師</p><p>佛制弟子。依戒而住。狂慧既興。越畔而去。師弘四分。戒光遠著。百世所依。法門一柱。</p>
</div>
<div class='div-other'><a id='mulu442' />
<p class='h3'>靈芝炤律師</p><p>該練三學。以戒為本。如氷如霜。秉誠力踐。節彼南山。賴師繼顯。蓮邦緣熟。天樂聞遠。</p>
</div></div>
<div class='div-other'><a id='mulu443' />
<p class='h2'>瑜伽諸祖</p>
<div class='div-other'><a id='mulu444' />
<p class='h3'>不空上師</p><p>據灌頂位。佩毗盧印。心精冥感。如響斯應。文殊特為現身。天王亦來聽令。豈徒秘密之功。實乃不思議之聖。</p>
</div>
<div class='div-other'><a id='mulu445' />
<p class='h3'>一行禪師</p><p>五部教法。師獲其印。陰陽讖緯。俗稱其聖。既契心於嵩山之門。胡為盤桓乎他學之徑。是知大人智用。若摩尼珠。何殊方而不圓映。</p>
</div></div>
<div class='div-other'><a id='mulu446' />
<p class='h2'>應化聖賢</p>
<div class='div-other'><a id='mulu447' />
<p class='h3'>佛圖澄國師</p><p>石氏之暴。如猛虎嗔。師胡為來。乃作厥賓。百千光恠。用何其神。實以行師之仁。所謂如狎鷗鳥者。其未得師之心。</p>
</div>
<div class='div-other'><a id='mulu448' />
<p class='h3'>慧約國師</p><p>此大菩薩。現比丘身。戒從性發。通豈修成。作帝王師。主大法盟。誌公之匹。千載遺馨。</p>
</div>
<div class='div-other'><a id='mulu449' />
<p class='h3'>寶誌大士</p><p>從鷹巢來。異跡莫測。梁武頗解相親。怎奈認著形色。不免剺破面門。何妨通身漏洩。祇為僧繇不作家。致令千里雲昏黑。</p>
</div>
<div class='div-other'><a id='mulu450' />
<p class='h3'>寒山大士</p><p>世人見汝。如風如狂。汝見世人。可笑可傷。高歌松下。抵掌路傍。寒巖孑影。草長烟涼。賴有豐干拾得。大家同上戲場。</p>
</div>
<div class='div-other'><a id='mulu451' />
<p class='h3'>拾得大士</p><p>無姓無住。却是恰好。逢人拶著。敗露不少。寒山接拍。哭笑不了。一自寒巖歸去後。至今凉月炤秋草。</p>
</div>
<div class='div-other'><a id='mulu452' />
<p class='h3'>布袋和尚</p><p>祇這布袋。惑亂人多。逢著便乞。為箇甚麼。縱遇作家挨拶。却也不奈渠何。噫。古恠一任古恠。切莫認渠作未來佛陀。</p>
</div>
<div class='div-other'><a id='mulu453' />
<p class='h3'>長耳和尚</p><p>石龕松戶。心甘行苦。百鳥是歸。天花可雨。為是不傳之妙。為是神通之普。具眼衲僧齊看取。</p>
</div>
<div class='div-other'><a id='mulu454' />
<p class='h3'>濟顛禪師</p><p>不依本分。七倒八顛。攪渾世界。欺地瞞天。任渠翻盡窠臼。何曾出這絆纏。逃返天台難隱拙。虗名猶自至今傳。</p>
</div></div></div>
<p class='juan'>永覺和尚廣錄卷第二十</p>
</div><!-- end of div[@id='body'] -->
</body></html>