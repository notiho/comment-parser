<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永覺元賢禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu26' />永覺和尚廣錄卷第八</p><p class="byline">嗣法弟子　道霈　重編</p>
<div class='div-other'><a id='mulu27' />
<p class='h1'>佛事</p>
<div class='div-other'><a id='mulu28' />
<p class='h2'>鼓山天王殿上梁</p><p>棟隆斯吉。橫開解脫之門。護法儼臨。永作金湯之固。示眾生歸元之路。防僧海外侮之侵。自然海晏河清。風和日煖。更有究竟圓滿一句。作麼生道。坐斷千峯平若掌。頓教大地盡黃金。</p>
</div>
<div class='div-other'><a id='mulu29' />
<p class='h2'>鼓山大雄殿上梁</p><p>白雲峯下紫雲屯。金殿崔嵬奉至尊。石鼓一聲天地震。靈源澎湃喜長存。</p>
</div>
<div class='div-other'><a id='mulu30' />
<p class='h2'>新建禪堂成掛鐘板</p><p>石鼓峯頭。是何時節。峻嶺老寒松。清風拂白月。室內一孤燈。庭前三尺雪。洞上至今水逆流。亘古亘今無斷絕。分付渠儂為舉揚。金口木舌分明說。</p>
</div>
<div class='div-other'><a id='mulu31' />
<p class='h2'>寶善掛鐘板</p><p>寶山深處舊叢林。此日飜成特地新。堂內誰能輕擬議。簾前報告要分明。掛鐘板畢。復云。簾前報告要分明。獅吼爭同野干鳴。忽得一聲山海震。直教大地盡醒醒遂擊。</p>
</div>
<div class='div-other'><a id='mulu32' />
<p class='h2'>天寧寺禪堂掛鐘板</p><p>觀世音耳中有眼。憍陳如舌上生苔。若要那事分明。全憑此老打開。二百餘年曾放下。而今偶爾舉將來。一聲直透威音外。露柱燈籠笑滿腮。</p>
</div>
<div class='div-other'><a id='mulu33' />
<p class='h2'>落髮</p><p>金刀揮處露堂堂。腦後須㬰放異光。直使魔宮俱震裂。衲僧鼻孔正昂藏。</p>
<p>堦前剗草障雲消。烈火光中發異苗。箇箇頭顱元似佛。不勞彈指出塵囂。</p>
</div>
<div class='div-other'><a id='mulu34' />
<p class='h2'>付衣</p><p>托衣云。會麼。此非娘生褌袴。亦非婆與衣衫。多子塔前共談斯事。黃梅夜半默自傳來。昔日大庾嶺頭。不堪提掇。今朝苕溪岸畔。正好承當。若夫一線相通。便<span class='corr'>已</span>全身披搭。未能脫體風流。權且依例信受。</p>
</div>
<div class='div-other'><a id='mulu35' />
<p class='h2'>為聞谷大師起龕</p><p>八角磨磐隨日轉。三脚驢兒逐電過。一生唱此無腔曲。直至於今誰敢和。恭惟。聞谷大師之靈。奪白馬令。續雲棲案。白雲峯下。見鬼見神。苕溪岸畔。入泥入水。陶家輪。撥轉向上機關。破沙盆。托出從前佛祖平生。好向放行中把住。直令窺伺無門。今日請。向把住中放行。共喜追送有路。祇如放行一句。作麼生道。泥牛吼出江干道。踏破前山幾片雲。</p>
</div>
<div class='div-other'><a id='mulu36' />
<p class='h2'>為聞谷大師掛真</p><p>挂角羚羊善躲身。直教千聖總難尋。今朝落在山僧手。不免掀開示箇人。遂挂真云。聻。雙瞳烱烱如秋日。炤破山河沒點塵。</p>
</div>
<div class='div-other'><a id='mulu37' />
<p class='h2'>為聞谷大師封塔</p><p>以手打圓相云。出而聖入而神。不離這箇。騎虎頭把虎尾。還渠作家。恭惟。真寂開山。聞谷大師之靈。倒行臨濟令。別顯少林機。把斷虗空。幻出人間佛事。掀飜大地。放開腦後神光。慣好欺聖瞞凡。直要藏身沒影。祇為婆心太切。未能剿絕於生前。所以贜物尚存。還須葢覆於身後。今日兜著冤家。不免重下毒手。這裏全身都放下。直教千載祇知名。</p>
</div>
<div class='div-other'><a id='mulu38' />
<p class='h2'>壽昌老人誕日拈香</p><p>強把虗空計鳥跡。老人生來今八十。生耶死耶總不道。蜜在口邊誰會喫。洞庭蒼茫本無葢。鐵牛渾身自流汁。可憐荷山不肖兒。兩眼何曾識得一。當年曾誤犯其鋒。劈頭毒手打不息。直至於今痛未休。此恨綿綿何有極。今朝拈出這瓣香。不覺薰著露柱鼻。</p>
</div>
<div class='div-other'><a id='mulu39' />
<p class='h2'>壽昌老人忌日拈香</p><p>鋤頭柄下機橫絕。鐔津舟上日初曦。狹路相逢躲不過。却憶當年負痛時。既有當年。須有今日。今日事作麼生。遂燒香。</p>
</div>
<div class='div-other'><a id='mulu40' />
<p class='h2'>博山和尚忌日拈香</p><p>三載相依何所求。抱毒歸來恨未休。石鼓山頭重會處。不妨舉出報冤仇。</p>
</div>
<div class='div-other'><a id='mulu41' />
<p class='h2'>掃玄沙宗一大師塔拈香</p><p>七百年來老毒龍。今朝撥草問前蹤。湘南潭北誰能見。不是冤家定不逢。</p>
</div>
<div class='div-other'><a id='mulu42' />
<p class='h2'>聞谷大師三週忌日拈香</p><p>昔年寶善菴裏。曾分一片旃檀。今朝苕溪岸頭。權借三冬曲盝。雖然。南斗六北斗七。要也前三三後三三。祇如前後異同之外。別有相見處麼。燒香云。聻。</p>
</div>
<div class='div-other'><a id='mulu43' />
<p class='h2'>翠雲菴昌和尚忌日拈香</p><p>莫言嫩桂久昌昌。此日凋零冷似霜。絕筆不禁尼父淚。登堂空濕沼公裳。千鈞巨鼎憑誰舉。一髮如絲有幾長。最是傷心無限處。一年一度獨燒香。</p>
</div>
<div class='div-other'><a id='mulu44' />
<p class='h2'>重修佛心才禪師塔拈香</p><p>五百年前公非我。五百年後我非公。莫道古今成永隔。鼓山依舊白雲中。即今祖塔重新。千載相通一句。作麼生道。遂燒香。</p>
</div>
<div class='div-other'><a id='mulu45' />
<p class='h2'>為馬頭山了喻靜主舉火</p><p>生前不相識。祇緣青嶂幾重。去後却相逢。獨有紅蓮一朵。恭惟。竹菴了喻常禪師。澄神澹泊。毓德清真。堅閉石關。不許紅塵侵几席。深藏竹塢。惟饒翠色映袈裟。野菜可飱。何須問蘇州有常州有。把茅堪隱。那管渠驢頭北馬頭南。去歲丟開杓柄長。今朝一任皮囊破。祇此喻還了也未。以火把打圓相云。火燄與君重說法。要見烟消灰滅時。</p>
</div>
<div class='div-other'><a id='mulu46' />
<p class='h2'>為吼峯上人下火</p><p>相隨來也。祇為這箇。決志便行。不離這箇。好似蚖蛇戀窟。到此始知大錯。即今末後一句。作麼生道。吼峯上人惺惺著。烈火光中一轉身。獅子吼斷黃金索。</p>
</div>
<div class='div-other'><a id='mulu47' />
<p class='h2'>為長揖法師舉火</p><p>颯颯秋風正爾思。忽傳蹵破碧琉璃。孤峯坐斷渾閑事。生鐵烹成莫自奇。塵界<span class='corr'>已</span>知長揖去。皮囊須了未生時。今朝一句聊相贈。勝熱門頭別有機。</p>
</div>
<div class='div-other'><a id='mulu48' />
<p class='h2'>送眾僧靈骨入塔</p><p>石鼓山頭徹骨寒。大家相送出林巒。唯有髑髏全不識。却如鐵壁與銀山。蕩然獨露金剛體。唯願諸人仔細觀。諸髑髏還知麼。生耶死耶俱不道。折角泥牛出荒草。以手指云。髑髏裏面眼睛開。夜半樹頭紅日杲。無縫塔裏好藏身。萬聖千賢無處討。</p>
<p>以手指骨云。烈火堆中煅煉來。世界身心俱放下。炭裏藏身幾箇知。不須更說無生話。</p>
</div>
<div class='div-other'><a id='mulu49' />
<p class='h2'>為我聞老宿舉火</p><p>以火把順打○云。如是之法。我從佛聞。以火把逆打○云。如是之法。佛從我聞。復作⊕云。如是之法。誰從誰聞。我聞老宿。即今還聞也未。我既不立。聞亦不存。九十六年消息斷。好看峯頭月一輪。今朝更有末後句。請參勝熱婆羅門。</p>
</div>
<div class='div-other'><a id='mulu50' />
<p class='h2'>為超塵上座舉火</p><p>閻浮一夢誰先覺。到此方知全是錯。今朝相送出石門。雲收雨散山川廓。山川廓欲何託。放下娑婆破布衫。從茲直證西方樂。</p>
</div>
<div class='div-other'><a id='mulu51' />
<p class='h2'>為興琨上人入塔</p><p>屴崱峯頭祖令寒。灰飛烟滅髑髏乾。藏身不是無蹤跡。箇裏從來不許看。</p>
</div>
<div class='div-other'><a id='mulu52' />
<p class='h2'>為性泰菴主入塔</p><p>漏盡香銷燭亦殘。尚留贓物待今安。衲僧自有藏身訣。潭北湘南一任看。</p>
</div>
<div class='div-other'><a id='mulu53' />
<p class='h2'>為智光上座舉火</p><p>猛火炎炎六月蓮。親參勝熱到門前。四大本空何所有。任君鼻孔自遼天。</p>
</div>
<div class='div-other'><a id='mulu54' />
<p class='h2'>為本智西堂舉火</p><p>空山晦跡久忘年。笑看浮雲幾變遷。尋常愛說無生偈。今日無生更躍然。一點靈光超法界。說甚威音那畔前。爍破多生夢幻影。騰騰火內現金蓮。</p>
</div>
<div class='div-other'><a id='mulu55' />
<p class='h2'>入塔</p><p>本智上座。歇盡馳求。養恬守默。三十餘年。為眾作則。不重子才。只重子德。今日何歸。湘南潭北。</p>
</div>
<div class='div-other'><a id='mulu56' />
<p class='h2'>為旭華勤舊舉火</p><p>知君宿有鼓山緣。出俗盟心復湧泉。晝夜勤勞三十載。鐵石身心不變遷。梵剎重興功第一。氷霜雅操許君全。臨行贈汝光明種。逈然直下出三千。</p>
</div>
<div class='div-other'><a id='mulu57' />
<p class='h2'>入塔</p><p>旭華上座。剛骨擎天。實心若鐵。勤勞苦功。未甞少歇。再造湧泉。千古為烈。今日休歸。證甘露滅。</p>
</div>
<div class='div-other'><a id='mulu58' />
<p class='h2'>為照空侍者舉火</p><p>二十四載。執侍相依。實心實行。知彰知微。今朝唱箇還鄉曲。出籠銀鶴向天飛。雖是一具黃金骨。也須親見勝熱一會。始得。</p>
</div>
<div class='div-other'><a id='mulu59' />
<p class='h2'>為洞生上座舉火</p><p>生也空死也空。却似無端加一重。生亦如死亦如。亦成點染非吾宗。雖然如是。怎奈贓私尚在。必須勝熱門中過。方得高歌天外峯。</p>
</div>
<div class='div-other'><a id='mulu60' />
<p class='h2'>入塔</p><p>雲聲普徧。誰是知音。雖然。未得大用。也是久鍊黃金。今日到此。形銷影滅。正是炭裏藏身。</p>
</div>
<div class='div-other'><a id='mulu61' />
<p class='h2'>為跬存上座舉火</p><p>跬步必存。受鵝湖之囑付。寸心不昧。奉石鼓之毗尼。規圓矩方。堪作後來龜鑑。言信行果。實為先輩典刑。至于今日。又作麼生。直須爍破者些兒。便可高超安養界。</p>
</div>
<div class='div-other'><a id='mulu62' />
<p class='h2'>送秀生靜主入塔</p><p>尚志弗易。清脩無染。學道者多。似君者鮮。今日到此。歸休不受。世塵一點。</p>
</div>
<div class='div-other'><a id='mulu63' />
<p class='h2'>為卓生禪人舉火</p><p>生也無來。死亦無去。來去既無。中有何住。即云應如是住。尚欠末後一句。作麼生是末後一句。遂下火。</p>
</div></div>
<div class='div-other'><a id='mulu64' />
<p class='h1'>問答</p><p>問。壽昌和尚。以何法為人。師曰。莫謗先師好。進云。和尚以何法為人。師云。未敢辜負。進云。恁麼則不為人也。師云。因汝致得。進云。今日所說又是箇甚麼。師云。韓獹逐塊。</p>
<p>僧問。如何是君。師云。一人居五位。端拱自無為。曰如何是臣。師云。調和憑智力。經綸在萬方。曰如何是君視臣。師云。帝德本無私。恩波出九重。曰如何是臣向君。師云。羣星皆拱北天。極體常如。曰如何是君臣道合。師云。殿虗無影跡。香雲繞御筵。</p>
<p>問。如何是學人自<span class='corr'>己</span>。師云。拄杖是楖栗。進云。學人不問拄杖。師便打。進云。過在甚麼處。師云。不識痛痒漢。問。博山云。大圓鏡裏。說箇禪字。早是痕生。然則無痕一句。作麼生道。師云。無痕亦是痕。</p>
<p>僧問。古㵎寒泉。水作麼色。師云。覷著者瞎。</p>
<p>問。箭鋒相拄底。應機乃纖毫無差。邊方言語不相諳。如何辯他子細。師云。待他開口。堪作甚麼。</p>
<p>問。格外明機底。問南則以北為酬。饑餒急切相投。未審。如何賑濟。師云。一粒鼠粘子。大地沒饑人。</p>
<p>問。妙用縱橫底。臨機辯若懸河。毗耶城裏。彼上人來。未審。若為酬對。師云。舌根下一句。教渠如何吞吐。</p>
<p>問。寒灰枯木底。到這裏寂寞無言。家中給侍之人。日用如何指授。師云。誰教渠坐。在死水裏。</p>
<p>問。覿面相逢時如何。師便打。</p>
<p>僧問。臨濟家事。可得聞麼。師云得。問。如何是賓中賓。師云乞食到門前。曰如何是賓中主。師云家事總茫然。曰如何是主中賓。師云。入水見長人。曰如何是主中主。師云。王令不容情。</p>
<p>問。如何是鼓山境。師云。海岸峯高鳥絕棲。進云。如何是境中人。師云。倚杖雲中嘯一聲。</p>
<p>問舉心即錯。動念即乖。二六時中。如何履踐。師云。舉心即錯。動念即乖。</p>
<p>問。寶月懸空。因甚不著地。師云。太尊貴生。</p>
<p>問。百尺竿頭如何進步。師云。妄想作麼。進云。恁麼則無進步處也。師云。醉漢不堪扶。</p>
<p>問。夜深月落。古路雲橫。無人共誰啐啄。師云。死水不藏龍。問。主人不出戶。如何見客。師云自有侍者在。</p>
<p>問。如何是西來意。師云。老僧今日舌頭落。進云。和尚將何為人。師云。賴遇闍黎取起來。進云。當陽指出無生路。縱橫天地任優遊。師云。閒言語。</p>
<p>問。如何是臨濟炤。師云。然犀鬼莫逃。曰如何是臨濟用。師云。揮戈定太平。曰如何是炤用同時。師云。百步穿楊箭。</p>
<p>僧問。有智之臣。因甚不用。師云。無渠著力處。</p>
<p>師夢中有僧請益三玄。師云。汝問來。問。如何是第一玄。師云。開口便見舌。曰如何是第二玄。師云。開口不見舌。曰如何是第三玄。師云。兩口無一舌。僧禮拜。師呵呵大笑。</p>
<p>問。洪波萬丈時如何。師云。淹殺闍黎。進云。犀牛角在手。師便喝。僧拂袖歸眾。師呵曰。偷心漢。</p>
<p>僧問。既是無垢淨光院。因甚又作浴堂。師云。淨地恐迷人。</p>
<p>僧問。如何是佛。師云。破木杓。曰如何是法。師云。惡語言。曰如何是僧。師云。擔枷帶鎖漢。</p>
<p>僧問。如何是道。師云。東去洛陽三十里。曰如何是禪。師云。劈破虗空。作兩邊。曰如何是心。師云。未曾開口見猶親。</p>
<p>僧問牛頭。未見四祖時如何。師云。破驢脊上足蒼蠅。進云。見後如何。師云。鐵牛背上無蚊蚋。</p>
<p>僧問。我有一百問。請師一句答。師曰。答。僧曰。畢竟如何答。師云。却成兩句了也。</p>
<p>僧問。某甲昨日一問。今日請和尚答。師曰。昨日答汝竟。僧曰。今日又如何。師云。兩重公案。</p>
<p>僧問。行住坐臥。不離這箇。如何是那箇。師云。仁者自生分別。進云。不分別時如何。師云。現分別在。僧便喝。師笑而不顧。又問。昨日夜叉頭。今朝菩薩面時如何。師云。又是自生分別。僧禮退。</p>
<p>僧問。如何是一。師云。我聽得不清。僧便高聲問。如何是一。師云。却是你聽得不清。</p>
<p>僧問。如何是西來意。師云。鴉鳴鵲噪。問。如何是箇中人。師云。眼橫鼻直。</p>
<p>僧出禮拜。師云。一任設施。僧便問。如何是和尚為人一句。師云。草賊大敗。</p>
<p>僧出禮拜。師云。猶較些子。僧擬進語。師云。白雲萬里。僧云。豈無方便。師云。尚嫌少在。</p>
<p>僧問。如何是獨露無私一句。師曰。須彌山。進云。還許學人趣向也無。師便喝。</p>
<p>僧問。如何是第一義。師云。問底是第二義。僧曰。無問無答時如何。師便打。僧曰。過在什麼處。師云。大好無問無答。</p>
<p>僧問。如何是奪人不奪境。師云。此是臨濟事闍黎且止。曰如何是奪境不奪人。師云。我此中無這樣事。曰如何是人境兩俱奪。師云。老翁去後空山寂。曰如何是人境俱不奪。師云。少年春日對芳叢。曰人境<span class='corr'>已</span>蒙師指示。向上宗乘事若何。師云。燈籠說去。露柱傳來。僧問。如何是諸佛出身處。師云。撲鼻杏花香。曰如何是免生死底人。師云。要免作麼。</p>
<p>僧問。摩耶夫人乃諸佛之母。未知那箇是夫人之母。師云。多箇頭作麼。</p>
<p>僧問。世尊初降。目顧周行。指天指地。惟我獨尊。後雲門欲打殺與狗子吃。未知。雲門是甚麼心行。師云。世尊垛生招箭。雲門止響揚聲。</p>
<p>僧問。自達祖西來。只是覔箇不受惑底人。後分皮髓時。還有不受惑者麼。師曰。一狀領過。</p>
<p>僧來參。師曰。自何來。僧曰。黃<span class='corr'>蘗</span>來。師曰。還帶得黃<span class='corr'>蘗</span>棒來否。僧便作行棒勢。師曰。果然龍生龍子。僧無語。師曰。三十棒。汝自領去。</p>
<p>僧來參。便喝。師亦喝。僧復喝。師亦喝。僧又喝。師曰。饒你更喝八萬四千。不如還我未喝前一句來。僧無語。師云。杜撰禪和。好與三十棒。</p>
<p>僧問。善才童子參德雲比丘。為甚却在別峯相見。師云。相見定是別峯。</p>
<p>僧問。單刀直入魔軍陣。戰勝何曾殺一人。既是戰勝。為甚麼不殺一人。師云。你擬殺箇甚麼。</p>
<p>僧問。風穴道。金沙灘頭馬郎婦。意旨如何。師曰。惱亂眾生。</p>
<p>僧問。一人在險道中行。後人持刃逼殺。前是虎狼衝齩。兩傍萬丈深坑。正恁麼時。進退不得。有何方便。令不喪身失命。師云。也祇是一場幻夢。</p>
<p>僧問。真非真。恐迷我常不開演。不開演箇甚麼。師曰。任你拈出。也只是箇破草鞋。</p>
<p>僧問。急水灘頭波浪急。誰人過此得無虞。師云。誰知平地裏。也更有波濤。</p>
<p>海岸居士請齋于宗鏡堂。僧問。如何是宗。師云。籬根破草鞋。曰如何是鏡。師云。黑漆桶。曰打破鏡來時如何。師云。相見了也。曰見後如何。師云。切忌道著。僧問。如何是向。師云。無你背處。曰如何是奉。師云。無你忽處。曰如何是功。師云。無你歇處。曰如何是共功。師云。無你分處。曰如何是不共功。師云。無你合處。曰如何是不涉功勳一句。師云。無你問處。</p>
<p>僧問。如何是黃龍三關。師云。苕溪一關。也未過在。進云。如何是苕溪關。師云。萬里望崖州。進云。恁麼則銀山鐵壁。飛鳥不度。師云。誰向汝恁麼道。僧無語。師云。咦。</p>
<p>僧問。如何是函葢乾坤句。師云。一點不漏。曰如何是截斷眾流句。師云。一滴不存。曰如何是隨波逐浪句。師云。看風使帆。曰三句外還有句也無。師云。有。曰如何是三句外一句。師云。禮拜著。僧禮拜。師云。是甚麼。僧無語歸眾。</p>
<p>僧問。世尊纔陞座。文殊便云。法王法如是。如何是如是之法。師云。合取兩片皮。</p>
<p>問。馬祖上堂。百丈卷席。和尚上堂。肯容掀座否。師云。效顰不是西子。</p>
<p>問。昔日永明。今朝永覺。經云覺明為咎。請判是咎非咎。師云。你作得箇座主。</p>
<p>問。佛之一字。我不喜聞。早晚佛聲不絕。還聒耳否。師云。終無別樣。</p>
<p>問。出則不為人。和尚為人否。師云。老僧無意必。</p>
<p>問。棒喝交馳。盡落古人圜繢。和尚將何。殺活當機。師云。諸方火塟。這裏活埋。</p>
<p>問。先真寂大師遷化。向何處去也。師云。如今來也。還知麼。</p>
<p>問。洞山三十年。鬼神尋不見。安平真人。却來和尚處乞戒。此與古人是同是別。師云。拯溺須臨水。嘯月却登峯。</p>
<p>僧問。和尚昔到溫陵。海水再潮。人人驚異。今到武林。還有異事也無。師云。好事不如無。</p>
<p>僧問。說黃道黑。鈍置渠儂。豎拂拈槌。眼中著屑去。此二途畢竟如何為人。師云。且合兩片皮。</p>
<p>問。法華經云。一稱南無佛。皆<span class='corr'>已</span>成佛道。為甚麼。趙州道。念佛一聲。潄口三日。師云。一任顛倒。</p>
<p>問。若人識得心。大地無寸土。爭奈目前峯巒奇秀。師云。是甚麼。</p>
<p>問。古人道。皮膚脫落盡。惟有一真實。未審。將甚麼喚作真實。師云。破木杓。</p>
<p>問。從門入者。不是家珍。如何是自<span class='corr'>己</span>胸襟流出底。師云。天不葢地不載。</p>
<p>問。古人云。若向一句中薦得。堪與佛祖為師。未審。是那一句。師云。也是堦下漢。</p>
<p>居士問。雲門大師云。法身有三種病。兩種光。且道。是甚麼病。是甚麼光。師云。眼底重加屑。</p>
<p>問。和尚在鼓山。因甚不肯陞座。今在匋裏。因甚說黃道白。師云。莫向語默中。覓取老僧。</p>
<p>僧問。如何是奪人不奪境。師云。燈月交輝處。公子醉扶歸。曰如何是奪境不奪人。師云。出門一長嘯。杳然天地空。曰如何是人境兩俱奪。師云。仙人既羽化。丹竈亦坵墟。曰如何是人境俱不奪。師云。上林花似錦。每帶馬蹄香。</p>
<p>問。那叱太子。析肉還母。析骨還父。然後現本身。為父母說法。敢問。如何是本身。師曰。析肉骨還父母的。是誰。</p>
<p>問。一口吸盡吳越水時如何。師曰。吸向甚處去。僧無語。師云。急須吐却。</p>
<p>問。大地無寸土時如何。師曰。闍黎在什麼處住下。僧無語。師曰。好箇大地無寸土。</p>
<p>僧參。問。獨坐當軒者是誰。師起身。出位探頭云。道什麼。僧復問。獨坐當軒者是誰。師便搖手。僧云。原來和尚。不解作主。師笑之。僧便出。師顧侍僧云。分明記著。</p>
<p>僧問。學人不識路頭。乞師指示。師云。汝從那裏來。曰寶壽來。師云。大好不識路頭。</p>
<p>僧問。如何是金剛大義。師云。擬著即禍生。進云。不擬時如何。師云。無你躲跟處。</p>
<p>問。壽昌和尚如何為人。師云。壽昌橋下水流東。曰今日苕溪又作麼生。師云。決無異味。曰未審是什麼味。師云。試咂咂看。僧擬進語。師便喝。僧禮拜。師云。這一喝何曾落地在。僧無語。師云。淹殺這漢。</p>
<p>師自寶善歸。僧問。還帶得寶來麼。師展兩手。僧擬議。師曰。去你不是辨寶底。</p>
<p>僧問。如何是寶。師曰。無人著價。曰如何是善。師曰。千聖行不得。曰更有向上事也無。師曰。有。曰如何是向上事。師曰。不名寶善。</p>
<p>二僧登大頂歸。師問。還到大頂麼。一僧曰。到。師曰。見箇什麼。曰海曠天空。師曰。你祇在二頂住脚。何得妄語。曰大頂事作麼生。師便打。又問。一僧你到大頂。見箇什麼。曰與這裏一般。師曰。作麼生是一般底事。僧便喝。師曰。這一喝是學來底。別道看。僧無語。師亦打。僧問。鳳凰池上還有鳳鳴否。師曰。鳴則不無。祇恐闍黎不聞。曰聞時如何。師曰。喪却闍黎。</p>
<p>問。先興聖國師云。直下猶難會。尋言轉更賖。若論佛與祖。特地隔天涯。意旨如何。師曰。切忌從他覓。曰畢竟從何處覓。師曰。覓亦不可得。不覓亦不曾失。曰恁麼則無事去也。師曰。千年鬼窟。曰恁麼則某甲如坐荊棘林中。請和尚救拔。師便打。</p>
<p>問。凡有言句。盡屬染污。如何得不染污。師曰。大小鼓山。被汝一問。直得口如鼻孔。曰恁麼則無言也。師曰。是何言歟。曰作麼生。師曰。鼻孔如口。</p>
<p>問。古云。相逢不拈出。舉意便知有時如何。師舉手曰。如今拈出也。知有也未。僧無語。師曰。脫空作麼。</p>
<p>問。文彩未生時如何。師曰。闍黎恁麼問。蚤是生了也。曰不恁麼時如何。師云。亦是生也。</p>
<p>僧問。如何是古曲。師曰。今人不得聞。曰聞者如何。師曰。不是今人。</p>
<p>問。向上一著。千聖不傳。和尚如何傳。師曰。若傳則瞎却闍黎。曰不傳。又安得到於今。師曰。渠無今古。</p>
<p>問。擬心即差。不擬時如何。師曰。你擬向這裏跺跟麼。曰如何得體會去。師曰。體會什麼。僧又擬問。師便喝出。</p>
<p>問。古帆未掛時如何。師曰。古帆。曰古帆<span class='corr'>已</span>掛時如何。師曰。古帆。曰如何是古帆。師曰。不是今時物。</p>
<p>問。如何是賓中賓。師曰。野老不知朝。曰如何是賓中主。師曰。閙市逢天子。曰如何是主中賓。師曰。御門見臣下。曰。如何是主中主。師曰。宮內不聞聲。</p>
<p>問。如何是和尚為人一句。師曰。鐵崑崙。曰學人如何趣向。師曰。何曾背來。曰學人初入叢林。請師方便。師曰。方便久矣。</p>
<p>僧問。洞上宗風即不問。不落五宗一句。作麼生道。師曰。葱嶺西。曰達摩西來又作麼生。師曰。無風起浪。曰起後如何。師曰。鴛鴦枕上雙行淚。半是思君半恨君。</p>
<p>問。如何是和尚家風。師曰。一堂風冷淡。千古意分明。曰忽有客來。將何祗待。師曰。滿盤無米飯。三杯不濕湯。</p>
<p>問。如何是不墮凡聖句。師曰。靈源洞口石將軍。曰如何是無間古今句。師曰。年年江水向東流。曰如何是不渉事理句。師曰。崑崙入海無音耗。</p>
<p>僧問。如何是鼓山。鼓師曰。一聲直透威音外。曰此鼓誰人能打。師曰。無手人行杖。曰何人得聞。師曰。屴峯側耳。</p>
<p>僧問。久嚮師風。請垂一接。師曰。不接。曰和尚出世為人。如何不接。師曰。鐵壁鐵壁。曰學人便恁麼承當時如何。師曰。你承當箇什麼。僧無語。師曰。放汝三十棒。</p>
<p>問。如何是高高山頂立。師曰。我道是墮頂漢。曰。如何是深深海底行。師曰。我道是埋沒漢。曰如何是閨閣中物。師曰。高高山頂。深深海底。曰若是則如何保任。師曰。保任箇什麼。曰此事。師曰。此事是什麼。僧下喝。師曰。喝則不無別道看。僧再下喝。師便打趂去。</p>
<p>僧問。大道玄邈。如何趣向。師曰。與闍黎隔多少。曰雖然不隔。爭奈迷何。師曰。既是迷。爭知不隔。僧無語。師曰。祇這不隔迷却了也。僧禮拜。</p>
<p>問。如何是不跨石門一句。師曰。前江潮正滿。曰恁麼則徧界不能藏也。師曰。是什麼。僧曰。某甲今日舌頭短。師曰。放汝三十棒。</p>
<p>問。古云。一步密移玄路轉。如何是密移一步。師曰。石牛夜出山前路。曰移後如何。師曰。金鳳朝穿碧落雲。</p>
<p>僧問。萬法歸一。一歸何處。師曰。眉毛下。</p>
<p>問。觸波瀾不散。隨扣擊無虧。亦是生死岸頭事。如何透得過。師曰。識得不涉聲色底麼。</p>
<p>問。虗空粉碎。大地平沉。未審。向什麼處。安身立命。師曰。喚什麼作身命。</p>
<p>問。婆生七子。六箇不遇知音。這一箇也不消得。拋向水去。未委。年高老大。靠誰養老。師云。終是靠人不得。問。眉間赤為父報仇。自喪其身。後來此劒。不知。是何人得去。師曰。家家門前火把子。</p>
<p>問。一朝蛇入布裩襠。是甚麼時節。師曰。急。</p>
<p>問。梅花漏洩春消息。花在枝頭。春在什麼處。師云。甕裏。何曾走却鼈。</p>
<p>問。洞上密意。乞師略通消息。師云。硬如綿。軟如銕。</p>
<p>問。百尺竿頭須進步。未審。這一步作麼生進。師云。金龍出海。白浪滔天。</p>
<p>問。不可以有心求。不可以無心得。不可以語言會。不可以寂默通。畢竟如何即得。師云。要不悶守本分。</p>
<p>僧問。家裏人方識家裏事。作麼生是家裏事。師云。夜半烏鷄頭戴雪。</p>
<p>問。不見一色。猶是半提。如何是全提底時節。師云。木馬火中嘶。</p>
<p>問。末後一句始到牢關。作麼生是末後一句。師云。千聖不奈何。</p>
<p>僧問。眼光落地時。向什麼處去。師云。海為龍世界。空是鶴家鄉。</p>
<p>師有偈。勉善侍者云。從來佛法無多子。縱橫妙用有多門。末後一關如踢破。大地山河一口吞。者便問如何是末後一關。師良久。者禮拜而出。</p>
<p>問。如何是向。師曰。幼子常思母。一飯未能忘。曰如何是奉。師曰。手捧瑠璃鏡。何甞更顧他。曰如何是功。師曰。老農清夜坐。披襟待月來。曰如何是共功。師曰。羣影高低現。一鏡本無私。曰如何是功功。師曰。銷兵放馬後。鼓腹樂昇平。</p>
<p>問。如何是類墮。師曰。綠楊芳草岸。穩臥醉春風。曰如何是隨墮。師曰。朝隨芳草去。暮踏落花回。曰如何是尊貴墮。師曰。黃屋簾垂後。堦下不聞聲。</p>
<p>問。祖師西來即不問。如何是隻履西歸。師呵呵大笑云。賣草鞋漢。</p>
<p>問。如何是大人相。師云。蟻子。進云。此人上來與和尚相見時。作麼生。師云。一脚䠕死。</p>
<p>問。古人道。參學之要。祇是箇最初句。與末後句。若透得。則參學事畢。請問和尚。如何是最初句。師曰。摸著鼻孔。曰如何是末後句。師云。拈却鼻孔。曰最初句與末後句。相去多少。師便咄。</p>
<p>問。向去底人。因甚不居正位。師云。死水不藏龍。曰却來底人。因甚不住偏方。師云。有為終不貴。</p>
<p>師因失跌。僧問。昔宣律師。因行道失跌。天人為之捧足。今和尚因晒經失跌。天人向甚麼處去。師云。汝但問取天人。</p>
<p>昔僧問保福云。龍披袈裟一縷。金翅鳥不能吞。今僧全披。因什又被虎吞却。福作忍痛聲。僧請師別語。師別云。袈裟有時護不及。僧云。因甚護不及。師云。二祖往鄴都。</p>

<div class='div-other'><a id='mulu65' />
<p class='h2'>受戒三問</p>
<ul class="">
<li>戒必師師相授。請問威音王。從何人受戒。</li>

<li>戒光從口出。非青黃赤白。畢竟作何色。</li>

<li>破戒比丘。不墮地獄。既是破戒。因甚不墮。</li>
</ul></div>
<div class='div-other'><a id='mulu66' />
<p class='h2'>室中六問</p>
<ul class="">
<li>五虎攢羊。如何救得。此羊出去。</li>

<li>離却語默動靜。別通箇消息來。</li>

<li>苕溪一滴味異眾流。未審。是甚麼味。</li>

<li>真寂門前。烟波浩渺。不假舟楫。如何得渡。</li>

<li>眼空宇宙。脚踏毗盧的人。因甚猶在半途。</li>

<li>倒挂須彌。逆旋日月的人。因甚猶遭痛棒。</li>
</ul></div></div>
<p class='juan'>永覺和尚廣錄卷第八</p>
</div><!-- end of div[@id='body'] -->
</body></html>