<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏通鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu11' />歷代編年釋氏通鑑卷第二</p><p class="byline">宋括山一菴釋　本覺　編集</p><p class="byline">明麟喻居士　羅所蘊　較訂</p><p class="head1">後漢</p>
<p>戊午明帝永平元年　己未二年</p>
<p>庚申三年　佛知此震旦國。眾生緣熟。將來教化○梓潼帝君甞言。予受業報。為卭池龍。覊於積水之下。連年旱虐。水復為泥。身既廣大。無穴可容。烈日上臨。內外熱惱。諸鱗甲中。各生小蟲。咂齧困苦。一日晨涼。天光忽開。五色雲氣。浮空而過。中有瑞相。紺髮螺旋。金容月瑩。山靈河伯。萬眾稽首。讚歎懽喜。聲動天地。天香繚繞。隨處生春。予乃仰首。哀號乞垂。救度萬靈。諸聖咸謂予曰。此西方大聖正覺世尊釋迦文佛也。今以教法。流行東土。隨教化身。將往中國。爾既遭逢。宿業可脫。予乃身自踴躍。入天光中。具陳往昔報應之理。世尊答言。善哉帝子。汝於向來孝家忠國。又復憫世。生護持心。因果未周。仇敵相爭。以人我相。肆興殘忍。遷怒于物。業債當償。今復自悔。欲求解脫。汝於此時。復有冤親之想。與夫嗔恚愚癡念否。予聞至理。心地開明。內外罄然。如虗空住。自顧其身隨念消滅。復為男子。得灌頂智。予歸依焉<span class='note-inline'>(出六十六化。其書雖不紀年。今云佛以教法流行東土隨教化身。將往中國。故在此年也)</span>。○明帝夜夢金人長大。項有日光。飛至殿庭。旦問羣臣。太史傅毅奏曰。周昭王時。西域有佛出世。其形長丈六尺。而黃金色。陛下所夢。將必是乎。博士王遵。推周書異記佐之。帝遂遣中郎蔡愔博士秦景等一十八人。使于西域。求佛法焉<span class='note-inline'>(法苑珠林。弘明集等○諸家紀載感夢。與經至之年。往往不同。或謂七年感夢求法。至十年還。或謂二年感夢。七年遣使。十年還。審如此說。果是則迢迢數萬里。豈三載之餘。所可往返。況資治通鑑。今載八年。佛<span class='corr'>已</span>入中國。則七年方求其教。豈有八年<span class='corr'>已</span>有佛哉。信知七年遣使之說非也。今據方志等書。當是三年感夢求教。至八年還之說為是)</span>。</p>
<p>辛酉四年　壬戌五年</p>
<p>癸亥六年　蔡愔等。至天竺隣境月支國。遇梵僧攝摩騰竺法蘭。欲奉經像來此震旦。遂同東還。</p>
<p>甲子七年</p>
<p>乙丑八年　蔡愔等還洛陽。摩騰入闕獻經像。帝大悅。舘于鴻臚寺。蘭亦間行而後至<span class='note-inline'>(漢書)</span>。</p>
<p>丙寅九年　皇弟楚王英。最先奉佛。喜為浮圖齋戒。甞奉縑贖罪。帝還之以助伊蒲塞桑門之盛饌。王公貴人。遂爭效之<span class='note-inline'>(漢書)</span>。</p>
<p>丁卯十年　帝於城西雍門外。別立一寺。與滕蘭居之。以白馬䭾經而來。遂名曰白馬寺。滕蘭初譯出四十二章經一卷<span class='note-inline'>(譯記)</span>。</p>
<p>戊辰十一年　帝幸白馬寺。滕蘭進曰。寺東何舘。帝曰。昔有阜無因而起。夜有異光。民呼聖塚。滕曰。阿育王藏如來舍利於天下。凡八萬四千所。今震旦境中十有九處。此其一也。帝大驚。即駕幸拜之。忽有圓光現塚上。三身現光中。帝喜曰。不遇二大士。安知上聖遺祐哉。詔塔其上。是年竺法蘭。出佛本行經五卷<span class='note-inline'>(三寶紀)</span>。</p>
<p><span class='corr'>己</span>巳十二年　詔以釋迦寶像。奉安顯節陵及清涼臺供養。</p>
<p>庚午十三年　法蘭出十地斷結經<span class='note-inline'>(釋教錄)</span>。</p>
<p>辛未十四年　五岳道士。費叔才褚善信等。七百餘人。咸生忌心。詣闕斥言。佛法虗偽。滕蘭乃言。佛法水火不能壞。請與道士驗之。帝從其請。敕叔才等。盡出其經訣。與佛經築壇。以火驗之。正月十五日火作。而道經俱燼。唯佛之經像儼然。善信等自愧而死。由是道士一眾。稽首欽服。蘭法師。於大眾中。即唱偈言。狐非師子類。燈非日月明。池無江海納。丘無山岳榮。法雲垂世界。善種得開萌。顯通希有法。處處化群生。帝至是彌加崇敬。佛法自此興焉<span class='note-inline'>(漢法本內傳○太宗皇帝題白馬寺詩云。門徑蕭蕭長綠苔。一回登此一徘徊。青牛謾說函關去。白馬親從印土來。欲定是非憑烈焰。要分真偽築高臺。春風也解嫌狼藉。吹盡當年道教灰○延光集)</span>。</p>
<p>壬申十五年</p>
<p>癸酉十六年　騰法師示寂。法蘭自譯經。五部十三卷。</p>
<p>甲戌十七年　西天二十祖奢夜多尊者。以法付婆脩盤頭。偈曰。言下合無生。同於法界性。若能如是解。通達事理竟。即以首倒植木枝。奄然而化<span class='note-inline'>(五燈)</span>。</p>
<p>乙亥十八年　丙子章帝建初元年　丁丑　戊寅　<span class='corr'>己</span>卯　庚辰　辛巳　壬午　癸未八年</p>
<p>甲申元和元年　有神雀鳳凰白鹿白烏之瑞。徐州刺史王景。上金人。頌美先帝致佛之功<span class='note-inline'>(漢書)</span>。</p>
<p>乙酉　丙戌三年　丁亥章和元年　戊子二年　己丑和帝永元元年　庚寅　辛卯　壬辰　癸巳　甲午　乙未　丙申　丁酉　戊戌　<span class='corr'>己</span>亥　庚子　辛丑十三　壬寅　癸卯　甲辰十六　乙巳元興元年　丙午殤帝延平元年　丁未安帝永初元年　戊申　己酉　庚戌　辛亥　壬子　癸丑七年　甲寅元初元年　乙卯　丙辰</p>
<p>丁巳四年　西天二十一祖婆脩盤頭尊者。以法付摩拏羅。偈曰。泡幻同無礙。如何不了悟。達法在其中。非今亦非古。即跏趺而逝<span class='note-inline'>(五燈統紀)</span>。</p>
<p>戊午　<span class='corr'>己</span>未六年　庚申永寧元年　辛酉建光元年　壬戌延光元年　癸亥　甲子　乙丑四年　丙寅順帝永建元　丁卯　戊辰　己巳　庚午　辛未六年　壬申陽嘉元年　癸酉　甲戌　乙亥四年　丙子永和元年　丁丑　戊寅　己卯　庚辰　辛巳六年<span class='note-inline'>(蜀郡鶴鳴山張道陵。號天師。造符水醮籙之術。著道書二十四卷。陵死。子孫傳之。遂盛于世。道家醮禱。宗此而始)</span>　壬午漢安元年　癸未　甲申建康元　乙酉冲帝永嘉元年　丙戌質帝本初元年</p>
<p>丁亥威帝建和元年　月支國支婁迦讖至洛譯經。</p>
<p>戊子二　安息國沙門安清字世高。至京譯經。</p>
<p>己丑三年　庚寅和平元年　辛卯元嘉元年　壬辰二年　癸巳永興元年</p>
<p>甲午二　帝於宮中。鑄黃金浮圖老子像。覆以百寶華蓋。身奉祀之。由是百姓向化。事佛彌盛<span class='note-inline'>(漢書)</span>○世人以金銀作佛鑄像。自此而始<span class='note-inline'>(三寶紀)</span>。</p>
<p>乙未永壽元年　丙申　丁酉　戊戌延熹元年　<span class='corr'>己</span>亥　庚子　辛丑　壬寅　癸卯　甲辰　乙巳</p>
<p>丙午九　西天二十二祖摩拏羅尊者。以法付鶴勒那。偈曰。心隨萬境轉。轉處實能幽。隨流認得性。無喜亦無憂。即示寂。</p>
<p>丁未永康元。</p>
<p>戊申靈帝建寧元　己酉</p>
<p>庚戌三　沙門安世高。自至京譯經。九十五部。凡一百一十五卷。</p>
<p>辛癸四　沙門安世高至廬山。有䢼亭廟甚靈。會三十餘船。奉牲請福。神輒降語曰。舟有沙門。可與請來。客請高至。神復降語曰。吾昔與子俱出家學道。吾好施而多嗔。今為廟神。而壽盡旦夕。後恐墮地獄。吾有縑千段并雜寶物。可為立法營塔。使生善處。高使出形。神現大蟒。悲淚如雨。高取絹物。辭別而去。高至豫章。為建大安寺<span class='note-inline'>(由高而名)</span>。乃江淮寺塔之始也。俄而神即命過報云得生善處。後人於山西澤中。見死蠎。頭尾數里。今潯陽縣有大虵村是也<span class='note-inline'>(自鏡錄)</span>。</p>
<p>壬子熹平元　癸丑　甲寅　乙卯　丙辰　丁巳　戊午光和元年</p>
<p>己未二　天竺沙門竺佛朔。於洛陽。譯般舟三昧道行二經三卷。</p>
<p>庚申三　遣中大夫。於洛陽佛塔寺中。飯諸沙門。懸繒燒香。散華然燈<span class='note-inline'>(三寶紀)</span>。</p>
<p>辛酉四　安息優婆塞安玄。同嚴佛調。譯經二部<span class='note-inline'>(三寶紀)</span>。</p>
<p>壬戌　癸亥六年</p>
<p>甲子中平元年　支讖自至京。譯經六十七卷。</p>
<p>乙丑</p>
<p>丙寅三　西域支曜。譯成具等經十二卷。</p>
<p>丁卯四　沙門康巨譯經一卷。</p>
<p>戊辰　己巳光熹元年　庚午獻帝初平元年　辛未　壬申　癸酉四年　甲戌興平<span class='note-inline'>(元年)</span></p>
<p>乙亥二年　牟子避世隱居。銳志佛道。著理惑三十七篇。其文有問曰。佛道至尊至大。堯舜周孔曷不脩之。六經不見其辭。子既悅詩書禮樂。奚為復好佛道。彼豈能踰經傳美聖業哉。牟子曰。書不必孔子之言。藥不必扁鵲之方。合義者從。愈病者良。君子博取眾善以輔其身。子貢曰。夫子何常師之有乎。堯事君疇。舜事務成昭。旦學呂望。丘學老聃。亦俱不見於六經也。四師雖聖。比之於佛。猶鳥獸之於麟鳳也。而堯舜周孔且猶與之。況佛之智見。窮諸法原奧。焉捨而不學乎。六經事義。或有所關。佛不見記。何足怪疑哉。又問曰。身體髮膚受之父母。不敢毀傷。今沙門剃頭異俗。豈合聖人孝子之道也。子曰。昔齊人乘船渡江。其父墮水。其子攘臂捽頭顛倒。使水從口出。而父命得甦。夫捽頭顛倒。不孝莫大。然以全父之身。若拱手脩孝子之常。父命絕於水矣。孔子曰。可與適道。未可與權。所謂時宜施者也。而泰伯斷髮文身。孔子稱之至德。未甞毀之也。由是而觀。苟有大德。不拘於小。沙門捐家財。棄妻子。不聽音視色。可謂讓之至也。何違聖語。不合孝乎。豫讓吞炭漆身。聶政皮面自刑。伯姬蹈火。高行截容。君子為勇而死義。不聞譏其自毀沒也。沙門除髮進德。比之四人。不<span class='corr'>已</span>遠乎。又問曰。不孝莫大無後。沙門棄妻子。捐財貨。何違孝之行也。子曰。夫長左者必短右。大前者必狹後。妻子財物。世之餘也。清躬無為。道之妙也。孝子曰。名與身孰親。身與貨孰多。又曰。誦詩書脩禮節。鄉人傳業。名譽洋溢。此中士所施行。恬淡者所不恤。故許由栖巢木。夷齊餓首陽。孔子稱其賢曰。求仁得仁者也。不聞譏其無後無貨也。沙門脩道德。以易遊世之樂。反淑賢。以貸妻子之歡。是不為奇。孰與為奇哉。又問曰。孟子曰。吾聞用夏變夷。未聞用夷變夏。吾子學周孔之道。捨而學夷狄之術。不<span class='corr'>已</span>惑乎。曰。子<span class='corr'>但</span>見禮制之華。而暗道德之實。窺炬燭之明。未覩天庭之日也。孟軻所云。疾專一耳。昔孔子欲居九夷。曰君子居之。何陋之有。禹出西羗而聖哲。由余產狄而覊秦。況傳曰。北辰之星。在天之中。在人之北。以此觀之。漢地未必為天中也。佛經以十方界。統皆屬佛之化。而其法乃萬法之原。是以吾復尊而學之。何為當捨周孔之道。金玉不相傷。隋璧不相妨。謂人為惑。特自惑乎。問曰。佛道無為淡泊。世人多譏毀。云其說廓落難用。虗無難信何也。曰至味不合於眾口。大音不比於眾耳。作咸池發蕭韶。莫之和也。張鄭衛之絃歌時俗之音。必不期而拊手也。韓非以管窺之見。而謗堯舜。接輿以毛氂之分。而<span class='corr'>刺</span>仲尼。皆躭小而忽大者也。夫聞清商而謂之角。非彈絃之過也。聽者之不聰矣。見和璧而名之石。非璧之賤也。視者之不明矣。大道無為。非俗所見。不為譽者貴。不為毀者賤也<span class='note-inline'>(餘文見藏中弘明集)</span>。</p>
<p>丙子建安元年　西土千歲寶掌和尚。願住世千歲。至是東遊此土。常不食。日誦經千餘卷。後入蜀禮普賢<span class='note-inline'>(五燈)</span>。</p>
<p>丁丑二　沙門康猛詳竺大力。於洛陽。譯四諦及興本起行等經。六部十一卷。</p>
<p>戊寅　己卯　庚辰　辛巳　壬午　癸未　甲申　乙酉　丙戌</p>
<p>丁亥十二　天竺沙門曇果猛詳。共譯中本起經二卷。</p>
<p>戊子十三　西天二十三祖鶴勒那尊者。以法付師子比丘。偈曰。認得心性時。可說不思議。了了無可得。得時不說知。復告以後難乃示寂。眾欲分舍利。復現空中說偈。一法一切法。一切一法攝。吾身非有無。何分一切塔<span class='note-inline'>(五燈正宗記竝<span class='corr'>己</span>丑歲入滅)</span>。</p>
<p>己丑　庚寅　辛卯　壬辰　癸巳　甲午　乙未　丙申　丁酉　戊戌</p>
<p>己亥二十四　自永平十年丁卯至是年。共一百五十三年中。緇素十二人。譯經二百九十二部。三百九十五卷<span class='note-inline'>(開元釋教錄)</span>。</p>
</div>
<div class='div-other'><a id='mulu12' />
<p class='h1'>三國</p><p style="margin-left:2em">魏　姓曹。都洛陽。五主。凡四十五年。</p>
<p style="margin-left:2em">蜀　姓劉。都成都。二主。凡四十三年。</p>
<p style="margin-left:2em">吳　姓孫。都<span class='note-inline'>(武昌建業)</span>。四主凡五十九年。</p>

<table>
<tr><td>庚子<span class="note-inline">(魏)</span><span class="note-inline">(高祖丕黃初元)</span></td>
<td><span class="note-inline">(蜀昭烈王)</span><span class="note-inline">(備)</span></td>
<td><span class="note-inline">(吳太祖)</span><span class="note-inline">(權)</span></td>
<td><span class="note-inline">(十一月獻帝禪位于魏王丕改元)</span></td>
</tr>
<tr><td>辛丑<span class="note-inline">(二)</span></td>
<td><span class="note-inline">(章武元)</span><span class="note-inline">(據西蜀)</span></td>
<td colspan="2"><span class="note-inline">(元)</span><span class="note-inline">(全有吳楚)</span></td>
</tr>
<tr><td>壬寅<span class="note-inline">(三)</span></td>
<td><span class="note-inline">(二)</span></td>
<td colspan="2"><span class="note-inline">(黃武元)</span></td>
</tr>
<tr><td>癸卯<span class="note-inline">(四)</span></td>
<td><span class="note-inline">(後主)</span><span class="note-inline">(建興元)</span></td>
<td colspan="2"><span class="note-inline">(二)</span></td>
</tr></table><p>月支支謙至吳譯經。</p>

<table>
<tr><td>甲辰<span class="note-inline">(五)</span></td>
<td><span class="note-inline">(二)</span></td>
<td><span class="note-inline">(三)</span></td>
</tr></table><p>西域僧維祇難<span class='note-inline'>(此云障礙)</span>。於武昌譯阿差末菩薩等經○沙門竺律炎同至譯經。</p>

<table>
<tr><td>乙<span class="corr">巳</span><span class="note-inline">(六)</span></td>
<td><span class="note-inline">(三)</span></td>
<td><span class="note-inline">(四)</span></td>
</tr>
<tr><td>丙午<span class="note-inline">(七)</span></td>
<td><span class="note-inline">(四)</span></td>
<td><span class="note-inline">(五)</span></td>
</tr>
<tr><td>丁未<span class="note-inline">(烈祖叡太和元)</span></td>
<td><span class="note-inline">(五)</span></td>
<td><span class="note-inline">(六)</span></td>
</tr>
<tr><td>戊甲<span class="note-inline">(二)</span></td>
<td><span class="note-inline">(六)</span></td>
<td><span class="note-inline">(七)</span></td>
</tr></table><p>陳思王曹植。字子建。精通書藝。不好黃老。惟每讀佛經。必留連嗟玩。以為至道之宗。甞著辨道論。以見意<span class='note-inline'>(今載藏弘明集)</span>。</p>

<table>
<tr><td>己酉<span class="note-inline">(三)</span></td>
<td><span class="note-inline">(七)</span></td>
<td><span class="note-inline">(黃龍元)</span></td>
</tr>
<tr><td>庚戌<span class="note-inline">(四)</span></td>
<td><span class="note-inline">(八)</span></td>
<td><span class="note-inline">(二)</span></td>
</tr>
<tr><td>辛亥<span class="note-inline">(五)</span></td>
<td><span class="note-inline">(九)</span></td>
<td><span class="note-inline">(三)</span></td>
</tr>
<tr><td>壬子<span class="note-inline">(六)</span></td>
<td><span class="note-inline">(十)</span></td>
<td><span class="note-inline">(嘉禾元)</span></td>
</tr>
<tr><td>癸丑<span class="note-inline">(青龍元)</span></td>
<td><span class="note-inline">(十一)</span></td>
<td><span class="note-inline">(二)</span></td>
</tr>
<tr><td>甲寅<span class="note-inline">(二)</span></td>
<td><span class="note-inline">(十二)</span></td>
<td><span class="note-inline">(三)</span></td>
</tr>
<tr><td>乙卯<span class="note-inline">(三)</span></td>
<td><span class="note-inline">(十三)</span></td>
<td><span class="note-inline">(四)</span></td>
</tr>
<tr><td>丙辰<span class="note-inline">(四)</span></td>
<td><span class="note-inline">(十四)</span></td>
<td><span class="note-inline">(五)</span></td>
</tr>
<tr><td>丁巳<span class="note-inline">(景初元建丑為正)</span></td>
<td><span class="note-inline">(十五)</span></td>
<td><span class="note-inline">(六)</span></td>
</tr>
<tr><td>戊午<span class="note-inline">(二)</span></td>
<td><span class="note-inline">(延熙元)</span></td>
<td><span class="note-inline">(赤烏元)</span></td>
</tr>
<tr><td>己未<span class="note-inline">(三齊王即位復用夏正)</span></td>
<td><span class="note-inline">(二)</span></td>
<td><span class="note-inline">(二)</span></td>
</tr>
<tr><td>庚申<span class="note-inline">(邵陵厲公芳正始元)</span></td>
<td><span class="note-inline">(三)</span></td>
<td><span class="note-inline">(三)</span></td>
</tr>
<tr><td>辛酉<span class="note-inline">(二)</span></td>
<td><span class="note-inline">(四)</span></td>
<td><span class="note-inline">(四)</span></td>
</tr></table><p>康居三藏康僧會。至金陵設像行道。國人初見沙門驚異之。有司以聞。權詔至問之。會廣陳如來之化因曰。如來化<span class='corr'>已</span>千年。然靈骨舍利。神應無方。昔育王奉為八萬四千塔。此遺化也。權曰。舍利可得。當為塔之。苟其無驗。國有常刑。會請期七日。謂其屬曰。佛法廢興在此一舉。當加意懇求。至期無驗。乃展二七又無應。權曰。趣烹之。會更展期又七日。眾懼矣。至五鼓聞。鎗然有聲。起視瓶中。五色錯發。黎明進之。王臣大悅。歎曰。希世之瑞也。會又言。舍利威神無能壞者。吳主使力士槌之。砧碎而光明自若。於是建塔佛陀里。又為寺額曰建初。江南寺塔自此而始○闞澤仕吳。官太子太傅。吳主問澤曰。佛何年入中國。何緣未及此方。澤曰。永平年佛法初至。計今赤烏四年。百七十餘年矣。永平十四年。道士褚善信等。乞與西僧角法。善信負妄而死。凡中國人。既不出家。無人流布。加之罹亂。故歲深方至本國。吳主曰。孔子老子之教。與佛比對若何。澤曰。孔老二教。法天制用。不敢違天。佛之設教。天法奉行。不敢違佛。以此言之。優劣可見矣<span class='note-inline'>(宗炳明佛論等)</span>。</p>

<table>
<tr><td>壬戌<span class="note-inline">(三)</span></td>
<td><span class="note-inline">(五)</span></td>
<td><span class="note-inline">(五)</span></td>
</tr>
<tr><td>癸亥<span class="note-inline">(四)</span></td>
<td><span class="note-inline">(六)</span></td>
<td><span class="note-inline">(六)</span></td>
</tr>
<tr><td>甲子<span class="note-inline">(五)</span></td>
<td><span class="note-inline">(七)</span></td>
<td><span class="note-inline">(七)</span></td>
</tr>
<tr><td>乙丑<span class="note-inline">(六)</span></td>
<td><span class="note-inline">(八)</span></td>
<td><span class="note-inline">(八)</span></td>
</tr>
<tr><td>丙寅<span class="note-inline">(七)</span></td>
<td><span class="note-inline">(九)</span></td>
<td><span class="note-inline">(九)</span></td>
</tr>
<tr><td>丁卯<span class="note-inline">(八)</span></td>
<td><span class="note-inline">(十)</span></td>
<td><span class="note-inline">(十)</span></td>
</tr>
<tr><td>戊辰<span class="note-inline">(九)</span></td>
<td><span class="note-inline">(十一)</span></td>
<td><span class="note-inline">(十一)</span></td>
</tr></table><p>西天二十四祖師子尊者。以法付婆舍斯多。偈曰。正說知見時。知見俱是心。當心即知見。知見即于今。付法<span class='corr'>已</span>。祖留罽賓<span class='note-inline'>(統紀)</span>。</p>

<table>
<tr><td><span class="corr">己巳</span><span class="note-inline">(嘉平元)</span></td>
<td><span class="note-inline">(十二)</span></td>
<td><span class="note-inline">(十二)</span></td>
</tr>
<tr><td>庚午<span class="note-inline">(二)</span></td>
<td><span class="note-inline">(十三)</span></td>
<td><span class="note-inline">(十三)</span></td>
</tr></table><p>天竺沙門曇柯迦羅<span class='note-inline'>(此云法時)</span>至洛陽譯僧祇戒本。時比丘特剪髮而<span class='corr'>已</span>。未有律儀。迦羅始出戒本。而以戒心為日用<span class='note-inline'>(通論)</span>。</p>

<table>
<tr><td>辛未<span class="note-inline">(三)</span></td>
<td><span class="note-inline">(十四)</span></td>
<td><span class="note-inline">(太元元)</span></td>
</tr></table><p>天竺波羅芬多至洛。神異不測。</p>

<table>
<tr><td>壬申<span class="note-inline">(四)</span></td>
<td><span class="note-inline">(十五)</span></td>
<td><span class="note-inline">(侯官侯亮建興元)</span></td>
</tr></table><p>魏。天竺沙門康僧鎧。於洛陽譯無量壽等經三部四卷。</p>

<table>
<tr><td>癸酉<span class="note-inline">(五)</span></td>
<td><span class="note-inline">(十六)</span></td>
<td><span class="note-inline">(二)</span></td>
</tr>
<tr><td>甲戌<span class="note-inline">(高貴卿公正元元)</span></td>
<td><span class="note-inline">(十七)</span></td>
<td><span class="note-inline">(五鳳元)</span></td>
</tr></table><p>支謙自至吳。至是譯經八十八部。合一百一十八卷。謙博覽經籍。時語曰。支郎眼中黃。形雖細是智囊。吳主高其才。拜為博士。固辭不受<span class='note-inline'>(一云輔導東宮甚有稗益)</span>。謙初受業於支亮。亮受業於支讖。世稱天下博知。不出三支<span class='note-inline'>(釋教錄)</span>。</p>

<table>
<tr><td>乙亥<span class="note-inline">(二)</span></td>
<td><span class="note-inline">(十八)</span></td>
<td><span class="note-inline">(二)</span></td>
</tr></table><p>西域沙門曇無德<span class='note-inline'>(此云法藏)</span>。賷四分律至洛陽○安息沙門曇諦至亦善律學。遂同出戒經一卷○曇摩迦羅。又請曇無德等。立羯磨法。凡中國戒法自是而始。</p>

<table>
<tr><td>丙子<span class="note-inline">(甘露元)</span></td>
<td><span class="note-inline">(十九)</span></td>
<td><span class="note-inline">(太平元)</span></td>
</tr></table><p>西域沙門支彊梁接<span class='note-inline'>(此云無畏)</span>。於交州譯法華三昧經六卷。</p>

<table>
<tr><td>丁丑<span class="note-inline">(二)</span></td>
<td><span class="note-inline">(二十)</span></td>
<td><span class="note-inline">(二)</span></td>
</tr></table><p>朱士衡棄俗出家。是為漢地沙門之始○士衡甞於洛陽。講道行經。又為此土講經之始。</p>

<table>
<tr><td>戊寅<span class="note-inline">(三)</span></td>
<td><span class="note-inline">(景耀元)</span></td>
<td><span class="note-inline">(景帝)</span><span class="note-inline">(休永安元)</span></td>
</tr></table><p>西域白延至洛譯經。</p>

<table>
<tr><td>己卯<span class="note-inline">(四)</span></td>
<td><span class="note-inline">(二)</span></td>
<td><span class="note-inline">(二)</span></td>
</tr></table><p>罽賓國以賊竊。釋子形服作亂。王怒毀寺殺僧。王秉劒至師子尊者前曰。師得蘊空否。曰<span class='corr'>已</span>得蘊空。王曰離生死否。曰<span class='corr'>已</span>離生死。王曰既離生死可施我頭。祖曰身非我有何吝於頭。王即斬之。白乳涌高數尺。王臂自墮于地而死。後弟子收師。報體而建塔焉。</p>

<table>
<tr><td>庚辰<span class="note-inline">(元帝奐景元元)</span></td>
<td><span class="note-inline">(三)</span></td>
<td><span class="note-inline">(三)</span></td>
</tr></table><p>竺大力入吳譯經。至是還西域。</p>

<table>
<tr><td>辛巳<span class="note-inline">(二)</span></td>
<td><span class="note-inline">(四)</span></td>
<td><span class="note-inline">(四)</span></td>
</tr></table><p>天竺支疆梁樓至洛譯經<span class='note-inline'>(正宗)</span>○竺律炎於揚都。譯經三部○沙門朱士。行於洛陽。講道行經。義有不通。乃發迹往于闐。求正本焉。</p>

<table>
<tr><td>壬午<span class="note-inline">(三)</span></td>
<td><span class="note-inline">(五)</span></td>
<td><span class="note-inline">(五)</span></td>
</tr>
<tr><td>癸未<span class="note-inline">(四)</span></td>
<td><span class="note-inline">(炎興元)</span><span class="note-inline">(為魏所滅)</span></td>
<td><span class="note-inline">(六)</span></td>
</tr>
<tr><td>甲申<span class="note-inline">(魏咸熙元)</span></td>
<td/>
<td><span class="note-inline">(吳歸命侯皓元興元)</span></td>
</tr></table><p style="margin-left:1em">魏四十五年中。西域沙門六人。所出經律論十二部。凡一十八卷。</p>
</div>
<div class='div-other'><a id='mulu13' />
<p class='h1'>西晉</p><p style="margin-left:2em">姓司馬。都洛邑及長安。為東西京<span class='note-inline'>(至元帝都建康為東晉)</span>。西晉。四主。五十二年。</p>

<table>
<tr><td>乙酉<span class="note-inline">(晉世祖)</span><span class="note-inline">(炎)</span><span class="note-inline">(泰始元)</span><span class="note-inline">(十二月受魏禪)</span></td>
<td><span class="note-inline">(吳歸命侯)</span><span class="note-inline">(皓)</span><span class="note-inline">(甘露元)</span></td>
</tr></table><p>十二月晉世祖武帝即位。帝龍顏奇偉。盛明革運。大<span class='corr'>崇</span>佛事。廣造伽藍<span class='note-inline'>(方志)</span>。○吳主孫皓。遍毀神祠波及梵宇。遣臣詰僧。會會挫其辭。皓乃召會。問佛之善惡報應。會曰。明主以仁德治天下。則赤烏翔嘉禾苗。善既有應。惡亦如之。易稱積善餘慶詩美。求福不回。皓曰。周孔既明。安用佛教。會曰。周孔不欲深言故。略示其迹。佛教不止淺言故。詳示其要。皆為善也。聖人唯恐善之不多。陛下以為嫌何也。皓無以酬之。遂罷他日宿衛治。圃得金像。皓使置穢處。以為笑樂。俄得腫疾。隱處尤痛。卜曰坐犯大神。皓禱諸廟不效。宮人曰。乃不請福於佛耶。皓曰。佛神若是怪乎。曰佛之威靈若天。皓悟曰。吾以慢像致此耳。乃迎像供事之。仍請會說法悔罪。會為開示玄要及授五戒。少頃疾愈。由是奉會為師。<span class='corr'>崇</span>飾寺塔<span class='note-inline'>(法苑)</span>。</p>

<table>
<tr><td>丙戌<span class="note-inline">(二)</span></td>
<td><span class="note-inline">(寶鼎元)</span></td>
</tr></table><p>竺曇摩羅察<span class='note-inline'>(此云法護)</span>。燉煌人。初遊西域。大賷梵經。還歸東夏。是年至長安譯經。教相廣流此土者。法護深有殊功。護為此土求經沙門之始也。</p>

<table>
<tr><td>丁亥<span class="note-inline">(三)</span></td>
<td><span class="note-inline">(二)</span></td>
</tr>
<tr><td>戊子<span class="note-inline">(四)</span></td>
<td><span class="note-inline">(三)</span></td>
</tr>
<tr><td>己丑<span class="note-inline">(五)</span></td>
<td><span class="note-inline">(建衡元)</span></td>
</tr>
<tr><td>庚寅<span class="note-inline">(六)</span></td>
<td><span class="note-inline">(二)</span></td>
</tr>
<tr><td>辛卯<span class="note-inline">(七)</span></td>
<td><span class="note-inline">(三)</span></td>
</tr></table><p>西域揵陀勒至洛陽。人莫能測。偶曰。盤鵄山有古寺基。可共脩立。眾人依言。發掘果得石基。因共脩立。以勒為寺主。去洛百里。朝朝至洛赴齋。暮乞油一鉢還寺。然燈其行如飛<span class='note-inline'>(僧傳)</span>。</p>

<table>
<tr><td>壬辰<span class="note-inline">(八)</span></td>
<td><span class="note-inline">(鳳凰元)</span></td>
</tr></table><p>法護。出新道行經十卷○河州唐述谷。至是立寺。寺東谷中有一天寺。常聞鐘聲。人入其山。每逢仙聖。恍惚現寺。東北嶺上。出於醴泉。甜而且白。服者不老。</p>

<table>
<tr><td>癸巳<span class="note-inline">(九)</span></td>
<td><span class="note-inline">(二)</span></td>
</tr>
<tr><td>甲午<span class="note-inline">(十)</span></td>
<td><span class="note-inline">(三)</span></td>
</tr>
<tr><td>乙未<span class="note-inline">(咸寧元)</span></td>
<td><span class="note-inline">(天冊元)</span></td>
</tr>
<tr><td>丙申<span class="note-inline">(二)</span></td>
<td><span class="note-inline">(天璽元)</span></td>
</tr>
<tr><td>丁酉<span class="note-inline">(三)</span></td>
<td><span class="note-inline">(天紀元)</span></td>
</tr></table><p>闕公則悟放蕭然唯勤法事。至是遷寂。忽現空中報言。生西方安樂界矣<span class='note-inline'>(僧史)</span>。</p>

<table>
<tr><td>戊戌<span class="note-inline">(四)</span></td>
<td><span class="note-inline">(二)</span></td>
</tr>
<tr><td>己亥<span class="note-inline">(五)</span></td>
<td><span class="note-inline">(三)</span></td>
</tr>
<tr><td>庚子<span class="note-inline">(太康元)</span></td>
<td><span class="note-inline">(四為晉所滅)</span></td>
</tr></table><p>九月康僧會卒。會譯經十四部三十卷。</p>
<p style="margin-left:1em">吳五十九年中。道俗四人。譯經百八十九部。凡四百十七卷。</p>
<p>辛丑<span class='note-inline'>(二)</span></p>
<p>壬寅<span class='note-inline'>(三)</span>　劉薩何病死。入冥見梵僧。指往會稽育王塔處懺悔。既蘇出家名慧達。至會稽遍求不見。偶一夜聞地下鐘聲。即誠懇經三日。忽從地涌出寶塔。高一尺四寸廣七寸。佛像悉具。達既見塔精勤禮懺。瑞應頗多。明州育王塔。自是始也<span class='note-inline'>(塔傳)</span>。</p>
<p>癸卯<span class='note-inline'>(四)</span>　抵世常供養沙門不憚。忽有僧來。貌陋衣獘。令常洗足常不肯。僧乃現大身。昇空而去常悔焉<span class='note-inline'>(感通傳)</span>。</p>
<p>甲辰<span class='note-inline'>(五)</span>　乙巳<span class='note-inline'>(六)</span>　丙午<span class='note-inline'>(七)</span></p>
<p>丁未<span class='note-inline'>(八)</span>　初太康三年。朱士衡得道行經梵本。遣弟子送歸洛陽。未發之間。于闐小乘眾。白王云。漢僧欲以婆羅門書。惑亂正典。王若不禁之。將聾盲漢地也。王即不聽賷經。士衡憤慨。乃求燒經為證。王乃積火燔之。士衡誓曰。若大法應流漢地者。經當不燒。言<span class='corr'>已</span>投經火中。火滅經存。更覺光鮮。大眾駭服。至是遂送達。到洛陽住三年。復至許昌二年。後無羅叉。譯放光般若是也。</p>
<p>戊申<span class='note-inline'>(九)</span>　<span class='corr'>己</span>酉<span class='note-inline'>(十)</span><span class='note-inline'>(四月武帝崩)</span>　庚戌惠帝<span class='note-inline'>(衷)</span>永熈<span class='note-inline'>(元)</span></p>
<p>辛亥元康<span class='note-inline'>(元)</span>　帝於洛下造興聖寺。常供百僧<span class='note-inline'>(方志)</span>。</p>
<p>壬子<span class='note-inline'>(二)</span>　于闐無叉羅。譯放光般若經三十卷。</p>
<p>癸丑<span class='note-inline'>(三)</span>　甲寅<span class='note-inline'>(四)</span></p>
<p>乙卯<span class='note-inline'>(五)</span>　優婆塞竺叔蘭譯經二部。</p>
<p>丙辰<span class='note-inline'>(六)</span>　天竺耆域。初來交廣。竝有靈異。既達襄陽。欲寄載過江。舟人見是胡僧。輕而不載。及船達岸。域<span class='corr'>已</span>前行。路見兩虎。虎弭耳掉尾。域以手摩其頭。虎下道而去。見者皆敬。至是于洛陽。或告人。前世事指支法淵從羊中來。竺法興從天中來。又曰。比丘衣服華麗不應素法。有太守滕永文經年得病。兩脚挛屈不能起行。域取淨水。以楊柳誦呪拂之者三文。即能行。一寺有樹數十株枯死。域呪之尋即敷榮。有病癥將死。域以布覆應器於病者腹上舉器。有若淤泥數升。病者遂活。</p>
<p>丁巳<span class='note-inline'>(七)</span></p>
<p>戊午<span class='note-inline'>(八)</span>　訶羅竭。太康九年至洛。呪治疫疾。十差八九。後入婁至山。以脚蹍石。出水清美。是年坐化。</p>
<p><span class='corr'>己</span>未<span class='note-inline'>(九)</span>　庚申永康<span class='note-inline'>(元)</span></p>
<p>辛酉永寧<span class='note-inline'>(元)</span>　沙門支法度譯經五卷。</p>
<p>壬戌太安<span class='note-inline'>(元)</span>　沙門耆域。知洛將亂。辭歸天竺。有僧乞一言為識。域令會眾人眾集。域昇座曰。守口攝身。意慎莫犯眾惡脩行一切善。如是得度世。言訖便默。於是數百人。各請域中食。域皆許往。明日五百舍。皆有一。域始謂獨過及相讐。問方知分身降焉。既行有達送者。域徐行追者弗及。域畫地曰於此別矣。其日有從長安來者。見域在彼寺。又賈客其夕會域于流沙。計<span class='corr'>已</span>九千餘里。</p>

<table>
<tr><td>癸亥<span class="note-inline">(太安二)</span></td>
<td><span class="note-inline">(漢高祖)</span><span class="note-inline">(劉淵)</span></td>
<td><span class="note-inline">(成始祖)</span><span class="note-inline">(李特建初元)</span></td>
<td><span class="note-inline">(涼西平)</span><span class="note-inline">(武穆公張軌)</span></td>
<td><span class="note-inline">(燕高祖)</span><span class="note-inline">(慕容廆)</span></td>
<td><span class="note-inline">(代)</span><span class="note-inline">(昭帝拓跋祿官)</span><span class="note-inline">(九)</span></td>
</tr></table><p>沙門支孝龍有機辨。是年講放光般若。人皆宗仰。阮瞻庚凱尤敬之。有嘲其胡服者。龍曰。以道觀之。誠不見有容服之異。彼謂我辱。我棄彼榮。則無心之貴愈貴。無心之安愈安耳。</p>

<table>
<tr><td>甲子<span class="note-inline">(永興元)</span></td>
<td><span class="note-inline">(元熈元)</span></td>
<td><span class="note-inline">(太宗雄)</span><span class="note-inline">(建興元)</span></td>
<td/>
<td/>
<td><span class="note-inline">(十)</span></td>
</tr></table><p>時沙門白遠字法祖。才敏絕倫。譯經二十五卷。</p>

<table>
<tr><td>乙丑<span class="note-inline">(二)</span></td>
<td><span class="note-inline">(二)</span></td>
<td><span class="note-inline">(二)</span></td>
<td/>
<td/>
<td><span class="note-inline">(十一)</span></td>
</tr></table><p>釋法立共法炬等。譯法喻等經十二卷。</p>

<table>
<tr><td>丙寅<span class="note-inline">(光熈元)</span></td>
<td><span class="note-inline">(三)</span></td>
<td><span class="note-inline">(晏平元)</span></td>
<td/>
<td/>
<td><span class="note-inline">(十二)</span></td>
</tr></table><p>沙門安法欽自太康二年至是。譯經五部十六卷。</p>

<table>
<tr><td>丁卯<span class="note-inline">(懷帝)</span><span class="note-inline">(永嘉元)</span></td>
<td><span class="note-inline">(四)</span></td>
<td><span class="note-inline">(二)</span></td>
<td/>
<td/>
<td><span class="note-inline">(十三)</span></td>
</tr></table><p>法護譯普曜經八卷。護究通三十六國典籍。世稱燉煌菩薩。</p>

<table>
<tr><td>戊辰<span class="note-inline">(二)</span></td>
<td><span class="note-inline">(永鳳元)</span></td>
<td><span class="note-inline">(三)</span></td>
<td/>
<td/>
<td><span class="note-inline">(穆帝猗盧元)</span></td>
</tr></table><p>法護譯經。優婆塞聶承。遠執筆承旨至是。遠自譯三昧等經。</p>

<table>
<tr><td><span class="corr">己</span>巳<span class="note-inline">(三)</span></td>
<td><span class="note-inline">(漢)</span><span class="note-inline">(河瑞元)</span></td>
<td><span class="note-inline">(後趙)</span><span class="note-inline">(高祖石勒)</span></td>
<td><span class="note-inline">(成四)</span></td>
<td><span class="note-inline">(涼)</span></td>
<td><span class="note-inline">(燕)</span></td>
<td><span class="note-inline">(代二)</span></td>
</tr></table><p>法矩譯法律等經五十卷○高僧安慧。則直天下疫病。祈得神水兩甕。服者皆愈。又自書大品經入火不燒。</p>

<table>
<tr><td>庚午<span class="note-inline">(四)</span></td>
<td><span class="note-inline">(漢)</span><span class="note-inline">(淵死子聰立改光興元)</span></td>
<td/>
<td><span class="note-inline">(五)</span></td>
<td/>
<td/>
<td><span class="note-inline">(三)</span></td>
</tr></table><p>天竺沙門佛圖澄至洛陽<span class='corr'>已</span>年百餘歲。常服氣自養。能積日不食能役使鬼神腹。旁有一孔。常以絮塞之。夜則拔絮孔中出光。照于一室。又甞至流水側。從腹旁孔中。引出五臟六腑。洗之訖還內腹中。又以油雜臙脂塗掌。千里外事。皆見掌中。如對面焉。或聽鈴音。事無不驗<span class='note-inline'>(晉書)</span>。</p>

<table>
<tr><td>辛未<span class="note-inline">(五)</span></td>
<td><span class="note-inline">(嘉平元)</span></td>
<td/>
<td><span class="note-inline">(玉衡元)</span></td>
<td/>
<td/>
<td><span class="note-inline">(四)</span></td>
</tr></table><p>法師白。遠才思雋徹。敏朗絕倫。道化遠被崤崡。以西奉之如神。南陽張光。字世孺。為涼州<span class='corr'>刺</span>史。欲令反俗為<span class='corr'>己</span>僚佐。祖固志不移。遂遇害。祖弟法祚德行冲允。亦為害之。先是法祖。語弟子曰。我數日對當至便辭。別分衣資訖。明日詣光語忤光意光使收祖。祖乃曰。我來畢對此。宿命久結。非今日事也。隴上羗胡。將迎祖西歸中。路聞其遇害。咸欲復祖之讐。率騎與光逆戰。生擒光斬之。乃分祖之骸。各立寺廟。而禮事焉<span class='note-inline'>(本傳○張光一作張輔)</span>。</p>

<table>
<tr><td>壬申<span class="note-inline">(六)</span></td>
<td><span class="note-inline">(二)</span></td>
<td/>
<td><span class="note-inline">(二)</span></td>
<td/>
<td/>
<td><span class="note-inline">(五)</span></td>
</tr></table><p>信士聶道真。即承遠之子。承遠既卒。真乃詢稟諮承及護絕筆。真自譯經三十六卷。</p>

<table>
<tr><td>癸酉<span class="note-inline">(晉愍帝建興元)</span></td>
<td><span class="note-inline">(三)</span></td>
<td/>
<td><span class="note-inline">(三)</span></td>
<td/>
<td/>
<td><span class="note-inline">(六)</span></td>
</tr></table><p>愍帝即位於長安。造通靈白馬二寺<span class='note-inline'>(六帖)</span>○是年有古維衛迦葉。二佛石像。汎海而入吳松江。滬瀆口遙見浮游。道士巫師往迎。竝風濤洶湧。吳縣朱膺素奉正法。乃同數人。共往迎像。於是乘流自到。背有銘鋕。接之登舟。其輕如羽。乃奉安於通玄寺。蓋上古時。先佛教法。亦流化此土矣<span class='note-inline'>(法苑)</span>○竺法護譯經一百七十五部。至是絕筆<span class='note-inline'>(釋教錄)</span>。</p>

<table>
<tr><td>甲戌<span class="note-inline">(二日隕于地復有三日出於西而東行)</span></td>
<td><span class="note-inline">(四)</span></td>
<td/>
<td><span class="note-inline">(四)</span></td>
<td/>
<td/>
<td><span class="note-inline">(七)</span></td>
</tr></table><p>時石勒屯兵葛陂。專事殺戮。佛圖澄欲化之。勒有將軍郭黑略。素奉佛法。澄即見之。略乃受五戒。崇弟子禮略。隨勒戰。澄皆豫記勝負。勒以略有異見。問之曰有澄也。勒曰。天賜也召之。勒曰。佛法何靈澄知。勒不達深理。可以相從。乃請燒香。以鉢盛水呪之。須臾生青蓮華。光色耀目。勒由此神敬之<span class='note-inline'>(本傳)</span>。</p>

<table>
<tr><td>乙亥<span class="note-inline">(三)</span><span class="note-inline">(天下太饑民相食死)</span></td>
<td><span class="note-inline">(建元元)</span></td>
<td/>
<td><span class="note-inline">(五)</span></td>
<td><span class="note-inline">(涼西平公寔)</span></td>
<td/>
<td><span class="note-inline">(八)</span></td>
</tr>
<tr><td>丙子<span class="note-inline">(四)</span></td>
<td><span class="note-inline">(麟嘉元)</span></td>
<td/>
<td><span class="note-inline">(六)</span></td>
<td/>
<td/>
<td><span class="note-inline">(九)</span></td>
</tr></table><p>十二月劉曜攻陷長安帝出降。曜乃據中原○西晉四主五十二年。中華戎譯經。道俗一十二人。譯經律等六百有餘卷。寺一百八十所。僧尼三千七百餘人。</p>
</div>
<p class='juan'>歷代編年釋氏通鑑卷之二</p>
</div><!-- end of div[@id='body'] -->
</body></html>