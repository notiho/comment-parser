<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏通鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu25' />歷代編年釋氏通鑑卷之八</p><p class="byline">宋括山一菴釋　本覺　編集</p><p class="byline">明無還居士　藍重起　較訂</p><p class="head1">唐</p>

<div class='div-other'><a id='mulu26' />
<p class='h2'>高宗</p><p>庚戌<span class='note-inline'>(永徽元)</span></p>
<p>二月釋明濬暴死。蘇云。見二青衣童子。引至冥王。問一生何業。濬答。但誦金剛經。王曰。善哉。若誦滿十萬遍。明年必生淨土。弟子不見師也。乃放還。濬自此精進逾勤。至二年三月卒。寺眾咸聞異香<span class='note-inline'>(本傳)</span>○法師元奘。辭還大慈恩寺譯經。制可○司馬喬卿。為大理司直。丁母憂。哀毀骨立。<span class='corr'>刺</span>血寫金剛經一卷。才畢。忽廬上生芝草三莖。長一尺八寸。綠莖朱盖。取而復生<span class='note-inline'>(金剛感應集)</span>。</p>
<p>辛亥<span class='note-inline'>(二)</span></p>
<p>閏九月四日。四祖道信大師。自紹祖位。攝心無寐。脇不至席者六十年。至是忽垂誡門人曰。一切諸法。悉皆解脫。汝等各自護念。流化未來。言訖安坐而逝。壽七十二。塔于本山。明年四月。塔戶自開。儀相如生。後門人不敢復閉。代宗<span class='corr'>諡</span>大醫禪師。塔曰慈雲。</p>
<p>壬子<span class='note-inline'>(三)</span></p>
<p>法師元奘。於慈恩寺。將建大塔。奉安所獲經論梵本。以表聞奏。勑中書舍人李義府報曰。所欲營塔。今<span class='corr'>已</span>處分。大內及東宮掖庭等七宮。亡人衣物。助師營辦。於是法師。授以西域制度。未幾而成。其高二百尺○牛頭懶融。法席大盛。徒眾乏糧。而往丹陽緣化。去山八十里。負米一石八斗。朝往暮還。是年邑宰。請於建初寺講般若。至滅諍品。地為之震動<span class='note-inline'>(五燈)</span>。</p>
<p>癸丑<span class='note-inline'>(永徽四)</span>　帝召感業寺尼武氏入宮。</p>
<p>正月釋法顯。趺坐而逝。師住梅梁。五十餘年。足不出戶○六月禪師慧寬。端坐而逝。寬初生楊氏。父奉道。號三洞先生。姊信相。生而知道。終日禪寂。寬五六歲。日與信相談論。俱非世事。家世奉道。寬獨不喜。父詬罵使拜天尊。寬不得<span class='corr'>已</span>跪之。銕像蹶然崩壞。舉族驚異。因錄每與信相所論言句。先是龍懷寺禪師曇相。臨終語弟子會曰。吾報緣當生廣漢緜竹峰頂王氏家。后七年汝來見吾。言訖而逝。其後會頗忘之。一日夢相。責以負約。會驚寤。遂造峰頂。而扣其扉。寬曰。扣扉者誰。會遽曰。弟子會也。寬笑曰。何以知吾而稱弟子。會曰。得師聲。猶昔日聲也。遂見其父。出所錄與信相談論者示之。蓋大莊嚴等論。會即奉寬。再歸龍懷寺落髮。由是神異日顯。俗呼聖和尚。其姊信相。亦隨出家。因入水觀。一室湛然唯水。不見其形。眾歎以為得果。時亦號聖尼。父母乃棄道歸佛。捨宅為寺。四遠聞見。並捨邪歸正。寬十世為大僧。今十生記存焉。累朝賜<span class='corr'>諡</span>不一○釋智通。持律通經。於總持門。特所留意。正觀中譯千眼經。是年譯觀音呪經三卷○天竺阿地[(並-(前-刖)+一)/隹]多<span class='note-inline'>(此云無極高)</span>。初建陀羅尼普集會壇。屢降靈異。是年出陀羅尼集經十二卷。時又有阿難律木叉及迦葉。譯功德天法。</p>
<p>甲寅<span class='note-inline'>(五)</span></p>
<p>二月智巖禪師遷寂。師初武略過人。棄官入道。有異僧曰。卿<span class='corr'>已</span>八十一生出家。宜加精進。自此入山修禪。有<span class='corr'>刺</span>史嚴撰張綽李詢等。聞巖出家。入山尋之。謂巖曰。郎將顛邪。何為住此。答曰。我顛欲醒。君顛正發○中天竺國摩訶菩提寺。遣僧置奘法師書。并獻方物。其辭略曰。摩訶菩提寺上座慧天。致書摩訶支那國木叉阿遮利耶。敬問少病少惱。我慧天苾蒭等。今寄白氍一雙。示不空心。路遠莫怪其少。奘亦答其書○是歲。特旨度沙彌窺基為大僧。入大慈恩寺。參譯經正義。基尉遲敬德猶子也。初奘公就基父。求基出家。基曰。聽我茹葷即從。奘愛其俊而許之。遂從入道。每覽疏記。過目成誦。義亦頓解。善大小乘。既參譯經。從奘受瑜珈唯識宗旨。著論凡百部。時號百本論師。然性豪侈。每出必治三車。亦號三車法師<span class='note-inline'>(本傳)</span>○釋解脫。四十餘年。隱居五臺山。入滅數年後。靈軀尚在山窟中。</p>
<p>乙卯<span class='note-inline'>(六)</span></p>
<p>則天武氏。立為皇后○五月釋弘智卒。智弘誘博愛。每以護法為心<span class='note-inline'>(本傳)</span>○五月。奘法師譯因明論。沙門神泰等。各造義疏釋之。法師栖玄。以其論示呂才。才作因明注解。七月法師慧立。致書左僕射于志寧。斥其謬辭。略曰。聞佛之教也。文言奧遠。旨義深幽。居十地而尚迷。處無生而猶昧。呪縈纏入邪之網。沉淪四倒之流。而欲窺究宗因。辨彰其理者。無乃惑哉。切見慈恩法師所番。聖教中有小論。題曰因明。雖未為玄門之要妙。亦非造次之所知。近尚藥呂奉御。以常人之資。切眾師之說。造因明圖。釋宗因義。不能精悟。妄為穿鑿。然奉御於俗事少閑。遂謂真宗可了。何異鼷鼠見釜竈之堪陟。乃言崑閬之不難。蛛螫覩棘林之易羅。遂謂扶桑之可網。不量涯分。無以異斯。立致書。其事稍息。十月太常博士柳宣。以其事寢。作歸敬書并偈。檄譯經大德。求畢其說於是法師明濬。答還述頌并書。極陳大教尊嚴。而訓呂才妄舉。柳宣得書。即劾呂才。列奏其事。有旨。集公卿。領才詣慈恩寺。見法師。受辭悔謝而退<span class='note-inline'>(慈恩傳)</span>○十一月釋慧仙卒。仙以華嚴涅槃二部為業。時屢有灾疾。求救者仙<span class='corr'>但</span>令念佛。無往不濟。</p>
<p>丙辰<span class='note-inline'>(顯慶元)</span></p>
<p>正月丙寅。立皇太子<span class='note-inline'>(弘)</span>。是日於慈恩寺。齋僧五千員。奘法師。因請譯經監閱詳緝之官。及慈恩寺碑。侍郎薛元超。奏其語。制可。是月壬申朝會。中書崔敦禮。宣敕曰。大慈恩寺法師玄奘。新飜經論。文義須精。宜令左僕射于志寧。尚書來濟許敬宗。侍郎薛元超。李義府杜正倫。時為看閱潤色。朝罷。遣給事王君德。報法。師承。須友人助飜經。<span class='corr'>已</span>為處分。其慈恩碑。朕望自作。不知師意如何。奘奉旨。即率眾詣闕。抗表陳請。未幾高宗親製碑文成。遍示公卿。辭略曰。道光塵劫。化洽生靈。福<span class='corr'>已</span>罪之群生。興將滅之人代。絲流法雨。清火宅以辭炎。輪昇慧日。皎重冥而歸晝朕逖覽緗史。詳觀道義。福永劫者。其唯釋教歟。文德皇太后。乾精掩月。坤維絕紐。故載懷興緝。剏斯金地。朕之虔心八正。肅志雙林。冀延景福。式資冥助。敬刻貞石。式旌真境云　○三月庚申。百僚奉表。美揚聖製。別詔禮部尚書許敬宗。送碑文示奘法師。甲子奘率徒詣闕。奉表謝。略曰。陛下始悲奩鏡。即剏招提。俄樹勝幢。乃敷文律。使祇園遺迹。託寶思而彌高。奈苑餘芳。假瓊章而不朽。奘以其文宜得聖筆自寫。再表始許○四月奘備幡輦梵儀。扣芳林門。迎御製碑。勑太常九部樂并雜戲。及王侯公卿送之。帝御安福門樓。觀奘導從。以天竺法儀。其徒甚盛。帝望之大悅○五月。勑天下僧尼。有犯國法者。以僧律治之。不得與民同科○十一月天后難月。命奘法師。入宮祈福。及分難。神光滿宮。自庭燭天。因號佛光王<span class='note-inline'>(即中宗也)</span>。初帝甞謂奘曰。若生男子。即聽出家。至是奘奉表請。許佛光王出家。紹隆三寶制可○十二月五日。為佛光王度七人。仍請奘法師。為王剃髮。</p>
<p>丁巳<span class='note-inline'>(二)</span></p>
<p>閏正月。牛頭法融禪師。終于建初寺。壽六十四。師頭顱巨大。五岳隆起。眉目長廣。顙頰濃張。龜行鶴視。聲氣深遠。性能安忍。罵辱不動。寒不加絮。暑絕追凉。慈悲為懷。道俗歸敬云<span class='note-inline'>(高僧傳)</span>○千歲寶掌和尚。晚居浦江寶巖。與朗禪師友善。師以白犬馳書。朗以青猿回使。是年正旦。自塑像竟。即澡衣趺坐。說偈而化。師自稱住世<span class='corr'>已</span>一千七十二年。自魏晉間。抵此土。計之亦歷四百餘載<span class='note-inline'>(五燈會元)</span>。○二月駕幸洛陽宮。奘法師陪從。四月駕幸明德宮。奘亦陪從。五月勑奘還積翠宮番譯。九月表請。入嵩山少林寺譯經。手詔不允。</p>
<p>戊午<span class='note-inline'>(三)</span></p>
<p>二月奘隨駕還京○四月帝召僧道。入內論義。法師會隱。立五蘊義。法師神泰。立九斷知義。道士李榮黃壽。不知名義茫然。雖事往返。而牢落無歸。遂勑道士立義。李榮立道生萬物義。法師慧立。以此道為是有知。為是無知問之。榮曰人法地。地法天。天法道。既為天地之法。豈曰無知。立曰。必若有知。則合唯生於善。何故亦生於惡。既善惡昇沉。叢雜混生。則是無知矣。據佛窮理盡性之教。則萬物是業。眾生以業力故。所感不同。吾子不識。妄言道生。道實不生。一何可憫。榮無對赧然下座。次道士黃壽登席。立老子名義。法師會隱奏曰。壽不知諱忌。豈可對陛下。而公談祖諱。壽亦慚汗而止。於是慧立對帝。廣宣因緣諸義。帝悅而罷。少選敕內給事王君德。語道士。何不學佛經。於是榮等羞縮。為之氣塞<span class='note-inline'>(論衡)</span>○六月十二日。上剏西明寺成。十三日帝出綉像長幡。送往安奉。尋即下勑。召僧道七人入。帝幸百福殿。內官引僧東道西。俱時上殿。帝曰。佛道二教。同歸一善。然則梵境虗宗。為於無為。玄門深奧。德於不德。師等學照古今。業光空有。可共談名理。以相啟沃。復各賜坐。又勑云。法師可一人登座開題。時道士張惠元奏云。周之宗盟。異姓為後。今日立義。道士不得不先。又夷夏不同。客主位別。望請道士於先上座。帝沉默久之。慧立奏曰。我佛德高眾聖。道冠人天。為三千大千之獨尊。作百億四洲之慈父。引迷拯溺。唯佛一人。此地未出娑婆。即是釋迦之兆域。惠元何得濫言客主。妄定華夷。陛下屈初地之尊。光臨贍部。受佛付囑。顯揚聖化。書云。皇天無親。唯德是輔。惠元邪說。未可為依。勑云好。可更遞上。仍僧為先。時會隱昇座。立無畏義。道士七人。各陳論難。無足敘之。次道士李榮。開六洞義。擬佛之六通。立昇論席曰。夫洞者。豈不於物通達無擁義邪。答云是。難曰。若使於物無擁。未委老君得洞否。答云。老君上聖。何得非洞。立曰。若老君於物通洞者。何故云天下大患。為吾有身。使吾無身。吾何患也。據此則老君。於身尚礙何能洞於萬物。榮無對。乃云。榮在蜀日。久聞師名。共師俱是出家人。莫苦事非駮。立曰。先生此語。似索孤息。在外則可敘暄涼。此席則須定邪正。所云同是出家。然檢形討事。焉可同耶。先生鬢髮不剪。褌袴未除。手把桃符。腰懸赤袋。巡門猒鬼。歷巷摩兒。本不異於淫祀邪巫。豈得同我清虗釋子。榮怒云。汝若以剪髮為好。何不剔眉。一種是毛也。立曰。一種是毛。剔髮亦當剔眉。卿何為角髮。而不角髭耶。榮無以對。帝大笑。諸僧辭退。勑云好。遂散還寺觀。慧立自永徽元年參譯。頻登闥贊。潔齋行道。所以導達功業。光輝論道。咸立之力也。立本幽州僧。故帝頻告奘云。幽州僧大好。至七日內勑鴻臚卿韋慶儉。補充西明寺都維那○七月詔迎奘法師。入居西明寺○十一月。上以冬雪未降。召僧道祈之。因勑僧道。入內於別中殿講道。道士李榮。立本際義。法師義褒難之辭屈。榮乃忸怩下席。勑令褒登座。褒乃立摩訶般若波羅蜜義。道士張惠元辨難又辭屈。復有姚道士。覆難數番。亦吞聲無難。李榮復進。褒俱挫之。帝大悅<span class='note-inline'>(論衡)</span>。</p>
<p>己未<span class='note-inline'>(顯慶四年)</span></p>
<p>撫州<span class='corr'>刺</span>史祖氏。以亢旱。率官庶香花。步往二十里。於東山迎行像<span class='note-inline'>(其像本潭州失之。尋其行路現二跡長三尺。相去五百里)</span>。其情虔篤。三人捧之。飄然應接。返還州寺。雨下沾足<span class='note-inline'>(珠林)</span>○是年曇逞津師示寂。逞每好放生。忽有多人著赤衣多鬚來云。是綿竹所放生者。自此廣化立放生池。諸州凡造一百餘所。又益州甘亭神威力嚴惡。經祭難紀。忽下巫語。欲逞受戒。乃將佛像。在神下座。于時神影。自移本處。向佛下座。逞為受戒。自爾祀日齋食而<span class='corr'>已</span>。又往劉備先主朝受戒。所以蜀川神所逞行至者。皆為受戒。由此道俗歸依。又於綿竹[郫-卑+((白-日+田)/廾)]縣。造三百尺大像。祈求甚靈<span class='note-inline'>(本傳)</span>○十月制以玉華宮為寺。追崇先帝。詔奘法師居之。</p>
<p>庚申<span class='note-inline'>(五)</span></p>
<p>禪師善伏<span class='note-inline'>(一名等照)</span>生即白首。出家聽講。深於觀行。多為鬼神授戒。竝斷肉祭。由是人神敬仰。屠漁改業。市無行肆。是年坐逝○三月。西明寺靜之禪師遷逝。甞鼻患肉塞。百方無驗。有僧令誦般若心經萬遍。恰至五千。肉鈴便落<span class='note-inline'>(本傳)</span>○奘法師。於玉華譯般<span class='note-inline'>(若經)</span>○駕幸東都。勑召僧義褒慧立等赴洛。遂至合璧宮見帝。敘論稱旨。勑停東都淨土寺。褒即於彼講大品三論。光價逾隆○八月勑召僧靜泰。道士李榮。在洛宮中。帝問僧老子化胡經之由。泰奏云。據晉代雜錄。及裴子野高僧傳。皆云。道士王浮。與沙門帛祖對論每屈。浮遂取漢書西域傳。擬為化胡經。又搜神記幽明錄等。亦云。王浮造偽之過。復與李榮辨難數番。榮屢辭屈。榮又云大道老君。皇帝所尚。汝何起自西戎。而亂東夏。泰云。如來出現彼處為天中。我皇御宇。此間為地正。佛法有囑。委以皇王。有感必通。何論彼此。後屢徵難。以夜深乃散。明日帝令給事王君德。責李榮之論義無。答由是失厝。令榮還梓州。道士之望。唯指於榮。既其對論失言。舉宗落彩。時泰以才辨見知。復以賦詩稱賞。上即勑所司敬愛寺。可以泰居之。及泰入寺。頻登榮觀云<span class='note-inline'>(論衡)</span>○釋法冲。正觀初年。勑有私度者。處以極刑。冲誓亡身便即剃落。時嶧陽山。多有逃僧避難。冲乃分僧兩處。各置米倉十斛。一所徒眾四十餘人。純學大乘。并修禪業。經年食米如本不減。一所五六十人。纔經兩日。食米便盡。由不修禪。兼作外學。冲曰。不足怪也。能行道者。白毫之惠耳。時逃難轉多。無處投止。山有虎穴。冲詣告曰。今窮客相投。可見容否。虎乃相擕而去。及難解。冲乃隨處弘法。冲雖廣宣經術。專以楞伽命家。中書杜正倫。每諮稟之。時三藏元奘。不許講舊所番經。冲曰。君依舊經出家。若不許弘舊經者。君可還俗。更依新番經出家。方許君此意。奘聞遂止。斯亦命代弘經護法強禦之士。不可及也。僕射于志寧曰。此法師乃法界頭陀僧也。不可名實拘之。冲後旋東夏云<span class='note-inline'>(本傳)</span>○勑僧智琮。迎岐山舍利。乃感放光現瑞。</p>
<p>辛酉<span class='note-inline'>(龍朔元)</span></p>
<p>京師普光寺僧明解。性聰敏。琴詩書畫。時無與競。然殢酒荒情。顯慶間。帝造西明寺。令靈潤法師。擇一人居之。時有僚宷數人。俱來潤所。共薦明解。潤曰。公等宜求戒定慧學。增長福田。何乃舉酒客畫師。以當洪寄。官等愧退。明解致憾。俄而上徵四科。不間道俗。解應詔自舉。射䇿升第。喜不自勝。未幾染疾。自見數十人執猛炬迎解。解大怖。言未終而卒。是年八月也。後託夢於僧惠整曰。明解為昔不遵內教。今大受罪。求惠一飡。整覺乃設食。夜夢解來謝之。至二年秋間。又托夢於畫工。我以躭好外書。今大受苦。為我寫二三卷經。復賦詩言別。畫工乃為寫經。後夢致謝云<span class='note-inline'>(自鏡錄)</span>○九月。帝幸高祖舊第天宮寺。設齋度僧。帝周覽悽愴久之<span class='note-inline'>(統紀)</span>○釋彥悰。撰大唐京寺錄傳十卷。鋪述三寶靈迹。</p>
<p>壬戌<span class='note-inline'>(龍朔二年)</span></p>
<p>四月。幽州漁陽縣戍城火灾。人家竝為煨燼。唯二寺及但十佛像。獨不延燎<span class='note-inline'>(珠林)</span>○帝下制。僧尼道士冠官。致拜君親。四月大莊嚴寺僧威秀等。上不合拜俗表。略云。僧等荷國重恩。開以方外之禮。得弘出俗之心。自古帝王。舉遵其度。敬其變俗之儀。全其抗禮之迹。<span class='note-inline'>(云云)</span>右相許敬宗等。宣勑云。勑令詳議。拜否未定。可待後集。於是僧道宣等。敘佛教隆替事。簡諸宰輔。五月十五日。大集文武官僚。總坐都堂議事。時眾議紛紜。議請拜者。三百五十四人。議請不拜者。五百三十九人。六月八日宣韶。略云。朕商確群議。沉研幽賾。然箕頴之風。高尚其事。遐想前代。固亦有之。自今後即不宜跪拜。主者施行<span class='note-inline'>(弘明集)</span>○帝及后。初幸并州童子寺。大像高十七丈。是年七月。遣使送袈裟。其像放大光明。合城遷善<span class='note-inline'>(珠林)</span>○十二月八日。於蓬萊宮。召靈辨法師。開淨名經題。因令僧道辨難。至十四日。道士方惠長。開老子經題。靈辨難其道生萬物之義。惠長屢無答辨。乃奏曰。靈辨<span class='corr'>忝</span>預宗門。實懷慈忍。雖逢死雀。不願重彈。上大笑稱善。靈辨自徽永中遊東都。聲馳天闕。尋勑住大慈恩寺。屢入內論義。上每優獎之<span class='note-inline'>(論衡)</span>○時釋慧明。冬夏一服。行止蕭然。所去無戀。常誦思益經○時善導和尚。入京廣化人。念彌陀修淨業。時在光明寺說法。有告曰。今念佛名。定生淨土否。導曰。定生定生。乃口誦阿彌陀佛。聲聲相續。每一聲則有一佛。出其口中。因出寺門。上柳樹表。合掌向西。投身於地而逝<span class='note-inline'>(本傳)</span>。</p>
<p>癸亥<span class='note-inline'>(龍朔三)</span></p>
<p>泗州大士僧伽。初自碎葉國。遊于西涼。復顯化洛陽<span class='note-inline'>(本傳)</span>○六月少常崔義起不信佛。妻父蕭鏗。善誦法華。起妻以五月亡。為修三七齋。有婢素玉。作夫人語云。我受地獄苦。由汝誦經然燈放暫歸。至二十日又來。將素玉去。見夫人受火鑊之苦。見蕭鏗坐花臺。告素玉。我女多嗔。不信善惡。今受此苦。汝歸可語其夫兒。為其修功德。又僧教素玉。誦金剛藥師法華經。婢死三日方甦。後於麟德二年。薛將軍宅齋僧。請素玉誦冥授之經。合眾訝為希有。薛遂口奏。天子歎曰。冥道若此。何得不信。時朝貴聞者。咸生大信云<span class='note-inline'>(感通錄)</span>○十一月。奘法師番大般若經成。凡六百卷<span class='note-inline'>(本傳)</span>○天竺三藏那提<span class='note-inline'>(此云福生)</span>。永徽六年。賷梵甲千五百部至京。勑安置慈恩寺。顯慶初。勑提往崑崙諸國採藥。是年還京。擬廣宣譯所賷梵經。竝為奘將北去。惟譯三經而<span class='corr'>已</span>。尋即為真臘國請還。然提乃龍樹門人。深達實相。所著大乘義論。將事譯之。被遣遂闕夫抱麟之嘆。代有斯蹤。知人難哉。提挾道遠至。投俾北冥。既無所待。乃三被毒。載充南役。崎嶇數萬。不遂本志。嗚呼惜哉<span class='note-inline'>(僧傳)</span>。</p>
<p>甲子<span class='note-inline'>(麟德元)</span></p>
<p>二月奘法師。命弟子大乘光。錄所譯經論。凡七十五部一千三百三十五卷。總召門人。造像設齋。與眾辭訣。令左右為念彌勒如來。初五中夜。右脇安臥而逝。壽六十五。帝輟朝三日。宰僚悲咽。有異僧奉香塗師體。四月勑準世尊故事。<span class='corr'>斂</span>以金棺銀槨。塔于滻東原。弟子神泰[示*西]元會隱慧立明濬義褒大乘光等。皆法門龍象焉<span class='note-inline'>(本傳)</span>。</p>
<p>乙丑<span class='note-inline'>(二)</span></p>
<p>益州法聚寺有張僧繇。畫地藏菩薩像。是年七月。寺僧圖得一本放光。展轉圖者。類皆放光○僧慧昱。圖寫荊州長沙等瑞像。至京在都堂放光。聞見發心。各畫供養<span class='note-inline'>(珠林)</span>○二月皇太子。為二聖。於西明寺。造銅鐘一口。可一萬斤。</p>
<p>丙寅<span class='note-inline'>(乾封元)</span></p>
<p>丁卯<span class='note-inline'>(二)</span></p>
<p>二月西明寺道宣律師。在淨業寺。一天神至致敬。問其姓字。稱姓王名璠。是吳之蘭臺臣。為南方天王。韋將軍下使者。復有天來。姓羅。是蜀人。廣說律相。次又一天姓費。禮敬如前。云韋將軍有三十二將。最存弘護。因問律中隱義。無不決滯。復問此國名山聖迹。皆答之。又有天人。姓陸名元暢。來謁師。因問穆王時化人事。及五臺山諸像因緣。一一備答<span class='note-inline'>(法苑)</span>○八月宣律師示寂。有詔傷悼。勑天下寺。並圖形塑像。以為標範。宣姓錢氏。初母孕之。夢僧謂孕祐律師也。及出家。性與道合。所至必感神物翊衛。供奉天饌。甞中夜行道。臨砌蹶且仆。有少年介冑擁持之。因問是誰。曰弟子博叉天王子張瓊也。以師戒德高妙。故來給衛耳。宣遂廣問佛法之事。瓊一一言之。及別。授宣佛牙并寶掌二物。表信而隱。師撰內典錄。三寶感通錄。佛道論衡。釋迦譜。四分羯磨。續高僧傳。廣弘明集。八部八十一卷。見行于世。</p>
<p>戊辰<span class='note-inline'>(總章元)</span></p>
<p>召僧道會于百福殿。定奪化胡經真偽。百官臨證。議論紛紜。僧法明曰。老子化胡成佛之際。為作華言化之。為作胡語誘之耶。若作華言。則胡人未善。若作胡語。則既傳此土。須假番譯。未審化胡經。譯於何代。筆授證義。當復為誰。於是舉眾愕然。無能應者。公卿列辟。咸服其切當。忻躍而罷。勑搜天下化胡經焚棄。不在道經之數。既而道士栢彥道等。奉表乞留。詔曰。三聖重光。玄元統敘。豈忘老教。偏意釋宗。朕志欵還淳。情存去偽。理乖事舛者。雖在親而亦除。義符名當者。雖有冤而必錄。自今道經諸部有記。及化胡事者。竝皆削除。有司條為罪制<span class='note-inline'>(隱子論曰。初魏道士姜斌等。撰太上開天經。盛言化胡事。及與曇謨最對辨。斌服其妄。而名臣甄鸞者。乃著笑道論三十六篇。掊擊化胡成佛之謬。今載藏中。至隋僕射揚素曰。老子安用化胡為佛。何不化胡為道。此言尤足揭其謬。又言。老子初化胡胡不從。乃令尹喜。作佛語化之。胡乃從此。則先<span class='corr'>已</span>有佛。而老子不能化胡。佛能化胡也)</span>。</p>
<p>己巳<span class='note-inline'>(二年)</span></p>
<p>釋通達。住京師律藏寺。一裾一帔。布納重縫。所著麻鞋。經三十載。繒帛雜飾。未曾冠體。冬夏一服。不弊氷炎。僕射房元齡。以父師事之。正觀以來。稍顯神異。往至人家。歡笑則吉。愁慘必凶。或索財物。即須依送。若違其語。後失過前。將軍薛萬鈞。迎之供養。百餘日後。欲入內宿。薛打之。達曰。身血不淨。可作湯洗。乃脫衣入沸鑊中。狀如冷水。遂合宅驚奉。時逢米貴。欲設大齋。命寺家多令疏請。至旦赴者數千。而供度閴然。忽有食饍。連車而來。食訖人車不見<span class='note-inline'>(本傳)</span>。</p>
<p>庚午<span class='note-inline'>(咸亨元)</span></p>
<p>辛未<span class='note-inline'>(二年)</span></p>
<p>西京法海寺英禪師。有異人來謁曰。弟子知有水陸齋。可以利益幽明。自梁武歿後。因循不行。今大覺寺。有具僧義濟。藏此儀文。願師往求。以來月十五。於山北寺。如法修設。苟釋狴牢。敢不知報。英公尋詣義濟。得儀文以歸。即以所期日。於山北寺修設。次日曛暮。向者異人。與十數輩。來謝曰。弟子即秦莊襄王也。又指其徒曰。此范睢穰侯白起王剪張儀陳軫。皆秦臣也。咸坐本罪。幽囚陰府。大夜冥冥。無能救護。昔梁武帝。於金山寺設此齋時。前代紂王之臣。皆免所苦。弟子爾時亦暫息苦。然以獄情未決。不得出離。今蒙吾師設齋。弟子與此徒輩。并列國諸侯眾等。皆乘善力。將生人間。慮世異國殊。故此來謝。言訖遂滅。自是儀文。布行天下。作大利益<span class='note-inline'>(賾禪師葦江集)</span>○義淨法師。年三十七。往西域求經。</p>
<p>壬申<span class='note-inline'>(三年)</span></p>
<p>五祖弘忍大師。開化於蘄州黃梅破頭山。時六祖乃嶺南盧居士。名慧能。年三十二。來參祖曰。來求作佛。祖曰。嶺南人無佛性。曰人有南北。佛性豈然。祖異之曰。著槽廠去。能入碓方服勞。經八个月。師告眾。各述一偈。語意冥符。則衣法皆付。神秀上座書偈云。身是菩提樹。心如明鏡臺。時時勤拂拭。莫遣惹塵埃。師見曰。依此修行。亦得道果。能聞之。亦令人於秀偈側書曰。菩提本無樹。明鏡亦非臺。本來無一物。何處有塵埃。師見之。故曰此誰作。亦未見性。即於是夕。潛呼能至告曰。諸佛出世。為一大事因緣。隨機小大。而引化之。遂有三乘等法。然以微妙秘密正法眼藏。付于迦葉。展轉傳授以至於吾。吾今授汝。聽吾偈曰。有情來下種。因地果還生。無情既無種。無性亦無生。能跪受畢。又曰。衣止汝身。勿復傳也。且當遠引。俟時行化。逢懷且止。遇會即藏。能禮辭通夕南邁。師由是三日不上堂。眾疑問之。師曰。吾道行矣。又曰衣法誰傳。師曰能者傳之。眾知盧居士也。尋<span class='corr'>已</span>不在。相率追之。趕至大庾嶺頭。能置衣鉢於石。慧明上座先至。舉之莫能動。即曰。我來求法。不求其衣。六祖乃曰。不思善不思惡。正當恁麼時。還我明上座本來面目。明大悟曰。密語外還更有意旨否。六祖曰。我今與汝說者。即非密也。汝若返照。密却在汝邊。六祖令向北接人。六祖後至曹溪。又被惡人尋逐。乃晦迹於四會懷集之間。四年隱於獵人中。常為獵人說法。獵人悟者甚眾。</p>
<p>癸酉<span class='note-inline'>(四)</span></p>
<p>神僧萬回法師。初幼時。能三千里致兄書。朝往暮歸。因號萬回。帝乃度為沙門。</p>
<p>甲戌<span class='note-inline'>(上元元)</span></p>
<p>乙亥<span class='note-inline'>(二)</span></p>
<p>五祖弘忍大師。忽告眾曰。吾今事畢。時可行矣。即入室安坐示寂。壽七十四。塔于東山。代宗<span class='corr'>諡</span>大滿禪師<span class='note-inline'>(據五燈錄。及正宗記。謂師武德甲申。七歲遇四祖。至此年示寂壽七十四。必訛誤也。若謂此年壽七十四。則甲申年二十三矣。若甲申年七歲。則此年止壽五十八。非前誤。則後誤)</span>。</p>
<p>丙子<span class='note-inline'>(儀鳳元)</span></p>
<p>正月六祖。到廣州法性寺。值印宗法師。講涅槃經。時有風吹幡動。一僧云旛動。一云風動。祖乃云。非旛動。非風動。仁者心動。二人言下大悟。印宗詢之。即執弟子禮。乃為六祖落髮。請智光律師。授以大戒。</p>
<p>丁丑<span class='note-inline'>(二)</span></p>
<p>六祖。徙居韶州雙峯曹溪寶林寺。<span class='corr'>刺</span>史韋據。請於大梵寺。說法。座下僧尼道俗一千餘人。刺史官寮等。三十餘人。是日廣說頓教。門人法海抄錄流行。今壇經是也。</p>
<p>戊寅<span class='note-inline'>(三)</span></p>
<p>涅槃經茶毗後二卷。乃南海波陵國。若那䟦陀羅<span class='note-inline'>(此云智賢)</span>。為沙門會寧。於波陵國也。麟鳳年。自南海寄歸達交州。後附經入京。是年沙門靈會。方於東宮。啟請施行<span class='note-inline'>(釋教錄)</span>。</p>
<p><span class='corr'>己</span>卯<span class='note-inline'>(調露元)</span></p>
<p>正月信士杜行顗。譯出佛頂勝呪經一卷。顗京兆人。儀鳳中行鴻臚寺。典客署令。顗妙通梵語。因罽賓僧佛陀波利。獻尊勝經。帝乃詔令譯之。今在藏。</p>
<p>庚辰<span class='note-inline'>(永隆元)</span></p>
<p>辛巳<span class='note-inline'>(開耀元)</span></p>
<p>南天竺有菩提流志。為西域宗師。帝聞風而悅之。因使西域。有詔敦請○太子文學權無二。述釋典稽疑十條。以問興善復禮法師。禮乃撰十門辨惑論二卷以釋之。眾疑頓遣。此雖一時之酬答。實為萬代之龜鏡也。見行于世。</p>
<p>壬午<span class='note-inline'>(永淳元)</span></p>
<p>五月。日照再譯最勝陀羅尼經<span class='note-inline'>(此本多誤)</span>○慈恩法師窺基卒。壽五十一。有詔傷悼。御製畫像贊。勑葬樊川北渠。近奘公之塋。基貌碩心慈。嘗造玉文殊像。及金寫大般若經。皆獲瑞應。初宣律師。以弘律感天厨供饌。每薄基三車之玩。不甚為禮。基嘗訪宣。其日過午。而天饌不至。及基辭去。天神乃降。宣責以後時。天曰。適見大乘菩薩在此。翊衛嚴甚。故無自而入。宣聞之大驚。於是遐邇增敬焉。先是。奘公親授西域戒賢瑜伽師地唯識宗。而基盡領其妙天下目為三乘法相顯理宗。謂之慈恩教○隱士孫思邈卒。善莊老陰陽醫藥之術。尤重釋典。世稱孫真人焉。</p>
<p>癸未<span class='note-inline'>(洪道元)</span>　十二月高宗崩中宗即位。</p>
<p>初北印土罽賓國沙門。佛陀波利<span class='note-inline'>(此云覺護)</span>。儀鳳元年。至五臺清涼山。逢一叟問曰。爾來何為。曰欲禮文殊。曰曾持佛頂尊勝呪來否。曰未也。曰此土眾生。犯四棄者多。能回取呪。以流此土。作大利益。弟子當示師文殊所在。叟忽不見。波利乃返本國。取呪至於長安。有旨。命杜行顗及日照三藏番譯。譯訖賜利䞋絹三十疋。至是利又將梵本。訪西明寺。僧順貞奏共譯出。名尊勝陀羅尼。乃第三出也。與杜令譯者。大同小異。比諸眾譯。此最弘布。波利即入五臺。後不知終○法師元暉卒。暉字道世。撰法苑珠林一百卷。今在藏。</p>
</div>
<div class='div-other'><a id='mulu27' />
<p class='h2'>則天皇后</p><p>甲申<span class='note-inline'>(光宅元年)</span></p>
<p>二月。廢中宗為廬陵王。則天臨朝稱制。</p>
<p>乙酉<span class='note-inline'>(埀拱元年)</span></p>
<p>幽中宗于房州○懷義修白馬寺。</p>
<p>丙戌<span class='note-inline'>(二年)</span></p>
<p>泉州黃守恭宅園中桑樹。忽生白蓮花。因捨宅為寺。今開元寺是也<span class='note-inline'>(方輿勝覽)</span>。</p>
<p>丁亥<span class='note-inline'>(三年)</span></p>
<p>天竺地婆訶羅<span class='note-inline'>(此云日照)</span>。自天皇儀鳳初。至京譯密嚴等經。至是年共譯十八部三十四卷。天后親製序。今在藏。</p>
<p>戊子<span class='note-inline'>(四年)</span></p>
<p>后延神僧萬回入宮。賜錦衣。令宮女給侍。</p>
<p><span class='corr'>己</span>丑<span class='note-inline'>(永昌元年)</span></p>
<p>于闐沙門提雲般若<span class='note-inline'>(此云天智)</span>。是年至京。謁帝于洛。勑於東寺番經。</p>
<p>庚寅<span class='note-inline'>(天授元年　九月改國號周)</span></p>
<p>沙門法明等十人。詣闕上大雲經。盛稱則天當代唐主閻浮提。則天大悅。賜十沙門紫方袍銀龜袋。頒經于天下諸州。各建大雲寺。</p>
<p>辛卯<span class='note-inline'>(二年)</span></p>
<p>勑升釋氏。在道教之上○天智至是。共出經論六部。</p>
<p>壬辰<span class='note-inline'>(長壽元年)</span></p>
<p>□仁儉禪師。師至見。乃仰視帝良久云。會麼。帝曰不會。師云。老僧持不語戒。言訖而去<span class='note-inline'>(一云天冊萬歲乙未年)</span>。翌日進短歌十九首。后覽而嘉之。厚加賜賚。今唯了元歌一首。盛行于世。師即騰騰和尚也。</p>
<p>癸巳<span class='note-inline'>(二年)</span></p>
<p>天竺達摩流支<span class='note-inline'>(此云法希)</span>。天后改為菩提流志<span class='note-inline'>(此云覺愛)</span>。初天皇遣使邀之。是年至京。即於佛授記寺。譯經一十九部二十卷○沙門釋慧智。父乃印土人。故諳兩土言音。三藏地婆訶羅提雲般若寶思惟等。所有番譯。皆召智為證。兼令度語。是年自譯讚觀音頌一卷<span class='note-inline'>(釋教錄)</span>。</p>
<p>甲午<span class='note-inline'>(延載元)</span></p>
<p>乙未<span class='note-inline'>(太后加號慈氏改元證聖)</span><span class='note-inline'>(又加天冊金輪大聖皇帝)</span><span class='note-inline'>(改元天冊萬歲)</span></p>
<p>勑釋明佺等。刊定經目撰錄十五卷<span class='note-inline'>(今見在)</span>○后聞于闐國。有梵本華嚴大經。即遣使往求之。并請善梵學者一人隨來。於是于闐國主。以實叉難陀<span class='note-inline'>(此云學喜)</span>。妙善華嚴宗旨。遣赴命。則天見之大悅。是年三月。詔入大遍空寺。同菩提流志復禮等番譯。後移於佛授記寺譯經。則天時幸其寺。親受筆削。時施供饌焉○五月義淨法師。還自西域。所遊三十餘國。往來二十五年。得經論四百部。舍利三百粒。天后親迎于上東門外。幡樂導引。安置佛授記寺。勑令番譯。初共實叉難陀。譯華嚴經。久視<span class='corr'>已</span>後。方自番譯。</p>
<p>丙申<span class='note-inline'>(萬歲通天元)</span></p>
<p>詔沙彌康法藏。於太原寺。開示新華嚴宗旨。方緒經題。感白光自口而出。成盖停空。萬眾歎異。有旨。命京城十大德。為藏授滿分戒。賜號賢首。詔入大遍空寺。參譯經<span class='note-inline'>(本傳)</span>○詔嵩岳惠安禪師。與神秀禪師至都。肩輿入殿。親加跪禮。奉于宮禁。朝夕問道。尊為國師。勑當陽山。剏度門寺。以旌其德。時王公<span class='corr'>已</span>下。及京城士庶。聞風爭來謁見。望塵拜伏。日以萬數<span class='note-inline'>(舊史)</span>○詔有番僧樂住者。所在配住。時泗州大師。不欲異凡。乃於楚州龍興寺隷名。適議建佛殿。大師忽言。吾助五百貫。問在何間。答言非遠。乃到江畔。見數舡至。師招住後舡責云。無心濟物。<span class='corr'>已</span>是愚迷。何故劫人更加傷害。若不捨施。汝必遭刑。舟人遂捨五百貫。哀求救護。尋遭楊子縣擒捕。囚在囹扉。欵問<span class='corr'>已</span>實。甘心待死。惟想江邊大師。疑是觀音聖者。乃志心想念。師忽現雲中。慰曰。但知專念。不必它憂。罪欵既圓於案中。恩赦忽流於天下。實為寒灰發焰。朽骨生肌矣<span class='note-inline'>(本傳)</span>。</p>
<p>丁酉<span class='note-inline'>(神功元年)</span></p>
<p>泗州大師。或宴坐於深房。或振鍚於長路。水洒石師之口。盡療于母牙疼。瓶擲裴公之房。頓瘳辛氏疢疾。施扇則畢令風濤無害。慈幼則趙母病苦自痊。不施駿馬。則孫令墜馬而亡。不施鈔鑼。則裴氏浣鑼而沒。後與門人慧儼。誓願遊方。離山陽。而道俗攀依。到淮陰則舟航稽首。莫不停帆獻供。息棹焚香。請降臨而不來。無邀迎而忽至<span class='note-inline'>(本傳)</span>。</p>
<p>戊戌<span class='note-inline'>(聖曆元年)</span></p>
<p>召廬陵王還。</p>
<p><span class='corr'>己</span>亥<span class='note-inline'>(二年)</span></p>
<p>十月。譯新華嚴經。成八十卷。則天親製序。御太極殿。宣示百官<span class='note-inline'>(本經)</span>。</p>
<p>庚子<span class='note-inline'>(久視元年)</span></p>
<p>詔<span class='corr'>斂</span>天下僧錢日一文。聚作大像於白馬阪。狄仁傑等。上疏切諫。則天不納<span class='note-inline'>(舊史)</span>○八月婆羅門李無謟。譯出不空罥索經一卷。乃秘教總持之要。</p>
<p>辛丑<span class='note-inline'>(長安元年)</span></p>
<p>則天將建大像。御史張廷珪。上疏切諫。則天召見。賜以金帛。而慰喻之<span class='note-inline'>(唐史)</span>○詔賢首法師法藏。於東都佛授記寺。講新華嚴經。至華藏世界品。感大地震動。即日召對長生殿。問帝網十重六相之義。藏敷宣有緒。又就指殿隅金師子為曉。則天豁然領解。由是集其語。目為金師子章○<span class='note-inline'>(初儼尊者。傳杜順華嚴宗旨。藏侍儼盡傳其教。及儼去世。藏以巾幘說法。於是耆德抗表。乞度為僧。凡藏落髮受具。皆則天特旨。藏沒清凉國師澄觀。傳其教。學者宗之。目為一念圓融具德宗。謂之賢首教)</span>。</p>
<p>壬寅<span class='note-inline'>(二年)</span></p>
<p>萬回公。所至顯化。玄宗在蕃。甞私謁回。回撫其背曰。五十年太平天子。可自愛睿。宗為相王。每將出。回必告市人曰。天子來。少頃而相王至。其神異類如此。</p>
<p>癸卯<span class='note-inline'>(三年)</span></p>
<p>義淨法師。以久視元年至是年。譯光明等經。二十部百十五卷。天后製新番聖教序○則天鑄像之費將具。李憍疏諫。后不納。是冬像成。率百僚禮祀<span class='note-inline'>(舊唐史)</span>。</p>
<p>甲辰<span class='note-inline'>(四年)</span></p>
<p>正月。實叉譯入楞伽經七卷。功畢<span class='note-inline'>(今在藏。此比諸本。尤為詳明)</span>○實叉至此。總譯經論一十九部一百七卷○實叉難陀。辭還于闐。詔遣御史霍嗣光送還○覩貨邏國沙門彌陀山<span class='note-inline'>(此云寂友)</span>。初共實叉難陀譯經。是年譯無垢淨光經一卷。乃辭帝還邦。帝厚遣之。</p>
</div>
<div class='div-other'><a id='mulu28' />
<p class='h2'>中宗</p><p>乙巳<span class='note-inline'>(神龍元)</span></p>
<p>正月。大臣等請太后。傳位太子○中宗即位○太后徙居上陽宮。帝帥百官。上太后尊號。曰則天大聖皇帝。復國號曰唐○流宰相房融于高州○四月。中宗降御札。召曹溪六祖入京。其辭曰。朕請安秀二師。宮中供養。萬機之暇。每究一乘。二師並推讓云。南方能禪師。密授忍大師衣法。可就彼問。今遣內侍薛簡。馳詔迎請。願師慈念。速赴上京。師以表辭疾。願終林麓。薛簡曰。京城禪德皆云。欲得會道。當旨禪定。未審。師所說法如何。祖曰。道由心悟。豈在坐耶。簡曰。弟子回朝。主上必問。願師指示心要。令得明道。祖曰。道無明暗。簡曰。明喻智慧。暗況煩惱。倘不以智慧。照破煩惱。生死憑何出離。祖曰。若以智慧。照煩惱者。此是二乘小機。簡曰。何謂大乘見解。祖曰。明與無明。其性無二。無二之性。即是實性。實性者。在凡不減。在聖不增。住煩惱而不亂。居禪定而不寂。性相如如。名之曰道。簡曰。師說不生不滅。何異外道。祖曰。外道將滅止生。以生顯滅。滅猶不滅。生說無生。我說本自不生。今亦無滅。所以不同外道。汝欲知心要。但一切善惡。都莫思量。自然得入清淨心體。湛然常住。妙用恒沙。簡禮辭歸闕。表上祖語。帝咨美久之。尋遣使賜袈裟瓶鉢等。諭天子嚮慕之意○天竺般剌密帝<span class='note-inline'>(此云極量)</span>。於廣州制止道場居止。五月二十三日。於灌頂部中。誦出一品。名楞嚴經。彌伽爍佉<span class='note-inline'>(此云雲峰)</span>。譯成一部十卷。宰相房融筆受。沙門懷廸。證譯。傳經事畢。密帝乃汎舶西歸<span class='note-inline'>(出譯經圖記。一云融遇密帝賷楞嚴梵夾至。乃請之宣譯。譯畢。密帝復携梵本。歸于天竺)</span>。○義淨法師。至是又出孔雀等經四部六卷。帝製序。號大唐龍興三藏聖教序○十一月。則天崩。年八十二○十二月。勑改韶州古寶林。為中興寺。</p>
<p>丙午<span class='note-inline'>(二年)</span></p>
<p>賜神僧萬回。號法雲公○僧慧範等。加五品階○二月大通禪師神秀示寂。勑葬龍門。葬日給羽儀鹵簿。帝送龕至便橋。中書令張說製碑。略曰。師謁忍禪師。服勤六年。乃居於玉泉寺東之山。學者如市。久視中。詔請而來。敷坐覲君。肩輿上殿。屈萬乘而稽首。洒九重而宴居。傳聖道者不北面。有盛德者無臣禮。遂推兩京法主。三帝國師。仰佛日之再中。慶優曇之一現。然處都邑。每帝王分座。后妃臨席。鴛鷺四匝。龍象三遶。聖敬日崇。朝恩代積。當陽初會之所。置寺曰度門。尉氏先人之宅。置寺曰報恩。師生於隋末。百有餘歲。僧臘八十云云。時岐王範。及徵君盧鴻一。皆勒碑製碣。舊唐史有傳。賜僧<span class='corr'>諡</span>號。自是始也○法師義淨。隨駕歸京。勑於大薦福寺。別置番經院處之。又菩提流志。隨駕歸京。勑於西崇福寺安置。譯寶積等經。創發題日。於大內佛光殿。帝親御法筵。筆受經旨。妃后同觀。百僚侍坐。求之古人。無以加也○賜慧安國師紫衣。仍延入禁中供養○是年。帝及皇后公主。多營佛寺○八月。詔天下。試童行經義挑通無滯者。度為僧。試經為僧。自此而始○寶思惟。至是年。譯罥索等經。共七部九卷。自是更不譯經。唯專禮誦。</p>
<p>丁未<span class='note-inline'>(景龍元)</span></p>
<p>詔改中興寺觀。為龍興○勑韶州<span class='corr'>刺</span>史。重飾寶林中興。賜額曰法泉寺。六祖新州舊居。為國恩寺○帝召義淨法師入內。并同番經沙門。九旬坐夏。帝以昔居房部。幽厄無歸。祈念藥師。遂蒙降祉。因於大佛光殿。勑淨等譯藥師經二卷。帝御法筵。手自筆受○釋智嚴。于闐國王之子。幼至大唐。早居榮祿。授大將軍。封郡公。神龍二年五月。請捨宅為寺。勑允其請。又固請出家。十二月二十四日。墨制云。人之情也。莫不貪惜祿位。卿之願也。乃欲棄俗出家。忽省來奏。嗟賞兼懷。特遂所祈。式成高志。是年十一月五日帝生辰剃落。仍請住終南山至相寺。虗心修道。自是多預番譯<span class='note-inline'>(釋教)</span>。</p>
<p>戊申<span class='note-inline'>(二年)</span></p>
<p>遣使詔于闐。實叉難陀。再至京師。帝降蹕迎勞。備法儀迓之。載以青象。安置薦福寺○詔泗州僧伽大士入宮。帝稱弟子。三台聞法。百辟歸心。復舘于薦福寺。在京數月。忽大旱。帝請大士至內殿。求賜甘雨。師曰。無須別物。只要御瓶。才傾瀉於瓊津。便大霶於甘雨矣。帝為度慧儼慧岸木叉三人。為侍者。帝親書所居寺額。曰普光王。先送歸淮<span class='note-inline'>(本傳)</span>○嵩岳元珪禪師。居嶽之龐塢。一日嶽帝詣師。稽首乞戒。師乃授以五戒。復示無心則無戒。無佛無眾生之旨。神復請願効所能。師曰。吾觀身無物。觀法無常。了然更有何欲。神曰。師必命我。為世間事。展我神功。使<span class='corr'>已</span>發心未發心。信心不信心等人。目我神蹤。知有佛有神。有自然非自然者。師曰。東巖寺之障。莽然無樹。北岫有之。汝能移北樹於東嶺乎。神曰既聞命矣。恐昏夜必有喧動。願師無駭。即作禮辭去。師門送之。見儀衛雍雍陵空隱沒。是夕風雷震蕩。拂旦和霽。則北山之松。盡移東嶺。森然行植焉<span class='note-inline'>(傳燈錄)</span>。</p>
<p>己酉<span class='note-inline'>(三年)</span></p>
<p>二月。帝賜慧安國師摩衲。師辭歸嵩嶽。三月師誡其徒曰。吾歿後。將尸置寒林中。恣野火焚之。至八日合戶偃身而寂。壽一百二十八。其徒奉命。舁尸林中。果野火至闍維之。得舍利八十粒。五粒最巨。而紅光奪目。詔入留禁中○禪師法儀。琅邪王之子也。上求琅邪之後。扶風太守獲之。館于後堂。奏名于朝。大守夫人欲妻以女。儀堅拒不許。至於浴室。自斷其陰。婢子遽呼救之。守高其操執事之。及赴京引見。帝命襲琅邪王爵。儀具以本志懇辭。帝嘉之。聽從便○召律師道岸入宮。為妃主授歸戒。因留禁中。別日帝至。諸師咸避席。岸獨逡巡長揖而<span class='corr'>已</span>。帝高其量。圖形林光宮。御製八句贊之<span class='note-inline'>(通論)</span>。</p>
</div>
<div class='div-other'><a id='mulu29' />
<p class='h2'>睿宗</p><p>庚戌<span class='note-inline'>(景雲元　六月改)</span></p>
<p>泗州大士。三月示寂。神<span class='corr'>采</span>如生。勑就薦福寺。塑身建塔。忽穢氣滿城。帝祝之。許送歸淮。即異香郁然。傾都歎異。遂奉全身。歸泗州普光王寺建塔。帝甞問萬回曰。僧伽何如人。回曰。觀音大士化身耳。大士壽八十三。初三十年。在於本國。五十三年。在於此方。前後化緣二十七處。神迹非一。具見行狀○六月中宗崩。明皇誅韋后等。奉睿宗即位○時義淨法師。於大薦福寺。譯浴像等經論。至是又出二十部八十八卷。李嶠張說等潤色。僕射韋巨源蘇[王*(十/(罩-卓+衣))]等監譯○菩提流志。正譯寶積。至是帝復於北苑白蓮華亭。及大內甘露等殿。別開會首。帝亦親筆受。王瑨賀知章等潤色。中書陸象先魏知古等監譯。帝外總萬方。內崇三寶。御筆製序。標於經首○八月。高祖舊第興聖寺。有柿樹久枯。至是忽重榮。因大赦天下。賜百官封爵。普度僧道數萬○十月。實叉難陀示寂。闍維舌根不壞。詔送歸于闐建塔。</p>
<p>辛亥<span class='note-inline'>(二年)</span></p>
<p>三月詔嵩山僧一行赴闕。行辭疾不赴。遁入荊州當陽山。行初究太玄經義。次傳天台僧筭術。次入嵩山。參普寂禪師宗旨。及遁當陽。又從律師惠悟。學毗尼。凡經籍一覧。畢世不忘<span class='note-inline'>(舊唐史)</span>○四月。下詔曰。釋典玄宗。理均迹異。拯人化俗。教別功齊。自今聚集僧道。宜齊行並集。初太宗。以老子為皇宗。升於釋氏之上。至則天朝。復在釋氏之下。今此<span class='corr'>已</span>往。遂為永式。令僧左道右。齊班竝集云<span class='note-inline'>(舊唐史)</span>○十月。詔神僧萬回入宮。舘于集賢院。給二美人奉事。十二月。忽求閿鄉河水。左右莫得。又曰穴堂前地可得也。得之。回飲水畢。湛然而逝。贈司徒虢國公。圖形集賢院○法師義淨。是年又出佛功德等經論二十一卷。太常卿薛崇胤監護。</p>
<p>壬子<span class='note-inline'>(先天元年)</span>　七月傳位于太子玄宗。</p>
<p>永嘉真覺大師。名玄覺。博貫三藏。參曹溪六祖。一見語合。祖即印可。師遽告歸。祖少留一宿。故號為一宿覺焉。及回永嘉學徒奔萃。因著證道歌一篇。以警未悟。師復預期冥感。即時定中觀見。字字化作金色。滿虗空界。是年師示寂<span class='note-inline'>(一云先天二年)</span>。葬于松臺山<span class='note-inline'>(今淨光也)</span>。李邕為作神道碑。後憲宗元和中。杜守賁<span class='note-inline'>(一云柳守賁)</span>愛其證道歌。輙發地視。軀完如生。因為營塔。僖宗時郡。守朱褒。狀表其事。賜<span class='corr'>諡</span>無相大師。塔號淨光。師有妹曰玄機。亦參六祖<span class='note-inline'>(今淨居祖師也)</span>。師之證道歌。梵僧傳歸天竺飜譯。彼皆欽仰。目為東土大乘經師。又著禪宗悟修圓旨十篇。及觀心十門。見傳于世<span class='note-inline'>(皇朝太平興國中。有進其遺集者。唐太宗悅之。剃其進者。賜銀百兩。使歸植眾。并給賜茶山。許自置田贍僧眾。祥符中賜御書。山水圖畫一百餘軸。見永嘉編及諸錄)</span>。</p>
</div>
<p class='juan'>歷代編年釋氏通鑑卷之八</p></div>
</div><!-- end of div[@id='body'] -->
</body></html>