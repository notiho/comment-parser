<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏通鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu49' />歷代編年釋氏通鑑卷第十二</p><p class="byline">宋括山一庵釋　本覺　編集</p><p class="byline">明善慶童子　畢之鉉　較訂</p>
<div class='div-other'><a id='mulu50' />
<p class='h1'>五代</p>
<div class='div-other'><a id='mulu51' />
<p class='h2'>後梁</p><p style="margin-left:2em">朱氏。都汴遷洛。二主。共十七年。</p>

<table>
<tr><td>丁卯<span class="note-inline">(梁)</span><span class="note-inline">(太祖開元)</span></td>
<td><span class="note-inline">(唐)</span><span class="note-inline">(李克用天佑四)</span></td>
<td><span class="note-inline">(秦)</span><span class="note-inline">(李茂貞)</span></td>
<td><span class="note-inline">(吳越)</span><span class="note-inline">(武肅王錢鏐)</span></td>
<td><span class="note-inline">(楚)</span><span class="note-inline">(武穆王馬殷)</span></td>
<td><span class="note-inline">(荊南)</span><span class="note-inline">(南平高季興)</span></td>
<td/>
<td><span class="note-inline">(吳)</span><span class="note-inline">(景帝楊渥)</span></td>
<td><span class="note-inline">(閩)</span><span class="note-inline">(太祖王審知)</span></td>
<td><span class="note-inline">(蜀)</span><span class="note-inline">(王建)</span></td>
<td><span class="note-inline">(南漢)</span><span class="note-inline">(劉隱)</span></td>
</tr></table><p>梁太祖本名溫。僖宗賜名全忠。至是受唐禪即位。更名晃○閩太祖請雪峯玄沙入內。求示心法。二師喚云。大王志心聽取。幻化空身。是大王法身。知見了。總是大王本源自性天真佛。大王。心心如木石去。如虗空去。觀心無心。從妄想起。我心自空。即悟實相。百千三昧智慧。俱在大王心。大王今既<span class='corr'>已</span>知本性。一時放下。不得別生絲髮許也。此名無功之功。功不虗棄。此是佛祖玄旨。願大王發大弘願。保持取作佛去。莫受輪迴。不可容易。王禮二師曰。百生慶幸。得逢指示。二師向王言。但念念常空寂。日用有大果。因但布施。廣作利益。竝為助道之門。不拘有無之見。一切自在。但日日脩無功用道。王拜謝。捨金二十鋌。二師各不受。王又問玄沙。此一真心。本無生滅。今此一身。從何而有。師曰。此本源真性。自徧周法界。為妄想故。有一點識性。從父母妄緣而生。便即傳命。受千般苦。身有輪迴。佛者覺也。大王既知覺了。不落惡趣。但請大王。頻省妄念。歸真合道。大王作禮。信受奉行<span class='note-inline'>(雪峰錄)</span>。</p>

<table>
<tr><td>戊辰<span class="note-inline">(開平二)</span></td>
<td><span class="note-inline">(唐)</span><span class="note-inline">(李克用病篤莊宗存勗立)</span><span class="note-inline">(五)</span></td>
<td/>
<td/>
<td/>
<td/>
<td/>
<td><span class="note-inline">(蜀)</span><span class="note-inline">(武成元)</span></td>
<td/>
</tr></table><p>三月雪峯存禪師示疾。閩王命醫診視。師曰。吾非疾也。竟不服藥。五月二日。遊藍田。歸澡身。中夜入滅。壽八十七。臘五十九。師住山四十餘年。法席之盛。卓冠天下。學者冬夏千五百人。閩王雅隆其道。為之增宇。設像鑄鍾。以嚴其山。優施以充其眾。時迎館于府。請求法論<span class='note-inline'>(見碑)</span>○十一月玄沙師備禪師示寂<span class='note-inline'>(僧寶傳云十二月)</span>。師初住梅溪。後居玄沙。一時天下叢林海眾。皆望風欽服。閩帥王公。待以師禮。學徒垂千人。室戶不閉。師應機接物。垂三十年。所演法要。有大小錄。行于世。壽七十五。臘四十四。閩帥賜號宗一禪師<span class='note-inline'>(五燈)</span>。</p>

<table>
<tr><td><span class="corr">己</span>巳<span class="note-inline">(三)</span></td>
<td><span class="note-inline">(唐)</span><span class="note-inline">(莊宗)</span><span class="note-inline">(六)</span></td>
<td/>
<td/>
<td/>
<td><span class="note-inline">(吳)</span><span class="note-inline">(隆演)</span></td>
<td/>
<td><span class="note-inline">(二)</span></td>
<td/>
</tr></table><p>雲盖志安禪師<span class='note-inline'>(一本曰志元。非)</span>。一日衡山道正。表奏湖南馬王。乞與師論義。王遂請師至。具云茶罷。師就大王借一口劒。乃握劒。問道正云。爾本教云。恍恍惚惚。其中有物。是什麼物。杳杳冥冥。其中有精。是甚麼精。道得即不斬。道不得即斬。道正無語。拜求悔過。安為王曰。識此人否。王曰識。安曰誰。王曰道正。安曰不是。其道若正。合對得臣僧。只是無主孤魂。王大悅。因斯道門。不復紛紜<span class='note-inline'>(五燈)</span>。</p>

<table>
<tr><td>庚午<span class="note-inline">(四)</span></td>
<td><span class="note-inline">(七)</span></td>
<td/>
<td/>
<td/>
<td/>
<td/>
<td/>
<td><span class="note-inline">(三)</span></td>
<td/>
</tr></table><p>南嶽惟勁頭陀。集光化以來宗師機緣。為續寶林傳四卷○欽山文䆳禪師。初巖頭雪峰。率師遊方。二大士各承德山印記。師雖屢激揚。而終然凝滯。後於洞山言下發解。年二十七。乃住欽山。師一日與道士論義。士立義曰。麤言及細語。皆歸第一義。師曰。道士是佛家奴。士曰。大麤生。師曰。第一義何在。道士無語<span class='note-inline'>(五燈)</span>。</p>

<table>
<tr><td>辛未<span class="note-inline">(乾化元)</span></td>
<td><span class="note-inline">(八)</span></td>
<td/>
<td/>
<td/>
<td/>
<td/>
<td/>
<td><span class="note-inline">(蜀)</span><span class="note-inline">(永平元)</span></td>
<td><span class="note-inline">(南漢)</span><span class="note-inline">(劉岩)</span></td>
</tr></table><p>重雲暉禪師。深入圭峰。石壁間。見磨衲數珠。忽憶前身道具。因就建寺。方薙草。有祥雲。出眾峰間。遂名曰重雲。虎豹皆自引去。又塞龍潭。龍亦移他處。後唐明宗賜額。曰長興。初暉居洛京中灘。日以施水給藥為事。有癩比丘。求師洗摩。師為之無難色。俄有神光異香。忽失所在<span class='note-inline'>(五燈)</span>。</p>

<table>
<tr><td>壬申<span class="note-inline">(二)</span></td>
<td><span class="note-inline">(九)</span></td>
<td/>
<td/>
<td/>
<td/>
<td/>
<td/>
<td/>
<td><span class="note-inline">(南漢)</span></td>
</tr></table><p>湖州道場山如訥禪師。自翠微受訣。乃止道場山。薙草卓庵。學徒四至。遂成禪苑。</p>

<table>
<tr><td>癸酉<span class="note-inline">(均王乾化三)</span></td>
<td><span class="note-inline">(唐)</span><span class="note-inline">(滅燕)</span></td>
<td/>
<td/>
<td/>
<td/>
<td/>
<td/>
<td><span class="note-inline">(三)</span></td>
<td/>
</tr></table><p>杭州瑞應幼璋禪師。請吳越錢王。每年於天台山。建金光明道場。諸郡黑白大會。逾月而散。光明大會始於師也<span class='note-inline'>(五燈)</span>。</p>

<table>
<tr><td>甲戌<span class="note-inline">(四)</span></td>
<td><span class="note-inline">(十一)</span></td>
<td/>
<td/>
<td/>
<td/>
<td/>
<td/>
<td><span class="note-inline">(四)</span></td>
<td/>
</tr></table><p>四月六日投子大同禪師示寂<span class='note-inline'>(一云乙亥)</span>。壽九十六。詔<span class='corr'>諡</span>慈濟大師。</p>

<table>
<tr><td>乙亥<span class="note-inline">(真明元)</span></td>
<td><span class="note-inline">(十二)</span></td>
<td/>
<td/>
<td/>
<td/>
<td/>
<td/>
<td><span class="note-inline">(五)</span></td>
<td/>
</tr></table><p>石門蘊禪師。自得旨於青林虔。初住黃嶽蘭若。未幾遷夾山。道由潭州。時楚王馬氏出城延接。便問如何是祖師西來大道。師曰。好大哥御駕六龍。千古秀玉街。排仗出金門。王大喜。延入天冊府供養。師應機多云好大哥。時稱大哥和尚。</p>

<table>
<tr><td>丙子<span class="note-inline">(二)</span></td>
<td><span class="note-inline">(十三)</span></td>
<td/>
<td/>
<td/>
<td/>
<td/>
<td/>
<td/>
<td><span class="note-inline">(蜀)</span><span class="note-inline">(□正元)</span></td>
</tr></table><p>明州奉化縣布袋和尚。常以杖荷一布囊并破席。凡供身之具。盡貯囊中。日市見物則乞。或醯鹽魚菹。才接入口。分少許投囊中。時號長汀子。師臥雪不沾。而每示吉凶必應。常在街立。僧問。和尚在這裏作麼。曰等箇人。曰來也。師曰。汝不是這箇人。師曰。乞我一文錢。是年<span class='note-inline'>(一云三年丁丑)</span>三月師將示滅。於岳林寺廊下。端坐磐石。而說偈曰。彌勒真彌勒。分身千百億。時時示時人。時人自不識。乃安然而化。其後復現於他州。亦負布袋而行。四眾競圖其像。師有歌偈。行于世。</p>

<table>
<tr><td>丁丑<span class="note-inline">(三)</span></td>
<td><span class="note-inline">(十四)</span></td>
<td/>
<td/>
<td/>
<td/>
<td/>
<td><span class="note-inline">(蜀)</span><span class="note-inline">(天漢元)</span></td>
<td><span class="note-inline">(漢)</span><span class="note-inline">(乾享元)</span></td>
</tr>
<tr><td>戊寅<span class="note-inline">(四)</span></td>
<td><span class="note-inline">(十五)</span></td>
<td/>
<td/>
<td/>
<td/>
<td/>
<td><span class="note-inline">(光天元)</span></td>
<td><span class="note-inline">(二)</span></td>
</tr></table><p>龍湖普門禪師。一日集徒曰。吾將他適。院事付聰教二門人。乃說偈曰。我逃世難來出家。宗師指示箇歇處。住山聚眾三十年。對人不欲輕分付。今日分明說似君。我<span class='corr'>斂</span>目時齊聽取。寺眾凄然堅請。且為佛法住世。師曰。汝等豈不知達磨隻履西歸。普化全身脫去之旨耶。何以去來生滅視吾也。既而跨虎。凌晨抵信州應供。到彼齋僧方集。供罷。就長者。更覔一分。與行者。長者謂師獨行。不諾所請。遂覔水一盂。撰拄杖為虎。高馭而去。至開元寺。而龍湖寺僧至彼追之。乃祝之曰。吾不復歸山中。<span class='corr'>已</span>有聰禪師矣。故龍湖無開山祖師之塔。惟有跨虎庵基。為古今之證。又有禪師。照水自寫真像。至今存焉。勑<span class='corr'>諡</span>圓覺禪師。凡有祈禱。其應如響。而院前有師所坐之杉。至今間生異華<span class='note-inline'>(別本謂示寂者非也)</span>。</p>

<table>
<tr><td>己卯<span class="note-inline">(貞明五)</span></td>
<td><span class="note-inline">(十六)</span></td>
<td/>
<td/>
<td/>
<td/>
<td><span class="note-inline">(吳武義元)</span></td>
<td/>
<td><span class="note-inline">(蜀)</span><span class="note-inline">(順正公衍乾德年)</span><span class="note-inline">(三)</span></td>
</tr></table><p>正月鄂州青平山令遵禪師歸寂。<span class='corr'>諡</span>法喜禪師。</p>

<table>
<tr><td>庚辰<span class="note-inline">(六)</span></td>
<td><span class="note-inline">(十七)</span></td>
<td/>
<td/>
<td/>
<td/>
<td><span class="note-inline">(二)</span></td>
<td><span class="note-inline">(二)</span></td>
<td><span class="note-inline">(四)</span></td>
</tr></table><p>漳州羅漢琛禪師。初參玄沙。與慧球齊名。號二大士。琛能秘重大法。痛自韜晦。漳州牧王公。請住城西石山地藏。十餘年接法眼及善脩洪進山主三人。後遷止羅漢。破垣敗簀。人不堪其憂。非忘身為法者不至。</p>

<table>
<tr><td>辛巳<span class="note-inline">(龍德元)</span></td>
<td><span class="note-inline">(十八)</span></td>
<td/>
<td/>
<td/>
<td/>
<td><span class="note-inline">(吳)</span><span class="note-inline">(睿湟傳順義元)</span></td>
<td><span class="note-inline">(三)</span></td>
<td><span class="note-inline">(五)</span></td>
</tr></table><p>九峰虔禪師。先是馬祖歿於豫章開元寺。百丈等。塟舍利於海昏石門百丈廬塔。十餘年。乃㳂馮川上車輪峰。逢司馬頭陀。勸百丈留止。因不復還石門。虔自九峰往游焉。遂成法席。為泐潭第一世。繼百丈遺蹤也。是年安坐而化。<span class='corr'>諡</span>大覺。塔曰圓寂。</p>

<table>
<tr><td>壬午<span class="note-inline">(二)</span></td>
<td><span class="note-inline">(十九)</span></td>
<td/>
<td/>
<td/>
<td/>
<td><span class="note-inline">(二)</span></td>
<td><span class="note-inline">(四)</span></td>
<td><span class="note-inline">(六)</span></td>
</tr></table><p>杭州龍冊寺順德怤大師。自雪峰得旨。初住越州鏡清。學者奔湊。副使皮光業謂人曰。怤師高論。人莫窺其極也。次錢王欲廣府中禪會。命居天龍寺。始見師乃曰。真道人也。致禮勤厚。由是吳越盛於玄學。其後又創龍冊寺。延請居焉<span class='note-inline'>(五燈)</span>。</p>

<table>
<tr><td>癸未<span class="note-inline">(三)</span></td>
<td><span class="note-inline">(唐同光元)</span></td>
<td/>
<td/>
<td/>
<td/>
<td><span class="note-inline">(三)</span></td>
<td><span class="note-inline">(五)</span></td>
<td><span class="note-inline">(七)</span></td>
</tr></table><p>九月十三日龍牙遁禪師趺坐而化。壽八十九。夏六十九。師有偈頌。行于世○二月唐莊宗李存勗。即位于晉陽。十月滅梁○梁二主十七年國除。</p>
</div>
<div class='div-other'><a id='mulu52' />
<p class='h2'>後唐</p><p style="margin-left:2em">李氏<span class='note-inline'>(都鄴遷洛。四主。十四年)</span></p>

<table>
<tr><td>甲申<span class="note-inline">(唐莊宗同光二秦)</span></td>
<td><span class="note-inline">(吳越)</span></td>
<td><span class="note-inline">(楚)</span></td>
<td><span class="note-inline">(南平)</span></td>
<td><span class="note-inline">(吳四)</span></td>
<td><span class="note-inline">(閩)</span></td>
<td><span class="note-inline">(蜀六)</span></td>
<td><span class="note-inline">(漢八)</span></td>
</tr></table><p>京兆蜆子和尚。事迹頗異。居無定所。自印心於洞山。混俗閩川。不畜道具。不循律儀。冬夏一衲。逐日㳂江岸。採掇鰕蜆。以充其腹。暮即宿東山白馬廟紙錢中。居民目為蜆子和尚。華嚴靜禪師聞之。欲決真假。先潛入紙錢中。深夜師歸。嚴把住曰。如何是祖師西來意。師遽答曰。神前酒臺盤。嚴放手曰。不虗與我同根生。嚴後赴莊宗。詔入長安。師亦先至。每日歌唱自拍。或乃徉狂。泥雪去來。俱無蹤迹。厥後不知所終<span class='note-inline'>(五燈)</span>○莊宗詔興化獎禪師入內。帝執弟子禮。扣問宗旨。頗有契會。帝一日曰。朕收復中原。得一顆明珠。未有人酬價。師曰。請陛下珠看。帝以手舒開幞頭脚。師曰。君王之寶。誰敢酬價。</p>

<table>
<tr><td>乙酉<span class="note-inline">(三秦王)</span><span class="note-inline">(從曮)</span></td>
<td/>
<td/>
<td/>
<td/>
<td/>
<td/>
<td/>
</tr></table><p>京兆華嚴休靜禪師。自東山得旨。初住福州東山華嚴。未幾莊宗徵入輦下。大闡玄風。一日莊宗請入內齋。見眾僧看經。唯師與徒眾不看。帝問。師為甚不看經。師曰。道泰不傳天子令。時清休唱太平歌。帝曰。師一人即得。徒眾為甚也不看。師曰。師子窟中無異獸。象王行處絕孤蹤。帝曰。眾僧為甚麼總看經。師曰。水母元無眼。求食須賴蝦。帝曰。既是後生。為甚麼却稱長老。師曰。三歲國家龍鳳子。百年殿下老朝臣。師後於平陽示滅。<span class='corr'>諡</span>寶智禪師<span class='note-inline'>(五燈)</span>○西蜀禪月大師貫休示寂○興化獎禪師示滅。</p>

<table>
<tr><td>丙戌<span class="note-inline">(明宗)</span><span class="note-inline">(亶)</span><span class="note-inline">(天成元)</span></td>
<td/>
<td><span class="note-inline">(吳越寶正元)</span></td>
<td/>
<td/>
<td><span class="note-inline">(六)</span></td>
<td><span class="note-inline">(閩惠宗)</span></td>
<td><span class="note-inline">(蜀)</span><span class="note-inline">(知祥)</span><span class="note-inline">(二)</span></td>
<td><span class="note-inline">(二)</span></td>
</tr></table><p>四月莊宗殂。明帝即位○東京普淨院常覺禪師。初訪歸宗章。聞法省悟。因遊上都。於麗景門外。獨居二載。間有北隣信士張生。請師供養。張有悟入。乃設榻留宿。至夜與妻竊窺見。師體遍一榻。頭足俱出。及令婢僕視之。即如常。倍加欽慕。曰弟子夫婦垂老。今願割前堂。以裨丈室。師欣然受之。至天成三年。遂成大院。賜額曰普淨<span class='note-inline'>(五燈)</span>。</p>

<table>
<tr><td>丁亥<span class="note-inline">(二)</span></td>
<td/>
<td/>
<td/>
<td/>
<td><span class="note-inline">(吳乾貞元)</span></td>
<td/>
<td/>
<td><span class="note-inline">(三)</span></td>
</tr></table><p>四月瑞龍璋禪師。從錢王乞墳。王笑曰。師便爾乎。遣陸仁璋。於西關。建塔。塔畢。璋往辭錢王。囑以護法恤民。還而坐化。壽八十七。坐七十夏。</p>

<table>
<tr><td>戊子<span class="note-inline">(天成三)</span></td>
<td/>
<td><span class="note-inline">(三)</span></td>
<td/>
<td/>
<td><span class="note-inline">(二)</span></td>
<td/>
<td/>
<td><span class="note-inline">(漢大有元)</span></td>
</tr></table><p>閩王延鈞。度民二萬為僧。由是閩中多僧<span class='note-inline'>(通鑑)</span>○秋羅漢琛禪師。沐浴安坐而化。壽六十二○扣水澡光古佛。初參雪峰。峰曰。子異日必為王者師。後自鵝湖。歸溫嶺結庵<span class='note-inline'>(今永豐寺)</span>。繼居將軍岩。二虎侍側。神人獻地。為瑞岩院。學者爭集。嘗謂眾曰。古聖脩行。須憑苦節。吾今夏則衣楮。冬則扣氷而浴。故世人號為扣氷古佛。後住靈曜。至是年應閩主之召。延居內堂。敬拜曰。謝師遠降。賜茶次。師提起槖子曰。大王會麼。曰不會。曰人王法王各自照了。留十日。以疾辭。至十二月二日。沐浴升堂。告眾而逝。王與道俗。備香薪茶毗。祥耀滿山。舍利五色。塔於瑞岩正寢。<span class='corr'>諡</span>妙應法威慈濟禪師。自是至今。遠近禱祈。靈異非一。</p>

<table>
<tr><td><span class="corr">己</span>丑<span class="note-inline">(四)</span></td>
<td><span class="note-inline">(四)</span></td>
<td/>
<td><span class="note-inline">(南平)</span><span class="note-inline">(從誨)</span></td>
<td><span class="note-inline">(吳大和元)</span></td>
<td/>
<td/>
<td/>
<td/>
</tr></table><p>東京普淨院常覺禪師。以時機淺昧。難任極旨。乃曰。我寧不務開法。由是每月三八施浴。僧道萬計。師嘗謂諸徒曰。但得慧門無壅。則福何滯哉<span class='note-inline'>(五燈)</span>○閩永福縣高蓋院。有山若寶蓋。初有徐仙。弟妹七人上升。齊建元。有陳慧炬禪師。謝智著侍者。絕粒坐禪。後俱坐化。今二真身俱在。至是閩王封山。曰西岳焉<span class='note-inline'>(長樂集)</span>。</p>

<table>
<tr><td>庚寅<span class="note-inline">(長興元)</span></td>
<td><span class="note-inline">(秦)</span></td>
<td><span class="note-inline">(吳越五)</span></td>
<td><span class="note-inline">(楚)</span></td>
<td/>
<td><span class="note-inline">(二)</span></td>
<td/>
<td/>
<td><span class="note-inline">(三)</span></td>
</tr></table><p>雲門文偃禪師。初參睦州。州見來。便閉門。師三扣門。州云。作什麼。師曰。<span class='corr'>己</span>事未明。乞師指示。州才開門。師拶入。州擒住云道道。師驚不暇答。州推出曰。秦時[車*度]轢鑽。隨掩其扉。損師右足。師從此悟入。州即指師見雪峰。到雪峰決擇久之。遍訪諸方。晚遊廣中。靈樹敏請為第一座。先是敏不請首座。有勸請者。敏曰。吾首座<span class='corr'>已</span>出家。久之又請。敏曰吾首座<span class='corr'>已</span>行脚悟道。久之又請。敏曰吾首座<span class='corr'>已</span>度嶺矣。及師至。敏迎笑曰。奉遲甚久。何來暮耶。即命之。偃不辭而就職。俄廣主劉王將興兵。就敏決可否。敏前知之。手封奩子。語侍者曰。王來出以似之。乃怡然坐化。王果至。聞敏<span class='corr'>已</span>化大驚。問和尚何時得疾而遽亡耶。對曰。師不曾有疾。適封一奩子。令候王至呈之。王開奩得一帖子。書云。人天眼目堂中上座。王於是請偃繼其法席。又迎至府開法。久之遷住韶陽雲門山。學者望風而至。</p>

<table>
<tr><td>辛卯<span class="note-inline">(長興二)</span></td>
<td><span class="note-inline">(吳越寶正六)</span></td>
<td><span class="note-inline">(楚王希聲)</span></td>
<td><span class="note-inline">(南平)</span></td>
<td><span class="note-inline">(吳睿王)</span><span class="note-inline">(大和三)</span></td>
<td/>
<td/>
<td><span class="note-inline">(四)</span></td>
</tr></table><p>汝州風穴沼禪師。初游方。參鏡清怤不契。北遊襄沔。寓止華嚴。遇南院侍者守廓。默悟南院宗旨。廓使更見南院。院一見喜之。於是從容承稟。日聞智證。院曰。汝乘願力。來荷大法。非偶然也。穴依止六年辭去。是年至汝州。見草屋數椽依山。問於田父。父曰。古風穴寺。歲飢眾弃去。餘佛像鼓鍾耳。穴入留止。日乞村落。單丁者七年。檀信為新之。成叢林。</p>

<table>
<tr><td>壬辰<span class="note-inline">(三)</span></td>
<td/>
<td><span class="note-inline">(楚王希範)</span></td>
<td/>
<td><span class="note-inline">(四)</span></td>
<td/>
<td/>
<td><span class="note-inline">(五)</span></td>
</tr></table><p>五月十七日。長慶稜禪師歸寂。師兩處開法。徒眾一千五百。化行閩越。二十七載。壽七十九<span class='note-inline'>(傳燈)</span>○八月六日。吳奉化軍陸元浩。撰廬山仙居洞永安禪院記。略曰。堯舜為君。仁化唯該於域內。周孔設教。軌儀但備於寰中。尚乃千古從風。百王稟敬。而況釋氏興世。妙用難思。慈悲遍洽於含生。行願廣弘於沙劫。永安院唐僧如義卜焉。至是眾請惠從長老來住。鬱興舊院云<span class='note-inline'>(廬山記)</span>。</p>

<table>
<tr><td>癸巳<span class="note-inline">(四)</span></td>
<td><span class="note-inline">(吳越)</span><span class="note-inline">(穆文王元瓘)</span></td>
<td/>
<td/>
<td/>
<td><span class="note-inline">(五)</span></td>
<td><span class="note-inline">(閩龍啟元)</span></td>
<td><span class="note-inline">(六)</span></td>
</tr></table><p>十一月明帝殂。閔帝從厚即位○契如庵主。初於玄沙得旨。乃隱於小界山刳大杇杉。若小庵。但容身而<span class='corr'>已</span>。一日清豁冲照二長老訪師。頗味高論。不覺及夜。覩豺虎奔至庵前。自然馴遶二公。尋於大章山創庵。請師居之。兩處孤坐。垂五十二載而卒。</p>

<table>
<tr><td>甲午<span class="note-inline">(唐潞王清泰元)</span></td>
<td/>
<td/>
<td/>
<td><span class="note-inline">(六)</span></td>
<td><span class="note-inline">(二)</span></td>
<td><span class="note-inline">(蜀明德元)</span></td>
<td><span class="note-inline">(七)</span></td>
</tr></table><p>四月潞王從珂兵至。閔帝出奔。潞王即位○天台國清靜上座。初於玄沙言下悟入。後居天台。三十餘載。嘗有問。心念紛飛。未明攝伏。師答。却將紛飛之心。以究紛飛之處。究之無處。則紛飛之念何存。返究究心。則能究之心安在<span class='note-inline'>(云云)</span>師因覩教中幻義。述偈曰。若道法皆如幻有。造諸過惡應無咎。云何所作業不忘。而藉佛慈興接誘。有小靜上座答曰。幻人興幻幻輪圍。幻業能招幻所治不了幻生諸幻苦。覺知如幻幻無為。今國清遺蹤在焉。</p>

<table>
<tr><td>乙未<span class="note-inline">(二)</span></td>
<td/>
<td/>
<td><span class="note-inline">(吳天祚元)</span></td>
<td><span class="note-inline">(閩永和元)</span></td>
<td><span class="note-inline">(蜀楚)</span><span class="note-inline">(恭孝王昶明德二)</span></td>
<td><span class="note-inline">(八)</span></td>
</tr></table><p>法眼文益禪師。初遇羅漢琛。琛問。山河大地。與自<span class='corr'>己</span>是同是別。師曰同。琛竪兩指曰。兩箇。師有省。乃求決擇。頓明大事。久之卓庵而居。次歷江外。至臨川。州牧請住崇壽。有僧子方參。因舉萬象之中獨露身。方乃大悟。自是諸方存知解者。翕然而至。始則行行如也。師微以激發。皆漸而服膺。海參之眾。常不下千計。未幾道化聞於江表。金陵國主。重師之道。迎居報恩。號淨慧禪師。次遷清涼<span class='note-inline'>(五燈)</span>。</p>

<table>
<tr><td>丙申<span class="note-inline">(清泰三)</span></td>
<td/>
<td/>
<td/>
<td><span class="note-inline">(二)</span></td>
<td><span class="note-inline">(閩)</span><span class="note-inline">(康宗昶通文元)</span></td>
<td><span class="note-inline">(三)</span></td>
<td><span class="note-inline">(九)</span></td>
</tr></table><p>十月石敬塘兵至。而帝自焚死。十一月敬塘即位。改元天福○唐國除○時胤孫罷歸田里。初學韓文。多斥釋氏。後學佛有悟。乃撰法喜集佛國記。行於世。時人曰侫。清泰不徹。乃來侫佛<span class='note-inline'>(本傳)</span>。</p>
</div>
<div class='div-other'><a id='mulu53' />
<p class='h2'>後晉</p><p style="margin-left:2em">石氏。都沐。二主。十一年。</p>

<table>
<tr><td>丁酉<span class="note-inline">(晉高祖天福二)</span></td>
<td/>
<td/>
<td/>
<td><span class="note-inline">(唐)</span><span class="note-inline">(烈祖李升受吳禪改昇元元)</span></td>
<td><span class="note-inline">(二)</span></td>
<td><span class="note-inline">(四)</span></td>
<td><span class="note-inline">(十)</span></td>
</tr></table><p>正月風穴沼禪師。州牧聞其風。盡禮致之。上元日開法。嗣南院○八月杭州龍冊寺順德大師道怤示寂。黑白哀號。制服者甚眾。壽七十四。師三處開法。有語錄<span class='note-inline'>(五燈)</span>。</p>

<table>
<tr><td>戊戌<span class="note-inline">(三)</span></td>
<td/>
<td/>
<td/>
<td><span class="note-inline">(二)</span></td>
<td><span class="note-inline">(三)</span></td>
<td><span class="note-inline">(蜀廣政元)</span></td>
<td><span class="note-inline">(十一)</span></td>
</tr></table><p>夏石亭光湧禪師。無疾而化。壽八十九。坐七十夏<span class='note-inline'>(一云丁酉年)</span>○溫州馬大卿。夢五百僧抵其家假館。翌日有五百羅漢像。迎過其門。馬君感異。以屋借之。時出光異。遂捨宅為寺。號羅漢寺<span class='note-inline'>(皇朝祥符。賜崇信寺額。俗猶呼羅漢<span class='corr'>巷</span>。是坊本名。清政易為從善。亦因寺名也。見永寧編)</span>。</p>

<table>
<tr><td><span class="corr">己</span>亥<span class="note-inline">(四)</span></td>
<td/>
<td/>
<td/>
<td><span class="note-inline">(三)</span></td>
<td><span class="note-inline">(閩)</span><span class="note-inline">(景宗曦永隆元)</span></td>
<td><span class="note-inline">(二)</span></td>
<td><span class="note-inline">(十二)</span></td>
</tr></table><p>圓通緣德禪師。初參襄州清溪進。久之江南李氏有國日。德混跡南昌上藍。宋公齊丘。至游經堂。僧眾趍迎。師閱經自若。公旁立睨之。師不甚顧答。公問。上座看甚經。師舉示之。公異焉。力請住舍利幽谷雙嶺諸剎。師無所事。去留所至頹然默坐而<span class='corr'>已</span>。而學徒自成規矩。平生著一衲裙。以繩貫其褶處。夜伸其裙以當被<span class='note-inline'>(僧寶)</span>○上天竺僧道翊。一夕見山間光明。往視之。得奇香木。乃命良工。刻成觀音像。白光煥發。夜亡列燭之光。晝掩太陽之景。聖像既成。靈感尤盛。乾祐戊申歲。有僧從勳。見曰。吾遊洛得古佛舍利一顆。寶之久矣。今願置菩薩毫相中。可以助其神。翊師從之。至今舍利或現頂冠肉髻間<span class='note-inline'>(觀音文)</span>。</p>

<table>
<tr><td>庚子<span class="note-inline">(五)</span></td>
<td/>
<td/>
<td/>
<td><span class="note-inline">(四)</span></td>
<td><span class="note-inline">(二)</span></td>
<td><span class="note-inline">(三)</span></td>
<td><span class="note-inline">(十三)</span></td>
</tr></table><p>閩王曦度民為僧萬一千人<span class='note-inline'>(通鑑)</span>○廬州佛手岩行因禪師。自鹿門真得法。尋抵廬山佛手岩下。有石窟可三丈餘。師宴處其中。江南李主。三召不起。堅請就棲賢開堂。不逾月。潛歸岩室。後示微疾。謂侍僧曰。日午吾去矣。及期。下床行數步。屹然立化。李主備香薪。茶毗建塔<span class='note-inline'>(五燈)</span>。</p>

<table>
<tr><td>辛丑<span class="note-inline">(六)</span></td>
<td><span class="note-inline">(吳越)</span><span class="note-inline">(文穆王元瓘薨)</span></td>
<td/>
<td/>
<td><span class="note-inline">(五)</span></td>
<td><span class="note-inline">(三)</span></td>
<td><span class="note-inline">(四)</span></td>
<td><span class="note-inline">(十四)</span></td>
</tr></table><p>閩王於城南西阜。建石塔七層。功未半而光發如蓋者三夕。既成而光耀際天者又三夕。王慰幸。遂額曰淨光。而於其下。建僧宇焉<span class='note-inline'>(長樂集)</span>。</p>

<table>
<tr><td>壬寅<span class="note-inline">(七)</span></td>
<td><span class="note-inline">(吳越)</span><span class="note-inline">(忠獻王弘佐)</span></td>
<td/>
<td><span class="note-inline">(六)</span></td>
<td/>
<td><span class="note-inline">(五)</span></td>
<td><span class="note-inline">(漢)</span><span class="note-inline">(殤帝玢光天元)</span></td>
</tr></table><p>天台韶國師。初參龍牙遁禪師。疎山矮師叔。見知識五十四人。刮磨搜剝。窮極隱秘。不知端倪。心志俱疲。至曹山。<span class='corr'>但</span>隨眾而<span class='corr'>已</span>。有僧問法眼曰。十二時中。如何得頓息萬緣去。眼曰。空與汝為緣耶。色與汝為緣耶。言空為緣。則空本無緣。言色為緣。則色心不二。日用果何物為汝緣乎。韶聞悚然異之。又有問。如何是曹溪一滴水。眼曰。是曹溪一滴水。<span class='corr'>韶</span>聞乃大悟。平生疑滯。渙若氷釋。感涕沾衣。眼曰。汝當大宏吾宗。行矣無自滯。於是游天台。觀智者遺蹤。如故居。睠然有終焉之心。</p>

<table>
<tr><td>癸卯<span class="note-inline">(晉齊王)</span><span class="note-inline">(重貴)</span><span class="note-inline">(八)</span></td>
<td/>
<td/>
<td/>
<td><span class="note-inline">(唐)</span><span class="note-inline">(元宗景保大元)</span></td>
<td><span class="note-inline">(閩)</span><span class="note-inline">(福恭懿王延政天德元)</span></td>
<td/>
<td><span class="note-inline">(漢)</span><span class="note-inline">(中宗成乾和元)</span></td>
</tr></table><p>法眼禪師。因江南李主。請入內庭。見牡丹花。主索師詩。師乃頌云。擁毳對芳叢。由來逈不同。髮從今日白。花是去年紅。艶異隨朝露。馨香逐晚風。何須待零落。然後始知空。王頓悟其意。</p>

<table>
<tr><td>甲辰<span class="note-inline">(開運元)</span></td>
<td/>
<td/>
<td/>
<td><span class="note-inline">(二)</span></td>
<td><span class="note-inline">(二)</span></td>
<td><span class="note-inline">(七)</span></td>
<td><span class="note-inline">(二)</span></td>
</tr></table><p>江南上元縣。一民暴死。三日復甦云。至一殿庭。忽見先主樏械甚嚴。民驚問曰。主何至此。曰吾為宋齊丘所誤。殺和州降者千餘人。冤訴囚此。汝既得還。仗汝歸語嗣君。凡寺觀鳴鍾。當延之吾受苦。唯聞鍾則暫休。或能為造一鍾尤善。吾在位。嘗與于闐國交聘。遺吾一玉天王像。吾甞置於髻。後藏於瓦棺寺佛左膝。人無知者。汝以此事為驗。民既還家。遂乞見主。具白之。主親詣瓦棺。剖佛膝得之。感泣遂立造一鍾於清涼寺。鐫其上云。薦烈祖孝高皇帝。脫幽出厄。以玉像建塔。塟於蔣山<span class='note-inline'>(出法苑)</span>○劉煦授司空平章事。撰舊唐史。佛祖異迹並載之<span class='note-inline'>(至本朝歐陽公撰唐書。始皆刪去)</span>。</p>

<table>
<tr><td>乙巳<span class="note-inline">(二)</span></td>
<td/>
<td/>
<td><span class="note-inline">(三)</span></td>
<td><span class="note-inline">(閩)</span><span class="note-inline">(天德三為唐滅)</span></td>
<td><span class="note-inline">(八)</span></td>
<td><span class="note-inline">(三)</span></td>
</tr></table><p>□□興聖國師神晏示寂。師自閩王請住山。三十餘年。學徒雲集。閩王禮重。常詢法要。壽七十三○京兆永安善靜禪師。初參樂晉安禪師。尋歸鄉。節帥創永安禪苑。以居之。徒眾五百。明年囑累訖。右脇而化。壽八十九。<span class='corr'>諡</span>淨悟大師。</p>

<table>
<tr><td>丙午<span class="note-inline">(三)</span></td>
<td/>
<td/>
<td/>
<td><span class="note-inline">(四)</span></td>
<td/>
<td><span class="note-inline">(九)</span></td>
<td><span class="note-inline">(四)</span></td>
</tr></table><p>吉州禾山無殷禪師。初參九峰䖍。虔沒游廬陵。止禾山大智院。學者雲集。南唐後主聞其名。詔至金陵問法。久之命居楊州祥光院。懇辭歸山。以翠岩院。乃江西勝槩。逐詔居之。時上藍院復虗其室。命師來往闡化。賜號澄源禪師<span class='note-inline'>(五燈)</span>○明年正月。晉出帝為契丹所執。國亡。</p>
</div>
<div class='div-other'><a id='mulu54' />
<p class='h2'>後漢</p><p style="margin-left:2em">劉氏。都汴<span class='note-inline'>(初即位太原後都大梁)</span>。二主。共四年。</p>

<table>
<tr><td>丁未<span class="note-inline">(漢高祖)</span><span class="note-inline">(天福十二)</span></td>
<td><span class="note-inline">(吳越)</span><span class="note-inline">(忠献王□佐卒)</span></td>
<td><span class="note-inline">(楚)</span><span class="note-inline">(文昭王希範)</span></td>
<td><span class="note-inline">(南平)</span><span class="note-inline">(文獻王)</span></td>
<td><span class="note-inline">(唐)</span><span class="note-inline">(元宗保大五)</span></td>
<td><span class="note-inline">(蜀楚)</span><span class="note-inline">(恭孝王廣政□)</span></td>
<td><span class="note-inline">(漢)</span><span class="note-inline">(中宗乾和五)</span></td>
</tr></table><p>三月漢高祖即位。帝初名知遠。更名暠○七月清化全怤禪師。安然坐逝。壽六十六<span class='note-inline'>(一云。丙午年示寂。溈仰宗至此不嗣)</span>○吳越忠懿王。留心釋教。嗣位之初。凡兩浙諸郡名山。聖迹之處。皆賜金帛。創建伽藍香火。福州支提山。乃天冠菩薩道場。王施七寶。鑄天冠像一千身。仍創寺宇。宏麗甲於七閩<span class='note-inline'>(五燈)</span>。</p>

<table>
<tr><td>戊申<span class="note-inline">(乾祐元)</span></td>
<td><span class="note-inline">(吳越)</span><span class="note-inline">(忠懿王俶)</span></td>
<td><span class="note-inline">(楚)</span><span class="note-inline">(王希廣)</span></td>
<td/>
<td><span class="note-inline">(六)</span></td>
<td><span class="note-inline">(十一)</span></td>
<td><span class="note-inline">(六)</span></td>
</tr></table><p>正月漢高祖崩。隱帝承祐立○雲門大師。法道大行。往來學徒。不下千人。廣主屢請入內問法。待以師禮。一日王問。云何是禪門。云大王有問山僧對。一日王齋眾僧次。問師曰。靈樹果子熟也未。師云。甚麼年得信道生。王曰熟也。師曰。切莫忘却。王大悅。賜號匡真禪師。是年七月。王迎師至內問道。九月師辭還山○洞山初禪師。初參雲門。門問近離甚處。曰查渡。又問。夏在甚處。曰湖南報慈。又問。幾時離彼。曰八月二十五。曰放爾三頓棒。初惘然。良久又問。適來祇對無過。何蒙賜棒。門呵曰。飯袋子。江西湖南。便恁麼去。初默悟其旨。曰他日正當於無人煙處。不畜一粒米。供養十方僧。即日辭去。北抵襄漢。至是眾請住洞山。易律為禪。學徒奔湊。</p>

<table>
<tr><td>己酉<span class="note-inline">(隱帝乾祐二)</span></td>
<td/>
<td/>
<td><span class="note-inline">(楚)</span><span class="note-inline">(保融)</span></td>
<td><span class="note-inline">(七)</span></td>
<td><span class="note-inline">(十二)</span></td>
<td><span class="note-inline">(七)</span></td>
</tr></table><p>四月十日。雲門偃禪師以表辭廣主。垂戒學徒。端坐而逝。法嗣六十一人○風穴沼禪師。值宼依郢州牧。宼平。汝州宋太師施第為寶坊。號新寺。迎師居之。法席冠天下。學者自遠而至<span class='note-inline'>(偽周廣順元年賜寺名廣慧)</span>○韶國師初寓止白沙時。吳越忠懿王。以國子<span class='corr'>刺</span>台州。雅聞韶名。遣使迎之。申弟子之禮。日夕問道。韶曰。他日當為覇主。無忘佛恩。至是王嗣國位。剏寺。遣使迎師。至尊事之。以為國師。師所說法。簡而要。掃去枝葉。故人皆易悟。</p>

<table>
<tr><td>庚戌<span class="note-inline">(三年)</span><span class="note-inline">(帝遇弑漢國除)</span></td>
<td/>
<td><span class="note-inline">(楚)</span><span class="note-inline">(恭孝王希蕚)</span></td>
<td/>
<td><span class="note-inline">(八)</span></td>
<td><span class="note-inline">(十三)</span></td>
<td><span class="note-inline">(八)</span></td>
</tr></table><p>吳越錢王。命杭州報恩寺慧明大師。入府問法。命住資崇院。開堂說法。時有天龍禪師等問道。師應機垂答。詞旨的切。王大悅。密契其道。命師居之。即賜圓通普照大師<span class='note-inline'>(聯芳)</span>○廬山化城寺。昔正覺大師宴處。有悟海大師。來革前基。架雲梯險。剪石飛泉。一紀而成功焉<span class='note-inline'>(盧山記)</span>。</p>
</div>
<div class='div-other'><a id='mulu55' />
<p class='h2'>後周</p><p style="margin-left:2em">郭氏。都汴。三主。十年。</p>

<table>
<tr><td>辛亥<span class="note-inline">(周太祖廣順元)</span></td>
<td><span class="note-inline">(北漢)</span><span class="note-inline">(劉旻乾祐四)</span></td>
<td><span class="note-inline">(吳)</span><span class="note-inline">(越)</span><span class="note-inline">(楚王)</span><span class="note-inline">(希崇)</span></td>
<td><span class="note-inline">(楚)</span></td>
<td><span class="note-inline">(唐保大九)</span></td>
<td><span class="note-inline">(蜀十四)</span></td>
<td><span class="note-inline">(南漢九)</span></td>
</tr></table><p>正月周太祖即位○吳越錢王。命永明道潛禪師入府。授菩薩戒。賜號定慧慈化禪師。一日潛欲請塔下羅漢銅像。過新寺供養。王曰善矣。昨夜夢十六尊者乞隨師入寺。何昭應之若是。於師號加應真二字。留潛於府問道。兩月還山。</p>

<table>
<tr><td>壬子<span class="note-inline">(二)</span></td>
<td><span class="note-inline">(五)</span></td>
<td/>
<td><span class="note-inline">(劉言)</span></td>
<td/>
<td><span class="note-inline">(十)</span></td>
<td><span class="note-inline">(十五)</span></td>
<td><span class="note-inline">(十)</span></td>
</tr></table><p>南院慧顒禪師示寂○智覺延壽禪師。初為華亭鎮將。因見漁船萬尾。戢戢惻然。以錢易之放于江。乃棄家。投師剃髮。自受具。衣不繒纊。食無重味。持頭陀行。嘗習定天台天柱峰之下。有烏巢衣襵中。時韶國師眼目世間。北面而師事之。韶曰。汝與元師有緣。他日大作佛事。惜吾不及見耳。師既得旨。初說法於雪竇山。</p>

<table>
<tr><td>癸丑<span class="note-inline">(三)</span></td>
<td><span class="note-inline">(六)</span></td>
<td/>
<td><span class="note-inline">(玉逵)</span></td>
<td/>
<td><span class="note-inline">(十一)</span></td>
<td><span class="note-inline">(十六)</span></td>
<td><span class="note-inline">(十一)</span></td>
</tr></table><p>韶國師。因吳越僧義寂曰。智者之教。年祀寖遠。必多散失。唯新羅國有善本。願藉禪師慈力致之。使再開東土人天眼目。於是師以聞忠懿王。王乃遣使航海。傳寫以還。迨今聖教具備者。皆忠懿王與韶國師之力。而韶適與智者同入。疑其後身也。</p>

<table>
<tr><td>甲寅<span class="note-inline">(顯德元)</span><span class="note-inline">(太祖崩世宗立)</span></td>
<td><span class="note-inline">(七)</span></td>
<td/>
<td/>
<td/>
<td><span class="note-inline">(十二)</span></td>
<td><span class="note-inline">(十七)</span></td>
<td><span class="note-inline">(十二)</span></td>
</tr></table><p>正月南唐節度憑延巳。撰開先院碑。略曰。皇上詔以廬山書堂舊基為寺。延巳肆覲于京。上於便殿語事次。因曰。廬山書堂<span class='corr'>已</span>為寺矣。朕聞古先哲王握圖御宇。唯德是務。與善同歸。久於其道。天下化成。恒沙如來出世濟俗。依空說性。性外無空。信則脩崇。悟則解脫。使人趍清淨之域。息貪兢之心。民用以淳。理又何遠。是則菩提之教。與政通焉。朕今興建伽藍。以居禪眾。示人至理。亦助化之端也。延巳奏以寺<span class='corr'>已</span>成功足。使迷者得于陸之漸。達者登不二之門。非聖人用心。其孰能與於此乎。云云<span class='note-inline'>(廬山記)</span>○杭州龍興宗靖禪師。初參雪峰得旨。錢王命居龍興。有眾千餘。王屢延入府。署六通大師。是年十二月示滅。壽八十四。</p>

<table>
<tr><td>乙卯<span class="note-inline">(周世宗顯德二)</span></td>
<td><span class="note-inline">(北漢)</span><span class="note-inline">(孝和□□乾祐八)</span></td>
<td/>
<td/>
<td><span class="note-inline">(十三)</span></td>
<td><span class="note-inline">(十八)</span></td>
<td><span class="note-inline">(十三)</span></td>
</tr></table><p>二月世宗詔。併省天下無額寺院。凡三千餘所○九月敕立監鑄錢。非縣官法物軍器。及寺觀鍾磬鈴鐸之類聽留。外自餘民間銅器佛像。悉令輸官。給其直上謂侍臣曰。卿輩勿以毀佛為疑。且佛以身世為妄。而以利人為急。使其真身尚在。苟利於世。尚欲割截布施。況此銅像若朕身。可以濟民。亦非所惜也。由是羣臣不敢言<span class='note-inline'>(通鑑)</span>○時鎮州大悲觀音銅像極靈。州之士民。願以錢代。制不許。方毀其背。羣力皆墮腕而死。遂停其半。後未四年。世宗發疽于背而崩。我宋　太祖　太宗皇帝。目擊其實迹。由是益堅欽信。故受命之初。復興天下佛寺<span class='note-inline'>(歐陽外傳)</span>○時有沙門法敏。苦諫不納。乃為之著顯驗論<span class='note-inline'>(北山錄)</span>○詔郡國。歲造僧帳。凡死亡還俗者。以時闕落之。僧帳自此而始<span class='note-inline'>(統紀)</span>。</p>

<table>
<tr><td>丙辰<span class="note-inline">(三)</span></td>
<td><span class="note-inline">(九)</span></td>
<td/>
<td/>
<td><span class="note-inline">(周行逢)</span></td>
<td><span class="note-inline">(十四)</span></td>
<td><span class="note-inline">(十九)</span></td>
<td><span class="note-inline">(十四)</span></td>
</tr></table><p>重雲暉禪師。住山四十餘年。節度使王彥超。微時甞從暉游。欲為沙門。暉曰。汝世緣深。當為我家垣墻。彥超後果鎮永興。申弟子之禮。是年夏。詣永興。與彥超別。囑以護法。超泣曰。公遂忍棄弟子乎。暉笑曰。借千年。亦一別耳。七月二十四日。書偈曰。我有一間舍。父母為脩蓋。往來八十年。近來覺損壞。早擬移別處。事涉有憎愛。待他摧毀時。彼此無妨礙。乃跏趺而化。壽八十四。</p>

<table>
<tr><td>丁巳<span class="note-inline">(四)</span></td>
<td><span class="note-inline">(北漢天會元)</span></td>
<td/>
<td/>
<td/>
<td><span class="note-inline">(十五)</span></td>
<td><span class="note-inline">(二十)</span></td>
<td><span class="note-inline">(十五)</span></td>
</tr></table><p>清涼法眼文益禪師。自住清涼。朝夕開法。諸方叢林。咸仰風化。致異域有慕其法者。涉遠而至。師調機順物。斥滯磨昏。應病與藥。隨根悟入者。不可勝紀。是年<span class='note-inline'>(僧寶傳云五年戊午)</span>七月示寂江南。李主駕至。慰問甚勤。閏月望。沐浴辭眾趺坐而逝。停龕三七。顏貌如生。壽七十四。臘五十四。公卿李建勳而下素服。奉全身建塔。<span class='corr'>諡</span>大法眼禪師。後重<span class='corr'>諡</span>大智藏大導師。</p>

<table>
<tr><td>戊午<span class="note-inline">(五)</span></td>
<td><span class="note-inline">(二)</span></td>
<td/>
<td/>
<td/>
<td><span class="note-inline">(唐交泰元)</span></td>
<td><span class="note-inline">(二十一)</span></td>
<td><span class="note-inline">(南漢)</span><span class="note-inline">(鋹天寶元)</span></td>
</tr></table><p>金陵報恩院清護禪師。初於鼓山國師言下發明。尋金陵國主。命居長慶顯。德初退歸建州卓庵。節度陳誨。創報恩禪苑。堅請住持。開寶三年。十一月二十日坐化。師操行孤標。二十年不服綿絹。唯衣紙布。辭藻札翰。並皆冠眾。</p>

<table>
<tr><td>己未<span class="note-inline">(六)</span></td>
<td><span class="note-inline">(二)</span></td>
<td/>
<td/>
<td/>
<td/>
<td><span class="note-inline">(二十二)</span></td>
<td><span class="note-inline">(二)</span></td>
</tr></table><p>世宗北伐。六月病背癰糜潰而殂于道。壽三十九。恭帝宗訓即位。時年七歲。</p>
<p>庚申<span class='note-inline'>(顯德七)</span></p>
<p>正月恭帝。禪位于我宋太祖皇帝。改元建隆。</p>
</div></div>
<p class='juan'>歷代編年釋氏通鑑卷之十二<span class='note-inline'>(終)</span></p>
</div><!-- end of div[@id='body'] -->
</body></html>