<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏通鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu18' />歷代編年釋氏通鑑卷之五</p><p class="byline">宋括山一庵釋　本覺　編集</p><p class="byline">明如如居士　畢熈載　較訂</p><p class="head1">南北朝</p>
<p style="margin-left:2em">梁　蕭姓。都建康。四主。共五十六年。禪于陳。</p>
<p style="margin-left:2em">魏　元氏。至孝武分東西<span class='note-inline'>(東魏都鄴。一主一十七年。禪于齊。西魏都長安。三主二十三年。禪于周)</span>。</p>

<table>
<tr><td>壬午<span class="note-inline">(梁武帝)</span><span class="note-inline">(衍)</span><span class="note-inline">(天監元)</span></td>
<td><span class="note-inline">(魏世宗景明三)</span></td>
</tr></table><p>四月梁武帝即位。時年三十七。帝既登極。思與蒼生。同契等覺。共會遍知。垂拱臨朝。盛敷經教。廣延博古旁採遺文。扇以淳風。利于法俗<span class='note-inline'>(三寶紀)</span>○帝召寶誌至闕。甚尊寵之。因下詔曰。誌公迹居塵俗。神遊冥寂。水火不能焚浸。蛇虎不能侵。懼語其佛理。則聲聞以上。談其隱論。則遁仙高者。豈得以俗士常情。空相拘制。自今隨意行化。勿得復禁。誌由是多出入禁內<span class='note-inline'>(本傳)</span>○僕射沈約啟。帝敕請惠約法師。居省中供養。時講法焉○敕以釋慧超。為大僧正。超形過八尺。腰帶十圍戒德內脩。威儀外潔。凡在緇侶。皆遵成訓。天子給傳詔羊車局足徤步衣服等供。自聲教所被。五部憲章。咸稟風。則甞于講論之暇。忽見大力善神。言當集同緣。共來飡受。及就講之日倐然滿座。容貌瓌異。莫有識者。竟席方散。其威迹徵異若此<span class='note-inline'>(本傳)</span>○冬天竹求那毗地卒。地自至江淮。譯出要經。王公宗事。建寺養徒。德業甚著<span class='note-inline'>(釋錄)</span>○天竹僧智藥。自西土來。泛舶至漢土。尋流上至韶州。曹溪水口。聞其香掬。甞其味曰。此水上流有勝地尋之。遂開山創立寶林。乃云。此去百七十年。當有無上法寶。在此演法。今六祖南華是也<span class='note-inline'>(事文類聚)</span>。</p>

<table>
<tr><td>癸未<span class="note-inline">(二)</span></td>
<td><span class="note-inline">(四)</span></td>
</tr></table><p>天竺國。獻梁帝珊瑚佛像<span class='note-inline'>(統紀)</span>○法雲寺雲光師講經。天為雨花。帝意其證。聖夜於含光殿。焚疏請寶誌。偕法雲雲光二師齋。翌日誌獨赴。而雲光未知帝敬誌焉<span class='note-inline'>(僧史)</span>○帝一日召誌公至闕賜坐便殿。誌忽顰蹙。引頸興歎。帝恠問之。誌曰仇敵生也。帝罔測。蓋是年侯景生於鮮卑懷朔鎮。即東昏侯後身也<span class='note-inline'>(隱子論)</span>○沙門慢陀羅<span class='note-inline'>(此云弱聲)</span>出寶雲等經十一卷○初帝妃郗氏。適帝有三女。帝為雍州刺史而妃薨。其性酷妬。及是化為巨蟒。入于後宮通夢于帝。求功德拯拔離苦。帝閱大藏。製慈悲道場懺法。為其請僧禮佛懺罪。尋化為天人。於空中謝帝功德。<span class='corr'>已</span>得生天。帝畢世亦不復議立皇后<span class='note-inline'>(出南史)</span>○法雲法師。帝欽禮之。敕出入諸殿。時揚法要。甞講法華經。感天華如雪。誌公敬之。呼為大林法師<span class='note-inline'>(本傳)</span>。</p>

<table>
<tr><td>甲申<span class="note-inline">(三)</span></td>
<td><span class="note-inline">(正始元)</span></td>
</tr></table><p>四月八日。帝率道俗二萬餘人。升重雲殿。捨道奉佛親製願文。略曰。弟子梁國皇帝蕭衍稽首和南。十方佛法僧寶伏見。經云發菩提心者。即是佛心。其餘諸善不得為喻。能出三界之苦門。入無為之勝路。弟子在昔迷荒。躭事老子。歷葉相承。染此邪法。今捨舊習。歸憑正覺。願使未來生世童男出家。廣化眾生。共取成佛。寧可在正法中。長淪惡道。不樂依老子教。暫得生天。陟大乘因。永離邪見。十一日降敕云。敕門下。大經中說道有九十六種。惟佛一道是為正道。餘皆外道。朕捨外道以事如來。若公卿能入此誓者。各可發菩提心。老子孔子等。雖是如來弟子。而為化止是世間之善。不能革凡成聖。公卿百官。侯王宗族。宜反偽就真。捨邪入正。經論云。若事外道。心重佛法。心輕即是邪見。若心一等是無記性。事佛心強。老子心弱者。乃是清信。清是表裏俱淨信。是信正不邪。故言清信佛弟子。其餘諸善皆是邪見。不得稱正信也。門下速施行。十四日公卿抗表。遵承詔命。帝手敕答曰。能反迷入正。可謂夙植善根。宜加勇猛也<span class='note-inline'>(辨正論)</span>○詔隱士何點。點見帝特除侍中不受。復詔以司空起虎丘何胤。胤不至有旨給白衣。尚書祿胤辭不受。點胤竝建大義。伸明佛法<span class='note-inline'>(南史)</span>○沙門僧盛。出戒比丘經。又道懽出眾經要覽<span class='note-inline'>(三寶經)</span>○帝于本第立光宅寺。鑄金銅丈八像。匠臨就冶。疑銅不足。始欲上請。忽有使者。領銅十五車至云。奉敕送寺。即就鎔寫。一鑄便成。惟覺高大試量。乃二丈二尺。以狀奏聞。敕云。初不送銅。斯乃神寄應感也。遂鑴花趺。以為靈誌<span class='note-inline'>(感通錄)</span>。</p>

<table>
<tr><td>乙酉<span class="note-inline">(四)</span><span class="note-inline">(歲大穰米斛三十錢)</span><span class="note-inline">(一)</span></td>
<td><span class="note-inline">(二)</span></td>
</tr></table><p>初帝夢神僧告曰。六道四生。受大苦惱。何不為作水陸大齋。而救拔之。帝問。沙門惟誌公勸帝尋經。必有因緣。乃取藏經。躬自據覧剏造。儀文三年乃成。於夜捧文。停燭白佛。若此文理恊聖。凡願拜起此燈自明。或儀式未詳燈暗如初言訖投地。一禮初起。燈燭盡明。至是二月十五日。於金山寺。依儀脩設。帝親臨地席。詔祐律師宣文。利洽幽明矣<span class='note-inline'>(葦江集)</span>○舒州潛山最寄絕。而山麓尤勝。誌公與白鶴道人。皆欲之。因稟武帝。帝以二人俱具靈通。俾各以物識其地。得者居之。道人云。某以鶴止處為記。誌公云。某以卓錫處為記。<span class='corr'>已</span>而鶴先飛去。至麓將止。忽聞空中錫飛聲。誌公之錫。遂卓於山麓。而鶴驚止他所。道人不懌。然以前言不可食。遂各以所識。築室焉<span class='note-inline'>(事文類聚)</span>○三月十七日。侍中蕭綸啟。略曰。臣聞。如來降慈悲雲。垂甘露雨。屬值皇帝菩薩。應天御物。以法化民。講道傳經。德音盈耳。臣今啟迷方。組知歸向。受菩薩大戒。戒節身心。捨老子之邪風。入法流之真教。伏願天慈曲垂矜許。自是百官皆捨邪歸正矣<span class='note-inline'>(辨正論)</span>○太學博士江泌女。小而出家。名僧法齊。永元元年年八歲。時靜坐閉目。誦出新經。以至是年年十六歲。所誦出經二十一部計三十五卷。皆世所未傳者。蓋其宿習不忘乃爾也。甞在華光殿。親對武帝。誦出異經。楊都道俗。咸稱神授<span class='note-inline'>(三寶紀)</span>○釋僧融。住九江東林寺。於江陵勸一家。受戒奉佛。先有神廟。不復宗事。七日後主人母。見一鬼欲縛之。母懼乃請僧讀經。鬼恠遂息。融晚還廬山。宿旅店有眾鬼。對融曰。君何謂鬼神無靈耶。速曳下地。諸鬼將欲加手。融默念觀音。見一天將持金剛杵擬之。鬼便驚散<span class='note-inline'>(僧傳)</span>○魏曇摩流支<span class='note-inline'>(此云法希)</span>。出信力入印等經八卷。</p>

<table>
<tr><td>丙戌<span class="note-inline">(五)</span></td>
<td><span class="note-inline">(三)</span></td>
</tr></table><p>法師僧旻。至京。帝下筵禮接。自此優位日隆○扶南國沙門僧伽婆羅<span class='note-inline'>(此云僧養。又云眾鎧)</span>。梁帝敕徵於楊都壽光殿等五處。傳譯○冬旱雩祭備至。而雨未降。誌啟講勝鬘請雨上。即命法雲法師。於華光殿。講勝鬘。講竟夜大雪。誌又云。須一盆水加刀其上。俄雨大降。高下皆足。</p>

<table>
<tr><td>丁亥<span class="note-inline">(六)</span></td>
<td><span class="note-inline">(四)</span></td>
</tr></table><p>帝假寶公神力。見地獄苦相。問何以救之。寶公曰。夙生定業。不可頓滅。惟聞鐘聲。其苦暫息耳。帝於是。詔天下寺院。擊鐘當舒徐其聲。欲以佇苦也○魏曇摩流支<span class='note-inline'>(此云法希)</span>。譯經共三十五部。至是絕筆○帝注般若經。命僧旻等五法師講之。自是帝請旻為家僧。四事供給。又敕於慧輪。殿講勝鬘經○香闍梨止益州青城山寺。時俗每至三月。三必往山遊賞。多將酒肉酣樂。香屢勸之不斷。後因三月。又如前集。香令人穿坑方丈許。忽曰檀越等。嘗自飲噉未曾與。香今日須飡一頓。諸人爭奉肴酒。隨得隨盡。若填巨壑。至晚曰。我大醉飽。扶我就坑。不爾汙地。及至坑所。張口大吐。雉肉自口出。即能飛鳴。羊肉自口出即馳走。酒食亂出。將欲滿坑。魚鮓鵝鴨遊泳交錯。眾咸驚嗟。誓斷宰殺。自後酒肉永絕上山。此香之風德也。後因誌公寄語。遂化于寺。弟子等營墓將殯。恠棺太輕。及開止見几杖而<span class='corr'>已</span><span class='note-inline'>(見本傳)</span>○釋智順。虗靖恭恪。形器若神。止禹穴之雲門。士庶歸敬。甞有盜者其徒追摛之。順留盜宿于房。明旦遺以錢絹。喻而遣之。其仁恕如此。是年卒<span class='note-inline'>(本傳)</span>。</p>

<table>
<tr><td>戊子<span class="note-inline">(七)</span></td>
<td><span class="note-inline">(永平元)</span></td>
</tr></table><p>詔畫工張僧繇。寫寶公像。誌剺面門。出十二面觀音相。或慈或威。僧繇竟不能寫。他日與帝臨江。縱望有物。沂流而上。誌以杖引之。而至乃紫旃檀。即雕誌像。神<span class='corr'>采</span>如生○帝注大品。臣僚命雲法師講之。雲辭疾不赴。帝遣使強起之曰。將冀流通。非高德無以憑也。雲始從之。雲儒釋兩優。最有聲譽。雅為昭明大子所敬。尋詔為家僧。又敕為光宅寺主。創立僧制○釋慧韶。年十二出家具戒。遊京聽講。以義淺。乃聽開善藏法師講。遂覺理勝。當夕夢採得李子數斛撮欲噉之。先得枝葉。覺而悟曰。吾從學必踐深極矣。後梁武陵王鎮蜀。請以龍淵寺。彼講見一青衣神。拜曰。願法師常在此。弘法當相擁衛。言訖而隱。後法化盛行。是年七月。告眾安坐而逝<span class='note-inline'>(本傳)</span>○敕僧旻等。撰眾經要抄八十八卷○敕法寵法師。住齊隆宣武寺。請為家僧。四事供給豐厚○魏勒那摩提<span class='note-inline'>(此云寶意)</span>。在洛陽太極殿譯論○菩提流支<span class='note-inline'>(此云覺希)</span>。在紫極殿譯論。支遍通三藏。妙入總持。兼攻雜術呪井能涌。</p>

<table>
<tr><td>己丑<span class="note-inline">(八)</span></td>
<td><span class="note-inline">(二)</span></td>
</tr></table><p>上以寶亮法師德居時望。每延談說。亮每對上。惟稱貧道。五月因勅亮。撰涅槃義疏十餘萬言。九月疏成。上為之序。有曰。舉要論經。不出兩途。佛性開本有之源。涅槃明歸極之宗。空空不能測其真際。玄玄不能窮其妙門。自非德均平等心合無生。則金墻玉室。豈易入哉。亮福德招感。供施累積。性不蓄金。皆散營福業。身沒之後。房無留財。十月四日遷寂。弟子法雲等。為立碑云○五月釋法悅。造丈八無量壽像。敕於小莊嚴寺。營鑄匠初計四萬斤。融瀉<span class='corr'>已</span>竭。尚未至胷。又馳啟聞。敕給功德銅三千斤。未至而像處<span class='corr'>已</span>有羊車載銅。爐側一鑄。便滿人車。倐爾俱失。比臺內銅出。方知向所送者。乃靈感也。及開模。而踊成丈九。其年九月。移像光宅寺。屢有光感<span class='note-inline'>(本傳)</span>○魏主於式乾殿。為諸僧及朝臣。講維摩經。時魏朝專尚釋氏。不事經籍。中書侍郎裴延雋。上疏以為。陛下陞法座。親講大覺。凡在瞻聽塵蔽俱開。伏願經書互覽。孔釋兼存。則內外俱周。真俗斯暢。時洛陽中國沙門之外。自西域來者。三千餘人。魏主別立永明寺。千餘間以處之。遠近承風。無不事佛。比及延昌州郡。凡一萬三千餘寺。僧至二百萬<span class='note-inline'>(北史)</span>。</p>

<table>
<tr><td>庚寅<span class="note-inline">(九)</span></td>
<td><span class="note-inline">(三)</span></td>
</tr></table><p>帝為太祖文皇。於鍾山竹㵎。建大愛敬寺。供給千有餘僧。正殿造旃檀像。高二丈二尺。又於寺中龍淵別殿。造金銅像。舉高丈八。又為獻太后。於青溪西岸。起大智度寺正殿。亦造丈八金像五百。諸尼四時講誦○帝幸愛敬寺。設無礙會以滿鉢水。泛佛舍利。有最小者。隱不出。帝拜之。舍利乃於鉢中放光。屬天旋回久之。舉國咨嗟。未曾有○敕沙門寶唱。撰名僧傳八十一卷○魏齊州釋志湛。住太山北谷中寺。省事少言入鳥不亂。人不測之。臨終時。誌公謂梁武曰。北方須陀洹聖僧。今日滅度。湛之亡也。無惱而化<span class='note-inline'>(感通傳)</span>。</p>

<table>
<tr><td>辛卯<span class="note-inline">(十)</span></td>
<td><span class="note-inline">(四)</span></td>
</tr></table><p>初天監元年。帝夢檀像入國。乃令郝騫等八十人。往天竺迎請。優填王所刻佛像。其王乃模刻紫檀一相。付騫等歸。是年四月五日。騫等達于楊都。帝與百僚。徒行四十里。迎還太極殿。建齋度人。大赦斷殺。帝自是菜蔬斷慾<span class='note-inline'>(感通錄)</span>。</p>

<table>
<tr><td>壬辰<span class="note-inline">(十一)</span></td>
<td><span class="note-inline">(延昌元)</span></td>
</tr></table><p>釋法通。晦迹鍾阜。三十餘載。坐禪誦念。禮懺精苦。精講眾經。學徒雲聚。齊文宣王丞相文獻王。皆親承頂禮。一時名士竝稟戒法。白黑弟子七千餘人。是年九月。見佛來乃索。湯沐浴而逝<span class='note-inline'>(本傳)</span>○惠約法師。帝請相見。禮敬甚優。與師談法。動經晨夜。自是去來。禁省賞遇。崇信無與比者○傅大士年十六歲。娶留氏。名曰妙光。有子二人。曰普建普成。</p>

<table>
<tr><td>癸巳<span class="note-inline">(十二)</span></td>
<td><span class="note-inline">(二)</span></td>
</tr></table><p>魏西域勒那摩提。譯寶積論等六部二十四卷。宣武請講華嚴。忽於高座。見天神云。天帝請講華嚴。與都講維那等五人。同時於座而逝。凡所聞見。歎未曾有○菩提流支。譯楞伽經十卷。</p>

<table>
<tr><td>甲午<span class="note-inline">(十三)</span></td>
<td><span class="note-inline">(三)</span></td>
</tr></table><p>寶誌大士。顯寄知名四十餘載。將欲示寂。因詣內殿永訣。帝大驚問曰。朕壽幾何。誌不答。以手指脰及頸而出<span class='note-inline'>(指脰頸者。喉頸也。神見言于未兆耳)</span>。一云。誌然一燭付。後閣舍人以聞帝。帝曰師不復留矣。將以後事。囑我乎回山。以十二月六日入滅。壽九十三。帝為建塔于鍾山。</p>

<table>
<tr><td>乙未<span class="note-inline">(十四)</span></td>
<td><span class="note-inline">(四)</span><span class="note-inline">(正月世宗崩肅宗孝明帝翊立)</span></td>
</tr></table><p>盤盤國獻梁帝佛牙○敕僧紹撰經目四卷○十月廣州何規。採藥於豫章胡翼山。遇異人以慧印三昧經一卷授。規令持與建安王。言畢不見<span class='note-inline'>(梁弘明集)</span>○釋慧集。精於論學。帝每請開講。是年卒<span class='note-inline'>(本傳)</span>○智藏法師。初遊京輦。帝深加禮敬。至是帝為誌公。建塔寺曰開善。敕藏居之。時帝之宮闕。恣其遊踐而御座。唯天子所昇。藏踞坐曰。我金輪王子也。帝亦聽之。初相者曰。師壽止三十一。藏乃竭精脩道。專誦金剛經。至厄年之暮。俄空中曰。承般若力。得倍壽矣。藏後出山。相者驚曰。短壽之相今無矣。藏問今得至幾。曰可六十餘。於是江左道俗。競誦此經。乃至于今。感通屢著。</p>

<table>
<tr><td>丙申<span class="note-inline">(十五)</span></td>
<td><span class="note-inline">(魏肅宗　熈平元)</span></td>
</tr></table><p>釋明達。初巴峽蠻夷。抄掠州邑。達喻之未服。雷雨震擊賊驚而求哀。令歸三寶。昏霾立霽。遂使江路肅清。又欲起木塔。而水自流至材木。患攣者授杖即行。化行楚蜀。是冬卒○越州隱岳寺石佛像。初釋僧護擬造十丈石佛。齊建武中僅成。面樸而亡。次有僧淑。襲其功而未成。至天監六年。吳郡陸咸夢僧云。建安王。感疾未瘳。能治剡縣石像成者必愈。咸經年稍忘。而僧復來促之。咸乃啟建安王。王乃捨金委僧祐。專任像事。以十二年就功。是春方竟。座高五丈。而佛身十丈。像成之後。王疾即瘳<span class='note-inline'>(僧傳)</span>○敕沙門寶唱。撰經律異相五十五卷。又比丘尼傳四卷<span class='note-inline'>(今在藏)</span>○魏胡太后作永寧石窟二寺。永寧有真金像。高丈八尺。如中人者。又十軀。為浮圖九級。其高九十丈。上立剎復高十丈。夜靜鈴鐸聲聞十里。佛殿如太極殿。三門如端門。僧房千楹。珠玉錦綉。駭人心目。自佛法入中國。塔廟之盛。未之有也。太后既事佛。民多絕戶為沙門。李瑒上言謂。缺當世養親之禮。而求將來之益。安有棄堂堂之政。而從鬼教乎。都統僧暹等。忿瑒謂之鬼教。泣訴於太后。后責瑒。瑒曰。天神。地祇。人鬼。佛本出於人。名之為鬼。臣謂非謗。暹曰。若此則周孔之教。亦鬼教也。后於是罰瑒金一兩<span class='note-inline'>(北史)</span>。</p>

<table>
<tr><td>丁酉<span class="note-inline">(十六)</span></td>
<td><span class="note-inline">(二)</span></td>
</tr></table><p>敕沙門寶唱。撰眾經佛名三卷<span class='note-inline'>(三寶紀)</span>○六月詔廢省天下道觀○帝雖億兆務殷而卷不釋手察姦。聽訟明。若通神自非享。宴許不音樂。後宮侍御。皆無羅綺。內殿寢處。衣衾率素。布被莞席。草履葛巾。因敕織官。文錦不得。為仙人鳥獸之形。為其裁剪有乖仁恕。乃至郊廟。皆以麵為牲。牷其餘盡用蔬果。</p>

<table>
<tr><td>戊戌<span class="note-inline">(十七)</span></td>
<td><span class="note-inline">(神龜元)</span></td>
</tr></table><p>釋曇裴。善辭辨孝王元簡及何胤等。竝延講說。是年卒<span class='note-inline'>(本傳)</span>○僧祐律師。自齊初大弘律法梁武。深相禮遇凡僧事有疑。皆就審決。年衰脚疾。敕聽輿入內殿。為六宮受戒。王公貴戚。白黑門徒。一萬餘人。是年五月二十六日遷寂。壽七十四。師有三藏記。法苑記。世界記。釋迦譜。弘明集等。皆行於世<span class='note-inline'>(本傳)</span>○嵩頭陀法師。居婺州雙林北四十里巖谷間樓偃常侍為創香山寺。及建靈剎。道俗萬眾。共引麻䋏舉剎䋏忽中斷引者皆顛躓。師乃曰。有何魔事使之然乎。因以鉢盛淨水。內外攬之。呪而作禮。捧鉢遶剎。一周剎。乃不假人功。屹然自立。後又至萊山立寺。師常曰萊山王而不久。香山久而不王。後果如所言<span class='note-inline'>(本傳)</span>○敕沙門寶唱。撰眾經目四卷○<span class='corr'>閏</span>八月釋慧彌卒。彌止鍾山定林寺。足不出山。三十餘年。常習定及誦般若。六時禮懺<span class='note-inline'>(僧傳)</span>。</p>

<table>
<tr><td><span class="corr">己</span>亥<span class="note-inline">(十八)</span></td>
<td><span class="note-inline">(二)</span></td>
</tr></table><p>帝以道資人。弘理無虗。授事藉躬親民信乃立。慧約法師。德高人世道被幽冥。以四月八日。帝躬請師。授菩薩戒。延師於等覺殿。上屈萬乘之尊。申在三之敬。暫屏衮服恭受田衣。宣度淨儀。曲躬誠肅。復設無遮大會。朝野白黑十餘萬眾。香花伎樂。法事之盛。振古未有也。因大赦天下詔曰。梵網經云。居帝王位者。應先受菩薩戒。故知貴為天子。富有四海。宜脩身戒心。以弘治道。朕思若不受菩薩戒。豈能起慈悲心。行平等行。所以受持。正法在予。不疑欲以億兆蒼生。同茲福慶。凡天下罪無輕重。咸赦除之。自是約法師入見別施漆榻上先作禮。然後就坐。皇儲<span class='corr'>已</span>下。爰至王姬道俗士庶。咸希度脫。舉國臣民。一切盡敬。弟子著籙者。凡四萬八千人。法師尊重極焉<span class='note-inline'>(本傳)</span>○帝自受戒後。口味備斷。日惟一食。食止菜蔬。方四十<span class='corr'>已</span>上。便斷房室寢處。略同沙門。自古帝王。莫能爾也。由是一人履道。四方化之。國內普持六齋。兆民皆受八戒○敕於莊嚴寺。建八座法輪。講者五僧。番次主之。以僧旻為冠。當旻講日聽者傾都。堂無容足○會稽釋惠晈。著高僧傳十四卷。始漢永平。終于是歲。凡四百五十餘載。二百五十七人。附見者二百餘人<span class='note-inline'>(今在藏)</span>○富陽縣泉林寺。釋道琳。持戒誦淨名等經。寺有鬼恠。琳居之便歇弟子。為屋壓頭陷入胸。琳為祈請。夜見兩梵僧。拔出其頭。旦遂平復。琳又設聖僧齋。鋪新帛於牀上。齋畢見帛上有人迹。皆長三尺。眾皆服其精感。琳是年卒○魏太后。令諸州各建五級浮圖。諸王貴宦各建寺於洛陽。太后數設齋施僧物。動以萬計<span class='note-inline'>(北史)</span>。</p>

<table>
<tr><td>庚子<span class="note-inline">(普通元)</span></td>
<td><span class="note-inline">(正光元)</span></td>
</tr></table><p>扶南國。獻旃檀瑞像○傅大士。年二十四。泝水取魚。於稽停塘下。遇嵩頭陀。語曰。我昔與汝。於毗婆尸佛前。發願度生。汝今何時。還兜率宮。指令臨水觀影。大士乃見圓光寶蓋。便悟前因。乃曰。度生為急。何暇思天宮之樂乎。於是棄魚具。擕行歸舍。因問脩道之地。嵩指松山雙檮樹曰。此可矣。即今雙林寺也。大士結庵。自號雙林樹下當來解脫善慧大士。種植蔬果。為人傭作。與妻妙光。晝作夜歸。敷演佛法<span class='note-inline'>(本傳)</span>○時慧達禪師。得水觀三昧。每入定。有窺者。見清水滿室。沙門道仙。得火光三昧。所居之室。玄夜大明<span class='note-inline'>(通論)</span>○魏孝明帝。加元服。命沙門道士。講道於禁中。時沙門曇無最。與道士姜斌對論。帝曰。佛老同時否。斌曰。按開天經。老子西入化胡。佛充侍者。明是同時。最曰。老子周何年生。斌曰。定王三年生。敬王元年。年八十六。西入化胡。最曰。吾佛以周昭王二十六年生。穆王五十三年入滅。自佛滅後至定王三年。凡三百四十五年。老子方生。及敬王元年老子西遊。則佛滅<span class='corr'>已</span>四百三十一年矣。相去懸遠。化胡無乃謬乎。斌曰。佛生周昭有何文記。最曰。周書異記。漢法本內傳。竝有明文。時侍中劉騰。宣敕曰。姜斌論無宗旨。宜退席。又問開天經何從而得。可取來。及取至。帝命群臣。詳定真偽。蕭綜李寔等一百七十人。讀訖劾奏曰。老子止著五千文。今姜斌所據。文詞鄙俚。宗旨乖謬。罪當惑眾。制可。將抵以刑。流支奏解。斌特流馬邑<span class='note-inline'>(魏史)</span>○九月二十一日。天竺二十八祖。菩提達磨大師。至廣州。<span class='corr'>刺</span>史表聞武帝。帝遣使詔迎。十一月一日至金陵。帝問。朕即位以來。造寺捨經度僧。不可勝數。有何功德。師曰。竝無功德。帝曰。何以竝無功德。師曰。此但人天小果有漏之因。雖有非實。帝曰。如何是真功德。師曰。淨智妙圓。體自空寂。如是功德。不以世求。帝問。如何是聖諦第一義。師曰。廓然無聖。帝曰。對朕者誰。師曰不識。帝不省玄旨。師知機不契。十九日遂去梁。折蘆渡江。二十三日。北趨魏境。尋至<span class='corr'>雒</span>邑。初止嵩山少林寺。終日面壁而坐<span class='note-inline'>(此據嵩明教正宗記紀年也。而傳燈等傳錄。多紀八年至此國。則後孝莊啟壙等緣。皆差而不合。據五燈會元。又謂普通七年丙午九月二十一至廣州。<span class='corr'>刺</span>史蕭昂。表聞武帝。帝遣使詔迎。丁未十月一日至金陵。今據普燈。指傳燈為訛。依正宗為準)</span>○千歲寶掌和尚。宋大明中。遊五臺。徙居祝融華巖黃梅雙峰廬山東林等處。至于建鄴。至是達磨入梁。師就扣其旨。開悟智證。帝高其道臘。延入內庭。未機如吳。後遍遊二浙<span class='note-inline'>(五燈)</span>。</p>

<table>
<tr><td>辛丑<span class="note-inline">(二)</span></td>
<td><span class="note-inline">(二)</span></td>
</tr></table><p>九月帝建同泰寺○時釋子多違律者。僧正莫能制。帝欲自以律行僧正事。詔下。獨智藏法師不奉詔。帝訝之召問。藏以五方之眾。不可以一<span class='corr'>己</span>好惡繩之為對。帝不能奪。遂從之○魏主於鄴下。造大覺寺。</p>

<table>
<tr><td>壬寅<span class="note-inline">(三)</span></td>
<td><span class="note-inline">(三)</span></td>
</tr></table><p>智藏法師。晚以禪自晦。是年九月十五日示寂。敕葬獨龍山○僧伽婆羅。於楊都譯育王等經。至是十七年。共出經十一部三十三卷。帝躬臨法座。筆受其文○釋明徽。於大律內。抄出尼戒一卷。今見行于世○魏胡太后。熈平初。遣宋雲與比丘惠生。往西域。求未至經。再朞至乾羅國。是冬還達洛陽。得佛經一百七十部<span class='note-inline'>(北史)</span>○法師明徹。講學有聲。武帝時延於內。帝以律章富博。欲以類撮要。敕入華林園。於寶雲僧省。抄撰將成。忽感疾。乃移還本寺。是年十二月七日卒。敕給葬具<span class='note-inline'>(本傳)</span>○自魏有天下。至於斯時。佛經流通大進中國。凡四百十五部。合一千九百一十九卷。正光<span class='corr'>已</span>後。天下多虞。僧多猥濫矣。</p>

<table>
<tr><td>癸卯<span class="note-inline">(四)</span></td>
<td><span class="note-inline">(四)</span></td>
</tr></table><p>制中外毋斥法師惠約名。別號智者。沙門別號。自是而始○隱士阮孝緒。著七錄。載內外圖書也。前五曰內篇。六曰佛錄。七曰仙道錄。謂之外篇○隱士何胤初侈於味。至是周顒遺書。勸令食菜。曰。變之大者。莫過生死。生之重者。無逾性命。性命之於彼甚切。滋味之在我可賒。若云三世理誣則可爾。若使此理果然。而受形未息。一往一來。生死常事。則傷心之慘行。亦自及丈人。於血味之類。雖不身踐。至於辰鴈夜鯉。能不取備於屠門。財貝之一經盜手。猶為廉士之所棄。生性之一啟金刀。寧復慈心之所忍。騶虞雖饑。非自死之草不食。聞其風者。豈不使人多愧丈人。得此有素。聊復片言啟發耳。胤由此絕去血味。嘗遇異僧。受以大莊嚴論。世所未有者。晚入虎丘。講維摩經。後臨終夢見天女六十餘人列于前。寤猶見之。即具浴儼衣冠。少頃而卒。</p>

<table>
<tr><td>甲辰<span class="note-inline">(五)</span></td>
<td><span class="note-inline">(五)</span></td>
</tr></table><p>法寵法師。帝每義集。必以禮致之。略其年臘。敕常居坐首。不呼其名。號為上座法師。是年三月遷寂。皇上傷悼。敕葬定林。師初年三十八。有僧相之。四十當死。寵對鏡。面有黑氣。乃閉房禮懺。晝夜不息。迄年四十歲暮。覺耳腫痛。戶外人曰。君死業<span class='corr'>已</span>盡。明日黑氣都除。兩耳生骨。至是壽七十四終○釋僧副。深於觀行。武帝考室於開善寺。以待之。有胡翼山神現。以慧印三昧。授何規曰。可以此經。與南平王。觀為病行齋三七日也。不曉則問於副。及訪副。果是其所行法。南平遂行齋祀。疾便康復。是年師示寂<span class='note-inline'>(本傳)</span>○僧神光。聞達磨在少林。遂往彼。晨夕參承。莫聞誨勵。忽夜大雪。光立不動。積雪過膝。師憫而問曰。汝久立雪中。當求何事。光曰。惟願大慈。開甘露門。廣度群品。師曰。諸佛妙道。曠劫難逢。豈可以小德小智。輕心慢心。欲冀真乘。徒勞勤苦。光潛取刀斷臂。置師前。師曰。諸佛最初求道。為法忘身。汝今斷臂吾前。求亦可矣。即易名慧可。可問曰。諸佛法印。可得聞乎。師曰。諸佛法印。匪從人得。曰我心未寧。乞師與安。曰將心來與汝安。曰覔心了不可得。師曰。與汝安心竟<span class='note-inline'>(據傳燈錄。謂神光年甫四十。而參達磨。又高僧傳謂。光參達磨六年。而一乘精究。則光參達磨。的〔台〕在此年也)</span>○釋明琛。經論雖富。而以徵難為心。深忌時之講者。初為屋子法誘人。次撰蛇勢法。以授學者。因同伴二人。止一林下。琛曰。我今內熱。便解衣赤臥。翻復不定。須臾兩足合為蛇尾。乃曰。我作蛇勢論。今報至矣。卿可上樹。蛇心若至。則有吞噬之緣。伴便上樹。奄便全身作蛇。惟頭未變。在地自打。欻作蠎頭。忽長五丈。舉首四視。目如火星。時諸蛇總至。相隨趣谷而去。其伴目驗斯報。至鄴說之<span class='note-inline'>(僧傳)</span>。</p>

<table>
<tr><td>乙巳<span class="note-inline">(六)</span></td>
<td><span class="note-inline">(孝昌元)</span></td>
</tr></table><p>敕法雲法師。為大僧正。於同泰寺。設千僧會。集眾演儀文。皆見所未聞○西域使還。獲佛爪髮。髮青紺色。以物伸之。隨物長短。放之則旋屈為螺○魏佛陀扇多<span class='note-inline'>(此云覺定)</span>。內外博通。尤工藝術。至京譯經○達磨大師。道德孤高。緇白之眾。靡然趨向。其聲既振。遂聞於明帝。帝三屈詔命。師竟不下少林。帝高之。遂就錫二摩納袈裟金銀器物若干。師皆遜去。凡三返。帝終授之<span class='note-inline'>(正宗記)</span>。</p>

<table>
<tr><td>丙午<span class="note-inline">(七)</span></td>
<td><span class="note-inline">(二)</span></td>
</tr></table><p>昭明太子。於東宮。剏惠義殿。招天下名僧居之。謂之法集之所○僧正慧超。自天監中。帝請為家僧。禮問殊積。甞詔超受菩薩戒。屢請講法未啟。莊嚴寺園。接連南㵎。因搆起重房。晚年乃求解職。閉房養素。是年五月遷寂<span class='note-inline'>(本傳)</span>○法師慧超。武帝敕為壽光學士。又敕與僧伽婆羅傳譯為筆受。講業盛化。是年卒<span class='note-inline'>(本傳)</span>。</p>

<table>
<tr><td>丁未<span class="note-inline">(大通元)</span></td>
<td><span class="note-inline">(三)</span></td>
</tr></table><p>敕延僧旻法師。住開善寺。在途以疾。留莊嚴寺。二月一日。卒於寺房。壽六十一。敕葬鍾山開善。師稟性謙和。好放生布施。無左道卜筮。不假託奇恠。君子皆景慕之。營居負販者。望風畏敬。聞其名者。偽夫正鄙夫立<span class='note-inline'>(本傳)</span>○是春造同泰寺成○三月帝幸同泰寺捨身三日。始還宮<span class='note-inline'>(通鑑)</span>○釋道穆。初入荊州神山。忽風雷震吼。蛇虎亂圍。穆心泰然。入定七日。蛇虎方隱。山神變形謝過云。是田伯王也。來請受戒。及施法式。諸毒潛亡。祭祀絕於羶辛。祈澤應時雲雨。如此靈異非一。居山三十餘年。道俗欽德<span class='note-inline'>(本傳)</span>。</p>

<table>
<tr><td>戊申<span class="note-inline">(二)</span></td>
<td><span class="note-inline">(魏敬宗孝莊帝)</span><span class="note-inline">(收)</span><span class="note-inline">(永安元)</span></td>
</tr></table><p>傅大士。苦行七年。弟子日眾。大士欲導群品。乃化妻子。鬻身助設大會。有沙門惠集。來願為弟子。助大士教化○二月魏明帝崩。四月孝莊即位。造五所寺。刻萬佛像。</p>

<table>
<tr><td>己酉<span class="note-inline">(中大通元)</span></td>
<td><span class="note-inline">(二)</span></td>
</tr></table><p>三月二十七日。法雲法師遷寂。壽六十三。二宮悲慟。敕給東園秘器。凡百喪事。皆從王府。下敕令葬定林寺側。立銘誌云○九月癸巳。上幸同泰寺。設四部無遮大會。上釋御服。持法衣行清淨大捨。以便省為房。升講堂法座。為四部大眾。開涅槃經題。癸卯群臣。以錢一億萬。祈白三寶。奉贖皇帝。菩薩僧眾默許。百辟詣寺東門奉表。請還臨極。三請乃許<span class='note-inline'>(通鑑)</span>○十月又設四部無遮大會。道俗五萬人。會畢。十一月上還宮。大赦改元○達磨大師。默坐九年。學者益眾。至是忽謂其徒曰。吾西返之時至矣。汝等盍言所得。道副曰。如我所見。不執文字。不離文字。而為道用。師曰。汝得吾皮。尼總持曰。我見如慶喜見阿閦佛國。一見更不再見。師曰。汝得吾肉。道育曰。四大本空。五陰非有。而我見處。無一法可得。師曰。汝得吾骨。慧可禮三拜。依位而立。師曰。汝得吾隨。即顧謂可曰。世尊正法眼藏。展轉授吾。吾今付汝。吾滅後二百餘年。衣止不傳。法周沙界。潛符密契。千萬有餘。汝當闡化。勿輕未悟。一念回機。便同本有。聽吾偈曰。吾本來茲土。傳法救迷情。一花開五葉。結果自然成。乃往禹門千聖寺。十月初五日。端坐而逝。壽一百五十歲。門人奉全身。葬熊耳山定林寺。明年。魏使宋雲。西域回。遇師于葱嶺。手擕隻履。翩翩獨逝。雲問師何往。曰西天去。且云。汝主<span class='corr'>已</span>厭世。及雲歸朝。具奏其事。莊帝有旨。令啟壙。唯空棺隻履存焉。舉朝驚歎。奉詔取履供養。梁武聞師顯化。親製碑刻之鍾山。其末云。嗟乎見之不見。逢之不逢。今之古之。悔之恨之。朕雖一介凡夫。敢師之於後云。至唐代宗。<span class='corr'>諡</span>師曰圓覺大師<span class='note-inline'>(據普燈紀。此年入滅也。正宗則謂終于戊申。而五燈會元通論。謂魏文丙辰大統二年終以丁未至梁而等也。傳燈謂太和十九年卒者。訛也。太和在天監前數十年。蓋集傳燈時。以寶林為據。失之稽攷。故差之特甚)</span>。</p>

<table>
<tr><td>庚戌<span class="note-inline">(二)</span></td>
<td><span class="note-inline">(三)</span></td>
</tr></table><p>貞節處士庾詵卒。遠近皆聞空中唱云。處士<span class='corr'>已</span>生彌陀淨域。</p>

<table>
<tr><td>辛亥<span class="note-inline">(三)</span></td>
<td><span class="note-inline">(魏)</span><span class="note-inline">(二月節閔帝恭改元普泰十月安定王　改元中興)</span></td>
</tr></table><p>四月昭明太子<span class='note-inline'>(統)</span>卒。太子五歲。遍誦五經。十二歲。於內省決獄平允。帝既留心內典。躬自講說。太子亦天性好佛。凡釋部經論。披覧略遍。撰次法事儀注。及立三諦等義。自出宮二十年。不畜聲樂。唯法為樂。至是感疾而終。天下哭之。如喪其親焉<span class='note-inline'>(梁史)</span>○十月。武帝幸同泰寺。講涅槃經。凡七日。始還宮○魏釋僧照。喜觀靈迹。入滎山洞穴見神僧。眉長丈餘。與共談論。仍以梨棗令噉。次旦辭出。重往莫測其處<span class='note-inline'>(本傳)</span>。</p>

<table>
<tr><td>壬子<span class="note-inline">(四)</span></td>
<td><span class="note-inline">(孝武帝永熈元)</span></td>
</tr></table><p>約法師。夢舊宅華麗。仍發願造寺。詔乃號為大生○魏四月孝武帝<span class='note-inline'>(脩)</span>即位。造陟[山*巳]寺。供僧講法○僧稠禪師。初受道房禪法。入山習定數年。復詣少林寺。跋陀更授深要。乃住嵩岳寺。僧有百人。泉水才足。忽有婦人。弊衣坐階。聽僧誦經。眾呵遣之。婦有慍色。以足踏泉。泉即竭。身亦不現。眾以告稠。稠三呼優婆夷。神乃出。稠謂曰。眾僧行道。宜加擁護。婦即以足撥於故泉。水即上涌。後詣懷州西王屋山脩定。聞兩虎交鬪。乃以錫杖中解。各散而去。後又移止青羅山。懷州馬頭山。魏明帝三召不出。乃就山送供。至是魏孝武召之不出。於尚書谷。為立禪室。集徒供養<span class='note-inline'>(本傳)</span>。</p>

<table>
<tr><td>癸丑<span class="note-inline">(五)</span></td>
<td><span class="note-inline">(二)</span></td>
</tr></table><p>二月二十六日。帝幸同泰寺。講金剛經。設道俗無遮大會。自皇太子王侯<span class='corr'>已</span>下百官。六百九十八人。義學僧等一千人。晝則同心聽受。夜則更述制義。其餘僧尼道士女冠居士五眾。及外國使人。三十一萬九千六百四十二人。又武衛宿直。復數萬人。先是誌公。於天監初。自持一麈尾扇。及鐵錫杖奉上。上亦未喻其意。至是三十餘年。乃鳴錫升堂。執扇講說者。抑有冥符。是講也。東儲啟請。止許七日。諸僧鑽仰。欲罷不能。更延二七。而請益之。眾喁喁不<span class='corr'>已</span>。乃終于三七。解講之辰。正殿大像。忽放光明。左右菩薩。續復放光。帝躬虔禮。大眾咸矚。帝捨施錢銀絹物。直一千九十六萬。皇太子。奉寶經函。又施僧錢絹。直三百四十三萬。六宮所捨。二百七十萬。時朝臣。至于民庶。竝各隨喜。又錢一千一百一十四萬。上躬自菲薄。器同土簋。寒暑被襲。莫非大布。所居便殿。不能方丈。傍無侍衛。顧無玩物。左右唯經書卷軸。所對但香爐錫杖。昧旦坐朝。日旴乃息。夜尋法寶。明發不寐。所利唯人。所約唯<span class='corr'>己</span>。誠起居之常事。禁中之實錄<span class='note-inline'>(弘明集蕭子顯撰序)</span>。</p>

<table>
<tr><td>甲寅<span class="note-inline">(六)</span></td>
<td><span class="note-inline">(西魏孝武永熈三)</span><span class="note-inline">(帝西奔長安依宇文泰是冬崩)</span></td>
<td><span class="note-inline">(東魏孝靜天平元)</span><span class="note-inline">(十月高歡立帝遷都于鄴)</span></td>
</tr></table><p>傅大士。遣弟子傅暀。詣闕奉書。有詔赴闕。以閏十二月到闕。帝聞大士神異。預鎻諸門。大士<span class='corr'>已</span>知。預作大木槌一雙。先扣一門。諸門悉啟。直入善言殿。唱拜不從。徑登西國所貢寶榻。此榻唯昭明太子。智者法師。洎大士得坐耳。帝問大士師事從誰。答曰。從無所從。師無所師。事無所事。設食竟。遂還鍾山定林寺。詔令資給<span class='note-inline'>(大士錄)</span>。</p>

<table>
<tr><td>乙卯<span class="note-inline">(大同元)</span></td>
<td><span class="note-inline">(文帝)</span><span class="note-inline">(寶炬)</span><span class="note-inline">(大統元)</span></td>
<td><span class="note-inline">(二)</span></td>
</tr></table><p>三月上幸同泰寺。遂停寺省。講三慧經。詔特為傅大士。別設一榻○四月解講。大赦改元。是夜同泰寺浮圖災。上曰此魔也。遂再起十二層。倍增往日○智者慧約國師。壽八十四。夏六十三。飯餌松木三十餘年。布艾為衣。過七十載。鳴謙立操。擅望當時。是年九月六日示疾。神識怡愉。了無痛惱。至十六日。敕遣舍人徐儼參疾。答云。今夜當去。五鼓異香滿室。左右肅然。乃曰。夫生有死。自然常數。勤脩念慧。忽起亂想。言畢合掌。便入涅槃。帝素服臨喪。哭之悲慟。輟朝二十一日。其月二十九日。詔葬於獨龍山誌公墓左。又從約受戒者數萬人。皆服緦麻。哭送至塔。又臨終夜。所乘青牛。忽然鳴吼。淚下交流。至葬日。敕使牽之部。從發寺至山。吼淚不息。又建塔之始。白鶴一雙。遶墳鳴唳。聲甚哀婉。葬後三日。欻然永逝<span class='note-inline'>(本傳)</span>○西魏文帝<span class='note-inline'>(寶炬)</span>。是年造般若寺。帝每運慈悲。常行信捨。拯溺孤老。供給病僧。口誦法華。身持淨戒。起七覺殿。為四禪室。供養無輟。檀忍不窮<span class='note-inline'>(卞正)</span>○東魏菩提流支。至是譯經三十九部。共一百二十七卷<span class='note-inline'>(釋教錄)</span>。</p>

<table>
<tr><td>丙辰<span class="note-inline">(二)</span></td>
<td><span class="note-inline">(二)</span><span class="note-inline">(四月甘露降秋谷不熟民饑死者半)</span></td>
<td><span class="note-inline">(三)</span></td>
</tr></table><p>劉勰博通經論。凡寺塔名僧碑碣。皆出其手。累官通事舍人。表求出家。先燔鬚自誓。帝嘉之。賜法名惠地<span class='note-inline'>(南史)</span>○敕改約法師所居竹山里。為智者里○西魏丞相宇文泰。興隆釋典。崇重大乘。雖攝萬機。常闡三寶。第內常供百法師。尋討經論。講摩訶衍。命釋曇顯。撰眾經要二十二卷。及一百二十法門。</p>

<table>
<tr><td>丁巳<span class="note-inline">(三)</span></td>
<td><span class="note-inline">(三)</span></td>
<td><span class="note-inline">(四)</span></td>
</tr></table><p>釋植相。習苦行。一食常坐。正心佛理。時有法愛。衒道術現神。來怖於相。相不動。而愛求懺悔。又寄宿道館。道徒不延。而群虎奔吼。道士乃從受菩薩戒。又見人垂釣。勸止不從。即唾水中。大蛇忽出。釣者即投相出家<span class='note-inline'>(僧傳)</span>○定州孫敬德。事觀音甚虔。後為賊橫引。不堪拷楚。遂妄承罪。明日將决。夜夢僧教誦救苦觀音經千遍免苦。德方誦及半。有司執縛向市。且行且誦。臨刑斫之。刀折三段。皮肉不傷。凡三換刀。刀折如初。監司問之。具以狀聞丞相高歡。歡為表請免死。德還家。像項有三刀痕。今世謂高王經出此也<span class='note-inline'>(齊書)</span>。</p>

<table>
<tr><td>戊午<span class="note-inline">(四)</span></td>
<td><span class="note-inline">(四)</span></td>
<td><span class="note-inline">(元象元)</span></td>
</tr></table><p>慧集法師。凡人有疾求療。師曰。但一心念我即愈。所救不可勝紀。正月二十一日。燒兩臂救人。其夜入滅<span class='note-inline'>(本傳)</span>○七月梁詔曰。上虞縣民李胤。掘地得一牙像方二寸。一邊佛像十二軀。一邊十五軀。巧刻妙絕。中有真形舍利六焉。昔經奏上。未以為意。而胤衘愆。縲紲東冶。真形舍利。降在中署。光明顯發。大悲救苦。良有以乎。宜承佛力。弘茲寬大。凡天下罪無輕重。皆赦除之<span class='note-inline'>(弘明)</span>○八月月犯五車。老人星見。改造長千寺。育王塔出佛舍利髮爪。乘輿幸長千寺。設無礙法喜食。下詔。以真形舍利。復現於世。今設無礙會。幽顯歸心。因時布德。允叶人靈。凡天下罪無輕重。皆赦除之<span class='note-inline'>(同上)</span>○隱士陶弘景。飲飛丹辟糓。為兩朝師模。時稱山中宰相。居華陽洞天。景夢佛授記。名勝力菩薩。乃詣鄮縣育王塔。自誓受五大戒。是年無疾尸解<span class='note-inline'>(一云二年)</span>。遺令加冠巾法服。以大袈裟覆體。明器有僧居左。道士居右。弟子遵而行之<span class='note-inline'>(隱子三武論)</span>○天竺月婆首那<span class='note-inline'>(此云高空)</span>。於東魏譯經。</p>

<table>
<tr><td><span class="corr">己</span>未<span class="note-inline">(五)</span></td>
<td><span class="note-inline">(五)</span></td>
<td><span class="note-inline">(興和元)</span></td>
</tr></table><p>傅大士重入都。三月帝於壽光殿。共論真諦。大士曰。息而不滅。帝又請講金剛經。大士揮案一拍而起。常不喻。再請講。大士乃索柏板升座。唱四十九頌。頌終便去○東魏佛陁扇多。至是譯經論一十部○釋道臻。博通經義。魏文帝尊為師傅。於京立大中興寺。尊為魏國大統。臻乃大立科條。佛法由是載興。後大乘陟岵相次而立。又於昆池。置中興寺莊。池之內外。稻田百頃。竝以給之。及卒帝哀之廢朝。喪事所資。竝歸天府。</p>

<table>
<tr><td>庚申<span class="note-inline">(六)</span></td>
<td><span class="note-inline">(六)</span></td>
<td><span class="note-inline">(二)</span></td>
</tr></table><p>河南王。遣使貢方物。求佛像并經論十四條。敕盡與之。外賜御製涅槃等經講疏一百卷○傅大士。辭帝東歸。後數月復至都。歸而置寺。躬寫經律千餘卷。大士三至京師。所度道俗。不可勝計○釋僧林。德能動物。潼州豆[□@豈]山。神化大蠎來。林為授三歸。因不興災。化迹非一<span class='note-inline'>(本傳)</span>。詔以鄴城舊宮。為天平寺。</p>

<table>
<tr><td>辛酉<span class="note-inline">(七)</span></td>
<td><span class="note-inline">(七)</span></td>
<td><span class="note-inline">(三)</span></td>
</tr></table><p>于闐國。獻玉佛像一身○高麗等八國。貢方物求涅槃等疏論○三月十二日。帝於華林園之重雲殿。講金字般若三慧經。太子王侯。宗室外戚。百辟卿士。外域雜使。義學千僧。外國僧眾。莫不肅容觀聽。凡講二十三日。自開講迄於解座。日設遍供。普施京師。文武侍衛。竝加班賚。上躬務儉約。體安非素。外絕三驅之體。內屏千鍾之宴。膳夫所掌。歲撤萬金。掖庭之費。年減巨億。故能無損國度。財法兼施。是講也。宮中佛像。悉放光明。夜必澍雨。朝則晴霽。天地震動。異香滿觸。十種靈異。具如陸雲之序<span class='note-inline'>(弘明集)</span>○魏連歲大稔。穀一斛九錢○東魏毗目智仙。本烏萇王種。於鄴城譯經。</p>

<table>
<tr><td>壬戌<span class="note-inline">(八)</span></td>
<td><span class="note-inline">(八)</span></td>
<td><span class="note-inline">(四)</span></td>
</tr></table><p>魏釋曇鸞。志欲延壽。而後脩佛法。聞江南陶隱居有仙術。大通中達梁。到其山所。陶欣然以仙方十卷授之。及還魏境。欲往名山依方脩鍊。至洛下。逢西竺菩提流支。乃問。佛法中頗有長生不死法。勝此土仙經者乎。支唾地曰。是何言歟。此土何曾有長生法。縱得長生。少時不死。終更輪迴三有耳。即授以觀無量壽經曰。此大仙方。依而脩之。永出生死。鸞乃焚其仙經。恐誤後來。精脩淨土。流化弘廣。魏主重之。號為神變。是年感香花幡樂來迎。奄然而逝。鸞有論集流行。仍自號為元簡大士云<span class='note-inline'>(本傳)</span>○東魏天竺瞿曇般若流支。<span class='note-inline'>(此云智希)</span>自元象初至是。譯經論十八部九十二卷<span class='note-inline'>(釋教錄)</span>。</p>

<table>
<tr><td>癸亥<span class="note-inline">(九)</span></td>
<td><span class="note-inline">(九)</span></td>
<td><span class="note-inline">(武定元)</span></td>
</tr></table><p>釋尚圓。以呪術救物。梁武陵王<span class='note-inline'>(紀)</span>。宮中鬼恠為魅。王令射者射之。鬼接而返擲。請圓入宮。諸鬼競前。作諸恠變。圓安坐告曰。汝等小鬼。敢入王宮。能變我身。則可自變萬種。且住聽我一言。諸鬼合掌住立。圓始發云。南無佛陀。鬼皆失所。自爾安靜。武帝聞而召之。大蒙賞遇<span class='note-inline'>(本傳)</span>。</p>

<table>
<tr><td>甲子<span class="note-inline">(十)</span></td>
<td><span class="note-inline">(十)</span></td>
<td><span class="note-inline">(二)</span></td>
</tr></table><p>傅大士。以屋宇田地資生什物。悉皆捐捨。營立精舍。設大法會。普為眾生。懺滅罪苦。速得解脫。傾捨既盡。創立草庵。妙光亦自立庵。草衣木食。晝夜勤苦。</p>

<table>
<tr><td>乙丑<span class="note-inline">(十一)</span></td>
<td><span class="note-inline">(十一)</span></td>
<td><span class="note-inline">(三)</span></td>
</tr></table><p>西魏宇文泰。於長安。立追遠陟屺大乘魏國安定中興等六寺。度一千僧。又造天保寺。供養瑋法師。及弟子七十餘人。於安州。造壽山梵雲二寺。又造大福田寺。供養實國師。又於實師墓所。造福田寺。又為大可汗大伊尼。造突厥寺<span class='note-inline'>(辨正)</span>。</p>

<table>
<tr><td>丙寅<span class="note-inline">(中大同元)</span></td>
<td><span class="note-inline">(十二)</span></td>
<td><span class="note-inline">(四)</span></td>
</tr></table><p>帝自天監中。事釋氏法。長齋斷酒肉。不聽音樂。雖居暗室。常理衣冠小坐。暑月未嘗褰袒。造光宅同泰等五寺。常供千僧。製諸疏論。帝嘗作淨業賦。其序有云。朕不噉魚肉。不與嬪侍同處。四十餘年矣。既不食眾生。無復殺害障。既不御內。無復欲惡障。除此二障。意識稍明。乃作淨業賦<span class='note-inline'>(其賦略云)</span>觀人生之天性。抱妙氣而清靜。感外物以動欲。心攀緣而成眚。遇常發於外塵。累必由於前境。懷貪心而不厭。縱內意而自騁耳。流連於[糸*系]竹。眼轉移於五色。香氣馞起。觸鼻發識。舌之受味。甘口噉食。身之受觸。以自安怡。細腰纖手。弱骨豐肌。附身芳潔。觸體如脂。狂心迷惑。倒想自欺。如是六塵。同障善道。方紫奪朱。如風靡草。抱惑而生。與之偕老。隨逐無明。莫非煩惱。由是外清眼境。內淨心塵。與德相隨。與道為隣。見淨業之可愛。以不殺而為因。離欲惡而自脩。故無障於精神。患累<span class='corr'>已</span>除。障癡亦淨。如久澄水。如新磨鏡。外照多像。內見眾病。既除客塵。反還自性。心清若氷。志潔如雪。結縛既除。憂畏亦滅。與恩愛而長違。顧生死而永別<span class='note-inline'>(弘明集)</span>○三月乙巳。上幸同泰寺捨身。四月丙子。群臣納帛。奉贖還宮○月婆首那。入梁見帝。帝留譯經。</p>

<table>
<tr><td>丁卯<span class="note-inline">(太清元)</span></td>
<td><span class="note-inline">(十三)</span></td>
<td><span class="note-inline">(五)</span></td>
</tr></table><p>上幸同泰寺捨身<span class='note-inline'>(通鑑)</span>○杜弼仕高歡。甚見敬。使西魏。魏帝知。弼深於佛理。問佛性法性寬狹之旨。弼曰。非寬非狹。帝稱善<span class='note-inline'>(本傳)</span>○釋僧妙<span class='note-inline'>(西域。獻佛舍利。帝送妙。妙頂奉。忽夜放光照天地。合城贊歎聲聞數十里)</span>。</p>

<table>
<tr><td>戊辰<span class="note-inline">(二)</span></td>
<td><span class="note-inline">(十四)</span></td>
<td><span class="note-inline">(六)</span></td>
</tr></table><p>天竺僧。賷石影像來。形高一尺。徑六寸。八楞紫色。內外暎徹。會侯景之亂。乃置江州廬山西林寺。像頂上<span class='note-inline'>(後開皇中。煬帝䖍奉以漆函盛之。及登儲貮。乃送曲池日嚴寺。其中變現光相非一。正觀六年。敕入內供養。出感通等錄)</span>。○八月西域拘那羅陀。亦云波羅末陀<span class='note-inline'>(此云真諦亦云親依)</span>。至京。帝面申頂禮。於寶雲殿。竭誠供養。仍請譯經。</p>

<table>
<tr><td>己巳<span class="note-inline">(三)</span><span class="note-inline">(四月帝崩○太宗簡文帝即位)</span></td>
<td><span class="note-inline">(十五)</span></td>
<td><span class="note-inline">(七)</span></td>
</tr></table><p>四月逆賊侯景。陷臺城。徵來無<span class='corr'>已</span>。帝憤之遂寢疾。然齋戒不衰。念佛不輟。五月大漸。不能進膳。久而口苦。索蜜未至。而曰荷荷。遂崩於淨居殿。年八十六○太宗簡文帝<span class='note-inline'>(綱)</span>即位。</p>
<p style="margin-left:1em"><span class='note-inline'>(隱子論曰。或謂梁因佛而亡。蓋亦未之思耶。請以漢武校之。兩漢南北之君。享國年深。唯漢梁二武。其恢崇庠序養育人材一也。漢學仙。梁學佛。所好亦一也。而漢武在位五十四年。尊寵方士。壅曠萬機。窮兵黷武。帑廩罄然。民有離心。而不敗者何也。漢未甞一日去兵也。梁末年漸疎。將佐去兵。此其所以先敗也。嵩公廣原教曰。教不可泥。道不可罔。過與不及。其為患一也。夫事有宜。理有至。從其宜而宜之。所以為聖人之教也。即其至而至之。所以為聖人之道也。梁之武帝。齊之文宣。反其宜而事教。不亦泥乎。魏周二君。泯其至而預道。不亦罔乎。此釋子之不苟時君泥佛也如此。以是驗梁泥教。不為不失。蓋學佛自有中道也。梁雖泥教為失。然不由是而致敗。其弊在乎弛武而疎賢也。要之。隆污有定數。不可以苟延之也。自古君臣父子篡弑。狂盜內侮。何可勝紀。今曲言侯景之叛。而誣於佛何耶。彼共工之於伏羲。蚩尤之於黃帝。羿促之於夏楚。昭王不反。申之於周。弑幽。勝廣之於秦。賈充成濟之於魏。劉石之於晉。爾朱之於元魏。祿山朱泚黃巢之於唐。何代而無侯景也。且以子之弑父。如景之狂。何憚而不為哉。景雖陷臺城。不加[(乂/木)*武]逆於武帝。何可加訾乎。出隱子梁後論)</span>。</p>
<p>湘東王以高祖崩。捨宮造天宮寺。邀法聦禪師居之。聦初至襄陽傘蓋山。白馬泉谷。築室棲禪。梁晉安王來部襄雍。承風至山。騎從無故而退。王慙而返。夜感惡夢。及再往馬退如故。王乃潔齋。方得進見。初至寺側。但覩一谷猛火洞然。良久竚望。忽變為水。經停傾仰。水滅堂現。以事相詢。乃知時入水火定也。堂內繩床邊有二虎。聦按伏其頭。閉其目。召王令前。方得展禮。因告境多虎災。聦即入定。須臾有十七虎至。便與受歸戒。敕令勿犯百姓。遂乃無害。其日將王臨白馬泉。見白龜。聦曰。此雄龍也。又臨靈泉。有五色鯉。聦云。此雌龍也。王因表奏。下敕為造禪居寺。又就所住。造靈泉寺<span class='note-inline'>(其寺周改靜林。隋改景空。唐仍隋號)</span>。至是居天宮。尋還故里。後以大定五年九月。無疾而化。壽九十二。師之靈瑞非一<span class='note-inline'>(本傳)</span>。</p>

<table>
<tr><td>庚午<span class="note-inline">(簡文帝)</span><span class="note-inline">(大寶元)</span></td>
<td><span class="note-inline">(十六年)</span></td>
<td><span class="note-inline">(齊文宣帝天保元年)</span><span class="note-inline">(五月魏靜遜位)</span></td>
</tr></table><p>簡文帝。委心妙法。遍覧玄章。撰法集記二百卷。法寶聯璧四百餘篇。造資敬報恩二寺。<span class='corr'>刺</span>血書般若十部。然天姿高明。而德性柔懦。為侯景所制。不能自立。亦時數使然也<span class='note-inline'>(辨正論等)</span>○五月齊顯祖文宣帝高洋。受魏靜帝禪。即帝位。帝佛慧早脩。聖智罕測。既臨大寶。盛興佛教焉○罽賓沙門。那連提耶舍<span class='note-inline'>(此云尊稱)</span>。自魏孝靜之世。至鄴都譯經。</p>

<table>
<tr><td>辛未<span class="note-inline">(二)</span></td>
<td><span class="note-inline">(十七年)</span><span class="note-inline">(三月帝崩廢帝欽立)</span></td>
<td><span class="note-inline">(二)</span></td>
</tr></table><p>從開闢至此年。凡二百八十三代。七十六萬一千四百一十五年<span class='note-inline'>(辨正論)</span>○世尊示滅。至此一千五百年○齊顯祖詔曰。仰惟慈明。緝寧四海。欲報之德。正覺是憑。諸鷙鳥傷生之類。宜放之山林。為太皇太后。建立寶塔。廢鷹師曹。為報德寺<span class='note-inline'>(辨正)</span>○梁三藏真諦。值梁不寧。乃往富春傳譯。沙門寶瓊等。二十餘人。番十七地論。是年為侯景。請還供養<span class='note-inline'>(本傳)</span>○七月景逼簡文。禪位于昭明太子孫棟。十一月景篡位。改元大始。</p>
<p style="margin-left:1em"><span class='note-inline'>(隱子論曰。觀梁之興。有以異於魏晉。銓梁之治。有以盛於宋齊。史褒以斯文德。有此武功。始自湯武之師。終濟唐虞之業。此其實錄也。梁豈有慚德哉。武帝受命之後。數十年間。禮樂文物。為南朝冠。此梁之治。獨出於江左五朝。南北八代之右也。宋景文新史曰。梁蕭氏興江左。實有功在民。終無大惡。以寖微而亡。故餘祉及其后裔。唐興得八葉宰相。未聞貶梁以好佛而致亡者也。文中子知之。故著中說曰。齋戒脩而梁國亡。非釋迦之罪也。蓋疾史臣。不知梁所以亡。爭以近迹而引咎於佛矣。武帝不求賢才。擢用庸侫。春秋既高。留神俎豆。泥情釋教。而在廷無諍臣矣。知子莫若父。況三蠹竝殲。獨全養嗣。正德不即大戮。使陰召逆雛。咫尺玉墀。鞠為茂草。故侯景得以稱兵犯順知梁有名將。棄而勿用。士不知戰。有可乘之機故也。何謂名將。王神念羊□僧辨侯瑱徐世譜陸法和數子之才。梁不任之。杜僧明周文育侯僧都麥鐵<span class='corr'>杖</span>等。皆有將材。梁既不用之。反以資篡臣。湘東無御將之道。侯景未梟。而陳氏問鼎矣。梁室速傾。其患在此。而議者。以為仁義禮樂戒律定慧。不幸而亡梁非也。仁義禮樂。堯舜三代。皆資而大治。不聞始治而末亂也。所以亂者。其後嗣失德而<span class='corr'>已</span>。戒律定慧。漢明帝。求其人與教。傳世二百。唐太宗大興之。不害其為正觀之治。而傳世二百。我宋太祖太宗。大興佛教。而聖子神孫。皆賢於商之三宗。宜其傳世而無窮也。以是明之。則佛不為王化之蠹。反所以資於治也。夫言佛法亡梁者。殆非正論○引子梁室論)</span>。</p>

<table>
<tr><td>壬申<span class="note-inline">(世祖元帝)</span><span class="note-inline">(繹)</span><span class="note-inline">(承聖元)</span></td>
<td><span class="note-inline">(廢帝)</span><span class="note-inline">(欽)</span><span class="note-inline">(元)</span></td>
<td><span class="note-inline">(三)</span></td>
</tr></table><p>三相湘東王繹。大敗景軍。景走尋為侯瑱殺之。十一月繹即位於江陵。是為世祖元帝。帝體聖多能。入微靈悟。造天居天宮二寺。每講法華經。解成實論<span class='note-inline'>(辨正)</span>○是年三藏真諦。於金陵正觀寺。譯光明等經○齊天保二年。詔僧稠禪師至京。帝躬舉大駕。出郊迎之。稠年過七十。神宇清曠。帝扶接入內。為說正理。帝拜受禪道。自後彌承清誨。篤敬殷重。因從受菩薩戒法。於是斷酒禁肉。放捨鷹鷂。去官畋漁。鬱成仁國。又斷天下屠殺牛。三月大勸民齋戒。官園私菜。葷辛悉除。稠留禁中。四十餘日。因辭還山。是年敕於鄴城建雲門寺。以居之。兼為石窟大寺主。一日帝駕幸謁稠。稠床坐不迎。有讒於帝。帝將入寺。按其不敬。稠知之。預出二十里外候帝。及帝至。恠問其故。稠曰。恐身血不淨。穢污伽藍。在此候耳。帝拜伏愧悔無<span class='corr'>已</span>。乃躬負稠身往寺。稠不受。帝曰。弟子負師。行遍天下。未足謝[億-音+(天*天)]。因問弟子前身曾作何等。答曰。作羅剎王。是以今猶好殺。即呪盆水。令帝自觀。其形果然。帝大驚。自是坐禪行道。倍銳於前。仍敕諸州。別置禪肆。令達定慧者。就而教授。因以國儲。分為三分。一以供國。一以自用。一供三寶。自是徹情歸向。通古無倫。大起寺塔。僧尼滿於諸州。佛法東流。此焉盛矣<span class='note-inline'>(僧史)</span>○法師法上。戒山崇峻。慧海幽深。德可軌人。威能肅物。故魏齊之世。歷為統都。所部僧尼將二百萬。而上綱紀。將四十年。常文宣時。盛弘釋典。上總擔荷。竝得緝諧。內外闡揚。黑白咸允。</p>

<table>
<tr><td>癸酉<span class="note-inline">(二)</span></td>
<td><span class="note-inline">(二)</span></td>
<td><span class="note-inline">(四)</span></td>
</tr></table><p>荊山居士陸法和。初為元帝所重。爵以閑散。每服勤沙門。執弟子禮。至是帝以和為郢州<span class='corr'>刺</span>史<span class='note-inline'>(南史)</span>○齊沙門嵩公。至白虎山。因失道。聞鐘聲登一寺。於堂久坐。忽見五六十僧。飛空而下。自相借問。或言長安成都。嶺南蒯北。動即千萬里。嵩起欲參話。奄然失地。獨坐磐石之上。因問上統法師。師曰。此寺昔圖澄所造。賢聖居之。或現或隱。遷徙無定<span class='note-inline'>(感通)</span>。</p>

<table>
<tr><td>甲戌<span class="note-inline">(三)</span></td>
<td><span class="note-inline">(恭帝元)</span></td>
<td><span class="note-inline">(五)</span></td>
</tr></table><p>南岳慧思大禪師。初夢異僧。勉令出俗。乃辭親入道。常習坐。日唯一食。誦法華三十餘遍。感瓶水不竭。天童侍奉。時慧聞禪師。初閱中論觀悟旨。遂遙禮龍樹為師。師乃往授法。晝夜攝心。脇不至席。坐夏三七日。得宿命通。倍加勇猛。尋有障起。四支緩弱。不能行步。即自念曰。病從業生。業由心起。心源無起。外境何狀。病業與心。都如雲影。如是觀<span class='corr'>已</span>。輕安如故。夏滿猶無所得。放身倚壁。背未至間。豁悟法華三昧。研練逾久。前觀轉增。名行既播。學侶日臻。以時多艱。欲往一方安然行道。忽空中告曰。若欲化物。可詣武當。若脩禪定。須往南嶽。至是領徒南邁。值梁之亂。權止大蘇山○釋慧善。善智度論。著散華論八卷<span class='note-inline'>(以如眾華繽紛散也)</span>。是年止長安崇華寺。柱國家宰。奉供演法<span class='note-inline'>(本傳)</span>○僧實禪師。生有奇相。魏太統中。詔曰。師目麗重瞳。偏同虞舜。背隆傴僂。分似周公。德宇純懿。軌量難模。可昭玄三藏。言為世寶<span class='note-inline'>(云云)</span>。至後元年。復以師才深德大。請為國三藏。自是陶化京華。久而逾盛○初粱武。造金銀像二軀。於重雲殿禮事。五十許年。至是江左未定。利害相雄。王僧辨。乃遣杜龕。典衛宮闕。龕性凶頑。欲毀二像為鋌。先令數人。上三休閣。令鑱佛項。槌鑿始舉。二像一時回顧。所遣諸人。臂皆不舉。失瘖如醉。杜龕亦然。仍見金剛競來擊之。舉形洪爛。穿皮露骨而卒<span class='note-inline'>(感通)</span>。</p>

<table>
<tr><td>乙亥<span class="note-inline">(敬帝)</span><span class="note-inline">(紹泰元)</span></td>
<td><span class="note-inline">(後梁)</span><span class="note-inline">(中宗蕭詧大定元)</span></td>
<td><span class="note-inline">(魏恭帝二)</span></td>
<td><span class="note-inline">(齊顯祖六)</span></td>
</tr></table><p>陸法和。以元帝敗。乃歸齊。齊帝封太尉。賜甲第。法和乞為寺。身居偏室。日行道燒香禮佛凝坐。預期死日。時至坐去。而多留異迹<span class='note-inline'>(北史)</span>○嵩頭陀法師。續至金華。置龍盤寺。又龍丘界立龍丘寺。又入萬善山。置離六塵寺。又西至孟度山。置三藏寺。始師發迹。置香山寺。及此凡七所。得山川形勝。黑白供養。久而猶盛<span class='note-inline'>(本傳)</span>○道士陸脩靜等。初為梁武所棄。遂奔入魏。至是其徒頗盛。而齊帝事佛。靜等嫉之。詣闕請與釋子角法。九月下敕。召僧道十人較法。至期大集公卿。脩靜等。以術呪僧衣鉢。及殿梁柱皆飛動。諸僧無以對之。靜等矜誇。又言。沙門現一。我即現二。今以小術誘之耳。帝謂上統曰。佛門豈無人。第求之未至耳。他日別對。未幾求獲法師曇顯。即抗表。請與道流定奪真偽。十月乙卯。會于正殿。百僚臨證。顯曰。承言沙門現一。我即現二。果否。靜曰然。顯翹一足曰。我正現一。請卿現二。道士默然無對。顯斥曰。爾曾間者未遇勍敵。敢以小術自肆。即以稠禪師袈裟置地。使呪之。道流併力作法。不能動。帝敕左右取衣。益十輩不能舉。顯即自取置梁間。又使呪之。梁柱亦不能動。其徒慚縮。脩靜更欲以頰舌勝之。即曰。佛家自標為內教。內則小也。以我道家為外教。外則大也。顯曰。天子居九重之內。亦應小於百官。靜無對。帝及群臣。忻躍而罷。丙辰。帝詔曰。法門不二。真宗在一。求之正路。寂泊為本。祭酒道者。中世假托。俗人未悟。仍有祇崇。麴[麩-夫+薛]是味。喪昧虗宗。既乖仁祀之源。復違祭典之式。宜從禁止。無或遵風。應道士自謂得仙者。可飛騰遠舉。不能爾者。竝宜改迷歸正。詣昭玄上統。剃度出家。詔旨既下。道士皆剃髮為沙門。有不從者。斬四人。於是齊境無道士焉<span class='note-inline'>(宣公論衡及北史)</span>○齊帝嘗在晉陽。使人騎馲駝。向寺取經凾。使問所在。帝曰。任駞出城。及出奄如夢至一山。山半有寺。眾僧遙曰。高洋馲駞來。便引見。一僧曰。高洋作天子何如。曰聖明。曰爾來何為。曰取經凾。僧曰。洋在寺懶讀經。令北行東頭與之。使者乃反命焉<span class='note-inline'>(論衡)</span>。</p>

<table>
<tr><td>丙子<span class="note-inline">(太平元)</span><span class="note-inline">(陳覇先為相國封陳王)</span></td>
<td><span class="note-inline">(二)</span></td>
<td><span class="note-inline">(三)</span></td>
<td><span class="note-inline">(七)</span></td>
</tr></table><p>僧達禪師。虎頭長耳。雙齒過寸。形器異倫。見者驚奉。梁武嘗從受戒。誓為弟子。後辭還魏國。餌苓斷粒。齊文宣帝。特加殊禮。前後六度。歸崇十善。帝為達。於林慮山。立洪谷寺。又捨神武舊廟。造定宼寺。兩以居之。山神禮奉。每現靈迹。初誌公甞曰。達禪師。大福德人也。是年六月。端坐而逝。壽八十二。宣帝奔赴。舉聲大哭。六軍周號。山林為動。乃葬于谷○真玉法師。生而無目。母携聽講。精究詞旨。至是文宣。盛弘講席。海內髦彥咸聚天平。玉獨標稱首。道俗崇仰<span class='note-inline'>(本傳)</span>○十二月魏恭帝。禪位于宇文覺。是為北周孝閔帝○魏十六主。凡一百七十二年。譯師十九人。所譯經律論。四百十九部。一千九百餘卷。僧至二百萬。國家大寺。四十七所。三公等寺。八百四十所。百姓所造寺院。三萬餘所。自古佛事圖塔之盛。無出於此。</p>

<table>
<tr><td>丁丑<span class="note-inline">(二)</span></td>
<td/>
<td/>
<td/>
</tr></table><p>九月梁敬帝。禪位于陳高祖○梁四主五十六年中。譯師四十二人。所出經論七百八十卷。寺二千八百四十六所。僧尼八萬三千人。</p>
<p style="margin-left:1em">頴濵先生蘇轍子由論曰。易曰。形而上者謂之道。形而下者謂之器。自五帝三王。以形器治天下。導之以禮樂。齊之以政刑。道行於其間。而民莫知也。老子體道而不嬰於物。孔子至以龍比之。東漢以來。佛法始入中國。其道與老子相出入。皆易所謂形而上者。而漢之士大夫不能明也。魏晉以後。略知之矣。好之篤者。則欲施之於世。疾之深者。則欲絕之於世。二者皆非也。佛老之道。與吾道同。而欲絕之。佛老之教。與吾教異。而欲行之。皆失之矣。姚秦興區區一隅。招延緇素。譯經談妙。至者數千人。而姚氏之亡。曾不旋踵。梁武帝。江南佛事。前世所未嘗見。至捨身為奴隸。父子皆陷於侯景。議者觀秦梁之敗。則以佛法。為不足賴矣。後魏太武。深信崔浩。浩不信佛。勸帝斥去僧徒。毀經壞寺。既滅佛法。而浩亦以非罪赤族。唐武宗求長生。狥道士之私。夷佛滅僧。不期年。而以丹毒遽崩。議者觀魏唐之禍。則以佛法。為不可忤矣。二者皆見其一偏耳。佛老之道。非一人私說也。自有天地。而有是道矣。古之君子。以之治氣養心。其高不可嬰。其潔不可溷。天地神人。皆將望而敬之。聖人所以不疾而速。不行而至者。用此道也。道之於物。無所不在。而尚可非乎。誠以形器治天下。導之以禮樂。齊之以政刑。道行於其間。而民不知。萬物竝育而不相害。道竝行而不相悖。泯然不見其際。而天下化。不亦周孔之遺意也哉<span class='note-inline'>(見通鑑議)</span>。</p>

<p class='juan'>歷代編年釋氏通鑑卷第五</p></div>
</div><!-- end of div[@id='body'] -->
</body></html>