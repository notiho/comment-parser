<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>比丘尼受戒錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1132
<p class='juan'><a id='mulu1' />比丘尼受戒錄</p><p class="byline">廣州南海寶象林沙門　弘贊在犙　述</p><p>稽夫中邊得戒。始末源由。中制十人受具。邊許五人得戒。中是中天竺。天竺之東際白木調國。南際靖善塔。西際一師黎仙人山。北際柱國。自此四外。名為邊國。震旦乃在白木調東二萬七千餘里。開持律五人得授大戒。昔漢明帝初。摩騰法蘭二法師來至此土。與人出家。唯剃鬚髮。披縵條衣。授彼五戒十戒而<span class='corr'>已</span>。以不滿五人。不得受具。後至漢桓帝。一百餘年內。猶三歸五戒十戒。遞相傳授。桓帝<span class='corr'>已</span>後。北天竺國。有支法領等五沙門。來至漢地。始於長安與人授具足戒。其時大律未有。唯口誦出戒本一卷。羯磨一卷。流行此土。時尼眾來求受戒。五僧曰。如律所明。唯開邊地五人僧受具戒。不論尼眾。是時諸尼辭退而還。泣淚如雨。曹魏初三年。中天竺曇摩迦羅<span class='note-inline'>(此云法時)</span>。至雒陽。譯出戒律。立羯磨受法。準用十僧。於是佛法大行震旦。為東夏受戒律之始也。時漢末魏初。東天竺國。有二尼來到長安。見諸尼眾問曰。汝等誰邊受戒。尼眾答曰。我到大僧所。受五戒十戒而<span class='corr'>已</span>。二尼歎曰。邊地尼眾。悉未有具。即為還本國。化得一十五人來。三人在雪山死。二人墮黑澗死。唯餘十人到此。諸尼悉赴京師。與授具戒。後到吳地。亦與彼尼眾受具。西尼思慕本鄉。遂附舶南海而還。及至上船。唯有七人。三人命終。來去經途十有餘年。又按高僧傳。宋元嘉十年。西天僧伽䟦摩。至建康。敕住平陸寺。為京師沙門慧照三百七十人。渡蔡洲岸。於船中再受具戒。或問其意。照曰。以疑先受。若中若下。更求增勝。故須重受。依本臘次。十一年。求那䟦摩。於南林寺立戒壇。為僧尼授戒。為震旦戒壇之始。時師子國。比丘尼八人來未幾。復有尼鐵索羅三人至。足為十眾。乃請僧伽䟦摩為師。為景福寺尼慧果等。於南林戒壇。依二部重受具戒。度三百餘人。噫。古人忘身為法。不憚數萬里而來。然此方得戒者。豈可不生難遭想哉。惜夫今當末法。知法秉羯磨者難得。而二部僧尼受戒。失傳久矣。昔摩騰羅漢。并諸賢哲。多是果位聖人。尚不敢違律。僧不滿數。與人授具。一部僧而與尼授大戒。我等何人。敢違佛教。滅佛正法。致他永失比丘比丘尼性。得虗假名。授受俱成非法矣。順治十四年。余在廣州羊城。時各縣餘尼來求受具。余辭不獲<span class='corr'>已</span>。因立二部僧。各滿十人。與授大戒。自後十人難得。但有五人以上。亦與為授。要須持律清淨。故云邊地持律五人得受具戒。其尼親教師。要滿十夏。而羯磨教授二師。及餘證人。無論歲臘。事須解律。縱律未能精鍊。其羯磨者。必是持律明了。方許秉法。若不如是。強與他授。令他盡壽戒不霑身。罪非小也。雖云邊地五人僧受。不論尼眾。斯乃古人慎重。邊地僧尚難得。尼眾何能易有。茲以竊推。律既許僧。尼必預列。昔迦旃延尊者。在西天竺。阿槃提國。有長者子名億耳。出家求受具戒。時彼國無十人僧。不得受具。乃往白佛。佛聽邊地五人得受。時因緣在僧。故未及論尼。況今末法出家。遇正教者實難。若不論尼。則尼部全缺。八敬誰修。雖是邊地。而有持律清淨十人。別揀五人。律文不聽。知非持戒清淨。方任揀擇。以受戒事大。一不如法。則戒體斯失。今諸方叢席。為人授具。既不知作法結僧大界。戒壇奚立。則戒無由得矣。故云。若不結界。一切羯磨受戒等法。俱是空作。復不依律作白羯磨。唯師自心。在沙彌白衣前。杜撰唱說。非法為法。以譌傳譌。遞相踵習。沿波日久。不覺其非。佛言。若有秉羯磨說戒。則正法未滅世間。又云。毗尼藏住。佛法亦住。是故弘紹之賓。特宜遵教。俾正法而恒存。木叉而永固也<span class='note-inline'>(戒壇。即戒場。在大界內結)</span>。<span class='corr'>已</span>上略述得戒緣由。向下錄得戒和尚阿闍黎。二部僧名。并記自受戒年月日時。以識戒臘尊卑也。</p>

<table>
<tr><td>比丘尼弟子　　　　　　年　　月　　日　時</td>
</tr>
<tr><td>生族姓　係　　府　　縣人於　　　　年</td>
</tr>
<tr><td>月　　日拜　　師出家</td>
</tr>
<tr><td>　僧部</td>
</tr>
<tr><td>　　　　年　　月　　日依　　和尚受沙彌尼</td>
</tr>
<tr><td>戒於　　　　年　　月　　日　時受</td>
</tr>
<tr><td>　和尚具足戒</td>
</tr>
<tr><td>秉羯磨阿闍黎名　　號　　軌範師</td>
</tr>
<tr><td>尊證僧伽</td>
</tr>
<tr><td>　　大德　　　大德　　　大德　　　大德</td>
</tr>
<tr><td>　　大德　　　大德　　　大德</td>
</tr>
<tr><td>　尼部</td>
</tr>
<tr><td>親教師尼名　　字</td>
</tr>
<tr><td>羯磨師尼名　　字</td>
</tr>
<tr><td>教授師尼名　　字</td>
</tr>
<tr><td>證戒尼僧</td>
</tr>
<tr><td>　　賢部　　　賢部　　　賢部　　　賢部</td>
</tr>
<tr><td>　　賢部　　　賢部　　　賢部</td>
</tr>
<tr><td>附作法略儀</td>
</tr></table><p>初受具足戒尼。未能即閱大律。其親教闍黎二師。當與戒本令其熟讀。使知護持。無致虧犯。及識布薩。自恣。受衣。淨施等法也。</p>

<div class='div-other'><a id='mulu2' />
<p class='h1'>布薩法</p><p style="margin-left:1em"><span class='note-inline'>(半月半月布薩。下至有四比丘尼。即應誦戒本。不足四人。三人。二人。當對首布薩。若有所犯。應先懺悔<span class='corr'>已</span>。然後布薩)</span>。</p>
</div>
<div class='div-other'><a id='mulu3' />
<p class='h1'>對首說戒法</p><p style="margin-left:1em"><span class='note-inline'>(至布薩日。若有三人。各各相向露頂。脫屣。互跪。作如是言)</span>。</p>
<p>二大姊。一心念。今僧十<span class='note-inline'>(五四)</span>日說戒。我某甲比丘尼清淨<span class='note-inline'>(三說。後二人。亦如是說。若只有二人。除上二字。即云大姊)</span>。</p>
</div>
<div class='div-other'><a id='mulu4' />
<p class='h1'>心念說戒法</p><p style="margin-left:1em"><span class='note-inline'>(若只有一人。應心念口言)</span>。</p>
<p>今日眾僧十<span class='note-inline'>(五四)</span>日說戒。我某甲比丘尼清淨<span class='note-inline'>(三說)</span>。</p>
</div>
<div class='div-other'><a id='mulu5' />
<p class='h1'>對首安居法</p><p style="margin-left:1em"><span class='note-inline'>(前安居四月十六日。應對一知法比丘尼言)</span>。</p>
<p>大姊一心念。我某甲比丘尼。依某僧伽藍<span class='note-inline'>(若在村內。非僧住處。應云某聚落。若在別房。應云某房)</span>。前三月夏安居。房舍破。修治故。<span class='note-inline'>(三說。彼應語云)</span>好。<span class='note-inline'>(答言)</span>善<span class='note-inline'>(若後安居。至五月十六日。應云後三月)</span>。</p>
</div>
<div class='div-other'><a id='mulu6' />
<p class='h1'>心念安居法</p><p style="margin-left:1em"><span class='note-inline'>(若無所依人對作法。即自心念口言)</span>。</p>
<p>我某甲比丘尼。依某處某房。前三月夏安居<span class='note-inline'>(三說)</span>。</p>
</div>
<div class='div-other'><a id='mulu7' />
<p class='h1'>對首受日法</p><p style="margin-left:1em"><span class='note-inline'>(若有佛法僧事。或檀越父母等請喚。不及即日還。若須二日。乃至七日。應對一比丘尼言)</span>。</p>
<p>大姊一心念。我某甲比丘尼。受七日法出界外。為某事故。還此中安居。白大姊令知<span class='note-inline'>(三說。不應為飲食衣物故去也。若前事不及七日還。當從僧乞十日。半月一月。羯磨去)</span>。</p>
</div>
<div class='div-other'><a id='mulu8' />
<p class='h1'>對首自恣法</p><p style="margin-left:1em"><span class='note-inline'>(凡有所犯。應先懺悔<span class='corr'>已</span>。然後自恣。若住處有五比丘尼。應僧中差受自恣。若無五人。四人當對首各各相向。作如是言)</span>。</p>
<p>三大姊一心念。今日眾僧自恣。我某甲比丘尼自恣清淨<span class='note-inline'>(三說。若有三人二人亦如是作)</span>。</p>
</div>
<div class='div-other'><a id='mulu9' />
<p class='h1'>心念自恣法</p><p style="margin-left:1em"><span class='note-inline'>(若只有一人。應心念口言)</span>。</p>
<p>今日眾僧自恣。我某甲比丘尼。自恣清淨<span class='note-inline'>(三說)</span>。</p>
</div>
<div class='div-other'><a id='mulu10' />
<p class='h1'>受五衣法</p><p style="margin-left:1em"><span class='note-inline'>(佛言。五衣應受持。有衣不受持。得罪。過十日。即犯捨墮。若得如法衣。應具威儀。對一比丘尼。或親教師。或阿闍黎。如是言)</span>。</p>
<p>大姊一心念。我比丘尼某甲。此安陀會。五條衣受。一長一短。割截衣持<span class='note-inline'>(三說)</span>。</p>
<p>大姊一心念。我比丘尼某甲。此鬱多羅僧。七條衣受。兩長一短。割截衣持<span class='note-inline'>(三說)</span>。</p>
<p>大姊一心念。我比丘尼某甲。是僧伽黎<span class='note-inline'>(若干)</span>。條衣受<span class='note-inline'>(若干)</span>。長<span class='note-inline'>(若干)</span>短。割截衣持<span class='note-inline'>(三說)</span>。</p>
<p>大姊一心念。我比丘尼某甲。是覆肩衣受。長四肘。廣二肘半。是覆肩衣持<span class='note-inline'>(三說。佛制恐污三衣。用覆兩肩。然後著三衣在上)</span>。</p>
<p>大姊一心念。我比丘尼<span class='corr'>某</span>甲。是衣厥修羅衣受。長四肘。廣二肘。是衣厥修羅衣持<span class='note-inline'>(三說。厥修羅。此云篅衣。即裙也。以兩頭縫合。形如小篅。著時入內。擡使過臍。各蹙兩邊雙排擪脊。繫之以絛。篅即穀圍也)</span>。</p>
</div>
<div class='div-other'><a id='mulu11' />
<p class='h1'>受尼師壇法</p><p style="margin-left:1em"><span class='note-inline'>(應云)</span>。</p>
<p>大姊一心念。我比丘尼某甲。此尼師壇。是我助身衣受<span class='note-inline'>(三說)</span>。</p>
</div>
<div class='div-other'><a id='mulu12' />
<p class='h1'>受鉢法</p><p>大姊一心念。我比丘尼某甲。此鉢多羅。應量受。長用故<span class='note-inline'>(三說)</span>。</p>
</div>
<div class='div-other'><a id='mulu13' />
<p class='h1'>受十六枚器法</p><p style="margin-left:1em"><span class='note-inline'>(即日得器。應即日受。可須用者。十六枚。餘者當淨施。若遣與人。謂大釜。小釜。二蓋。水瓶。及蓋。洗瓶。及蓋。四盤。二小杓。二大杓。受云)</span>。</p>
<p>大姊一心念。我比丘尼某甲。此某器。是我十六枚數。今受<span class='note-inline'>(三說)</span>。</p>
</div>
<div class='div-other'><a id='mulu14' />
<p class='h1'>受非時藥</p><p style="margin-left:1em"><span class='note-inline'>(佛聽飲八種漿。即果汁。謂梨。棗。甘蔗。蒲萄。藕根等。應先淨人擪<span class='corr'>已</span>。濾過。澄清。從淨人手受。應對一比丘尼云)</span>。</p>
<p>大姊一心念。我比丘尼某甲。有某病緣故。此某非時漿。為經非時服故。今於大姊邊受<span class='note-inline'>(三說)</span>。</p>
</div>
<div class='div-other'><a id='mulu15' />
<p class='h1'>受七日藥</p><p style="margin-left:1em"><span class='note-inline'>(酥。油。生酥。蜜。石蜜。一受得七日自手取服。八日即施與人。自不得服。應云)</span>。</p>
<p>大姊一心念。我比丘尼某甲。有某病緣故。此某七日藥。為共宿七日服故。今於大姊邊受<span class='note-inline'>(三說)</span>。</p>
</div>
<div class='div-other'><a id='mulu16' />
<p class='h1'>受盡形壽藥</p><p style="margin-left:1em"><span class='note-inline'>(謂丸。散。一切鹹酸等。不任為食者。一受得自取服盡。應云)</span>。</p>
<p>大姊一心念。我比丘尼某甲。有某病緣故。此某盡形壽藥。為共宿。長服故。今於大姊邊受<span class='note-inline'>(三說)</span>。</p>
</div>
<div class='div-other'><a id='mulu17' />
<p class='h1'>淨施法</p><p style="margin-left:1em"><span class='note-inline'>(有二種淨施。一真實施。二展轉淨施。真實淨施。應云)</span>。</p>
<p>大姊一心念。我比丘尼某甲。有此長衣。未作淨。今為淨故。捨與大姊。為真實淨故<span class='note-inline'>(謂真實捨與他。欲要著。應問彼。乃著)</span>。</p>
</div>
<div class='div-other'><a id='mulu18' />
<p class='h1'>展轉淨施法</p><p style="margin-left:1em"><span class='note-inline'>(比丘尼受戒<span class='corr'>已</span>。除五衣外。所有一切新舊衣服。對一比丘尼說淨。不說。過十日即犯捨墮。後凡所得衣。若布。下至長一尺四寸。廣七寸。即須說淨。作如是言)</span>。</p>
<p>大姊一心念。我比丘尼某甲。有長衣。未作淨。為淨故。施與大姊。為展轉淨故。<span class='note-inline'>(彼受淨者。應云)</span>大姊。汝有此長衣。未作淨。為淨故。與我。我今受之。<span class='note-inline'>(受<span class='corr'>已</span>語云)</span>汝施與誰。<span class='note-inline'>(答云)</span>施與某甲。<span class='note-inline'>(受淨者云)</span>大姊。汝是長衣未作淨。為淨故施與我。今受之。受<span class='corr'>已</span>。汝與某甲。是衣某甲<span class='corr'>已</span>有。汝為某甲善護持著。隨因緣<span class='note-inline'>(當稱一比丘尼名為淨主。或親教師。或闍黎師。若淨主死。即須別稱一淨主。將前所有衣物。稱後淨主名。說淨)</span>。</p>
<p style="margin-left:1em"><span class='note-inline'>(其餘一切作法行護威儀。備載羯磨本。及沙門日用中。自當檢閱)</span>。</p>
</div>
<div class='div-other'><a id='mulu19' />
<p class='h1'>八不可過法</p><p style="margin-left:1em"><span class='note-inline'>(亦云八敬法。佛告阿難。我今為女人。制八盡形壽。不可過法。若能行者。即是受戒。何等為八)</span>。</p>

<ul class="">
<li>一。雖百歲比丘尼。見新受戒比丘。應起迎逆。禮拜。與敷淨座令坐。如此法應尊重。恭敬讚歎。盡形壽不可過。</li>

<li>二。比丘尼不得罵詈比丘。訶責。不應誹謗。言破戒。破見。破威儀。如此法應尊重<span class="note-inline">(餘詞如上說)</span>。</li>

<li>三。比丘尼不應為比丘作舉。作憶念。作自言。不應遮他覓罪。遮說戒。遮自恣。比丘尼。不應訶比丘。比丘應訶比丘尼。如此法。應尊重<span class="note-inline">(餘詞如上)</span>。</li>

<li>四。式叉摩那學戒<span class="corr">已</span>。從比丘僧乞受大戒。如此法。應尊重<span class="note-inline">(餘詞如上)</span>。</li>

<li>五。比丘尼犯僧殘罪。應二部僧中。行摩那埵。如此法。應尊重<span class="note-inline">(餘詞如上)</span>。</li>

<li>六。比丘尼半月。從僧乞教授。如此法。應尊重<span class="note-inline">(餘詞如上)</span>。</li>

<li>七。比丘尼不應在無比丘處夏安居。如此法。應尊重<span class="note-inline">(餘詞如上)</span>。</li>

<li>八。比丘尼僧。夏安居竟。應比丘僧中。求三事自恣。見聞疑。如此法。應尊重<span class="note-inline">(餘詞如上)</span>。如是阿難。我今說此八不可過法。譬如有人於大水上安橋梁而渡。女人若能行者。即是受戒<span class="note-inline">(云云)</span>。</li>
</ul></div>
<p class='juan'>比丘尼受戒錄<span class='note-inline'>(終)</span></p>
</div><!-- end of div[@id='body'] -->
</body></html>