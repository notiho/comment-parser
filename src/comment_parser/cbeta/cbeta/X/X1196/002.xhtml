<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土證心集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />淨土證心集卷中</p><p class="byline">傳天台古和　卍蓮　述</p>
<div class='div-other'><a id='mulu36' />
<p class='h1'>西方殿對聯</p><p>道紹東林。宏開淨土。</p>
<p>心傳西竺。大闡蓮宗。</p>
<p>佛法難思。感應道交凡即聖。</p>
<p>心源不隔。往來情見剎如塵。</p>
<p>步步過惟心淨土。</p>
<p>人人見自性阿彌。</p>
<p>無去來中。三資糧到。</p>
<p>不生滅處九蓮花開。</p>
<p>未悟此心。若<span class='corr'>已</span>生。若今生。若當生。既生總無不悟。</p>
<p>欲登彼岸。<span class='corr'>已</span>發願。今發願當發願。有願畢竟同登。</p>
<p>九品蓮臺。丈六金容三聖相。</p>
<p>七重寶樹。百千種樂一風聲。</p>
<p>眾生誠深信無疑。能執持名號。時從一日乃至七日。諸佛說往生有證。出廣長舌相。徧覆三千以及大千。三教同源。統儒釋道俱堪念佛。</p>
<p>一心歸命。具信願行盡可往生。</p>
<p>念佛心深滄海淺。</p>
<p>往生誓重泰山輕。</p>
<p>五濁眾生。結殊勝因緣。裝造身容長丈六。</p>
<p>十方諸佛。讚莊嚴國土。誠言舌相徧三千。</p>
<p>心量無邊。包含十萬億土之遙。彈指即生。實屬難思難議。</p>
<p>佛光普被。分列上中下品之位。隨功所感。真是大慈大悲。</p>
<p>十念功成。托妙品以化生。頓超十二因緣外。</p>
<p>三祇願大。悟真空而見佛。徧入三千世界中。</p>
</div>
<div class='div-other'><a id='mulu37' />
<p class='h1'>散心念佛<span class='note-inline'>(并敘)</span></p><p style="margin-left:1em">同居濁世。久溺愛河。去聖時遙。障深習厚。所以今之人。欲望一心不亂。亦甚難矣。全承大悲垂宥愍恕。十念可生。況大品經云。散心念佛。乃至畢苦。其福不盡。增一阿含經云。四事供養一閻浮提一切眾生。功德無量。若有眾生。善心相續。稱佛名號。如一[愨-心+牛]牛乳頃。所得功德。過上不可思議。無能量者。乃至法華散亂稱名。皆成佛道。遺訓如此。孰謂散心念佛之無益哉。</p>
<p>莫嫌念佛散心多。佛愍眾生沒奈何。果得吾人疑頓釋。自然時至出娑婆。</p>
<p>念佛非關散亂心。功能曾有幾知音。大家只管念將去。終得往生不隔陰。</p>
<p>散心念佛莫疑心。祇要求生願力深。平日工夫無間斷。臨終佛豈不知音。</p>
<p>散心總不礙持名。靜散本來體自平。逆惡臨終信願切。<span class='corr'>但</span>教十念亦能生。</p>
</div>
<div class='div-other'><a id='mulu38' />
<p class='h1'>盡大地是彌陀<span class='note-inline'>(并敘)</span></p><p style="margin-left:1em">問。若按宗乘。盡大地是禪堂。佛尚不立。今何反此指示。答眾生自性不達。所以處處有著。故禪門重空宗。掃盡一切。凡聖不立。有此破執。方令開顯。然後全性起修。全修歸性。所以觀經云。諸佛如來是法界身。是知淨土。乃性宗遮表雙詮。即相之性。用不離體。即性之相。體不離用。若言離體之用。乃人天常見。若言離用之體。乃偏空獨善。體用不二。方名大乘一統。故經云。毗盧遮那。徧一切處。其佛所住。名常寂光。蓋佛是正報。土是依報。攝依歸正。故云盡大地是彌陀。</p>
<p>無位真人出聖胎。山河大地玉蓮開。一雙鼻孔撩天趣。念念彌陀萬法該。</p>
<p>圓融性相不偏頗。盡世持名莫放他。即佛即心梅子熟。無來去處出娑婆。</p>
<p>念到純時逈出塵。梅花雪裏見精神。欲知一物先天地。除却彌陀總不真。</p>
<p>公案重翻大地禪。彌陀佛號徧三千。一心不亂歸元旨。生彼無生理事圓。</p>
<p>果徹因源不易知。因該果海更難思。欲參法界藏身句。悟得彌陀大總持。</p>
<p>徧界虗空極樂城。干戈殄滅絕魔爭。箇中盡是法王旨。六字洪名定太平。</p>
</div>
<div class='div-other'><a id='mulu39' />
<p class='h1'>牧牛頌<span class='note-inline'>(并敘)</span></p>
<div class='div-other'><a id='mulu40' /><p style="margin-left:1em">禪淨門庭。施設不同。究竟歸源。本無異路。故中峯云。禪者。淨土之禪。淨土者。禪之淨土。譬如人造樓房。必有其基。基者。樓之基。樓者。基之樓。若將以法合喻。故禪無淨土。非真禪也。雲棲云。悟後不願往生。敢保老兄未悟在。非真禪也明矣。淨土者。有真禪在其中也。大集經云。稱名號曰無上深妙禪。真禪在其中也。更明矣。是以永明楚石等輩。其意無不攝禪歸淨。余恐修淨者。不達此旨。外視乎禪。不得<span class='corr'>已</span>將牛頌。擬以通之。蓋亦深為淨土之遮詮耳。</p>
</div>
<div class='div-other'><a id='mulu41' />
<p class='h2'>尋牛</p><p>這條峻嶺草離離。花落林間潑眼眉。到此<span class='corr'>已</span>將塵世隔。那邊應把俗情移。重重行樹含殊勝。靄靄餘霞挺秀姿。覔徧溪山無跡趣。渾然大起一團疑。</p>
</div>
<div class='div-other'><a id='mulu42' />
<p class='h2'>見跡</p><p>清風吹破碧雲煙直上高峯絕頂邊。蹊路條條來眼底。蹄痕隱隱到跟前。相逢似喘松梢月。乍現如窺井裏天。追向溈山渠面目。這回依舊不能穿。</p>
</div>
<div class='div-other'><a id='mulu43' />
<p class='h2'>見牛</p><p>牛兒一見自忘憂。頭角崢嶸像外遊。不響谷中呼不住。無陰陽處喚無休。真形露地前生遇。實智輝天出世留。空把鼻繩難下手。凝眸直視更深幽。</p>
</div>
<div class='div-other'><a id='mulu44' />
<p class='h2'>得牛</p><p>頓徹天然身外身。野狐精魅敢同倫。昂頭顧視和身轉。穩步遊行脫俗塵。踏却化城三百種。耕來法地十分春。端端鼻孔深深貫。寶樹陰中好養神。</p>
</div>
<div class='div-other'><a id='mulu45' />
<p class='h2'>牧牛</p><p>地闊天高任牧童。溪南溪北與溪東。閒歌一曲知空有。靜看千經泯異同。咸澤風家茅屋古。趙州旨趣茗花融。括今訓鍊殊消息。徧歷幽林氣象雄。</p>
</div>
<div class='div-other'><a id='mulu46' />
<p class='h2'>騎牛</p><p>二十餘年住此山。出山胸次始安閒。高拋簑笠隨風舞。好調樵歌逸興頒。花雨飛來猶破裰。雲林歸去少同班。撥開柏子誠瀟灑。穩坐蒲團展笑顏。</p>
</div>
<div class='div-other'><a id='mulu47' />
<p class='h2'>忘牛</p><p>得手功勳亦是無。忘情絕慮一身孤。悠悠獨坐聞啼鳥。寂寂空懷卷畫圖。自昔<span class='corr'>已</span>逢真俗趣。而今不顧舊時途。渾融居址誰為主。畢竟逍遙沒此模。</p>
</div>
<div class='div-other'><a id='mulu48' />
<p class='h2'>雙忘</p><p>寂滅珍懷起正場。頓融明暗趣非常。安然脫灑誠悠遠。直下澄凝絕隱藏。玉漏凋殘天地曉。金鎗甯靜國民康。優游脗契端呼出。一味銷鎔覺性忘。</p>
</div>
<div class='div-other'><a id='mulu49' />
<p class='h2'>還源</p><p>上下交輝透底清。歸帆風正[舟*蠡]舟行。源泉滾滾知何許。智海深深誰敢評。洞徹天心詮表裏。端司旨趣抑縱橫。團圞本致難同賞。照氣冲和萬卉生。</p>
</div>
<div class='div-other'><a id='mulu50' />
<p class='h2'>入廛</p><p>大展家風獨露機。青山却指野雲飛。江河水滿廛城闊。井里春深月色微。坐對綠楊消息好。行看白牯自知歸。獅兒盡數翻觔斗。不出老僧金縷衣。</p>

<div class='div-other'><a id='mulu51' />
<p class='h3'>示學人行脚<span class='note-inline'>(并敘)</span></p><p style="margin-left:1em">既知出家。必須參學一番始得。若不參學。道從何立。若不知道。便徒勞一生。所以玉不琢不成器。人不學不知道。昔日范蜀公。送圓悟禪師行脚云。觀水莫觀污池水。污池之水魚鱉卑。登山莫登迤邐山。迤邐之山草木稀。觀水須觀滄溟廣。登山須登泰山上。所得不淺。所見亦高。故吾寄語後來同袍之士。莫教半途而廢。若知尋師二字。便非喫飯一生。此正古人所謂。物有本末。事有終始。知所先後。則近道矣。自是歸家。復彼元淨。其益更大。</p>
<p>光陰如箭日如梭。心地未明要琢磨。師有匠成親廣博。道多歧舛免蹉跎。能消一念終歸<span class='corr'>己</span>。不識三身莫放他。頓使本來渠面目。盡虗空界是彌陀。</p>
</div>
<div class='div-other'><a id='mulu52' />
<p class='h3'>講法華經展席罷席二律<span class='note-inline'>(并敘)</span></p><p style="margin-left:1em">大道多歧楊朱潸然。是故佛語之所以名為經者。必要信之。如徑也路也。以致吾人依經所行。方不入歧途。必歸實相之家。故法華經藥王品云。佛言聞是經典。如說修行。於此命終。即往安樂世界。阿彌陀佛。大菩薩眾圍繞住處。生蓮花中寶座之上。可知法華三昧。即念佛三昧。寶王垂言。亦甚明矣。</p>
<p>此教純圓獨妙哉。五時趣向鷲峯來。師資道契傳心印。龍象機投繞法臺。舉手低頭金口記。會三歸一本懷開。悟須頓悟功須積。應托蓮花養聖胎。</p>
<p>獅兒出窟小爭先。定是台宗起後賢。貝葉經傳西土典。梵音教演上乘禪。證明塔啟身如故。納受龍呈珠亦圓。知見<span class='corr'>已</span>開生死絕。同歸佛界樂邦天。</p>
</div>
<div class='div-other'><a id='mulu53' />
<p class='h3'>仰虎溪聯句<span class='note-inline'>(并敘)</span></p><p style="margin-left:1em">遠祖得三昧後。遂於東林結社。陶淵明。陸修靜。亦與焉。看古人何等自在。欲詩則詩。欲佛則佛。余因之仰其聯句之趣。更自娛焉。故賦成一律。</p>
<p>統儒釋道本相同。究竟要推長老風。三箇詩翁聯妙句。七言律法演真空。不求於佛通如隔。有感乎心隔亦通。一百廿三人結社。往生都在藕花中。</p>
</div>
<div class='div-other'><a id='mulu54' />
<p class='h3'>舌血畫阿彌陀佛像詩<span class='note-inline'>(并敘)</span></p><p style="margin-left:1em">造像功德經。明造佛有十一種功德。一者世世眼目清潔。二者生處無惡。三者常生貴家。四者身如紫磨金色。五者豐饒珍玩。六者生賢善家。七者生得為王。八者作金輪王。九者生梵天壽命一劫。十者不墮惡道。十一者後生還能敬重三寶。得生無量壽國。作大菩薩。畢當成佛。入泥洹道。又云。若人臨終發言造像如麥[麩-夫+廣]。能除三世八十億劫生死之罪。按此但臨終發言造像。功德尚不可思議。況今親自刺舌耶。以銀錢造像。功德尚不可思議。況今一片血誠耶。是以求生西方。要結彼佛淨緣。最親切者。莫過於此也。余因茲欣仰其事。始於辛未。終於癸酉。所畫聖相三百六十餘軸。其中隨畫隨題。錄成四十八首。總為淨土結緣。倘若清信士女。誠欣發心。<span class='corr'>刺</span>血謹摹者。必須先要焚香。望西祝願。早脫苦海。頓超樂土。智論云。作福無願。無所樹立。願為導師。能有所成。譬如銷金。隨師所作。金無定也。今<span class='corr'>刺</span>血造佛亦爾。淨土願立。後自得之。咸智或愚。同裂身見之固山。此愛念不斷自斷。若緇若素。共㧞生死之原本。彼淨土無生自生。</p>
<p>願離五濁鄉。甘露得親嘗。舌<span class='corr'>刺</span>無多許。功標第幾行。全心是血佛。徧體放毫光。夢破西來約。氷魂潔瑞香。<span class='corr'>刺</span>血祇緣脫苦因。焚香托筆妙傳神。願求慈父能容我。早作清涼國裏人。</p>
<p>觀我沉淪大聖哀。應機現入畫中來。舌端血結佛緣後。永劫相隨分不開。<span class='note-inline'>(以上三首用徹悟禪師韻)</span>。</p>
<p>人自毗盧又自迷。如來遣我指歸西。惟心血寫惟心佛。四色蓮花九品題。</p>
<p>生佛本來具底靈。血花艶色異丹青。雖同露地白牛背。西透窗櫺道始甯。</p>
<p>佛昔三祇行苦時。為吾背覺合塵兒。粉身碎骨恩難報。且作形儀血寫之。</p>
<p>久滯娑婆受盡患。將刀裂血豈虞艱。真誠發箇西歸願。早脫浮生老死癏。</p>
<p>蓮花佛國願宏開。無一眾生作棄材。信是滿腔都熱血。朝朝望我賦歸來。</p>
<p>欲結香緣何所親。謹將血畫佛精神。蓮池會恕歸來晚。淨念難純習易新。</p>
<p>吾今學舍被慵封。剩畫慈悲喜捨容。血與諸人書訂約。蓮池他日得相逢。</p>
<p>福期天上與人間。忍力未雄總是頑。剖出血心勤念佛。度生且待往生還。</p>
<p>血即是心作佛身。三無差別悟前因。大家會入蓮花藏。同受彌陀授記人。</p>
<p>剗血輕身淨念生。箇中不借借輕盈。子歸父所緣何事。此道難成彼易成。</p>
<p>葵子望歸彼岸棲。血描聖相類難齊。願填悲昔彼心海。起我沉淪手自擕。</p>
<p>隨緣不變裹虗空。不變隨緣尺幅中。示我兜羅綿手上。韻幽花燦血鮮紅。</p>
<p>血誠感佛到東華。垂手分明結印斜。莫道無心却有相。花輪襯足大如車。</p>
<p>血紅肉髻佛光環。花瓣彌鮮淡素斑。一見真空心及第。更從何處透三關。</p>
<p>嫡嫡親親血逼真。宛然花佛往生人。吾今且問諸君看。還是他身是自身。</p>
<p>我佛身非血貫擐。本來天性自生顏。箇中擬議思量者。未達雲門一字關。</p>
<p>滴血應令達本真。吾人同體佛精神。真如未契人殊佛。契悟真如佛亦人。</p>
<p>血書梵字卍胸開。清淨本然不染埃。無所從來無所去。故名喚箇古如來。</p>
<p>舌血花開和月環。淡紅艶映綠波間。五師若不妙傳手。那得今朝識聖顏<span class='note-inline'>(五師即下五通也)</span>。</p>
<p>盡塵沙界佛身充。人不見兮蘊未空。幸得大悲哀愍我。卷來現片血誠中。</p>
<p>我向西方定指南。禪房血佛不須參。但期神謝歸家去。早與彌陀共一龕。</p>
<p>往生立誓重如山。法界洞然我亦還。舌破誠申刀下血。且將心作玉盤頒。</p>
<p>血替諸君顯本顏。髻螺佛鬢淡紅斑。會心同到蓮池上。花自開兮水自潺<span class='note-inline'>(以下俱用三一居士原韻辛未秋著)</span>。</p>
<p>血點靈光佛性開。紅粧花瓣巧如栽。未知誰隻五通眼。親覩金容樹上來<span class='note-inline'>(五通。乃天竺雞頭摩寺僧也。徃西方求佛形儀。後返佛已現於樹葉上。即以丹青傳模。故有此也)</span>。</p>
<p>是誰血畫作花開。莫道未曾貼水栽。萬紫千紅終是別。歸根都向箇中來。</p>
<p>智刀剜血報恩師。斬斷千差萬別離。信步行來歸故里。方知金臂即心垂。</p>
<p>始終子子亦師師。不即彌陀不別離。血作分身無數佛。十方應現手同垂。</p>
<p>血浸朱華涕淚淋。雙流愍慶自西尋。一條徑直歸元路。金口親傳豈妄音。</p>
<p>故鄉歸去淚淋淋。畫幅星羅血相尋。除却須摩提國外。更於何處覔知音。</p>
<p>此佛何人血繪成。此人作佛甚分明。如來一分真如許。定是池心得往生。</p>
<p>舌尖血畫佛身成。倒影花池徹底明。舉足踏翻來去路。神歸水國話無生。</p>
<p>靜對香齋剖些軀。血塗翠扇妙真殊。人生如塊紅爐炭。鑄出虗空世外模。</p>
<p>金刀出鞘破浮軀。扶起蓮花綠蓋殊。自是應歸親見佛。解眉望熟血中模。</p>
<p>妙明覺體本來安。不動纖毫剖舌端。血泣慈親應念我。濯秋水上倚欄看。</p>
<p>師資脗契兩相安。同在珠圓不二端。舌血全彰靈妙體。即凡即聖得親看。</p>
<p>信向西方古佛來。赤金容襯血花臺。卷舒身作降魔勢。授足聲如震地雷。</p>
<p>血寫彌陀自本來。托生歸借水仙臺。葵誠投地焚香訴。身似山崩嚮似雷。</p>
<p>初日芙蓉血佛惺。悲心示現寶光靈。却來喚我西歸去。山也青兮水也青。</p>
<p>彌鮮血像寂惺惺。惺寂雙忘處轉靈。四色藕花春不老。滿池圓葉滿池青。</p>
<p>血誠畫出赤新新。直就凡身作佛身。短夢之間誰是主。不離清泰濟紅塵。</p>
<p>舌尖[利-禾+(卑-十+〡)]破血鮮新。點染紅幢供佛身。天性相關真父子。生生攜我脫埃塵。</p>
<p>括盡太虗歸一真。箇中無物不尊親。未知誰的源頭血。畫作遮那翠蓋身。</p>
<p>括血心真佛也真。聖凡同體本來親。大家打起精神看。都是逍遙自在身。</p>
<p>八德池中玉井開。都將舌血作根栽。精誠果是難思議。感得西方我佛來。</p>
<p>血點蓮花引翠開。總緣脫此幻身栽。度生要證無生忍。隨佛往生歸去來。</p>
</div>
<div class='div-other'><a id='mulu55' />
<p class='h3'>即心即佛<span class='note-inline'>(漁父)</span>并敘</p><p style="margin-left:1em">馬祖單傳。亦指寶王三昧。故言即心即佛也。而言即心即佛者。乃即事而真。表明念佛。是成佛之本行。其意正欲人人從此起修故。又云。非心非佛也。此為心解妄認之者。護過遮非。實非親證自心佛之知見。詳夫佛之知見者。如佛藏經云。見諸法實相。名為見佛。夫諸法尚爾。決無十劫導師。萬德洪名非佛者。以此。知即心即佛。全被上根。非心非佛。皆因機不利故。言耳。若論大旨。尚不得一。此乃即非二語。故是方便施設。究竟至理同歸。非深。非淺。非即。非非。第後人學道因不達故。反謂念佛修心。未至幽玄。偏重泯絕無寄。以為極則。可悲也夫。</p>
<p>十世古今不變遷。時時父母未生前。奇持特。自然然。洪名六字外無禪。</p>
<p>即佛即心包太虗。遍周沙界盡無餘。聲歷歷。意如如。來乘露地白牛車。</p>
<p>達得稱名深妙禪。一千七百葛藤穿。因愈約。果彌圓。懶能開口更譚元。</p>
<p>凡聖同居極樂天。誰知其實徹偏圓。花供佛。足乘蓮。十方來去體安然。</p>
</div></div></div>
<div class='div-other'><a id='mulu56' />
<p class='h1'>四弘誓願<span class='note-inline'>(漁家傲)</span>并敘</p>
<div class='div-other'><a id='mulu57' /><p style="margin-left:1em">華嚴經云。不發大願。魔所攝持。蓋願即心也。心外無願。願外無心。所以悟者心大故。其所願亦大。迷者心小故。其所願亦小。故以四弘廣其心。若能知自心廣大。無外可得。則大願自此立也。以是四弘之因。皆惟自心之所生。四弘之果。亦惟自心之所滿。然則。度生法門不知。則不可。既眾生與煩惱。二俱無量。吾所學法門。亦應無量。故四弘誓願。乃入道之本源也。所以又云。不要三千大千世界。滿中珍寶。惟願樂聞。一句未聞佛法。故有善財南詢。如是為法心切之行。智論云。若能發一心言。願我當作佛。滅一切眾生苦。雖未斷煩惱。未行難事。以心口重故。勝一切眾生。此其因地願大。故勝一切。還源觀云。真該妄本。行無不修。妄徹真源。相無不寂。是故諸大菩薩。三祇行行。其不見生相可得。良繇此也。至於吾人。脫忍力未足。祇堪待渠生淨土<span class='corr'>已</span>。方可速入回此。大作佛事也。</p>
</div>
<div class='div-other'><a id='mulu58' />
<p class='h2'>願度</p><p>六道眾生皆苦處。悲歡離合增吾怖。奉勸世人應遠慮。君須悟。榮華富貴如霜露　火宅因知難久住。一心念佛西方去。面見彌陀回首顧。猶非暮。時從歷劫冤親度。</p>
</div>
<div class='div-other'><a id='mulu59' />
<p class='h2'>願斷</p><p>煩惱炎炎燒我廡。涅槃條路當前阻。百萬障魔齊出戶。威如虎。利牙張爪來傷主　何處藏身能脫苦。一心念佛求慈父。生則無生生淨土。終非侮。大家同作蓮花侶。</p>
</div>
<div class='div-other'><a id='mulu60' />
<p class='h2'>願學</p><p>無量法門同願學。如來為我消諸惡。行不相違終不錯。禪驚覺。道人忌坐癡空落　淨土唯心離五濁。一心念佛橫超逴。夢破南柯蟬脫殻。遮那閣。逍遙快樂乘蓮萼。</p>
</div>
<div class='div-other'><a id='mulu61' />
<p class='h2'>願成</p><p>佛道圓成無上諾。本來清淨心超卓。三大阿僧祇劫作。同參學。譬如玉像成雕琢　智刃揮開千萬索。一心念佛非纏縛。普化含靈歸正覺。真常樂。涅槃生死空花落。</p>
</div></div>
<div class='div-other'><a id='mulu62' />
<p class='h1'>四無量心<span class='note-inline'>(前調)</span>并敘</p>
<div class='div-other'><a id='mulu63' /><p style="margin-left:1em">淨名經云。具福德故。不住無為。具智慧故。不盡有為。大慈悲故。不住無為。滿本願故。不盡有為。故如來出世。無非為㧞眾生之苦。為與眾生之樂。欲令眾生當成佛者。同自己之所證。又云。佛身者。即法身也。從無量功德智慧生。從慈悲喜捨生。從布施。持戒。忍辱。柔和。勤行精進。禪定解脫。三昧多聞智慧。諸波羅密生。乃至從斷一切不善法。集一切善法。生如來身。蓋佛意雖如是。亦要人信入。依法修證。不然。枉勞如來出世。徒說一番。奚利乎人哉。</p>
</div>
<div class='div-other'><a id='mulu64' />
<p class='h2'>大慈</p><p>諸佛大慈常與樂。靈方妙藥須知覺。能治眾生煩惱薄。如雲幕。普天甘雨均霑落　道本多歧難測度。一心念佛終非錯。使我神棲紅藕萼。休疑諾。免從苦海身飄泊。</p>
</div>
<div class='div-other'><a id='mulu65' />
<p class='h2'>大悲</p><p>諸佛大悲常㧞苦。欽聞遺訓能仁語。稽首阿彌陀教主。香緣聚。吾今相勸諸男女　末世祇堪修淨土。一心念佛為儔侶。慈父恩深如海許。蓮花吐。塵塵剎剎酬師乳。</p>
</div>
<div class='div-other'><a id='mulu66' />
<p class='h2'>大喜</p><p>佛喜眾生離苦趣。眾生得樂如來譽。導入寂光同所住。逍遙悆。般般稱性莊嚴具　吾<span class='corr'>已</span>曾知真要務。一心念佛相傳付。但願人人深遠慕。光明炬。珊瑚瑪瑙珍珠樹。</p>
</div>
<div class='div-other'><a id='mulu67' />
<p class='h2'>大捨</p><p>佛捨怨親平等募。<span class='corr'>已</span>還乃至圓初住。六道依然同照顧。教人懼。莫從生死關頭去　信此如來金口諭。一心念佛登舟渡。何幸殊門今得遇。殷勤訴。願吾早踏蓮花路。</p>
</div></div>
<div class='div-other'><a id='mulu68' />
<p class='h1'>八苦<span class='note-inline'>(前調)</span>并敘</p>
<div class='div-other'><a id='mulu69' /><p style="margin-left:1em">蓋窮八苦之由。始自人生。夢殘報盡之際。中陰身不知趣向何道。而昏昏昧昧。攬父母精血。以為受生之體。因此穢種不美。所以此身不得自由。而被生死牽纏。連環不斷。故法華經云。無明緣行。行緣識。<span class='note-inline'>(乃至)</span>生緣老死憂悲苦惱。言此則八苦該矣。老子嘗云。吾有大患。為吾有身。吾若無身。何患之有。然非是無身便無患也。良繇清虗之體。則患自息。故彌陀佛國。純以蓮花化生。壽命無量。無有諸苦。永劫快樂。自然使無明滅。則行滅。<span class='note-inline'>(乃至)</span>則老死憂悲苦惱滅。所以若真為八苦。求脫離者。則西方淨土。豈可頃刻忘耶。</p>
</div>
<div class='div-other'><a id='mulu70' />
<p class='h2'>生</p><p>自未生前中陰錯。父夫母婦三緣作。愛念不停難把捉。癡繩索。牽來獄戶胎間落　菩薩尚然如覆幕。聲聞至此心源濁。安有凡情非受縛。同知覺。西方淨土香蓮托。</p>
</div>
<div class='div-other'><a id='mulu71' />
<p class='h2'>老</p><p>老矣般般非受用。思來都是增吾慟。自警猶堪相警眾。浮生夢。誰知寒暑融還凍　不覺閻翁書<span class='corr'>已</span>送。形神改變難申頌。鶴髮雞皮空抱痛。心蓮種。西方淨土朱顏共。</p>
</div>
<div class='div-other'><a id='mulu72' />
<p class='h2'>病</p><p>四大不和違我體。病時孰覺須臾起。坐臥勿安何可倚。求諸己。至心念佛當調理　打破髑髏精細視。箇中非但終無爾。并及娑婆猶不是。彌陀子。西方淨土逍遙矣。</p>
</div>
<div class='div-other'><a id='mulu73' />
<p class='h2'>死</p><p>善惡因花終結果。當人自植當人坐。死者親情隨者寡。無常鎻。天堂地獄分高下　到底冥途為不可。何如及早回頭捨。願此蓮船牢把柁。惟心裹。西方淨土長安妥。</p>
</div>
<div class='div-other'><a id='mulu74' />
<p class='h2'>愛別離</p><p>愛別應歸無着體。色身是假還堪比。男女梨園家子弟。空流涕。諸君普勸相超遞　會必有離良有以。閻浮世界誰非死。緣不分開須厭此。心欣彼。西方淨土常歡喜。</p>
</div>
<div class='div-other'><a id='mulu75' />
<p class='h2'>怨憎會</p><p>宿業含冤如兩虎。千千萬萬相凌侮。怨者為憎翻會聚。真難拒。夫妻兒女雙眉竪　只可從今休歇去。類同蚌鷸終非許。當信世尊無妄語。慈恩普。西方淨土消諸苦。</p>
</div>
<div class='div-other'><a id='mulu76' />
<p class='h2'>求不得</p><p>罔植宿根人所望。求之不得添惆悵。種種因緣非一樣。能知量。無爭無怨頻親讓　且放心身休着相。莫堪久住娑婆上。枉費前功君自諒。早歸向。西方淨土都尊尚。</p>
</div>
<div class='div-other'><a id='mulu77' />
<p class='h2'>五陰熾盛</p><p>內外見思相逼苦。箇中其事難吞吐。四大浮軀燋爛憮嗟今古。心猿意馬家無主。　止觀能令除網罟。好將五陰空為所。然後稱名終不拒。如來許。西方淨土應知取。</p>
</div></div>
<div class='div-other'><a id='mulu78' />
<p class='h1'>西方樂<span class='note-inline'>(漁父)</span>并敘</p><p style="margin-left:1em">求生西方名無生者。境無體性。因自心之所現。故不從他生。又心無體性。藉境以標形。故不自生。心雖空寂。境却宛然。見有優劣。功有深淺。故不共生。感應道交。淨業三昧。方可尅就。故不無因生。以茲妙達。得往生者。自合無生理趣。蓋法欲遠被。厥道貴在弘通。是以古德著述。無非美譽聖德。方知彼國莊嚴。更增彌顯。以至遞相勸化。誠哉果不虗棄。觀佛三昧經云。往昔寶威德上王佛時。有比丘與九弟子。往詣佛塔。禮<span class='corr'>已</span>說偈讚歎。後命終悉生。寶威德上王佛國。大蓮華中化生。恒得見佛。得念佛三昧。佛為授記。各於十方面作佛。觀此故知吾人或禮一拜。或稱一名。或讚一言。必歸極樂。佛授記亦爾。</p>
<p>六道惟人最好修。故來相勸作同儔。承佛力。往生遊。樂邦端的勝閻浮。</p>
<p>此上歡娛不久長。西方快樂永無彊。勤念佛。細思量。應離八苦轉還鄉。</p>
<p>靜坐蒲團憶故鄉。逍遙佛國地清涼。無際畔。自中央。八功德水九蓮香。</p>
<p>淨土奇觀眼界寬。於毫端上境千般。金寶蓋。玉欄杆。風來樹奏樂聲寒。</p>
<p>淨土欲衣逐念來。諸般巧色總奇哉。非假染。又無埃。稱身瓔珞不須裁。</p>
<p>淨土食時定裏䬸。現成禪悅故非難。隨意至。稱心歡。色香美味亦多般。</p>
<p>淨土人人相好同。朱顏勝第六天宮。金地上。寶池中。一生補處壽無窮。</p>
</div>
<div class='div-other'><a id='mulu79' />
<p class='h1'>十二時念佛歌<span class='note-inline'>(并敘)</span></p>
<div class='div-other'><a id='mulu80' /><p style="margin-left:1em">求生淨土。如脫敝著珍。此六字洪名。十二時中。無間斷者。古常有之。先儒所謂道也者。不可須臾離也。可離非道也。以此推之。其道自可見矣。何嘗隔時暫忘也。余故因此作歌以自䇿。儻有緣者遇之。亦當以此自䇿也。</p>
</div>
<div class='div-other'><a id='mulu81' />
<p class='h2'>子</p><p>半夜子。陰盡璣衡陽復始。輪迴宛轉尚依然。但念彌陀從此止。念彌陀。歸元旨。三界橫超終不死。無邊剎海數如塵。第一同居清泰是。</p>
</div>
<div class='div-other'><a id='mulu82' />
<p class='h2'>丑</p><p>雞鳴丑。刻玉焚香誠盥手。常時一箇道心中。但念彌陀深信有。念彌陀。要長久。念念如珠盤裏走。大家自是脫胞胎。九品蓮花為父母。</p>
</div>
<div class='div-other'><a id='mulu83' />
<p class='h2'>寅</p><p>平旦寅。淨土惟心非遠近。能真見者甚分明。但念彌陀神惻隱。念彌陀。消悲憤。懺罪除愆須自謹。何時得作彼方人。妙體清虗空五蘊。</p>
</div>
<div class='div-other'><a id='mulu84' />
<p class='h2'>卯</p><p>日出卯。色後聲前休亂撓。當今濁惡業根深。但念彌陀承力抝。念彌陀。如釘齩。念到不忘真善巧。能令心境自精純。妙義無邊也懶覧。</p>
</div>
<div class='div-other'><a id='mulu85' />
<p class='h2'>辰</p><p>食時辰。煑茗原為消渴飲。或求不得更堪憐。但念彌陀登九品。念彌陀。精細審。即心即土分明甚。佛出廣長舌相宣。殊門祇要吾人稟。</p>
</div>
<div class='div-other'><a id='mulu86' />
<p class='h2'>巳</p><p>禺時巳。莫被心猿意馬使。本來自具底家珍。但念彌陀無別是。念彌陀。妙傳旨。理事融通知所以。箇中原不隔秋毫。淨穢還須分彼此。</p>
</div>
<div class='div-other'><a id='mulu87' />
<p class='h2'>午</p><p>日正午。覺體始知無影覩。當前試把主賓分。但念彌陀為恃怙。念彌陀。須捨取。西方極樂娑婆苦。普願人人得往生。是心作佛將來補。</p>
</div>
<div class='div-other'><a id='mulu88' />
<p class='h2'>未</p><p>日斜未。快過光陰真可畏。人生七十古來稀。但念彌陀心且慰。念彌陀。平志氣。玩嘗教典始知味。無善心人不得聞。試看何等之尊貴。</p>
</div>
<div class='div-other'><a id='mulu89' />
<p class='h2'>申</p><p>晡時申。為造輪迴神費盡。甘心受苦昧良因。但念彌陀須趕緊。念彌陀。求接引。往生速證無生忍。轉入娑婆利有情。遞相度脫常憐愍。</p>
</div>
<div class='div-other'><a id='mulu90' />
<p class='h2'>酉</p><p>燈明酉。朝夕普為心願久。眾生迷惑不知歸。但念彌陀親授手。念彌陀。都我友。花開九品同根藕。他日菩提作比鄰。四恩總報齊三有。</p>
</div>
<div class='div-other'><a id='mulu91' />
<p class='h2'>戌</p><p>時至戌。罪福朝朝還自述。莫非福少罪翻多。但念彌陀無別術。念彌陀。消過失。亦要當人心信實。譬如師子筋為絃。一奏餘絃皆斷卒。</p>
<p style="margin-left:1em"><span class='note-inline'>(佛經云。譬如有人。用師子筋為琴絃。音聲一奏。一切餘絃。悉皆斷壞。若人菩提心中。行念佛三昧者。一切煩惱。一切諸障。悉皆斷滅)</span>。</p>
</div>
<div class='div-other'><a id='mulu92' />
<p class='h2'>亥</p><p>陰極亥。清淨妙明心自在。任他世俗事遷流。但念彌陀終不改。念彌陀。常主宰。珠如日月無停待。盡未來時與眾生。同歸大會蓮池海。</p>
</div></div>
<div class='div-other'><a id='mulu93' />
<p class='h1'>顧命願<span class='note-inline'>(法駕導引)</span>并敘</p><p style="margin-left:1em">凡修淨業者。平日是因。命終是果。因必有果。故臨行時。誠感彌陀不來中來。來接行者。行者不去中去。去見彌陀。所以云。生則決定生。去則實不去。觀夫不去義。雖生彼國。仍歸華藏。</p>
<p>慈悲父。慈悲父。惟願力交加。臨命花間全體現。深深免我業緣遮。垂導子歸家。</p>
<p>終無錯。終無錯。歸向夕陽斜。泯絕聖凡來去路。神超三十二恒沙。同托妙蓮花。</p>
</div>
<div class='div-other'><a id='mulu94' />
<p class='h1'>九品往生<span class='note-inline'>(駐雲飛)</span>并敘</p>
<div class='div-other'><a id='mulu95' /><p style="margin-left:1em">前六品俱善易解。且置勿論。後三品。或造罪。或毀犯。或逆惡。何以得生。此蓋因善友提攜之力。亦由彼深信故也。華嚴經云。信為道元功德母。信能必到如來地。信能永滅煩惱本。信能示現一切佛。合之維摩。八法中之第六云。所未聞經。聞之不疑。故下三品。皆信善知識開導得度。是故善知識者。是大因緣。所以化導。令得見佛。發菩提心。此法華明言。足可徵矣。書云。善者是惡人之師。惡者。是善人之資。良繇惡承善力。善應愍惡。以是推之。則世間無一人。可以棄化也。故華嚴經云。捨惡性人。遠懈怠者。輕慢亂意。譏嫌惡慧。是為魔業。然細詳其義。似乎不定。各諒自力之虧盈。智度論云。如二人。各有親眷。為水所溺。一人情急。直入水救。無方便力。彼此俱沒。一人有方便。取筏乘之。悉皆得脫。是以初心自利。彼緣儻遇。聊將導歸稱名。隨力化往。</p>
</div>
<div class='div-other'><a id='mulu96' />
<p class='h2'>上上</p><p>上品上生。圓發三心乘戒精。三聖終時幸。臺座金剛應。<span class='note-inline'>(嗏)</span>頃刻抵長庚。無生頓證。一念功成。諸佛親摩頂。觀此勸念佛。同登極樂城。</p>
</div>
<div class='div-other'><a id='mulu97' />
<p class='h2'>上中</p><p>上品中生。善解心深自不驚。一片氷壺淨。不必持方等。<span class='note-inline'>(嗏)</span>因果信分明。推尊大乘。臺授紫金。合掌飛行騁。觀此勸念佛。同登極樂城。</p>
</div>
<div class='div-other'><a id='mulu98' />
<p class='h2'>上下</p><p>上品下生。至信三經律論評。無上心常省。果與因相應。<span class='note-inline'>(嗏)</span>報盡夢魂清。金蓮質孕。化佛來臨。初地須臾證。觀此勸念佛。同登極樂城。</p>
</div>
<div class='div-other'><a id='mulu99' />
<p class='h2'>中上</p><p>中品上生。五戒受持八戒宏。過患全消淨。金色光明炳。<span class='note-inline'>(嗏)</span>演說苦空聲。歡欣遙聽。稽首慈尊。四果隨時領。觀此勸念佛。同登極樂城。</p>
</div>
<div class='div-other'><a id='mulu100' />
<p class='h2'>中中</p><p>中品中生。具足威儀德易成。緣是熏修勁。眷屬蓮花秉。<span class='note-inline'>(嗏)</span>不染世間情。珍池波靜。預入聖流。半劫無生定。觀此勸念佛。同登極樂城。</p>
</div>
<div class='div-other'><a id='mulu101' />
<p class='h2'>中下</p><p>中品下生。孝養仁慈事並行。知識臨終警。廣說西方境。<span class='note-inline'>(嗏)</span>[卅*十]八誓非輕。往生歸命。勢至觀音。聞法肩堪並。觀此勸念佛。同登極樂城。</p>
</div>
<div class='div-other'><a id='mulu102' />
<p class='h2'>下上</p><p>下品上生。汝聽經題十二名。復教持名勝。宿罪根除剄。<span class='note-inline'>(嗏)</span>化佛導歸程。八功水定。蓮萼棲神。百法明門竟。觀此勸念佛。同登極樂城。</p>
</div>
<div class='div-other'><a id='mulu103' />
<p class='h2'>下中</p><p>下品中生。惡者承聞善友聲。仗佛光明盛。眾罪胥消屏。<span class='note-inline'>(嗏)</span>獄火轉風清。天花齊整。化佛慰人。為說梵音罄。觀此勸念佛。同登極樂城。</p>
</div>
<div class='div-other'><a id='mulu104' />
<p class='h2'>下下</p><p>下品下生。逆惡愚人最苦情。地獄隨形影。稱佛因心猛。<span class='note-inline'>(嗏)</span>億劫罪俱清。金蓮光映。如日輪升。九品都相并。觀此勸念佛。同登極樂城。</p>
</div></div>
<p class='juan'>淨土證心集卷中</p>
</div><!-- end of div[@id='body'] -->
</body></html>