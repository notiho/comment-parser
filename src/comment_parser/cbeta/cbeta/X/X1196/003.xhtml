<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土證心集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu105' />淨土證心集卷下</p><p class="byline">傳天台古和　卍蓮　述</p>
<div class='div-other'><a id='mulu106' />
<p class='h1'>欣厭銘<span class='note-inline'>(并敘)</span></p><p style="margin-left:1em">心該淨穢。欣厭自興。苦樂既<span class='corr'>已</span>懸殊。速應捨此生彼。設使不然。則虗生浪死。徒勞其神。却如悟達國師云。自惟我與釋迦如來。同為凡夫。今世尊成道以來。<span class='corr'>已</span>經爾所塵沙劫數。而我等。相與躭染六塵。輪轉生死。永無出期。此實天下。可慚可愧。可羞可耻。故知此界行道自力不具。可謂難至難矣。復不仗他力。甘心受苦。則癡甚矣。吾所以作欣厭之銘也。</p>
<p>五濁煎熬。炎炎火宅。較彼清涼。大相懸隔。曠劫相違。深自痛責。枉受輪迴。酸心無益。生死關津。驚魂落魄。恩愛悲離。淚多雨澤。淨愧晚知。誠可嘆惜。佛祖恢宏。廣長舌白。血滴心憐。和墨訂畫。遞相宣傳。文成山積。祇為吾人。解疑除惑。惟決橫超。約然法則。放下萬緣。大休大息。一句彌陀。各自努力。四威儀中。心心記憶。遵而行之。逕如絃直。便脫娑婆。同登淨域。快樂逍遙。自然衣食。但願一生。咬口信極。致理於心。往生事實。仗彼勝緣。易得作佛。佛外無心。心外無物。不同犀角。獨守孤崛。所以圓人。愈遠愈迄。塵剎無邊。大乘觀訖。</p>
</div>
<div class='div-other'><a id='mulu107' />
<p class='h1'>唯心念佛頌<span class='note-inline'>(并敘)</span></p><p style="margin-left:1em">唯心念佛者何。緣生無性也。以無性故。則法界歸元。了無一物。以緣生故。則唯心施設。妙有千殊。故知相資相攝。若事若理。俱不可著。然後起修。修而無修。無修而修。方可圓成一心正念。大論云。菩薩知一切精進。皆是虗妄。而常成就不退。是名真實精進。是故彼唯心之佛。了心者方能繫念。彼唯心之土。了心者方知求生。了且如是。未了者不皆當念佛乎。如來不思議境界經云。三世一切諸佛。皆無所有。唯依自心。菩薩若能了知諸佛及一切法。皆唯心量。得隨順忍。或入初地。捨身速生妙喜世界。或生極樂淨佛土中。觀此可謂念佛往生者。是真大乘。不可不知也。縱使提宗考本。豈逃彌陀之外哉。若達一念彌陀處。不必更尋別峯相見。起信論云。初信大乘心人。諸佛皆攝生淨土。信之篤矣。</p>

<div class="lg regular"><div class='lg-row'>一念彌陀　吾佛心宗　識得是處　莫問別峯</div>
<div class='lg-row'>一念彌陀　意旨如何　禪那無外　外無禪那</div>
<div class='lg-row'>一念彌陀　雲門一字　禪淨歸元　究竟不二</div>
<div class='lg-row'>一念彌陀　智者皆重　知是眾生　成佛嘉種</div>
<div class='lg-row'>一念彌陀　無陰陽地　世出世間　無可比類</div>
<div class='lg-row'>一念彌陀　不響山谷　有情無情　悉皆普育</div>
<div class='lg-row'>一念彌陀　無根樹子　成住壞空　總在這裏</div>
<div class='lg-row'>一念彌陀　同上下單　會其不易　離他更難</div>
<div class='lg-row'>一念彌陀　忘情絕慮　正恁麼時　彌陀決覷</div>
<div class='lg-row'>一念彌陀　覷著即變　見見之時　見非是見</div>
<div class='lg-row'>一念彌陀　見縱深入　見猶離見　見不能及</div>
<div class='lg-row'>一念彌陀　無古無今　正法眼藏　涅槃妙心</div>
<div class='lg-row'>一念彌陀　妙心空了　超理事端　出言外表</div>
<div class='lg-row'>一念彌陀　法界藏身　這片田地　親到始真</div>
<div class='lg-row'>一念彌陀　木人看破　大地山河　不離這箇</div>
<div class='lg-row'>一念彌陀　飯熟日午　應供堂前　金牛起舞</div>
<div class='lg-row'>一念彌陀　溈山水牯　遍歷雲峯　不出門戶</div>
<div class='lg-row'>一念彌陀　國無二主　倘或不然　大蟲咬虎</div>
<div class='lg-row'>一念彌陀　時處常在　十世古今　無邊剎海</div>
<div class='lg-row'>一念彌陀　那伽大定　究竟言之　證而無證</div>
<div class='lg-row'>一念彌陀　前後際卷　三世如來　總在裏選</div>
<div class='lg-row'>一念彌陀　冠攝台宗　五時八教　一代包容</div>
<div class='lg-row'>一念彌陀　不變隨緣　兼<span class='corr'>但</span>對帶　不說是權</div>
<div class='lg-row'>一念彌陀　隨緣不變　直到王城　不說方便</div>
<div class='lg-row'>一念彌陀　至貴至尊　去來現在　普被三根</div>
<div class='lg-row'>一念彌陀　即空假中　該法報化　始終無窮</div>
<div class='lg-row'>一念彌陀　融通理事　彌陀與吾　不二而二</div>
<div class='lg-row'>一念彌陀　原非各各　終日自呼　自應其諾</div>
<div class='lg-row'>一念彌陀　嫡嫡親親　曠劫父子　不是外人</div>
<div class='lg-row'>一念彌陀　西方極樂　彼佛現時　是我心作</div>
<div class='lg-row'>一念彌陀　灼然不錯　極樂自心　自心極樂</div>
<div class='lg-row'>一念彌陀　似鏡照鏡　無量壽光　本來自性</div>
<div class='lg-row'>一念彌陀　自買自賣　極樂文成　娑婆印壞</div>
<div class='lg-row'>一念彌陀　往生公據　無來佛來　無去我去</div>
<div class='lg-row'>一念彌陀　開導引導　十萬億西　彈指能到</div>
<div class='lg-row'>一念彌陀　歸路迢迢　出離三界　直截橫超</div>
<div class='lg-row'>一念彌陀　遞相勸修　恩懷折攝　各應自酬</div>
<div class='lg-row'>一念彌陀　人謂遠求　余曰不爾　圓明性周</div>
<div class='lg-row'>一念彌陀　安養心標　歸家路穩　不可動搖</div>
<div class='lg-row'>一念彌陀　無所不裹　悟後方知　染污不可</div>
<div class='lg-row'>一念彌陀　直下分明　眾生心佛　一念圓成</div>
<div class='lg-row'>一念彌陀　原一至理　領悟不真　是非競起</div>
<div class='lg-row'>一念彌陀　謬會識神　春池拾礫　棄却家珍</div>
<div class='lg-row'>一念彌陀　土本心具　離土求心　大約未悟</div>
<div class='lg-row'>一念彌陀　且疑且決　自性惟心　見要親切</div>
<div class='lg-row'>一念彌陀　識神不是　彌陀識神　同在介爾</div>
<div class='lg-row'>一念彌陀　彌陀自性　錯認識神　膏肓大病</div>
<div class='lg-row'>一念彌陀　非是外佛　十劫彌陀　自性中物</div>
<div class='lg-row'>一念彌陀　介爾直指　真心妄心　相似不是</div>
<div class='lg-row'>一念彌陀　惟心淨土　執緣影心　認奴作父</div>
<div class='lg-row'>一念彌陀　不在於胸　西方淨土　唯心涵容</div>
<div class='lg-row'>一念彌陀　智愚不同　智求彼國　愚著胸中</div>
<div class='lg-row'>一念彌陀　日面月面　事有西東　理不隔線</div>
<div class='lg-row'>一念彌陀　願與無願　總攝三根　至公至論</div>
<div class='lg-row'>一念彌陀　上根無願　十地<span class='corr'>已</span>登　是不定論</div>
<div class='lg-row'>一念彌陀　中根無願　惑業未除　彼則錯論</div>
<div class='lg-row'>一念彌陀　下根無願　淨土不知　莫怪其論</div>
<div class='lg-row'>一念彌陀　千聖龜鑑　直下承當　必有相賺</div>
<div class='lg-row'>一念彌陀　病中妙藥　於味知何　要人細嚼</div>
<div class='lg-row'>一念彌陀　是最上乘　不達目前　彼未曾證</div>
<div class='lg-row'>一念彌陀　愚亦可作　信有西方　蓮花寄托</div>
<div class='lg-row'>一念彌陀　無別判斷　信願行全　必到彼岸</div>
<div class='lg-row'>一念彌陀　信要廣大　淨土往生　不出心外</div>
<div class='lg-row'>一念彌陀　願要切深　箇中欣厭　念念懇忱</div>
<div class='lg-row'>一念彌陀　行要專長　乃至臨命　不可暫忘</div>
<div class='lg-row'>一念彌陀　一行三昧　使十二時　繫緣不退</div>
<div class='lg-row'>一念彌陀　佛有本誓　十念尚生　矧乎勿替</div>
<div class='lg-row'>一念彌陀　以此比例　彼佛有緣　是故勉勵</div>
<div class='lg-row'>一念彌陀　一條白練　勇往向前　不須轉面</div>
<div class='lg-row'>一念彌陀　法界一相　趨實無趨　趨向安養</div>
<div class='lg-row'>一念彌陀　勿楷定悟　信彼可歸　緊要事務</div>
<div class='lg-row'>一念彌陀　歸元徑路　九品蓮方　無論緇素</div>
<div class='lg-row'>一念彌陀　願紅塵錯　求生西方　永不退落</div>
<div class='lg-row'>一念彌陀　名標蓮萼　三昧圓成　還其棲託</div>
<div class='lg-row'>一念彌陀　禦敵良將　無量法門　莫過於上</div>
<div class='lg-row'>一念彌陀　莫可因循　努力提起　斬斷萬綸</div>
<div class='lg-row'>一念彌陀　超出苦輪　百千萬劫　免受酸辛</div>
<div class='lg-row'>一念彌陀　淨業同倫　是非莫辯　名利讓人</div>
<div class='lg-row'>一念彌陀　非難非易　<span class='corr'>但</span>得一心　殊勝自備</div>
<div class='lg-row'>一念彌陀　其義唯何　愈專愈一　更莫問他</div>
<div class='lg-row'>一念彌陀　不可思議　至頓至圓　至簡至易</div>
<div class='lg-row'>一念彌陀　今正其時　這條徑路　更莫再疑</div>
<div class='lg-row'>一念彌陀　末世修行　欲離苦趣　只有往生</div>
<div class='lg-row'>一念彌陀　時時䇿護　未得往生　能不愁怖</div>
<div class='lg-row'>一念彌陀　珍重一著　當臨行時　切勿退却</div>
<div class='lg-row'>一念彌陀　要在欣切　極樂莊嚴　隨心施設</div>
<div class='lg-row'>一念彌陀　要在厭切　八苦交煎　無處離別</div>
<div class='lg-row'>一念彌陀　要在心切　<span class='corr'>但</span>求出離　娑婆頓絕</div>
<div class='lg-row'>一念彌陀　要在念切　提起洪名　咬釘嚼鐵</div>
<div class='lg-row'>一念彌陀　要在專切　但辦肯心　更無別訣</div>
<div class='lg-row'>一念彌陀　要在痛切　身如山崩　投誠泣血</div>
<div class='lg-row'>一念彌陀　又在信切　踢倒疑團　七花八裂</div>
<div class='lg-row'>一念彌陀　又在願切　決待往生　不緣別節</div>
<div class='lg-row'>一念彌陀　又在行切　劫火縱然　心無易轍</div>
<div class='lg-row'>一念彌陀　感應如影　本來體空　如是欣幸</div>
<div class='lg-row'>一念彌陀　佛是心作　華臺懸迎　導歸極樂</div>
<div class='lg-row'>一念彌陀　冠上化佛　佛外無心　心外無物</div>
<div class='lg-row'>一念彌陀　髻上寶瓶　更非他物　本具底靈</div>
<div class='lg-row'>一念彌陀　徧滿虗空　一會海眾　非異非同</div>
<div class='lg-row'>一念彌陀　不動道場　未離當念　<span class='corr'>已</span>往西方</div>
<div class='lg-row'>一念彌陀　寶池花開　證無生忍　親覩如來</div>
<div class='lg-row'>一念彌陀　回自向他　十身圓顯　徧化娑婆</div>
<div class='lg-row'>一念彌陀　利生要務　自性無邊　眾生齊度</div>
<div class='lg-row'>一念彌陀　菩提願滿　自性無盡　煩惱頓斷</div>
<div class='lg-row'>一念彌陀　是圓滿覺　自性無量　法門超學</div>
<div class='lg-row'>一念彌陀　常寂光明　自性無上　佛道圓成</div>
<div class='lg-row'>一念彌陀　無作公所　是聖是凡　不待更舉</div>
<div class='lg-row'>一念彌陀　永劫相承　惟願樂土　含識同登</div>
</div></div>
<div class='div-other'><a id='mulu108' />
<p class='h1'>專持求生<span class='note-inline'>(并敘)</span></p><p style="margin-left:1em">問書云。獲鳥者。羅之一目。不可以一目為羅。治國者。功在一人。不可以一人為國。今淨土應爾。奚不眾善同熏。反將獨稱得往乎。答此問未得其旨。何則。蓋淨土一門。全在信願。信願若具。散持亦往。儻無信願。萬行扶助。便得生耶。曰信願者何。曰信此有生必有死。生死不出。諸苦難逃。復信彼國一生。不須捨身受身。以至補處。中間常受其樂。復願此濁穢之軀。要決定捨離更不再受。願彼清虗之體。要決定寄托終無易願。果得若爾。萬善齊修亦生。況第稱名乎。</p>
<p>學到無心願往生。終身歸命執持名。知吾與彼罪吾者。一概聽之總不爭。</p>
<p>說來說去說持名。問我箇中決有程。多障眾生念佛觀。當今最易到長庚。</p>
<p>斷疑生信志心堅。日日如斯不改絃。祇望臨終歸極樂。更無別事可相牽。</p>
<p>予學達摩直指先。方知念佛勝參禪。禪經後有始終苦。淨土一生道果圓。</p>
</div>
<div class='div-other'><a id='mulu109' />
<p class='h1'>願法界眾生同歸<span class='note-inline'>(并敘)</span></p><p style="margin-left:1em">維摩經云。佛言眾生是菩薩淨土。故知菩薩念佛者。原為眾生不為己故。終日度生猶為度己。終日念佛猶為念己。何以故。菩薩無己無所不己。達心佛眾生無差別故。如天普覆。如地普載。捨生即捨己。離佛即離心。心不可離。生不可捨。雲門所謂函蓋乾坤者。其旨豈越乎此哉。</p>
<p>花間稽首花間佛。願共花間結聖胎。彼國無生終日去。尊容不動應時來。脫離苦海紅塵骨。化作珍池白玉孩。記入娑婆同訂約。十方盡是紫金臺。</p>
</div>
<div class='div-other'><a id='mulu110' />
<p class='h1'>警習勉行<span class='note-inline'>(并敘)</span></p><p style="margin-left:1em">吾人之最難鋤去者。習氣是也。雖斷除無術。不可任其習之所成。要當勉其行之不怠。何則。世尊往昔自登地。纔事古釋迦。其時猶居凡位。大智度論云。佛言我過去世。亦曾作惡人小蟲。因積善故。乃得成佛。以此觀之。十地尚有心色二習。何況其餘。倘當時不勉力行之。安得於今成佛也哉。</p>
<p>習病深藏性<span class='corr'>已</span>癡。自家䇿進勉行之。不離不即虗其體。與佛一心知見治。</p>
<p>穢土雖知體是同。須臾失照昧真空。待渠往見彌陀後。方可戲遊地獄中。</p>
<p>五欲牽來落火坑。主人緊護莫循情。看空四大原無實。不可隨緣負往生。</p>
<p>染緣究竟沒來因。祇是蓮花願要親。同體昇沉凡聖路。念頭乍起自看真。</p>
<p>彼此原來本自空。未分其事却朦朧。西方心與土俱淨。較作娑婆大不同。</p>
<p>悟後須知愛自裁。莫忘生死苦哀哉。心雖虗寂終難忍。必要歸來保聖胎。</p>
</div>
<div class='div-other'><a id='mulu111' />
<p class='h1'>痛䇿往生<span class='note-inline'>(并敘)</span></p><p style="margin-left:1em">自從無始以來。生<span class='corr'>已</span>復死。死復重生。生生死死。於今未脫。其故維何。祇繇因循二字。以致枉受輪迴諸苦。所以昔日張祖留。其友人勸他念佛往生。留云。男未婚。女未嫁。親喪未厝。而未幾亡矣。友往弔云。我友名為張祖留。勸伊念佛說三頭。可怪閻翁無分曉。三頭未了便來鈎。故知凡修淨業者。莫可太緩也。一錯百錯。</p>
<p>末世時人敵死生。徤兒億億有誰贏。當知苦海從橫脫。月藏經中載甚明。</p>
<p>奉勸持名莫待時。求生人自要先知。閻浮世界光陰短。只怕將來錯悞遲。</p>
<p>命存呼吸莫寬修。但看當年張祖留。世事如棋難下局。資糧趕備早歸舟。</p>
<p>淨業因緣果不差。一條歸路夕陽斜。餘門雖是俱堪入。最穩無如念佛嘉。</p>
<p>一息不還隨業流。真誠念佛莫虗頭。如登寶岫空回手。後悔難追祇自憂。</p>
<p>未得歸心莫自安。<span class='corr'>已</span>修行願更休寬。稍乘再世塵緣裏。欲望出離難上難。</p>
<p>如救頭然祇自親。饑時喫飯豈關人。縱云土是唯心淨。安比往生事更真。</p>
</div>
<div class='div-other'><a id='mulu112' />
<p class='h1'>平時功歸臨終<span class='note-inline'>(并敘)</span></p><p style="margin-left:1em"><span class='corr'>已</span>知求生者。心亦不可太急也。總要不即不離而<span class='corr'>已</span>。祇如法因禪師。三十載明心淨土。慧亨律師。六十年淨業專求。凡今之人。每多淺見。詳聞其念佛時。未到一年半載。十年八年。淨境既未得純。諸淨土書。猶未細心詳玩。焉知其味。便謂改絃退轉。欲望道念成就。安有日哉。故先儒有言。不可以仁之難熟。而甘為他道之有成。蓋謂此也。況乎淨土之要。無問利根鈍根。久學初學。靜之與否。皆驗於臨終得往。以為真實之期限。餘外欲以尋悟。欲以發慧。俱非緊要。是故吾語與後來同學者。此殊門。既<span class='corr'>已</span>得入。堅志莫動。</p>
<p>求生無別可商量。總在行人自主張。小技皆從純熟得。莫教大事喪專長。</p>
<p>平生只剩望西歸。決定無疑願不違。彈指能超清夢趣。百千萬倍疾如飛。</p>
<p>三昧功成撒手歸。臨行自有佛光圍。思前慮後空勞力。只要吾人斷是非。</p>
<p>理契方知徑路工。死生關隘勝禪功。幾多辯若懸河輩。不及持名愚婦終。</p>
<p>惡則往生張善和。言其善者數彌多。大都莫不皆然也。要在終時一剎那。</p>
<p>得入此門宿善根。<span class='corr'>己</span>今功就出乾坤。野人願發蓮花供。另答十方授記恩。</p>
<p>惟心淨土幾曾知。貴要終無退轉時。總是今生歸去好。免從胎獄更迷離。</p>
<p>清修淨業即真空。一枕夢殘路自通。父子相關親授手。往生依舊妙心中。</p>
</div>
<div class='div-other'><a id='mulu113' />
<p class='h1'>淨土要約<span class='note-inline'>(并敘)</span></p>
<div class='div-other'><a id='mulu114' /><p style="margin-left:1em">聞夫自達摩以來。禪矜自力者眾。而信歸淨土者。曾有幾人哉。嗚呼。雲門三作國王。尚且遂失神通。況餘智乎。蓋失即退轉故。小本云。極樂國土。眾生生者。皆是阿鞞䟦致。以此較之。則禪與淨孰利。燦然其明白。故料簡云。有禪無淨土。十人九錯路。誠可嘆借。當知末世修行。非依西方淨土。理事橫超。求其不退墮者。終不可得。果能深信於此。則淨土法門之尊貴。自不容延緩遲疑。吾因不愧。分題撰述。更以勸修欣厭信願行觀念專久警。綴成二十首要約之語。以質高明。</p>
</div>
<div class='div-other'><a id='mulu115' />
<p class='h2'>西</p><p>淨土世尊自指陳。愍吾末劫救迷津。盡將苦海舟中客。同作蓮池會上人。名尚不聞三惡道。花能常雨六時新。眾生生者難思議。多有一生補處身。</p>
</div>
<div class='div-other'><a id='mulu116' />
<p class='h2'>方</p><p>我信長庚定不差。常思彼國法王家。花間香結心池果。岸上枝萌道樹芽。望托蓮臺誠獨切。導歸葵子手頻斜。往生終滿利生願。圓顯身如出岫霞。</p>
</div>
<div class='div-other'><a id='mulu117' />
<p class='h2'>淨</p><p>徧界真身無去來。珍池借我滌塵埃。淺深水勢隨心欲。紅白花枝逐念開。寶蓋空幪金大士。香雲繚繞玉嬰孩。珊瑚樹裏瓊樓上。都是同倫養聖胎。</p>
</div>
<div class='div-other'><a id='mulu118' />
<p class='h2'>土</p><p>西方淨土我惟心。徧佈沙黃地是金。出水枝擎圓葉上。浮香岸遶藕花深。戒珠頓悟無生忍。鳥語頻聞妙法音。迢遞相傳諸善友。同將眷屬悉歸臨。</p>
</div>
<div class='div-other'><a id='mulu119' />
<p class='h2'>理</p><p>逃禪莫教認胸襟。自性彌陀遠訪臨。彼此不離猶不即。始終非古又非今。圓融覺體常如是。含裹虗空豈待尋。一統竪窮橫徧處。塵塵剎剎妙明心。</p>
</div>
<div class='div-other'><a id='mulu120' />
<p class='h2'>事</p><p>法王慈旨不虗傳。實有西方事宛然。曰壽曰年同佛永。欲衣欲食現吾前。班痕花映欄杆裏。樂響風迴行樹邊。快樂逍遙終不盡。歸來共坐玉池蓮。</p>
</div>
<div class='div-other'><a id='mulu121' />
<p class='h2'>橫</p><p>三界橫開一徑蹊。故鄉令我易歸棲。箇中念佛思親處。花上標名入品題。疾證菩提無後有。早從淨土悟前迷。慈尊彼岸久相待。撒手即為倚馬蹏。</p>
</div>
<div class='div-other'><a id='mulu122' />
<p class='h2'>超</p><p>欲得超生脫死因。娑婆心起厭離親。本來無量壽尊剎。皆是阿鞞䟦致人。萬劫莊嚴春不老。千花綿繡色長新。道行果滿黃金地。就我彼中出世身。</p>
</div>
<div class='div-other'><a id='mulu123' />
<p class='h2'>勸</p><p>西方捷徑莫蹉跎。放下身心應早過。名利原空猶不捨。死生且到却如何。寬修歷劫三祇行。誠感臨終一佛陀。無始輪迴憑此脫。方知淨土異娑婆。</p>
</div>
<div class='div-other'><a id='mulu124' />
<p class='h2'>修</p><p>一欣一厭兩相攻。彼國迢迢路自通。諸上善人俱會處。眾中勝友滿虗空。紅塵看破渾如戲。白業脩來早出籠。此土祇緣身易失。同歸見佛壽無窮。</p>
</div>
<div class='div-other'><a id='mulu125' />
<p class='h2'>欣</p><p>樂邦指我勝超倫。永絕輪迴脫苦辛。乘大願船歸故里。盡虗空界現全身。知多妙貌人同玉。無數蓮花品共珍。如此唯心如此境。千經萬論亦循循。</p>
</div>
<div class='div-other'><a id='mulu126' />
<p class='h2'>厭</p><p>穢邦都說世間倫。受盡煎熬八苦辛。地水火風成幻質。悲歡離合戀浮身。偏爭人我空勞力。護惜瑕疵錯認珍。及早回頭深厭切。癡繩斬斷莫因循。</p>
</div>
<div class='div-other'><a id='mulu127' />
<p class='h2'>信</p><p>洪名提起志西標。立信脚跟莫動搖。蓮海悲深容我入。葵忱信向欲君超。烏輪遙憶天邊落。金臂難忘夢裏招。土即自心歸去穩。百千萬劫業能消。</p>
</div>
<div class='div-other'><a id='mulu128' />
<p class='h2'>願</p><p>萬般世事少關情。要在歸元徑路行。念佛心深滄海淺。往生誓重泰山輕。未圓忍力淨當信。<span class='corr'>已</span>歷僧祇道始成。朝夕焚香稽首願。就途早到故鄉城。</p>
</div>
<div class='div-other'><a id='mulu129' />
<p class='h2'>行</p><p>生則無生絕點疑。萬牛難挽我西馳。橫超忍土三千界。旋轉輪珠十二時。念念是心空及第。聲聲彼自性阿彌。珍池同到親摩頂。來作分身選佛師。</p>
</div>
<div class='div-other'><a id='mulu130' />
<p class='h2'>觀</p><p>觀中大士侍彌陀。凡聖本來體不頗。毫白眉間光寂寬。風清池畔境融和。紅翻上下千重綿。綠漲東西一統波。三昧圓成依正就。是心作佛豈淆訛。</p>
</div>
<div class='div-other'><a id='mulu131' />
<p class='h2'>念</p><p>勿論靜神與散神。聲聲喚徹本來真。大方闊步西歸路。更莫好奇別問津。心絕狐疑終得到。工無間斷自然純。<span class='note-inline'>(每聞禪者。究竟誰之一字。他自亦不知。偏抑初心人。端的念佛者是誰。應答云)</span>憑他稱念誰為主。只要往生我出塵。</p>
</div>
<div class='div-other'><a id='mulu132' />
<p class='h2'>專</p><p>專精念佛出塵囂。定數若干莫放饒。名號性空聲歷歷。歸家徑直路迢迢。知多匹馬單刀入。未見三心兩意超。縱使習深休自礙。慈尊可恕往生消。</p>
</div>
<div class='div-other'><a id='mulu133' />
<p class='h2'>久</p><p>淨土持名最易超。脚跟勿可被人搖。唯專唯注功彌勝。愈久愈堅益更饒。十念悲深曾有約。一生痛切豈無聊。彼彈指到元同體。故說西方路不遙。</p>
</div>
<div class='div-other'><a id='mulu134' />
<p class='h2'>警<span class='note-inline'>(上雖已厭。而淨願畢命為期。奈坯器未火。濁惡境強。必須再警。始可克終)</span></p><p>未登故岸最猗嗟。一失人身路轉遐。從曠劫來今始悟。自此生去莫還差。堅強淨願非他力。痛䇿清修亦自家。塵世推窮終是險。賦歸極樂玉無瑕。</p>
</div></div>
<div class='div-other'><a id='mulu135' />
<p class='h1'>淨土儀式<span class='note-inline'>(并敘)</span></p>
<div class='div-other'><a id='mulu136' /><p style="margin-left:1em">原夫如來出世。無非利濟也。法無聖傳。生何以利。故知如來說無所說。全說眾生之所修。眾生修無所修。全修如來之所說。此乃千古不易之定論也。倘或不然。杜修臆煉。功必唐捐。生滅宛然。於人何益哉。良繇覺源浩渺。性海汪洋。非以指南而按之。其不迷於四方者鮮矣。所以上都儀云。歸命三寶者。要指方立相。住心取境。不明無相離念也。佛懸知凡夫繫心。尚乃不得。況離相耶。故我同倫求生西方者。所當立此儀式也。儀式者何。供堂之內。須安佛像。西坐東向。然後起修。如是乃正合佛意。信經所說。從是西方過十萬億佛土。有世界名曰極樂。其土有佛號阿彌陀。今現在說法。乃至我見是利。故說此言等諭。既言從是西過。則極樂定在是西也明矣。夫世間端人君子。尚無妄語以誑人。況出世如來。金口親傳。豈有妄語欺我者也。以是觀之。決無此理。故信西方實有此等蓮花佛國。風枝樂響。珍池水鳥。演揚寶典。一生彼國。悉不退轉。依正若是種種挺峙。嚴麗超絕。較之濁世。大不相侔。吾人自當欣仰矣。縱使處所不就。聖相隨安隨向。而觀念總不可離西也。何者。蓋塵世凡夫。心猿無主。意馬忘歸。若不賴彼法王導之。思歸則難。譬如貴子求名。若不賴我帝主選之。思中則難。是以選官必承北恩。選佛應歸西求。所以修淨土者。不可無儀式也。猶夫禦敵之謀。陣雄則賊軍不攻而自退。而持名之法。式嚴則妄習不除而自消。故勸念佛。禮懺申願回向。無論緇素老幼賢愚貧富男女。但願一一信之。終日遵式而行。庶幾使我心境易繫。淨念不忘。久久勿替。緣至純熟。則同登清泰之鄉云爾。</p>
</div>
<div class='div-other'><a id='mulu137' />
<p class='h2'>△晨十念</p><p style="margin-left:1em"><span class='note-inline'>(夫十念法者。乃慈雲懺主之所立也。日日早晨服飾已。面西正向。合掌定心。稱名云)</span>。</p>
<p>南無西方極樂世界。大慈大悲。大願大力。接引導師。</p>
<p>阿彌陀佛　南無阿彌陀佛　南無阿彌陀佛。</p>
<p style="margin-left:1em"><span class='note-inline'>(盡一氣為一念。如是十氣名為十念。但隨氣長短。不限佛數。氣盡為度。其聲不高不低。不緩不急。調停得中。十氣連屬。令心不散。專精為功。名十念者。是藉氣束心也。作是念已。發願回向云)</span>。</p>
<p>我弟子某甲。一心歸命。極樂世界。阿彌陀佛。願以淨光照我。慈誓攝我。我今正念。稱如來名。經十念頃為菩提道。求生淨土。佛昔本誓。若有眾生。欲生我國。至心信樂。乃至十念。若不生者。不取正覺。唯除五逆誹謗正法。我今自憶。此生<span class='corr'>已</span>來。不造業罪。不謗大乘。願此十念。得入如來。大誓海中。乘佛慈力。眾罪消滅。淨因增長。若臨命終。預知時至。身無病苦。心不貪戀。意不顛倒。如入禪定。佛及聖眾。手執金臺。來迎接我。於一念頃。生極樂國。花開見佛。即聞佛乘。頓開佛慧。廣度眾生。滿菩提願。</p>
<p>十方三世一切佛。一切菩薩摩訶薩。摩訶般若波羅蜜<span class='note-inline'>(作此願已。禮佛不禮佛俱可。但要盡此一生。不得一日暫廢。唯將不廢。自要其心。得生彼國)</span>。</p>
</div>
<div class='div-other'><a id='mulu138' />
<p class='h2'>△次禮懺</p><p style="margin-left:1em"><span class='note-inline'>(夫求生西方者。必須兼禮是懺。常為早課。於常供道場中。端莊謹肅。合掌定心。作是云)</span>。</p>
<p>一切恭敬。</p>
<p>一心頂禮。常住三寶<span class='note-inline'>(存心徧禮。十方三世一切佛法僧寶。拜起兩膝跪地。手執香爐。燒眾名香云)</span>。</p>
<p>願此香花雲。徧滿十方界。無邊佛土中。無量香莊嚴。具足菩薩道。成就如來香。</p>
<p style="margin-left:1em"><span class='note-inline'>(我此香花徧十方。以為微妙光明臺。諸天音樂天寶香。諸天肴膳天寶衣。不可思議妙法塵。一一塵出一切塵。一一塵出一切法。旋轉無礙互莊嚴。徧至十方三寶前。十方法界三寶前。悉有我身修供養。一一皆悉徧法界。彼彼無雜無障礙。盡未來際作佛事。普熏法界諸眾生。蒙熏皆發菩提心。同入無生證佛智)</span>。</p>
<p>供養<span class='corr'>已</span>。一切恭敬。</p>
<p>如來妙色身。世間無與等。無比不思議。是故今頂禮。如來色無盡。智慧亦復然。一切法常住。是故我歸依。大智大願力。普度於羣生。令捨熱惱身。生彼清涼國。我今淨三業。歸依及禮讚。願共諸眾生。同生安樂剎。</p>
<p style="margin-left:1em"><span class='note-inline'>(讚願<span class='corr'>已</span>。即便禮佛。一一存心專對云)</span>。</p>

<ul class="">
<li><p>一心頂禮。宏揚淨樂土。釋迦如來。千百億化身。徧法界諸佛<span class="note-inline">(拜下觀云)</span>。</p>
<p style="margin-left:1em"><span class="note-inline">(能禮所禮徃空寂。感應道交難思議。我此道場如帝珠。釋迦文佛影現中。我身影現釋迦文佛前。願求徃生接足禮。下但隨位改聖號。禮當觀想云云)</span>。</p>
</li>

<li>一心頂禮。常寂光淨土。阿彌陀如來。清淨妙法身。徧法界諸佛</li>

<li>一心頂禮。實報莊嚴土。阿彌陀如來。微塵相海身。徧法界諸佛</li>

<li>一心頂禮。方便聖居土。阿彌陀如來。解脫相嚴身。徧法界諸佛</li>

<li>一心頂禮。西方安樂土。阿彌陀如來。大乘根界身。徧法界諸佛</li>

<li>一心頂禮。西方安樂土。阿彌陀如來。十方化往身。徧法界諸佛</li>

<li>一心頂禮。西方安樂土。教行理三經。極依正宣。揚徧法界尊法<span class="note-inline">(真空法性如虗空我身應現法寶前　常住法寶難思議願求徃生歸命禮)</span></li>

<li>一心頂禮。西方安樂土。觀世音菩薩。萬億紫金身。徧法界菩薩摩訶薩</li>

<li>一心頂禮。西方安樂土。大勢至菩薩。無邊光智身。徧法界菩薩摩訶薩</li>

<li>一心頂禮。西方安樂土。清淨大海眾。滿分二嚴身。徧法界聖眾<span class="note-inline">(禮已兩膝跪地。執手爐燒香。至誠而倡是言)</span></li>
</ul><p>我今普為四恩三有。法界眾生。悉願斷除三障。歸命懺悔。</p>
<p style="margin-left:1em"><span class='note-inline'>(我與眾生。無始來今。由愛見故。內計我人。外加惡友。不隨喜他一毫之善。唯徧三業。廣造重罪。事雖不廣。惡心徧布。晝夜相續。無有間斷。覆諱過失。不欲人知。不畏惡道。無慚無愧。撥無因果。故於今日。深信因果。生重慚愧。生大怖畏。發露懺悔。斷相續心。發菩提心。斷惡修善。勸䇿三業。翻昔重過。隨喜凡聖一毫之善。念十方佛。有大福慧。能救㧞我。及諸眾生。從二死海。置三德岸。從無始來。不知諸法。本性空寂。廣造眾惡。今知空寂。為求菩提。為眾生故。廣修諸善。徧斷眾惡。唯願十方諸佛。彌陀世尊。慈悲攝受。聽我懺悔)</span>。</p>
<p>至心懺悔。[□@叩]我弟子某甲。及法界眾生。從無始世來。無明所覆。顛倒迷惑。而由六根三業。習不善法。廣造十惡。及五無間。一切眾罪。無量無邊。說不可盡。十方諸佛。常在世間。法音不絕。妙香充塞。法味盈空。放淨光明。照觸一切。常住妙理。徧滿虗空。我無始來。六根內盲。三業昏闇。不見不聞。不覺不知。以是因緣。長流生死。經歷惡道。百千萬劫。永無出期。經云毗盧遮那。徧一切處。其佛所住。名常寂光。是故當知。一切諸法。無非佛法。而我不了。隨無明流。是則於菩提中。見不清淨。於解脫中。而起纏縛。今始覺悟。今始改悔。奉對[□@叩]。</p>
<p>諸佛。彌陀世尊。發露懺悔。當令我與法界眾生。三業六根。無始所作。現作當作。自作教他。見聞隨喜。若憶不憶。若識不識。若疑不疑。若覆若露。一切重罪。畢竟清淨。我懺悔<span class='corr'>已</span>。六根三業。淨無瑕累。所修善根。悉亦清淨。皆悉回向。莊嚴淨土。普與眾生。同生安養。願[□@叩]阿彌陀佛。常來護持。令我善根。現前增進。不失淨因。臨命終時。身心正念。視聽分明。面奉[□@叩]。</p>
<p>阿彌陀佛。與諸聖眾。手執華臺。接引於我。一剎那頃。生在佛前。具菩薩道。廣度眾生。同成種智<span class='note-inline'>(應三說。若時促及事迫。一說亦得。起云)</span>。</p>
<p>懺悔發願<span class='corr'>已</span>。歸命禮阿彌陀佛。及一切三寶<span class='note-inline'>(一拜)</span>。</p>
<p style="margin-left:1em"><span class='note-inline'>(次旋繞法。或三帀或七帀。乃至多帀。如是稱念。隨意隨帀。不拘遍數。稱云)</span>。</p>

<ul class="">
<li>南無阿彌陀佛</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩摩訶薩</li>
</ul>
<ul class="">
<li>自歸依佛。當願眾生。體解大道。發無上心。<span class="note-inline">(一拜)</span></li>

<li>自歸依法。當願眾生。深入經藏。智慧如海。<span class="note-inline">(一拜)</span></li>

<li>自歸依僧。當願眾生。統理大眾。一切無礙。<span class="note-inline">(一拜)</span></li>

<li>和南聖眾</li>
</ul></div>
<div class='div-other'><a id='mulu139' />
<p class='h2'>△次誦經<span class='note-inline'>(即誦阿彌陀經一卷。及徃生呪七遍。呪畢接讚云)</span></p>
<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西方極樂世界。大慈大悲。接引導師。阿彌陀佛。南無阿彌陀佛<span class='note-inline'>(每從朝起。或定數一萬二萬乃至十萬聲。至暮面西回向)</span>。</p>
</div>
<div class='div-other'><a id='mulu140' />
<p class='h2'>△晚回向</p><p style="margin-left:1em"><span class='note-inline'>(跪念後菩薩聖號。各十聲)</span>。</p>

<ul class="">
<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em"><span class='note-inline'>(即此雲棲西方發願文。回向云)</span>。</p>

<div class="lg regular"><div class='lg-row'>稽首四方安樂國　接引眾生大導師</div>
<div class='lg-row'>我今發願願往生　惟願慈悲哀攝受</div>
</div><p>一發心持名願弟子某甲。普為四恩三有。法界眾生。求於諸佛一乘無上菩提道故專心持念阿彌陀佛萬德洪名期生淨土。</p>
<p>三懺悔三障願又以業重福輕。障深慧淺。染心易熾。淨德難成。今於佛前。翹勤五體。披瀝一心。投誠懺悔。我及眾生。曠劫至今迷本淨心縱貪嗔癡染穢三業無量無邊所作罪垢。無量無邊。所結冤業。願悉消滅。</p>
<p>三立四宏誓願分三從於今日。立深誓願遠離惡法誓不更造勤修聖道誓不退惰誓成正覺。誓度眾生。</p>
<p>一感佛護念願阿彌陀佛。以慈悲願力。當證知我。當哀憫我。當加被我。願禪觀之中。夢寐之際。得見阿彌陀佛。今色之身。得歷阿彌陀佛。寶嚴之土。得蒙阿彌陀佛。甘露灌頂。光明照身。手摩我頭。衣覆我體。</p>
<p>二得幸妙應願使我宿障自除善根增長疾空煩惱頓破無明圓覺妙心。廓然開悟。寂光真境。常得現前。</p>
<p>三貴重臨終願至於臨欲命終。預知時至。身無一切病苦厄難。心無一切貪戀迷惑。諸根悅豫。正念分明。捨報安詳。如入禪定。阿彌陀佛。與觀音勢至。諸聖賢眾。放光接引。垂手提攜。樓閣幢幡異香天樂西方聖境昭示目前令諸眾生見者聞者。歡喜感歎。發菩提心。</p>
<p>四求生淨土願我於爾時乘金光臺。隨從佛後。於彈指頃。生極樂國。七寶池內。勝蓮花中。花開見佛。見諸菩薩聞妙法音。獲無生忍。於須臾間。承事諸佛親蒙授記得授記<span class='corr'>已</span>三身四智五眼六通無量百千陀羅尼門。一切功德。皆悉成就。</p>
<p>五回入利他願然後不違安養。回入娑婆。分身無數。遍十方剎。以不可思議自在神力。種種方便。度脫眾生。咸令離染。還得淨心。同生西方。入不退地如是大願世界無盡眾生無盡業及煩惱一切無盡。我願無盡。</p>
<p>六總申回向願願今禮佛發願。修持功德。回施有情。四恩總報。三有齊資。法界眾生。同圓種智。</p>

<ul class="">
<li>十方三世一切佛。一切菩薩摩訶薩。摩訶般若波羅蜜。<span class="note-inline">(發願回向已。即禮佛稱聖號云)</span>。</li>

<li>南無宏揚淨樂土。釋迦如來。千百億化身。徧法界諸佛。<span class="note-inline">(三拜)</span></li>

<li>南無西方極樂世界。大慈大悲。大願大力。接引導師。阿彌陀佛。<span class="note-inline">(或十二拜。或四十八拜。隨願禮)</span>。</li>

<li>南無西方極樂世界。教行理三經。極依正宣揚。徧法界尊法。<span class="note-inline">(三拜)</span></li>

<li>南無西方極樂世界。萬億紫金身。觀世音菩薩摩訶薩。<span class="note-inline">(三拜)</span></li>

<li>南無西方極樂世界。無邊光熾身。大勢至菩薩摩訶薩。<span class="note-inline">(三拜)</span></li>

<li>南無西方極樂世界。滿分二嚴身。清淨大海眾菩薩摩訶薩。<span class="note-inline">(三拜)</span></li>
</ul>
<ul class="">
<li>自皈依佛。常願眾生。體解大道。發無上心。<span class="note-inline">(一拜)</span></li>

<li>自皈依法。當願眾生。深入經藏。智慧如海。<span class="note-inline">(一拜)</span></li>

<li>自皈依僧。當願眾生。統理大眾。一切無礙。<span class="note-inline">(一拜)</span></li>

<li>和南聖眾</li>
</ul></div></div>
<div class='div-other'><a id='mulu141' />
<p class='h1'>戒殺放生詩<span class='note-inline'>(并敘)</span></p><p style="margin-left:1em">蓋聞護生者。以戒殺好施為首。積德者。以放生贖命居先。觀夫胎卵濕化。蜎飛蝡動之類。無非與我。皆同一體。豈可恃強而凌弱乎。然有血氣者。都是貪生畏死。以致逢擒則奔。雖身不可逃。命不可救。而觀其觳觫之狀。聞其冤號之聲。甚可悲矣。所以古人云。見其生。不忍見其死。聞其聲。不忍食其肉。告誡諄諄。昭入耳目。奉勸世人。戒殺放生。轉而持齋念佛。現世必登仁壽之途。他生同入蓮花之國。則吾之願。庶幾慰矣。</p>
<p>仁風到我話偏遲。考古驗今君<span class='corr'>已</span>知。莫道放生無報應。臨刑不負壽禪師。</p>
<p>流水遺風萬古垂。泉資象運活魚兒。濟饑說法納佳種。試看天人授記時。</p>
<p>為民感格不虗探。信老易牲禱雨甘。梁武慈風猶未泯。權司天道播東南。</p>
<p>鱗甲羽毛不可誣。蠢形雖異性無殊。古今餘報知多少。非但隋侯獲寶珠。</p>
<p>羅列厨羮莫妄烹。須知生命識仁情。潘公去後江湖亂。水族哀號不得平。</p>
<p>本欲逃生何所依。猿垂悲淚夢魂飛。我今苦勸諸君子。當學商王解網圍。</p>
<p>濟生一片好心存。可易卑名選首元。尤恠封[仁-二+(亡/大)]龜印紐。推來皆是藉仁恩。</p>
<p>毛寶當年戰敗兵。拯蠅益壽亦分明。鱉知報婢垂危日。解脫原來仗放生。</p>
<p>當年非但小沙彌。猶有元村老屈師。壽盡還將增甲子。仁功効勝服靈芝。</p>
<p>誠順好生上帝心。聖言未許動刀碪。慈勳久積龍天喜。壽自綿長福自臨。</p>
<p>兵鞘深藏我所思。原從天下有仁慈。山林願化文王囿。一統清平樂盛時。</p>
<p>天界懸迎不妄陳。并懷濟鴿佛前身。斷弓猶憶登仙品。三教終成一體仁。</p>
</div>
<div class='div-other'><a id='mulu142' />
<p class='h1'>隨見生靈三歸便決</p><p style="margin-left:1em"><span class='note-inline'>(夫戒殺放生。以是濟世身命。今有出世方便。復可奉行。吾人凡隨處見一切生靈。必須要發菩提心。起慈悲念。愍其聖法無知。代他歸依懺悔發願。即稱云)</span>。</p>
<div style="margin-left:1em"><img src='../images/X62p0577_01.gif' alt='X62p0577_01.gif' /></div>

<div class="lg regular"><div class='lg-row'>往昔所造諸惡業　皆由無始貪瞋癡</div>
<div class='lg-row'>從身語意之所生　今代眾生求懺悔</div>
<div class='lg-row'>眾生無邊誓願度　煩惱無盡誓願斷</div>
<div class='lg-row'>法門無量誓願學　佛道無上誓願成</div>
<div class='lg-row'>自性眾生誓願度　自性煩惱誓願斷</div>
<div class='lg-row'>自性法門誓願學　自性佛道誓願成</div>
</div><p>弟子<span class='note-inline'>(某甲)</span>代為眾生歸依懺悔發願。以此功德。普願眾生。往生西方極樂世界。得覲彌陀。然後分身。廣度含靈。齊成佛道。</p>
<p style="margin-left:1em"><span class='note-inline'>(承斯法利。續他慧命。可謂永作道種。而法門雖言方便。其所結法緣甚易廣大。四恩總報。三有齊資。法界眾生。同圓種智)</span>。</p>
</div>
<p class='juan'>淨土證心集卷下<span class='note-inline'>(終)</span></p>
</div><!-- end of div[@id='body'] -->
</body></html>