<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>曇芳守忠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1410-A 曇芳和尚語錄敘</p><p>至正二年。曇芳忠公。自鍾山上逕山。四方禪人趨而從者甚眾。其有得於所聞者。口口相語。傳之四方。其徒正茂至臨川山中。告余以入山諸佛事。余聞而嘆曰。夫說法者。當如法說。徑山其有焉。因為題其端。<span class='corr'>已</span>後三年。奉　旨來住大龍翔。舉揚宗風。緇素敬仰。於是其門人住善權繼祖等。更輯其崇因蔣山崇禧徑山龍翔所說語。通為一書。名曰五會錄。其四在建康。其一在杭。皆最高無上。如彼楞伽人。登其一<span class='corr'>已</span>為希有。師所至。說法沛然。孰能尚之。弟子師睿。來請為之題辭。吾聞。昔賢如裴相國。述黃檗之心要。蘇黃門啟真淨之高風。皆定其宗旨。不事虗言者也。余豈能言之哉。甞觀達磨之來。臨濟一宗。端緒遠大。宋南渡時。圓悟之子。有隆有杲。皆深荷於正宗。力求於繼法者也。隆之尊嚴。囦寂無眹。杲之弘毅。若決江河。杲菴於洋嶼。未及一夏。發其悟者。一十三人。近世所未有也。而楊岐正脉。乃以歸諸隆之高弟應庵華焉。杲有無我之公。隆有得人之實。是故自杲而出者。千枝萬葉。一一光明。而應菴之成於二師者。宛然可憐也。華得密菴傑。傑之將寂。沈吟久之。其侍者進曰。師豈有思乎。曰非汝所知。進曰。某竊留嶽。在此久矣。驚喜召嶽。一見付衣而寂。盖此宗之不苟於得人。有如此者。是為松源一支。嶽得無得通。通得虗舟度。度得玉山珍。今吾曇芳。則珍之弟子也。夫以心傳心。宗無別法。隨法說法。法無定言。因言以觀法。因法以求宗。而心心之傳。由語錄而泝之。則存乎其人矣。嗚呼不立文字之宗。今如山海。不得有無之語。<span class='corr'>已</span>在言前。聊伸鄙辭。以為敘引。</p>
<p style="margin-left:1em">至正六年歲丙戌冬十月既望</p>
<p style="margin-left:7em">微笑居士蜀郡　虞集　敘</p>
</div>
<div class='div-other'><a id='mulu2' />
<p class='h1'>曇芳和尚語錄目次</p>
<ul class="">
<li>卷上
<ul class="">
<li>敘</li>

<li>建康路崇因禪寺語錄</li>

<li>建康路蔣山太平興國禪寺語錄</li>

<li>集慶路蔣山大崇禧萬壽寺語錄</li>

<li>杭州路徑山興聖萬壽禪寺語錄</li>
</ul></li>

<li>卷下
<ul class="">
<li>大龍翔集慶寺語錄</li>

<li>偈頌</li>

<li>佛祖真讚</li>

<li>自讚</li>

<li>附錄</li>

<li>題䟦</li>

<li>行業記</li>

<li>塔銘</li>
</ul></li>
</ul></div>No. 1410
<p class='juan'><a id='mulu3' />曇芳和尚語錄卷上</p>
<div class='div-other'><a id='mulu4' />
<p class='h1'>曇芳和尚建康路崇因禪寺語錄</p><p class="byline">常州路善權禪寺住持嗣法　繼祖　等編</p><p>大德九年。歲乙巳。三月初一日。師於首座寮受請。指法座云。盡大地是箇須彌寶座。有甚階級。喝一喝。</p>
<p>日青天轟霹靂　遂登座拈香云。此香端為祝延大元世主今上皇帝聖躬萬歲。萬歲萬萬歲。欽願統聖明如日如月。祝睿筭同地同天。次拈香云。此一瓣香。爇向爐中。供養前住杭州路景德靈院禪寺佛光海印禪師本師玉山大和尚。用酬法乳之恩。遂趺座。問答竟。乃云。過去<span class='corr'>已</span>過去。未來猶未來。釋迦老子一段大事因緣。即今委自新崇因。遂展兩手云。諸人若信得及。　皇恩佛恩一時報畢。其或情塵未盡。法執未忘。鳳縈金網趨霄漢。以無期蛇神護珠。蘊風雷而自昧。良久。點石化為金玉易。勸人除却是非難　復云。適來蔣山和尚白槌云。法筵龍象眾。當觀第一義。且第一義如何舉唱。咄。不可總作野狐見解。</p>
<p>上堂。盡大地是箇解脫門。因甚入不得。盡大地是箇寶華王座。因甚坐不得。青蘿夤緣。直上寒松之頂。白雲澹泞。出沒太虗之中。</p>
<p>上堂。一雨普滋三草二木。正法眼藏絕塵沙。金色頭陀下雞足。擊拂子。下座。</p>
<p>上堂。舉石頭垂語云。言語動用沒交涉。藥山出眾云。直得非言語動用。亦沒交涉。石頭云。我者裏針劄不入。藥山云。我者裏如石上㘽花。師云。罔象無心珠在掌。離婁行處浪滔天。</p>
<p>遇五示眾。十二時中。不倚一物。黑牛臥死水。從天降下。從地涌出。脚跟下好與三十。謹白參玄人。光陰莫虗度。</p>
<p>佛誕上堂。舉雲門道。釋迦老子初生下時。周行七步。目顧四方。指天指地云。天上天下。唯吾獨尊。我當時若見。一棒打殺。與狗子喫。貴圖天下太平。師拈云。曾經巴峽猿啼處。聽得驢鳴也斷腸。</p>
<p>結夏小參。顧視大眾云。你諸人千里萬里拋却師僧父母。來者裏覓佛覓祖。你豈不知達磨是老臊胡。釋迦老子是乾屎橛。文殊普賢是擔屎漢。等妙二覺是破執凡夫。菩提涅槃是繫驢橛。十二分教是鬼神簿。拭瘡疣紙。四果三賢。初心十地。是守古塚鬼。自救不了。驀拈主丈云。德山來也。遂置主丈。處世界如虗空。如蓮花不著水。心清淨超於彼。</p>
<p>上堂。諸佛出世。祖師西來。早是不著便。三百五百成群作隊。說黃道黑。指東畫西。野狐見解。拈主丈云。觀世音將錢買胡餅。放下手却是饅頭。靠主丈。下座。</p>
<p>上堂。舉僧問趙州。如何是毗盧頂相。州云。自小出家。不曾眼華。忽有人問青山。如何是毗盧頂相。只對他道。繅成白雪桑重綠。割盡黃雲稻正青。且道與趙州是同是別。</p>
<p>仰山了堂首座至。上堂。摩訶衍法。離四句。絕百非。崇因寺裏打鼓上堂。隊隊衲僧來。隊隊衲僧去。喝。</p>
<p>上堂。舉僧問投子。枯木裏還有龍吟也無。投子云。我道汝髑髏裏獅子吼。師頌云。枯木老龍吟。髑髏師子吼。九九八十一。面南看北斗。</p>
<p>解夏小參。諸方有為人句。青山無為人句。諸方有殺人刀活人劒。青山無殺人刀活人劒。諸方有結有解。青山無結無解。是汝諸人向者裏立地。皮下還有血麼。若約山僧看來。三世諸佛不如你。六代祖師不如你。天下老和尚不如你　復云。不用思量不用疑。目前法法是全提。即今休去便休去。欲覓了時無了時。久立珍重。</p>
<p>上堂。明暗有去來。虗空無動轉。萬象既歷然。一真自忌鑑。竪拂。釋迦老子在拂子頭上。說大法要。放拂云。見汝諸人不會。走人露柱裏去也。喝一喝。下座。</p>
<p>上堂。古德道。蕪湖蕪湖見。當塗當塗見。八月十五夜。恰似沒柄扇。美則美矣。似則未似。青山則不然。開眼開眼見。合眼合眼見。蕪湖與當塗。不出廣寒殿。喝一喝。下座。</p>
<p>上堂。五祖道。祖師說不著。佛眼覰不見。四面老婆心。為君通一線。青山道。開口便道著。開眼便覷見。青山老婆心。何曾通一線。便下座。</p>
<p>上堂。教中道。一人發真歸源。十方虗空悉皆消殞。佛殿[祝/土]著你鼻孔。鐘樓塞破你腦門。作麼生得相應去。喝一喝。</p>
<p>上堂。欲識佛性義。當觀時節因緣。時節若至。其理自彰。靜夜鐘聲。隨扣擊以無虧。澄潭月影。觸波瀾而不散。恁麼也得。不恁麼也得。恁麼不恁麼總得。擊拂子。師子不食鵰殘。俊鷹那打死兔。下座。</p>
<p>冬至小參。釋迦老子眼裏無筋。達磨大師皮下無血。諸人只知從冬數九臘前三白。不知昨夜老梅向南一枝凍折。以拂子擊禪床一下　復云。少室峰前金鳳舞。曹溪路上玉雞啼。青山今夜打參鼓。留得閒僧立片時。</p>
<p>請西洲首座上堂。卷舒立方外乾坤。縱橫挂域中日月。首座打板坐禪。長老舉揚宗旨。寒山拾得掃地裝香。彌勒釋迦搬柴運水。便下座。</p>
<p>元宵進退兩序上堂。諸佛放光明。助發實相義。東邊是知事。西邊是頭首。法幢於斯建。紀綱於斯立。千燈續焰。虎驟龍驤。一花五葉。地久天長。以拂子擊禪牀。下座。</p>
<p>上堂。春風日夜扇。春雨及時滋。曹溪人不來。悠悠生我思。拍禪床。下座。</p>
<p>上堂。清淨本然。云何忽生山河大地。諸禪德。山河大地即是上座自<span class='corr'>己</span>。上座自<span class='corr'>己</span>即是山河大地。清淨本然。周徧一切。拊繩床云。佛殿走出山門。僧堂穿過厨庫。喝一喝。</p>
<p>上堂。即心即佛。非心非佛。不是心。不是佛。不是物。桃李火中開。黃昏候日出。</p>
<p>上堂。古德道。你一念心疑被地礙。你一念心癡被水溺。你一念心嗔被火燒。你一念心喜被風飄。乃竪拂云。地水火風即今在拂子頭上。說法聽法。擊拂子云。二由一有。一亦莫守。一心不生。萬法無咎。</p>
<p>上堂。舉雲門一日云。京華還有棟梁也無。自代云。家家觀世音。拈云。雲門大師大似壓良為賤。且道。青山還有棟梁也無。卓主丈云。院院燒燈如白晝。沈香火底坐吹笙。</p>
<p>常竭陀繪佛像。師說偈示之。筆端幻出諸佛像。謂是心耶是手耶。心手兩忘知落處。少林春色□天涯。</p>
</div>
<div class='div-other'><a id='mulu5' />
<p class='h1'>曇芳和尚建康路蔣山太平興國禪寺語錄</p><p class="byline">常州路善權禪寺住持嗣法　繼祖　等編</p><p>師於至治元年辛酉。正月十七日。受行宣政院疏請。入寺據室。橫按主丈云。擬則垛生招箭。不擬則十萬八千。靠主丈云。放過一著。遂出。陞座拈香。祝　聖罷。就坐問答竟。乃云。法隨法行。法幢隨處建立。新蔣山今日開堂。一問一答。一挨一拶。曲循時宜。助揚聖化。若謂是建立法幢。入地獄如箭射。豈不見臨濟謂普化云。我欲建立黃檗宗旨。汝切須與我成褫。普化珍重便下去。克符後到。臨濟亦如是問。克符亦珍重下去。三日後。普化上問訊云。和尚前日道甚麼。臨濟拈主丈打下　符又三日上問訊云。和尚前日打普化。有甚麼事。濟拈主丈亦打下。師喝一喝云。選佛若無如是眼。宗風那得到如今　復舉。世尊一日陞座。迦葉白槌云。世尊說法竟。世尊便下座。師云。龍袖拂開全體現。象王行處絕狐蹤。</p>
<p>上堂。萬法是心光。諸緣唯性曉。本無迷悟人。只要今日了。且道。了箇甚麼。欲得不招無間業。莫謗如來正法輪。</p>
<p>進退兩班上堂。苦樂逆順境。諸佛從中生。曼殊普賢師。逆行而順化。偉哉令德人。扶持折脚鐺。煑飯復煑羮。二時無缺少。芥子突落地。虗空成粉碎。擊拂子。便下座。</p>
<p>上堂。千峰列翠。萬壑爭妍。谷口鸎啼。梁間燕語。毗盧心印廓爾無涯。正法眼藏流通不絕。拈主丈。觀音菩薩將錢買胡餅。放下手却是饅頭。卓主丈。有意氣時添竟氣。不風流處也風流。</p>
<p>結夏小參。三乘十二分教。橫說竪說。天下老和尚。直說曲說。總是作死馬醫。現前眾等。踞菩薩乘。脩寂滅行。以大圓覺。為我伽藍。身心安居。平等性智。三生六十劫。畢竟如何。一天月色照無休。萬壑松風撼庭戶。</p>
<p>復舉。臨濟示眾云。赤肉團上。有一無位真人。常從汝等諸人面門出入。未證據者看。有僧便出問。如何是無位真人。濟下禪床擒住云。無位真人是甚麼乾屎橛。師拈云。諸禪德。實未得者。切忌麤心。臨濟道。無位真人是甚麼乾屎橛。會麼。魚躍<span class='corr'>已</span>隨流水去。鸎啼猶帶落花回。</p>
<p>朝廷看藏經滿散上堂。始從鹿野苑。終至䟦提河。於是二中間。未甞談一字。有底便道。玉軸琅函。五千貝葉。自何而來。實謂我所得智慧。微妙最第一。眾生諸根鈍。著樂疑所盲。如斯之等類。云何而可度。拈主丈。瞿曇來也。揭日月於覺天。布慈音於沙界。或現大神通。或放大光明。撈摝有情。度諸苦海。巍巍乎。蕩蕩乎。無為焉。無私焉。以此祝　聖壽。鳳曆長春。以此贊皇圖。與天同久。雖然與麼。猶未是極則邊事。且道。如何是極則邊事。卓主丈云。野老不知堯舜力。鼕鼕打鼓祭江神　復舉。東印土國王。因眾僧看經。惟般若多羅尊者嘿坐。王問云。眾僧看經。尊者為什麼不看經。尊者云。出息不涉萬緣。入息不居陰界。常轉如是經百千萬億卷。師拈云。東印土王。與尊者一問一答。只知其一。不知其二。蔣山今日。　朝廷頒降御香。衲僧家一百七十餘員。經律論五千四十八卷。於七日中。從頭念過。直是上副天心。下資黎庶。堪報不報之恩。共助無為之化。</p>
<p>上堂。歸源性無二。方便有多門。狸奴白牯趂起。<span class='corr'>陝</span>府鐵牛踏殺嘉州大像。擊拂。有功者賞。</p>
<p>謝首座秉拂都寺辨齋上堂。三世諸佛。六代祖師。天下老和尚。說不到底句子。百味具足。日前被我首座都寺。一齊拈出。直教見者聞者箇箇飽齁齁地去。且道。山僧還在裏許也無。卓主丈。薰風自南來。殿閣生微涼。</p>
<p>上堂。是柱不見柱。非柱不見柱。是非<span class='corr'>已</span>去了。是非裏薦取。好諸禪德。釋迦老子向是非裏。轉大法輪。無有間歇。微塵眾生。向是非裏。成等正覺。無有間歇。擊拂子。下座。</p>
<p>上堂。圓同太虗。無欠無餘。炎炎酷暑。氷片交飛。遂拈拂子云。釋迦老子。即今向山僧拂子頭上。東方入定西方起。西方入定東方起。南方入定北方起。北方入定南方起。上方入定下方起。下方入定上方起。擲拂云。急著眼覰。</p>
<p>解夏小參。諸佛不出世。祖師不西來。人人分上。猶千日並照。廓徹十虗。山僧一夏九十日。誰敢錯悞諸人一絲毫許。藥山久不上堂。院主云。大眾久思和尚示誨。山云。打鐘著。眾集。藥山便歸方丈。院主云。早間蒙和尚許為眾說法。因甚一言不措。山云。經有經師。論有論師。又爭怪得老僧。大眾還委悉麼。慣從五鳳樓前過。手握金鞭賀太平　復舉。僧問南陽忠國師。如何是盧舍那國。師云。與我過淨瓶來。僧度淨缾。國師云。却安舊處著。其僧再理前問。國師云。古佛過去久矣。師拈云。白雲他自散。明月落誰家。</p>
<p>上堂。十五日<span class='corr'>已</span>前。猛虎生羽翼。十五日<span class='corr'>已</span>後。蛟龍得雲雨。正當十五日。古佛與露柱交參。佛殿共山門鬪額。參。</p>
<p>上堂。森羅及萬象。一法之所印。拈主丈云。塵沙諸佛。走入主丈裏。諸人還見麼。若也不見。為你念滅罪障陀羅尼。卓主丈。下座。</p>
<p>逕山庭栢首座。同友人至。上堂。蒼蒼古庭柏。經冬色不凋。喜有同人至。相看忘寂寥。</p>
<p>上堂。舉南泉西堂百丈隨侍馬祖翫月次。祖云。正與麼時如何。丈云。正好脩行。西堂云。正好供養。南泉拂袖便行。祖云。經歸藏。禪歸海。惟有普願。獨超物外。師拈云。甜瓜徹蔕甜。苦瓠連根苦。</p>
<p>上堂。從上先聖。向鑊湯爐炭裏。成等正覺。刀山劒樹上。成等正覺。拈主丈。主丈子只今向諸人眼睫裏。成等正覺。卓主丈。下座。</p>
<p>臘月八日。玉山和尚忌拈。香奮無明三毒。白[仁-二+幻]到死。百萬靈山不顧見你。天下叢林不顧見你。一炷兜樓一椀茶。冤有家兮債有主。</p>
<p>晦機和尚遺書至。上堂。舉僧問古德。南泉遷化向什麼處去。德云。石頭作沙彌時。參見六祖。僧云。不問石頭作沙彌時參見六祖。南泉遷化向什麼處去。德云。教伊尋思去。師云。古德與麼答話。雨洒不著。風吹不入。忽有人問蔣山。晦機遷化向什麼處去。只向它道。常住今日設齋。待云不問常住今日設齋。晦機遷化向什麼處去。又向它道。供養佛法僧。且道。與古人是同是別。一曲兩曲聞不聞。悲風流水多嗚咽。</p>
<p>上堂。有漏笊篱。無漏木杓。碧眼黃頭。取性卜度。</p>
<p>開爐上堂。教中道。居一切時。不起妄念。於諸妄心。亦不息滅。住妄想境。不加了知。於無了知。不辨真實。師頌云。地爐新種火。窻戶更重封。黃昏一覺睡。不覺五更鐘。</p>
<p>上堂。實際理地。不受一塵。萬行門中。不捨一法。冬至令辰。伏惟首座大眾。尊候納福。下座。</p>
<p>上堂。舉南陽忠國師問紫璘供奉。城南草作何色。紫璘云黃色。又問童子。城南草作何色。童子云黃色。國師云。者童子亦可簾前賜紫。對御談玄。師拈云。大小紫璘。被國師熱瞞。何不道靈山授記也未到此。</p>
<p>遇五上堂。是日<span class='corr'>已</span>過。命亦隨減。曹溪路上。初無俗談。便下座。</p>
<p>上堂。舉涅槃會上廣額屠兒。放下屠刀便言。我是千佛一數。世尊云。如是如是。善自護持。師頌云。優鉢羅華最勝幢。屠刀放下恰相當。天生伎倆能奇特。千個元來五百䨥。</p>
<p>除夜小參。智眼洞明。十方通暢。東勝身洲打鼓。西瞿耶尼晚參。東海鯉魚吞却海。西河師子口門大。金剛喚起足行神。還却趙州行脚債。擊拂子。惱亂春風卒未休。來年更有新條在。</p>
</div>
<div class='div-other'><a id='mulu6' />
<p class='h1'>曇芳和尚集慶路蔣山大崇禧萬壽寺語錄</p><p>天曆元年戊辰。十月初一日。特奉聖旨。頒降御香到寺。命師住持兩山。師出。陞上拈香。祝　聖謝恩畢。就坐問答竟。乃云。斬新日月。特地乾坤。三千年黃河澄清。五百載聖人出現。堯眉八<span class='corr'>采</span>。舜目重瞳。天中之天。聖中之聖。道齊皇覺。化洽無私。一句當陽。大家薦取。乃厲聲云。天下名山。江南第一　欽奉　聖旨。立大崇禧萬壽寺額。上堂。天開地闢古皇基。虎踞龍蟠擁翠微。三動金鉏新雨露。天華無數襲龍衣。欽惟聖天子。入正大統。旋降　璽書。揭示九重日月。拓開掌上乾坤。堯日與佛日同輝。慈風並皇風溥扇。遂拈主丈。畫一畫云。虗空可量風可繫。無能盡說聖功德。</p>
<p>宣封寶公大士。加普濟聖師。崇禧寺像成。開光明。師執筆云。飢鷹窠裏出頭來。天上人間不可陪。擘破面皮輕漏泄。大千沙界起風雷。應以菩薩身得度者。即現菩薩身而為說法。應以國王身得度者。即現國王身而為說法。欽奉　綸音。特加聖號。莊嚴慈像。永副歸依。神光不昧。自古自今。一句無私。蓋天蓋地。以筆作點眼勢云。莫言不是僧繇手。須信　皇恩似海深。</p>
<p>特授佛海普印大禪師號。轉藏經滿散上堂。始從鹿野苑。終至䟦提河。於是二中間。未甞談一字。釋迦老子豈欺人哉。於斯明得。便見未離兜率。<span class='corr'>已</span>降王宮。未出母胎。度人<span class='corr'>已</span>畢。直得堯風蕩蕩。舜日昭昭。百草頭邊。全彰海印。大士揮玉尺。春滿鳳凰池。趙州繞禪床。一天新雨露。到者裏。流通句內足可觀光。若約衲僧門下。直是未在。旦道。衲僧門下有甚長處。卓主丈云。擘開華嶽連天秀。放出黃河到海清。</p>
<p>達磨忌拈香。廓然無聖。麗天杲日。分髓分皮。徧地荊棘。千古萬古成狼藉。</p>
<p>上堂。諸佛大圓鑑。內外無瑕翳。兩人同得見。心眼皆相似。拈主丈。者個是主丈子。那個是大圓鑑。若也明得。內外無瑕翳。若也不明得。却被主丈子穿却鼻孔去也。下座。</p>
<p>上堂。舉雲門問僧甚處來。僧云江西。門云。江西一隊老漢。寐語住也未。僧無語。師召大眾云。者僧無語。且置。雲門老漢。面皮厚多少。</p>
<p>上堂。舉洛浦為臨濟侍者。侍立次。濟問云。從上一人行棒。一人行喝。未審那個親。浦云。總不親。濟云。親底事作麼生。浦便喝。濟便打。師拈云。諸方盡謂。箭鋒相拄。啐啄同時。爭柰蹉過二大老。會麼。鸖有九臯難翥翼。馬無千里謾追風。</p>
<p>上堂。拈主丈云。拄杖子有時象王回顧。有時獅子嚬呻。卓主丈。且道。是象王回顧。是師子嚬呻。靠主丈云。龍蛇易辨。衲子難瞞。</p>
<p>朝京回上堂。心隨萬境轉。轉處實能幽。隨流認得性。無喜亦無憂。山僧三月十七日。黃金殿上親奉龍顏。捧　丹詔出九重。恩逾滄海。衣金襴主一剎。光賁叢林。今日歸來。撾鼓陞堂。以慰眾望。正與麼時。且知恩報恩一句。作麼生道。卓主丈。蒲團靜倚無餘事。永日寥寥賀太平　復舉。宋太宗因僧朝見。問云。卿是甚處僧。僧對云。廬山臥雲菴。太宗云。臥雲深處不朝天。因甚到者裏。僧無對。師頌云。臥雲深處不朝天。虎嘯龍吟豈偶然。撼動杖頭古刀尺。少林春滿九重天。</p>
<p>至順二年辛未三月。特奉聖旨。復還馬司寨羅漢梅山等莊田。師出。陞座拈香。祝　聖謝恩畢。復舉。東山云。山前一片閒田地。叉手叮嚀問祖翁。幾度賣來還自買。為憐松竹引清風。師云。東山老人恢張祖業。不妨好手。崇禧者裏。有條攀條。無條攀例。且貴不墜[冗-几+豕]聲。亦成一頌。山前一片閑田地。風月何曾屬別人。二百年來到今日。</p>
<p>九天雨露一番新。</p>
<p>特為新命靈隱竺田和尚上堂。茫茫普熱。紛紛下雪。百川倒流。聖凡路絕。人從幽州來。接得杭州信。報道西天小朵峰。走入衲僧鼻孔裏。奮獅子爪牙。哮吼一聲。野干狐狼。一時屏跡。雖然亦未是全提時節。且如何是全提時節。良久云。樓觀滄海日。門對浙江潮。</p>
<p>開爐上堂。舉百丈令溈山看爐中有火也無。溈撥云。無。丈親自撥得少火。夾起云。汝道無。者個聻。溈山忽契悟作禮。百丈云。欲識佛性義。當觀時節因緣。時節若至。其理自彰。師頌云。喚醒溈山水牯牛。因緣時節謾相酬。爐中火種星兒子。閙熱叢林卒未休。</p>
<p>上堂。舉古德云。乘時盖却屋。趂晴刈却禾。輸納王租了。鼓腹唱謳歌。古德此語。正抓著山僧癢處。諸仁者。莫是山門屋未蓋。諸莊稻未收麼。若與麼。非獨蹉過古人。要且不知今日之事。所以道。若無智眼。非常之旨。幾無聞矣。</p>
<p>上堂。良久。顧視大眾云。便與麼去。如天普盖。似地普擎。淨倮倮絕承當。赤洒洒沒窠臼。擬涉思惟。白雲萬里。下座。</p>
<p>上堂。舉梁武帝請傅大士講經。大士以尺揮按一下。武帝愕然。寶公云會麼。帝云不會。寶公云。大士講經竟。師頌云。大士講經竟。山深水亦深。<span class='corr'>豐</span>干騎猛虎。拾得咲吟吟。</p>
<p>上堂。天得一似清。地得一以寧。聖人得一。永鎮乾坤。卓主丈。南山起雲。北山下雨。</p>
<p>上堂。召眾云。日前卒風暴雨。飛沙折木。還有來處也無。若有來處。即今在甚麼處。若無來處。許多境界如何銷融。以主丈畫一畫。下座。</p>
<p>冬至小參。諸法空無相。佛種從緣起。拈主丈云。主丈子化作摩醯首羅。向三十三天。說秘密王三昧。卓主丈云。冬前冬後。沙飛石走　復舉。楊岐和尚示眾云。楊岐乍住屋壁疎。滿床盡撒雪珍珠。縮却項暗嗟吁。翻憶古人樹下居。師拈云。楊岐和尚。大似家無儋石之儲。要與陶朱公鬦富。若也會得。方可稱其兒孫。其或未然。有寒暑兮促君壽。有鬼神兮妬君福。</p>
<p>西源達首座住移忠上堂。鷲嶺拈花。迦葉微咲。世尊云。我以正法眼藏微妙法門。付囑摩訶大迦葉。少林九年面壁。二祖立雪安心。洎乎禮三拜依位而立。達磨云。汝得吾髓。自此喚作以燈傳燈。以心印心。一人傳虗。萬人傳實。後來臨濟辭黃檗。檗問。甚麼處去。濟云。不是河南。便是河北。黃檗便打。濟接住。遂與一掌。黃檗呵呵大笑云。侍者將先師禪板拂子來。濟云。侍者將火來。黃檗云。子但將去。<span class='corr'>已</span>後坐却天下人舌頭。啞子喫苦瓜。大家廝淈突。新命移忠西源長老。久居板首。表率人天。<span class='corr'>已</span>具向上爪牙。作家手段。茲以時節既至。大丞相符命自來。驩動叢林。聲播海內。古德道。未有長行而不住。未有長住而不行。欲益無所益。欲為無所為。宜作舟航。廣度群品。雖然且山僧末後一句。如何舉似。莫負　王臣外護恩。好與佛祖作頭抵。</p>
<p>上堂。難難。世事由來無兩般。易易。日面月面超言義。也不難。也不易。文殊普賢觀音勢至。</p>
<p>元宵上堂。山河無隔礙。光明處處通。佛殿上燒香。三門頭合掌。寒山拾得大咲掀天。一對金剛兩脚踏地。拍禪床。下座。</p>
<p>上堂。身心清淨。諸境清淨。諸境清淨。身心清淨。崇禧者裏。波波挈挈。百醜千拙。且與麼過。</p>
<p>謝嘉議大夫尚劉二總管。奉　旨到寺。塑佛及諸聖像。上堂拈主丈。具足無量勝妙智。拓開浮幢王剎海。或現諸佛相好身。或現菩薩眾妙相。或現金剛天王神。地水火風男女像。種種變化極無盡。各轉微塵妙法輪。歡動上下及四維。聲撼九重天帝闕。聞見咸發歡喜心。皇恩佛恩無窮盡。普願天地諸有情。同證無上玅菩提。卓主丈一下。</p>
<p>上堂。坐深井者。不知太虗之寬廣。忘偏見者。方明至理之圓融。臨濟掌黃檗。黃檗掌百丈。國清才子貴。家富小兒嬌。</p>
<p>玉泉天雲長老通書上堂。撲滅鷲峰燈。[翟*支]瞎摩醯眼。偉哉擔板漢。是吾堂中簡。少室峯前九天雨露。曹溪路上三佛場開。茲者玉泉堂頭天雲禪師。不外老拙。遠發先馳。敘陳法乳。有光先宗。是長老不忘吾之道義也。揮怒枕擲雲峰大慈明之道於天下。是長老吾之積翠也。指臨濟喫痛棒。作陰凉大樹。覆蔭天下人。是長老吾之睦州也。既無心而出岫。乃飲水以知源。遂拈主丈。且道。北山主丈子。有分付耶。無分付耶。若道有分付。辜負宗乘。若道無分付。埋沒自<span class='corr'>己</span>。擲主丈云。龍蛇易辨。衲子難瞞。</p>
<p>上堂。老僧衰病。不能與諸人說得。拈主丈云。主丈子與諸人說去也。靠拄杖。下座。</p>
<p>上堂。目前無法。意在目前。寒雲籠華嶽。不是目前法。非耳目之所到。紅日上搏桑。與麼也不得。不與麼也不得。與麼不與麼總不得。青山只解磨今古。流水何曾洗是非。</p>
<p>上堂。舉五祖和尚道。數日<span class='corr'>已</span>來。連綿大水。所到之處。皆有損傷。曹溪一滴。瀰滿人間。衲僧一吸。鼻孔遼天。既是名字相同。因甚損益有異。誰知遠烟浪。別有好商量。師頌云。曹溪一滴深。衲僧鼻孔長。薰風自南來。殿閣生微涼。</p>
<p>結制小參。莫行心處路。休挂本來衣。何須便與麼。切忌未生時。釋迦老子在汝舌尖上。轉大法輪。達磨大師在汝脚跟下。轉大法輪。無迷底法。無悟底法。無不迷不悟底法。鍾山寺裏打鼓。四大部洲同參。拈拄杖。却煩主丈子。與諸人說安居偈。十方同聚會。箇箇學無為。此是選佛場。心空及第歸。卓主丈　復舉。麻谷到章敬處。繞床三匝。振錫一下。卓然而立。章敬云是是。又到南泉處亦然。泉云。不是不是。麻谷云。章敬道是。和尚為甚麼道不是。泉云。章敬是是汝不是。此是風力所轉。終成敗壞。師拈云。龍象蹵踏非驢所堪。</p>
<p>上堂。教中道。大通智勝佛。十劫坐道場。佛法不現前。不得成佛道。拈主丈。者個是現前底佛法。卓主丈。者箇是所成底佛道。還見大通智勝佛麼。良久云。寒鴈一聲至。砧杵萬家秋。</p>
<p>西印祖首座出世興教。上堂。向上一路。千聖不傳。未曾親近。早隔大千。只貴一一從自<span class='corr'>己</span>胷襟流出。葢天蓋地。三世諸佛。六代祖師。天下老和尚。只為你作箇證明底人。新命興教西印禪師。趙州之文遠也。靈樹之雲門也。時節既至。其理自彰。發大機。顯大用。西天東土。一印印定。卓主丈云。天香雲外飄。風雷撼靈徑。</p>
<p>上堂。祖師道。至道無難。唯嫌揀擇。但莫憎愛。洞然明白。三祖大師。道則太煞道了也。且獨龍岡。吞却講臺。是第幾機。喝一喝。下座。</p>
<p>特　旨馳驛平江。交割撥賜田把歸寺。上堂。動若行雲。止猶谷神。既無心於彼此。豈有象於去來。山僧欽奉　聖旨。特往平江。交割撥賜田土。一去一來。四十餘日。諸禪德且道。是有去來耶。無去來耶。若道有去來。未具衲僧眼在。若道無去來。未具衲僧眼在。畢竟如何。客路如天遠。皇恩似海深。</p>
<p>上堂。今朝五月初一。萬法本來空寂。山前二麥<span class='corr'>已</span>熟。監收莫教狼籍。街坊善巧化人。軄務荷擔竭力。長老住持事繁。討甚衲僧氣息。一隊古佛參堂去。</p>
<p>上堂。掃除佛祖玄關。拈却衲僧巴鼻。今朝初一。明朝初二。便下座。</p>
<p>上堂。事無礙。理無礙。理事無礙。事事無礙。師子咬人。狂狗逐塊。</p>
<p>八月十二日。文宗皇帝聖忌。滿散藏經。上堂。一念普觀無量劫。無去無來亦無住。如是了知三世事。超諸方便成十力。故我　文宗皇帝。道高一代。功蓋百王。無滅無生。歷千劫而不古。若隱若顯。連百福而長今。茲焉諱日斯臨。現前眾等。披閱一大教。用資聖駕。住持臣僧<span class='note-inline'>(某)</span>陞宇此座。舉唱宗乘。一句全提。分明舉似。卓主丈。三十三天撲帝鍾。大元國裏日卓午。</p>
<p>江心北隱和尚。華藏西洲和尚至。上堂。祖庭寂寞甚。弟兄能幾人。彈指十年別。唯喜道彌尊。遂拈主丈云。我本無心有所希求。今此法王大寶。自然而至。諸禪德。法王大寶既至。諸人還見麼。卓主丈。華藏海中不動搖。吞爍乾坤迥然照。</p>
<p>端長老住宜興保安。上堂。舉趙州示眾云。我者裏有出窟師子。□有在窟師子。只是難得師子兒。時有僧彈指。州云。是什麼。僧云。師子兒。州云。我喚作師子。早<span class='corr'>已</span>罪過。你更趯踏在。師拈云。趙州老老大大。作者個語話。山僧者裏。也有出窟師子。也有在窟師子。也有師子兒。卓主丈。懸崖返擲真堪畏。直得清風動四維。</p>
<p>上堂。開眼不要尿床。合眼不要瞌睡。放出雲門趙州。把住德山臨濟。七十三八十四。衲僧鼻孔大頭垂。業識茫茫無本據。喝一喝。</p>
<p>上堂。久晴不雨。一雨便晴。曠大劫事。廓爾分明。擎叉打地搖鈴輥毬。總落第二。</p>
<p>結夏小參。挂搭不必謝茶。坐不必講。人我山至高而自摧。是非海至深而自竭。況我三佛覺場。大人境界。釋迦彌勒提缾換水。文殊普賢掃地添香。山邊水邊一聲幽鳥千峰外。巖間松下。數片白雲相共閒。法法全彰。頭頭曾現。一夏九十日。一日十二時。敢問諸人如何保任。咄。黃檗樹頭。討甚蜜菓。</p>
<p>上堂。孟冬薄寒。仲夏漸熱。少室老臊胡。何曾有妙訣。黃龍道。說玄說妙。乃太平之姦賊。行棒行喝。乃亂世之英雄。諸禪德。不貪香餌味。可謂碧潭龍。</p>
<p>上堂。舉南泉示眾云。王老師賣身去也。還有人買麼。時有僧出云。某甲買。泉云。不作貴。不作賤。你作麼生買。僧無語。師拈云。者僧膽大心麤。龍頭蛇尾。待它道。不作貴。不作賤。你作麼生買。何不向它道。寒時與你衣著。飢時與你飯喫。</p>
<p>靈隱竺田和尚遺書至。上堂。一切佛涅槃。無有涅槃佛。無有佛涅槃。遠離覺所覺。去年臘月十四日。小朵峰忽然背翻筋斗。[祝/土]碎無生國鼻孔。舜若多神。忍痛不禁。直得淚灑千峯。雲愁大野。今年臈月十四日。痛定方甦。小朵峰依舊乾坤獨露。無生國處處流輝。舜若多神歡喜不徹。驀拈主丈云。諸行無常。是生滅法。生滅滅<span class='corr'>已</span>。寂滅為樂。</p>
<p>除夜小參。頭陀石被莓苔褁。是大神呪。擲筆峯遭薜茘纏。是大明呪。羅漢院裏一年度三個行者。是無上呪。歸宗寺裏參退喫茶。是無等等呪。拈主丈。三世諸佛。歸宗鼻孔。總被蔣山主丈子。一串穿却。卓拄杖。來年更有新條在。惱亂春風卒未休。</p>
<p>至正辛巳。三月旦。退院上堂。動若行雲。止猶谷神。既無心於彼此。寧有象於去來。古人與麼。未出常情。東家作驢。西家作馬。要騎便騎。要下便下。却較些子。</p>
<p>復云。二十餘年住此山。住時容易退時難。今朝難易都拋却。一箇閒人天地間。</p>
</div>
<div class='div-xu'><a id='mulu7' />
<p class='h1'>曇芳和尚逕山語錄敘</p><p>至正壬午四月。蔣山曇芳大禪師。受請上徑山。道德譽望。大愜輿情。　臺省胥慶。禪衲奔湊。咸頌得人。東南叢林。為之改觀。而江外僻左。越再歲之七月。因其門人正茂之來臨川。始得其入院上堂小參入室等語而讀之。為之嘆曰。去佛二千年。有此大善知識。出現於世。大施法雨。廣濟羣品。沛然莫之能禦。如優曇花時一現耳。昔大慧前住徑山。從之學者。幾二千人。今師到山。支危補漏。百廢具興。四方來者。計千數百。有大慧過半之盛。官府清約。連歲豐稔。無雀角鼠牙之害。安食以居。今其僧堂。亦五六十年于茲矣。師為木棧。以隔山霧土溽之濕。居者安然。則亦近時之所絕無。而僅有者也。向者大慧作千僧閣。以廣連床齋粥之所。李漢老參政。為之記曰。非成閣之難。致其眾之難。非致其眾之難。道行而不能使其眾不至之難也。一閣之成。在公不足道。而所以記之者。獨喜其道行而眾從之。今師之視大慧。可謂兼二難矣。而學徒以垂手發藥。望于師者。豈不在是編乎。然佛無二法。而為之師者。其進退緩急。則有時節因緣者焉。當大慧時。其徒譏毀以相勝。其來者或自謂親證。或自謂罷參。安得不高峻以折其我慢。行正令以絕其邪原。是如選鋒破陣。不以雷電震驚為嫌也。今曇芳之時。請益懷疑之士。倀倀然。莫之所歸。從求一盂一席之安。以從事其學。得其所者。或寡矣。雙逕險絕。不憚高遠。雲從川涌而至者。豈有它哉。非汪洋充弘。而無以容其來。非明白直截。而無以順其入。故師之立言。所謂因時而制宜。據病而對治者歟。是以淵博。如滄溟慈航之發無礙。平實。如陸地大車之載易從。此則與大慧同條。而共貫者乎。師之始入院也。盖曰。自國一大慧以來。諸大尊宿。羅龍網鳳於茲焉。師之所以擔荷大事者。可知矣。噫方便接人。師各有道。直心妙悟。則在學人。是故昔之有得者。風聲竹色。皆足感發。悠悠之徒。雖以大慧之猛厲。猶或失之。師之從容開廣。以待其自得。其意豈不深遠乎。吾聞此山有神龍焉。助其行化。師昔遊茲山。與十人者。俱至祠下。其年長自負者。持杯珓擲之曰。我當後住此山。則得吉卜。九人者皆不得。師勉從眾意。一擲得吉卜。今師果來住此山。道行而眾集。神明固默相其前定者乎。今師年<span class='corr'>已</span>七十。耳聰目明。視在蔣山時。尤為清徤。說法無虗日。繼此而編錄者。當不止此傳錄之語。尚得而觀之。從茂之請。書此以為徑山語錄敘。</p>
<p>至正三年歲癸未秋。前　奎章閣學士　翰林侍　講學士通奉大夫知　制誥同脩　國史雍郡虞集拜題。</p>
</div>
<div class='div-other'><a id='mulu8' />
<p class='h1'>曇芳和尚杭州路徑山興聖萬壽禪寺語錄</p><p class="byline">常州路善權禪寺住持嗣法　繼祖　等編</p><p>師於至正二年歲壬午。四月二十四日。入院。</p>
<p>據室云。天下老和尚。盡向者裏。布縵天網。打鳳羅龍。新逕山合作麼生。拈主丈。畫一畫。師子窟中無異獸。象王行處絕狐蹤。</p>
<p>拈省臺院三疏。拈起示眾云。二千年前金口付囑。二千年後直為流通。風從虎兮雲從龍。</p>
<p>指法座云。向上一路。千聖不傳。今日新徑山放憨去也。須彌燈王且過那邊。</p>
<p>遂陞。拈香云。此一瓣香。爇向寶爐。端為祝延大元聖主今上皇帝聖躬萬歲。萬歲萬萬歲。欽願陛下。聖明如日月。睿筭等乾坤。八方歌有道之君。四海樂無為之化。次拈香云。此香爇向爐中。供養皇天之下。一人之上。西天佛子。大元帝師大和尚殿下。恭願。長為佛法之棟梁。永作皇朝之師範。次拈香云。此香爇向爐中。奉為江浙等處行中書省官。　江南諸道行御史臺官。　行宣政院官。　浙西道肅政兼訪司官。杭州路達魯花赤總管府官。洎文武官班等。資陪台筭。伏願。曰福曰壽。乃武乃文。柱石皇元。金湯佛法。次懷中拈出香云。此一瓣香。爇向爐中。供養　虎丘正傳第七世佛光海印大禪師前住景德靈隱禪寺本師玉山大和尚。非唯報德酬恩。也要遞相鈍置。遂<span class='corr'>斂</span>衣趺坐。垂語。<span class='note-inline'>(問答不錄)</span>　師乃拈起袈裟角。示眾云。三世諸佛也與麼。六代祖師也與麼。天下老和尚也與麼。新逕山也與麼。現前僧俗也與麼。於<span class='corr'>己</span>無事。勿得妄求。妄求而得。得亦非得。毫氂繫念。三塗業因。瞥爾情生。萬劫羈鎻。喝一喝。</p>
<p>復舉。馬大師附書。與國一祖師。師開緘。見一圜相。遂於中著一點。就封回。南陽忠國師聞云。欽師猶被馬師惑。師拈云。二大老弄者一點子。直與日月爭明。只如國師道。欽師猶被馬師惑。又作麼生。臥龍纔奮迅。丹鳳亦翱翔。</p>
<p>當晚小參。心隨萬境轉。轉處實能幽。趂起子胡狗。輥動雪峰毬。直得釋迦老子。一手指天。一手指地。芭蕉和尚呵呵大笑云。你有主丈子。我與你主丈子。你無主丈子。我奪却你主丈子。大小芭蕉。巧盡拙出。徑山則不然。你有拄杖子。我也與你拄杖子。你無主丈子。我也與你主丈子。只是不得孤負老僧。</p>
<p>復舉。先徑山有五百眾。少人參請。每日繞佛殿前大樹行道。念觀音菩薩接人。與黃檗是同參。寄書與檗。具言是事。檗令臨濟去曰。你到彼作麼生。濟云。某甲自有方便。濟到逕山。裝腰包。直上法堂。徑山纔舉頭。濟便喝。山擬開口。濟拂袖便行。尋有僧問云。適來者僧。因甚便喝和尚。山云。者僧從黃檗來。你要知。自去問取。是時五百眾大半分散。師拈云。臨濟大師。具生殺之權。未免落它逕山圈繢。莫道當時五百眾大半分散。直饒五百眾一時分散。未稱徑山全提在。良久去。只見波濤涌。不見海龍宮。</p>
<p>上堂。舉盤山和尚道。心月孤圓。光吞萬象。光非照境。境亦非存。光境俱忘。復是何物。師云。追風木馬嘶長夜。吼月泥牛海底行。</p>
<p>上堂。古德道。我立地待汝搆取。我坐地待汝搆取。德山入門便棒。臨濟入門便喝。如將梵位直授凡庸。更若躊躇。醍醐毒藥。下座。</p>
<p>上堂。舉僧問趙州如何是祖師西來意。州云。庭前栢樹子。僧云。和尚莫將境示人。州云。我不將境示人。僧云。如何是祖師西來意。州云。庭前栢樹子。師頌云。庭前柏樹勢參天。話落叢林<span class='corr'>已</span>有年。江北江南杜禪客。問來問去口皮穿。</p>
<p>進退兩序上堂。一進一退。有禮有樂。發大機。顯大用。據虎頭。收虎尾。德山先鋒。臨濟殿後。逕山老聻。行到水窮山盡處。坐看雲起太虗空。</p>
<p>上堂。舉芭蕉和尚示眾云。你有主丈子。我與你主丈子。你無主丈子。我奪却你拄杖子。師拈云。芭蕉主丈子。固是與奪分明。爭似逕山者裏。一切置之不問。何故。霧豹澤毛未甞暇食。靈禽養勇終待驚人。</p>
<p>上堂。信手拓開妙喜世界。一千七百自<span class='corr'>己</span>叢林。井底蓬塵飛上天。山上鯉魚鑽入海。</p>
<p>上堂。舉南泉和尚道。我十八上便解作活計。趙州和尚道。我十八上便解破家散宅。師云。諸禪德。解作活計底。便解破家散宅。解破家散宅底。便解作活計。若到徑山門下。總與明窻下安排。三十年後。却不得道見逕山來。</p>
<p>解夏小參。海晏河清。時康道泰。法隨法行。法幢隨處建立。四月十五日。徑山比丘守忠。謹遵佛勅。三月安居。百億四天下。若凡若聖。情與無情。盡向凌霄峰頂。結却布袋頭。無一法從外入。無一法從內出。各各識自本心。見自本性。悟自本法。今當七月十五日。解却布袋頭。個個如師子游行。個個如象王回顧。不疑佛不疑祖。卓主丈。甜瓜徹蒂甜。苦瓠連根苦。</p>
<p>上堂。俱胝竪指。秘魔擎叉。道吾舞笏。歸宗斬蛇。是真精進。是名真法供養如來。下座。</p>
<p>上堂。舉僧問長沙。如何是陀羅尼。沙指禪床左邊云。這箇師僧却誦得。僧云。別有人誦得否。沙指禪床右邊云。這箇師僧亦誦得。僧云。某甲為甚不聞。沙云。豈不見道。真誦無響。真聽無聞。僧云。恁麼則音聲不入法界性也。沙云。離色求觀非正見。離聲求聞是邪聞。師云。大小長沙費力不少。</p>
<p>上堂。進一步懸崖千尺。退一步荊棘萬里。進退兩途俱瞥脫。德雲不在妙高峰。</p>
<p>佛成道上堂。釋迦老子於正覺山前。打失眼睛鼻孔。却向鹿野苑中。拾得口喫飯。你輩諸和尚子。那裏知得。下座。</p>
<p>上堂。舉脩山主參地藏。藏問近離甚處。脩云南方。藏云。南方佛法近日何如。脩云。商量閙浩浩。地藏云。爭似我者裏栽田博飯喫。師頌云。栽田博飯喫。日用無偏頗。輸納王租了。鼓腹唱謳歌。</p>
<p>除夜小參。一年三百六十日。今夜正是結交頭。釋迦老子達磨大師。天下老和尚。情與無情。盡向者裏。挨肩並足。側聆處分。擊拂。今歲今宵盡。明年明日來。</p>
<p>復舉北禪示眾云。年窮歲盡。無可與諸人分歲。烹個露地白牛。燒榾柮火。唱村田樂。免得倚它門戶傍它墻。剛被時人喚作郎。師拈云。北禪固是別甑炊香。未免破耗常住。逕山者裏應時納祐。只貴隨家豐儉。召大眾云。千門萬戶曈曈日。何必新桃換舊符。</p>
<p>客至并謝監收上堂。主中賓。賓中主。賓主交參。雲龍風虎。昨朝莊上解發齋粮。今日諸方名勝俱至。阿呵呵。觀世音菩薩將錢買胡餅。放下手。却是達磨大師遺下一隻履。喝一喝。</p>
<p>上堂。春山疊亂青。春水漾虗碧。少室無門戶。曹溪絕消息。拈主丈。東風一陣來。滿地花狼藉。</p>
<p>上堂。舉溈山問仰山甚處來。仰山云。田中來。溈山云。田中多少人。仰山插鍬叉手而立。溈山云。南山大有人刈茆。仰山拽鍬而去。師頌云。插鍬叉手立。拽鍬即便行。無繩自縛漢。日午打三更。</p>
<p>佛涅槃上堂。百千法門同歸方寸。河沙妙德總在心源。釋迦老子道。若謂吾滅度非吾弟子。若謂吾不滅度。亦非吾弟子。擊拂子云。珊瑚枕上兩行淚。半是思君半恨君。</p>
<p>䨥林友雲和尚至。上堂。今朝三月十有五。五峯擊動鹽官鼓。雙林大士講經竟。雲從龍兮風從虎。趙州茶雲門普。明眼衲僧莫莽鹵。擊拂子。下座。</p>
<p>結制小參。十方同聚會。你面前無我。我面前無你。個個學無為。頭崢崢。尾挈挈。此是選佛場。澄潭不許蒼龍蟠。心空及第歸。徒遭點額。龐居士得力句子。逕山今夜盡情。與它勦絕了也。五臺山上雲蒸飯。佛殿階前狗尿天。剎竿頭上煎鎚子。三箇猢猻夜簸錢。喝一喝。下座。</p>
<p>上堂。四月<span class='corr'>已</span>過復五月。蠟人成氷鵝護雪。黃梅石女咲呵呵。少室鐵牛驚吐舌。床頭主丈忽[跳-兆+孛]跳。歡喜讚嘆無量阿僧祇劫。諸禪德。且道讚歎個甚麼。良久云。一夜雨滂澎。百川閙聒聒。</p>
<p>上堂。舉古德道。結夏<span class='corr'>已</span>半月了也。寒山子作麼生。又道。結夏<span class='corr'>已</span>半月了也。水牯牛作麼生。師拈云。逕山結夏恰半月。寒山子水牯牛。嘯月眠雲。飢飡渴飲。似地擎山。不知山之孤峻。如石含玉。不知玉之無瑕。</p>
<p>上堂。舉天親菩薩從內宮下。無著菩薩問云。人間四百年。彼天為一晝夜。彌勒於一時中。成就五百億天子。證無生法忍。未審說甚麼法。天親云。說者箇法。只是梵音清雅。令人樂聞。師拈云。無著善問。天親善答。累它補處慈尊。至今坐在壒[土*(天/韭)]堆頭。逕山亦於一時中。成就五百個衲子。證自在神通。且道。說甚麼法。良久云。適逢中夏。叢林暑假。</p>
<p>上堂。舉僧問雲門。秋初夏末。前程忽有人問。將何祗對。門云。大眾退後。僧云。有甚麼過。門云。還我九十日飯錢來。師頌云。飯錢還未了。世路又忩忩。萬里八九月。一身西北風。</p>
<p>冬至上堂。魯史書雲。漢宮添線。五湖龍象交參。第一義諦作麼舉。履茲佳旦。恭惟首座大眾。各各尊侯動止多福。</p>
<p>上堂。向上一路。何處尋討。飢來喫飯。寒來著襖。金粟通身是病。文殊一見便好。大眾天寒。不宜久立。各自歸堂向火。</p>
<p>上堂。舉僧問歸宗。如何是佛。宗云。我與汝說。汝還信得及麼。僧云。和尚誠言。焉敢不信。宗云。只汝便是。僧云。如何保任。宗云。一翳在眼。空華亂墜。師拈云。藕絲竅裏跨鵾鵬。蟭螟眼中放夜市。</p>
<p>上堂。舉溈山問雲巖云。如何是藥山大人相。雲巖云。涅槃後有。溈山云。如何是涅槃後有。巖云。水洒不著。巖却問溈山云。如何是百丈大人相。溈山云。巍巍堂堂。煒煒煌煌。聲前非聲。色後非色。蚊子上鐵牛。無你下觜處。師頌云。三十二相。八十種好。水灑不著。切忌落草。蚊子上鐵牛。未免成懊惱。休懊惱。天上人間何處討。</p>
<p>遇五示眾。鉏畬種粟。㘽田博飯。衲僧家本分上事。考鐘伐鼓。普請上堂。視堂戶不啻牢禁。又何如哉。諸禪德。未明心地印。滴水也難消。</p>
<p>上堂。一夏九十日。龍門無宿客。三處度夏七佛師。愁殺摩訶老迦葉。以拂子擊禪床一下。野色更無山隔斷。天光直與水相通。</p>
<p>解制小參。翠巖一夏。與兄弟東語西話。落盡眉毛。不覺精神十倍。臨濟遭黃檗打趂。中途疑著此事。再回終夏。換却多少鶻眼鷹睛。雲門道。和尚子莫妄想。天是天地是地。山是山水是水。僧是僧俗是俗。良久云。與我拈按山來。木人拍板雲中立。石女吹笙水上行。僧便問。學人見山是山。見水是水時如何。門云。三門為什麼騎佛殿。從者裏過。西風一陣來。落葉兩三片。僧云。與麼則不妄想也。門云。還我話頭來。山頭石虎吼聲乾。海底驪龍拗角折。遂以主丈。畫一畫。喝一喝。</p>
<p>除夜小參。無邊剎境。自它不隔於毫端。十世古今。始終不離於當念。山僧與諸人。共汎一隻無底鐵舡。釋迦千百億化身坐舡頭。文殊堂裏萬菩薩坐舡尾。打鹽官鼓。唱德山歌。然後穿過東弗于逮也住千百億劫。北鬱單越也住千百億劫。西瞿耶尼也住千百億劫。南贍部洲也住千百億劫。却回轉逕山寺裏法堂上。坐底依然自坐。立底依然自立。是汝諸人還信得及麼。良久云。今夜今宵盡。明年明日迴。寒隨一夜去。春逐五更來。</p>
<p>月講主火。日出連山。月圓當戶。大士講經竟。覿面無回互。擲火把云。火中鱉鼻蛇。蛟殺人無數。</p>
<p>靈都寺火。無種靈苗火裏㘽。江南江北盡花開。栗蓬突出三千顆。<span class='corr'>曠</span>劫無明當下灰。</p>
<p>月上座火。通身是病。通身是藥。病去藥除。千峰月落。火裏鐵蛇橫。頭戴黃金角。</p>
</div>
<p class='juan'>曇芳和尚語錄卷上</p>
</div><!-- end of div[@id='body'] -->
</body></html>