<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智律師禮讚文</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1507
<p class='juan'><a id='mulu1' />錢唐靈芝大智律師禮讚文<span class='note-inline'>(并序)</span></p><p class="byline">門人巖香練若　則安　述</p><p>先稟大智律師順寂之後。有同學以諱日贊文見囑。累年未暇。忽夜夢入一室中。會數道人講及先師生平懿業。解行絕倫。徐有語曰。扶顛持危。垂世立教。功不在諸祖下。子之不為贊文何也。既覺。偶得數聯。因緝綴成章。庶同俚詠。然慎終追遠。在志不在文。固無愧哉。<span class='note-inline'>(初入道場。三禮已。互跪燒香散華。執手爐唱云)</span>。</p>
<p>稽首靈芝教主大智律師。慧性夙明。學聲遠著。玅賾潛通於佛智。清修允恊於聖儀。式遵一字之規。克荷百金之寄。宗承法密。儲貳終南。築兩壇而亘古亘今。撰三記而變風變雅。發揮極唱。縱天辯以談常。洪贊上乘。濬祖源而會實。爰以剡浮化滿。尋印壞以東辭。安養功圓。遽文成而西邁。今則莫秋初啟。諱日斯臨。由是輙吐蕪言載揚茂績。戒身如在。審雍肅以薦羞。法語難親。忍悲號而泣血。仰冀曲回慈鑒。聊享哀誠。俯令負笈之儔。盡預分燈之列。<span class='note-inline'>(唱<span class='corr'>已</span>。一拜起。復跪執爐至請)</span>。</p>

<ul class="">
<li>一心奉請靈芝教主大智律師。</li>
</ul><p style="margin-left:1em">唯願降臨道場。受我供養。<span class='note-inline'>(三請。一禮起。歎云)</span>。</p>

<div class="lg regular"><div class='lg-row'>端嚴具足　相如其心　耿介孤高</div>
<div class='lg-row'>心如其相　謂方則圓　若拘而放</div>
<div class='lg-row'>不持不犯　人天歸向</div>
</div><p style="margin-left:2em"><span class='note-inline'>(歎<span class='corr'>已</span>宣疏。或別述意。臨時自裁。然後禮讚。唱云)</span>。</p>

<ul class="">
<li>一心頂禮大中名剎棄家入道時身靈芝尊者。</li>
</ul>
<div class="lg regular"><div class='lg-row'>愛網緣疎思擺脫　僧園路熟認迂回</div>
<div class='lg-row'>比方隣子警雙親　指顧寺神驚廣眾</div>
<div class='lg-row'>總角筆端先世習　成童經業試場魁</div>
<div class='lg-row'>黌堂染翰氣食牛　宗裔家師當反敬</div>
</div><p style="margin-left:1em">故我一心歸命頂禮。<span class='note-inline'>(下皆倣此)</span>。</p>

<ul class="">
<li>一心頂禮古佛蹊徑入鄽乞食時身。</li>
</ul>
<div class="lg regular"><div class='lg-row'>一鉢當衢心喻月　雙環搖處志凌雲</div>
<div class='lg-row'>寅緣午飯過朱門　遠離邪求全正命</div>
<div class='lg-row'>斷取不殊香積供　獻來差似牧牛糜</div>
<div class='lg-row'>精新分減及蟲魚　慚愧等慈均法施</div>
</div>
<ul class="">
<li>一心頂禮經律兼授懸河樂說時身。</li>
</ul>
<div class="lg regular"><div class='lg-row'>夙契鷲峰親囑累　天教宗匠勸回心</div>
<div class='lg-row'>風生象扇栢煙浮　雲擁猊臺四華雨</div>
<div class='lg-row'>拍肩部主恢真域　擊節洪遵賾玅經</div>
<div class='lg-row'>并汾律虎爪牙成　禹穴義龍嗟伏鹿</div>
</div>
<ul class="">
<li>一心頂禮紹明行事掩關撰記時身。</li>
</ul>
<div class="lg regular"><div class='lg-row'>大法優柔真自得　斯文流演在揮毫</div>
<div class='lg-row'>維持眾網整頹綱　竝駕五乘回正軌</div>
<div class='lg-row'>三絕韋編同索隱　四求墨印類鉤深</div>
<div class='lg-row'>團蒲小睡夢西明　六十餘家成蠧簡</div>
</div>
<ul class="">
<li>一心頂禮水雲深處擊蒙增受時身。</li>
</ul>
<div class="lg regular"><div class='lg-row'>遐慕聖蹤京兆日　高遵玄範蔡江時</div>
<div class='lg-row'>重增上品趣泥洹　圓具三因期解脫</div>
<div class='lg-row'>嶽瀆崩騰來梵侶　虗空銷殞動天魔</div>
<div class='lg-row'>聖胎法乳藉斯人　粉骨碎軀難報德</div>
</div>
<ul class="">
<li>一心頂禮碧沼蘭若潛真解疏時身。</li>
</ul>
<div class="lg regular"><div class='lg-row'>拂衣漸水城邊寺　躡屐青巒隴上來</div>
<div class='lg-row'>片石長松愜素懷　曉猿夜鶴窺深定</div>
<div class='lg-row'>濾泉晚沼瑠璃碧　開卷秋堂薝蔔馨</div>
<div class='lg-row'>太一遺文太古風　半千年後知音遇</div>
</div>
<ul class="">
<li>一心頂禮台山鄞水築壇授戒時身。</li>
</ul>
<div class="lg regular"><div class='lg-row'>丹青五級巾山下　突兀三層貿嶺中</div>
<div class='lg-row'>珠顆圓明粲日星　天儀森著懸衡鑒</div>
<div class='lg-row'>聖模應法如關輔　寶勢侵雲象玅高</div>
<div class='lg-row'>光顯毗尼再有人　遙空想見賓頭禮</div>
</div>
<ul class="">
<li>一心頂禮盟誠利物一華不動時身。</li>
</ul>
<div class="lg regular"><div class='lg-row'>坐徧名藍求寂靜　湖山勝剎樂棲遲</div>
<div class='lg-row'>危脆深觀燄幻身　稽留任笑匏瓜跡</div>
<div class='lg-row'>百年諍地辭天竺　一夢塵區謝菊坡</div>
<div class='lg-row'>大旱潮音講大雲　廣筵未散番盆雨</div>
</div>
<ul class="">
<li>一心頂禮秋高蘭室加趺示滅時身。</li>
</ul>
<div class="lg regular"><div class='lg-row'>北首曲肱瞻落日　西馳返照識歸程</div>
<div class='lg-row'>瞿然而起即加趺　嗑爾云亡徐瞑目</div>
<div class='lg-row'>了了神遊端入定　翹翹首舉儼如生</div>
<div class='lg-row'>里巷居人寂未知　但聞天樂鳴空界</div>
</div>
<ul class="">
<li>一心頂禮芝園福地塔婆窀窆時身。</li>
</ul>
<div class="lg regular"><div class='lg-row'>蓮社沍寒襄事日　杉亭焦卷傲霜枝</div>
<div class='lg-row'>四簷霧瀉燭還明　萬竅風號香不散</div>
<div class='lg-row'>大水結氷如寶砌　長空攪雪似華飛</div>
<div class='lg-row'>冠葢旌幢訃鶴林　名題墨玅光遺烈</div>
</div>
<ul class="">
<li>一心頂禮窣堵顯瑞焚經不壞時身。</li>
</ul>
<div class="lg regular"><div class='lg-row'>定持梵相經時久　塔鎮芝園慕永存</div>
<div class='lg-row'>寇火洞然靡子遺　堅幢兀爾無纖變</div>
<div class='lg-row'>龍天翊衛彰靈瑞　貴庶傾瞻歎異逢</div>
<div class='lg-row'>沒後留形福有緣　生前濟物何當計</div>
</div>
<ul class="">
<li>一心頂禮紫宸懷道追封旌表時身。</li>
</ul>
<div class="lg regular"><div class='lg-row'>緣謝政和當六稔　紹興旌顯十年秋</div>
<div class='lg-row'>後昆安得偃慈風　耆艾猶能談化迹</div>
<div class='lg-row'>數紀寢聞追<span class='corr'>諡</span>禮　九重澤降錫鴻名</div>
<div class='lg-row'>大智汪洋擬佛同　戒光赫奕周沙界</div>
</div>
<div class='div-other'><a id='mulu2' />
<p class='h1'>至心懺悔</p>
<div class="lg regular"><div class='lg-row'>制聽遮性三千戒　作說威儀八萬條</div>
<div class='lg-row'><span class='corr'>但</span>縱癡頑不節心　寧思肅慎深防意</div>
<div class='lg-row'>妄隨相有空難見　業會因緣果不差</div>
<div class='lg-row'>恭對慈光悉懺摩　庶同赫日銷霜雪</div>
</div><p style="margin-left:1em">懺悔<span class='corr'>已</span>。至心歸命頂禮。</p>
</div>
<div class='div-other'><a id='mulu3' />
<p class='h1'>至心發願</p>
<div class="lg regular"><div class='lg-row'>此界他方無量劫　人間天上與師俱</div>
<div class='lg-row'>智用能乘般若舟　身通即到菩提岸</div>
<div class='lg-row'>確爾圓修三聚戒　毅然不退四弘心</div>
<div class='lg-row'>去來今世眾怨親　盡化同歸安養土</div>
</div><p style="margin-left:1em">發願<span class='corr'>已</span>。至心歸命頂禮。</p>
</div>
<div class='div-w'><p style="margin-left:1em">右巖香所製禮讚。在於錫號之前。而無大智之稱。宜特添入。復易天宮以為靈芝。貴使通知其塔。存封諡之美。廼最後徵異之觀。獨闕贊辭。遂加二章綴之於後。庶得始末敘事備焉。其間語有未安者。輙更數字。無傷其理。甞覩大智律師就諸本禮文頗有加改。敢遵斯例。命刻諸版。施及同宗。俾臨諱日託此以興追遠之禮也。</p>
<p style="margin-left:1em">紹興甲子中秋日住明慶<span class='note-inline'>(行詵)</span></p>
</div>
<p class='juan'>大智律師禮讚文<span class='note-inline'>(畢)</span></p>
</div><!-- end of div[@id='body'] -->
</body></html>