<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>因明入正理論講解及相關論著</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<div class='div-other'><a id='mulu10' />
<p class='h3'>為他比量品第三</p>
<div class='div-orig'><p><span class='note-inline'>(（二〇）九三)</span>為他比量者，顯自所觀義。</p>
</div>
<div class='div-commentary'><p style="margin-left:1em">如自以因知有相法，欲他亦知，說三相言，是謂為他比量。於言因中設智果名故。<span class='note-inline'>(（二一）一)</span>即彼能立三相隨有未說，皆成缺過。且諸因明論中於為他比說所比法為宗，其義如何？今答此問。</p>
</div>
<div class='div-orig'><p>此中說所比　謂是因境義。</p>
</div>
<div class='div-commentary'><p style="margin-left:1em">外論諸分中說所比，非能立性，生猶豫故。今謂因境之義乃為所立。此復，</p>
</div>
<div class='div-orig'><p><span class='note-inline'>(（二二）二)</span>唯所說自體，己欲。</p>
</div>
<div class='div-commentary'><p style="margin-left:1em">云自體者，是所立體，不為能立，由是遮遣似因似喻。彼雖待成，然本不欲為所立故。云己所欲者，不待自論，隨有所說。此復，</p>
</div>
<div class='div-orig'><p><span class='note-inline'>(（二三）三)</span>有法中　現比及所信　共知不相違。</p>
</div>
<div class='div-commentary'><p style="margin-left:1em">於諸宗中皆欲成立法以差別有法，彼有法中即應無有餘現量比量自教及共許法違遣所立，是謂不違。唯此顯示所立圓滿，否則相似。如說聲非所聞，瓶等是常，量不能量境等，此皆違其所許，說為似宗。若本不共無有比量，而是世間共知，亦得與違。如說懷兔非月，以有體故。此皆遮遣法自相門，如是應知於法有法差別及自性亦有其例。如說一切言皆虛妄，意謂凡有言辭彼皆不實，此能詮言應在所遣，是即兩者自性相違。言所詮義唯此是實，亦復不成，則為兩者差別相違。<span class='note-inline'>(（二四）四)</span>諸正理者說，宗因相返名曰宗違，是為宗過，如說聲常，一切無常故。</p>
</div>
<div class='div-orig'><p><span class='note-inline'>(（二五）五)</span>由諸不善學　以異法喻說。</p>
</div>
<div class='div-commentary'><p style="margin-left:1em">且說違宗非理，以此依異喻方便理無違故。異喻能說無所立處亦復無因，即皆聲非一切故無無常。</p>
</div>
<div class='div-orig'><p><span class='note-inline'>(（二六）六)</span>即由合知因，不成。</p>
</div>
<div class='div-commentary'><p style="margin-left:1em">說宗過亦非理。此由合說聲非一切為因，而犯不成，聲即攝在一切中故，又此因是宗一分故。若聲與餘法合以說一切，聲攝於內，非一切因不成。若除聲說一切，如是非一切因同宗差別，即宗一分為因，亦是不成。如說聲無常，以無常故，此是不成因過，喻復有過，不關於宗。《成質難論》以此相違攝似因中，即由此相。</p>
</div>
<div class='div-orig'><p>無相違。</p>
</div>
<div class='div-commentary'><p style="margin-left:1em">彼論復說相違有二，與宗義相違及與能立邊相違，此中三皆不具，故非相違因過。說所立己，今當說因。此中，</p>
</div>
<div class='div-orig'><p><span class='note-inline'>(（二七）七)</span>有宗法是因，又多彼相似，以故因等義　先當廣顯示。</p>
<p><span class='note-inline'>(（二八）八)</span>宗法於同品　有無俱三類。此三於異品，有無俱各三。</p>
</div>
<div class='div-commentary'><p style="margin-left:1em">此中詳說宗法故，先當觀察。<span class='note-inline'>(（二九）九)</span>如彼言宗法者，於義不成。何以故？非許有法為宗故。然此無過。</p>
</div>
<div class='div-orig'><p><span class='note-inline'>(（三〇）一〇)</span>總攝為宗故，或法或有法　非總，但彼分，假說為所立。</p>
</div>
<div class='div-commentary'><p style="margin-left:1em">理應總攝之義乃為所比，如前已辨。然彼總宗所攝一分，唯法或有法，亦得假說為宗，因是彼法故無失。如說布衣。此復，</p>
</div>
<div class='div-orig'><p><span class='note-inline'>(（三一）一一)</span>因依俱許說。若兩俱隨一　顛倒及猶豫　依不成皆非。</p>
</div>
<div class='div-commentary'><p style="margin-left:1em">此中兩俱成顛倒者，義准非因，如說聲是無常，眼所見故。又有隨一成顛倒者，如對聲顯論者說所作性。兩俱或隨一成猶豫者，如於煙有疑而成立火。有法不成者，如說我體周遍，隨處有樂等故。又此宗法性中，</p>
</div>
<div class='div-orig'><p>不許亦非破。</p>
</div>
<div class='div-commentary'><p style="margin-left:1em">譬如兩俱隨一不成，或猶豫因。</p>
</div>
<div class='div-orig'><p><span class='note-inline'>(（三三）一三)</span>兩俱極成者，乃為破或立。</p>
</div>
<div class='div-commentary'><p style="margin-left:1em">若非宗法，必俱許者始成能破，如說聲是眼所見性。又俱許乃為能立，如說聲由緣別而差異故。異此即非立破。此云何知？</p>
</div>
<div class='div-orig'><p><span class='note-inline'>(（三四）一四)</span>復以已成說。</p>
</div>
<div class='div-commentary'><p style="margin-left:1em">若已成就宗法性者乃為能立，已成就非宗法者乃為能破。云宗法為能立性者，</p>
</div>
<div class='div-orig'><p><span class='note-inline'>(（三五）一七)</span>非有法互成　及法成有法，但法成法故。</p>
</div>
<div class='div-commentary'><p style="margin-left:1em"><span class='note-inline'>(（三六）一六)</span>此中有說由有法成有法，如以煙立火。此不應理。此中非欲分別「彼火是有」，但說「彼處如是」。若即以煙成立相應火者，應是宗義一分為因。亦非所比火中得說見煙，火已共知。應成無比量故。是故言彼處者決定說地，地即有法。此法、有法，如說以火立觸，例前可知。<span class='note-inline'>(（三七）一五)</span>又非以法成立有法，如說一最勝體是有，見與諸差別法相隨故。此中亦但成立諸差別法定有一因，譬如木片等。是故唯以餘法為所立。何以故？</p>
</div>
<div class='div-orig'><p><span class='note-inline'>(（三八）一八)</span>如是成有法。</p>
</div>
<div class='div-commentary'><p style="margin-left:1em">云如是者，即彼餘法差別有法，而為所立。亦以是故，得成因法與所立法互不相離。復有異方便故應說，</p>
</div>
<div class='div-orig'><p><span class='note-inline'>(（三九）一九)</span>由宗因門說，若有所不樂　由此應成故，當知彼是難。</p>
</div>
<div class='div-commentary'><p style="margin-left:1em">如說聲非是常，業亦應常故，常應可得故。此是取因及宗為門立難，以有所執而另立應成故。以先有執無質礙故為常，今但由宗以說過難。既唯宗法為因，</p>
</div>
<div class='div-orig'><p><span class='note-inline'>(（四〇）二二)</span>若說因宗隨，宗無因非有，於此五囀喻。</p>
</div>
<div class='div-commentary'><p style="margin-left:1em"><span class='note-inline'>(（四一）二〇)</span>如有說言，聲是無常，所作非常故，常非所作故，此中雖無宗法，然有喻相故。</p>
</div>
<div class='div-orig'><p><span class='note-inline'>(（四二）二三)</span>由合而知因。</p>
</div>
<div class='div-commentary'><p style="margin-left:1em"><span class='note-inline'>(（四三）二一)</span>如是由合而顯宗法，可說聲是所作，或非非所作。</p>
</div>
<div class='div-orig'><p><span class='note-inline'>(（四四）二四)</span>若由遮顯說，則當成無因，以二喻立故。具相亦無異。</p>
<p>應成非有法，先有所許故。如是說因宗　有過故成破。</p>
</div>
<div class='div-commentary'><p style="margin-left:1em"><span class='note-inline'>(（四五）二五)</span>於宗法性分別是因非因，故前頌說於同品有無俱等，<span class='note-inline'>(（四六）二六)</span>此中以一切義為品，依所立法共相而相類相似者，是為同品。此復於所立法，</p>
</div>
<div class='div-orig'><p><span class='note-inline'>(（四七）三〇)</span>無異說即彼，顯示於餘處。</p>
</div>
<div class='div-commentary'><p style="margin-left:1em"><span class='note-inline'>(（四八）三一)</span>若如是說同品中有者，</p>
</div>
<div class='div-orig'><p>同品應成宗。</p>
</div>
<div class='div-commentary'><p style="margin-left:1em">若以無異性說同品，彼應亦為宗耶？不說分別，則有此過。然非無異，此謂瓶等所有無常，即非所立。以是，</p>
</div>
<div class='div-orig'><p>有異故不許。</p>
</div>
<div class='div-commentary'><p style="margin-left:1em">說此同品有者應理。次復於所不樂異品唯遮止有，故說為無。<span class='note-inline'>(（四九）一七)</span>且異品者，</p>
</div>
<div class='div-orig'><p>彼餘及相違　二皆非異品，應成無有因，以相違簡別。</p>
</div>
<div class='div-commentary'><p style="margin-left:1em">若同品所餘為異品者，因莫不轉異品，應無有因。如所作性，無常同品中有，而彼無常所餘苦無我等亦有故。若與同品相違為異品者，應唯所立相簡別者知其為異。如說火有煖觸，由彼得知無煖冷觸以為異品，其非冷煖即不可知。</p>
</div>
<div class='div-orig'><p><span class='note-inline'>(（五〇）二八)</span>故無同為性。因相雖是一，亦得知多義。</p>
</div>
<div class='div-commentary'><p style="margin-left:1em">如是以同品無處為異品。云異品無者，即是同品無處非有之義。所作性於無常以是為因，於無我等亦然，彼等無處亦無故。<span class='note-inline'>(（五一）二九)</span>所作既是無常無我等所共，將如成立瓶等為猶豫因耶？不爾。</p>
</div>
<div class='div-orig'><p>雖共，定相隨。</p>
</div>
<div class='div-commentary'><p style="margin-left:1em">非諸共相皆生猶豫。如說所作是瓶，現見衣等無瓶處亦所作，此則猶豫。謂無常無我等是所作者，於彼無處曾所未見，是以具足因相有所簡別得成為因。<span class='note-inline'>(（五二）三二)</span>即宗法性別為三類，所謂於同品有、無、及有無俱。及字後加，遮錯解故。此等各別有三，謂同品有者於異品有、無、及有無俱。如是同品無及俱中同此分別。<span class='note-inline'>(（五三）三三)</span>若無同品為異品者，如立無常，對不許空等法時如何說耶？此無猶豫，彼法既無，決定不轉，故無有過。<span class='note-inline'>(（五四）三四)</span>九種宗法舉例釋成，如次當說。所量性故聲常，所作性故無常，無常故勤發，所作故常，所聞故常，勤發故常，無常故勤發，勤發故無常，無礙故常。<span class='note-inline'>(（五五）三五)</span>攝此頌言：</p>
</div>
<div class='div-orig'><p>所量作無常　所作聞勤發　無常勤非觸　此九成常等。</p>
</div>
<div class='div-commentary'><p style="margin-left:1em"><span class='note-inline'>(（五六）三六)</span>如是分別應說因，或相違、或不定性。</p>
</div>
<div class='div-orig'><p><span class='note-inline'>(（五七）三七)</span>此中同品有　或俱異品無，是因。</p>
</div>
<div class='div-commentary'><p style="margin-left:1em"><span class='note-inline'>(（五八）四〇)</span>唯此二者是因。或同品有．異品是無。或同品俱．異品是無。此九句初後三中，取中間因。</p>
</div>
<div class='div-orig'><p><span class='note-inline'>(（五九）三八)</span>此顛倒，相違。</p>
</div>
<div class='div-commentary'><p style="margin-left:1em"><span class='note-inline'>(（六〇）四一)</span>如上倒說故，異品中有或俱，而同品無。此第二三中取初後因。復有能害所立餘相違法，如以異分積聚性故成立為餘法用．如是亦能成立積聚性餘法。此成多種義故，即彼二因所攝故，不異九句。</p>
</div>
<div class='div-orig'><p><span class='note-inline'>(（六一）三九)</span>餘不定。</p>
</div>
<div class='div-commentary'><p style="margin-left:1em"><span class='note-inline'>(（六二）四二)</span>所餘五者，因或相違皆不可決，說為不定，是猶豫原因之義。<span class='note-inline'>(（六三）四三)</span>復於一切因等相中，</p>
</div>
<div class='div-orig'><p>樂說一數性。</p>
</div>
<div class='div-commentary'><p style="margin-left:1em">此意依類及事而言，一數者，謂若有因皆屬同類中有，以是為所樂說。何以故？</p>
</div>
<div class='div-orig'><p><span class='note-inline'>(（六四）四四)</span>兩違則疑故。</p>
</div>
<div class='div-commentary'><p style="margin-left:1em">若有所說因相兩違而一處者，見成猶豫。如所作性及所聞性，兩者依聲則生疑惑是常．無常。</p>
</div>
<div class='div-orig'><p><span class='note-inline'>(（六五）四五)</span>如是二疑因，獨亦不決定。</p>
</div>
<div class='div-commentary'><p style="margin-left:1em">譬如以非眼所見性及現量性，說聲非實、非業、此則不定，故應樂說一性。依此樂說一性，不將有猶豫決定俱不成者耶？無如是過。何以故？</p>
</div>
<div class='div-orig'><p>成就二相者　相互不樂說。</p>
</div>
<div class='div-commentary'><p style="margin-left:1em">此中具猶豫決定二相者，互生疑惑，不審是何，是為相違決定。若不相違各具因相，如所作故無常，又勤發故無常，此亦得決定耶？</p>
</div>
<div class='div-orig'><p>若不出一性，多亦無有違。</p>
</div>
<div class='div-commentary'><p style="margin-left:1em">此中成一義故，雖是多法，說為一性亦不相違。<span class='note-inline'>(（六六）四六)</span>且應四類為猶豫因，同異品中俱有故，如何所聞性以不共故亦為猶豫。<span class='note-inline'>(（六七）四七)</span>若所立法是不共，彼所差別遍攝一切，因於彼為猶豫因，是即疑因所攝，且一邊顛倒故。<span class='note-inline'>(（六八）四八)</span>若因一切皆共，無所簡別，即於所共兩俱不違，故為疑因。其依同品俱分者，簡別餘故，亦得為因，是謂差別。<span class='note-inline'>(（六九）四九)</span>若時許有聲性是常，所聞性亦得為因耶？如不能說所作等是無常因，容有此義。然兩俱可得一義為相違故，是猶豫因。此唯依現及教。力故思求決定。<span class='note-inline'>(（七〇）五〇)</span>攝上頌言，</p>
</div>
<div class='div-orig'><p>若不共及共　又相違決定　是諸一切法　於彼為疑因。</p>
<p><span class='note-inline'>(（七一）五二)</span>觀宗法審察，與所樂顛倒，成違害猶豫，此外無似因。</p>
</div>
<div class='div-commentary'><p style="margin-left:1em">若害違意樂為相違因者，如積聚性因云何不成不為他用。以有為他用之因故。復云何不成相違決定。不見猶豫，非彼類故。但於為他用差別義成顛倒故，而為相違。如是意樂成立非積聚他所用，而非積聚現比不得無有其法，故無猶豫，成相違因。又如觀察成違害者，倒立有法自性差別，亦說相違。如以勤發性因說聲非聲，及非所聞，是二皆以法所差別之有法為所立故。次復說言：</p>
</div>
<div class='div-orig'><p><span class='note-inline'>(（七二）五一)</span>謂法及有法　自性及差別，隨一倒立故，無害為相違。</p>
</div></div></div></div>
</div><!-- end of div[@id='body'] -->
</body></html>