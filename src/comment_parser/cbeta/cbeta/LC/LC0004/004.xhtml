<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>因明入正理論講解及相關論著</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu4' />
<p class='h1'>集量論釋略抄</p>
<div class='div-other'><a id='mulu5' />
<p class='h2'>凡例</p>
<ul class="no-marker">
<li><p style="margin-left:2em;text-indent:-2em">一、《集量論本》及《釋》，皆陳那晚年所作，暢生平之心得，摧異論而無餘，洋洋巨觀，允為宗極。顧梵筴既亡，唐譯隨失，番藏僅存傳本，亦以推崇法稱，無所闡揚，聖言晦采，蓋已久矣。今輯陳那《量論》，特表而出之。</p>
</li>

<li><p style="margin-left:2em;text-indent:-2em">二、《集量》所詳，在現比二量，餘相似義，附隨而見。《論本》二百五十頌，次第六品。大都先出正宗，後申徵破，科段如別。今抄略要，但錄本宗。所破各家，舉目列末。</p>
</li>

<li><p style="margin-left:2em;text-indent:-2em">三、番藏《集量本、釋》Tshad-ma kun-las btus-pa（hi hgrel-ha）均有二譯：一為堪布金鎧，gsel-gyigo-cha 度語信慧 dad-pa ces-rab 仝譯，略稱金本。一為堪布寶持護，nor-hdsin bsrun-ba 度語師子幟 senrgyal 仝譯，略稱寶本。二者先後無考，審其文義，似金本先出，故多訛略，寶本乃重翻訂正。然以《理門》格量，猶不備也。今據番藏柰旦版<span class="note-inline">(mdo ce 函一至一八〇頁，載金本頌釋及寶本釋)</span>，及曲尼版<span class="note-inline">(同函一至八五頁，載寶本頌及釋)</span>，對勘二本，折衷文義，期得其真。</p>
</li>

<li><p style="margin-left:2em;text-indent:-2em">四、陳那著述，簡奧難知，此徵諸奘譯《緣論》等籍而可見者。今抄轉譯，更恐逆臆失真，故循文繹意，不務支蔓。頌本章句，略存其式。意在引發研尋，示要而已，暢譯全文，俟諸博學。</p>
</li>

<li><p style="margin-left:2em;text-indent:-2em">五、《集量》所宗，《理門》導首。奘師歷學五印，習論三周，歸譯《理門》，輒遺本論，蓋以此也。然不勘《集量》，《門論》幽微亦未易曉。今逐論文，編號便勘。凡本論文段，記數弧內，所對文段，記數其下。如記<span class="note-inline">(（二）七八)</span>者，謂本論引文第二段，當《理門》第七十八段，對檢《理門證文》本<span class="note-inline">(（七八）二)</span>處即得。餘從是例。</p>
</li>

<li><p style="margin-left:2em;text-indent:-2em">六、晚近治印度邏輯而稱舉《集量》者，有印度人費氏 S.C. Vidyabhusana．其先著印度中世邏輯，The me-diaeval school of <span class="corr">Indian</span> logic, 1909. 論及《集量》，列名舉義，備為錯亂。後重著《印度邏輯全史》，The History of Indian logic, 1921. 更張舊說，誤解猶半。今一一附為辨正，以杜訛傳。</p>
</li>

<li><p style="margin-left:2em;text-indent:-2em">七、是抄所據原論，承北京圖書館通融郵借柰旦版本，乃得對勘完篇，誌此以表感謝。</p>
</li>
</ul></div>
<div class='div-other'><a id='mulu6' />
<p class='h2'>集量論本科段<span class='note-inline'>(依寶本)</span></p><p style="margin-left:1em">大文六品都二百五十三頌</p>

<ul class="no-marker">
<li>一現量品<span class="note-inline">(三段四十六頌)</span>
<ul class="no-marker">
<li>一歸敬緣起<span class="note-inline">(一頌)</span></li>

<li>二初分申宗<span class="note-inline">(十二頌)</span></li>

<li>三後分旁破<span class="note-inline">(五段)</span>
<ul class="no-marker">
<li>一破成難論<span class="note-inline">(四頌半)</span>二破正理<span class="note-inline">(四頌半（金本缺一句）)</span>三破勝論<span class="note-inline">(四頌)</span>四破數論<span class="note-inline">(八頌半)</span>五破彌曼</li>

<li>薩<span class="note-inline">(十一頌半)</span></li>
</ul></li>
</ul></li>

<li>二為自比量品<span class="note-inline">(二段五十二頌)</span>
<ul class="no-marker">
<li>一初分申宗<span class="note-inline">(二十四頌半)</span></li>

<li>二後分旁破<span class="note-inline">(五段)</span>
<ul class="no-marker">
<li>一破成難論<span class="note-inline">(二頌半)</span>二破正理<span class="note-inline">(三頌)</span>三破勝論<span class="note-inline">(六頌半（金本缺一頌）)</span>四破數論<span class="note-inline">(十頌)</span>五破彌曼薩<span class="note-inline">(五頌半（金本缺一句）)</span></li>
</ul></li>
</ul></li>

<li>三為他比量品<span class="note-inline">(二段五十四頌)</span>
<ul class="no-marker">
<li>一辨能所立<span class="note-inline">(二段)</span>
<ul class="no-marker">
<li>一初分申宗<span class="note-inline">(二頌)</span></li>

<li>一後分旁破<span class="note-inline">(四頌半)</span></li>
</ul></li>

<li>二辨因及似因<span class="note-inline">(二段)</span>
<ul class="no-marker">
<li>一初分申宗<span class="note-inline">(二段)</span>
<ul class="no-marker">
<li>一辨因<span class="note-inline">(十五頌)</span>二辨似因<span class="note-inline">(十頌半（金本缺一項）)</span></li>
</ul></li>

<li>二後分旁破<span class="note-inline">(二段)</span></li>

<li>一破因異說<span class="note-inline">(四段)</span>
<ul class="no-marker">
<li>一破成難論<span class="note-inline">(五頌半（金本缺一項）)</span>二破正理<span class="note-inline">(五頌)</span>三破勝論<span class="note-inline">(一頌半)</span>四破數論<span class="note-inline">(六頌半（金本缺一頌）)</span></li>
</ul></li>

<li>二破似因異說<span class="note-inline">(三段)</span>
<ul class="no-marker">
<li>一破成難論<span class="note-inline">(二頌（金本缺半頌）)</span>二破正理<span class="note-inline">(一頌（金本缺一句）)</span>三破勝論<span class="note-inline">(半頌)</span></li>
</ul></li>
</ul></li>
</ul></li>

<li>四觀喻及似喻品<span class="note-inline">(二段二十一頌)</span>
<ul class="no-marker">
<li>一初分申宗<span class="note-inline">(二段)</span>
<ul class="no-marker">
<li>一辨喻<span class="note-inline">(十一頌（金本多半頌）)</span>二辨似喻<span class="note-inline">(二頌)</span></li>

<li>二後分旁破<span class="note-inline">(三段)</span>
<ul class="no-marker">
<li>一破成難論<span class="note-inline">(三頌半)</span>二破正理<span class="note-inline">(三頌（金本缺一頌）)</span>三破勝論<span class="note-inline">(一頌半)</span></li>
</ul></li>
</ul></li>
</ul></li>

<li>五觀遮詮品<span class="note-inline">(二段五十頌)</span>
<ul class="no-marker">
<li>一破聲量<span class="note-inline">(二段)</span>
<ul class="no-marker">
<li>一破彌曼薩<span class="note-inline">(二十三頌（金本缺一頌半）)</span>二破勝論<span class="note-inline">(三十一頌三句（金本缺一頌）)</span></li>

<li>二破喻量<span class="note-inline">(一句)</span></li>
</ul></li>
</ul></li>

<li>六觀過類品<span class="note-inline">(三段二十五頌)</span>
<ul class="no-marker">
<li>一初分申宗<span class="note-inline">(二十頌)</span></li>

<li>二後分旁破<span class="note-inline">(三段)</span>
<ul class="no-marker">
<li>一破成難論<span class="note-inline">(一頌)</span>二破正理<span class="note-inline">(一頌)</span>三破餘宗<span class="note-inline">(一頌)</span></li>
</ul></li>

<li>三總結全論<span class="note-inline">(二頌)</span></li>
</ul></li>
</ul></div>
<div class='div-other'><a id='mulu7' />
<p class='h2'>集量論釋</p><p class="byline">軌範師域龍造</p>
<div class='div-other'><a id='mulu8' />
<p class='h3'>現量品第一</p>
<div class='div-orig'><p>歸敬為量利諸趣，示現善逝救護者，釋成量故集自論，於此總攝諸散義。</p>
</div>
<div class='div-commentary'><p style="margin-left:1em">今此論端以因果圓滿讚說為量世尊，應致皈依。因謂誓願、方便，果謂為自為他，如次當說利樂、示現、善逝、救護、四義。敬此具德大師已，為釋成量義故，從自所作《正理門》等一切量論，總集其義成茲《集量》。遮止他所說量故，及說自量功德故，又此論中分別所量義者，依量而起故，及多所倒執故。此中，</p>
</div>
<div class='div-orig'><p><span class='note-inline'>(（一）七六)</span>現及比為量，</p>
</div>
<div class='div-commentary'><p style="margin-left:1em">唯說二量。何以故？</p>
</div>
<div class='div-orig'><p><span class='note-inline'>(（二）七八)</span>二相所量故。</p>
</div>
<div class='div-commentary'><p style="margin-left:1em">所量唯有自相、共相，更無其餘。當知以自相為境者是現，共相為境者是比。若以所謂無常等相取色等境，或非一時所取，此復云何？雖有其義，亦由所量相合。</p>
</div>
<div class='div-orig'><p>合說，無餘量。</p>
</div>
<div class='div-commentary'><p style="margin-left:1em">謂先未設假名但取色等境已，次由共相分別無常，如是由意結合無常色等，故非餘量。</p>
</div>
<div class='div-orig'><p>多識，亦非異。</p>
</div>
<div class='div-commentary'><p style="margin-left:1em">或可難言此乃多識於彼義各別知者，亦不得成異量。何以故？</p>
</div>
<div class='div-orig'><p>無合故，</p>
</div>
<div class='div-commentary'><p style="margin-left:1em">若以多識說為量者，此量應成不相合。</p>
</div>
<div class='div-orig'><p>如念。</p>
</div>
<div class='div-commentary'><p style="margin-left:1em">譬如念、欲等，皆依前心所分別義，不成餘量。此中，</p>
</div>
<div class='div-orig'><p><span class='note-inline'>(（三）七九)</span>現量離分別，</p>
</div>
<div class='div-commentary'><p style="margin-left:1em">謂若有智無分別者，是為現量。所謂分別復如何者？</p>
</div>
<div class='div-orig'><p><span class='note-inline'>(（四）八〇)</span>名類等相蒙。</p>
</div>
<div class='div-commentary'><p style="margin-left:1em">若於勝意樂聲立名差別說為善相，於諸種類聲說為家牛，於諸功德聲說為白物，於諸作業聲說為能飲，於諸實事聲說為有角，此等隨一相屬皆成差別。餘復有以一空無異門差別一切義者。若離此等分別乃為現量。先言五根。且依根境二法乃生諸識，由何立名從根不從境耶？</p>
</div>
<div class='div-orig'><p><span class='note-inline'>(（五）八一)</span>為不共因故，依根說彼名。</p>
</div>
<div class='div-commentary'><p style="margin-left:1em">立名不依色等境者，色等亦與他身意識等相共故。唯於不共施設假名，如說鼓聲及與麥芽。即眼等識依顯現法，離名想心，成其現量。若五識一向無分別者，於</p>
</div>
<div class='div-orig'><p>色等和合境，所緣云何？又諸根自相，謂各有其自境非事自相者，復云何說？</p>
<p><span class='note-inline'>(（六）八二)</span>多義所成故，為自相共境。</p>
</div>
<div class='div-commentary'><p style="margin-left:1em">以彼多事所合故，說為各根和合共行之境，非無差異分別。即此義云，</p>
</div>
<div class='div-orig'><p><span class='note-inline'>(（七）八三)</span>若法有多事，非根悉分別，各自所觸證，離名言根境。</p>
</div>
<div class='div-commentary'><p style="margin-left:1em">如是且說五根所生現量智無分別。依餘意樂復論其他，亦俱以離分別而說。</p>
</div>
<div class='div-orig'><p><span class='note-inline'>(（八）八四)</span>意緣及貪等　自證無分別。</p>
</div>
<div class='div-commentary'><p style="margin-left:1em">若意亦緣色等境時，如所受相而轉，此無分別。又貪瞋癡苦樂等，不待根故，唯自證是現量。如是，</p>
</div>
<div class='div-orig'><p><span class='note-inline'>(（九）八五)</span>又諸觀行者　離教觀唯義。</p>
</div>
<div class='div-commentary'><p style="margin-left:1em">諸觀行者離教分別觀察唯義，亦是現量。</p>
</div>
<div class='div-orig'><p><span class='note-inline'>(（一〇）八七)</span>若貪等自證是現量者，豈分別識亦現量耶？實無是義。</p>
<p>但許自證性，非境分別故。</p>
</div>
<div class='div-commentary'><p style="margin-left:1em">彼於境義有貪愛等雖非現量，然說自證則無過失，此等亦顯現故。</p>
</div>
<div class='div-orig'><p><span class='note-inline'>(（一一）八八)</span>錯亂俗有智　此量及所生　念欲似現量　謂於陽燄等。</p>
</div>
<div class='div-commentary'><p style="margin-left:1em">且錯亂智者，如於陽燄等分別為水等故，是似現量。俗有者，增益餘義而分別彼體故，亦似現量。比量及彼果智，皆分別先前所受故，亦非現量。復次，</p>
</div>
<div class='div-orig'><p><span class='note-inline'>(（一二）八六)</span>有用分別故，說量有果性。</p>
</div>
<div class='div-commentary'><p style="margin-left:1em">此說量果不如外執離量有體，但智成果，即彼生時有境界相，謂具作用分別。</p>
</div>
<div class='div-orig'><p><span class='note-inline'>(（一三）八六)</span>設施為量性，無用則不成。</p>
</div>
<div class='div-commentary'><p style="margin-left:1em">如果似因而生說為取因，彼無作用不成，今此亦爾。</p>
</div>
<div class='div-orig'><p>自證亦是果。</p>
</div>
<div class='div-commentary'><p style="margin-left:1em">此中識顯現二種而生，謂顯現自體及境界。依此二種有所自證，即為量果。何以故？</p>
</div>
<div class='div-orig'><p>由彼決定義。</p>
</div>
<div class='div-commentary'><p style="margin-left:1em">若識以所俱境為義時，即有與彼相類各別自證，分別欲不欲義。若唯外義作所量時，</p>
</div>
<div class='div-orig'><p>即彼顯現境　為量，</p>
</div>
<div class='div-commentary'><p style="margin-left:1em">此亦唯識自證自體，無所觀待顯現彼境，而為彼量。何以故？</p>
</div>
<div class='div-orig'><p>能量彼。</p>
</div>
<div class='div-commentary'><p style="margin-left:1em">如如義相白非白等識上顯現，即彼證知諸相量彼彼境，如是如是施設量與所量，以一切法無作用故。即此義說</p>
</div>
<div class='div-orig'><p>所量彼顯現。量及量果者　彼取自證故。此三無有異。</p>
</div>
<div class='div-commentary'><p style="margin-left:1em">所云識有二相，云何當知？</p>
</div>
<div class='div-orig'><p>境識及識別　以為心二相。</p>
</div>
<div class='div-commentary'><p style="margin-left:1em">境者、謂色等。識者謂顯現彼。境識者、即與境相類似之識。凡識皆顯現彼義及自體。不爾，境體即識體者，兩者應成無別，或則後時生識應不得取昔境。何以故？非彼境界故。以是凡識應具二相。</p>
</div></div></div></div>
</div><!-- end of div[@id='body'] -->
</body></html>