<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>因明入正理論講解及相關論著</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<div class='div-other'><a id='mulu9' />
<p class='h3'>為自比量品第二</p>
<div class='div-orig'><p>比二類。</p>
</div>
<div class='div-commentary'><p style="margin-left:1em">為自比量及為他比量。此中，</p>
</div>
<div class='div-orig'><p>為自，<span class='note-inline'>(（一四）九)</span>三相因觀義。</p>
</div>
<div class='div-commentary'><p style="margin-left:1em">由下所說三相之因觀所比義，是謂為自比量。此復，</p>
</div>
<div class='div-orig'><p>果如前。</p>
</div>
<div class='div-commentary'><p style="margin-left:1em">如前現量依二種分別相以說量果，今此亦爾。若彼二量俱有分別相者，其異云何？</p>
</div>
<div class='div-orig'><p>彼二　境及體不似。</p>
</div>
<div class='div-commentary'><p style="margin-left:1em">現比二量所緣境界各異，其相別故。自體亦異。於此比量分別境體二事者，</p>
</div>
<div class='div-orig'><p>非自相所顯，異取故。</p>
</div>
<div class='div-commentary'><p style="margin-left:1em">現比二量如其自體，所取各異。／若現量境為聲所詮而成所比，亦見比量得轉現境如觸由色知耶？此不得爾，現量所轉者皆非比量境。何以故？</p>
</div>
<div class='div-orig'><p><span class='note-inline'>(（一五）八九)</span>彼餘。</p>
</div>
<div class='div-commentary'><p style="margin-left:1em">云彼餘者，但以前所見色為因而比所觸。是則彼色離現量相，別由所觸共法以成比量，不可說為現量所作差別，故無二量一和合境。／若現量無言說者，即見等境說名見等，當復云何？此無有礙。</p>
</div>
<div class='div-orig'><p>見等門所顯，皆非詮自相。</p>
</div>
<div class='div-commentary'><p style="margin-left:1em">以見聞覺知相門而詮諸義，應知即非自相。如是眼識所見境界，亦由意識分別為青，乃立青名。此復，</p>
</div>
<div class='div-orig'><p>以名知異詮，是意識二相。</p>
</div>
<div class='div-commentary'><p style="margin-left:1em">眼識所受離非青等境，意識亦得而施言詮，此即意識二相，所謂非自相所顯者。故義自體是現量境，意詮共相則比量境。三相因者謂何？今文當說。</p>
</div>
<div class='div-orig'><p>所比彼類有，彼無處則無。</p>
</div>
<div class='div-commentary'><p style="margin-left:1em">所比<span class='note-inline'>(宗)</span>者，法所差別之有法。<span class='note-inline'>(（一六）九一)</span>此有法中依於共相，從現或比見有彼法。又所比同類<span class='note-inline'>(同品)</span>中亦由共相或全或分見有彼法。何以不定？說唯同類有，不說同類唯有故。更求決定，說彼無處無。彼無處<span class='note-inline'>(異品)</span>者，謂非所比之餘，亦非所比相違。所立中有，彼類中有，彼無處無，是因三相，由以分別有因之法。即以是故得說彼為智耶？不爾。云何？</p>
</div>
<div class='div-orig'><p>此是成智者。</p>
</div>
<div class='div-commentary'><p style="margin-left:1em">如何得成？</p>
</div>
<div class='div-orig'><p><span class='note-inline'>(（一七）九二)</span>作能知力故。</p>
</div>
<div class='div-commentary'><p style="margin-left:1em">此謂三相因作能知增上力故。彼觀待分別自體，說為分別之因，亦如作者無待不成。即由所說三相因中，</p>
</div>
<div class='div-orig'><p>各相及互二，義准成非因。</p>
</div>
<div class='div-commentary'><p style="margin-left:1em">以各自相成非因者，謂所比有中，彼同類無，彼無處有。彼同類有中．所比是無，無處是有。又無處無中，所比是無，彼類亦無。以互具二成非因者，謂所比有中，同類是無，無處是有。又所比有中，彼無處無，同類亦無。又彼同類有中，彼無處無。所比亦無。即從是等成六似因，義准可知。如說，</p>
</div>
<div class='div-orig'><p>聲常，所作故，礙故，非量故，無礙故，聞故。無常，眼見故。</p>
</div>
<div class='div-commentary'><p style="margin-left:1em">此中，</p>
</div>
<div class='div-orig'><p>或說比餘法，以因不亂故。</p>
</div>
<div class='div-commentary'><p style="margin-left:1em">或有說言，以煙為因，得知與彼相應之火，非相應地，是故煙所比者唯餘法火。</p>
</div>
<div class='div-orig'><p>或說比相屬，二者并成故。</p>
</div>
<div class='div-commentary'><p style="margin-left:1em">餘復說言，宗中火地二者世間共知，無容比度，但二相屬為煙所比。且難初記，</p>
</div>
<div class='div-orig'><p>若法已成因，因復何所比。</p>
</div>
<div class='div-commentary'><p style="margin-left:1em">餘法火中煙已可得，今舉煙因，更復比何。</p>
</div>
<div class='div-orig'><p>又何故不許　所比是有法。</p>
</div>
<div class='div-commentary'><p style="margin-left:1em">火與彼地相應，由煙可得，火為所比，彼地何故不許如火亦為所比。又難後計，</p>
</div>
<div class='div-orig'><p>相屬無二法。</p>
</div>
<div class='div-commentary'><p style="margin-left:1em">云相屬者，如云有煙處乃有火，此則可爾，無有與火或煙二法為相繫者。</p>
</div>
<div class='div-orig'><p>復應成六囀。</p>
</div>
<div class='div-commentary'><p style="margin-left:1em">又說相屬，有所屬者為火，應成第六囀聲，謂彼之火。／今云彼處有火是第一囀，若以為相屬者，</p>
</div>
<div class='div-orig'><p>不說。</p>
</div>
<div class='div-commentary'><p style="margin-left:1em">如是未說與自相屬者何，不成所比。／若復，</p>
</div>
<div class='div-orig'><p>依義故，</p>
</div>
<div class='div-commentary'><p style="margin-left:1em">謂說彼有火言以義准知相屬者，前舉方便亦不能比。</p>
</div>
<div class='div-orig'><p>與因不相應。</p>
</div>
<div class='div-commentary'><p style="margin-left:1em">此不能顯與因相應不離故。如煙與地非定相應而成所比。今說相屬何不亦爾。安立有異故。何者？</p>
</div>
<div class='div-orig'><p>以因法決定，餘處能顯示，有此即可知　有法成就彼。</p>
</div>
<div class='div-commentary'><p style="margin-left:1em">若於餘處見火與煙曾不相離，次於餘境惟見煙時，亦得說彼有火，如是成就彼處與火相應。不爾，所立地煙皆各各別，如何可成。此依共相而說有煙則有火故，以是因法得於餘處顯示決定。非唯法為所立，亦非相屬。</p>
</div>
<div class='div-orig'><p>因所顯示法，審察復有餘。</p>
</div>
<div class='div-commentary'><p style="margin-left:1em">若因於法見決定者，與法相應有法亦成。此中，</p>
</div>
<div class='div-orig'><p><span class='note-inline'>(（一八）九四)</span>一義有多法，因非悉分別，唯定相屬者，簡別餘得知。</p>
</div>
<div class='div-commentary'><p style="margin-left:1em">如火有熱燄等差別，非悉有煙所解，以不定故。唯就彼相屬者說，即諸實德等為火所必具者。此唯由非實德等簡別得成，如是不見非火一切法故，得成為火。</p>
</div>
<div class='div-orig'><p>由德香好香、彼殊勝如次　簡別非實等，了知優曇華。</p>
</div>
<div class='div-commentary'><p style="margin-left:1em">此中由德簡別非實非業，香簡餘德，好簡餘香，乃至殊勝簡餘非優曇華，由以各各簡別能知。不爾，</p>
</div>
<div class='div-orig'><p>若因如所見　方成能立者，應不知一切，或一切皆知。</p>
</div>
<div class='div-commentary'><p style="margin-left:1em">譬如於火見煙，後時欲如彼轉乃得分別者，此決不成，亦如一切非火諸法後時不可得故。或火所有光燄等差別法一切能知，然今但以共相簡別非火而得了別。以是當知能立門中所見相者皆非差別自相。</p>
</div>
<div class='div-orig'><p>無有共相故，不成所餘法。不見多依故，無異，亦非一。</p>
</div>
<div class='div-commentary'><p style="margin-left:1em">且火法外無有具彼火共相者，故不成餘法。又非見依一切故，無有二性相共。但以相似而說，轉一所依，亦轉一切，實是多法。如是當知所比者唯有少分。</p>
</div>
<div class='div-orig'><p><span class='note-inline'>(（一九）九五)</span>由此少分理，即彼諸多法，亦不越所相　能分別，非餘</p>
</div>
<div class='div-commentary'><p style="margin-left:1em">謂煙亦唯煙性燄性等分，不越於火定相隨逐，得成分別。其實性等則非，以違越不定故。復說頌言，</p>
</div>
<div class='div-orig'><p>定隨所相者　是因所了別，非諸差別法，於彼不定故。</p>
<p>非因相屬義　悉了別所相，亦見不定故，唯差別能知。</p>
</div></div></div></div>
</div><!-- end of div[@id='body'] -->
</body></html>