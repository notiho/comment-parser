<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>經論講要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu6' />
<p class='h1'>佛學院的要旨</p><p style="margin-left:0em;text-indent:2em">院學為先師<span class='note-inline'>(歐陽竟無——整理者註)</span>數十年苦心經營，《釋教》一篇已有其組織表白。竊謂先師以此繫道友，道友之繫精神於院者，應即在此。今欲使此學易於認識，略出二語以形容之，曰：「由言教變遷之實，求觀行踐證之真。」<span class='note-inline'>(見《內院簡史》，乃根據先師與李證剛先生函意言之)</span>蓋學所依據為「言教變遷之實」，而其實際則「求觀行踐證之真」也。</p>
<p style="margin-left:0em;text-indent:2em">依據即佛教，不云佛教而云言教者，佛教之體為名、句、文身也。然則教外別傳非教耶？此亦是教，但不立文字耳。以佛四十九年說法，乃有四十九年不說一字，若離佛教，何期踐證耶。</p>
<p style="margin-left:0em;text-indent:2em">此教自佛說以來，非一成不變，對機演解，自有變遷，但皆有其所以變遷者在。欲知其實，應分三段而談，此可借《金剛經》中處處所見之語示之。初段「佛說」，如《經》云佛說般若波羅密，與佛說莊嚴佛土等。次段「即非」，如《經》云即非般若波羅密，與即非莊嚴佛土等。三段「是名」，如《經》云是名般若波羅密，與是名莊嚴佛土等。知此三段變遷之實，乃知佛言教之全。</p>
<p style="margin-left:0em;text-indent:2em">小乘言教，止於佛說，認佛所說悉為法句<span class='note-inline'>(法即句也。此句非具體而為抽象觀念，幾經思惟鍛鍊所成。印度異端之有<span class='corr'>句</span>義亦仿佛似之)</span>，故有三法印<span class='note-inline'>(無常、無我、涅槃寂靜)</span>，四諦<span class='note-inline'>(苦、集、滅、道)</span>、五蘊等。小乘《毘曇》<span class='note-inline'>(阿毘達磨)</span>即表示法句之至極組織者，此第一段言教也。</p>
<p style="margin-left:0em;text-indent:2em">大乘言教，起於此處，即而非之，如《般若經》九分處處空談，是即小乘所執著之法句，而非之也。末分《金剛經》<span class='note-inline'>(此第九分，印土《般若》原為八分或九分，奘譯乃集為十六分)</span>，最後乃出一偈，謂「一切有為法如幻夢泡影」，則是名之義而甚簡略，未及暢言也。此第二段言教也。</p>
<p style="margin-left:0em;text-indent:2em">再進如《深密經》言，一切法有為、無為句是「佛說」義，是中有為非有為非無為，無為亦非無為非有為，是「即非」義；言有為者是本師假施設句，言無為者亦是本師假施設句，非無其事，即「是名」義。</p>
<p style="margin-left:0em;text-indent:2em">又如《楞伽經》首舉百八句，如生句、常句等，為「佛說」義。次說生句即非生句，常句即非常句等，為「即非」義。後文詳解生為心相續，常為妄法等百八句，即「是名」義。二經皆「佛說」與「即非」甚略，而「是名」甚詳。此第三段言教也。</p>
<p style="margin-left:0em;text-indent:2em">此即言教變遷，有此三段，明其真相，始可參研<span class='note-inline'>(小乘解法亦有二義，第一五蘊、五蘊無我為我空，第二涅槃，涅槃無五蘊為行空。從流轉至於還滅，亦有百八句之組織，歸納為法句，此即第一段。第二段即非為大乘之開首，所以《般若》即非一段，佔百分之九九，是名一段佔百分之一耳，第三段《深密》、《楞伽》、《涅槃》等經反是，是名佔百分之九九，乃以不壞假名而說實相也)</span>。先師苦心經營之學，依據在此。</p>
<p style="margin-left:0em;text-indent:2em">空談無學，觀證乃有學。《般若》常言觀空不證，《中論》亦備顯觀而不詳證義，故觀與證，未可混淆也。觀云「觀行」，證謂「踐證」。觀行即見修，見屬態度，修是行事。《金剛經》云，「應無所住而生其心」，「不住於色而行布施」，可見觀行二事之不離，於行以見其觀，由觀以成其行也。踐證者，踐之謂住，無著《金剛論》立十八住為觀行所踐履之處也。證為歸宿，如行人到家，踐履之究竟在此也。</p>
<p style="margin-left:0em;text-indent:2em">《心經》云，究竟涅槃，是以圓證為證，而非分證之為證也。觀行為材料，踐證為組織，不住於色而行布施，乃在求佛地八具足，觀行踐證，亦不能分而言之也。然此有真不真在。真者，必依言教之實而得之，如《般若》之空觀，《心經》之「行深般若波羅密多時，照見五蘊皆空。」</p>
<p style="margin-left:0em;text-indent:2em">常人不明此五蘊，乃小乘最後結撰之觀念，而以目之所遇身之所觸為色受焉<span class='note-inline'>(常人所解猶之常識，小乘《毘曇》所解<span class='corr'>猶</span>之科學知識，其相異可知矣)</span>。則亦不得言教之實，云何而成觀行之真耶！又如《瑜伽》之唯識觀，以離二取言，二取亦非常人所解，乃小乘執一切法是十二處，即能所受用之法也。唯識觀行即從此起，若不明真實義如何得真觀行耶！</p>
<p style="margin-left:0em;text-indent:2em">然此等猶是言說安排，仍非活學。言教之實，觀證之真，於學者身心密切相關之意味，不可不於求字上明之也。小乘一聞無常言教而毛骨悚然，當下證果，須菩提聞空離想而悲泣抆淚，求之迫切可知，此求即欲也。通常說為發心願望，果有此真實之言教，亦即有真實觀行之欲。</p>
<p style="margin-left:0em;text-indent:2em">所以《華嚴．十地》無地不展轉發心而勝進，此即欲求一刻不停，觀行踐證一刻不捨之真實處也。六百卷《般若》以須菩提欲求無上菩提而起，《金剛經》亦以發心何住貫徹始終，乃至儒家學說加先師所提「古之欲明明德於天下」者，亦應著重欲字。孔云「欲仁仁至」，孟云「義所欲而捨生取義」，非有勝欲在，何取何捨，何有於佛法世俗！</p>
<p style="margin-left:0em;text-indent:2em">故言教實而觀行真，不能一息之離欲也。先師一生願欲不斷，入蜀時有人勸其休息而大憤，及最後尚有《心經註解》，及《答蒙君（文通）講學書》，有此一片求究竟之勝欲，乃有先師一生之事業，乃有此院學，此可深長思之也。今日所談院學，僅及百一，略見精神所繫者如何而已。或有錯誤，願諸位有以教之。</p>
<p class="byline">大師百期大祭紀念講演</p><p class="byline">一九四三年六月二日</p></div>
</div><!-- end of div[@id='body'] -->
</body></html>