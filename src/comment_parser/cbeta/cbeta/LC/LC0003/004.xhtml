<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西藏佛學原論及佛學論著選集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu7' />
<p class='h2'>三　西藏佛學之文獻</p><p style="margin-left:0em;text-indent:2em">尋西藏佛學傳播之史實，於其源流變化亦既瞭然，但其晚代流行各說多經組織，所以為依據者，要在翻譯之典籍，故於剖析其學說之先，文獻內容，亦不可不知其概略也。</p>
<p style="margin-left:0em;text-indent:2em">藏傳佛典之翻譯，自唐迄明歷九百年，譯籍種類，卷軸多寡，代有著錄。前傳初期之譯籍，大抵見諸《旁塘目錄》。是錄成於牟提贊普王（乞[目*栗]雙提贊王之子）之時，乃由譯師柱德積、法藏、天釋德丘等，據旁塘地方無柱伽藍藏書而編次。當時迻譯未盛，所錄不多；今其籍已佚，內容難詳，但據後世記載，則其錄於各書品目字數均加刊定，實已具目錄之雛形云。（見奈塘新版《甘珠目錄》第二十四頁上。）</p>
<p style="margin-left:0em;text-indent:2em">其次，徠巴瞻王時代譯事大盛，出經極多，詳見《登噶爾瑪目錄》。是錄仍為柱德積與袞龍主等整理上原登噶爾瑪伽藍藏書而作，其籍現存《西藏大藏經》論部中，大體混合經論，而依三藏次第分十七類羅列群書，實為後來錄家分類之權輿。其十七類者：</p>
<p style="margin-left:0em;text-indent:2em">第一、大乘經。《般若》、《華嚴》、《寶積》，經集及由漢土轉譯之《涅槃》等。</p>
<p style="margin-left:0em;text-indent:2em">第二、小乘經。《正法念處經》等，末附《法集要頌》。</p>
<p style="margin-left:0em;text-indent:2em">第三、祕密呾特羅。《不空羂索大相陀羅尼》等。</p>
<p style="margin-left:0em;text-indent:2em">第四至第七、名號、讚願及吉祥頌。</p>
<p style="margin-left:0em;text-indent:2em">第八、律藏。《戒本》、《毘奈耶》等。</p>
<p style="margin-left:0em;text-indent:2em">第九、大乘經釋。《十萬般若大疏》、《般若廣中略釋》、《現觀莊嚴論本釋》等。約六十種。</p>
<p style="margin-left:0em;text-indent:2em">第十、中觀論。《根本中論釋論》、《般若燈本釋》、《佛護釋論》、《無畏釋論》，《中觀莊嚴論本釋》等。約三十二種。</p>
<p style="margin-left:0em;text-indent:2em">第十一、禪定書。《修行三次第》等。六種。</p>
<p style="margin-left:0em;text-indent:2em">第十二、唯識論。《瑜伽師地論本釋》、《攝大乘論本釋》、《集論本釋》、《經莊嚴論本釋》等。四十種。</p>
<p style="margin-left:0em;text-indent:2em">第十三、大乘論集。《集菩薩學處論》、《集一切經論》、《寶鬘論》等。三十一種。</p>
<p style="margin-left:0em;text-indent:2em">第十四、小乘論。《俱舍論本釋》及《稱友疏》等。</p>
<p style="margin-left:0em;text-indent:2em">第十五、因明論。《觀因果相屬論本釋》、《正理一渧論本釋》等。</p>
<p style="margin-left:0em;text-indent:2em">第十六、藏土撰述。《聖教正量》、《慈悲大讚》等。</p>
<p style="margin-left:0em;text-indent:2em">第十七、待攷。《量釋論本釋》、《攝真實義論本釋》等。</p>
<p style="margin-left:0em;text-indent:2em">統觀此錄所載，當時大乘經藏大部皆具，論藏中唯識一類亦已粗備，中觀則缺月稱諸疏，因明復無陳那集量，疏漏蓋猶多矣。至於密乘，僅見外部（作修瑜伽三部）諸典，所缺尤多，蓋當時譯家學系出於顯宗，故無緣及此耳。</p>
<p style="margin-left:0em;text-indent:2em">迨於元初，後傳佛學，其勢正盛，譯籍既備，創編大藏，先後有數家目錄，刊定略異。則如世尊劍弟子輭語隱福從蒙土集得巨資，搜羅各地藏本經籍，悉奉置於奈塘伽藍，比較整理成一大藏，創刊版本，印刷流通。於是世尊劍為之著《日光目錄》。其次希圖一切智者又於柴巴之恭塘伽藍建立藏經，蒐集尤備，遂有《柴巴目錄》。此錄典據精審，世稱善本。布敦尊者嘗躬與校訂之役，其後復以校正之目錄兼加詳釋，而為《善逝教法史語寶藏》，目錄單行，因亦謂之《語寶目錄》，或《大目錄》。刊定正確，遂為後世之所取範，欲知西藏佛學文獻之實際，應以此錄為入門矣。</p>
<p style="margin-left:0em;text-indent:2em">布敦目錄，大別全藏為教說翻譯、論著翻譯兩部，取其音譯即所謂《甘珠》、《丹珠》也。（甘意謂教，丹意謂論，珠則謂翻譯也。）於教藏中又分經、咒二乘。（經謂顯乘，咒謂密乘。）經中又分佛說初、中、後三法輪。（初輪為佛在鹿野苑說四諦法、根本戒律等；中輪為佛在靈鷲山說無相法，《般若經》。後輪為佛在毘舍離等處說分別法，《華嚴》、《寶積》等經。）於是藏譯經籍全由學說見地得其刊定，實際性質一覽無餘矣。但布敦之於論藏解析尤精，關係學說亦最鉅。蓋所判別凡依兩種觀點。其一、即由解釋佛語觀之。通則不外文之於義，別則佛語次第有三法輪，論籍解釋隨以分別三類。釋初法輪者為小乘諸籍，釋中法輪者為中觀般若諸籍，釋後法輪者為瑜伽諸籍，之數者又各別觀行兩門。由是組織群書，略如次表。</p>
<p class="pre">┌─初輪釋論─┬─釋觀門…毘曇七論。<br/>│　　　　　　└─釋行門…《律經》、《律頌》等論。<br/>├─中輪釋論─┬─釋觀門…大乘四儀─┬─一、龍樹六論類。<br/>│　　　　　　│　　　　　　　　　　├─二、慈氏《現觀莊嚴論》類。<br/>│　　　　　　│　　　　　　　　　　├─三、命軍《十萬般若論》類。<br/>│　　　　　　│　　　　　　　　　　└─四、陳那《八千般若論》類。<br/>│　　　　　　└─釋行門…《集菩薩學》、《入菩薩行》，《修行三次第》等論。<br/>└─後輪釋論─┬─釋觀門…慈氏五論（除《現觀》）、無著五地、二攝、世親八支等論。<br/>　　　　　　　└─釋行門…《菩薩律儀二十頌》等論。</p>
<p style="margin-left:0em;text-indent:2em">此中云毘曇七論者，（一）舍利弗《法蘊論》，（二）目揵連《施設論》，（三）婆囉那《界身論》，（四）提婆濕摩《識身論》，（五）迦旃延那《發智論》，（六）大拘恥羅《集異門論》，（七）世友《品類足論》。此七論中除《施設論》，餘均無藏文譯本，但存目而已。又云龍樹六論者，（一）《七十空性論》，（二）《般若本論》即《中論》，（三）《六十如理論》，（四）《迴諍論》，（五）《廣破論》，（六）《假名成就論》。此六論中初二為根本，次四為附隨，又第六論藏土不傳。又云慈氏五論者，（一）《現觀莊嚴論》，（二）《大乘經莊嚴論》，（三）《分別中邊論》，（四）《分別法法性論》，（五）《最上要義論》。又云無著五地論者，即《瑜伽師地》五分，（一）《根本諸地》，（二）《攝決擇》，（三）《攝事》，（四）《攝異門》，（五）《攝釋》。又二種攝論者，（一）《毘曇集論》，（二）《攝大乘論》。又云世親八支論者，（一）《唯識三十論》，（二）《二十論》，（三）《五蘊論》，（四）《釋軌論》，（五）《成業論》，（六）《大乘經莊嚴論釋》，（七）《緣起經釋》，（八）《分別中邊論釋》。以上決擇分類，非徒使群籍統緒不紛而已，中觀瑜伽學說之要亦極朗然可睹，實為後來研學之指南也。（參照別錄略目。）</p>
<p style="margin-left:0em;text-indent:2em">其二，復由諸論題材觀之。則有如量世俗諦理，如理勝義諦理，及導入解脫菩提之三類。更由如量判分通別，別論復析五明，於是內外諸論莫不賅矣。組織綱要列表如次。</p>
<p class="pre">┌─說如量者─┬─通說──世道論…《百智慧論》、《攝生論》等。<br/>│　　　　　　└─別說─┬益他者四─┬─一因明…釋現量、比量等六事。如《集量論》、法稱七支釋論、七觀、八成及七重疏等。<br/>│　　　　　　　　　　　│　　　　　├─二聲明…釋字界、字緣、諧切、三事。如《波膩尼經》等。又韻律、詞藻、詩歌亦附於此。<br/>│　　　　　　　　　　　│　　　　　├─三醫方明…釋醫方八分，如《八分心要論》等。<br/>│　　　　　　　　　　　│　　　　　└─四工巧明…釋鍊金等事，如《鍊金論》等。<br/>│　　　　　　　　　　　└益自者一───五內明…釋蘊、處、界等法相，如《毘曇》及《集大乘相論》等。<br/>├─說如理者…顯示四諦、能所無分別、及無所得等道理。其籍如《分別二諦論》、《三十論》等。<br/>└─說解脫菩提二道者…其籍如《菩薩地》、《入菩薩行》等。或此等撮要之作，如《集論》、《俱舍論》等。</p>
<p style="margin-left:0em;text-indent:2em">此中云法稱七支釋論者，（一）《正理一渧論》最略。（二）《量決定論》酌中。（三）《量釋論》最廣。此三為體，皆釋《集量》六門要義。（四）《因論一渧》釋比量中因義。（五）《觀相屬論》，釋比量中和合義及過類。（六）《論議正理論》釋為他比量。（七）《成他相續論》，論證他心以成唯識。此四為支，皆釋《集量》一分之義，故合為七部釋論也。又云七觀察論者，（一）《觀所緣論》，（二）《觀三世論》，（三）《觀聞論》，（四）《觀量論》，（五）《小本觀量論》，（六）《觀遣他論》，（七）《觀業果相屬論》。此最後一論為布敦自著，不入大藏。又云八種成就論者，（一）《成一切智論》，（二）《成外義論》，（三）《成破他論》，（四）《成彼世論》，（五）《成剎那滅論》，（六）《成遣他論》，（七）《成相屬論》，（八）《成因果性論》。又云七種重疏，則疏釋七支釋論之作也。（以上各節均見布敦《善逝教法史》原本十九至二十二頁。）</p>
<p style="margin-left:0em;text-indent:2em">布敦之於藏經刊定如是其精嚴完備，故後來刊版編製之間雖時有出入，而大體規模均取法於此不能改也。有如西藏現存藏經最基準之版本為奈塘刊版，此有新舊兩副。舊版即在元初世尊劍弟子募款雕成者，流行數百年而毀。但在明永樂年間，嘗取其經藏翻刻為永樂版，（見永樂八年《御製藏經讚》。）又選其論藏要典翻刻為六論，（《般若》、《中道》、《律論》、《對論》、二種《比量論》，見十三年御製諸論序。）及萬曆間又翻刊經藏為萬曆版，清康熙、雍正間又翻刻全藏為北京版，（見雍正二年御製序。）同時西康、安土等地，又各翻刻為德格版、爵尼版等。是皆有取於《柴巴目錄》及布敦之說，故其編次均與奈塘舊版有異。至清雍正八年至十年間，西藏本土重刊奈塘新版，大體與北京版一致，（論藏最為吻合，經藏則編次有異。）而增訂其未善之處，故與布敦之說尤覺契合。其版通行已數百年，學者視為標準之官本，今析言其內容，則藏傳佛學之基本文獻概可知矣。</p>
<p style="margin-left:0em;text-indent:2em">奈塘新版藏經分兩大部，正藏曰《甘珠》，即經律藏；副藏曰《丹珠》，即論著藏。《甘珠》大分經、咒二門，戒律等七類。《丹珠》大分讚頌、經釋、咒釋三門，讚頌等十五類。《甘珠》一百函，約八百種。《丹珠》二百二十四函，約三千四百種。分別表列如次。</p>
<p class="pre">　　西藏大藏經<br/>┌─《甘珠》─┬─經──┬─戒律類一　　　　　　　一三函　　　　　二四種<br/>│　　　　　　│　　　　├─般若類二　　　　　　　二一函　　　　　二三種<br/>│　　　　　　│　　　　├─華嚴類三　　　　　　　　六函　　　　　　一種<br/>│　　　　　　│　　　　├─寶積類四　　　　　　　　六函　　　　　四九種<br/>│　　　　　　│　　　　├─經集類五　　　　　　　三〇函　　　　二七三種<br/>│　　　　　　│　　　　└─涅槃類六　　　　　　　　二函　　　　　　二種<br/>│　　　　　　├─咒────密乘類七　　　　　　　二一函　　　　四二七種<br/>│　　　　　　└─附────目錄　　　　　　　　　　一函　　　　　　一種<br/>└─《丹珠》─┬─讚頌───讚頌類一　　　　　　　　一函　　　　　六四種<br/>　　　　　　　├─咒釋───咒釋類二　　　　　　　八六函　　　二六四〇種<br/>　　　　　　　├─經釋─┬─般若類三　　　　　　　一六函　　　　　四〇種<br/>　　　　　　　│　　　　├─中觀類四　　　　　　　一七函　　　　一五二種<br/>　　　　　　　│　　　　├─經疏類五　　　　　　　一〇函　　　　　四〇種<br/>　　　　　　　│　　　　├─瑜伽類六　　　　　　　一八函　　　　　六六種<br/>　　　　　　　│　　　　├─小乘類七　　　　　　　二九函　　　　　六二種<br/>　　　　　　　│　　　　├─本生類八　　　　　　　三函半　　　　　　八種<br/>　　　　　　　│　　　　├─雜撰類九　　　　　　　　半函　　　　　四一種<br/>　　　　　　　│　　　　├─因明類十　　　　　　　二一函　　　　　六六種<br/>　　　　　　　│　　　　├─聲明類十一　　　　　　　二函　　　　　二八種<br/>　　　　　　　│　　　　├─醫明類十二　　　　　　　五函　　　　　　七種<br/>　　　　　　　│　　　　├─巧明類十三　　　　　　　半函　　　　　二五種<br/>　　　　　　　│　　　　├─世論類十四　　　　　　　半函　　　　　一二種<br/>　　　　　　　│　　　　└─西藏撰述及補遺類十五　一三函　　　　一二三種<br/>　　　　　　　└─附────目錄　　　　　　　　　　一函　　　　　　一種</p>
<p style="margin-left:0em;text-indent:2em">次更解析兩大部之組織，分別列表於次。其與布敦立說關涉之點，對照上文自可知也。</p>
<p class="pre">（甲）《甘珠》內容之組織<br/>┌─（一）因波羅密乘─┬─別分三輪─┬─（１）最初四諦法輪───戒律類一<br/>│　　　　　　　　　　│　　　　　　│　　　　　　　<span class='note-inline'>(戒律四分，即諸事、戒本分別、雜難及無上書。)</span><br/>│　　　　　　　　　　│　　　　　　├─（２）中間無相法輪───般若類二<br/>│　　　　　　　　　　│　　　　　　│　　　　　　　<span class='note-inline'>(般若廣中略五會及雜般若。)</span><br/>│　　　　　　　　　　│　　　　　　└─（３）最後分別法輪─┬─華嚴類三<br/>│　　　　　　　　　　│　　　　　　　　　　　　　　　　　　└─寶積類四<br/>│　　　　　　　　　　└─通屬三輪───雜種種乘──────┬─經集類五<br/>│　　　　　　　　　　　　　　　　　　　　　　　　　　　　　└─涅槃類六<br/>└─（二）果金剛乘───────────────────────密咒類七</p>
<p style="margin-left:0em;text-indent:2em">此中最後密咒類更可詳析如次。</p>
<p class="pre">┌─（１）新譯─┬─（Ａ）無上瑜伽密─┬─（ａ）無二瑜伽　<span class='note-inline'>(真實名經、時輪經等。)</span><br/>│　　　　　　　│　　　　　　　　　　├─（ｂ）智慧瑜伽母　<span class='note-inline'>(佛等行經、喜金剛經等。)</span><br/>│　　　　　　　│　　　　　　　　　　└─（ｃ）方便瑜伽父　<span class='note-inline'>(密集咒經等。)</span><br/>│　　　　　　　├─（Ｂ）瑜伽密───┬─（ａ）方便瑜伽　<span class='note-inline'>(攝真實性咒經等。)</span><br/>│　　　　　　　│　　　　　　　　　　└─（ｂ）智慧瑜伽　<span class='note-inline'>(最勝吉祥大乘證悟咒經等。)</span><br/>│　　　　　　　├─（Ｃ）修密《大日經》等。<br/>│　　　　　　　└─（Ｄ）作密《建立三昧耶咒經》等。<br/>└─（２）舊譯《諸作王咒經》，《金剛莊嚴王咒經》等。</p>
<p style="margin-left:0em;text-indent:2em">（附註）表中無上瑜伽別出無二瑜伽者，係從舊說，若在宗喀巴宗則不說有此也。又舊說以智慧母為勝，故次於前，宗喀巴宗亦無此區別，故《密集經》亦稱最勝。至於舊譯諸典文不正確，但柴巴藏經中嘗校訂編入，今仍之。</p>
<p class="pre">（乙）《丹珠》內容之組織<br/>┌─（一）通讚───讚頌總類──────────────────────讚頌類一<br/>│　　　　　├─（１）內明─┬─（Ａ）果咒乘──────────────咒釋類二<br/>├─（二）別釋<span class='note-inline'>(五明世論)</span><br/>│　　　　　│　　　　　　　└─（Ｂ）因性相乘─┬─（ａ）釋中法輪─┬─般若類三<br/>│　　　　　│　　　　　　　　　　　　　　　　　│　　　　　　　　　└─中觀類四<br/>│　　　　　│　　　　　　　　　　　　　　　　　├─（ｂ）釋後法輪─┬─經疏類五<br/>│　　　　　│　　　　　　　　　　　　　　　　　│　　　　　　　　　└─瑜伽類六<br/>│　　　　　│　　　　　　　　　　　　　　　　　├─（ｃ）釋初法輪───小乘類七<br/>│　　　　　│　　　　　　　　　　　　　　　　　├─（ｄ）<span class='note-inline'>(三輪通攝菩薩律藏)</span>───本生類八<br/>│　　　　　│　　　　　　　　　　　　　　　　　└─（ｅ）<span class='note-inline'>(三輪相應論說書翰)</span>───雜撰類九<br/>│　　　　　├─（２）因明───────────────────────因明類十<br/>│　　　　　├─（３）聲明───────────────────────聲明類十一<br/>│　　　　　├─（４）醫方明──────────────────────醫明類十二<br/>│　　　　　├─（５）工巧明──────────────────────巧明類十三<br/>│　　　　　└─（６）世道論──────────────────────世論類十四<br/>├─（三）撰述拾遺─┬─（１）西藏古德撰述────────┬─西藏撰述補遺等類十五<br/>│　　　　　　　　　├─（２）五明論典補遺────────┤<br/>│　　　　　　　　　└─（３）西藏撰述補遺附疑偽─────┤<br/>└─（四）回向吉祥頌───────────────────┘</p>
<p style="margin-left:0em;text-indent:2em">此中內明論釋果咒乘者，更可詳析之如次表。</p>
<p class="pre">┌─（１）本宗別教─┬─（Ａ）無上瑜伽─┬─（ａ）無二瑜伽──一時輪部（二）<br/>│　　　　　　　　　│　　　　　　　　　├─（ｂ）瑜伽母─┬─二上樂部（三）<br/>│　　　　　　　　　│　　　　　　　　　│　　　　　　　　├─三喜金剛部（一）<br/>│　　　　　　　　　│　　　　　　　　　│　　　　　　　　├─四四吉祥座部<br/>│　　　　　　　　　│　　　　　　　　　│　　　　　　　　├─五大幻化母部<br/>│　　　　　　　　　│　　　　　　　　　│　　　　　　　　├─六金剛甘露部<br/>│　　　　　　　　　│　　　　　　　　　│　　　　　　　　├─七佛頂部<br/>│　　　　　　　　　│　　　　　　　　　│　　　　　　　　├─八諸佛平等瑜伽部<br/>│　　　　　　　　　│　　　　　　　　　│　　　　　　　　└─九救度母部<br/>│　　　　　　　　　│　　　　　　　　　├─（ｃ）瑜伽父─┬─十密集部<br/>│　　　　　　　　　│　　　　　　　　　　　　　　　　　　└─十一怖畏部<br/>│　　　　　　　　　│　　　　　　　　　├─（ｄ）雜釋──┬─十二真實名部<br/>│　　　　　　　　　│　　　　　　　　　│　　　　　　　　├─十三一髻母部<br/>│　　　　　　　　　│　　　　　　　　　│　　　　　　　　└─十四金剛手部<br/>│　　　　　　　　　│　　　　　　　　　└─（ｅ）通解────十五觀修行果通解部<br/>│　　　　　　　　　├─（Ｂ）瑜伽密──┬─（ａ）瑜伽父─┬─十六真實義攝等部<br/>│　　　　　　　　　│　　　　　　　　　│　　　　　　　　└─十七真實名經部<br/>│　　　　　　　　　│　　　　　　　　　└─（ｂ）瑜伽母───十八<span class='note-inline'>(一切秘密及遍除苦趣部)</span><br/>│　　　　　　　　　├─（Ｃ）修密──────────────十九修密部<br/>│　　　　　　　　　└─（Ｄ）作密──────────────二十作密部<br/>├─（２）四部通釋──────────────────────二十一<span class='note-inline'>(四部相應儀軌部)</span><br/>├─（３）顯密共典──────────────────────二十二雜密部<br/>├─（４）初學雜類──────────────────────二十三共養讚頌部<br/>└─（５）增訂────────────────────────二十四<span class='note-inline'>(灌頂救度所攝部)</span></p>
<p style="margin-left:0em;text-indent:2em">又內明論釋因性相乘者，亦可詳析之如次表。（又參照篇末略目。）</p>
<p class="pre">┌─（１）釋中法輪─┬─（Ａ）別釋─┬─（ａ）第一儀則（現觀莊嚴論等）┬─般若類三<br/>│　　　　　　　　　│　　　　　　　├─（ｂ）第二儀則（十萬般若釋等）┤<br/>│　　　　　　　　　│　　　　　　　└─（ｃ）第三儀則（八千般若釋等）┘<br/>│　　　　　　　　　└─（Ｂ）通釋─┬─（ａ）釋觀（中論入菩薩行論等）┬─中觀類四<br/>│　　　　　　　　　　　　　　　　　├─（ｂ）釋修（三次第修等）───┤<br/>│　　　　　　　　　　　　　　　　　├─（ｃ）釋行（集一切經論等）──┤<br/>│　　　　　　　　　　　　　　　　　└─（ｄ）小品百法（菩提道燈論等）┘<br/>├─（２）釋後法輪─┬─（Ａ）別釋（深密緣起十地等經釋）─────────經疏類五<br/>│　　　　　　　　　└─（Ｂ）通釋─┬─（ａ）釋觀（經莊嚴論等）───┬─瑜伽類六<br/>│　　　　　　　　　　　　　　　　　├─（ｂ）釋修（禪定燈論等）───┤<br/>│　　　　　　　　　　　　　　　　　└─（ｃ）釋行（二十律儀論等）──┘<br/>├─（３）釋初法輪─┬─（Ａ）增上慧學（毘曇俱舍等）─────────┬─小乘類七<br/>│　　　　　　　　　├─（Ｂ）增上心學（法集要頌等）─────────┤<br/>│　　　　　　　　　└─（Ｃ）（增上戒學）┬─（ａ）別釋（戒本疏釋等）┤<br/>│　　　　　　　　　　　　　　　　　　　　├─（ｂ）通釋（律經等）──┤<br/>│　　　　　　　　　　　　　　　　　　　　└─（ｃ）附屬（金色譬喻等）┘<br/>├─（４）三輪通攝菩薩律藏（三十四本生鬘等）───────────────本生類八<br/>└─（５）三輪相應論說書翰（為國王說寶鬘等）───────────────雜撰類九</p>
<p style="margin-left:0em;text-indent:2em">從上各表可見《西藏大藏經》組織之繁密。若其所搜典籍之種類，用漢譯藏經相為對勘，則其特徵亦有可言者。如就大體論之，則藏譯典籍受時代影響而構成其特質者凡有三端：</p>
<p style="margin-left:0em;text-indent:2em">（一）舊本而經晚世編訂者，如《般若》、《寶積》等經。</p>
<p style="margin-left:0em;text-indent:2em">（二）舊本因晚出註書而流行者，如《現觀莊嚴》等論。</p>
<p style="margin-left:0em;text-indent:2em">（三）舊時無聞晚世始出者，如密乘中無上瑜伽等咒典。</p>
<p style="margin-left:0em;text-indent:2em">如更分別而談，《甘珠》經律與漢譯本對勘具缺，略如次表。</p>
<p class="pre">　　　　／　　　　　　　　藏傳本　　　　　漢譯勘同本　　　　　漢譯缺本<br/>　　　戒律類　　　　　　　　二四　　　　　　　　一二　　　　　　　一二<br/>　　　般若類　　　　　　　　二三　　　　　　　　一一　　　　　　　一二<br/>　　　華嚴類　　　　　　　　　一　　　　　　　　　一　　　　　　　——<br/>　　　寶積類　　　　　　　　四九　　　　　　　　四九　　　　　　　——<br/>　　　經集類　　　　　　　二七三　　　　　　　一六四　　　　　　一〇九<br/>　　　涅槃類　　　　　　　　　二　　　　　　　　　二　　　　　　　——<br/>　　　咒乘類　　　　　　　四二七　　　　　　　　九六　　　　　　三三一<br/>　　　合　計　　　　　　　七九八　　　　　　　三三四　　　　　　三六四</p>
<p style="margin-left:0em;text-indent:2em">於此漢譯勘同本三百三十四部之中，唐宋晚出者過半，凡二百四十五部。然猶多屬顯乘諸經，如《般若》、《華嚴》、《寶積》以及《說一切有部毘奈耶》、《十七事》等，皆及唐代而完篇者，乃見漢藏之對同。至於密部，漢譯零落殊甚。以四部本典言，作密四根本咒經，《一切曼荼羅祕密咒經》（漢譯缺）、《蘇悉地經》（唐輸迦頗羅譯本同）、《蘇婆呼童子經》（唐善無畏譯本，又宋法天譯本均同）、《禪定外編祕經》（漢譯缺），漢譯僅得其半。修密三根本咒經，《大日經》（唐善無畏譯本同），又《外編》及《金剛手灌頂咒經》（漢譯均缺）；瑜伽密根本咒經，《攝真實性祕經》（宋施護譯本同），又《外篇》（漢譯缺）；無上瑜伽父部三類，《密集》（宋施護譯本同），《赤黑夜摩金剛怖畏》及《金剛大阿囉梨咒經》（漢譯均缺）；母部三類，《勝樂》（漢譯缺）、《喜金剛》（宋法護譯本同），《時輪》（漢譯缺）；總計漢譯纔得三之一耳。蓋密乘之學降至晚宋始見完備，其無漢譯者，率皆時代限之也。因此比較，西藏佛學之受晚世學說影響略可推知，次更從論藏勘之，乃益顯然矣。</p>
<p style="margin-left:0em;text-indent:2em">《丹珠》論著與漢譯本對勘具缺，略如次表。<span class='note-inline'>(贊頌、咒譯、漢譯幾於全缺，故表中不列。)</span></p>
<p class="pre">　　　　／　　　　　　藏傳本　　　　漢譯勘同本　　　　　　漢譯缺本<br/>　　　般若類　　　　　　四〇　　　　　　　　四　　　　　　　　三六<br/>　　　中觀類　　　　　一五二　　　　　　　二一　　　　　　　一三一<br/>　　　經疏類　　　　　　四〇　　　　　　　　四　　　　　　　　三六<br/>　　　瑜伽類　　　　　　六六　　　　　　　二七　　　　　　　　三九<br/>　　　小乘類　　　　　　六二　　　　　　　一〇　　　　　　　　五二<br/>　　　本生類　　　　　　　八　　　　　　　　三　　　　　　　　　五<br/>　　　雜撰類　　　　　　四一　　　　　　　　一　　　　　　　　四〇<br/>　　　因明類　　　　　　六六　　　　　　　　三　　　　　　　　六三<br/>　　　聲明醫明類　　　　三五　　　　　　　——　　　　　　　　三五<br/>　　　巧明類　　　　　　二五　　　　　　　　一　　　　　　　　二四<br/>　　　世論類　　　　　　一二　　　　　　　——　　　　　　　　一二<br/>　　　補遺類　　　　　一二三　　　　　　　　一　　　　　　　一二二<br/>　　　合　計　　　　　六七〇　　　　　　　七五　　　　　　　五九五</p>
<p style="margin-left:0em;text-indent:2em">於此漢譯勘同本七十五部中，唐、宋譯者亦復過半，凡五十九部。（參照別錄略目）但於各類要籍缺略極多。西藏之顯教大乘推崇龍樹無著二家，龍樹本論《七十空性》與《中觀》並重，漢譯僅存《中論》，而其註疏佛護、月稱之作漢均不傳。無著所宗慈氏五部，漢譯亦缺其二；陳那紹世親之業，法稱益推衍之，而於漢譯一無聞焉。至於密乘解疏成就訣儀軌術要等，則漢籍殘缺益不勝記。故知西藏佛學傳承師說，均與漢土大有逕庭，如龍樹學而為月稱以來之中觀，無著學而為法稱以後之瑜伽，密乘學而為超岩統系之無上瑜伽，是皆中唐以後始見流行，其獨盛於藏土亦時代為之也。西藏藏經多出晚世之書（其顯乘論典作者約有二百家，漢土所傳僅二十七人而已），存後出之說，以故影響及於所傳佛學而有種種特徵，夫豈偶然也哉。</p>
<p style="margin-left:0em;text-indent:2em">（附註）對勘漢、蕃兩本大藏而為著錄者，元初慶吉祥等所編之《至元法寶勘同錄》實其嚆矢。但疏失極多，難可依信。即就論藏而言，有註蕃本同而實缺者，如《顯揚聖教論》等是。亦有註蕃本缺而實存者，如《阿毘達磨集論》等是。又有依據傳聞輕事勘註者，如《大智度論》下註云，彼蕃有疑辨析入藏；又《成唯識論》下註云，蕃云對同，未見其本。實則藏土之缺《智度》，乃因未翻，詎可以致疑漢本。《成唯識》係漢土糅集成書，絕無同藏之理，又安得謂其有本未見。凡此皆屬臆談，不可信也。今此對勘漢、蕃譯籍，直據目錄，兼及原書，舊說無稽，一律不從。</p>
</div></div>
</div><!-- end of div[@id='body'] -->
</body></html>