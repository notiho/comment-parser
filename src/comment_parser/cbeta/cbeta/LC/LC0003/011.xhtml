<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西藏佛學原論及佛學論著選集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu56' />
<p class='h2'>楞伽如來藏章講義</p><p style="margin-left:0em;text-indent:2em">今日講《楞伽．如來藏章》。如來藏義（藏謂胎藏，佛由是而生也），可謂《楞伽》一經之心要，全經展轉返復，不外發揮此義。非獨《楞伽經》然也，全體佛法無不如是（全體佛學均建立在心性本淨一義上，如來藏即大乘經所以談心性本淨者也），故學佛者先須知此。如來藏者心也，是心何心耶？即眾生平常之心，非於此外有一特殊心也（切莫心外覓心）。於此應注意者，真正佛說最平淡無奇，故說此心即如來藏，識得此心即可成佛。偽說乃謂此心之外另有真心。如《楞嚴經》開首，佛告阿難，不知真心乃受輪迴之苦。《起信》發端，另立如來藏心。皆故意作態，說成虛無飄渺，此其所以為偽也。若將此心說在自己平常心上，乃是真正佛說。</p>
<p style="margin-left:0em;text-indent:2em">如來藏既不離平常心，何以眾生皆不覺知？又眾生云何不得此心之用而一切成佛耶？於此須知平常心有淺深之殊。本經以海水喻心，即謂其淵深難測也。（本經頌云〔卷一首〕：譬如巨海浪，斯由猛風起，洪波鼓冥壑，無有斷絕時，藏識海常住，境界風所動，種種諸識波，騰躍而轉生。初喻、後法、其意易知。此云藏識即阿賴耶，即如來藏，《楞伽》、《密嚴》均視如來藏與阿賴耶為一也。）吾人現前所能自知之心相，只是心之表面，猶海上波濤，但是轉識而已，如來藏心相如在海水深處，須澄靜到底方能領會，常人心思浮動隨波逐流，烏能自知哉？（此謂意識內證也，賴耶見分微細不可知，亦無自覺）然此深心平時雖不見，卻非無有。即憑此心得以成佛，離此別無入處。但此心相未明，亦不得入，故一切眾生現不成佛也。</p>
<p style="margin-left:0em;text-indent:2em">謂由此心得以成佛者，須善識此心相。如何識此心相？須先明白佛說此心之本意。若不得其善巧說意，反為大病。今舉《楞伽，如來藏》一章經文，即申明佛說用意，由此而明心相也。此無他，不誤認《如來藏》同於外道所說神我而已（神即我，有時譯神，有時譯我，有時連稱神我）。印土外道亦講涅槃、解脫，其說謂色軀雖化，神我猶存，此神我不解脫，總不得涅槃。今言成佛解脫以《如來藏》為據，何異乎外道之神我乎？以是因緣經文先設疑問云：</p>
<p style="margin-left:0em;text-indent:2em">爾時大慧菩薩摩訶薩白佛言，世尊、世尊修多羅說：如來藏自性清淨（一），轉三十二相入於一切眾生身中（二），如大價寶垢衣所纏（三）。</p>
<p style="margin-left:0em;text-indent:2em">此三點乃諸經中說《如來藏》之形態，且以明其相恒常不變者也。自性清淨者，謂此心明潔不可染污，即不為一切影像分別所移易，與一切影像分別不相應，此乃不變之相。轉三十二相（佛相）入於一切眾生身中者，謂眾生由此可以成佛，言其具足佛相；非但色相，凡一切佛德無不可謂本具；但皆從可以成就之因相言之。如大價寶垢衣所纏者，謂性雖淨而與染污相俱，未經揭露，是不染而染之意也。如來之藏常住不變亦復如是，而陰界入垢衣所纏，貪欲恚癡不實妄想塵勞所污，一切諸佛之所演說，云何世尊同外道說我，言有《如來藏》耶？世尊，外道亦說有常作者，離於求那（功德、種種相），周遍不滅，世尊，彼說有我。</p>
<p style="margin-left:0em;text-indent:2em">如來藏義說不善巧即同外道神我，且與偽說相似，偽說外道無以異也，所以非辨不可。次佛答言：</p>
<p style="margin-left:0em;text-indent:2em">佛告大慧：我說如來藏不同外道所說之我。</p>
<p style="margin-left:0em;text-indent:2em">此一語斷定，真正佛說平易近人，何得說同外道不可捉摸之我耶？佛說無一不是說此事，平常以餘事說之，并不起疑也。餘說者何？</p>
<p style="margin-left:0em;text-indent:2em">大慧，有時說空，無相、無願、如、實際、法性、法身、涅槃、離自性、不生不滅本來寂靜自性涅槃。</p>
<p style="margin-left:0em;text-indent:2em">凡佛說所以成佛之據，如空乃至自性涅槃，無一不是說如來藏，而聞者并不疑其同神我也。然則今又何必另說如來藏耶？</p>
<p style="margin-left:0em;text-indent:2em">如是等句說如來藏已，如來應供等正覺為斷愚夫畏無我句故，說離妄想無所有境界如來藏門。大慧，未來現在菩薩摩訶薩不應作我見計著。</p>
<p style="margin-left:0em;text-indent:2em">句謂法句（標題），如清談之「目」，以一二字為形容，佛法亦然，以簡單名字攝持大義故名曰句。如來雖恒以空等諸句說如來藏，而眾生有不能入者，不得已而說如來藏也。此則攝引畏無我句之愚夫，使入離妄想無所有境界故。眾生我執極難棄捨，阿羅漢從滅定起猶云我何所在，可見愚夫懼無我落空之甚。為治彼症，用如來藏法門說離妄想（無分別）、無所有（梵本原云無影像）境界。可知說如來藏正所以破我，尤其對治法我，何得視同外道之神我耶。於此，又設喻以明之。</p>
<p style="margin-left:0em;text-indent:2em">譬如陶家，於一泥聚以人工水木輪繩方便作種種器。</p>
<p style="margin-left:0em;text-indent:2em">器具雖種種不同，實際乃陶家於一泥聚種種作之也。如來亦復如是，於法無我，離一切妄想相，以種種智慧善巧方便，或說如來藏，或說無我。以是因緣故說如來藏不同外道所說之我，是名說如來藏。</p>
<p style="margin-left:0em;text-indent:2em">陶師如佛，泥聚則如離妄想無所有之境界，即平常所謂法無我（此意據大乘而言也），佛以十力智慧，隨眾生根機，於此法無我或說為無我，或說為如來藏，其實無別也。（此喻著重在說字，猶《密嚴經》以金師作指環喻佛說如來藏即賴耶也，章疏家不解此意，遂訛傳為如來藏自身一變而為賴耶矣，起信偽書同此誤解。）開引計我諸外道故說如來藏，令離不實我我見妄想入三解脫門境界，希望疾得阿耨多羅三藐三菩提。</p>
<p style="margin-left:0em;text-indent:2em">外道畏無我故，今說如來藏相常恒不變，以代彼之不實我見，誘入法無我境，趣證無上菩提。不但外道也，凡夫小乘無不由此入道。</p>
<p style="margin-left:0em;text-indent:2em">是故如來應供等正覺作如是說如來之藏，若不如是，則同外道。是故，大慧，為離外道見故，當依無我如來之藏。</p>
<p style="margin-left:0em;text-indent:2em">結明說意，而如來藏相亦顯，佛依離妄想無所有境說如來藏，正所以破除外道我見。今既於其名義懷疑，即應加以分別而申明之，曰：無我如來藏。雖加分別，仍此一事，此可見佛說善巧不可拘執也。爾時世尊欲重宣此義，而說偈言：</p>
<p style="margin-left:0em;text-indent:2em">人、相續、陰，緣、與微塵，勝、自在、作，心量妄想。</p>
<p style="margin-left:0em;text-indent:2em">外道所執，非但神我而已，猶有「人」乃至「自在」「作者」在，無一非心量妄想。心量即是唯心之異譯，量謂唯也，妄想即是分別。謂外道所說「人」等皆是唯心分別施設，唯心之心即如來藏。如佛所說乃為實相，如外道說則揣摩想像而已。釋經文竟。更於三點，加以闡明。</p>
<p style="margin-left:0em;text-indent:2em">一、如來藏就境界而言。本經云離妄想無所有境界如來藏門是也。心有能知，有所境，所境在內（內境）而不在外。剋實即離妄想無所有境界，如來藏由此境相立名也。常人於此忽略，而以如來藏為玄妙莫測，又說向能邊心相去，乃有本來覺悟等訛傳之說。不知如來藏必從境相言，而後說空乃至自性涅槃等名，方能安得上也。（能知等何嘗無「空」等義，亦必於其轉為境界時其義乃現。大乘五法之立所知境界為真如（空性等），未可亂也，五法乃般若、瑜伽所共，亦不可不知。）</p>
<p style="margin-left:0em;text-indent:2em">二、如來藏就染位而言。心相續不斷，故有位次可言，《楞伽》、《深密》二經說心，以海水暴流為喻，皆謂其相續也。以位言，有染、有染淨、有淨，如來藏相則在染與染淨位說之也。是佛因位，故謂之藏；不然，直名之如來可矣。經中說具三十二相入一切眾生身中為垢衣所纏，染位之意，豈不分明。（以其談染位，故無能知之智慧在，而必從境相本具以言如來藏也。）</p>
<p style="margin-left:0em;text-indent:2em">三、如來藏就性寂而言。如來藏說境界，說染位、自必說道性寂，性寂者即經云不生不滅本來寂靜自性涅槃也（此本作一句讀，故可以二字括之）。若非境界離一切分別之相，有何寂之足云（無相即無所惑亂而自顯真，故云寂也，寂非不動之謂）？若非染位（由方來顯果，而知此時因相之存），又何性之可言？（有果，乃知自性本然，以成其因性，非已然之謂。）故說性寂者，乃由果推因之談，以能成佛，推其本來清淨也。（此如孔言性近習遠，凡習善者皆能作聖，推知人性之善相近也。）此種境界，有知乃見，無知亦存，以其不待知而成（有佛無佛法性法住也），故以寂字形容。寂者原來與一切分別無涉也（原來不相干者，畢竟不相干）。原來如是，故亦謂之如。以是，如來藏者豈異心哉，即現在吾儕所有具此淨相之心而已。知此，方得本心，方是學佛初步。最後附圖明之：</p>
<p class="pre">　　　┌───────┐<br/>　　　│　　　　能執　│<br/>　　　│　心　　　　　│<br/>　　　│　　　　所染　├───┐<br/>　　　└──┬────┘　　　│<br/>　　　　　　│　所淨　　法界　├─┐<br/>　　　　　　└─┬──────┘　│<br/>　　　　　　　　│　法界　　清淨　│<br/>　　　　　　　　└────────┘</p>
<p style="margin-left:0em;text-indent:2em">此圖，表示吾儕當下之心。此心無一刻離執，能邊起執，所邊即是染相。雖表面是染，而深處淨相仍存（即由內證所得離言相，原與分別無涉者。此非賴耶見分所得，不知如佛境故。謂此為淨者，以其相同於清淨法界也，清淨法界即心相圓淨諸佛所證者也）。依此能趨無上覺，亦即於此安立如來藏名，而後眾生與佛乃有徑路可通，此點極要。由是，用功之道應使淨相日現，以引生正智日明（正智即能知淨相者，染位但有其種，本有無漏，指此而言）。此非可由揣摩正智下手，更不可誤解原來具有此智而漫談返本。淨相之現無別方便，多聞（聞言教）熏習而已。（大乘小乘、《般若》、《瑜伽》，凡真正佛說，無一非聞熏下手。般若功夫始終不離善友，始終聞法無怖，始終較量功德，二分文末且以常啼法上二品結之，其意可見，非是瑜伽乃說聞熏也。正智決非憑空可以自發，《法華》明佛之知見，必有待於開示悟入，非自發也。）凡佛聖所說，無非闡明淨相，藉此聞熏逐事實踐思維顯發（思即反求，所以求者，謂聞聖說，而所求者，《般若》云求一切智智也），長養其智，（《瑜伽》說正智從真如所緣緣種子生，亦即此義。）取喻於邇，致知在格物，物格而後知至也，及其至時，無先後，而因果次第不可亂。展轉增勝，所謂淨相日現，正智日明也。淨相既現，能即無執，無執即是般若，般若圓滿乃是菩提（般若與菩提以因果判，亦不可亂）。故以淨相為樞紐，最後證等正覺而法界顯現，則心之徹底發露也。學佛得入處，唯此而已，豈有不傳之祕哉？佛以是說如來藏，今即以是解佛說。</p>
<p class="byline"><span class='note-inline'>(一九四三年四月講)</span></p></div></div>
</div><!-- end of div[@id='body'] -->
</body></html>