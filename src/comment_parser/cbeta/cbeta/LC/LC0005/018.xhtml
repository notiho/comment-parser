<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛教重要名相釋義及經論攷證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu33' />
<p class='h1'>顯揚聖教論大意</p><p style="margin-left:0em;text-indent:2em">說諸事法素呾纜藏，說別解脫及相應法毗奈耶藏，以種種相無倒顯示諸法摩呾理迦藏（本論二十）。故於法善巧應學素呾纜毗奈耶，於法相善巧應學摩呾理迦。《瑜伽》一論，十七地備陳宗要，四攝決取精微，摩呾理迦正宗在是（本論六）。然而該攝汪洋，異說交綰，非夫上智，或怖廣文。唯《顯揚論》依趣聖教，撮其大端，亂約義繁（《本論》一），意存總略（本論六云：十種義為總略本母，五云：此論攝十種義）。倘謂法相樞機，大論肝髓，其在斯歟？</p>
<p style="margin-left:0em;text-indent:2em">今談論要，初通，後別。通義又三：曰聖教，曰瑜伽，曰法相，所顯，正宗，意各別故。</p>
<p style="margin-left:0em;text-indent:2em">初聖教者，諸佛所說（本論十七），言詮所表（本論二十）。正法離言，智隨順取，諸佛如來因智有說（本論十七）。此則教說染淨（本論四），而攝於二諦，依四諦分別故（本論十九）。去依二諦（本論五），而歸諸一勝義，由言離言是勝義相，為順勝義說世俗故（本論五）。攝事九種，二十九種，而歸諸聞、依、學、覺四事（本論二十又六），總為得清淨故（本論十三）。教導十二差別（本論六），而歸諸事想二門，語言差別乃無量故（本論四）。以是聖教宗於《四含》，通乎諸乘。四事總攝九事即依《雜含》而說，事分別於增十廣義集異門三經即依《長含》而說（舊譯《長含》二經，曰《眾集》、《十上》）。乃若二諦即攝四諦，中觀初頌，顯揚重成，無大無小，無空無有，同其宗依。故以《四含》為教，教則是一。今論所顯揚者唯此。</p>
<p style="margin-left:0em;text-indent:2em">次瑜伽者，因行應理，能依所依悉名瑜伽。故行者，正行，依地，人事處三成瑜伽道（本論四又二十）。然論其體唯有般若波羅蜜多，即此正慧菩提方便得瑜伽名（本論十七）。以是三學六度貫攝以般若，即貫攝以瑜伽，即一即二教有誠言，龍猛、慈尊宣說無異。若泥跡象，瑜伽中觀飲水分河，抑又末矣。《十七地瑜伽》備境行果，今但言因行者何耶？曰：因行貫境果故，行依聞起有持任瑜伽，則攝諸一切境，行趣所期有轉依瑜伽，則攝諸一切果。舉行瑜伽，意無不盡。今論能顯揚者唯此。</p>
<p style="margin-left:0em;text-indent:2em">後法相者，云何法？云何相？法謂諸事法，別解脫法，即諸契經之所詳說。弟子分別，厥有三類：謂依，謂染，謂淨。昔賢擬論《阿含》，歸三法度（舊論《三法度》譯為依、惡、德）。今論九事，同此憑依。剋求所本，無過五法，心心所色不相應行以及無為。論曰攝菩薩藏，不曰唯菩薩藏，蓋在聲聞亦說五事（見世友《品類足論》）。由此應知佛及弟子所分別法。法有其相，佛根本說，廣以十一，歸納於三，世俗、勝義、覺分，境行三各別故（本論五又二十）。略以五相，自共假等（本論四），此成摩呾理迦。弟子決擇廣以十相，數相別等（本論十七），此順阿毗達磨。約以三相，增益相等（本論一），此順佛說密意，堪用解釋一切大乘（見《攝論．所知相分》）。由是應知佛及弟子所分別相。此法此相，今論正宗。</p>
<p style="margin-left:0em;text-indent:2em">說通義已，次別義者，初分判大文，後逐文決擇。</p>
<p style="margin-left:0em;text-indent:2em">初判文者，論十一品，義有二類。經論所詳，攝於三品，謂攝文攝義也。入道精微，成於八品，謂待建立而知也。故於諸攝品應知其約論依教存要去繁，於諸成品應知其補苴闡發詳昔未詳。然十一品如彼次第，何耶？曰：所簡擇者法相是論體性，故先列事法則有攝事品，次出義相則有攝淨義品。能簡擇者瑜伽是論所依，故先明所緣則有成善巧品，次明簡擇方便則有成無常、成苦、成空、成無性四品，次明正簡擇則有成現觀品（本論十三云簡擇法相為現觀）。次明簡擇法體則有成瑜伽品，次明簡擇所離則有成不思議品，次明簡擇勝義則有攝勝決擇品，故十一品如彼次第。</p>
<p style="margin-left:0em;text-indent:2em">後逐文決擇，初攝事品。論說九事以為法體，與經九事云何異耶？經九事者，係於弟子結集如彼品目如彼次第，而舉九事以概佛說。實則類例不一，或是所說，或是能說，或所為說，義無次第。今論據《瑜伽地》別出諸事，散攝經言，不拘文段。故所謂事不同，所以有九事亦不同。</p>
<p style="margin-left:0em;text-indent:2em">謂論九事據《瑜伽地》，何耶？《瑜伽》十七地，判境行果，各有所詳。今論分依染淨，次第據彼。一切事是五識身地、意地所說，界事、雜染事、諦事是有尋有伺地所說，依止事是三摩呬多地所說，覺分事、補特伽羅事、果事、功德事是聲聞地乃至有無餘依地所說故。有無心地是諸地通相故論不別出，然聞所成等地諸事不廁雜間列，何耶？彼地或說通相，應是總分別攝，或說別相，應是淨義攝故。《瑜伽》一論以地繫義，法若法相文便而明，至於《顯揚》事義釐然，綱斯舉耳。</p>
<p style="margin-left:0em;text-indent:2em">九事依五法不依三科，何耶？摩呾理迦分別法相總略五事（本論一百），阿毗達磨次第法相遵依三科，今論則宗摩呾理迦故。摩呾理迦與阿毗達磨，有以異耶？曰：摩呾理迦攝一切了義經推源佛說，阿毗達磨則唯弟子無倒宣揚（《本論》十二譯文稍晦，應勘《大論》八十一）。摩呾理迦釋經宗趣，法義所本，阿毗達磨遵以簡擇類分，唯務其末（本論十二）。以是《大論》總攝諸佛言教三事有摩呾理迦而不說阿毗達磨（《大論》十三，又八十五，又一百），決擇如來言音三種亦出摩呾理迦而不說阿毗達磨（《大論》七十八引《深密經》），惟聲聞藏隨轉理門阿毗達磨列於三藏，然猶兼舉摩呾理迦而言（《大論》二十五）。蓋文判本末，義殊廣略，說摩呾理迦可攝阿毗達磨，但說阿毗達磨則不足以相概。梵土古學於此辨析似甚精嚴，以故義理決擇自雜含戒本摩呾理迦（《大論攝事分》所引）繁衍極於《瑜伽本地》，皆集經要（《瑜伽論釋》作如是說），理無不涵，義無不盡。次第決擇自諸根本阿毗達磨推闡至於婆沙諸家，皆隨分釋，智慧揀別不逾八門（攝、相應、成就、因、緣、果、自相、共相，見《入論》）而在小執，經量有部異宗，罽賓外國異說，大抵與此區別相關（如經部宗，阿毗達磨傳是佛說，意在推崇摩呾理迦。順正理宗則以阿毗達磨攝彼，謂集異門、法蘊、施設是其種類。此殆各本罽賓外國諸師異說而然）。乃若大乘二類異同，《雜集》、《顯揚》取譬亦邇。</p>
<p style="margin-left:0em;text-indent:2em">因論生論，摩呾理迦若出佛說，彼《瑜伽論》亦佛說耶？六十四說，十七地四攝是摩達理迦所攝。《倫記》一解，佛說摩呾理迦如是五分，彌勒重明，即同佛說。又解，彌勒釋尊同揆，佛說無妨。今勘最勝子釋，彌勒集經為論經即有名瑜伽師地，安知五分十七地者不出彼經，而論循環研覈攝於聖言？以是佛說摩呾理迦，《瑜伽》亦通。摩呾理迦總要五事，彼品類足阿毗達磨非說五事耶？曰：彼論本事不盡於五，故復說處，說界等七，是猶依三科也。阿毗達磨宗說三科，今顯揚摩呾理迦，非於善巧有蘊等耶？曰：此因想差別而明（本論四），即是義相所攝（本論五），固不以為本事。</p>
<p style="margin-left:0em;text-indent:2em">論依五事，數相決擇，若彼何耶？依聖言故。心心所法大小最異，今攝菩薩藏最勝義說。心識有八，對聲聞乘唯六，唯一，故引佛說為教證成。心所有五十一，對聲聞乘四十五，或四十九等，復引諸經為教證成。心王諸教，《解深》等等非小共許，故云薄伽梵說而不舉經。心所諸教，皆在《阿含》，大小同誦，故云經說而鮮舉薄伽梵。自餘色等法亦大小互異，而不引教證者論崇心法，意樂故爾（世友說五事，猶依五蘊，先色後心，《顯揚》百法乃俱以心心所導首，用意可知）。諸法依一切事，彼一切亦有依耶？曰：有阿賴耶識為依，《大論》說八識，先五識身而後意地，今論列八識，先阿賴耶而後餘識，意以賴耶為餘法依。故說眼等識謂從賴耶種子所生，說心所亦謂從賴耶種子所生，色等則有彼執受執持之義，心不相應行則有彼非一異義，乃至無為又有彼法性義，故一切法得依賴耶，所知依體固不待《攝論》始建立已。</p>
<p style="margin-left:0em;text-indent:2em">說五法已，復說三相，亦法與法相文便而明耶？論意在說一切法自性，而不在相，說相能顯彼性故，彼性是一切法所有故。一切法中無為亦有遍計性耶？即彼是遍計因，似彼而有遍計，亦說無為遍計性。無為又有依他性耶？虛空無為，心相變似而緣。亦說無為依他性。兔角龜毛遍計所執，亦有有彼法耶？彼無體有所依，即所依法有彼性。</p>
<p style="margin-left:0em;text-indent:2em">界雜染合說為染，何耶？成能所依故。所依諸界，能依雜染，以是煩惱雜染則有三界所繫，業雜染則身語意有三界所攝，生雜染則於三界設施，雜染與界故合為染。</p>
<p style="margin-left:0em;text-indent:2em">云何諦說六耶？成通別相故。通相世俗勝義二諦，別相苦等四諦，合以為六。五十五非說四諦唯勝義攝耶？五十五於共相一苦說勝義諦，彼集滅道亦成勝義。今於八苦分別說有世俗，彼集滅道亦成世俗。今論意以二諦賅諸言教，分別故爾。</p>
<p style="margin-left:0em;text-indent:2em">依止事說等引，云何唯靜慮無色耶？清淨瑜伽惟以止此，餘復是此所生定功德故（《大論》六十四）。建立依止備引經說，何耶？攝經宗要，顯示論體，故於《大論》所略更詳。經文出處，勘《法蘊足》。</p>
<p style="margin-left:0em;text-indent:2em">覺分等事詳三乘行果，亦有別耶？曰：三十七覺分行通三乘，發心等行唯大乘別。無量等果德通三乘，相好等唯大乘別。補特伽羅及果則三乘合說。引釋諸經，隨應可勘。</p>
<p style="margin-left:0em;text-indent:2em">九事料簡，事據三經，何耶？弟子集法，最詳盡故。正法思惟，算數，稱量（《大論》二十五）故結集《四含》終於《增一》，佛教應知處相亦由增十法門，數相立言三經其先例已，想依四頌，何耶？聞思修義，大略具故。初二頌攝聞，三頌攝思，四頌攝修。聞依於句，大小所釋不同。小乘釋句通諸毗曇，而其次第與《身子毗曇》相近，三科以入為首故。大乘釋句概括一《菩薩地》，彼文當於菩薩藏摩呾理迦故。有二料簡，而後知蘊界處等唯想分別，相名等亦唯想分別，剋求體性，無過心等五事，論說為依則此意也。攝事品決擇竟。</p>
<p style="margin-left:0em;text-indent:2em">次攝淨義品。義云淨者，何耶？具四清淨故。內明勝相，四淨盡攝，故大論（《六十四》）標目，今文別詳。義有九十等異者，分別瑜伽知法知義（《大論》七十七引解深密）是所依故。此品說相，九義指前九事染淨等義（本論四），與九事法亦不相雜。</p>
<p style="margin-left:0em;text-indent:2em">說四淨德二頌，論自解為顯示勝相（本論十三末），餘有五頌顯論自體，二諦分別，概括聖言。蓋於九義為義染淨，於五義為義遍知，於三義為義義，一切殊勝，唯此諦矣。悟入彼故，復廣推衍（本論六結廣解文曰悟入已）。廣世俗諦乃說五蘊。我法作用藉以設施，補特伽羅依以除遣，道理世俗（本論六及六十四）於諸勝義初隨入故。廣義勝諦乃說五三法，四真實，諦審不異，是為菩薩乘所入事故。又說四如實智，尋思後起，是為正能入故（本論六）。《菩薩》一地真實，即此勝義悟入盡之，大心所務，不亦梗概可見歟？</p>
<p style="margin-left:0em;text-indent:2em">論次又有二頌顯清淨相。為得還滅，餘相說教，有彼四門。名、數、次第，復為廣釋（本論六）。廣聞六義。初舉名數：聞受五明，菩提方便（本論七末）。攝教於中，即說為處，次釋分明。先有建立，事則十二分教，想則大小所釋句等，皆有聲聞、廣乘之異，故說為攝。次起多聞，應具十相（六十四末），說為清淨。聞隨義相，能作修習有十法行，即說為行。所作修習略釋決了有六理門（六十四），說為理趣。決擇準依，了義不了，即說為義。故此六門次第，無容增減。由聞入教，相次三事。先授歸依，次制學處，教導出離（本論四）。廣釋歸依，以三門成就其名，謂真歸趣，佛法僧是。建立其數，謂因料簡，唯有三寶得為所歸。差別其次第，有自證覺，有證覺果，有行隨他，成佛法僧（《六十四》略解，今論大廣）。廣釋學處以十二門。聲聞出離諸瑜伽處（二十八以下），此所從出。初差別門明其名數，所餘分別皆明次第。廣釋菩提以五門。三菩提依種姓立，故有初門成其名數。方便等門，分說三乘次第各別。</p>
<p style="margin-left:0em;text-indent:2em">論次又有總標一頌，廣釋十一頌，皆顯辨教相。二諦為義，四法為事，既於前文二番成教，然而廣文廣義方等獨詳，正能辨者端賴乎此，故復<span class='corr'>賅</span>括廣乘以為諸頌。是則先明義相，能作修習舉四聖行，始從菩薩勝解行地乃至究竟，一切諸行略攝清淨（四十九）。次所修習教理行果舉五無上乘，始從菩薩種姓乃至菩提建立，一《菩薩地》略攝清淨。而後菩提功德要其始終，於《大論》文（四十六）復為廣引。義相既明，次有簡擇。教導差別，初觀他宗，與所摧伏，總略外小十六異論（文同六七）。舉能摧伏，依處因明七種論法（文同十五）。後觀自宗，於諸分教如理宣示，列攝釋分（文同八十一、二）。是皆徵引《大論》，不厭煩文。蓋欲遍行一切由此方隅，廣略權衡固別有在。（如一百云，遍行一切摩呾理迦，如《攝釋分》應知其相。今引《攝釋》，即於《攝事》全分少所涉入，亦不病其疏略。）</p>
<p style="margin-left:0em;text-indent:2em">自性等門分別五蘊，應是建立善巧（五十三至五十六），今於俗諦廣說，又五三法等唯是大乘真實（七十二等），今於勝義諦廣說，何耶？依如來說十相決擇故（十相見《本論》十七）。能知智是善巧（本論十四），所知境是善巧所緣（本論四），即此所緣假名安立能顯世俗，故於俗諦中明。佛說勝義無二為相（七十五引《深密》）。入不二門藉如實智，實智生起待四尋思，尋思所依諸真實義，故五三法等真諦中明。</p>
<p style="margin-left:0em;text-indent:2em">三學十二種分別，依諸聲聞瑜伽，即唯說聲聞學耶？曰：不如是。三學相因以為方便，定資於戒，慧資於定。故舉要言，三摩缽底出生智度，瑜伽勝行是其總略。菩薩廣乘大往大來，六度四攝，無所拘限，然亦根本瑜伽，圓滿三學，不聞異轍。唯在小乘，務此偏勤，局念自私，期速解脫。是以《大論》文便，於《聲聞地》廣說瑜伽，顯有三乘所共。今論取意，依彼地文，不唯彼學。</p>
<p style="margin-left:0em;text-indent:2em">此品餘文，如十六異論具見佛時佛後外小偏執（文中引經多是《長含梵動》及《沙門果經》），又七種論法具見慈氏以來因明結構，又攝釋分，具見一切摩呾理迦製作宗依，皆有精要堪以研尋，今不繁出。決擇攝淨義品竟。</p>
<p style="margin-left:0em;text-indent:2em">次成善巧品。自此以去皆說大乘不共瑜伽，《大論》未詳，今廣建立。是則糅集散詞，隨為敷暢，或名數之更張，或文相之演繹，或後先立說互有發明，或類例剖分別為損益，要其締構大同聲聞諸處瑜伽。譬若瑜伽所緣，彼說五善巧四聖諦等（二十七），此則先有《成善巧品》明諸觀境。又若瑜伽修習，彼說趣出世道加行應由無常等觀苦等（三十四），此則次有成無常等四品明初方便。又若瑜伽成就，彼括始終現觀六類（三十四、七十一），此則次有《成現觀品》詳其體義，次有《成瑜伽品》出其法性。又若瑜伽思惟，彼說應離六不思處（二十五），此則次有《成不思議品》廣其所離。而後決擇微言，思惟教導，《勝決擇品》取以終篇。故讀《聲聞地》而知瑜伽通行詳諳方便，讀《本論》諸成立品而知廣乘不共得所依歸，行者熏修，未可偏廢。</p>
<p style="margin-left:0em;text-indent:2em">《大論》決擇善巧數極於六（五十七），今益諦為七，何耶？由此得盡瑜伽所緣故，復由此盡破邪執故。瑜伽四境（本論十六），遍滿、淨行、依所知事、一切所知即四諦攝（二十六）。善巧所緣為五善巧，淨惑所緣復說四諦，故增善巧為七，四所緣境含攝略盡。又對治執，增上邪計或於境界受用主宰，或於染污清淨，故於根善巧外增諦善巧，知非由我還滅流轉，治執乃盡。</p>
<p style="margin-left:0em;text-indent:2em">次決擇成無常品。文段有三：初明法相，體性一頌，差別五頌。次正成立，教理證成六頌，對破邪計六頌。後釋觀智，所治執因三頌半，能治智及因果二頌。成苦成空二品，文段略同於此。釋差別中，變異等義，聲聞同說（三十四），云何不共？無性無常則是不共，非聲聞智所知故（本論十四末）。此性常無，無性恒有，不二不異，空智甚深，以故非是聲聞境界。釋教理證成中剎那滅義，有部已成，世間俱了，云何不共？世間唯了心法剎那無常，有部唯成色相變壞念念不住，今暢攝境唯心之理，以心剎那成色剎那，義即不共。故說習氣增上生行而賴耶種子之理明，說定心轉變影現諸境而心法所緣唯心所現之義著。《阿含》教證有一一處，即此已成色隨心轉同其剎那，況復滅不待因念念不住道理成就？</p>
<p style="margin-left:0em;text-indent:2em">次決擇成苦品。成立行苦，世間不共，於聲聞乘亦有不共義耶？曰：略五取蘊，勝義說苦世間不共，遍至說苦聲聞不共。五取蘊苦遍行界趣，深心菩薩感此切膚，即以苦遍而悲遍，悲遍而捄護遍，捄護遍而功德成就無所不遍。故菩薩苦智遍滅自他一切諸苦，聲聞則唯智滅自苦。今論成五十五苦廣其苦觀，此義即是聲聞不共。</p>
<p style="margin-left:0em;text-indent:2em">次決擇成空品。初說三相，世間不共，於聲聞乘亦有不共義耶？曰：三相總說二空，聲聞未具，即是不共。又生無我，說空自相，眾生性無，無我性有，非有非無，不得定執。又說甚深，取捨有無，而不增減。又說差別，始自勝義至於一切法無性自性亦空。空相一味，非小智知，故此諸門義皆不共。</p>
<p style="margin-left:0em;text-indent:2em">空相說二無我，今亦總成二無我耶？曰：聲聞四行，空離我所，無我離我，局於生空。廣乘四行，空離主宰，無我離自性，通二無我。然今論建立偏從勝相，於空唯成生無我，於無性而成法無我，不總成也。云何成生無我耶？曰：對破我執而得成立。《攝淨義品》廣引異論，即有我計，已為徵破（本論十）。今品取彼文義重結伽陀，約要而解。勘讀兩文，應詳所指。</p>
<p style="margin-left:0em;text-indent:2em">次決擇成無性品。此品何所成耶？曰：成三自性。不說三無性耶？曰：三無性是密意，三自性乃究竟，說三無性即說三自性，是以體相本無有初無性，應知即說假法設施為諸法中遍計性相。非自力起有次無性，應知即說緣生幻事為諸法中依他性相。勝義無我有後無性，應知即說二空所顯為諸法中圓成性相。故三無性密意初宣，三種自性究竟法釋，知一知二，乃善取空。云何成三性耶？曰：相名等五事而成三性。隨名轉義，執有相稱實性，即緣相名相屬而成遍計（同七十三）。假法成立，此為依因，即依分別正智而說依他。若此為境，心得清淨，即於如如而說圓成。</p>
<p style="margin-left:0em;text-indent:2em">成立依他，說是假法因依，何耶？對治惡取空故。聞密意經一切唯假，迷理取執是惡取空。彼乃不知假法言詮有待而起，所待依他不應亦無。故實義言，由彼（假法）故空彼實是無，於此（所依）而空此實是有，由是道理證空不倒（三十六）。今正對彼，說依因言成依他起。即此一義，於《掌珍論》時至重諍，則以真性有無為其論旨，與此文義關涉較疏。</p>
<p style="margin-left:0em;text-indent:2em">論說圓成實自性無執著故起於熏習則成清淨，此何義耶？勘論上文於依他性執著初性生起熏習則成染污，例此應言於圓成性無彼執著生起熏習則成清淨。故非圓成自起熏習，乃於圓成無執而起熏習。彼無執法唯是正智，能熏習者亦唯正智。不爾，真如作淨因緣，將同小乘成相似教。正智遠離顛倒，不可攝屬圓成而說圓成能熏耶？曰：本論嘗說圓成自體是法性相（卷一），又說圓成諸法真如聖智境界（卷六），又《論》第三自性五相攝一（真如、見卷六），又說圓成諸法真如自體（卷十六），又說圓成清淨所緣（卷十六），曾無文說圓成亦攝正智。蓋從法相，立義應爾。三性性相貫於諸法，說真如是圓成可謂是諸法真如，說正智是圓成不可謂是諸法正智；法與法相訓釋異故。此猶法相家言依他性是諸法緣生自體，不謂諸法分別自體，遍計性是諸法依名起執自體，不謂諸法龜毛自體也。</p>
<p style="margin-left:0em;text-indent:2em">次決擇成現觀品。文段分二：初十三頌成能所入，後十二頌成其修習，即六現觀。現觀，智見明慧名之差別（本論十三），於諸諦中決定智慧為體，彼因果相應俱有等法皆名現觀（五十五），故論始終六類差別。今說現觀，於聲聞乘亦有不共義耶？曰：證無分別，有義不共。聲聞現觀勝義思惟真如離相成無分別（七十一），菩薩現觀於法法空不別有無成無分別（本論十六、十九右）。法與法空無分別故，遍計本無體不可得，遍計不可得，乃至流轉寂滅差異，有無漏過失功德差異亦不可得，（本論十七又二十）。由此發起大我阿世耶，廣普阿世耶，解脫有情，不住涅槃（本論三）。故諸菩薩菩提初心方便究竟，廣因廣果遠非聲聞所能幾及。</p>
<p style="margin-left:0em;text-indent:2em">現觀有相，此何相耶？曰：是聖智境，未可擬思，且藉論言明其一二。加行究竟，遂無加行，於諸所知智生決定。故現觀無餘相，以十決定相為相。有十決定，非徒證空，亦證空性；非徒知無，亦知無性。然而無相一味歸無所得，於遍計相不見自性，於依他起正無取著（本論十六），所謂於遍計所執無所得時亦不觀彼依他自相（本論二十）。若常途言徹悟境界，虛空粉碎大地平沉，如返太初洞然無物，此斷滅見耳，於現觀乎何有？</p>
<p style="margin-left:0em;text-indent:2em">次決擇成瑜伽品。菩提因力總說瑜伽，六類現觀並此為體。蓋瑜伽者，止觀雙運（五十五），無分別止（論初二頌），無分別觀（論三四頌），而成出世無分別智，所謂般若波羅密多。曰無分別，何耶？論說有非有無分別，即法法空離二戲論，皆無分別。一切所知總惟三義，能增益、所增益、為法，法性為法空（本論二十）。法無分別者，見能增益無，即唯所增益有。法性無分別者，見彼空性有，即能增益無；離言自性，假說自性，平等有無不二通達（本論六），亦是甚深空相（本論十六）。以是法與法空皆離有無分別。即所知無分別故，如實能知亦無分別（本論二）。故無分別智云者，以無分別為所緣所行，固非愚痴，固非木石，有無相行相，有離言相取，說為勝智。若常途言能所冥合，此謂兩極隨順，不可為無分別。所謂如剎帝利與剎帝利和合無乖得現觀察，決定智境亦復如是和合，究竟所知（三十四），又即所謂能緣所緣平等平等得心一境（二十）。故可以無分別行得無分別，不可以契合一體為無分別，瑜伽正智，應如是知。</p>
<p style="margin-left:0em;text-indent:2em">次決擇成不思議品。二十五說思惟正法離六不思處，今說為九，何耶？圓滿瑜伽方便故。不可記事起於推尋，非正法事動於利養，煩惱所攝導心散亂，是皆引無義利障礙止觀，故思法離七處者，修法應離於九。曰不思議，何耶？或無庸思議為不思議，或難思議為不思議，或思議不及為不思議。蓋顛倒計執唐勞紛爭，道理法爾應待親證，行者方便期於切實而不尚戲論。然則應思議者，何耶？曰：應思議因果染淨，即是四諦世俗勝義。</p>
<p style="margin-left:0em;text-indent:2em">最後決擇攝勝決擇品。決擇云勝，何耶？因果染淨是最勝思議處故。又或不共小乘為勝，一切決擇中最為勝。譬如心事決擇初成賴耶，此是小乘不共，又是勝義道理建立（六十三），故成其勝。餘例可思。此品簡擇九事，概要無遺，義相剖分，應知依據。今為彙列義目，幸學者能詳焉。心決擇三事：一、證成建立賴耶，二、心差別二門，三、心作業五門。心所決擇二事：一、心所所緣，二、心所作業。色決擇六事：一、色邊際，二、色處所，三、假色二門，四、微造和合，五、色善惡性，六、色差別二門。心不相應行決擇一事，成立假有。總上四法決擇因性二事：一破不如理因，二建立如理因果五門。無為決擇一事，三因建立。以上決擇一切事竟。次界決擇三事：一、相差別，二、能所治差別，三、釋經四句（見五十八）。親染決擇煩惱三事：一、末那相應惑，二、煩惱界繫，三、煩惱差別七門。業五事：一、業差別二門，二、業果，三、業位，四、業決定，五、業報差別四門。生三事：一命終四門，二生有相續，三生處二門。諦決擇七事：一、二諦，二、四諦染淨攝，三、十六相，四、十六行，五、遍知等因果，六、二諦得名，七、二諦三性。依止決擇七事：一、三種所依，二、二種善巧，三、釋經諸句，四、廣靜慮十門，五、決擇八等至六門，六、靜慮差別三門，七、靜慮進退三門。覺分決擇二事：一、總建立，二、釋經念住九門。補特伽羅決擇一事，三門建立。果決擇二事：一、明斷二門，二、明果二門。功德決擇八事：一、建立，二、差別，三、所應思惟九門，四、大乘四義，五、佛事功能，六、三藏，七、諸經略義，八、略說瑜伽道。</p>
<p class="byline"><span class='note-inline'>(原載一九二四年十二月《內學》第一輯)</span></p></div>
</div><!-- end of div[@id='body'] -->
</body></html>