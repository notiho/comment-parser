<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山茨際禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>南嶽山茨際禪師語錄序　　　　　理七</p><p class="byline">虎巖法弟道忞撰</p><p>孔子以詩書禮樂斆弟子葢三千焉身通六藝者七十有二人至於默而識之其心三月不違仁則顏氏之子殆庶幾乎然不幸短命死矣深暮所以痛悼之也故曰天喪予天喪予又曰惜乎吾見其進也未見其止也嗟嗟墓門有梅有鴞萃止矣而九苞之鳳五色之麐曾畢世而莫之遘者何其中道折翼復創於車子鉏商哉此吾於山茨禪師不能無感傷焉師出報恩老叔之門報恩高臥磬山三十載學者非人物精奇不容廁籌室師以警敏之噐英發之資茂齡親炙以迄於壯故師於報恩也固<span class='corr'>已</span>升堂入室三拜得髓矣而報恩之於師則殆於祐之有寂演之有勤杲之有光焉會恩有東明之命雅推師出世然師心朞方遠大不欲蹈襲時常住未有幾即拂衣去深遯衡嶽初止綠蘿菴玄學多歸之以口眾艱於食復下南源三遷一依古德枯澹住持磨礲鈯斧以砥厲方來遂有垂示拈頌若干語皆的的提持本分者着子殊無語言文字與人齩嚼葢與今時禾黍不陽艷競栽桃李春者迥異矣乃誤服野人之芹竟爾一朝趨寂於乎顏淵死孔子之道失傳師如永年吾宗可倚孰謂鸞鳳竄伏鴟鴞翱翔豈真天不可與慮道不可與謀也耶雖然塗毒鼓聲尚未停音當有聞之而命不全活者師葢未死吾復何憂哉。</p>
</div>
<div class='div-other'><a id='mulu2' />
<p class='h1'>目錄</p>
<ul class="">
<li>卷首</li>

<li>序</li>

<li>卷第一
<ul class="">
<li>住杭州府東明禪寺語錄</li>

<li>住南嶽綠蘿菴語錄</li>

<li>住長沙府瀏陽南源禪寺語錄</li>
</ul></li>

<li>卷第二
<ul class="">
<li>拈古</li>

<li>代古</li>

<li>頌古</li>
</ul></li>

<li>卷第三
<ul class="">
<li>機緣</li>

<li>法語</li>

<li>書問</li>
</ul></li>

<li>卷第四
<ul class="">
<li>詩偈</li>

<li>詞</li>

<li>銘</li>

<li>贊</li>

<li>歌</li>

<li>雜著</li>

<li>佛事</li>

<li>塔銘<span class="note-inline">(附)</span></li>
</ul></li>
</ul><p>目錄終</p>
</div>
<p class='juan'><a id='mulu3' />南嶽山茨際禪師語錄卷一</p><p class="byline">門人達尊達謙等編次</p>
<div class='div-other'><a id='mulu4' />
<p class='h1'>住杭州府東明禪寺</p><p>掃旵祖塔拈香師云這老漢二百年來在此藏身人天罔知佛祖難近今日脚下兒孫到來親遭看破且道以何為驗顧左右插香。</p>
<p>佛誕示眾舉世尊初生一手指天一手指地周行七步目顧四方云天上天下唯吾獨尊後來雲門云我當時若見一棒打殺與狗子喫貴圖天下太平師云古今尊宿盡道雲門此語奇特謂是將此身心奉塵剎是則名為報佛恩若據東明今日簡點將來大小雲門只具一隻眼何故只管瞻前不管照後東明今早五更起來燒一炷香獻一杯水連稱釋迦如來三聲復大展坐具九拜且不是應時及節亦非報德酬恩具擇法眼者試為我緇素看。</p>
<p>落堂示眾云南泉和尚道王老師自幼牧頭水牯牛擬欲向溪東放不免食他國王水草擬欲向溪西放亦不免食他國王水草不如隨分納些總不見得諸兄弟還知南泉老人落處麼若知得落處日間挑土運石穿衣喫飯喜怒哀樂乃至屙屎送尿皆是諸兄弟遊戲神通意樂三昧其或未然則挑土被挑土轉運石被運石轉穿衣喫飯被穿衣喫飯轉喜怒哀樂被喜怒哀樂轉屙屎送尿被屙屎送尿轉所以云得之於心伊蘭作旃檀之樹失之於旨甘露乃蒺藜之園光陰迅速切須努力過了一日便沒有一日也驀喝一喝出堂。</p>
<p>示眾云古人道恁麼也不得不恁麼也不得恁麼不恁麼總不得諸兄弟畢竟作麼生即得良久云簷前滴瀝非關雨溪澗奔雷不是聲。</p>
<p>示眾舉雪峰山畔有一僧卓菴多年不剃頭自作一柄木杓去溪邊舀水喫時有僧問如何是祖師西來意菴主云溪深杓柄長僧歸舉似雪峰峰云也甚奇怪雖然如是須是老僧勘過始得一日同侍者將剃刀去訪纔相見便問道得即不剃汝頭菴主便將水洗頭峰便與剃却師云超羣句須英靈乃能拈出格外機得作家方能辨明雪峰臨訪不入虎穴焉得虎子菴主雖是見機而作不妨出身有路然則雪峰既問道得即不剃汝頭菴主為甚麼便洗頭與峰剃却若向這裡緇素得出便識得洞山初和尚道言無展事語不投機承言者喪滯句者迷眾中若有會得者與東明通個消息。</p>
<p>示眾舉六祖大師因僧問黃梅意旨甚麼人得祖云會佛法人得僧云和尚還得否祖云我不得僧云和尚為甚麼不得祖云我不會佛法妙喜云還見祖師麼若也不見徑山與你指出芭蕉芭蕉有葉無丫忽然一陣狂風起恰似東京大相國寺裏三十六院東廊下壁角頭王和尚破袈裟畢竟如何歸堂喫茶師云六祖大師三百六十骨節八萬四千毛竅被妙喜老人一棒打開撮來撒向此處他方化為草木叢林一一草木叢林具無量廣長舌相演說摩訶衍法三世諸佛立地聽未審諸兄弟還聽得麼如或未然只知事逐眼前過不覺老從頭上來。</p>
<p>示眾舉傅大士偈云夜夜抱佛眠信取一半朝朝還共起唯我獨尊起坐鎮相隨開眼說夢語默同居止話作兩橛纖毫不相離水長船高如形影相似的欲識佛去處不是我同流秪這語聲是錯大小傅大士今日被東明據欵結案了也眾中有傍不甘者試為傅大士作主看良久云東明今日失利。</p>
<p>示眾暮春風雨連宵攪蠶麥應知定不好山前山後女和男曉夜憂愁忘饑飽翻思我輩學禪人究竟用心似他少出入叢林趂閙門口說參禪心不了忙忙混到髮生斑自家底事仍未曉無常殺鬼驀然來頓足搥胸空怨惱爾我同居冝早知生死莫把當草草工夫但如憂麥蠶管教不久證斯道窮山相聚有限期須惜光陰莫外討。</p>
<p>摘茶示眾舉溈山摘茶次謂仰山曰終日摘茶秪聞子聲不見子形仰撼茶樹山曰子秪得其用不得其體仰曰不審和尚何如山良久仰曰和尚秪得其體不得其用山曰放子三十棒仰曰和尚棒某甲喫某甲棒教誰喫山曰放子三十棒師云溈山父子不會摘茶便休反生出許多枝枝葉葉得用的不得體得體底不得用直至如今父南子北體用不全雖然溈老兩度放仰山六十棒還有人知落處麼若也知得不唯親見溈仰父子自<span class='corr'>己</span>逐日嶺頭澗下方得親切受用其或未然目前只見高低樹用盡心機採不完。</p>
<p>端午示眾舉文殊令善財採藥云是藥者採將來善財徧採無不是藥却來白云無不是藥者文殊云是藥者採將來善財就手拈一莖草與文殊文殊提起示眾云此藥亦能殺人亦能活人應菴拈云大小文殊被善財換却眼睛師云善財雖能採藥若非文殊善識幾乎却成無用應菴老人雖則據欵結案敢保文殊未甘何故他分明道此藥亦能殺人亦能活人且那裏是他被善財換却眼睛處更聽一頌林泉節令也尋常粽子無錢買得嘗說與厨頭炊野菜略加油醬應時光。</p>
<p>示眾舉昔有一老宿云老僧三十年前見山是山見水是水中間得個入處則見山不是山見水不是水今日休歇得依舊見山是山見水是水龍池師翁云禹門則不然老僧在四十年前見山是山見水是水偶爾中間見山不是山見水不是水始得個入處既得入處了而今見山依舊是山見水依舊是水師云二老宿大似掘土得金一場富貴檢點將來未免俱是眼華東明六七年前也曾恁麼一回只是目前山水從來色色尋常諸兄弟且道東明所見與古人所見還有優劣也無試辨看復頌云青山㟮屼水潺湲今古何曾有換顏酒醉盡樓遊玩客從教指點向人看師誕日示眾舉三祖商那和修尊者問四祖優婆毱多曰汝年幾耶毱多曰我年十七曰汝身十七性十七耶毱多曰師髮已白為髮白耶心白耶者曰我但髮白非心白耳毱多曰我身十七非性十七也師云大小祖師說心說性好各與三十痛棒諸兄弟若知得東明棒頭落處便知得東明三十已前未入母胎靣目與即今靣目無二無別纖毫靡間既知得東明靣目便合知得自家靣目與東明靣目亦無二無別纖毫靡間其或未然青山常礙眼白日老閒身。</p>
<p>示眾諸方今日開爐奔走四海禪徒個個希成佛祖真叅究竟還無爭似東明數軰緘口鎮日跏趺霜風撲靣瓶鉢清虛堅確志辦所圖常憶古人居破屋滿床盡撒雪珍珠。</p>
<p>示眾舉翠巖真點胸常罵雲居舜老夫說無事禪舜因而有頌曰雲居不會禪洗脚上床眠冬瓜直儱侗瓠子曲彎彎師云山僧亦有一頌東明不會禪窮山住有年朝來炊白粥柴生滿竈煙且道與古人是同是別。</p>
<p>示眾舉興教坦禪師初開堂日有雪竇化主省宗出問諸佛未出世人人鼻孔撩天出世後為甚麼杳無消息坦云雞足峰前風悄然宗云未在更道坦云大雪滿長安宗云誰人知此意令我憶南泉拂袖歸眾更不禮拜坦云新興教今日失利便歸方丈坦令人請宗至云適來錯秪對一轉語人天眾前何不禮拜葢覆却宗云大丈夫膝下有黃金爭肯禮拜無眼長老坦云我別有語在宗乃理前語至未在更道處坦云我有三十棒寄你打雪竇宗乃禮拜師云二尊宿相見可謂洞房深穩和氣藹然針來線去密不通風若是泛泛之流不免隨語生解論得論失東明恁麼道且不是儱侗告報實乃相樓打樓諸兄弟若識得雞足峰前風悄然大雪滿長安這兩句語底落處便識得我有三十棒寄你打雪竇省宗禮拜底落處雖然畢竟是一是二若道是一宗化主為甚不肯前語若道是二爭奈天共白雲曉水和明月流叅。</p>
<p>除夕示眾舉北禪賢和尚除夕謂眾曰今日無可分歲共烹露地白牛大家圍爐向榾柮火唱村田樂何也免更倚他門戶傍他牆時有僧從後大呼曰縣有吏至賢反顧問對曰和尚殺牛未納皮角耳賢笑擲暖帽與之僧就拾得跪進曰天寒還和尚帽子賢又問法昌遇曰如何遇曰近日城中紙貴一狀領過師云北禪分歲大似國清才子貴家富小兒驕東明檢點將來不免反成特地何故烹露地牛向榾柮火唱村田樂原是窮冬日用間事豈待今日而然耶東明今夜不敢土上又加泥但請眾兄弟仍舊打坐的打坐經行的經行喫茶的喫茶圍爐的圍爐雖然如是也有個窮頌子與眾兄弟應個時節頌云歲窮月窮日亦窮自笑年來人也窮大家識取窮窮處斂跡雲山繼古風。</p>
<p>因事辭眾云道薄不堪居祖室合隨雲鶴聽潺湲從教別選僧中德可使重拈六尺竿便行。</p>
</div>
<div class='div-other'><a id='mulu5' />
<p class='h1'>住南嶽綠蘿菴</p><p>示眾山僧這裏也不論玄也不論妙也不論禪也不論道只要你們生死心破生死心若不破便是閻老子靣前喫鐵棒的公招所以云叅須實叅悟須實悟閻羅大王不怕多語不勞久立珍重。</p>
<p>落堂師云諸人進堂三日了叅窮得力處試出來道看維那出禮拜師劈脊便打那云無風起浪作麼師又打次一僧出云寶鏡當臺請師一鑑師劈頭棒云打破你這鏡僧畫圓相師云猶捏怪在師良久顧左右云無端入荒草帶得水泥歸便出堂。</p>
<p>雪夜落堂師云昔僧問趙州萬法歸一一歸何處州云我在青州做領布衫重七斤師云老趙州恁麼答話大似熟處難忘山僧則不然今夜設有人問萬法歸一一歸何處但向道大地山河一片雪伶俐師僧好相委悉。</p>
<p>示眾舉僧問當山雲峰悅禪師如何是心地法門峰云不從人得僧云不從人得時如何峰云此去衡陽不遠師云雲峰答話雖赴來機要且猶涉程限在鈍叟則不然如何是心地法門不從人得不從人得時如何好與劈脊便棒且道與古人是同是別。</p>
<p>示眾今日有煩你們挑土運石深山枯淡無可酬勞舉則古話供養昔日百丈涅槃和尚因開田謂眾曰諸人為老僧開田老僧為諸人說大義眾開田畢請說大義丈近前兩步展兩手示之師云百丈展手可謂光前絕後只是罕遇知音山僧又且不然今日或有人問挑土運石已畢請師說大義但道掬水月在手弄花香滿衣。</p>
<p>元日示眾元正啟祚物咸新野老謳歌賀太平目擊祖庭年遠事春風吹起上梅林。</p>
<p>立春示眾舉磬山和尚春日謂眾云般若流光日日新上林花發劫前春枝頭黃鳥聲聲喚爭奈時人未曉音先師和尚恁麼說話雖是隨時意賞諳節言行要且語驚時聽不肖則不然般若流光絕故新任從枯木換陽春破衣牢<span class='corr'>束</span>三條篾今古悠悠只一人。</p>
<p>示眾鐵壁銀山覿體圍計窮力盡絕思惟驀然壁碎山崩倒<span class='note-inline'>(請續末後句)</span>。</p>
<p>示眾舉僧問雲門和尚如何是雲門一曲門云臘月二十五師云臘月二十五今日為君舉着意會應難藍田射石虎。</p>
<p>清明示眾春朝晴日望飛煙半是人家燒紙錢本有爺娘渾不識却看黃土哭倉天。</p>
<p>示眾舉僧問趙州學人乍入叢林乞師指示州云喫粥了也未僧云喫粥了州云洗鉢盂去僧於言下大悟師云子丑寅卯辰<span class='corr'>巳</span>午未就裏知音本無忌諱阿呵呵會也未脚頭脚底任縱橫長安風月何足貴。</p>
<p>寒夜示眾碧天清夜月痕新照徹梅枝倍有神光境未形前薦得了然無事舊時人。</p>
<p>除夜示眾已去未有去未去亦無去離已去未去去亦無所去諸人若向這裏薦得始知今年此夜實不去明日新年實不來正恁麼時不妨拈死柴頭燒無煙火烹露地牛煮雪澗水和太平歌唱村田樂放情巖叢逍遙快活有人向汝等靣前說佛說祖說玄說妙說向上說向下正好驀靣便唾何故只因曾踏上頭關所以縱橫得自在雖然更聽一偈爆竹一聲年已盡老梅花發報春回繩床坐到二更後笑覺身添一歲來。</p>
<p>元旦示眾重巖雪老碧澗雲寒黃鳥乍鳴晴光轉綠正恁麼時若道新年頭佛法有則屈着鏡清若道新年頭佛法無則又屈著明教際上座合作麼生與諸人通個消息豎拂子召大眾云看能為萬象主不逐歲時新。</p>
<p>示眾晴峰轉翠全彰古佛家風枯木糝花正顯衲僧活計青霄獨步方外遨遊坐斷報化佛頭逈出聖凡窠臼諸兄弟正恁麼時且道承誰恩力喝一喝。</p>
<p>示眾天晴日出雨落地濕水綠山青桃紅李白個事分明了無間隔一念回光便同本得所以誌公和尚云假使心通無量時歷劫何曾異今日諸兄弟今朝是二月十五日且作麼生說個歷劫不異的道理向這裏打一棒得麼喝一喝得麼拂袖便行得麼從東過西從西過東得麼畫圓相得麼作女人拜得麼鳴指一下得麼或語或默得麼且喜沒交涉這些落處山僧說與諸人不得須要諸人向三條椽下七尺單前二六時中噴地一回始得光陰迅速伏冀努力。</p>
<p>示眾今朝三月一簡點看虛實光陰日泿過底事黑如漆口說為叅禪心裏恣放逸散亂與昏沉念念無間歇如是說叅禪生死何由出直下若承當頓然超等級摩訶般若光六門恒放出逍遙無事人閒閒天地立大眾還相委悉麼春風浩蕩日無私萬象森羅同一質。</p>
<p>示眾舉七賢女遊屍陀林一女指屍謂諸姊曰屍在這裏人向甚處去中有一姊云作麼作麼諸姊諦觀各各契悟師云諸姊悟則悟去要且只認得個昭昭靈靈的設今日眾中有問屍在這裏人向甚處去好與劈脊便棒雖然更有個古頌子引來下個註脚只此形骸便是其人一靈皮袋皮袋一靈。</p>
<p>示眾三春<span class='corr'>已</span>過孟夏屆臨綠樹陰穠啼鵑聲歇紫芋抽苖新篁展葉田父栽禾山家種粟分明節換時移個事無同無異知有底灑灑落落逍逍遙遙恁麼也得不恁麼也得恁麼不恁麼總得不知有底兀兀堆堆拘拘束束恁麼也不得不恁麼也不得恁麼不恁麼總不得且道此二人若到南嶽這裏如何處置不見道功德天黑暗女有智主人二俱不受四月八日示眾舉大覺世尊初生下時一手指天一手指地周行七步目顧四方云天上天下唯吾獨尊師云大眾且作麼生會釋迦老子的意遂踏步向前展兩手云分明記取便下座。</p>
<p>病起示眾因病空林月掩關靣皮黃瘦髮生斑主中有賔賔有主痛苦何妨我自閒這四句中有一句利<span class='corr'>己</span>不利人有一句利人不利<span class='corr'>己</span>有一句亦能利<span class='corr'>己</span>亦能利人有一句亦不利<span class='corr'>己</span>亦不利人諸人若也檢點得出則知病僧一月來與諸人行即同行坐即同坐臥即同臥起即同起折旋俯仰瞬目揚眉合掌和南灑掃應對乃至屙屎送尿未嘗與諸人須臾離也如或未然以手作推開勢云闍黎自闍黎病僧自病僧。</p>
<p>示眾舉白雲端和尚云一句道盡與佛祖為師一句道不盡與人天為師今日作麼生道乃云有水皆含月無山不帶雲師云山僧則不然一句道盡與人天為師一句道不盡與佛祖為師且即今作麼生道乃云家家門前火把子。</p>
<p>示眾吾此法門先佛傳受不論禪定精進惟達佛之知見且作麼生說個達佛知見道理驀豎起拂子召大眾云見麼諸人既各各有眼決定是見今朝是六月初一諸人向佛殿上和南僧堂裏問訊復對山僧展具三拜决定是知初一既知既見諸人直下便是佛知佛見所以當時涅槃會上廣額屠兒一日到釋迦老子靣前颺下屠刀云我是千佛一數釋迦老子也只得看孔着楔與伊印破靣門云如是如是山僧亦曾有頌云殺羊<span class='corr'>已</span>是賣風流放下屠刀落二籌何似庖丁逞好手三年不自見全牛雖然如是若向衲僧門下更須勘過始得且道衲僧有甚長處良久云南山起雲北山下雨。</p>
<p>示眾蛙鳴曲澗蟬噪高枝碧嶂猿啼幽巖虎嘯潺湲溪水笑日花叢月渚風柯雲林煙島一一為諸人發開入路撥轉機輪向此薦得可謂平生事辦叅尋事畢若也不薦屎窖裏蛆子笑殺諸人。</p>
<p>六月十九日示眾炎蒸此日道初成手眼千般惱亂人反背忽然摸着枕阿誰不是大悲身所以道似地擎山不知山之孤峻如石含玉不知玉之無瑕驀豎拂子召大眾云見麼觀世音菩薩現今在山僧拂子頭上成道云生滅既滅寂滅現前忽然超出世出世間獲二種殊勝一者上合十方諸佛同一慈力二者下合六道一切眾生同一悲仰以拂子盡一畫云且置是事乃合掌云觀世音菩薩不審一向安居何所咄一咄云薰風自南來殿角生微凉。</p>
<p>出山示眾本是無羈身偶向煙霞宿暑寒已七過刀耕種深谷帶水復拖泥衲破通身目無法向人前一任東西卜元同嶺上雲無心去來逐大眾既無心去來且出門一句作麼生道曳拄杖云不涉程途句灼然草鞋步步踏苔綠。</p>
</div>
<div class='div-other'><a id='mulu6' />
<p class='h1'>住長沙府瀏陽南源禪寺</p><p>元旦示眾諸佛心印歷代傳持謂之教外別傳不立文字實相無相心地法門也得之者妙用無虧失之者觸途成滯山僧得此心印運大鉗鎚啟大爐鞴鎔凡<span class='corr'>鍛</span>聖開徃繼來增光佛日祝贊今上皇帝聖天子得此心印闢土開疆安邦定國端拱南靣子育蒼生諸大臣宰得此心印惟忠惟孝克讓克恭澤及生民海山伊頼以及我現前眾職事得此心印輔佐知識光贊叢林臨事則應變無窮當機則箭鋒相拄諸仁者正恁麼時且道印紋作何形狀驀豎拂子云看若也於斯薦得則叅尋事畢平生事辦其或未然有寒暑兮促君壽有鬼神兮妬君福復舉磬山和尚元旦示眾云今日新年頭昨日舊年尾識得本來人無憂亦無喜且道如何是本來人先和尚自代云眉橫鼻直山僧則不然設今日眾中有人問如何是本來人但向道行不出戶坐不當堂。</p>
<p>晚叅云山僧住南源來將兩月許未曾舉着宗門中事諸人作務遲了山僧不是喊便是罵諸人若作喊罵會自合入㧞舌地獄若不作喊罵會累及山僧入㧞舌地獄有人向者裏知得落處山僧拄杖子今夜兩手分付如或未然只知事逐眼前過不覺老從頭上來。</p>
<p>示眾朔風凜凜玉雪飄飄知有底途中受用不知有底孤露貧寒所以道得之於心伊蘭作旃檀之樹失之於旨甘露乃蒺藜之園雖然如是知有底不知有底若到南源門下好各與三十拄杖大眾不知有底且置只如知有底因甚亦喫三十拄杖還知落處麼喝一喝云選佛若無如是眼宗門那得到而今。</p>
<p>楊憩南居士入山晚叅師云探究此事貴在叅學人手親眼快逴得便行覰得便了不見當時龐居士叅馬祖問不與萬法為侶者是甚麼人祖云待汝一口吸盡西江水即向汝道士於言下大悟遂還家將百萬家財沉於湘江之水日與妻子兒女賣笊籬以供朝夕因賣弄家風說一偈云有男不婚有女不嫁大家團圞頭共說無生話師以拄杖畫一畫云是事且置今夜楊居士問山僧不與萬法為侶者是甚麼人好與和聲便棒大眾且道與馬祖是同是別聽取一頌馬師言句指南源棒下通豁開頂門眼無別亦無同。</p>
<p>示眾諸人不遠千里而來南源寺裏受戒且問諸人受戒者是誰若道是者現前底肉塊子能受戒只如一口氣不來者肉塊子刀割火燒也不知猪拖狗拽也不知香塗糞污也不知讚譽毀辱也不知既總不知决定不是者肉塊子能受戒明矣且道畢竟是甚麼受戒山僧未敢道破須要諸人回光返照自悟始得不見古人云塵勞逈出事非常緊把繩頭做一場不是一番寒徹骨爭得梅花透鼻香伏惟珍重。</p>
<p>戒壇示眾舉一秀才問長沙景岑禪師百千諸佛但聞其名未審居何國土岑云黃鶴樓崔顥題後還有人題得也無才云無岑云秀才得間題取一篇好師云殺人刀活人劍藏鋒句向上機岑老拈出了也只是罕遇知音山僧則不然今日眾中有人問百千諸佛但聞其名未審居何國土只向道親言出親口諸人若向此語下薦得則覿體戒光現前當處業冤冰釋否則聽取一頌親言<span class='corr'>已</span>出親人口大丈夫兒解知有懞懂禪和自不知扶墻摸壁外邊走。</p>
<p>示眾舉楊岐會禪師云薄福住楊岐年來氣力衰寒風凋敗葉猶喜故人歸囉囉哩拈上死柴頭且向無煙火師云門庭冷峻語脈藏鋒此我遠祖楊岐和尚荷擔法道綱維叢社之典型山僧忝為後裔亦有一頌薄福住南源霜風茆屋寒擁衲爐頭坐灰形似懶殘赤骨[骨*歷]不相瞞煩汝諸人掃黃葉千峰月上煑冰團。</p>
<p>臘八示眾僧問立地家風即不問如何是根本大戒師良久云會麼僧云不會師云因甚不會僧擬議師便打乃云當陽顯露豈容擬議商量覿靣提持貴在知音唱和是則我若師子吼你須野干鳴我若野干鳴你須師子吼若是上無攀仰下絕<span class='corr'>己</span>躬底衲僧聞恁麼說話直下承當一肩擔荷則自然常光現前壁立千仞恁麼也得不恁麼也得恁麼不恁麼總得驀卓拄杖云大眾還委悉麼但存一念歸家計孰見雲山千萬重師復云今晨乃我本師釋迦如來當年在正覺山前冷地擡眸睹明星出現豁然大悟遂爾嘆云奇哉一切眾生具有如來智慧德相但以妄想執着不能證得曾有一同叅問磬山先和尚云如何是妄想先和尚云立人立我如何是智慧德相先和尚云忘人忘我大眾且道先和尚為伊答話耶為伊解說耶若向者裏簡點得出許你具一隻眼山僧則不然今日設有人問如何是妄想只向道木雞啼子夜如何是智慧德相只向道蒭狗吠天明且道與先和尚是同是別試定當看。</p>
<p>師偕眾開田示眾云者一片田地從上來分付多時矣只為兒孫不肖拋家撒業馳逐外遊致令祖父田園荊棘年生草茆日長山僧今日將原本契書揭示諸人須要諸人各各急着精彩認取者片田地斬無明草除邪見林然後放兩拋三深耕淺種披蓑帶月挈耙連雲到此不妨改禾莖為粟柄變土塊作黃金都盧只在者片田地上顯現大眾正恁麼時且道承誰恩力乃以钁頭[祝/土]地三下云幾度賣來還自買為憐松竹引清風。</p>
<p>師與眾圍爐次垂問云趙州道火爐邊有個無賔主句如何是無賔主句眾無對自代云大家在者裏。</p>
<p>除夜示眾師云出家兒莫違時失候若違時失候即是虛度光陰諸仁者且作麼生說個不違時失候底道理今日是一年三百六十日末底一日叢林恒規供佛供祖燒香散花佛殿上雲集僧堂裏和南人事既畢普請齋堂喫茶喚作不違時失候者麼且喜沒交涉莫是終日蒲團兀兀定水澄澄喚作不違時失候者麼且喜沒交涉莫是孤峰頂上木食草衣眠雲臥月天子詔不來諸侯請不赴喚作不違時失候者麼且喜沒交涉莫是十字街頭披一片挂一片口裏水漉漉地喚作不違時失候者麼且喜沒交涉既總都沒交涉畢竟如何是不違時失候底道理山僧今夜八字打開去也乃卓拄杖一下復喝一喝云恁麼恁麼渴鹿飲溪冰作水野猿啼樹霧成煙不恁麼不恁麼縱然一夜風吹去只在蘆花淺水邊雖然此猶是唱教門中提獎嬰兒撫憐赤子底事更須知有向上一着始得以拄杖畫一畫云拶到年窮與日窮轉身消息不多工急着眼露全容驀擲拄杖云誰道夜䦨年已盡曉來依舊日東紅。</p>
<p>為雲居印心院主挂鐘師云祗桓林內忽鐘聲撩倒阿難悟本真今日山僧重擊着阿誰會得證圓聞乃擊鐘三下云若將耳聽終難會眼裏聞來方始親。</p>
<p>又為挂板師云叢林號令佛祖紀綱懸起也有眼皆見擊着也有耳咸聞既見既聞直下是觀音入理之門當處即善財功圓之際雖然如是且不落聲色句作麼生遂擊板云騎聲葢色甚分明。</p>
<p>燈節示眾今朝正月十五處處村歌社舞惟我南源寺裏舉令超佛越祖不是秘魔擎扠豈學雲門道普剔起無盡燈光照徹主中之主大眾且道主中主作麼靣目良久云聻。</p>
<p>示眾諸方有玄妙禪有性理禪有細膩禪有逐日常進禪有休去歇去禪有大法小法禪與人理會與人齩嚼山僧此間且無如許多禪只有遠祖百丈大智禪師留得一把鈍鐵鋤頭逐日要諸人使用使用得純熟若到力忘於<span class='corr'>己</span>手忘於心目前不見有可開之田脚下不見有可立之地忽然鋤轉山河大地百雜碎露出當人雙眼睛大眾即今把柄在阿誰手裏驀擲拄杖云當陽拈出大家看。</p>
<p>示眾舉臨濟大師云山僧有時一喝如金剛王寶劍有時一喝如踞地師子有時一喝如探竿影草有時一喝不作一喝用師遂喝一喝云且道是金剛王寶劍耶是踞地師子耶是探竿影草耶是一喝不作一喝用耶汝等諸人若向此緇素得出許你具叅學眼如或未然光陰迅速生死事大切須薦取復喝一喝歸方丈。</p>
<p>示眾舉洞山云須知有佛向上事僧問如何是佛向上事山云非佛雲門云名不得狀不得所以言非師云大小雲門猶作者般見解山僧當時若在座下但冷笑三聲。</p>
<p>示眾舉南泉示眾云昨夜三更文殊普賢起佛見法見各與二十棒貶向二鐵圍山趙州出眾云和尚棒教誰喫泉云王老師有甚麼過州便禮拜雲門云深領和尚慈悲某甲歸衣鉢下得個安樂師拈云雲門代語大似雷門布皷取笑旁觀殊不知趙州禮拜不是好心。</p>
<p>示眾舉閩中韋監軍尋常見僧云某甲待官滿出江西湖南置一問問殺江西湖南老宿僧云監軍作麼生問軍云不勞手脚僧無語師代云監軍與麼問直是笑殺江西湖南老宿。</p>
</div>
<p class='juan'>南嶽山茨際禪師語錄卷一</p>
<div class='div-w'>
<p class='h1'>音釋</p>
<div class='div-note'>斆<p style="margin-left:1em"><span class='note-inline'>(胡孝切音效教也)</span>。</p>
舀<p style="margin-left:1em"><span class='note-inline'>(伊鳥切遙上聲抒臼也)</span>。</p>
糝<p style="margin-left:1em"><span class='note-inline'>(桑感切音[彳*參]雜也)</span>。</p>
喊<p style="margin-left:1em"><span class='note-inline'>(苦濫切音闞呵也)</span>。</p>
逴<p style="margin-left:1em"><span class='note-inline'>(敕角切音踔綽略速行也)</span>。</p>
膩<p style="margin-left:1em"><span class='note-inline'>(乃計切音殢肥也)</span>。</p>
[骨*(歷-秝+林)]<p style="margin-left:1em"><span class='note-inline'>(狼敵切音歴病骨出也)</span>。</p>
</div></div>
</div><!-- end of div[@id='body'] -->
</body></html>