<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山茨際禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>南嶽山茨際禪師語錄卷二　　　　理八</p><p class="byline">門人達尊達謙等編次</p>
<div class='div-other'><a id='mulu8' />
<p class='h1'>拈古</p>
<div class='div-orig'><p>舉世尊纔生乃一手指天一手指地周行七步目顧四方云天上天下惟我獨尊雲門云我當時若見一棒打殺與狗子喫貴圖天下太平。</p>
</div>
<div class='div-commentary'><p style="margin-left:1em">師拈云此則因緣古今評論不勝其數矣山僧今日不敢再加一辭何故字經三寫烏焉成馬。</p>
</div>
<div class='div-orig'><p>舉世尊因自恣日文殊三處過夏迦葉欲白槌擯出纔拈槌乃見百千萬億文殊迦葉盡其神力槌不能舉世尊遂問迦葉汝擬擯那個文殊迦葉無對<span class='note-inline'>(師代却是某甲罪過)</span>。</p>
</div>
<div class='div-commentary'><p style="margin-left:1em">師拈云文殊三處過夏只見錐頭利迦葉白槌欲擯不見鑿頭方若非迦文老子大慈大悲怎容得這般漢在座下。</p>
</div>
<div class='div-orig'><p>舉世尊一日陞座默然而坐阿難白槌云請世尊說法世尊云會中有二比丘犯律行我故不說阿難以他心通觀二比丘遂乃遣出世尊還復默然阿難又白適來為二比丘犯律是二比丘<span class='corr'>已</span>遣出世尊何不說法世尊云吾誓不為二乘聲聞人說法便下座。</p>
</div>
<div class='div-commentary'><p style="margin-left:1em">師拈云世尊索馬阿難奉鹽雖然鹽馬不同要且共為標準黃靣老子云誓不為二乘聲聞人說法又作麼生話會片片落花隨流水流水無心戀落花。</p>
</div>
<div class='div-orig'><p>舉世尊在靈山會上拈華示眾是時皆各默然惟迦葉破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。</p>
</div>
<div class='div-commentary'><p style="margin-left:1em">師拈云世尊拈華迦葉微笑正恁麼時且道世尊與迦葉在那裏相見若向拈華處相見則蹉過釋迦老子若向微笑處相見則蹉過飲光尊者有人向這裏定當得出山僧施四大作繩床而供養之。</p>
</div>
<div class='div-orig'><p>舉九峰在石霜作侍者石霜遷化欲請堂中第一座接續住持峰不肯乃云待某甲問過若會先師意如先師侍奉遂問首座云先師道休去歇去一念萬年去寒灰枯木去古廟香爐去一條白練去且道明甚麼邊事座云明一色邊事<span class='note-inline'>(師別鳴指一下云只明這個事)</span>峰云恁麼則未會先師意在座云你不肯我那裝香來乃焚香云我不會先師意香氣騰處脫去不得言訖便坐脫峰乃撫其背云坐脫立亡則不無先師意未夢見在。</p>
</div>
<div class='div-commentary'><p style="margin-left:1em">師拈云這則公案自古迄今拈頌者如牛毛見徹者如兔角以致石霜父子兄弟血脉參差家聲魚魯山僧今日見處也要諸方共知殊不知首座侍者一人暗藏春色一人明露秋光同聲相應同氣相求發明石霜不傳之秘大眾還委悉得麼大鵬只管騰霄漢那顧迸開六合雲。</p>
</div>
<div class='div-orig'><p>舉百丈海禪師每日上堂常有一老人聽法隨眾散去一日不去丈乃問立者何人老人云某甲於過去迦葉佛時曾住此山有學人問大修行底人還落因果也無對云不落因果墮在野狐身今請和尚代一轉語丈云汝但問老人便問大修行底人還落因果也無丈云不昧因果老人於言下大悟。</p>
</div>
<div class='div-commentary'><p style="margin-left:1em">師拈云前百丈云不落因果端的端的後百丈云不昧因果端的端的既然如是因甚有墮有脫若向這裏緇素得出始可克紹宗乘權衡佛祖其或未然盡是野狐精見識。</p>
</div>
<div class='div-orig'><p>舉南泉住菴時一僧到泉云某甲上山作務請齋時作飯自喫了却送一分來其僧齋時自辦喫了却將家事一齊打破乃就床臥泉伺久不來遂歸見僧臥泉亦去一邊臥僧便起去泉住後云我前住菴時有個伶俐道者來直至如今不見。</p>
</div>
<div class='div-commentary'><p style="margin-left:1em">師拈云南泉雖是本色住山乃有不施寸鐵便能䧟虎之策者僧固是行脚英俊終是貪人香餌落在彀中雖然如是要見這僧則易要見南泉則難。</p>
</div>
<div class='div-orig'><p>舉寒山預知溈山來國清受戒遂與拾得往松門接溈山纔到二人從路兩邊透出作大蟲吼三聲山屹然無對<span class='note-inline'>(師代云這畜生)</span>寒山云自從靈山一別迄至如今還相記麼山又無對<span class='note-inline'>(代云瞌睡漢)</span>拾得拈拄杖云老兄喚這個作甚麼溈山又無對<span class='note-inline'>(代云瞞阿兄不得)</span>寒山云休休不用問他自從別後<span class='corr'>已</span>曾三生作國王來總忘却也。</p>
</div>
<div class='div-commentary'><p style="margin-left:1em">師拈云溈山忘却且置而不論只如寒山拾得記得底事又作麼生豎拂子云可來白雲裏教你紫芝歌。</p>
</div>
<div class='div-orig'><p>舉甘贄行者開接待凡有問行者接待不易者云譬如餧驢餧馬瑯琊云快把飯來五祖云願行者長似今日。</p>
</div>
<div class='div-commentary'><p style="margin-left:1em">師拈云行者接待亦是好心亦不是好心瑯琊雖是看孔著楔未免饑虛迫人五祖善鑑來機終是貪他小利山僧即不然譬如餧驢餧馬只向他道多年接待俗氣也不除且道與古人是同是別。</p>
</div>
<div class='div-orig'><p>舉僧問文殊禪師僧繇為甚麼描誌公真不得殊云非但僧繇誌公亦描不得僧云誌公為甚麼描不得殊云綵繪不將來僧云和尚還描得也無殊云我亦描不得僧云和尚為甚麼描不得殊云渠不苟我顏色教我如何描。</p>
</div>
<div class='div-commentary'><p style="margin-left:1em">師拈云文殊與這僧不用一毫顏色你一筆來我一筆去描成寶公真儀儘有十分相似山僧今日正眼觀來只有一處誵訛大眾且道是那一處以手點空云分明記取。</p>
</div>
<div class='div-orig'><p>舉僧侍立白眉霞禪師次眉云可煞熱僧云是眉云只如熱向甚處廻避僧云鑊湯爐炭裏廻避眉云鑊湯爐炭裏又作麼生廻避僧云眾苦不能到。</p>
</div>
<div class='div-commentary'><p style="margin-left:1em">師拈云精金不百煉怎見光輝至寶不酬價終同常物這僧雖是父亡母喪家破身窮若不得白眉老人覿靣權衡焉知汗馬功高。</p>
</div>
<div class='div-orig'><p>舉僧與疎山造壽塔畢來白疎山山云汝將多少錢與匠人僧云一切在和尚山云為將三文錢與匠人為將兩文錢與匠人為將一文錢與匠人若道得與吾親造塔僧無對後舉似大嶺嶺云還有人道得麼僧云未有人道得嶺云汝回舉似疎山道大嶺聞舉有語云若將三文與匠人和尚今生決定不得塔若將兩文與匠人和尚與匠人共出一隻手若將一文與匠人累他匠人眉鬚墮落其僧回舉似疎山山具威儀望大嶺禮拜嘆云大嶺古佛放光射至此間雖然如是也是臘月蓮花大嶺後聞此語云我恁麼道也是龜毛長數尺。</p>
</div>
<div class='div-commentary'><p style="margin-left:1em">師拈云疎山老漢一生不守本分以致孤露竛竮始自行脚不得被蓋終至委息不得塔安直得屍橫宇宙日炙風吹佛祖不安排至今無處所雖然如是且道三文錢兩文錢一文錢意又作麼生話會山僧今日與疎山相見去也若將三文錢與匠人恁麼也不得若將兩文錢與匠人不恁麼也不得若將一文錢與匠人恁麼不恁麼總不得驀拈拄杖云君往西秦我之東魯。</p>
</div>
<div class='div-orig'><p>舉乾峰上堂舉一不得舉二因緣。</p>
</div>
<div class='div-commentary'><p style="margin-left:1em">師拈云舉一不得舉二白雲萬里放過一著落在第二白雲萬里雲門云昨日有人從天台來今朝却往徑山去白雲萬里乾峰云維那明日不得普請白雲萬里有人向山僧四個白雲萬里處薦得管取一生叅學事畢雖然如是也是白雲萬里。</p>
</div>
<div class='div-orig'><p>舉趙州諗禪師因僧遊五臺問一婆子臺山路向甚麼處去婆曰驀直去僧便去婆曰好個師僧又恁麼去後有僧舉似師師曰待我去勘過明日師便去問臺山路向甚麼處去婆曰驀直去師便去婆曰好個師僧又恁麼去師歸院謂僧曰臺山婆子為汝勘破了也高峰云檢點將來正是婆子勘破趙州畢竟以何為驗以手指云驀直去。</p>
</div>
<div class='div-commentary'><p style="margin-left:1em">師拈云高峰老人恁麼批判未免見處偏枯山僧則不然婆子趙州一人具一隻眼。</p>
</div>
<div class='div-orig'><p>舉白水仁禪師上堂云老僧不欲向聲前句後鼓弄人家男女何故聲且不是聲色且不是色時有僧問如何是聲不是聲水云喚作色得麼僧云如何是色不是色水云喚作聲得麼水復云且道對闍黎話為闍黎說若向這裏會得許你有個入處。</p>
</div>
<div class='div-commentary'><p style="margin-left:1em">師拈云聲前薦得早屬顢頇句下承當自傷<span class='corr'>己</span>命白水老人既不欲聲前句後鼓弄人家男女為甚纔被這僧拶著便乃分疎不下泥水通身還知這老子落處麼解空不許離聲色似聽孤猿月下啼。</p>
</div>
<div class='div-orig'><p>舉洞山初行脚時路逢一擔水婆子山索水飲婆云水不妨飲婆有一問須先問過且道水具幾塵山云不具諸塵婆云去休污我水擔。</p>
</div>
<div class='div-commentary'><p style="margin-left:1em">師拈云洞山不具諸塵果然喉舌乾枯婆子休污我水終是老婆見解山僧當時若作洞山待婆云水具幾塵但趯翻水桶便行管教這老婆疑著行脚師僧別有長處。</p>
</div>
<div class='div-orig'><p>舉長髭到石頭處頭問甚麼處來髭云嶺南來頭云大庾嶺頭一舖功德還成就也未髭云成就久矣只欠點眼頭云莫要點眼麼髭云便請石頭垂下一足髭便禮拜頭云見甚麼道理便禮拜髭云如紅爐上一點雪石頭休去雪竇云無眼功德有甚點處。</p>
</div>
<div class='div-commentary'><p style="margin-left:1em">師拈云雪竇雖是權衡在手山僧敢道他秤頭無眼若要與石頭長髭相見何啻三生六十劫。</p>
</div>
<div class='div-orig'><p>舉玄沙見鼓山來作一圓相山云人人出這個不得沙云情知你向驢胎馬腹中作活計山云和尚又作麼生沙云人人出這個不得山云和尚恁麼道得某甲為甚麼道不得沙云我得你不得。</p>
</div>
<div class='div-commentary'><p style="margin-left:1em">師拈云二大老與麼說話還有優劣也無若道有未具叅學眼在若道無未具叅學眼在山僧今日有一轉語與玄沙鼓山相見去也靠拄杖云我得你不得。</p>
</div>
<div class='div-orig'><p>舉趙州和尚一日趙王來不下禪床曰會麼王曰不會州曰自小持齋身<span class='corr'>已</span>老見人無力下禪床騰騰和尚朝見則天仰視則天曰會麼天曰不會騰騰曰山僧持不語戒忠國師見肅宗帝以手指頭帽子曰會麼帝曰不會國師曰天寒莫怪不下帽子。</p>
</div>
<div class='div-commentary'><p style="margin-left:1em">師拈云三大老放去甚危[(冰-水+〡)*ㄆ]來太速當時若有出身之路老胡一宗不至掃土雖然山僧恁麼批判只有四字誵訛若人簡點得出許伊天下橫行。</p>
</div>
<div class='div-orig'><p>舉夾山善會禪師初住京口寺因僧問如何是法身山曰法身無相又問如何是法眼山曰法眼無瑕時道吾失笑師遂申請益後散眾叅船子大悟後歸聚徒道吾令僧往問如何是法身山曰法身無相又問如何是法眼山曰法眼無瑕僧回舉似吾吾曰這漢此回方徹。</p>
</div>
<div class='div-commentary'><p style="margin-left:1em">師拈云夾山前後答語無別道吾因甚肯後不肯前且道誵訛在甚麼處山僧向這裏著得個眼目也要諸方簡點畢竟水須朝海去到頭雲定覓山歸復喝一喝。</p>
</div>
<div class='div-orig'><p>舉石霜會下有二禪客到溈山乃云此間無一人會禪後普請搬柴仰山見二禪客歇將一橛柴問還道得麼俱無對<span class='note-inline'>(師代云道即不辭只恐無人證明)</span>仰曰莫道無人會禪好仰歸舉似溈山曰今日二禪客被慧寂勘破溈山曰甚麼處被子勘破仰舉前話溈山曰寂子又被我勘破。</p>
</div>
<div class='div-commentary'><p style="margin-left:1em">師拈云溈仰父子大似乞兒競小利。</p>
</div></div>
<div class='div-other'><a id='mulu9' />
<p class='h1'>代古</p>
<div class='div-orig'><p>有施主婦人入院行眾僧隨年錢僧曰聖僧前著一分婦人曰聖僧年多少僧無對。</p>
</div>
<div class='div-commentary'><p>代云適來猶記得。</p>
</div>
<div class='div-orig'><p>南泉和尚遷化陸亘大夫來弔慰院主問大夫何不哭先師大夫曰院主道得亘即哭主無對。</p>
</div>
<div class='div-commentary'><p>代云誠如此則先師慶幸。</p>
</div>
<div class='div-orig'><p>江南國主問老宿予有一頭水牯牛萬里無寸草未審向甚麼處放。</p>
</div>
<div class='div-commentary'><p>代云山僧有放處只恐國主不甘。</p>
</div>
<div class='div-orig'><p>聖僧像被屋漏滴有人問既是聖僧為什麼有漏。</p>
</div>
<div class='div-commentary'><p>代云示大人相。</p>
</div>
<div class='div-orig'><p>僧問龍牙十二時中如何著力龍牙曰如無手人欲行拳始得。</p>
</div>
<div class='div-commentary'><p>代云恁麼則絕後再甦去也。</p>
</div>
<div class='div-orig'><p>雲門和尚以手入木獅子口顧僧曰齩殺我也相救。</p>
</div>
<div class='div-commentary'><p>代云救即不辭恐傍人道是和尚無端。</p>
</div>
<div class='div-orig'><p>禪月詩云禪客相逢只彈指此心能有幾人知大隨和尚舉問禪月如何是此心無對。</p>
</div>
<div class='div-commentary'><p>代云所供並是詣實。</p>
</div>
<div class='div-orig'><p>法燈問新到僧近離什麼處曰廬山師拈起香合曰廬山還有這個也無僧無對。</p>
</div>
<div class='div-commentary'><p>代云學人今日小出大遇。</p>
</div>
<div class='div-orig'><p>法眼和尚謂小兒曰因子識得爺爺名什麼無對。</p>
</div>
<div class='div-commentary'><p>代云但呼和尚若應諾復云某甲今日識得和尚也。</p>
</div>
<div class='div-orig'><p>歸宗柔和尚問僧看什麼經曰寶積經柔曰既是沙門為什麼看寶積僧無對。</p>
</div>
<div class='div-commentary'><p>代云此外無有。</p>
</div>
<div class='div-orig'><p>大宋太宗皇帝問僧看什麼經僧云仁王經帝曰既是寡人經為甚麼在卿手裏僧無對。</p>
</div>
<div class='div-commentary'><p>代云專為流通。</p>
</div>
<div class='div-orig'><p>帝幸開寶塔問僧卿是甚人僧云塔主帝云寡人塔為什麼卿作主僧無對。</p>
</div>
<div class='div-commentary'><p>代云相識滿天下今朝遇至尊。</p>
</div>
<div class='div-orig'><p>帝嘗夢神人報云請陛下發菩提心帝早旦宣問左右街菩提心作麼生發。</p>
</div>
<div class='div-commentary'><p>代云謝陛下發菩提心竟。</p>
</div>
<div class='div-orig'><p>帝因僧朝見乃云陛下還記得臣僧麼帝云甚處相見來僧云靈山一別直至如今帝云卿以何為驗僧無對。</p>
</div>
<div class='div-commentary'><p>代云但近前义手云請陛下賜鑑。</p>
</div>
<div class='div-orig'><p>帝因僧奏燒却經藏欲乞宣賜帝宣問昔日摩騰不燒如今為甚却燒僧無對。</p>
</div>
<div class='div-commentary'><p>代云貧道罪過若云卿是甚麼心行復云也要識得陛下。</p>
</div>
<div class='div-orig'><p>南嶽慧思和尚因誌公令人傳語云何不下山教化眾生目視雲漢作麼師云三世諸佛被我一口吞盡何處更有眾生可教化。</p>
</div>
<div class='div-commentary'><p>代云再傳語云一釣便上。</p>
</div>
<div class='div-orig'><p>寶誌公和尚問一梵僧承聞尊者喚我作屠兒曾見我殺生不僧云見公云有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧云你有此等見耶。</p>
</div>
<div class='div-commentary'><p>代云幾乎放過。</p>
</div></div>
<div class='div-other'><a id='mulu10' />
<p class='h1'>頌古</p>
<div class='div-orig'><p>舉世尊未離兜率已降王宮未出母胎度人<span class='corr'>已</span>畢。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>禍不單行福不雙夜深披雪又遭霜<span class='corr'>刺</span>形一入膠盆子洗盡長河沒掩藏</div>
</p></div>
<div class='div-orig'><p>舉女子出定。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>積翠烟濃撥不開三三兩兩畫樓臺不知<span class='corr'>已</span>洩春多少猶向杜鵑啼處猜</div>
</p></div>
<div class='div-orig'><p>舉殃崛摩羅產難。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>故園花不開躊躇凭欄立多少守花人言藉春風力</div>
</p></div>
<div class='div-orig'><p>舉文殊三處度夏。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>一個文殊尚不容那堪千萬靣相同當時直下分明看縱使瞿曇也不中</div>
</p></div>
<div class='div-orig'><p>舉廣額屠兒千佛一數因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>殺羊<span class='corr'>已</span>是賣風流颺下屠刀落二籌何似庖丁逞好手三年不自見全牛</div>
</p></div>
<div class='div-orig'><p>舉師子尊者因罽賔國王秉劒因緣玄沙云大小師子尊者頭也不解作得主。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>上大人丘乙<span class='corr'>己</span>陌路逢論詩禮三百篇篇意若何仲尼一言備之矣江南三月鷓鴣聲有堪聽有不堪聽</div>
</p></div>
<div class='div-orig'><p>舉馬祖打車打牛。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>浪湧千層涉者艱撥開烟霧見波瀾車牛直下翻身轉踏碎寒江月一團</div>
</p></div>
<div class='div-orig'><p>舉百丈野狐。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>前百丈後百丈秋水長天無兩樣野狐墮脫有來繇<span class='corr'>陝</span>府灌鐵牛嘉州打大象</div>
</p></div>
<div class='div-orig'><p>舉黃檗在鹽官殿上禮佛時唐宣宗為沙彌問曰不着佛求不着法求不着僧求長老禮拜當何所求師曰不着佛求不着法求不着僧求常禮如是事彌曰用禮何為師便掌彌曰太麤生師曰這是甚麼所在說麤說細隨後又掌。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>獅子嚬呻更有誰黃金殿上任施為爪牙未許輕相觸兩掌還他顯大機</div>
</p></div>
<div class='div-orig'><p>舉南泉斬猫。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>大用現前全殺活兩堂直得膽魂驚知恩獨有花猫子刃下分明呌一聲</div>
</p></div>
<div class='div-orig'><p>舉石鞏射得半個聖人。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>臥月眠雲幾十春一張弓箭不離身相逢用盡生平力中的誰知只半人拗折罷更慇懃孰料三平復問津烟積斷弦遺恨跡寥寥千古亦寒心</div>
</p></div>
<div class='div-orig'><p>舉臨濟三度問佛法大意因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>三頓烏藤直似呆大愚一撥眼方開便言佛法無多子脇下還拳痛處來</div>
</p></div>
<div class='div-orig'><p>舉玄沙訪三斗菴主纔相見主曰莫怪住山年深無坐具師曰人人盡有為甚麼菴主却無曰且坐喫茶師曰菴主元來有在。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>一谿流水抱柴門菜葉招人到白雲只有麻衣遮瘦質且無坐具接高賔寒溫茗共知凉熱豐儉家同識富貧今古閩山菴畔月蘿痕牽影十分明</div>
</p></div>
<div class='div-orig'><p>舉興化到大覺為院主因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>驅耕奪食不容情擊碎驪珠光始明是聖是凡俱坐斷太平風月只惺惺</div>
</p></div>
<div class='div-orig'><p>舉歸宗與南泉同行一日告別煎茶次泉乃云三十年與兄商量語句彼此以知向後忽有人問畢竟事作麼生常云這一片田好卓菴泉云卓菴且置畢竟事作麼生常乃踢却茶銚便起泉云師兄喫茶了某甲未喫茶常云作這個語話滴水也消不得泉乃休去。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>死猫頭活眼方明三十年來共此情路遠夜長休把火大家吹滅暗中行</div>
</p></div>
<div class='div-orig'><p>舉藥山問道吾雲巖枯榮二樹因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>枯榮本屬今時事諸子從他見有差若向藥山言下會當人眼裏事如麻</div>
</p></div>
<div class='div-orig'><p>舉黃檗示眾云汝等諸人盡是噇酒糟漢。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>國裏無禪更沒師鷓鴣啼在未萌枝錦衣人只觀花柳打失雙眉自不知</div>
</p></div>
<div class='div-orig'><p>舉夾山見船子。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>理釣扁舟三十秋蘋花為餌月為鈎金鱗戲浪清波現吞吐幾回不轉眸施毒手結冤讎離鈎三寸如何道迸出波心忽點頭破船覆却江天曉千古佳聲播未休</div>
</p></div>
<div class='div-orig'><p>舉白雲叅楊岐悟道因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>一笑全韜殺活行回頭轉腦暗生驚當初只道茅長短燒了元來地不平</div>
</p></div>
<div class='div-orig'><p>舉趙州柏樹子。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>披雲帶露十分春任是王維畫不成莫若于今閣筆去水天一色自然清</div>
</p></div>
<div class='div-orig'><p>舉巖頭作渡子因一婆子抱一孩兒來問因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>彼此肝腸盡底傾清波明月兩人心歸去罷浪風平君往瀟湘我往秦</div>
</p></div>
<div class='div-orig'><p>舉密菴禪師謁應菴菴問如何是正法眼密云破沙盆。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>毛頭星現在當門百怪千妖盡轉恩細嚼爛紅剛一塊翻成沒底破沙盆</div>
</p></div>
<div class='div-orig'><p>舉雲門因僧問秋初夏末前程若有人問作麼生祗對師云大眾退後僧云未審過在甚麼處師云還我九十日飯錢來。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>大眾退後韶陽直剖更問如何秋蟲開口久經戰陣老將軍不施寸刃取人首行路難行路難愁腸一片滿目江山</div>
</p></div>
<div class='div-orig'><p>舉南院顒禪師問僧名甚麼僧曰普叅師曰忽遇屎橛時如何僧曰不審師便打。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>當機覿靣提覿靣當機疾一往與一來猴白遇猴黑</div>
</p></div>
<div class='div-orig'><p>舉保福指雪峰上院主山問長慶教中云妙峰頂莫只這便是否長慶云是即是可惜許保福復問鼓山云長慶與麼道意作麼生鼓山云若不與麼紅旗遍野白骨連山。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>是即是兮可惜許放去[(冰-水+〡)*ㄆ]來無別理和風搭上玉欄杆知音特地重相舉</div>
</p></div>
<div class='div-orig'><p>舉高峰墮枕因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>滄溟一竭見鯤鰲陸地波濤萬丈高鐵壁銀山齊破了賊身無處可潛韜</div>
</p></div>
<div class='div-orig'><p>舉興化打克賔。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>話到其中冷似冰更加一頓怨猶深珊瑚枕上兩行淚半是思君半恨君</div>
</p></div>
<div class='div-orig'><p>舉趙州訪投子值子擕油瓶歸州云久嚮投子到來只見賣油翁子云汝只見賣油翁且不識投子州云如何是投子子提起油瓶云油油。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>賣油投子實頭翁用處全提殺活宗端的看他同展事白蘋開對蓼花紅</div>
</p></div>
<div class='div-orig'><p>舉德山托鉢因緣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>彩雲影裏仙人現手把紅羅扇遮靣急須着眼看仙人莫看仙人手中扇</div>
</p></div>
<div class='div-orig'><p>舉大愚芝和尚示眾曰大家相聚喫莖虀若喚作一莖虀入地獄如箭。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>大家相聚首共喫這莖虀滋味從來有沾脣不許知一堂風冷淡千古月光輝標致余方繼飯香蓴菜[糸*系]</div>
</p></div>
<div class='div-orig'><p>舉中峰本禪師因觀流有省詣高峰求證被峰打趂出既而民間訛傳官選童男女師問云忽有人來問和尚討童男女時如何峰云我但度竹篦子與他師於言下洞然徹法底源。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>痛棒通身不改愁竹篦度處笑擡眸是男是女俱忘却白日長江水自流</div>
</p></div>
<div class='div-orig'><p>舉吳山端禪師因尼叅師云待來日五更三點入來師侵早紅粉搽面而坐尼入見驚而遂悟。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>老覺情閑似太孤五更粧點接師姑雖然<span class='corr'>已</span>中烽烟計粉面脂唇洗得無復云咦</div>
</p></div>
<div class='div-orig'><p>舉天目禮因僧叅師問汝名甚麼僧云智虎師退身作怕勢僧擬議師便歸方丈又玄沙同僧入山斫柴見一虎僧曰和尚虎師曰是汝虎。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>道虎抽身天目老見虎卓立謝家郎一般時節全提處大地明明絕覆藏</div>
</p></div>
<div class='div-orig'><p>舉趙州問投子大死底人却活是如何子云不許夜行投明須到。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>山邊水邊待月明暫向人間借路行如今還向山邊去只有湖水無路行</div>
</p></div>
<div class='div-orig'><p>舉靈雲見桃花悟道玄沙云諦當甚諦當敢保老兄未徹在。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>覆雨翻雲作者機電光石火較遲遲就中明暗交加處只許靈雲備老知</div>
</p></div>
<div class='div-orig'><p>舉大宰陸五臺問玉芝和尚東土一千七百善知識即今向甚麼處去了玉指庭樹鳴蟬云這裏也有一個臺云聲響便是麼玉云喚作聲響即蹉過去也。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>知有何妨異類行綠林深處忽蟬鳴隨聲逐色人無限蹉過當陽古老心</div>
</p></div>
<div class='div-orig'><p>舉僧問南臺直上祝融時如何臺云還見麼。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>覿面提持見也麼祝融不在亂雲窩會也未莫蹉跎山色溪光走大哥</div>
</p></div>
<div class='div-orig'><p>舉僧問古德如何是毘盧印德云草鞋踏雪僧云不會德云步步成跡。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>赤體條條絕覆藏草鞋踏雪印全彰堪憐岐路忘羊者滯跡追尋失本鄉</div>
</p></div>
<div class='div-orig'><p>舉臨濟大師四料簡。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>溪上水流溪下水南山雲起北山雲洞天人影稀相見踈隱鐘聲破曉聞<span class='note-inline'>(奪人不奪境)</span></div>
</p><p style="text-indent:1em" class="lg-abnormal"><div class='lg-row'>誌公不是閒和尚馬祖何曾是作家道泰不傳天子令相邀同喫趙州茶<span class='note-inline'>(奪境不奪人)</span></div>
</p><p style="text-indent:1em" class="lg-abnormal"><div class='lg-row'>白牯腹中藏日月蟭螟眼裏納乾坤干門萬戶凉如水塞壑填溝不是塵<span class='note-inline'>(人境兩俱奪)</span></div>
</p><p style="text-indent:1em" class="lg-abnormal"><div class='lg-row'>長安門外踏林月花柳叢中上酒樓有意氣時添意氣不風流處也風流<span class='note-inline'>(人境俱不奪)</span></div>
</p></div>
<div class='div-orig'><p>舉佛炤因宋孝宗帝問釋迦佛入山六年所成何事炤云將謂陛下忘却。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>不枉靈山親囑付萬機暇處扣禪關宗師手眼天然別殺活全韜一語間</div>
</p></div>
<div class='div-orig'><p>舉洞山五位君臣。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>正中偏水滿長江月滿天弱柳垂金[糸*系]細細謝家人上釣魚船</div>
</p><p style="text-indent:1em" class="lg-abnormal"><div class='lg-row'>偏中正寶殿無人侍亦敬縱橫本自出常情奉重還如法王令</div>
</p><p style="text-indent:1em" class="lg-abnormal"><div class='lg-row'>正中來玉鏡高懸坐寶臺揮指頓令天地靜蘆花雪月絕纖埃</div>
</p><p style="text-indent:1em" class="lg-abnormal"><div class='lg-row'>兼中至打雨打風舒意氣玉堦出入唱巴歌落魄暫時今又貴</div>
</p><p style="text-indent:1em" class="lg-abnormal"><div class='lg-row'>兼中到石女懷胎頭帶帽天明生得白頭兒東擲西拋誰敢號</div>
</p></div>
<div class='div-orig'><p>舉曹山因僧問清銳孤貧乞師拯濟師曰銳闍黎近前來銳近前師曰泉州白家酒三盞猶道未沾唇。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>孤貧自謂<span class='corr'>己</span>風流明月堂前乞點眸玉鏡纔彰妍醜現泉州白酒二機酬</div>
</p></div>
<div class='div-orig'><p>舉汾陽昭禪師示眾有僧問如何是學人著力處師曰嘉州打大象如何是學人轉身處師曰<span class='corr'>陝</span>府灌鐵牛如何是學人親切處師曰西河弄獅子師乃曰若人會此三句已辨三玄更有三要語在切須薦取。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>一句具三玄一玄具三要咄哉老汾陽拈出猶弄巧看破了道道</div>
</p></div>
<div class='div-orig'><p>舉圓悟和尚薰風自南來殿閣生微凉。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>拂拂薰風生夜闌百千諸佛骨毛寒歸去罷無處安長空今古月團圞</div>
</p></div>
<div class='div-orig'><p>舉學士宋景濂謁千巖和尚巖問聞公閱盡一大藏教有諸士曰然曰公耳閱乎目觀也士曰亦目觀爾曰使目之能觀者公謂誰耶士揚眉向之巖於是相視一笑。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>林下尋師扣板扉揚眉相向頗依俙作家手眼天然別笑裏全韜殺活機</div>
</p></div>
<div class='div-orig'><p>舉幻有和尚因僧問如何是佛祖奇特事尚云蝦蟆捕大蟲僧云恁麼則不奇特也尚云猫兒捉老鼠僧禮拜尚便喝僧云和尚為甚放某甲不過尚云老僧有事你且去。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>風前一語定綱宗漢語胡言信亦通末後重提千古令孤燈日下帶朦朧</div>
</p></div>
<div class='div-orig'><p>舉湛然澄禪師因僧叅師問你行脚事作麼生僧畫一圓相師畫破圓相僧敲桌三下師畫一圓相僧又敲桌二下師又重畫三圓相僧以手抹却師云離此之外別道一句僧擬議師便喝。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>共將胡餅賣街頭與奪從容得自由變局換旗功始立輸他一著不封侯</div>
</p></div>
<div class='div-orig'><p>舉孔子曰吾有知乎哉無知也。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>無知即是有知時知即無知任所之萬古長空風月在折旋俯仰更由誰</div>
</p></div>
<div class='div-orig'><p>舉仰之彌高鑽之彌堅瞻之在前忽焉在後。</p>
</div>
<div class='div-commentary'><p>頌云。</p>
<p style="text-indent:1em" class="lg-abnormal"><div class='lg-row'>千紅萬紫總陽春無地能容着眼睛除却華山陳處士誰人不帶是非行</div>
</p></div></div>
<p class='juan'>南嶽山茨際禪師語錄卷二</p>
<div class='div-w'>
<p class='h1'>音釋</p>
<div class='div-note'>繩<p style="margin-left:1em"><span class='note-inline'>(神陵切音乗索也)</span>。</p>
伺<p style="margin-left:1em"><span class='note-inline'>(息吏切音四偵候也)</span>。</p>
屹<p style="margin-left:1em"><span class='note-inline'>(魚乞切音仡山獨立壯武貌)</span>。</p>
覿<p style="margin-left:1em"><span class='note-inline'>(杜歷切音狄見也)</span>。</p>
竛<p style="margin-left:1em"><span class='note-inline'>(離呈切音靈)</span>。</p>
竮<p style="margin-left:1em"><span class='note-inline'>(披經切聘平聲竛竮行不正貌)</span>。</p>
窩<p style="margin-left:1em"><span class='note-inline'>(烏禾切音倭藏也窟也穴居也)</span>。</p>
</div></div>
</div><!-- end of div[@id='body'] -->
</body></html>