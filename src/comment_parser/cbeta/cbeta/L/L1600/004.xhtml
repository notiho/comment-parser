<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘起信論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>大乘起信論䟽卷第四　　　　　　田五</p><p class="byline">西太原寺沙門法藏述</p><p style="margin-left:2em">草堂沙門宗密錄之注於論文之下。</p>

<div class='div-commentary'><p style="margin-left:1em"><span class='note-inline'>(△二顯發心之相三○一牒章以問)</span>。</p>
</div>
<div class='div-orig'><p>復次信成就發心者發何等心。</p>
</div>
<div class='div-commentary'><p style="margin-left:1em"><span class='note-inline'>(○二標徵列釋)</span>。</p>
</div>
<div class='div-orig'><p>畧說三種。</p>
</div>
<div class='div-commentary'><p style="margin-left:1em"><span class='note-inline'>(標)</span>。</p>
</div>
<div class='div-orig'><p>云何為三。</p>
</div>
<div class='div-commentary'><p style="margin-left:1em"><span class='note-inline'>(徵)</span>。</p>
</div>
<div class='div-orig'><p>一者直心正念真如法故。</p>
</div>
<div class='div-commentary'><p style="margin-left:1em"><span class='note-inline'>(謂向理之心無別岐路故即二行之本)</span>。</p>
</div>
<div class='div-orig'><p>二者深心樂集一切諸善行故。</p>
</div>
<div class='div-commentary'><p style="margin-left:1em"><span class='note-inline'>(備具萬德歸向心源即自利行本)</span>。</p>
</div>
<div class='div-orig'><p>三者大悲心欲㧞一切眾生苦故。</p>
</div>
<div class='div-commentary'><p style="margin-left:1em"><span class='note-inline'>(廣㧞物苦令得菩提即利他行本妙行雖廣三行統[打-丁+(改-己)]故標云畧說三也以此即是三聚戒故三德三身皆由此成故亦即是彼三迴向故謂初向實際次向菩提後向眾生皆應相配釋之△三問荅除疑二○一問)</span>。</p>
</div>
<div class='div-orig'><p>問曰上說法界一相佛體無二何故不唯念真如復假求學諸善之行。</p>
</div>
<div class='div-commentary'><p style="margin-left:1em"><span class='note-inline'>(△二荅二一正荅所問二○一喻)</span>。</p>
</div>
<div class='div-orig'><p>荅曰譬如大摩尼寶體性明淨而有鑛穢之垢若人雖念寶性不以方便種種磨治終無得淨。</p>
</div>
<div class='div-commentary'><p style="margin-left:1em"><span class='note-inline'>(△二合三○一正合)</span>。</p>
</div>
<div class='div-orig'><p>如是眾生真如之法體性空淨而有無量煩惱垢染若人雖念真如不以方便種種熏修亦無得淨。</p>
</div>
<div class='div-commentary'><p style="margin-left:1em"><span class='note-inline'>(○二委釋)</span>。</p>
</div>
<div class='div-orig'><p>以垢無量徧一切法故修一切善行以為對治。</p>
</div>
<div class='div-commentary'><p style="margin-left:1em"><span class='note-inline'>(釋須修眾行所以○三順真)</span>。</p>
</div>
<div class='div-orig'><p>若人修行一切善法自然歸順真如法故。</p>
</div>
<div class='div-commentary'><p style="margin-left:1em"><span class='note-inline'>(以諸善行外違妄染內順真如故△二重顯方便三○一標數)</span>。</p>
</div>
<div class='div-orig'><p>畧說方便有四種。</p>
</div>
<div class='div-commentary'><p style="margin-left:1em"><span class='note-inline'>(○二徵起)</span>。</p>
</div>
<div class='div-orig'><p>云何為四。</p>
</div>
<div class='div-commentary'><p style="margin-left:1em"><span class='note-inline'>(△三別釋四門各三一標名二釋相三明意文三○初一不住道)</span>。</p>
</div>
<div class='div-orig'><p>一者行根本方便謂觀一切法自性無生離於妄見不住生死。</p>
</div>
<div class='div-commentary'><p style="margin-left:1em"><span class='note-inline'>(智也)</span>。</p>
</div>
<div class='div-orig'><p>觀一切法因緣和合業果不失起於大悲修諸福德攝化眾生不住涅槃。</p>
</div>
<div class='div-commentary'><p style="margin-left:1em"><span class='note-inline'>(悲也)</span>。</p>
</div>
<div class='div-orig'><p>以隨順法性無住故。</p>
</div>
<div class='div-commentary'><p style="margin-left:1em"><span class='note-inline'>(次二自利行二○一斷德)</span>。</p>
</div>
<div class='div-orig'><p>二者能止方便。</p>
</div>
<div class='div-commentary'><p style="margin-left:1em"><span class='note-inline'>(勤斷二惡止持門也)</span>。</p>
</div>
<div class='div-orig'><p>謂慙愧悔過能止一切惡法不令增長以隨順法性離諸過故。</p>
</div>
<div class='div-commentary'><p style="margin-left:1em"><span class='note-inline'>(○二智德)</span>。</p>
</div>
<div class='div-orig'><p>三者發起善根增長方便。</p>
</div>
<div class='div-commentary'><p style="margin-left:1em"><span class='note-inline'>(勤修二善作持門也)</span>。</p>
</div>
<div class='div-orig'><p>謂勤供養禮拜三寶讚歎隨喜勸請諸佛。</p>
</div>
<div class='div-commentary'><p style="margin-left:1em"><span class='note-inline'>(約緣修行也下辨修利益云)</span>。</p>
</div>
<div class='div-orig'><p>以愛敬三寶淳厚心故。</p>
</div>
<div class='div-commentary'><p style="margin-left:1em"><span class='note-inline'>(愛敬四句一愛而非敬如母於子等二敬而非愛如僕於主等三亦敬亦愛如修行人於三寶等四非敬非愛如冤家等)</span>。</p>
</div>
<div class='div-orig'><p>信得增長乃能志求無上之道又因佛法僧力所護故能消業障善根不退以隨順法性離癡障故。</p>
</div>
<div class='div-commentary'><p style="margin-left:1em"><span class='note-inline'>(○三一利他行)</span>。</p>
</div>
<div class='div-orig'><p>四者大願平等方便所謂發願[書-曰+皿]於未來。</p>
</div>
<div class='div-commentary'><p style="margin-left:1em"><span class='note-inline'>(長時心也)</span>。</p>
</div>
<div class='div-orig'><p>化度一切眾生使無有餘。</p>
</div>
<div class='div-commentary'><p style="margin-left:1em"><span class='note-inline'>(廣大心也)</span>。</p>
</div>
<div class='div-orig'><p>皆令究竟無餘涅槃。</p>
</div>
<div class='div-commentary'><p style="margin-left:1em"><span class='note-inline'>(第一心也)</span>。</p>
</div>
<div class='div-orig'><p>以隨順法性無斷絕故。</p>
</div>
<div class='div-commentary'><p style="margin-left:1em"><span class='note-inline'>(一正顯順性)</span>。</p>
</div>
<div class='div-orig'><p>法性廣大徧一切眾生平等無二不念彼此究竟寂滅故。</p>
</div>
<div class='div-commentary'><p style="margin-left:1em"><span class='note-inline'>(二明起大願意亦即常心也三顯發心利益四○一顯勝德)</span>。</p>
</div>
<div class='div-orig'><p>菩薩發是心故則得少分見於法身。</p>
</div>
<div class='div-commentary'><p style="margin-left:1em"><span class='note-inline'>(十解菩薩依比觀門見故云少分亦可依人空見)</span>。</p>
</div>
<div class='div-orig'><p>以見法身故隨其願力能現八種利益眾生所謂從兜率天退入胎住胎出胎出家成道轉法輪入於涅槃。</p>
</div>
<div class='div-commentary'><p style="margin-left:1em"><span class='note-inline'>(初發心住中能作此事○二明微過)</span>。</p>
</div>
<div class='div-orig'><p>然是菩薩未名法身。</p>
</div>
<div class='div-commentary'><p style="margin-left:1em"><span class='note-inline'>(異地上也以未證真但依信力見於少分)</span>。</p>
</div>
<div class='div-orig'><p>以其過去無量世來有漏之業未能決斷隨其所生。</p>
</div>
<div class='div-commentary'><p style="margin-left:1em"><span class='note-inline'>(釋異所以)</span>。</p>
</div>
<div class='div-orig'><p>與微苦相應亦非業繫。</p>
</div>
<div class='div-commentary'><p style="margin-left:1em"><span class='note-inline'>(異凡夫也菩薩於報修短自在不由感業)</span>。</p>
</div>
<div class='div-orig'><p>以有大願自在力故。</p>
</div>
<div class='div-commentary'><p style="margin-left:1em"><span class='note-inline'>(以留惑益生悲願之力故○三通權教)</span>。</p>
</div>
<div class='div-orig'><p>如修多羅中或說有退墯惡趣者。</p>
</div>
<div class='div-commentary'><p style="margin-left:1em"><span class='note-inline'>(一舉教也)</span>。</p>
</div>
<div class='div-orig'><p>非其實退但為初學菩薩未入正位而懈怠者恐怖令彼勇猛故。</p>
</div>
<div class='div-commentary'><p style="margin-left:1em"><span class='note-inline'>(二釋通也文皆可見如纓絡本業經中言七住<span class='corr'>已</span>前名為退分若不值善知識者若一劫乃至十劫退菩提心如淨目天子法才王子舍利弗等各入第六住其間值惡知識因緣故退入凡夫不善趣中乃至廣說今釋此意是權語非實退但恐怖彼初入人令不慢故也○四歎實行)</span>。</p>
</div>
<div class='div-orig'><p>又是菩薩一發心後遠離怯弱畢竟不畏墯二乘地。</p>
</div>
<div class='div-commentary'><p style="margin-left:1em"><span class='note-inline'>(一於下不戀也)</span>。</p>
</div>
<div class='div-orig'><p>若聞無量無邊阿僧祇劫勤苦難行乃得涅槃亦不怯弱。</p>
</div>
<div class='div-commentary'><p style="margin-left:1em"><span class='note-inline'>(二於上不怯也)</span>。</p>
</div>
<div class='div-orig'><p>以信知一切法從本已來自涅槃故。</p>
</div>
<div class='div-commentary'><p style="margin-left:1em"><span class='note-inline'>(釋不怯所以也此即顯彼經文是權非實故△二解行發心二○一揔標歎勝)</span>。</p>
</div>
<div class='div-orig'><p>解行發心者當知轉勝。</p>
</div>
<div class='div-commentary'><p style="margin-left:1em"><span class='note-inline'>(前位信滿入解今此行滿入向更深發心故也△二顯其勝相二○一時勝)</span>。</p>
</div>
<div class='div-orig'><p>以是菩薩從初正信已來於第一阿僧祇劫將欲滿故。</p>
</div>
<div class='div-commentary'><p style="margin-left:1em"><span class='note-inline'>(鄰初地故△二行勝二○一揔)</span>。</p>
</div>
<div class='div-orig'><p>於真如法中深解現前。</p>
</div>
<div class='div-commentary'><p style="margin-left:1em"><span class='note-inline'>(解也)</span>。</p>
</div>
<div class='div-orig'><p>所修離相。</p>
</div>
<div class='div-commentary'><p style="margin-left:1em"><span class='note-inline'>(行也下六度中皆明此二○二別)</span>。</p>
</div>
<div class='div-orig'><p>以知法性體無慳貪故。</p>
</div>
<div class='div-commentary'><p style="margin-left:1em"><span class='note-inline'>(顯上深觧現前也)</span>。</p>
</div>
<div class='div-orig'><p>隨順修行檀波羅蜜。</p>
</div>
<div class='div-commentary'><p style="margin-left:1em"><span class='note-inline'>(顯上所修離相也下五一一準此謂離三輪等相以十行<span class='corr'>已</span>去菩薩得法空故能順法界修六度等行即發心所依之解行以垢障乖真故修離障之行以順如也)</span>。</p>
</div>
<div class='div-orig'><p>以知法性無染離五欲過故隨順修行尸波羅蜜以知法性無苦離瞋惱故隨順修行羼提波羅蜜以知法性無身心相離懈怠故隨順修行毘棃耶波羅蜜以知法性常定體無亂故隨順修行禪波羅蜜以知法性體明離無明故隨順修行般若波羅蜜。</p>
</div>
<div class='div-commentary'><p style="margin-left:1em"><span class='note-inline'>(△三證發心二一通明發心體三○一標地依)</span>。</p>
</div>
<div class='div-orig'><p>證發心者從淨心地乃至菩薩究竟地證何境界所謂真如。</p>
</div>
<div class='div-commentary'><p style="margin-left:1em"><span class='note-inline'>(○二明行體根本)</span>。</p>
</div>
<div class='div-orig'><p>以依轉識說為境界。</p>
</div>
<div class='div-commentary'><p style="margin-left:1em"><span class='note-inline'>(境界即是現識必依轉相起故)</span>。</p>
</div>
<div class='div-orig'><p>而此證者無有境界。</p>
</div>
<div class='div-commentary'><p style="margin-left:1em"><span class='note-inline'>(然本智正證之時實無能所豈可得說以為境界今但約後得智中業識未[書-曰+皿]故轉現猶存假就此識說正證中定有真如為所證境也以後得智反緣正證亦有現似境故說轉識現也)</span>。</p>
</div>
<div class='div-orig'><p>唯真如智名為法身。</p>
</div>
<div class='div-commentary'><p style="margin-left:1em"><span class='note-inline'>(而實真證能所平等△三明勝用後得文中四○一攝法上首德)</span>。</p>
</div>
<div class='div-orig'><p>是菩薩於一念頃能至十方無餘世界。</p>
</div>
<div class='div-commentary'><p style="margin-left:1em"><span class='note-inline'>(此下有二)</span>。</p>
</div>
<div class='div-orig'><p>供養諸佛請轉法輪。</p>
</div>
<div class='div-commentary'><p style="margin-left:1em"><span class='note-inline'>(一正明請法)</span>。</p>
</div>
<div class='div-orig'><p>唯為開導利益眾生不依文字。</p>
</div>
<div class='div-commentary'><p style="margin-left:1em"><span class='note-inline'>(二顯其請意○二隨根延促德)</span>。</p>
</div>
<div class='div-orig'><p>或示超地速成正覺以為怯弱眾生故。</p>
</div>
<div class='div-commentary'><p style="margin-left:1em"><span class='note-inline'>(一促也於中先舉用後顯意)</span>。</p>
</div>
<div class='div-orig'><p>或說我於無量阿僧祇劫當成佛道以為懈慢眾生故。</p>
</div>
<div class='div-commentary'><p style="margin-left:1em"><span class='note-inline'>(二延也亦先舉用後顯意)</span>。</p>
</div>
<div class='div-orig'><p>能示如是無數方便不可思議。</p>
</div>
<div class='div-commentary'><p style="margin-left:1em"><span class='note-inline'>(三結○三實行不殊德)</span>。</p>
</div>
<div class='div-orig'><p>而實菩薩。</p>
</div>
<div class='div-commentary'><p style="margin-left:1em"><span class='note-inline'>(此下有四)</span>。</p>
</div>
<div class='div-orig'><p>種性根等。</p>
</div>
<div class='div-commentary'><p style="margin-left:1em"><span class='note-inline'>(一因等)</span>。</p>
</div>
<div class='div-orig'><p>發心則等。</p>
</div>
<div class='div-commentary'><p style="margin-left:1em"><span class='note-inline'>(二行等)</span>。</p>
</div>
<div class='div-orig'><p>所證亦等。</p>
</div>
<div class='div-commentary'><p style="margin-left:1em"><span class='note-inline'>(三證等)</span>。</p>
</div>
<div class='div-orig'><p>無有超過之法以一切菩薩皆經三阿僧祇劫故。</p>
</div>
<div class='div-commentary'><p style="margin-left:1em"><span class='note-inline'>(四時等○四應機殊行德)</span>。</p>
</div>
<div class='div-orig'><p>但隨眾生世界不同所見所聞根欲性異故示所行亦有差別。</p>
</div>
<div class='div-commentary'><p style="margin-left:1em"><span class='note-inline'>(二明發心相)</span>。</p>
</div>
<div class='div-orig'><p>又是菩薩發心相者有三種心微細之相云何為三一者真心無分別故。</p>
</div>
<div class='div-commentary'><p style="margin-left:1em"><span class='note-inline'>(根本無分別智)</span>。</p>
</div>
<div class='div-orig'><p>二者方便心自然徧行利益眾生故。</p>
</div>
<div class='div-commentary'><p style="margin-left:1em"><span class='note-inline'>(後得智)</span>。</p>
</div>
<div class='div-orig'><p>三者業識心微細起滅故。</p>
</div>
<div class='div-commentary'><p style="margin-left:1em"><span class='note-inline'>(二智所依阿棃耶識也理實亦有轉現但今畧舉根本細相此非發心之境但顯此菩薩二智起時有微細生滅之累不同佛地純淨之德是故合為發心相△三明成滿德二一正顯勝德二○一揔)</span>。</p>
</div>
<div class='div-orig'><p>又是菩薩。</p>
</div>
<div class='div-commentary'><p style="margin-left:1em"><span class='note-inline'>(有二)</span>。</p>
</div>
<div class='div-orig'><p>功德成滿。</p>
</div>
<div class='div-commentary'><p style="margin-left:1em"><span class='note-inline'>(一因位窮也故地論云一者現報利益受佛位故)</span>。</p>
</div>
<div class='div-orig'><p>於色究竟處示一切世間最高大身。</p>
</div>
<div class='div-commentary'><p style="margin-left:1em"><span class='note-inline'>(二果位彰也故地論云二者後報利益摩醯首羅智處生也何故他受用報身在此天者一義云以寄十王顯其十地然第十地菩薩寄當此天即於彼身示成菩提故在彼天餘義如別說○二別)</span>。</p>
</div>
<div class='div-orig'><p>謂以一念相應慧。</p>
</div>
<div class='div-commentary'><p style="margin-left:1em"><span class='note-inline'>(謂一念始覺至心源時契於本覺)</span>。</p>
</div>
<div class='div-orig'><p>無明頓[書-曰+皿]名一切種智。</p>
</div>
<div class='div-commentary'><p style="margin-left:1em"><span class='note-inline'>(無明[書-曰+皿]故顯照諸法亦可一念等皆無間道名一切種智是解脫道即顯上真心於此成也上皆自利行滿下利他德顯云)</span>。</p>
</div>
<div class='div-orig'><p>自然而有不思議業能現十方利益眾生。</p>
</div>
<div class='div-commentary'><p style="margin-left:1em"><span class='note-inline'>(顯上方便心明不待功用也又亦可初智淨相後不思議業相皆是本覺隨染所成也△二問荅除疑二一除一切種智疑一○一問)</span>。</p>
</div>
<div class='div-orig'><p>問曰。</p>
</div>
<div class='div-commentary'><p style="margin-left:1em"><span class='note-inline'>(有二)</span>。</p>
</div>
<div class='div-orig'><p>虛空無邊故世界無邊世界無邊故眾生無邊眾生無邊故心行差別亦復無邊如是境界不可分齊難知難解。</p>
</div>
<div class='div-commentary'><p style="margin-left:1em"><span class='note-inline'>(一且陳疑謂有虛空處皆有世界有世界處皆有眾生有眾生處皆有心行如是境界分齊難知也)</span>。</p>
</div>
<div class='div-orig'><p>若無明斷無有心想云何能了名一切種智。</p>
</div>
<div class='div-commentary'><p style="margin-left:1em"><span class='note-inline'>(二正設難難云非直外境無邊分齊難知亦復內[書-曰+皿]心想云何得了也△二荅三○一立正理)</span>。</p>
</div>
<div class='div-orig'><p>荅曰。</p>
</div>
<div class='div-commentary'><p style="margin-left:1em"><span class='note-inline'>(意云只由內[書-曰+皿]妄想心故能外廣知也)</span>。</p>
</div>
<div class='div-orig'><p>一切境界本來一心離於想念。</p>
</div>
<div class='div-commentary'><p style="margin-left:1em"><span class='note-inline'>(境雖無邊不出一心既證心源何不能了真心之境離於妄念故[書-曰+皿]想念方始能知也○二舉非顯失)</span>。</p>
</div>
<div class='div-orig'><p>以眾生妄見境界故心有分齊。</p>
</div>
<div class='div-commentary'><p style="margin-left:1em"><span class='note-inline'>(一妄見有限之境)</span>。</p>
</div>
<div class='div-orig'><p>以妄起想念不稱法性故不能了。</p>
</div>
<div class='div-commentary'><p style="margin-left:1em"><span class='note-inline'>(二釋成不見所由即明為妄見故有所不見○三舉是彰得)</span>。</p>
</div>
<div class='div-orig'><p>諸佛如來離於見相無所不徧。</p>
</div>
<div class='div-commentary'><p style="margin-left:1em"><span class='note-inline'>(無妄見故無所不見)</span>。</p>
</div>
<div class='div-orig'><p>心真實故。</p>
</div>
<div class='div-commentary'><p style="margin-left:1em"><span class='note-inline'>(佛心離妄體一心源無始覺之異故)</span>。</p>
</div>
<div class='div-orig'><p>即是諸法之性。</p>
</div>
<div class='div-commentary'><p style="margin-left:1em"><span class='note-inline'>(然此本覺在生滅門中為妄法之體故)</span>。</p>
</div>
<div class='div-orig'><p>自體顯照一切妄法。</p>
</div>
<div class='div-commentary'><p style="margin-left:1em"><span class='note-inline'>(一切妄法並是本覺佛心之相相既現於自體之上以體照其相有何難了而不知也故云自體照等也故上文中辨佛報化之用則在於眾生心中今辨眾生妄法則在於佛心之上良以心源無二故得然也華嚴云如心佛亦爾如佛眾生然心佛及眾生是三無差別此之謂也)</span>。</p>
</div>
<div class='div-orig'><p>有大智用無量方便隨諸眾生所應得解皆能開示種種法義是故得名一切種智。</p>
</div>
<div class='div-commentary'><p style="margin-left:1em"><span class='note-inline'>(以同體智力起勝方便攝化有情二除自然業用疑二一問)</span>。</p>
</div>
<div class='div-orig'><p>又問曰。</p>
</div>
<div class='div-commentary'><p style="margin-left:1em"><span class='note-inline'>(亦二)</span>。</p>
</div>
<div class='div-orig'><p>若諸佛有自然業能現一切處利益眾生者一切眾生若見其身若覩神變若聞其說無不得利。</p>
</div>
<div class='div-commentary'><p style="margin-left:1em"><span class='note-inline'>(一且陳疑)</span>。</p>
</div>
<div class='div-orig'><p>云何世間多不能見。</p>
</div>
<div class='div-commentary'><p style="margin-left:1em"><span class='note-inline'>(二正設難一荅)</span>。</p>
</div>
<div class='div-orig'><p>荅曰。</p>
</div>
<div class='div-commentary'><p style="margin-left:1em"><span class='note-inline'>(有法喻合)</span>。</p>
</div>
<div class='div-orig'><p>諸佛如來法身平等徧一切處無有作意故說自然但依眾生心現。</p>
</div>
<div class='div-commentary'><p style="margin-left:1em"><span class='note-inline'>(以法身普徧眾生心中但有厭求機感即顯麤細之用非由功用也上文中<span class='corr'>已</span>顯此義也)</span>。</p>
</div>
<div class='div-orig'><p>眾生心者猶如於鏡鏡若有垢色像不現如是眾生心若有垢。</p>
</div>
<div class='div-commentary'><p style="margin-left:1em"><span class='note-inline'>(明無感佛之機非謂煩惱現行以善星等煩惱心中得見佛故)</span>。</p>
</div>
<div class='div-orig'><p>法身不現故。</p>
</div>
<div class='div-commentary'><p style="margin-left:1em"><span class='note-inline'>(法身能現報化之用今據本而言故云法身不現也知攝論中十二甚深皆是法身之德顯現甚深彼中言由世尊不現如月於破器中釋曰諸佛於世間不顯現而世間諸佛身常住云何不現譬如破器中水不得住水不住故於彼破器實有月不得顯現如是諸眾生無奢摩他軟滑相續但有過失相續於彼實有諸佛亦不顯現水譬奢摩他軟滑性故此中依定得見佛者是過去修習念佛三昧乃於此世得見佛身非謂今世要依定心方能見佛以散心中亦見佛故彼攝論中約過去定習為因非約現在此論中約根熟為因非約無惑有此左右四修行信心分四一結前生後)</span>。</p>
</div>
<div class='div-orig'><p>已說解釋分次說修行信心分。</p>
</div>
<div class='div-commentary'><p style="margin-left:1em"><span class='note-inline'>(來意者以上來明其大乘今為正明心信故有此分來也二就人標意)</span>。</p>
</div>
<div class='div-orig'><p>是中依未入正定聚眾生故說修行信心。</p>
</div>
<div class='div-commentary'><p style="margin-left:1em"><span class='note-inline'>(不定聚人有二一者修信滿足為說發趣道相令入正定是前勝人也二者修信未滿是前劣人即此文所為以四信五行令其修行使信成滿信成滿已還依發趣入正定也三約法廣辨二一興二問)</span>。</p>
</div>
<div class='div-orig'><p>何等信心云何修行。</p>
</div>
<div class='div-commentary'><p style="margin-left:1em"><span class='note-inline'>(二還兩答二一荅信心三一標數)</span>。</p>
</div>
<div class='div-orig'><p>畧說信心有四種。</p>
</div>
<div class='div-commentary'><p style="margin-left:1em"><span class='note-inline'>(即四不壞信也二徵起)</span>。</p>
</div>
<div class='div-orig'><p>云何為四。</p>
</div>
<div class='div-commentary'><p style="margin-left:1em"><span class='note-inline'>(三列釋)</span>。</p>
</div>
<div class='div-orig'><p>一者信根本。</p>
</div>
<div class='div-commentary'><p style="margin-left:1em"><span class='note-inline'>(真如之法諸佛所師眾行之源故)</span>。</p>
</div>
<div class='div-orig'><p>所謂樂念真如法故。</p>
</div>
<div class='div-commentary'><p style="margin-left:1em"><span class='note-inline'>(非直就起信心亦乃樂念觀察)</span>。</p>
</div>
<div class='div-orig'><p>二者信佛有無量功德常念親近供養恭敬發起善根願求一切智故三者信法有大利益常念修行諸波羅蜜故四者信僧能正修行自利利他常樂親近諸菩薩眾求學如實行故。</p>
</div>
<div class='div-commentary'><p style="margin-left:1em"><span class='note-inline'>(三寶中各二一標所信之勝德二起勝因以願求二荅修行三一舉數標意)</span>。</p>
</div>
<div class='div-orig'><p>修行有五門能成此信。</p>
</div>
<div class='div-commentary'><p style="margin-left:1em"><span class='note-inline'>(有信無行則信不堅不堅之信過緣便退故修五行以成四信之心令不退也二徵起列名)</span>。</p>
</div>
<div class='div-orig'><p>云何為五一者施門二者戒門三者忍門四者進門五者止觀門。</p>
</div>
<div class='div-commentary'><p style="margin-left:1em"><span class='note-inline'>(止觀合修定慧雙運二門不二故唯五也三依門牒釋五一施)</span>。</p>
</div>
<div class='div-orig'><p>云何修行施門。</p>
</div>
<div class='div-commentary'><p style="margin-left:1em"><span class='note-inline'>(寄問以標)</span>。</p>
</div>
<div class='div-orig'><p>若見一切來求索者所有財物隨力施與以自捨慳貪令彼歡喜。</p>
</div>
<div class='div-commentary'><p style="margin-left:1em"><span class='note-inline'>(資財施也)</span>。</p>
</div>
<div class='div-orig'><p>若見厄難恐怖危逼隨已堪任施與無畏。</p>
</div>
<div class='div-commentary'><p style="margin-left:1em"><span class='note-inline'>(無畏施也)</span>。</p>
</div>
<div class='div-orig'><p>若有眾生來求法者隨<span class='corr'>已</span>能解方便為說不應貪求名利恭敬唯念自利利他廻向菩提故。</p>
</div>
<div class='div-commentary'><p style="margin-left:1em"><span class='note-inline'>(法施也○二戒)</span>。</p>
</div>
<div class='div-orig'><p>云何修行戒門所謂不殺不盜不[泳-永+(瑤-王)]不兩舌不惡口不妄言不綺語遠離貪嫉欺詐謟曲瞋恚邪見。</p>
</div>
<div class='div-commentary'><p style="margin-left:1em"><span class='note-inline'>(攝律儀戒)</span>。</p>
</div>
<div class='div-orig'><p>若出家者為折伏煩惱故亦應遠離憒閙常處寂靜修習少欲知足頭陀等行乃至小罪心生怖畏慙愧改悔不得輕於如來所制禁戒。</p>
</div>
<div class='div-commentary'><p style="margin-left:1em"><span class='note-inline'>(攝善法戒又從小罪下明護戒心)</span>。</p>
</div>
<div class='div-orig'><p>當護譏嫌不令眾生妄起過罪故。</p>
</div>
<div class='div-commentary'><p style="margin-left:1em"><span class='note-inline'>(攝眾生戒○三忍)</span>。</p>
</div>
<div class='div-orig'><p>云何修行忍門所謂應忍他人之惱心不懷報。</p>
</div>
<div class='div-commentary'><p style="margin-left:1em"><span class='note-inline'>(他不饒益忍也下明安受苦忍云)</span>。</p>
</div>
<div class='div-orig'><p>亦當忍於利。</p>
</div>
<div class='div-commentary'><p style="margin-left:1em"><span class='note-inline'>(財榮潤已)</span>。</p>
</div>
<div class='div-orig'><p>衰。</p>
</div>
<div class='div-commentary'><p style="margin-left:1em"><span class='note-inline'>(損耗侵凌)</span>。</p>
</div>
<div class='div-orig'><p>毀。</p>
</div>
<div class='div-commentary'><p style="margin-left:1em"><span class='note-inline'>(越過以毀)</span>。</p>
</div>
<div class='div-orig'><p>譽。</p>
</div>
<div class='div-commentary'><p style="margin-left:1em"><span class='note-inline'>(越德而歎)</span>。</p>
</div>
<div class='div-orig'><p>稱。</p>
</div>
<div class='div-commentary'><p style="margin-left:1em"><span class='note-inline'>(依實德讚)</span>。</p>
</div>
<div class='div-orig'><p>譏。</p>
</div>
<div class='div-commentary'><p style="margin-left:1em"><span class='note-inline'>(依實過識)</span>。</p>
</div>
<div class='div-orig'><p>苦。</p>
</div>
<div class='div-commentary'><p style="margin-left:1em"><span class='note-inline'>(逼迫侵形)</span>。</p>
</div>
<div class='div-orig'><p>樂。</p>
</div>
<div class='div-commentary'><p style="margin-left:1em"><span class='note-inline'>(心神適悅)</span>。</p>
</div>
<div class='div-orig'><p>等法故。</p>
</div>
<div class='div-commentary'><p style="margin-left:1em"><span class='note-inline'>(△四進二○一正顯)</span>。</p>
</div>
<div class='div-orig'><p>云何修行進門所謂於諸善事心不懈退。</p>
</div>
<div class='div-commentary'><p style="margin-left:1em"><span class='note-inline'>(一勤勇精進)</span>。</p>
</div>
<div class='div-orig'><p>立志堅強遠離怯弱。</p>
</div>
<div class='div-commentary'><p style="margin-left:1em"><span class='note-inline'>(二難壞精進)</span>。</p>
</div>
<div class='div-orig'><p>當念過去久遠<span class='corr'>已</span>來虛受一切身心大苦無有利益。</p>
</div>
<div class='div-commentary'><p style="margin-left:1em"><span class='note-inline'>(三無足精進以念<span class='corr'>己</span>長淪虛受大苦以自勸勵修善無厭)</span>。</p>
</div>
<div class='div-orig'><p>是故應勤修諸功德自利利他速離眾苦。</p>
</div>
<div class='div-commentary'><p style="margin-left:1em"><span class='note-inline'>(總結勸修△二別明除障方便二○一障)</span>。</p>
</div>
<div class='div-orig'><p>復次。</p>
</div>
<div class='div-commentary'><p style="margin-left:1em"><span class='note-inline'>(此下有二)</span>。</p>
</div>
<div class='div-orig'><p>若人雖修行信心以從先世來多有重罪惡業障故。</p>
</div>
<div class='div-commentary'><p style="margin-left:1em"><span class='note-inline'>(一內有業障即因也)</span>。</p>
</div>
<div class='div-orig'><p>為邪魔諸鬼之所惱亂或為世間事務種種牽纏或為病苦所惱有如是等眾多障礙。</p>
</div>
<div class='div-commentary'><p style="margin-left:1em"><span class='note-inline'>(二外感報障即緣也○二治)</span>。</p>
</div>
<div class='div-orig'><p>是故應當。</p>
</div>
<div class='div-commentary'><p style="margin-left:1em"><span class='note-inline'>(此下有二)</span>。</p>
</div>
<div class='div-orig'><p>勇猛精勤晝夜六時禮拜諸佛。</p>
</div>
<div class='div-commentary'><p style="margin-left:1em"><span class='note-inline'>(一總明除障方便如人負債依附於王則債主無如之何如是行人禮拜諸佛諸佛所護能脫諸障)</span>。</p>
</div>
<div class='div-orig'><p>誠心。</p>
</div>
<div class='div-commentary'><p style="margin-left:1em"><span class='note-inline'>(二別除四障)</span>。</p>
</div>
<div class='div-orig'><p>懺悔。</p>
</div>
<div class='div-commentary'><p style="margin-left:1em"><span class='note-inline'>(一除惡業障)</span>。</p>
</div>
<div class='div-orig'><p>勸請。</p>
</div>
<div class='div-commentary'><p style="margin-left:1em"><span class='note-inline'>(二除謗法障)</span>。</p>
</div>
<div class='div-orig'><p>隨喜。</p>
</div>
<div class='div-commentary'><p style="margin-left:1em"><span class='note-inline'>(三除嫉妬他勝障)</span>。</p>
</div>
<div class='div-orig'><p>廻向菩提。</p>
</div>
<div class='div-commentary'><p style="margin-left:1em"><span class='note-inline'>(四除樂三有障)</span>。</p>
</div>
<div class='div-orig'><p>常不休廢。</p>
</div>
<div class='div-commentary'><p style="margin-left:1em"><span class='note-inline'>(總結能治)</span>。</p>
</div>
<div class='div-orig'><p>得免諸障。</p>
</div>
<div class='div-commentary'><p style="margin-left:1em"><span class='note-inline'>(總結所治)</span>。</p>
</div>
<div class='div-orig'><p>善根增長故。</p>
</div>
<div class='div-commentary'><p style="margin-left:1em"><span class='note-inline'>(結益由此四障能令行人不發諸行不趣菩提故四行治[書-曰+皿]善根長也又初一治業障以止持故後三長善根以作持故△五止觀二一畧明二○一徵)</span>。</p>
</div>
<div class='div-orig'><p>云何修行止觀門。</p>
</div>
<div class='div-commentary'><p style="margin-left:1em"><span class='note-inline'>(寄問以標△二釋三○一止)</span>。</p>
</div>
<div class='div-orig'><p>所言止者謂止一切境界相。</p>
</div>
<div class='div-commentary'><p style="margin-left:1em"><span class='note-inline'>(先由分別依諸外塵今以覺慧唯識道理破外塵相塵相既止無所分別故云止此是方便)</span>。</p>
</div>
<div class='div-orig'><p>隨順奢摩他。</p>
</div>
<div class='div-commentary'><p style="margin-left:1em"><span class='note-inline'>(此云止也)</span>。</p>
</div>
<div class='div-orig'><p>觀義故。</p>
</div>
<div class='div-commentary'><p style="margin-left:1em"><span class='note-inline'>(但今就方便存此方語約止即存梵言也以雙現時方名止觀故今但言隨順○二觀)</span>。</p>
</div>
<div class='div-orig'><p>所言觀者謂分別因緣生滅相隨順毗鉢舍那。</p>
</div>
<div class='div-commentary'><p style="margin-left:1em"><span class='note-inline'>(此云觀)</span>。</p>
</div>
<div class='div-orig'><p>觀義故。</p>
</div>
<div class='div-commentary'><p style="margin-left:1em"><span class='note-inline'>(依生滅門觀察法相故言分別如瑜伽論菩薩地云此中菩薩即於諸法無所分別當知名止若於諸法勝義理趣及諸無量安立理趣世俗妙慧當知名觀是知依真如門止諸境相無所分別即成根本無分別智依生滅門分別諸相觀諸理趣即成後得智然此二門唯一心是故雙運方得名為正止觀也○三俱)</span>。</p>
</div>
<div class='div-orig'><p>云何隨順。</p>
</div>
<div class='div-commentary'><p style="margin-left:1em"><span class='note-inline'>(此下有二)</span>。</p>
</div>
<div class='div-orig'><p>以此二義漸漸修習不相捨離。</p>
</div>
<div class='div-commentary'><p style="margin-left:1em"><span class='note-inline'>(一顯能隨之方便)</span>。</p>
</div>
<div class='div-orig'><p>雙現前故。</p>
</div>
<div class='div-commentary'><p style="margin-left:1em"><span class='note-inline'>(二明所隨之止觀隨相而論止名定觀名慧就實而言定通止觀慧亦如是如梁攝論云十波羅蜜通有二體一不散亂為體謂止定二不顛倒為體謂觀慧也二廣說三一止五一修方便二一明勝人能入二一託靜息心修止方便二一約外緣)</span>。</p>
</div>
<div class='div-orig'><p>若修止者住於靜處。</p>
</div>
<div class='div-commentary'><p style="margin-left:1em"><span class='note-inline'>(若具言之有五緣一閑居靜處謂住山林及諸閑靜等處若住聚落必有喧動二者持戒清淨謂離業障若不淨者必須懺悔三者衣食具是四者得善知識五者息諸緣務今畧舉初故云靜處也)</span>。</p>
</div>
<div class='div-orig'><p>端坐。</p>
</div>
<div class='div-commentary'><p style="margin-left:1em"><span class='note-inline'>(調身也先安坐靜處每令安穩久久無妨次當正脚或全跏或半跏若全跏者先以左脚置右髀上牽來近身令脚指與髀齊次解緩衣帶使周正不令坐時脫落次以左手置右手上壘手相對頓置脚上牽來近身當心而安次當正身先挺動其身并諸支節作七八反如自按摩法亦勿令手足差異正身端直令脊骨相當勿曲勿聳次正頭頸令鼻與臍相對不偏不邪不低不昂平面正住次以舌約上齶次閉眼不令全合廣如天台山顗禪師二卷止觀中說也今畧總說故言端坐也)</span>。</p>
</div>
<div class='div-orig'><p>正意。</p>
</div>
<div class='div-commentary'><p style="margin-left:1em"><span class='note-inline'>(調心也未世行人正願者少邪求者多詐現寂靜威儀苟求名利心既不正得定無由離此邪求故云正意意欲令其觀心與理相應自度度他至無上道名正意也二安內心二一約坐修止二一離境)</span>。</p>
</div>
<div class='div-orig'><p>不依氣息。</p>
</div>
<div class='div-commentary'><p style="margin-left:1em"><span class='note-inline'>(數息觀境)</span>。</p>
</div>
<div class='div-orig'><p>不依形。</p>
</div>
<div class='div-commentary'><p style="margin-left:1em"><span class='note-inline'>(骨璅等)</span>。</p>
</div>
<div class='div-orig'><p>色。</p>
</div>
<div class='div-commentary'><p style="margin-left:1em"><span class='note-inline'>(青黃赤白四相)</span>。</p>
</div>
<div class='div-orig'><p>不依於空不依地水火風。</p>
</div>
<div class='div-commentary'><p style="margin-left:1em"><span class='note-inline'>(地等五相皆是事定所緣之境)</span>。</p>
</div>
<div class='div-orig'><p>乃至不依見聞覺知。</p>
</div>
<div class='div-commentary'><p style="margin-left:1em"><span class='note-inline'>(是識一切處通前為十一切處亦可見聞等是舉散心時所取六塵於此等諸塵推求了達知唯自心不復託緣故言不依二除心)</span>。</p>
</div>
<div class='div-orig'><p>一切諸想隨念皆除。</p>
</div>
<div class='div-commentary'><p style="margin-left:1em"><span class='note-inline'>(除前諸境更有餘心皆亦遣也)</span>。</p>
</div>
<div class='div-orig'><p>亦遣除想。</p>
</div>
<div class='div-commentary'><p style="margin-left:1em"><span class='note-inline'>(所遣既無能遣不立泯然寂靜方名止也問何故能所心想並不存下荅云)</span>。</p>
</div>
<div class='div-orig'><p>以一切法本來無想。</p>
</div>
<div class='div-commentary'><p style="margin-left:1em"><span class='note-inline'>(欲順於法性故能所皆不存)</span>。</p>
</div>
<div class='div-orig'><p>念念不生念念不滅。</p>
</div>
<div class='div-commentary'><p style="margin-left:1em"><span class='note-inline'>(轉釋成法性無想所以也良以想無自性窮之則空故無生滅自體可得此乃即生無生即滅無滅故也如陽炎水本自乾耳)</span>。</p>
</div>
<div class='div-orig'><p>亦不得隨心外念境界後以心除心。</p>
</div>
<div class='div-commentary'><p style="margin-left:1em"><span class='note-inline'>(若心外有實境心緣此境時抑令不緣不可得故後以心除心者今既心外無塵即所取無相所取無相故能取自然不生何勞後心方更除耶)</span>。</p>
</div>
<div class='div-orig'><p>心若馳散即當攝來住於正念。</p>
</div>
<div class='div-commentary'><p style="margin-left:1em"><span class='note-inline'>(初習多馳故攝令住正何者正念下云)</span>。</p>
</div>
<div class='div-orig'><p>是正念者當知唯心無外境界。</p>
</div>
<div class='div-commentary'><p style="margin-left:1em"><span class='note-inline'>(外境唯心是為正念)</span>。</p>
</div>
<div class='div-orig'><p>即復此心亦無自相念念不可得。</p>
</div>
<div class='div-commentary'><p style="margin-left:1em"><span class='note-inline'>(妄境既無唯心亦寂二約餘威儀修止)</span>。</p>
</div>
<div class='div-orig'><p>若從坐起去來進止有所施作於一切時常念方便隨順觀察。</p>
</div>
<div class='div-commentary'><p style="margin-left:1em"><span class='note-inline'>(非直坐時常修此止餘威儀中一切時處常思方便順於法性不動道理二止成得定除障不退)</span>。</p>
</div>
<div class='div-orig'><p>久習淳熟其心得住。</p>
</div>
<div class='div-commentary'><p style="margin-left:1em"><span class='note-inline'>(一止成)</span>。</p>
</div>
<div class='div-orig'><p>以心住故漸漸猛利隨順得入真如三昧。</p>
</div>
<div class='div-commentary'><p style="margin-left:1em"><span class='note-inline'>(二明止力附心猛利得定)</span>。</p>
</div>
<div class='div-orig'><p>深伏煩惱信心增長速成不退。</p>
</div>
<div class='div-commentary'><p style="margin-left:1em"><span class='note-inline'>(三明伏惑入位即信滿入住二顯障者不能)</span>。</p>
</div>
<div class='div-orig'><p>唯除疑惑。</p>
</div>
<div class='div-commentary'><p style="margin-left:1em"><span class='note-inline'>(一於理猶豫)</span>。</p>
</div>
<div class='div-orig'><p>不信。</p>
</div>
<div class='div-commentary'><p style="margin-left:1em"><span class='note-inline'>(二闡提)</span>。</p>
</div>
<div class='div-orig'><p>誹謗。</p>
</div>
<div class='div-commentary'><p style="margin-left:1em"><span class='note-inline'>(三外道)</span>。</p>
</div>
<div class='div-orig'><p>重罪業障。</p>
</div>
<div class='div-commentary'><p style="margin-left:1em"><span class='note-inline'>(四五逆四重)</span>。</p>
</div>
<div class='div-orig'><p>我慢。</p>
</div>
<div class='div-commentary'><p style="margin-left:1em"><span class='note-inline'>(五恃我自高)</span>。</p>
</div>
<div class='div-orig'><p>解怠。</p>
</div>
<div class='div-commentary'><p style="margin-left:1em"><span class='note-inline'>(六放逸不勤)</span>。</p>
</div>
<div class='div-orig'><p>如是等人所不能入。</p>
</div>
<div class='div-commentary'><p style="margin-left:1em"><span class='note-inline'>(是六種障隨有一種即不能入○二顯勝能二一能生一行三昧)</span>。</p>
</div>
<div class='div-orig'><p>復次依是三昧故則知法界一相。</p>
</div>
<div class='div-commentary'><p style="margin-left:1em"><span class='note-inline'>(一標立)</span>。</p>
</div>
<div class='div-orig'><p>謂一切諸佛法身與眾生身平等無二。</p>
</div>
<div class='div-commentary'><p style="margin-left:1em"><span class='note-inline'>(二釋相)</span>。</p>
</div>
<div class='div-orig'><p>即名一行三昧。</p>
</div>
<div class='div-commentary'><p style="margin-left:1em"><span class='note-inline'>(三顯名二能生無量三昧)</span>。</p>
</div>
<div class='div-orig'><p>當知真如是三昧根本。</p>
</div>
<div class='div-commentary'><p style="margin-left:1em"><span class='note-inline'>(文殊般若經云何名一行三昧佛言法界一相繫緣法界是名一行三昧入一行三昧者盡知恒沙諸佛法界無差別相乃至廣說以此真如三昧能生此等無量三昧故名三昧根本也上皆一行三昧下明無量三昧云)</span>。</p>
</div>
<div class='div-orig'><p>若人修行漸漸能生無量三昧。</p>
</div>
<div class='div-commentary'><p style="margin-left:1em"><span class='note-inline'>(義如上所引文殊般若經中<span class='corr'>已</span>說△三辨魔事一一畧二○一魔事)</span>。</p>
</div>
<div class='div-orig'><p>或有眾生無善根力則為。</p>
</div>
<div class='div-commentary'><p style="margin-left:1em"><span class='note-inline'>(諸天魔也此魔云障礙)</span>。</p>
</div>
<div class='div-orig'><p>外道鬼。</p>
</div>
<div class='div-commentary'><p style="margin-left:1em"><span class='note-inline'>(堆愓鬼也)</span>。</p>
</div>
<div class='div-orig'><p>神。</p>
</div>
<div class='div-commentary'><p style="margin-left:1em"><span class='note-inline'>(精魅也)</span>。</p>
</div>
<div class='div-orig'><p>之所惑亂。</p>
</div>
<div class='div-commentary'><p style="margin-left:1em"><span class='note-inline'>(如是鬼神繞亂佛法令入邪道故名外道如是三種能變作三種五塵壞人善心三種者下云)</span>。</p>
</div>
<div class='div-orig'><p>若於坐中現形恐怖。</p>
</div>
<div class='div-commentary'><p style="margin-left:1em"><span class='note-inline'>(一示可畏之身怖之以失志)</span>。</p>
</div>
<div class='div-orig'><p>或現端正男女。</p>
</div>
<div class='div-commentary'><p style="margin-left:1em"><span class='note-inline'>(二現可愛之形惑之以生染)</span>。</p>
</div>
<div class='div-orig'><p>等相。</p>
</div>
<div class='div-commentary'><p style="margin-left:1em"><span class='note-inline'>(三現非違非順平等五塵動亂人心○二對治)</span>。</p>
</div>
<div class='div-orig'><p>當念唯心境界則滅終不為惱。</p>
</div>
<div class='div-commentary'><p style="margin-left:1em"><span class='note-inline'>(一切諸境約唯自心何况坐中此等諸境是故觀察唯心魔境隨滅不能嬈亂以此唯心非彼所知故此是通遣之法別門遣者治諸魔者當誦大乘般若及治魔咒默念誦之治諸鬼者堆惕鬼者或如蟲蝎緣人頭面鑽<span class='corr'>刺</span>熠熠或復擊歷人兩腋下乍抱持於人或言說音聲喧喧及作諸獸之形異相非一來惱行者則應閉目一心陰而罵之作如是言我今識汝汝是此閻浮提中食火嗅香偷腹吉支邪見喜破戒種我今持戒終不畏汝若出家人應誦戒律若在家者應誦菩薩戒本或誦三辨三戒等鬼便却行自匐而出也精魅神者謂十二時持饒變作種種形色或作少男女相或作老宿之形及作可畏身相等非一眾多惱亂行者其欲惱人各當十二時中本時來也若其多於寅時來者必是虎兕等乃至若多於丑時來者必是牛類等行者恒用此時則知某獸精魅說其名字訶責即當謝滅此等皆如禪經中及顗禪師止觀中廣說△二廣二一魔事十事五對○一現形說法)</span>。</p>
</div>
<div class='div-orig'><p>或現天像菩薩像亦作如來像相好具足若說陀羅尼若說布施持戒忍辱精進禪定智慧或說平等空無相無願無怨無親無因無果畢竟空寂是真涅槃。</p>
</div>
<div class='div-commentary'><p style="margin-left:1em"><span class='note-inline'>(○二得通起辯)</span>。</p>
</div>
<div class='div-orig'><p>或令人知宿命過去之事亦知未來之事得他心智辯才無礙。</p>
</div>
<div class='div-commentary'><p style="margin-left:1em"><span class='note-inline'>(○三起惑造業)</span>。</p>
</div>
<div class='div-orig'><p>能令眾生貪著世間名利之事又令使人數瞋數喜性無常凖或多慈愛多睡多病其心懈怠或卒起精進後便休廢生於不信多疑多慮或捨本勝行更修雜業若著世事種種牽纏。</p>
</div>
<div class='div-commentary'><p style="margin-left:1em"><span class='note-inline'>(○四據定得禪)</span>。</p>
</div>
<div class='div-orig'><p>亦能使人得諸三昧少分相似皆是外道所得非真三昧或復令人若一日若二日若三日乃至七日住於定中得自然香羙飲食身心適恱不飢不渴使人愛著。</p>
</div>
<div class='div-commentary'><p style="margin-left:1em"><span class='note-inline'>(○五食差顏變)</span>。</p>
</div>
<div class='div-orig'><p>或令人食無分齊乍多乍少顏色變異。</p>
</div>
<div class='div-commentary'><p style="margin-left:1em"><span class='note-inline'>(○五對皆如文可見○問如現佛菩薩像說甚深法或是宿世普根所發云何揀別定其邪正荅此事實難所以然者若是魔所作謂是善相而心取著則墯邪網若實是善根所發之境謂為魔事心疑捨離則退失善根終無進趣是故邪正實難取別今且依古德相傳畧以三法驗之一○以定研磨二○依本修治三智慧觀察如經言欲知真金三法試之謂燒打磨行人亦爾難可別識若欲別之亦湏三試一則常與共事共事不知當與久處久處不知智慧觀察○今借此意以驗邪正謂定中境相發時邪正難知者當深入定心於彼境中不取不捨但平等定住若是善根之所發者定力逾深善根彌發若是魔所為者不久自壞第二依本修治者且如本修不淨觀禪今則依本修不淨觀若如是修境界增明者則非偽也若以本修治漸漸滅者當知是邪也第三智慧觀察者觀所發相推驗根源不見生處深知空寂心不住著邪當自滅正當自現如燒真金益其光色若是偽金即自當焦壞此中真偽當知亦爾定譬於磨本治猶打智慧觀察類之以燒以此三驗邪正可得知也○二對治)</span>。</p>
</div>
<div class='div-orig'><p>以是義故行者常應智慧觀察。</p>
</div>
<div class='div-commentary'><p style="margin-left:1em"><span class='note-inline'>(依自隨分所有覺慧觀諸魔事察而治之)</span>。</p>
</div>
<div class='div-orig'><p>勿令此心墯於邪網。</p>
</div>
<div class='div-commentary'><p style="margin-left:1em"><span class='note-inline'>(若不觀察則墯邪道三種驗中此當第三智慧觀察)</span>。</p>
</div>
<div class='div-orig'><p>當勤正念不取不著。</p>
</div>
<div class='div-commentary'><p style="margin-left:1em"><span class='note-inline'>(邪不干正自然退散若取著者則背正入邪若不取著則因邪顯正是故邪正在著不著也)</span>。</p>
</div>
<div class='div-orig'><p>則能遠離是諸業障。</p>
</div>
<div class='div-commentary'><p style="margin-left:1em"><span class='note-inline'>(不取著故無障不離如智度論云除諸法實相其餘一切皆是魔事偈云若分別境相即是魔羅網不動不分別是即為法印此之謂也從當勤下總顯三中前之二法以此大乘止門唯修理定更無別趣故初定研磨并依本修治更無別法所以合說但依本止門故△四簡真偽二一舉內外二定以別邪正二○一邪)</span>。</p>
</div>
<div class='div-orig'><p>應知外道所有三昧皆不離見愛我慢之心。</p>
</div>
<div class='div-commentary'><p style="margin-left:1em"><span class='note-inline'>(我見我愛我慢之使常相應也)</span>。</p>
</div>
<div class='div-orig'><p>貪著世間名利恭敬故。</p>
</div>
<div class='div-commentary'><p style="margin-left:1em"><span class='note-inline'>(內著邪定外貪名利又但一切禪定不能滅損煩惱者皆不可據也○二正)</span>。</p>
</div>
<div class='div-orig'><p>真如三昧者。</p>
</div>
<div class='div-commentary'><p style="margin-left:1em"><span class='note-inline'>(謂在定時而不味著)</span>。</p>
</div>
<div class='div-orig'><p>不住見相。</p>
</div>
<div class='div-commentary'><p style="margin-left:1em"><span class='note-inline'>(以忘心故)</span>。</p>
</div>
<div class='div-orig'><p>不住得相。</p>
</div>
<div class='div-commentary'><p style="margin-left:1em"><span class='note-inline'>(以忘境故)</span>。</p>
</div>
<div class='div-orig'><p>乃至出定亦無懈慢。</p>
</div>
<div class='div-commentary'><p style="margin-left:1em"><span class='note-inline'>(出定亦無恃定之慢)</span>。</p>
</div>
<div class='div-orig'><p>所有煩惱漸漸微薄。</p>
</div>
<div class='div-commentary'><p style="margin-left:1em"><span class='note-inline'>(貪瞋癡漸薄即正定之相也△二對理事二定以明真偽二○一真)</span>。</p>
</div>
<div class='div-orig'><p>若諸凡夫不習此三昧法得入如來種性無有是處。</p>
</div>
<div class='div-commentary'><p style="margin-left:1em"><span class='note-inline'>(謂修大乘菩薩行者要依此真如三昧方入種性不退位中除此更無能入之路種性者約位在十住<span class='corr'>已</span>去不退位中辯○二偈)</span>。</p>
</div>
<div class='div-orig'><p>以修世間諸禪三昧。</p>
</div>
<div class='div-commentary'><p style="margin-left:1em"><span class='note-inline'>(謂四禪四空定等世間諸定及不淨安般等但取境相定皆名世間定也)</span>。</p>
</div>
<div class='div-orig'><p>多起味著依於我見繫屬三界與外道共。</p>
</div>
<div class='div-commentary'><p style="margin-left:1em"><span class='note-inline'>(以味著定境故不離於我故云與外道共共者同得此事定故)</span>。</p>
</div>
<div class='div-orig'><p>若離善知識所護則起外道見故。</p>
</div>
<div class='div-commentary'><p style="margin-left:1em"><span class='note-inline'>(以其共故若得善友護助之力得入佛法若離善友則入邪道△五示益勸二○一總標)</span>。</p>
</div>
<div class='div-orig'><p>復次精勤專心修學此三昧者現世當得十種利益。</p>
</div>
<div class='div-commentary'><p style="margin-left:1em"><span class='note-inline'>(後世利益無量無邊現世利益畧陳十種△二別解十中分三○一一善友攝護益)</span>。</p>
</div>
<div class='div-orig'><p>云何為十一者常為十方諸佛菩薩之所護念。</p>
</div>
<div class='div-commentary'><p style="margin-left:1em"><span class='note-inline'>(以修此真如三昧故諸佛菩薩法應護念令得勇猛勝進不退也△二四離障益二○一離外惡緣)</span>。</p>
</div>
<div class='div-orig'><p>二者。</p>
</div>
<div class='div-commentary'><p style="margin-left:1em"><span class='note-inline'>(一離天魔現形)</span>。</p>
</div>
<div class='div-orig'><p>不為諸魔惡鬼所能恐怖三者。</p>
</div>
<div class='div-commentary'><p style="margin-left:1em"><span class='note-inline'>(二離外道邪惑)</span>。</p>
</div>
<div class='div-orig'><p>不為九十五種外道鬼神之所惑亂。</p>
</div>
<div class='div-commentary'><p style="margin-left:1em"><span class='note-inline'>(○二離內惑業)</span>。</p>
</div>
<div class='div-orig'><p>四者。</p>
</div>
<div class='div-commentary'><p style="margin-left:1em"><span class='note-inline'>(一除業也)</span>。</p>
</div>
<div class='div-orig'><p>遠離誹謗甚深之法。</p>
</div>
<div class='div-commentary'><p style="margin-left:1em"><span class='note-inline'>(不起新業)</span>。</p>
</div>
<div class='div-orig'><p>重罪業障漸漸微薄。</p>
</div>
<div class='div-commentary'><p style="margin-left:1em"><span class='note-inline'>(舊業輕也)</span>。</p>
</div>
<div class='div-orig'><p>五者。</p>
</div>
<div class='div-commentary'><p style="margin-left:1em"><span class='note-inline'>(二滅惑也)</span>。</p>
</div>
<div class='div-orig'><p>滅一切疑諸惡覺觀。</p>
</div>
<div class='div-commentary'><p style="margin-left:1em"><span class='note-inline'>(○三五行成堅固益)</span>。</p>
</div>
<div class='div-orig'><p>六者。</p>
</div>
<div class='div-commentary'><p style="margin-left:1em"><span class='note-inline'>(於理增信)</span>。</p>
</div>
<div class='div-orig'><p>於諸如來境界信得增長七者。</p>
</div>
<div class='div-commentary'><p style="margin-left:1em"><span class='note-inline'>(處染不怯)</span>。</p>
</div>
<div class='div-orig'><p>遠離憂悔於生死中勇猛不怯八者。</p>
</div>
<div class='div-commentary'><p style="margin-left:1em"><span class='note-inline'>(不為緣壞)</span>。</p>
</div>
<div class='div-orig'><p>其心柔和捨於憍慢不為他人所惱九者。</p>
</div>
<div class='div-commentary'><p style="margin-left:1em"><span class='note-inline'>(無世滋味)</span>。</p>
</div>
<div class='div-orig'><p>雖未得定於一切時一切境界處則能减損煩惱不樂世間十者。</p>
</div>
<div class='div-commentary'><p style="margin-left:1em"><span class='note-inline'>(得深禪定)</span>。</p>
</div>
<div class='div-orig'><p>若得三昧不為外緣一切音聲之所驚動。</p>
</div>
<div class='div-commentary'><p style="margin-left:1em"><span class='note-inline'>(△二觀三○一明修觀意)</span>。</p>
</div>
<div class='div-orig'><p>復次若人唯修於止則心沈沒或起懈怠不樂眾善。</p>
</div>
<div class='div-commentary'><p style="margin-left:1em"><span class='note-inline'>(失自利也下初觀以治之第四觀以成之)</span>。</p>
</div>
<div class='div-orig'><p>遠離大悲。</p>
</div>
<div class='div-commentary'><p style="margin-left:1em"><span class='note-inline'>(失利他也下第二觀以治之第三觀以成之)</span>。</p>
</div>
<div class='div-orig'><p>是故修觀。</p>
</div>
<div class='div-commentary'><p style="margin-left:1em"><span class='note-inline'>(△二辨觀行相四一法相觀明四非常觀文四○一無常觀)</span>。</p>
</div>
<div class='div-orig'><p>修習觀者當觀一切世間有為之法。</p>
</div>
<div class='div-commentary'><p style="margin-left:1em"><span class='note-inline'>(揔標四觀所觀也)</span>。</p>
</div>
<div class='div-orig'><p>無得久停須㬰變壞。</p>
</div>
<div class='div-commentary'><p style="margin-left:1em"><span class='note-inline'>(○二苦觀)</span>。</p>
</div>
<div class='div-orig'><p>一切心行念念生滅以是故苦。</p>
</div>
<div class='div-commentary'><p style="margin-left:1em"><span class='note-inline'>(○三無我觀)</span>。</p>
</div>
<div class='div-orig'><p>應觀過去所念諸法恍忽如夢。</p>
</div>
<div class='div-commentary'><p style="margin-left:1em"><span class='note-inline'>(無體難追)</span>。</p>
</div>
<div class='div-orig'><p>應觀現在所念諸法猶如電光。</p>
</div>
<div class='div-commentary'><p style="margin-left:1em"><span class='note-inline'>(剎那不住)</span>。</p>
</div>
<div class='div-orig'><p>應觀未來所念諸法猶如於雲欻爾而起。</p>
</div>
<div class='div-commentary'><p style="margin-left:1em"><span class='note-inline'>(本無積聚但緣集欻有不從十方來○四不淨觀)</span>。</p>
</div>
<div class='div-orig'><p>應觀世間一切有身悉皆不淨種種穢汙無一可樂。</p>
</div>
<div class='div-commentary'><p style="margin-left:1em"><span class='note-inline'>(上來四觀除於常等四倒配釋可知○二大悲觀)</span>。</p>
</div>
<div class='div-orig'><p>如是當念一切眾生從無始時來皆因無明所熏習故令心生滅已受一切身心大苦現在即有無量逼迫未來所苦亦無分齊難捨難離而不覺知。</p>
</div>
<div class='div-commentary'><p style="margin-left:1em"><span class='note-inline'>(無心厭背故使苦無限也)</span>。</p>
</div>
<div class='div-orig'><p>眾生如是甚為可愍。</p>
</div>
<div class='div-commentary'><p style="margin-left:1em"><span class='note-inline'>(深發悲心○三大願觀)</span>。</p>
</div>
<div class='div-orig'><p>作是思惟即應勇猛立大誓願。</p>
</div>
<div class='div-commentary'><p style="margin-left:1em"><span class='note-inline'>(因悲立願)</span>。</p>
</div>
<div class='div-orig'><p>願令我心離分別故。</p>
</div>
<div class='div-commentary'><p style="margin-left:1em"><span class='note-inline'>(願體)</span>。</p>
</div>
<div class='div-orig'><p>徧於十方修行一切諸善功德[書-曰+皿]其未來。</p>
</div>
<div class='div-commentary'><p style="margin-left:1em"><span class='note-inline'>(長時心也)</span>。</p>
</div>
<div class='div-orig'><p>以無量方便救㧞一切苦惱眾生。</p>
</div>
<div class='div-commentary'><p style="margin-left:1em"><span class='note-inline'>(廣大心也)</span>。</p>
</div>
<div class='div-orig'><p>令得涅槃第一義樂。</p>
</div>
<div class='div-commentary'><p style="margin-left:1em"><span class='note-inline'>(第一心也○四精進觀)</span>。</p>
</div>
<div class='div-orig'><p>以起如是願故於一切時一切處所有眾善隨已堪能不捨修學心無懈怠唯除坐時專念於止。</p>
</div>
<div class='div-commentary'><p style="margin-left:1em"><span class='note-inline'>(○三結觀分齊)</span>。</p>
</div>
<div class='div-orig'><p>若餘一切悉當觀察應作。</p>
</div>
<div class='div-commentary'><p style="margin-left:1em"><span class='note-inline'>(順理)</span>。</p>
</div>
<div class='div-orig'><p>不應作。</p>
</div>
<div class='div-commentary'><p style="margin-left:1em"><span class='note-inline'>(違理△三俱三○一揔標)</span>。</p>
</div>
<div class='div-orig'><p>若行若住若臥若起皆應止觀俱行。</p>
</div>
<div class='div-commentary'><p style="margin-left:1em"><span class='note-inline'>(上來始習未淳故動靜別修今定慧終成故能雙運△二別辨二一約法明俱二○一即止之觀)</span>。</p>
</div>
<div class='div-orig'><p>所謂雖念諸法自性不生。</p>
</div>
<div class='div-commentary'><p style="margin-left:1em"><span class='note-inline'>(約非有義以明止)</span>。</p>
</div>
<div class='div-orig'><p>而復即念因緣和合善惡之業苦樂等報不失不壞。</p>
</div>
<div class='div-commentary'><p style="margin-left:1em"><span class='note-inline'>(約非無義以明觀此二不二故去即也此順不動真際而建立諸法良以非有即是非無故能不捨止而修觀也○二即觀之止)</span>。</p>
</div>
<div class='div-orig'><p>雖念因緣善惡業報而亦即念性不可得。</p>
</div>
<div class='div-commentary'><p style="margin-left:1em"><span class='note-inline'>(此順不壞假名而說諸法實相良以非無即是非有故能不捨觀而修止此說時有前後然在行心鎔融不二不二之性即是實性理味在此冝可思之○二對障明俱)</span>。</p>
</div>
<div class='div-orig'><p>若修止者對治凡夫住著世間能捨二乘怯弱之見。</p>
</div>
<div class='div-commentary'><p style="margin-left:1em"><span class='note-inline'>(治於二過謂正治凡夫人法二執貪樂世間兼治二乘執五陰法見苦生怖以止門無生除此等執)</span>。</p>
</div>
<div class='div-orig'><p>若修觀者對治二乘不起大悲愜劣心過遠離凡夫不修善根。</p>
</div>
<div class='div-commentary'><p style="margin-left:1em"><span class='note-inline'>(亦治二過謂正治二乘陿劣之心令普觀眾生起於大悲兼治凡夫懈怠之心令觀無常䇿修善行○三揔結)</span>。</p>
</div>
<div class='div-orig'><p>以是義故是止觀門共相助成不相捨離。</p>
</div>
<div class='div-commentary'><p style="margin-left:1em"><span class='note-inline'>(如凡夫人非不樂世間無以勤修善行約二乘人非不怖生死無以起於大悲是二行不相離也)</span>。</p>
</div>
<div class='div-orig'><p>若止觀不具則無能入菩提之道。</p>
</div>
<div class='div-commentary'><p style="margin-left:1em"><span class='note-inline'>(止觀相資如鳥兩翼車之二輪二輪不具別無運載之功一翼若闕則無淩虛之勢△四防退方便二○一明可退之人)</span>。</p>
</div>
<div class='div-orig'><p>復次眾生初學是法欲求正信其心怯弱。</p>
</div>
<div class='div-commentary'><p style="margin-left:1em"><span class='note-inline'>(先標行劣下舉處釋成)</span>。</p>
</div>
<div class='div-orig'><p>以住於此娑婆世界自畏不能常值諸佛親承供養懼謂信心難可成就意欲退者。</p>
</div>
<div class='div-commentary'><p style="margin-left:1em"><span class='note-inline'>(以其內心既劣外闕勝緣信行難成故欲退也△二明防退之法二△一通舉聖意)</span>。</p>
</div>
<div class='div-orig'><p>當知如來有勝方便攝護信心。</p>
</div>
<div class='div-commentary'><p style="margin-left:1em"><span class='note-inline'>(標聖善巧)</span>。</p>
</div>
<div class='div-orig'><p>謂以專意念佛因緣隨願得生他方佛土常見於佛永離惡道。</p>
</div>
<div class='div-commentary'><p style="margin-left:1em"><span class='note-inline'>(釋顯巧相二別引經證)</span>。</p>
</div>
<div class='div-orig'><p>如修多羅說若人專念西方極樂世界阿彌陀佛所修善根廻向願求生彼世界即得徃生。</p>
</div>
<div class='div-commentary'><p style="margin-left:1em"><span class='note-inline'>(引經也下釋經文)</span>。</p>
</div>
<div class='div-orig'><p>常見佛故終無有退若觀彼佛真如法身常勤修習畢竟得生住正定故。</p>
</div>
<div class='div-commentary'><p style="margin-left:1em"><span class='note-inline'>(但徃生之人約有三位一如蓮華未開時信行未滿未名不退但以處無退緣故稱不退二信位滿足<span class='corr'>已</span>去華開見佛入十住位得少分見法身住正定位也三者三賢位滿入初地<span class='corr'>已</span>去證徧滿法身生無邊佛土如佛記龍樹菩薩等住初地生淨土等也此中畢竟等是後二位五勸修利益分三○一結前生後)</span>。</p>
</div>
<div class='div-orig'><p><span class='corr'>已</span>說修行信心分。</p>
</div>
<div class='div-commentary'><p style="margin-left:1em"><span class='note-inline'>(結前大章)</span>。</p>
</div>
<div class='div-orig'><p>次說勸修利益分。</p>
</div>
<div class='div-commentary'><p style="margin-left:1em"><span class='note-inline'>(牒前大章)</span>。</p>
</div>
<div class='div-orig'><p>如是摩訶衍諸佛祕藏我<span class='corr'>已</span>揔說。</p>
</div>
<div class='div-commentary'><p style="margin-left:1em"><span class='note-inline'>(二舉信謗損益二一信受福勝二一約三慧揔舉其益)</span>。</p>
</div>
<div class='div-orig'><p>若有眾生欲於如來甚深境界得生正信遠離誹謗入大乘道當持此論。</p>
</div>
<div class='div-commentary'><p style="margin-left:1em"><span class='note-inline'>(聞慧)</span>。</p>
</div>
<div class='div-orig'><p>思量。</p>
</div>
<div class='div-commentary'><p style="margin-left:1em"><span class='note-inline'>(思慧)</span>。</p>
</div>
<div class='div-orig'><p>修習。</p>
</div>
<div class='div-commentary'><p style="margin-left:1em"><span class='note-inline'>(修慧)</span>。</p>
</div>
<div class='div-orig'><p>究竟能至無上之道。</p>
</div>
<div class='div-commentary'><p style="margin-left:1em"><span class='note-inline'>(二別顯三慧益相三一聞時益)</span>。</p>
</div>
<div class='div-orig'><p>若人聞是法<span class='corr'>已</span>不生怯弱當知此人定紹佛種必為諸佛之所授記。</p>
</div>
<div class='div-commentary'><p style="margin-left:1em"><span class='note-inline'>(二思時益)</span>。</p>
</div>
<div class='div-orig'><p>假使有人能化三千大千世界滿中眾生念行十善不如有人於一食頃正思此法過前功德不可為喻。</p>
</div>
<div class='div-commentary'><p style="margin-left:1em"><span class='note-inline'>(三修時益三一時少德多)</span>。</p>
</div>
<div class='div-orig'><p>復次若人受持此論觀察修行若一日一夜所有功德無量無邊不可得說。</p>
</div>
<div class='div-commentary'><p style="margin-left:1em"><span class='note-inline'>(二校量多相)</span>。</p>
</div>
<div class='div-orig'><p>假令十方一切諸佛各於無量無邊阿僧祇劫歎其功德亦不能盡。</p>
</div>
<div class='div-commentary'><p style="margin-left:1em"><span class='note-inline'>(三釋多所以)</span>。</p>
</div>
<div class='div-orig'><p>何以故謂法性功德無有盡故此人功德亦復如是無有邊際。</p>
</div>
<div class='div-commentary'><p style="margin-left:1em"><span class='note-inline'>(二謗毀罪重)</span>。</p>
</div>
<div class='div-orig'><p>其有眾生於此論中毀謗不信所獲罪報經無量劫受大苦惱。</p>
</div>
<div class='div-commentary'><p style="margin-left:1em"><span class='note-inline'>(一謗成罪重)</span>。</p>
</div>
<div class='div-orig'><p>是故眾生但應仰信不應毀謗。</p>
</div>
<div class='div-commentary'><p style="margin-left:1em"><span class='note-inline'>(二誡勸止謗)</span>。</p>
</div>
<div class='div-orig'><p>以深自害亦害他人斷絕一切三寶之種。</p>
</div>
<div class='div-commentary'><p style="margin-left:1em"><span class='note-inline'>(三釋罪重意)</span>。</p>
</div>
<div class='div-orig'><p>以一切如來皆依此法得涅槃故一切菩薩因之修行得入佛智故。</p>
</div>
<div class='div-commentary'><p style="margin-left:1em"><span class='note-inline'>(四轉釋斷三寶之義於中二句一約果人依之得涅槃二約因人依之得菩提菩提涅槃即是法寶佛僧可知也三結勸修學)</span>。</p>
</div>
<div class='div-orig'><p>當知過去菩薩<span class='corr'>已</span>依此法得成淨信現在菩薩今依此法得成淨信未來菩薩當依此法得成淨信是故眾生應勤修學。</p>
</div>
<div class='div-commentary'><p style="margin-left:1em"><span class='note-inline'>(三世菩薩同行此法更無異路故勸修學三揔結廻向)</span>。</p>
</div>
<div class='div-orig'><p>諸佛甚深廣大義我今隨順揔持說。</p>
</div>
<div class='div-commentary'><p style="margin-left:1em"><span class='note-inline'>(結上所說也於中上句結義下句結文)</span>。</p>
</div>
<div class='div-orig'><p>廻此功德如法性普利一切眾生界。</p>
</div>
<div class='div-commentary'><p style="margin-left:1em"><span class='note-inline'>(廻向利益也於中上句明德廣下句辨遐霑)</span>。</p>
</div>
<p class='juan'>大乘起信論䟽卷第四</p>
<div class='div-w'>
<p class='h2'>音釋</p>
<div class='div-note'>憒<p style="margin-left:1em"><span class='note-inline'>(公對切乱也)</span>。</p>
髀<p style="margin-left:1em"><span class='note-inline'>(補爾切股也)</span>。</p>
壘<p style="margin-left:1em"><span class='note-inline'>(力水切注云軍壁曰〡)</span>。</p>
臍<p style="margin-left:1em"><span class='note-inline'>(在奚切肶〡也)</span>。</p>
脊<p style="margin-left:1em"><span class='note-inline'>(資昔切<span class='corr'>背</span>吕也)</span>。</p>
齶<p style="margin-left:1em"><span class='note-inline'>(五各切齗也)</span>。</p>
璅<p style="margin-left:1em"><span class='note-inline'>(子道切玉石也)</span>。</p>
熠<p style="margin-left:1em"><span class='note-inline'>(以立切盛光也)</span>。</p>
伹<p style="margin-left:1em"><span class='note-inline'>(七閭切拙也音蛆)</span>。</p>
</div></div></div>
</div><!-- end of div[@id='body'] -->
</body></html>