<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>天童弘覺忞禪師語錄卷第十二　　庸二</p><p class="byline">嗣法門人顯權等編</p>
<div class='div-other'><a id='mulu38' />
<p class='h1'>廣錄</p><p>若論此事如黑夜裏穿鍼相似穿得著者瞥肰便透那費纖豪氣力不見古者道者一片田地分付來多少時也我立地待你搆去又云不用呵氣即今搆取好他豈教你今朝三明日四者邊那邊經冬過夏三二十秊蒲團上如水浸石頭相似所以山僧尋常道要紹續從上來事須是宿有霛骨一劈兩開底最省心力又且他時為人垂手處自肰不傷鋒[彳*巳]手瞎學者眼若是三搭不回底便見七蹊八蹺不甘自退屈作流俗阿師便打入骨董帒廣學知解漁獵見聞以當平生已自不唧[喵-卄+(一/(匚*〡*〡*(巨-匚)))]了復撞著曲彔牀上箇瞎老師見你識得箇之乎者也便心中暗喜以為護得我家籬壁便百計牢籠鳩你結社學習如蒙童先生教你先做頌古起手次第以至小叅上堂示眾者一套弄得熟了便驀頭印可極力扶持出世來為人美則甚美爭奈象龍不可致雨騰蛇乘霧終為土虺久久露出尾巴自肰不好看甚至利名心起我見山高被他境界風吹得來七顛八倒初猶生滅行心終則謗佛謗法不分皁白一例胡柴由是取笑明眼帶累宗圖好大眾寧向鑊湯爐炭裏煑煠一徧切忌隨他者般羣隊別造地獄著你去固知此事貴抂當人有慷慨決烈之志不論歲月久漸功夫生熟道我淹貫樷林你看臨濟大師初抂黃檗會下話也不解問被人攙掇上去苦惱子一連喫了六十大棒打得一似塊鐵猶問人道是有過無過幸而大愚不惜口業為伊點破便乃鷹揚搏擊如猛虎插翅相似德山和尚初聞禪宗有直指人心見性成佛之說方且心憤憤口悱悱夯著青龍疏鈔出蜀擬埽滅南方魔子用報佛恩他又何曾信得此事及迨至澧陽路上被箇婆子一問直得口似盤磉猶肰倔強到了龍潭尚道潭又不清龍又不見幾時有你法座上老古錐抂他眉底夜來侍立被他龍潭紙燭一吹眼灮打失纔方信服肰後燒<span class='corr'>卻</span>青龍疏鈔橫揮白棒任是佛祖到來也近旁他不得亮座主亦是蜀中人解講三十二本經論他又曉得你禪宗甚麼麻三斤乾矢橛於江西講經次來見開元寺裏老宿宿即馬太師也宿問見說座主解講經是否主云不敢宿云將甚麼講主云將心講宿云心如工伎兒意如和伎者爭解講得主云莫是虛空講得麼宿云<span class='corr'>卻</span>是虛空講得主拂袖便行尚肰不肯老宿抂宿召座主主回首宿云是甚麼主便開悟定上座初參臨濟問如何是佛法大意濟下牀擒住定擬議濟與一掌定佇思旁僧曰定上座何不禮拜定方作禮忽肰大悟高亭簡禪師初叅德山隔江問訊德山以手招之忽肰開悟乃橫趨而去㪅不回顧你看他快利不瞎屢生要作祖師門下客須是上來恁麼性燥漢始得者裏還有恁麼性燥漢麼卓拄杖一下云速到庫司覓取鐵爐冒了頭皮來山僧手裏請棒喫你道既是恁麼漢了因甚<span class='corr'>卻</span>要棒喫會麼禹力不到處河聲流向西喝一喝下座。</p>
<p>有時驀舉手云因甚麼喚作手一眾下語師悉按過乃抗聲云者箇便是生死根本者箇便是禪髓說甚如來禪祖師禪你一向叅底麻三斤乾矢橛狗子無佛性庭歬柏樹子便是者箇道理瞎屢生先德抂樷林中聞人一言過去不得直下坐臥不安飲食無味定肰打教徹去你何不恁麼猛著精彩仔細揣看是箇甚麼道理大丈夫漢平白地受人折挫不生慙愧也忒殺皮下無血我問你尋常開單展盋屙屎放尿動止坐立一一天真霛妙因甚被人舉手一問便見七華八裂且道利害抂甚麼處蓋為你猢猻子活坐抂鑑覺裏見人舉起便向舉起處作道理見人放下便向放下處作解會如適來禪客道請和尚放下著山僧袖手云我如今放下了也你又作麼生卻又去不得又有道和尚莫謾某甲好山僧道五箇指頭四箇叉明明舉向你看幾曾謾你來如斯之類總是強作主宰未曾爆地折啐地斷被箇猢猻子[番*支]弄得來不自由不自抂如今樷林㪅有一般可笑遇三八朔朢法座上老師或垂語或問答有底申一拳豎一指喝一喝又有底作禮歸位拂袖出堂引他首山龍袖拂開全體見香嚴動容揚古路先和尚情與無情煥肰等見為證蒼天蒼天首山香嚴先和尚有甚麼辠報你帶累他眉鬚墮落癡人你得恁麼不識好惡認他昭昭霛霛驢歬馬後底作麼你千生萬劫被他蓋覆得一似黑漆桶相似有大神通灮明藏不能發見正是者箇作殃作旤所以永嘉道損法財滅功德莫不由茲心意識長沙道學道之人不識真祇為從歬認識神又古德垂格外機示險絕句莫不為你鞫治者箇你無始時來被他牽上天堂牽下地獄使得來七顛八倒逗到今朝猶自不猒惡瞎屢生何不拌舍一刀把者猢猻子斬為三段死了得活來露出脚跟下一段本地風灮自肰如千日竝炤舉起便知落處那要你卜度思量縱有百千諸佛差異魔王儘渠神力做來也則謾你一點不得蓋為你知得他落處如人抂暗夜中間或有響動未免恐嚇若抂青天白日裏有甚麼惑亂得你到者田地華藏世界海所有諸世界網是你牀榻塵沙法門無量妙義是你坐具尼師壇文殊暜賢是你侍者釋迦彌勒是你拄杖拂子喚甚麼作佛喚甚麼作祖喚甚麼作禪道喚甚麼作天堂地獄你莫見山僧恁麼道少間又道一切都無了苦哉苦哉不如都莫開口好免相帶累珍重。</p>
<p>古德有言參須真參悟須實悟好大眾你尋常橫擔拄杖出入樷林到處經冬過夏悟即不問你作麼生是你真參底事莫是將一則無義味話頭貼抂頟角上茶裏飯裏舉覺提撕畢竟要討箇分曉是真參麼莫是十二時中高閣蒲團豎起鐵脊骨梁舌拄上齶目不眎瞚一人與千萬人敵相似是真參麼我且問你祇如達磨未西來諸祖未出世還有者些葛藤也未僧堂裏許你起模畫樣至於歬廊後架語言祇對珍重不審時大小二事急遽造次時暜請拕柴登高陟險爬腳不穩時還著得力也未既著力不得又無者些葛藤則你叅底猶如水上葫蘆龜毛兔角全是虛妄何有真實諸仁者到此須是箇過量人出格漢子方有語話分不見趙州和尚云十二時中許你一時外學時有僧便問許一時外學未審學甚麼州云學佛學法慙媿佛法尚是外學其餘那十一箇時辰畢竟學箇甚麼即得你還知我此門風廣大道出尋常麼若據三乘十二分教修行則行解見證一一各有階梯或經十劫百劫千萬億劫以至三無數劫其中有證四果聲聞者有證辟支緣覺者有證信住行向地歬地後妙圜佛果者安似此門一超直入全因即果全果即因無欠無餘絕理絕事莫道聲聞緣覺釋迦彌勒猶是他奴所以道既到此地黃河為酥酪須彌為飯食大地為坐具帝釋梵王執侍巾缾維摩為侍者文殊暜贒埽牀摺被等妙二覺隨驢把馬橫身天外出沒人間提格外之宗行逸羣之令豈不是大丈夫應當學底事諸兄弟你還願樂麼還希冀麼雖然若據衲僧分上猶是平實商量未曾動著他腳底下一莖毛抂且道衲僧分上又且如何眾無語師卓拄杖起坐云少信根人終無了日。</p>
<p>古者道結夏得五日了也寒山子作麼生又有道結夏得十日了也水牯牛作麼生又有道結夏得十一日了也燈籠露柱作麼生如今山僧則道結夏得半月餘日了也本分事作麼生諸兄弟不可艸艸即者本分事大有話會抂你還知麼三世諸佛若無本分事如何成等正覺轉妙法輪十方菩薩若無本分事如何淨佛國土成就眾生聲聞緣覺學無學人若無本分事如何證得三明六通及八解脫欲色無色二十八天若無本分事如何報獲莊嚴勝妙覺觸地獄旁生薜荔多阿須倫等若無本分事如何隨其業緣苦樂好醜種種不同國王王子百官大臣長者居士若無本分事如何典司民牧上恭下敬諸子百家工巧技藝若無本分事如何治世語言資生業等皆與實相不相違背天地若無本分事如何覆載日月若無本分事如何炤臨四時八節昆蟲艸木若無本分事如何暑往寒來秋收冬藏衲僧若無本分事如何橫肩拄杖出入保社歷代祖師天下老和尚若無本分事如何提持向上一著流通正法眼藏山僧若無本分事如何坐大寶坊號令人天驅耕夫之牛奪饑人之食諸兄弟說即一任橫說豎說畢竟作麼生是本分事我且問你本分事與燈籠露柱水牯牛寒山子是同是別若道是同則寒山子自寒山子水牯牛自水牯牛燈籠露柱自燈籠露柱作麼生說箇同底道理若道是別古人又恁麼垂示豈可徒肰者裏也須親見始得不可一向掠虛也無利益如今樷林弟兄有兩種人與本分事特地相違有底不信自<span class='corr'>己</span>一件奇特大事總道某甲乍入樷林工夫做未純熟念頭尚多閒雜又有坐者牀子底教他日久月深打成一片自肰相應去若果如是則是箇捏合得底又豈成本分事邪有底不肯真參實究祇將長連牀上學得底見人道著則便進歬退後豎指擎拳以為覿體全彰處處是者箇出見似則固似爭奈說時則有不說時則無作意時則有不作意時則無舉覺時則見歬不舉覺時則不見歬縱肰一切處都見歬了一切處明明歷歷爭奈猶有箇明明歷歷一切處見歬底抂古人謂灮不透脫極是大病又云被正知見礙<span class='corr'>卻</span>神通灮明不得見歬如今要免此患須是與他本分事一念相應去則自肰頭頭無取捨處處勿張乖何故以無第二件事無第二箇人故所以大論云一念成道則古今見盡新故都㤀還同過去萬億千劫不可說劫佛一時成等正覺亦與未來不可說劫佛一時成等正覺又云一念相應即一念成佛一日相應即一日成佛雖肰相應不相應成與不成若抂本分事中據實而論猶是春華秋葉乍榮乍落底道理故成也與他無交涉不成也與他無交涉畢竟作麼生得交涉去山僧到此已說得舌頭卷了也請各歸堂喫茶。</p>
<p>佛法下衰無過今日南來北去師僧問著十人九箇胡統亂統編擗將來芒無本據如晨朝新到參山僧問他鄉貫那裏渠云福建山僧道漳泉福建頭匾如扇祇可聞名不可見面且道過抂甚麼處以袖一拂山僧直打出方丈又歬日有一僧亦從福建來山僧問渠近日溫州兵馬稍隘子作麼生得過云某甲從小路間行而至山僧道堂堂大道不行因甚卻由偏僻之途亦以袖一拂呵呵福建傳來底禪頭大都如此瞎漢雲月是同谿山各別你還知從上古錐是一箇印子印下西天四七東土二三所有言句則一向如布帛粟菽及至南嶽青原之後五宗間出以來則鎚破印文獨輸機用反如鐵釘飯木札羹著口不得何也蓋為人根有淳誠巧偽之別若波浪相似則陸沈無限所以道承言須會宗勿自立䂓矩大丈夫隔牆見角便知是牛隔山見煙便知是火猶是本色擔版未有超宗異目之見<span class='corr'>抵</span>死將箇業識癡團來對副作麼此等病抂打初行腳無真實要了辦生死底念頭又則師承不諦所以學處不玄互相鈍置遞相沿襲弄出明眼人歬嬴得一場笑具諸仁者要參廣潤者裏底禪佛之一字不得絓著㪅有一法過於涅槃我說如夢如幻况復諸方學得底從歬所見所聞所知所習所解所會底盡情與我束作一團直上葛洪鑯上望空一掉掉抂大洋海底肰後靜聽山僧指撝可中有透不過底句則躳躳地直下自看第一不得將心待悟用意摶量何故佛法本自現成從來具足饑則餐㵣則㱃宿則食飛則鳴物物天真頭頭霛妙肰卻觸途成滯者蓋由心意識之故若心意識一念不生則十方法界一時崩倒永嘉所謂亦無人亦無佛大千沙界海中漚一切聖贒如電拂唯有常灮現歬畐塞太虛而<span class='corr'>已</span>何法為通何法為礙而著著不有出身之路邪山僧今夜奉勸諸仁者得人身難出家學道難既爾我身心得抂般若中各自著精彩好盡一生去但是往哲所譏訶者則畏猶鴆毒是先贒所歎美者則依而行之如此則雖無宿福定乏後憂儻有箇倔強漢硬道丈夫自有衝天志不向如來行處行則山僧但問他畢竟如何是如來行處良久云了乃卓拄杖歸方丈。</p>
<p>要得此事相應直須脫落一番諸仁者作麼生得脫落去山僧與你箇比方說海人虎傳載昔一僧戲披虎皮於山徑間有見而怖走遺其橐囊者輙取之皮忽著身遂成虎不敢歸寺而心歷歷肰人也漸饑不得已食狐兔犬羊既而捕得人將食馬眎之僧也大悔恨恨極悲號舉身自擿皮忽墮地還復人體諸仁者須是恁麼感傷痛切一回始有脫落分若只央央庠庠參不真參悟不實悟饒你說得天花亂墜暗地裏有人與你打算正恐不止一箇虎皮將見獐皮鹿皮麂皮豹皮牛皮馬皮豬皮狗皮鵝皮鴨皮一切水陸空居飛禽走獸之皮總有分在禍福惟人各自著便珍重。</p>
<p>晚參示眾汾陽惆悵諸多閒神壄鬼故以一壺酒一盤肉一陌紙錢盡情打發了去看來今日閒神壄鬼更是不同三五成羣四七作隊來如驟雨去似飄風長時走北奔南誰實尋師問道在處經冬度夏唯圖取性過時緇田培一簣以無功鐵圍䧟百刑而有苦於乎哀哉維今之間神壄鬼不尚有舊山僧到此只得寶炬啟高筵薦爾殢魄金繩開覺路導爾遊魂魂兮好歸來食我家園黮你道天童為甚如此嗟爾抂途經日久不堪惆悵祇堪憐。</p>
<p>念生死苦發菩提心從上若佛若祖未有不發菩提心而能超越生死瀑流者菩提此翻為道以道為心故謂之發菩提心也諸仁者道有人我勝劣也無道有是非諍嫉也無道有貪瞋邪曲也無道有揀擇取舍也無道有作止任滅也無請諸人各自簡點從朝至暮有若干思惟合乎道念若干言論合乎道話若干行持合乎道行若干施為合乎道用合則誠為善美如其不合則業報昭肰大有著你諸人處抂莫言山僧今日不道。</p>
<p>諸天放逸忉利天王與夜摩天主剛強切責教誡諄諄復見無常變壞之事冀其驚心惕慮肰而樂事偏多纔始回頭早已忘失歬念矣如今諸方禪和子㪅是可笑擔囊挈盋到處樷林祇圖飽食安眠而<span class='corr'>已</span>山僧者裏也不剛強切責你也不神通誑嚇你祇問你<span class='corr'>己</span>躳下事還得相應也未你莫趁驢脣馬嘴你纔眼目定動早不相應了也既不相應如何折合良久云自有無情閻老子暗中打算不相饒。</p>
<p>一晚偕堂眾坐香畢謂眾曰警筞全頼堂司開發幸有座元山僧到此作甚麼乃舉僧問洞山如何是善知識眼山云紙撚無油後來演和尚云洞山老漢不是無祗是太險設問四面如何是善知識眼祇向伊道瞎何故且要相稱師曰天童者裏燈燭煇煌心眼相炤道瞎也不相稱道是紙撚無油也不相稱設有問如何是善知識眼又作麼生但向他道窄何故起身云看你者些打瞌睡底不得。</p>
</div>
<div class='div-other'><a id='mulu39' />
<p class='h1'>法語</p>
<div class='div-other'><a id='mulu40' />
<p class='h2'>示諸山長老</p><p>禪門一事超越聖凡格量非智所知非識所識非五時八教之所能詮非十聖三賢之所敢擬肰而悟入之者初不假方便不涉功勛不歷階級祇從具縛凡夫無明見行中領得元初句子便與三世諸佛同一眼見同一耳聞同一心知同一口說乃至抽一機則千機萬機頓赴拈一境則千境萬境全彰不見德山於龍潭吹滅紙燭處趠得些子便道竆諸玄辨若一豪置於太虛竭世樞機似一滴投於巨壑者裏若不是箇漢如何入作得來如何承紹得去如何擔荷待起或是箇漢了也入作得復承紹得亦擔荷得祇是不遇明眼大宗師與他㴱錐痛劄去其祕蓄令渠泊在平地上則有騎驢不肯下之病百尺竿頭一坐坐住動是矜玄會誇妙解久久遂有一種慢魔入其心腑因而吾我見起勝負橫心雖是善因而招惡果此莫大之愆也到得不患此病時或悲輕願劣不發四無量心棄舍同人樂獨寂靜往往以知希為我貴褊隘為孤高亦是已朽之屍法海中所不宿者肰則千萬人中求其堪能垂手入廛隨緣化導祗一箇半箇而已語云有非常之事必頼非常之人有非常之人始辦非常之事豈不信哉。</p>
<p>先和尚於銅棺山頂脫肰契證一如雪山午夜忽睹明星相似盡空法界淨嬴嬴赤灑灑無遮藏醜䂐處故拈條白棒凡有來者徹骨徹髓為伊卻不合道箇弗覺情與無情煥肰等見引得多少癡男女輩椿定著牢抱著以為寶祕知見棒也是煥然等見喝也是煥肰等見拂袖出堂也是煥肰等見以至徵拈代別保社中偈頌俱用覿體全彰堂皇歷落底字面合他方是從上來源嫡派每每被人拶著則不是喝便是拂袖出堂此風江外近來極盛故凡垂手之際若不使天回玉壘轉作長安俾伊別立生涯即者先師悟處早是䧟人阬穽矣曹谿波浪如相似無限平人被陸沈尚慎旃哉。</p>
<p>今時人做功夫乍肰歇卻塵勞忘想纔得箇輕安處便自以為大了事底人擬欲罷參及至世緣黏著一似磁石吸鐵依肰擺擈不脫蓋為根蔕不厚福力淺薄在若是宿有霛骨底一蹋到底和者汪洋大海倒翻轉來庶稱宗門種艸。</p>
<p>凡未有入頭底人切忌教渠修行以彼自無眼故輕易動足常患有顛蹶之虞古人所謂如賤使貴者是也若果有悟入處則不妨水漲船高泥多佛大慧華開敷正好願葉分披堅固四攝行成就三十七品助道法富有資糧以便利益羣生如大海吞納眾流無有猒足之期此乃文殊普賢大人事業也多見時流初入樷林抑或勤渠事眾稍有一知半見則一味高眠飽食而已譚及行門則鄙為小家子禪彼直波旬攝持耳遠行地菩薩初登第八不動地時念務俱息十方如來同聲勸請倍發勇猛較歬所行日劫相倍故有揚帆到海一日千里之喻釋迦老子示生入滅無非利益羣迷即今見在十方國土於念念中以如幻法門接如夢眾生無有已時也豈真不能口吞佛祖而以雲霄目眎為諱哉。</p>
<p>既稱善知識代揚佛化津濟四生居肰一佛出世矣則當依佛大慈興佛大悲等佛大喜同佛大舍誘掖方來開發未悟拔人之苦與人以樂安為護世譏嫌故超肰於名聞利養之外使凡抂見聞隨喜之下莫不增益道念發菩提心設若有人於我為作障難為作衰損為作破壞待我以橫逆被我以惡聲加我以一切訕謗毀辱不可言說不可忍受之事尚當還惡就<span class='corr'>己</span>歸美於他如東山演祖抂海會磨房故事行之斯善矣肰㪅須大發悲願願將來於彼隨逐不舍或為師友或為眷屬或為奴婢走使拔其我慢除其憎嫉消其怨嫌令彼翻肰悔悟而後已如此存心庶與善知識三字稍名實相副耳。</p>
<p>師嚴而後所學之道尊況衲僧家打鳳羅龍烹金琢玉豈容饕餮其間法昌以規矩嚴難住成單丁汾陽一陌紙錢打發許多閒神壄鬼風穴首山皆遠方小剎臨濟不上百十來僧肰而天下法道獨首推焉寧專抂門庭熱閙千指萬指圍繞而後謂之旺化邪荊棘滿樷林而柟樟則寡植矣鷄鳴犬吠相聞達乎四境而祥麐威鳳則罕聆其響矣出家人最忌好門庭熱鬧一有此心勢必放開綫路遷就方來由是拔茅連茹而庸妄斗筲亦得彚征以進則我法豈不殆哉舟峰慶老有言臨濟七傳而得石霜圓圓之子一為積翠南一為楊岐會南之設施如坐四達之衢聚差珍百物而鬻之遺簪墮珥隨所探焉駸駸末流冒其氏者未可以一二數也會乃如玉人之治璠璵珷玞廢矣故其子孫皆光明炤人克世其家他日有把茅蓋頭尤宜以此為龜鑑。</p>
</div>
<div class='div-other'><a id='mulu41' />
<p class='h2'>示冰葊張居士</p><p>第一句薦得堪與佛祖為師第二句薦得堪與人天為師第三句薦得自救不了臨濟老漢極力提持要人透頂透底明取向上者著子肰不合築垣分隔太虛賺他逐塊癡人妄意滹沱門下有如是差別諸法不知據實而論所謂無句之句祗是一句抂薦之者有差殊不等耳如或其人根性微劣願力不堅影響音聞得少為足則自救不了者也如或其人知明見諦發意淳誠行解相應入道穩實則堪與人天為師者也如或其人志意恢弘見超識卓一蹋到底㪅不周遮則堪與佛祖為師者也是故學道之士當高遠其志特達其懷硬赳赳地牢籠不肯住呼喚不回頭始有語話分不見石頭道寧可永劫受沈淪不向千聖求解脫彼又焉肯潦艸從事甘以小歇場駐足哉伊尹用世之士也方其撥[袖-由+夷]耒耜風雨有莘之日即欲致君澤民俾為堯舜之君民及出而阿衡也功業爛肰與往志不爽分寸況學佛之徒而不發津梁萬有之願乎既發此願則六度萬行應時具足蓋我既欲惠利羣生豈於身命財顧有所慳惜與則施度滿也我既欲引導羣生而成熟之豈於身口意顧有所違戾於刀割香塗顧有所不等眎與則戒度忍度滿也推而至於禪進般若亦莫不皆肰此雜華所謂一發心時即成等正覺善財所以從文殊刱發菩提卒一生而圜曠劫之果也學者不可不鏡諸此而發廣大心焉。</p>
<p>朝聞道夕死可矣孔子未嘗不筞發諸門人肰子夏入見聖道而說出見紛華美麗而亦說者何也由未知不聞道者之不可死有若干耳唯佛以一大事因緣故出見於世其為人警覺也直曰迷之則生死始悟之則輪回息夫輪回息則永超諸有受無量殊勝妙樂生死始則浮沈三界受無邊種種苦惱苟有心識便非土木偶人將恐聞如是告誡必有食不下咽者矣紛華美麗之云哉故曰參禪無別訣只要生死切當知生死二字乃三伏暑炎時一杓澆背冷水有入頭無入頭總用得他著。</p>
<p>寶眼主城神以三十心城教善財童子其一曰應守護心城謂不貪一切生死境界故夫色聲香味觸法凡可以嬰吾寧者皆生死境界也知為生死境界卒反顧留連而不能忍情於一割雖豪傑之士有所不免誰甘百萬家財悉沈襄水日賣笊籬以自營生哉但願空諸所有慎勿實諸所無許他龐老子是真實丈夫抂家學道流應當私淑諸人。</p>
<p>冰葊居士生居華屋幼掇科名一上公車㪅不再上從茲矢心祖道密叩<span class='corr'>己</span>躳十有餘稔矣癸巳春迎予婁江過鹿城之安禪葊日夕相從每與徵詰不爽玄旨因授拂一枝貴其如田何二士之廣布流傳耳臨別出紙乞語書此數段詞雖不豐肰至人一言良馬一鞭舉一隅而三隅可反顧力行何如烏庸贅哉。</p>
</div>
<div class='div-other'><a id='mulu42' />
<p class='h2'>示又黃孫居士</p><p>參禪一事非同教義之家漁獵見聞廣求知解借他居積為<span class='corr'>己</span>資糧蓋一切神通灮明本自具足從上先德與天下老和尚祇向當人衣綫下褫剝出來便道竆諸玄辯若一豪置於太虛竭世樞機似一滴投於巨壑使非親見本地風灮有如是廣大如是妙霛又安能眼蓋乾坤口吞佛祖得大自抂受用無邊也邪慚媿你我共有此等神通灮明反為見聞覺知之所隱沒不能覿體見歬<span class='corr'>已</span>是大可愍傷況復悠悠三界生死夢長苟不直下豁肰披䘳一笑縱饒尊居九五位極天王而後報升沈遷轉隨業正未知稅駕之所所以古人目為生不知來處謂之生大死不知去處謂之死大諦觀十方三世之中㪅無有事大於此者此之謂生死事大也肰舍生迷倒昧而罔知今居士能發深省痛念塵勞中人有此一件大事則可謂不於一佛二佛三四五佛而種善根<span class='corr'>已</span>於百千萬億佛所種諸善根矣第不審何因何緣獨求決於未嘗謀面之山僧其誤聽人言邪抑聞風而慕說邪總之不必計論記得雪峰有言望州亭與你相見了也烏石嶺與你相見了也僧堂歬與你相見了也正當今日千里之外山僧亦與居士相見了也且道就中作麼生是你我相見底事合掌擎拳固為不可接足頂禮要且無端莫是展卷披讀筆墨淋漓麼莫是眼橫鼻直面目見抂麼莫是春華秋月千里同風麼莫是霛山一會儼肰未散麼莫是無邊剎境自他不隔於豪端麼皆名見聞覺知隱覆神通灮明不得見歬者除此之外別露一機來許居士眼蓋乾坤口吞佛祖其或未肰萬古碧潭空界月再三撈摝始應知參。</p>
</div></div>
<p class='juan'>天童弘覺忞禪師語錄卷第十二</p>
<div class='div-w'>
<p class='h1'>音釋</p>
<div class='div-note'>夯<p style="margin-left:1em"><span class='note-inline'>(呼講切壑上聲人用力以堅舉物)</span>。</p>
擗<p style="margin-left:1em"><span class='note-inline'>(匹歷切音霹析也擘開也)</span>。</p>
絓<p style="margin-left:1em"><span class='note-inline'>(古書切音卦與挂同懸也)</span>。</p>
黮<p style="margin-left:1em"><span class='note-inline'>(與葚同桑實也)</span>。</p>
麟<p style="margin-left:1em"><span class='note-inline'>(離珍切同麟牝麒也)</span>。</p>
襏<span class='corr'>襫</span><p style="margin-left:1em"><span class='note-inline'>(末切音撥下施隻切音釋襏<span class='corr'>襫</span>雨衣也)</span>。</p>
</div></div>
</div><!-- end of div[@id='body'] -->
</body></html>