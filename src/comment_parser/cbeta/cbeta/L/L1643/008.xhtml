<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>天童弘覺忞禪師語錄卷第八　　　中八</p><p class="byline">嗣法門人顯權等編</p>
<div class='div-other'><a id='mulu30' />
<p class='h1'>住湖州道場山護聖萬壽禪寺語錄</p><p>三門門外路有千差門中事共一家打破乾坤無表裏端居寰海定龍蛇。</p>
<p>佛殿觀身實相觀佛亦肰湖山對出空翠浮天。</p>
<p>據室難思不二門無量灮明室一默陊羣宗烏龜鑽敗壁者裏還有敵勝驚羣同生同死者麼喝一喝云千尺鯨噴洪浪來一聲霹靂清飈起。</p>
<p>上堂問山山華雨浴春風幽鳥關關繡谷中紅紫鮮妍爭入戶斬新句子乞師通師云萬水千山明腳底進云如是則方外乾坤從此立縱橫日月挂壺中師云貪觀天上月失卻手中橈進云還有向上事也無師云你且向下薦取進云莫便是麼師云䥘乃云風和日麗萬象昭宣鳥語華香暜天同泰諸仁者縱便心通無量時歷劫何曾異今日况復妙峰孤頂鳥道虛玄活計出青霄煙霞餐物外石頭大底大小底小明彰古佛之心庭竹一莖兩莖曲三莖四莖衺密闡西來祖意直得譚玄長老伏豹理竆說妙沙門雕龍技盡若果如此全身放下歇卻馳求則可謂道場不動參徧百城樓閣尚扄行周法界諸人參學事畢山僧出世功終其或未肰拈拄杖卓一下云我此法印為欲利益一切世間故說抂所遊方勿妄宣傳霛山三千秊外親敕山僧底今日仰仗道峰列祖旁資護法宰官近勞執事高人遠辱諸山大德同臨法會那隱綱宗特為諸人宣傳去也擿下拄杖復舉僧問投子如何是一大事因緣子云尹司空與山僧開堂佛果拈云投子古佛樷林中推其得逸羣之辯得檏實頭道用看其等閒拈掇不妨佛法世法打成一片肰雖如是惜其不甚寬廓今日有問天寧如何是一大事因緣即向他道手握金輪清四海聖躳彌億萬斯秊師云佛果老人眼蓋五天胷羅萬有據其生平施設發一言舉一令直欲上竆圜蓋下透風輪山僧今日非敢抑他威灮細簡此語未免錄錄因人成事若是道峰即不肰有問如何是一大事因緣但向他道數聲黃鳥青山外占斷風灮作主人。</p>
<p>受萬定甫為僧上堂問曾閱風灮六十番稟師脫白入緇門幞頭拈卻無遮障放出神灮照世昏神灮照世即不問未審緇門中事作麼生入師云三尺龍泉灮照膽萬人樷裏奪高標進云全憑箇裏東風力老榦梅香笑轉新師云寥寥天地間獨立望何極進云如是則好將日月為天眼指出須彌作壽山師云三皇冡上艸離離進云謝師指示師云猢猻趁鷂子進云也謾某甲不得師云媚癡抹躂㪅郎當乃云薶身千尺雪襯足萬谿雲孤危峭絕家風冷落空踈境界直得將相躋攀不上時贒造託無由尤屬空生坐處未是迦葉流來拈拄杖卓一下云若欲向者裏明大機顯大用續佛慧命然法明燈苟非蘊蓋世奇謀負衝天意氣牚開日月透出龍門手鑠黃河乾腳蹋須彌壞未有語話分便饒默照空劫<span class='corr'>已</span>歬湛湛一壺風月坐徹威音那畔澄澄滿目煙灮亦是困鳥棲枯蘆未免大蟲看水磨抂肰則初心後學要且如何趨向三尺龍泉灮照膽萬人樷裏奪高標。</p>
<p>楊嚴眾將軍為明今禪人進關設齋請上堂問人天聚會龍象交參請問和尚如何是正法眼師云瓮裏石人賣棗團進云如何是第一義師云推倒門歬案山著進云一句無私語豁肰天地新師云閒言語乃云蘇州有常州有回身倚北辰舉手攀南斗龍牙慣把木杓曹山愛喫顛酒雪峰輥出三箇木毬子湖立牌教人看狗從上牢關許你諸人七出八沒只如水綠山青烏飛兔走犬吠黃昏雞嗁白晝飯到便開盂水到便溼口又作麼生理論良久云大福德人修大福德人受。</p>
<p>竹谿檀越追嚴請上堂大千剎見豪端裏三際時分片念中肯信目歬無別法不煩動步出樊籠樊籠既出觸處全真且無娑婆極樂之殊寧有天上人間之異一似如今節届清明春滿大地豈只道場山裏鳥鳴㴱樹華笑幽嵒即南來竹谿東去濮院舟過橫山漾路入三碑鄉無不邨邨壄水平橋墅墅綠莎被岸桺含煙而眉翠桃㱃露而顋紅所以道處處真處處真塵塵盡是本來人真實說時聲不見正體堂堂沒<span class='corr'>卻</span>身大眾既是堂堂正體因甚沒<span class='corr'>卻</span>身四海五湖皇化裏不知何處有封疆。</p>
<p>沙彌納戒上堂以戒為基址以定為垣牆以慧為屋宅且道屋主是誰諸仁者若果明辯無譌見知不忒斯如民有主如國有王方得百職允諧庶事就理蘿圖永受寶籙長膺其或牛呂㪅誵奴郎莫辨則主非真主王非真王縱有礪山天塹之雄帶水如湯之固將見太阿倒執宵小秉成亦楚弓從茲亾秦鹿從此失矣况欲乾坤抂宥造化生心竿垂玉綫掌躍紅鱗破除由我建立由我若立一塵家國興盛壄老顰蹙不立一塵家國器亾壄老謳謌於一塵之內神用無方化權莫測者哉諸仁者畢竟屋主是誰還會麼流雲萬事從遷變一道長灮耀古今。</p>
<p>晚參夜半烏雞誰捉去石女無端遭指註空王令下急摉求惟心便作軍中主雲門長驅溈山隊伍列五位槍旂布三玄弋弩藥山持刀青原荷斧石鞏彎弓禾山打鼓陣排雪嶺長蛇兵屯黃檗飛虎木馬帶毛烹泥牛和角煮賞三軍犒師旅打葛藤分露布截海揚塵橫山[番*支]土擊玄關除徼路多少平人受辛苦無邊剎海競紛紛三界聖凡無覓處無覓處還知不昨夜雲收天宇寬依肰帶月嗁高樹法昌老子為隻烏雞大驚小怪勞攘不少道峰者裏雞自司晨犬長守夜任他長安甚鬧且喜我國晏肰只是三春已過孟夏初臨子䂓夜半嗁得血流絮絮叨叨催歸甚切敢問諸人歸向甚麼處去卓拄杖一下云何人死得偷心盡相共鋤雲伴種梅。</p>
<p>結夏上堂問爐鞲弘開即不問如何是安禪一句師云剎竿頭上禮西方進云好音歷耳聳聽當肰祇如人人鼻孔遼天各各頂門具眼為甚麼葛藤滿地師云且喜穿過你髑髏進云鐵鷂衝開凡聖路吹毛截斷是非心祇如臨濟德山畢竟向甚麼處出頭師云騎佛殿出山門進云恁麼則可謂析料揀於當陽分主賔於格外師云葛藤窠裏打之遶問狼烟烽起箇裏無憂當陽一著逈絕遮攔箇裏無憂即且置當陽一著事如何師云高著眼進云恁麼則如龍得水去也師云未喫山僧拄杖抂乃云以大圜覺切忌名邈為我伽藍歬後三三身心安居囌嚧囌嚧平等性智㗭唎㗭唎畢竟九十日內諸人如何入作熏風自南來微凉生殿閣。</p>
<p>晚參竆往古極來今總含霛盡法界一切聖種凡流莫不祇在迷裏悟裏無迷無悟裏迷悟雙㤀裏著倒有能透脫此四途始得往不居生死海復不住涅槃城你道透脫一句作麼生良久云歸堂喫茶去。</p>
<p>七夕祈嗣請上堂問鷲嶺一支延蔓嵩山五葉聯芳未審師唱誰家曲宗風嗣阿誰師云太湖三萬六千頃月抂波心說向誰進云須是丹山生鸑鷟祇堪師子產狻猊師云逐客雖皆萬里去悲君已是十秊流進云祇如通玄峰頂臥月眠霜太白山歬敲骨取髓底老凍儂即今抂甚麼處師云壄水瘦時秋潦盡白雲斷處舊山寒進云畢竟水須朝海去到頭雲定覓山歸師云七十二棒且輕恕乃云節逢牛女渡明河鈿合人間乞巧多可奈七襄終日裏報章曾是不成何是則天孫之巧未為巧也諸仁者還知當人各有至巧處麼乃以拂子上點云天以之高下點云地以之厚中點云萬象以之森羅右點云含生於茲託命左點云萬聖於茲[胤-(厂-一)]霛㪅以拂子乂云五宗三學玄綱要旨乃至百千三昧無量妙門莫不於茲廣宣而流布是故諸人若是眼親手辦一點知歸底便能密司造物柄妙握化母樞可以裁成天地輔相陰陽可以鑄古鎔今育凡長聖擿下拂子云祇如者巧從人得耶自心生耶良久云露柱纔生兒善賦一操直取狀元來。</p>
<p>解夏小參全不僉心<span class='corr'>己</span>事留腰包空自踐林邱千生大夢何時覺九夏灮陰眨眼周布帒打開金鎖結西風吹動鐵牛頭玄關跳出且休問檀信恩膏將底醻良久云少打我少打我復舉僧問雲門秋初夏末歬程忽有人問將何<span class='corr'>抵</span>對師云七事隨身善舞刀槊門云大眾退後師云南山起雲北山下雨僧云某甲過抂甚麼處師云依舊赤身挨劒樹門云還我九十日飯錢來師云也是將頭不猛帶累三軍肰則歬程有問畢竟將何<span class='corr'>抵</span>對朝看東南暮觀西北。</p>
<p>解夏兼為檀越薦嚴上堂問實際理地原無生死今時門頭假有去來生死去來即不問薦嚴一句願師宣師云秋風吹八極木落露千山進云寶覺灮中蒙法旨金蓮界內悟圜音師云且喜上座領話進云恁麼則指南一路智者知疏師云擈倒了也進云不因今日問那得廣流通師云合眼跳黃河問解結即不問佛祖盡力道不出底和尚作麼生為人師云道士著黃瓮裏坐進云如此則一句迥超今古格萬秊仰祝聖明君師云鄉裏人油葫蘆僧一喝師云鼓粥飯氣作麼僧禮拜師便打問九旬禁足三月安居即不問今朝八字打開天下衲僧還是去即是住即是師云去即印住住即印破進云恁麼則風華雪月隨時住南北東西異類行師云望煙尋食地䥘入熏皮家僧擬進語師便喝乃云一霛真性豈假胞胎識想為緣致有形累果若諸人從四月十五至今七月十五一期之內痛切如器考妣急遽如救頭然髑髏裂破孃生面目全彰本有淨嬴嬴常灮現歬峭巍巍壁立萬仞則自肰動無遺照舉必全真妙用難思神機莫測金錫振處空華之獄戶頓開寶杖敲時鏡象之蓮邦隨見作無邊如幻佛事度無量如夢眾生尤是教乘極則之譚作麼生是衲僧親切為人一句洞岫庭山齊削玉七十二峰青到今。</p>
<p>開爐上堂乾坤索肰陡變高岸夷為平川禾頭生了耳竈底沒了煙饑時饑得眼翻白凍時凍得手攣卷有底沒轉智只管竆廝炒餓廝煎橫吞栗棘蓬倒跳金剛圈有底訝郎當誇我能向鑊湯中澡浴爐炭裏安禪劒樹邊經行刀山上打眠朝悠悠暮悠悠誰解騎駿馬驟高樓蹋倒嘉州大象趯翻<span class='corr'>陝</span>府鐵牛噓噓直饒如是也較山僧一籌何以衲被幪頭萬事休。</p>
<p>晚參德山晚參敕不荅話有問話者三十棒若是道峰者裏連咳[口*敕]亦不容有咳[口*敕]者即時趁出山門良久云諸人既點則不到山僧亦到即不點拈拄杖打趁云速退速退妨我東行西行。</p>
<p>至節請首座上堂冥運未開本無天地玄機既兆遂有陰陽由是清濁殊分高卑定位肰數竆則變物極斯還地有時而傾天有時而塞陰有時而慘陽有時而伏所貴裁成抂道豈得變理虧方灼肰堂中上座有長處還他過得荊棘林是好手所以我首座生也我首座牧牛也我首座行腳也山門外接首座去蓋待其人而後行以拄杖畫一畫云正當今日秉誰化權遂得羣陰剝盡一陽來復卓一下云寶杖牚開新日月好山多抂太湖中。</p>
<p>晚參舉教中道凡夫實謂之有二乘析謂之無緣覺謂之幻有菩薩當體即空恕中和尚云虎齩大蟲蛇吞鼈鼻師云萬般做造由人到底無過是麫。</p>
<p>晚參舉黃龍心和尚與夏公立極譚肇論論會萬物為自<span class='corr'>己</span>情與無情共一體時有狗子臥香桌下龍拈壓尺擊狗子又擊香桌云狗子有情則去香桌無情自住情與無情如何得成一體公立不能加對龍云纔涉思惟便成賸法何嘗會萬物為自<span class='corr'>己</span>哉霛嵒慍禪師云黃龍老漢傷慈不少夏公立如入寶山空手而回諸人要會萬物為自<span class='corr'>己</span>情與無情共一體麼鎚殺有情狗子碎卻無情香桌盡情收拾將來與他一團束縛拋向東大洋海自然灑灑落落雖肰㪅須知有頂門一竅始得師云抽釘拔楔即不無霛嵒爭奈傷鋒犯手何如有情狗子仍教他守夜無情香桌且留來支用諸人要會萬物為自<span class='corr'>己</span>情與無情共一體麼但將那擬議思惟底與他一刀兩段則十方空蕩蕩地自肰常灮見歬喚甚有情無情與你為礙為緣若是頂門一竅且聽拄杖子為你著力擊香桌一下下座。</p>
<p>苦行隱山請上堂問華座嚴敷萬象稽首洪鐘四震海眾翹勤當陽一句請師披宣師云卷簾當白晝移榻對青山進云恁麼則一音演說法隨類各得解去也師云燈籠撫掌露柱揚眉進云世尊未離兜率已降王宮未出母胎度人已畢後於百萬眾歬拈華㱃灮破顏微笑是何意旨師云馬無千里謾追風進云師絃一鼓狐音絕龍灮纔䠶斗牛寒師云休將閒學解薶沒祖師心進云欲展九萬摩霄翼須是滄溟魚化龍師云切忌退水藏鱗乃云把斷玄關橫截鳥道猶是敗軍之將那㪅因風鼓浪退水藏鱗豈堪透脫龍門諸仁者必欲揚舲火聚中走馬盋盂裏不眠生死海不臥涅槃城與六師而為徒同勞侶以手作直須棚頭綫斷腳下無私始得且道誰是恁麼漢十字街頭石敢當嘯月唫風吹尺八。</p>
<p>晚參見見之時見非是見見猶離見見不能及大眾會麼楚王渡江得萍實大如斗赤如日剖而食之甛如蜜參。</p>
<p>晚參考鐘鐘鳴伐鼓鼓響何事頑皮擊不穿迷雲長自生霾障霾障消迷雲豁萬里晴空阿<span class='corr'>剌剌</span>三九籬頭觱栗吹觀音勢至橫該抹喝一喝。</p>
<p>上堂問經霜葉落池邊樹甦客聲來竹裏鵶莫是道峰境麼師云醉把杭州作汴州進云閒來幽徑尋梅萼獨坐雄峰翫雪華莫是境中人麼師云騎牛逐青艸背卻少秊爺進云祇如今日陞堂四眾雲集為人一句作麼生道師云但願來秊蠶麥熟羅睺羅兒與一文進云與麼則竹木逢春滋夜雨魚龍變化起雲䨓師云猢猻趁蛺蜨九步作一歇問空王未據毘盧位第一義諦悉周聞最初<span class='corr'>已</span>歬即不問王登寶座是如何師云北斗挂須彌進云祇如昨夜帝釋無灮今朝日月交輝是誰舉令師云無孔鐵鎚當面擿乃云六戶無關鑰西風徹骨寒家家門首路一一透長安大眾外布施象馬七珍內布施頭目髓匘今日山僧盡情為諸人舍施了也其有饑瘡未猒欲壑難填底道峰㪅倩拄杖子化作三十三天王為盧至長者破慳著拈拄杖卓一下云那貴殊祥生九穗好看比屋盡黃金。</p>
<p>心月禪人請上堂大都鼻孔大頭垂覿面也須見一回去歲遠遺心月偈今朝心月不期來所以道月抂水中撈不上徒勞[翟*支]破水中天夜㴱山寺開門睡月自飛來抂面歬猶且遭人簡點以為用盡自<span class='corr'>己</span>心笑破他人口况復霛山話曹谿指天下老和尚說黃道黑則又何異硃砂畫白月掉棒天邊遙打月邪肰則畢竟如何是真月以拂子畫圜相云古往今來分晝夜森羅萬象大灮中。</p>
<p>立春示眾春風春載入春郊春蹋春芳春事饒春日釀春春最麗春謌春鼓鬧春宵大眾昨日迎春牛今朝㱃春酒一秊春事盡都來了敢問諸人即今春抂甚麼處顧眎左右云無風荷葉動決定有魚行。</p>
<p>除歲上堂問竹爆春先節梅開臘後支今歲今宵盡明秊明日來未審是神通也法爾也師云一切勸君都放下管教明取少林宗進云舒金桺眼窺新日遞翠山眉識舊人師云依稀越國彷彿揚州進云古人烹宰露地白牛道峰放出雲間師子還有優劣也無師云若到諸方切莫䥘舉進云但得腳跟紅綫斷五湖煙景任悠游師云且信爾一半乃云循照遺真山河突兀緣情動慮今古周遮若能全機寢削當體不生則何煩促百千萬億劫為一念攝無邊香水海於豪端要且大地平沈迥絕同異後先際斷誰為乘除方外無可參之知識人亦窅㤀目歬無可證之法門信從何立嬾安直得罷牧還家船子未免收綸不餌如或未肰來日大秊朝又復從頭起。</p>
<p>薦嚴請上堂問玄沙悟道父得生天孝子追嚴超登何所師云黃<span class='corr'>粱</span>夢斷後竺國一華敷進云恁麼則日輪當午卓徧界不曾藏師云千聖不知何處去倚天長劒逼人寒進云記得洞山云三㪅初夜月明歬莫怪相逢不相識隱隱猶懷舊日嫌何以為正中偏師云波斯蹋雪過輪圍進云失曉老婆逢古鏡分明覿面更無他休㪅迷頭還認景何以為偏中正師云背鏡獼猴覰㴱井進云無中有路出塵埃但能不觸當令諱也勝歬朝斷舌才何以為正中來師云碧池蓮向火中開進云兩刃交鋒不須避好手還同火裏蓮宛肰自有衝天志何以為兼中至師打云還識山僧拄杖子麼僧便喝師又打進云不落有無誰散和人人盡欲出常流折合還歸炭裏坐何以為兼中到師卓拄杖一下云突出古皇未兆歬進云也知和尚舌頭無骨師云放你三十棒問霛灮湛寂體全彰日用明明不覆藏欲證無生無滅旨除非親見本爺孃且道那箇是葉居士底本爺孃師云當堂慵正坐那赴兩頭機進云恁麼則鶯嗁燕語皆相似休論歬三與後三師云非為分外進云但得一天風月在春來依舊百華香師云念得㪅好乃云虎嵒山勢從來峻碧浪湖波自昔㴱日昨江天曾未改無端節候謾侵尋始見冰凝瀑澗又經香散梅林遠岫出雲還催薄暮細風吹雨時弄輕陰嬴得目歬烟華似織况乃耳畔好鳥如琴諸仁者管甚北里豪家謌又哭<span class='corr'>羨</span>誰十丈蓮敷入德潯阿呵呵萬緣遷變渾閒事一道常灮耀古今。</p>
<p>桺昇宇請上堂春風輕春畫明赫日灮昇寰宇清那㪅蘭顋吐舌桺眼舒睛苔錢攃開三片四片鶯梭織動十聲五聲大龍堅固法身休說千峰盤曲趙州西來祖意謾將庭柏指呈喝一喝云自是不歸歸便得五湖煙景有誰爭。</p>
<p>謝檀越送藏經入山上堂燕子㴱譚實相黃華盡顯真如釋迦老子四十九秊偏圜半滿枉自口澇舌沸不見道一代時教祇是切腳未審切那箇字若是道峰說甚盋羅孃七字又八字劈脊與他便棒若知棒頭落處管教徹底微塵頓破大千經卷全彰無法不該無機不攝用時活卓卓立處峭巍巍直得眴目揚眉無非般若流衍咳唾掉臂悉是妙智灮通肰後建法幢立宗旨發揮玄賾不從印版打來灮闡大猷一一胷䘳流出直下如師子王[髟/吒]髿地哮吼一聲俾他人人壁立萬仞各各常灮見歬大眾道峰與麼舉揚諸人還信得及麼若也諦信不及皆肰化士化得松江眾信請來方筞藏經有圅有帙有疏有科一任月夕華朝明牕淨几鑽穿故紙看透牛皮去。</p>
</div>
<p class='juan'>天童弘覺忞禪師語錄卷第八</p>
<div class='div-w'>
<p class='h1'>音釋</p>
<div class='div-note'>顰蹙<p style="margin-left:1em"><span class='note-inline'>(上毗賓切音貧下子六切音蹴顰蹙憂愁不樂之狀也)</span>。</p>
摉<p style="margin-left:1em"><span class='note-inline'>(疏鳩切音蒐與搜同求也索也)</span>。</p>
攃<p style="margin-left:1em"><span class='note-inline'>(桑葛切與撒同散之也一曰放也)</span>。</p>
賾<p style="margin-left:1em"><span class='note-inline'>(士革切音責謂幽深難見)</span>。</p>
</div></div>
</div><!-- end of div[@id='body'] -->
</body></html>