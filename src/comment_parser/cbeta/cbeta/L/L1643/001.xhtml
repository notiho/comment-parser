<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>弘覺禪師語錄序　　　　　　　　中一</p><p class="byline">雲棲弟子大周金之俊譔</p><p>禪至今日而語錄之弊極矣少林西來原無文字曹谿南邁廼著壇經漸有語言總非色相厥後宗師代出接引隨機或傳心要於單文或顯尼珠於隻字提關啟鑰演無本之家門抉髓敲筋施不方之醫藥天風鼓籟雖則成音短[竺-二+遂]無腔何嘗有曲語錄之傳是亦後人之刻舟求劒學者之借指觀月耳奈何偶落塵詮遂成習尚說法者以為非錄弗貴聽法者以為無錄非師梨棗成林豪毛盡禿甚至魔民登座必標叩擊之機緣狐子白椎[書-曰+皿]號支那之撰述淺則虎皮羊質畫依樣之葫蘆㴱則馬角龜毛駕脫空之鬼魅向枯椿而尋兔指岐路以覓驢杜譔䨓同支離影響忝宗門之話柄壞初祖之家風以斯為禪何如無語以是為語何如無錄不有真師一㖃孰遏埜狐亂鳴此弘覺禪師之語錄所以不可<span class='corr'>已</span>也禪師栽松宿世折竹今生早服儒冠窺孔顏之樂處中咨心要洞佛祖之禪源紹法天童密雲重布揚容古路法雨徧施提令正而萬國從風當機圓而諸天頫首我世祖先皇帝金輪御世慧日中天訪道覺民不惜崆峒之拜求人善世寧惟功德之諮特屏萬機親發十問如鍼入芥似乳投酥覺寶山開徽文電耀馬駒騰高足每承龍象褒揚猊座顯真王迥異澤犴威德是以綱維三界震動十方臨濟中興徑山再世棒頭有眼爍開障日之翳雲口角藏鋒截斷迷津之罥網鏡妖而竆[打-丁+穸]蕅孔衛道而罔避棘樷三要三玄指歸有在五宗五葉滙合斯真夫以言止言則妄言者廢以錄正錄斯僭錄者銷茲帙之刻非沃沸之氷泉息喧之毒鼓哉某染指大椉係心宗鏡慨正法之衰濫仰振起之得人目擊道存意消言下趙閱道偶然撞彩遇佛慧而開頂門裴居士當下知音禮運師而空心蘊平陽箭過始覺鋒寒良馬鞭垂方知影痛須識千機萬句不是吾師脣吻邊事便疑家書戶刻未免世間門面中語矣斯錄具在天何言哉。</p>
</div>
<div class='div-xu'><a id='mulu3' />
<p class='h2'>天童弘覺忞禪師語錄序</p><p>㫺有客問張安道孔孟以後誰為命世聖賢安道歷舉南嶽馬祖諸師謂儒門澹泊収拾不住無[書-曰+皿]居士聞之捬几擊節歎為達人高論余嘗逆溯嵩少自華分五葉以來若牛頭融若丹霞肰若風穴之魁奇慈明之雋拔㪅若佛果之有覺華嚴玅喜之有西禪需皆以書生問道方外舍縫掖而方袍弃選官而選佛其初既<span class='corr'>已</span>樹儒林幟折羣彥角後乃痛念生死慷慨落[髟/米]徧參哲匠紹續祖燈安道之語斯焉益信夫宣聖以菩薩地為世間師內祕外見隱實施權故所示言教微開其端引而不發至大雄法道廣被真丹乃畼厥本懷初祖汎海而來的示心宗㪅復[書-曰+皿]底掀翻直說直用而如來出世大事因緣始無遺憾故當世精奇特達之士罔不歸宿於此如水投巨壑萬派聲消而我儒宗末流習為訓詁漢宋諸賢各守師說麤者徒箋象數精者復耽理解先聖㴱意泯闕不傳沿及近世則[番*支]弄詞華竟為貿易青紫之具此高人傑士所以鄙弃而不欲道也山翁大師以嶺嶠英儒頓[擭-雈+(韋-(口/(舛-夕)))]世網最初發心<span class='corr'>已</span>超肰有將相不為之概而討論章句纏綿理解之習亦<span class='corr'>已</span>破其籓壁而弃其筌蹏矣金鱗躍漢天馬追風信非儒門所能收拾者是以一出而鬀染開先服勤太白洎入廛垂手接物利生沛爾言滿天下道[番*支]江湖盛德高行人稱黃巖古佛即遊戲翰墨亦一代宗工直與明教寂音並驅爭先至於據本分一著號令人天指麾佛祖如茲錄之豹露一斑者有時韻出青霄有時鼓撾塗毒有時山竆水[書-曰+皿]別轉旂槍有時電卷風馳斬新日月師王哮㖃香象失威到此若佛若儒總是崖州萬里說禪說道並須到退三千就便黃面老子碧眼胡僧尚且收拾不住何獨儒門云爾哉冰菴道人與麼塗污亦是平地骨堆無風起浪喫老漢痛棒有分諸方鐵頟銅頭㪅當別具眼匘始得。</p>
<p>鹿城門弟子張立廉拜題</p>
</div>
<div class='div-xu'><a id='mulu4' />
<p class='h2'>天童弘覺忞禪師語錄序</p><p>駿佳初閱禪籍見從上諸祖每以法器為重默識而預期之竊疑曰此事阿誰無分奚問器為及觀諸大老如丹霞以應舉選官大洪以垂髫上第正覺以進士馳聲而曹山慈明晦堂佛果皆以書生擅名當世又如汾陽圓通白雲華嚴霛源佛印或童穉神智或博極羣籍或翰墨精玅是皆能立譚取卿相者而寶絡雖美象王弗顧金籠誠艶鵬翅弗貪此其器固有超越於卿相之上者矣所以入此宗門氣吞佛祖漚眎大千曾區區之毀譽得失利養名聞足以稍嬰其念乎古人法器之說肰後信其不誣矣駿佳於近代得山翁大師焉師髫秊譽望頫矚公輔乃秊踰志學即弃掌中之富貴室家完美頓斷千劫之愛纏此非所謂器越卿相之上與丹霞諸公把臂於九天之際者乎是以嚴霜震雷如黃檗師登其堂吞佛殺祖如天童師入其室駿久遊天童老人門下每從眾中一望見輒神聳意肅曰古所謂法器者非斯人歟殆老人化去師繼其席宗風大振衲子奔湊一時樷林公論謂事事追蹤古人真足師範人天而雅量厚德不可殫述焉法器之足重不於此益徵哉佛果有云吾禪如大海必以大海受之正此意也雖肰駿㪅有進焉今之以池沼受海水者不足道矣苟以江河受海水者是僅得師說之一二而不能具體者也即以大海受大海者猶是智與師齊減師半德者也惟㪅有廣於大海者以受之乃謂之智過於師方堪傳受葢必授受之際恆有餘地存焉乃能通權達變善繼善述以成克家之子如其不肰洞山所謂全肯則孤負先師去矣駿<span class='corr'>佳</span>觀老人直截貞實斬[書-曰+皿]支葉師固得其旨矣肰古人緜密之機用玄奧之綱宗又不啻如寶鏡當臺胡漢俱見也老人氣宇如王上下獨尊師固繼其道矣肰虛懷推潛德之同參坦衷埽濟洞之町畦又不啻如惠風披拂徧界皆春也老人不辭筆削之勞以衛道不避好辨之迹以荷法門師固<span class='corr'>已</span>擔其任矣肰謗書絕不寓目筆舌化於無諍又不啻如水天一碧浪靜風恬也是正所謂善繼也善述也為天童克家之子也苟非其器寬有餘地則死守師說不知變猶之飽餐珍味不能化孰知珍味之能殺人哉具參方眼者請讀大師語錄則自知之誠無俟駿之贅也。</p>
<p>平原傭祁駿佳拜題</p>
</div></div>
<div class='div-other'><a id='mulu5' />
<p class='h1'>詔書</p><p>皇帝敕諭朕惟善政導民期適蕩平之路仁風扇物統歸化育之中仰千聖之徽猷遡百王之遺軌理無分於三教道豈外於一心故佛演法門立闡揚之大旨祖標禪理示默契之真宗皆所以迥脫疑情頓開覺性惟曹谿之一脈儼雞足之上乘暨臨濟之三玄允象王之法乳慧雨暜施於一切宗風常勝於五燈緣衍法之獨隆斯傳衣之最眾朕撫臨寰宇心切牖民期與四海蒼生共臻覺路必便明心而見性方能易惡而至中時覽經文間常參究續圜頓交融之旨必行解相應之人聞爾禪僧道忞臨濟正傳宗門法器戒行清峻不染六欲之塵道眼圓明能空四諦之妄風規早著解脫有秊憫結習之牽纏揭單傳之要渺是用特遣僧籙司右闡教淨行禪僧法璽齎敕歬徃召爾來京欲闡玄風竚聞高論爾其洗盋就道持錫遄征無耽㴱隱之清用慰遠延之切於戲弘宣大道復淳古之休風廣度迷情躋含生於壽域欽承朕命式賁爾宗欽哉故諭。</p>
<p>順治十六秊閏三月　　日</p>
</div>
<div class='div-other'><a id='mulu6' />
<p class='h1'>敕書</p><p>皇帝敕諭朕惟佛會拈華玅心傳於迦葉禪行面壁宗旨付於神光六葉既敷千華競秀蔭法雲於真際火宅晨涼耀慧日於康衢重昏夜曉以至瞚目揚眉擎拳舉指類皆合宗門之玅諦得教外之霛機誠非他學可知亦豈意生所及眷言道行冀覿高蹤實悟真如必先玄覺咨爾禪僧道忞嗣法天童傳宗臨濟克證無生之旨機自圓明允通向上之關悟稱諦當朕爰稽載籍祈會性真間覽玄文㴱嘉玅義故時於聽政之暇詢爾以法道之微廼名言之不繁克隨機而得解玄關幽鍵感即能通遙源濬波酌之不竭傳一燈於種智了萬法於真空廣量出於凡心元明踰於宿學引之於有高謝四流推之於無俯弘六度信乎凡之可以證聖洵哉惟覺所以悟迷非同測海窺天固以登堂入室堪主法門之席允稱禪眾之尊是用封爾為弘覺禪師錫之敕印於戲慈周萬有大身徧於十方利濟四生本覺超乎三世俾舉代咸登仁壽之域抂隨方而啟般若之門其益懋爾勤修庶弘開夫正梵式承嘉命丕闡宗風欽哉故諭。</p>
<p>順治十七秊四月　　日</p>
</div>
<div class='div-other'><a id='mulu7' />
<p class='h1'>贊</p><p style="text-indent:0em" class="lg-abnormal"><div class='lg-row'>憶自黃巖嗣席天童踞先覺堂卓卓孤峰楔以楔出毒以毒攻蛇吞鼈鼻虎齩大蟲正合全提孰敢嬰鋒出語成詠百折不竆佛果衙官大慧附庸糠秕之導徃來愚衷國難以來蹤跡西東兄遊天外余戲圜中世出世間皆大英雄不負先師舊衲蒙茸眉毛結共鼻孔氣通曹谿正脈臨濟真宗是木上座亦號山翁</div>
</p><p style="margin-left:4em">法弟通表黃毓祺頓首贊。</p>
</div>
<div class='div-other'><a id='mulu8' />
<div class='div-other'><a id='mulu9' />
<p class='h2'>天童開堂疏</p><p>恭惟天童堂頭山翁大和尚出身東粵異曹谿之目不識丁奮迹儒衣勝丹霞之語猶帶腐頫從人望嗣主天童點末後灮明炤地炤天千丈法幢高豎了見成公案打風打雨一條拄杖橫拈時屆仲春月維望日向者娑羅雙樹俄成古佛儼肰示見雙趺茲焉太白孤峰聿布新條豈曰浪鳴孤掌敬拂寶華王座佇聆塗毒鼓聲績等曷勝翹跂之至。</p>
<p>崇禎十六秊二月十五日兵部職方司郎中孫嘉績右率寧紹蘇常四郡護法士紳等七十三人仝疏</p>
</div>
<div class='div-other'><a id='mulu10' />
<p class='h2'>同門疏</p><p>伏以嶺南無佛性三十五葉衣盂恰值乎其人濟北捋虎須七百餘秊戈甲重新於此日先和尚坐通玄峰頂密雲彌布大千新堂頭入太白院中一雨暜滋羣品破沙盆赤手扶起奚啻密菴傑之繼應菴華木上座劈面提持不數東嵒日之承西嵒慧祺衣裳異色根本同條雖難比三聖瞎驢撩寶壽之瞋點破鎮州人眼猶庶幾郭家俗漢酬白雲之乳敬拈五祖爐香所願恆順輿情不虗來請法王登法座寰中奉斬新之敕寧假五帝三王師子踞師牀天外㖃無畏之音盡埽千妖百怪頂門著楔掀翻先覺堂從上古錐匘後加鎚烹煅震旦國見前英物謹疏。</p>
<p>崇禎十六秊二月十五日毗陵江上黃毓祺疏</p>
</div>
<div class='div-other'><a id='mulu11' />
<p class='h2'>大能仁開堂疏</p><p>伏以嵩山並秀於鷲嶺五葉敷一乘之華濟流逆遡於曹源一喝破三玄之奧宗風爰來於漠北大法尤振於嶺南後五百而重逢實千載之希遘恭惟山翁大和尚迹踵庾嶺乳滴曹谿德灮耀舍那之身戒香馥毗盧之頂飽黃檗之藥味殺活同時秉太白之金鋒外魔器膽唯此能仁古剎首稱於越名藍四水䘳環百畮圭尊臥龍北拱吐戒珠而呈祥文雉南翔投寶林以獻瑞茲當久廢而復建須仗大人之宏䂓幸霛<span class='corr'>錫</span>飛出天台快慈航頫臨越水從此烹煉凡聖洗陽燄之青黃號令人天加蜃樓以梁棟倚天慧劒埜狐莫[彳*巳]吹毛帀地紅輪陰霾立消見睍電灮中主賓互換龍象未免迷津鋒刃上炤用同施佛祖亦須乞命元寵等碑慚白字道媿青松敢分香芋之齋冀醒牡丹之夢真儀有象呼來壁上高僧法句驚人喚出缾中鵞子則麈尾揮魯陽之㦸明返崦嵫而師音㖃奮地之雷春回沙界矣。</p>
<p>順治六秊十月十五日越州魯元寵等疏</p>
</div>
<div class='div-other'><a id='mulu12' />
<p class='h2'>道場山開堂疏</p><p>伏以虎窟山㴱歲久腥風猶觸鼻龍池澤遠春三雷雨恰當頭剷腐爛葛藤鐘抂縣而扣隨大小提斬新正令眉挂劒而血濺梵天山霛攝戒皈心祖席整開生面恭惟山翁大和尚猊座下嶺南佛種濟北宗風脫樊籠謝八股六經丈夫事匪將相能為趨上乘度四生九類老婆心為含生徹困授法印於密雲之室人驚師㖃攃珍珠於布水之臺戶頌迦音固<span class='corr'>已</span>合霛蠢以能仁徧遐邇而廣潤何止金水流其異味涼風襲於摩提而<span class='corr'>已</span>哉睠茲南麓實古道場天荒石破於唐秊薪[書-曰+皿]火傳於歷代星移物換鼓寂鐘沈翠微嵒石空遺聽法之蹤瑤席清波猶記坐禪之景今則地萌芝艸天命羚羊兆大法之中興竚真人之至止烷等暖姝末學款啟凡夫情逐境而成緣徘徊火宅事與理而俱障偪仄迷方雖窺天之管間依稀灮景之中肰埳井之[吉/黽]終望洋涯涘之外詎曲士不可語於道在先生將善移我情伏願江海無擇細流樓閣頓還舊觀千秊暗室灮生一炬之紅一夜春風香散千林之錦彩雲景裏休將羅扇頻遮多子墖歬再見金襴圍繞布髮掩泥慶際優曇之瑞揚眉瞚目快吞栗棘之蓬異口同音引領合掌謹啟。</p>
<p>順治八秊二月廿一日吳興費景烷等疏</p>
</div></div>
<div class='div-other'><a id='mulu13' />
<p class='h1'>天童弘覺忞禪師語錄目錄</p>
<ul class="">
<li>序<span class="note-inline">(三)</span></li>

<li>詔書</li>

<li>勅書</li>

<li>贊</li>

<li>開堂疏<span class="note-inline">(四)</span></li>

<li>第一卷
<ul class="">
<li>住明州太白山天童禪寺語錄</li>
</ul></li>

<li>第二卷
<ul class="">
<li>住明州太白山天童禪寺語錄</li>
</ul></li>

<li>第三卷
<ul class="">
<li>住明州太白山天童禪寺語錄</li>
</ul></li>

<li>第四卷
<ul class="">
<li>住慈谿五磊山霛峰禪寺語錄</li>

<li>住越州雲門寺語錄</li>
</ul></li>

<li>第五卷
<ul class="">
<li>住台州廣潤禪寺語錄</li>
</ul></li>

<li>第六卷
<ul class="">
<li>住台州廣潤禪寺語錄</li>
</ul></li>

<li>第七卷
<ul class="">
<li>住越州大能仁寺語錄</li>
</ul></li>

<li>第八卷
<ul class="">
<li>住湖州道塲山護聖萬壽禪寺語錄</li>
</ul></li>

<li>第九卷
<ul class="">
<li>住青州大覺禪寺語錄</li>
</ul></li>

<li>第十卷
<ul class="">
<li>住青州大覺禪寺語錄</li>
</ul></li>

<li>第十一卷
<ul class="">
<li>再住明州天童山弘法禪寺語錄</li>
</ul></li>

<li>第十二卷
<ul class="">
<li>廣錄</li>

<li>法語</li>
</ul></li>

<li>第十三卷
<ul class="">
<li>示眾垂代</li>

<li>因事垂代</li>
</ul></li>

<li>第十四卷
<ul class="">
<li>舉古垂代</li>
</ul></li>

<li>第十五卷
<ul class="">
<li>對眾機緣</li>
</ul></li>

<li>第十六卷
<ul class="">
<li>頌古</li>
</ul></li>

<li>第十七卷
<ul class="">
<li>贊</li>
</ul></li>

<li>第十八卷
<ul class="">
<li>偈</li>
</ul></li>

<li>第十九卷
<ul class="">
<li>佛事</li>

<li>小佛事</li>
</ul></li>

<li>第二十卷
<ul class="">
<li>小佛事</li>

<li>雜著</li>

<li>御札</li>
</ul></li>
</ul></div>
<p class='juan'><a id='mulu14' />天童弘覺忞禪師語錄卷第一</p><p class="byline">嗣法門人顯權等編</p>
<div class='div-other'><a id='mulu15' />
<p class='h1'>住明州太白山天童禪寺語錄</p><p>師於崇禎壬午冬即天童堂上受請越明秊二月朔有七日眾請主院事。</p>
<p>據室此乃從上烹佛煅祖繩尺後昆之所故據斯室者千聖總教齊立下風一切與他匘門著地猶是見成途轍㪅若全機展拓時密不通風密不通風處全機展拓亦是時人功幹去此二途作麼生為人好卓拄杖云黑漆棒開三要印爍迦眼出透金塵。</p>
<p>癸未二月十五日寧紹蘇常諸郡護法檀越暨同門合山大眾躳請開堂。</p>
<p>拈疏把住上大人顯揚丘乙<span class='corr'>己</span>全憑者道真言若是箇拈頭識尾底直得毛錐未動歬便可知禮也何須文彩全彰後依樣化三千雖肰如是手執夜明符幾箇知天曉便請表白宣過。</p>
<p>法衣佛佛授手祖祖相傳莫不以此表信人天敷宣法化所以欽灮攜坐雞足峰冤有頭對盧老持歸大庾嶺計較未成今則明眼作證委抂山僧相次脫珍著弊辭青嶂戴角披毛入閙籃去也正當恁麼時如何施設即得掀翻海嶽求知<span class='corr'>己</span>撥動乾坤見大平。</p>
<p>法座看看須彌燈王如來<span class='corr'>已</span>為諸人騎露柱入燈籠穿過髑髏直下發明腳跟大事了也果若不因心念無涉見聞一回覻透則舉足下足莫非道場歬佛後佛初無二致便好掀倒曲彔喝散諸人山僧也只得低頭歸方丈有分其或未肰醬裏著鹽君不信舖華錦上太堆生便陞。</p>
<p>拈香此一瓣香至高無上至厚無垠爇向爐中端為今上皇帝祝延聖壽萬歲萬歲萬萬歲伏願堯仁廣被萬方履戴地天舜德恆明八表就仰雲日次拈云此瓣香敲唱則君臣道合挨拶則賓主歷肰奉為抂廷多士闔國公孤遠近檀那見歬護法伏願忠勤媚於天子道德簡抂帝心壽巘嵩高福源川至不忘靈山付屬無昧般若正因復拈云此瓣香廿載風霜十秊參侍骨露猶遭暗箭皮穿尚喫獰拳毒恨滿懷一朝拈出端為供養即此堂上密雲先師大和尚用醻法乳之恩<span class='corr'>斂</span>衣敷座古南和尚白椎云法筵龍象眾當觀第一義師云北鬱單越人打鼓東勝神洲為宣揚一槌擊碎無生堀徧界明明絕覆藏還有識乾眼明知音善曲者麼出來與山僧拄杖子相見<span class='note-inline'>(問答不錄)</span>乃云古殿洞開明同杲日玲瓏八面寬若太虛風送寶鐸聲搖夢回家園春曉一一腳跟下重重樓閣門太殺見成十分受用因甚諸人到此排身不進入作無門蓋緣執吝情存尚留觀聽以致零星家寶自昧衣珠苟能上無攀仰下絕<span class='corr'>己</span>躳一肩擔荷將來赤手提持得去則事出當肰宛同本得何勞三登九上一任七縱八橫便見大地全收十方坐斷肰後奮金剛杵見自抂身向虎穴魔宮為人作主坐浮幢王剎轉大法輪直得如明鏡當臺千妖百怪莫能逃其影質春風帀地三艸二木咸悉賴其栽培正當恁麼時貨舖初開斬新條令一句作麼生道但願東風齊著力一時吹入我門來起身云道忞向緣薄福自揣無能業遯迹嵒阿㴱藏愚䂐不意人天眼滅法社中虛誼當諸位法兄則又固為辭讓所以古南和尚靈鷲大師與諸同門季昆抂郡檀越一時把住驢腳生按牛頭必欲道忞繼席先人高陞此座㴱媿恩灮過溢况當象駕簇臨今則祝聖開堂為眾演法一期佛事幸已云周敬回以上善緣用培巨嶽邊土伏願一人有慶萬國咸寧抂筵羣公觸目證無生之旨見歬知識暜天建最勝之幢有煩久立伏惟珍重復踞座云昔日臨濟大師至滹沱河側住一小院名曰臨濟座下亦有三百來眾一日謂暜化克符曰我欲於此建立黃檗宗旨你二人須成禠我二人珍重下去三日後暜化上來三日歬和尚道甚麼臨濟拈棒便打三日後克符上來和尚三日歬因甚打暜化濟亦打師云一賓一主一挨一拶生鐵鑄就純鋼打成建立黃檗宗旨發明從上心髓須是者般漢但惜二人珍重下去臨濟不與當下劋絕致令後人向三日歬三日後弄精魂今日山僧路見不平不免為伊劋絕去也諸仁者山僧亦欲於此建立天童宗旨敢問諸仁作麼生成禠山僧好為復珍重下去邪為復三日後上來邪為復從東過西邪為復默肰良久邪為復拂袖出堂邪為復繞座三匝作女人拜邪為復揚眉眴目豎指擎拳邪為復掀倒法座喝散大眾邪上來做處總不出弄精魂畢竟作麼出隻手眼共山僧建立宗旨還會麼鶴有九皋難翥翼馬無千里謾追風白椎云諦觀法王法法王法如是師卓拄杖下座。</p>
<p>次日上堂兼為檀越追嚴目擊道存鋒鋩不[彳*巳]頭頭顯露物物全彰猶是因高就下曲為今時况復言中取則句裏呈機舉古明今拈三[番*支]兩大似鄭州出曹門何異南轅而北轍殊不知當人腳跟下立地一著子如天暜蓋似地暜擎抽一機則千機頓赴展一目則萬目畢張透聲透色絕遮攔亙古亙今無處所還生死得伊麼還染汙得伊麼還榮枯得伊麼還推遷得伊麼總有德山棒如雨點也則打他不著臨濟喝似䨓奔也則無伊下口處㪅說甚麼百問雲興千醻缾瀉一豪端際出見無[書-曰+皿]身雲一舉步間遊歷無邊國土正是泥裏洗土塊蝦跳不出斗諸仁者從上既有如此廣大門風穩密田地何不推他阿爺向後放出渠儂一頭與麼直截承當去正恁麼時接續流通一句作麼生道天高羣象正海濶百川朝。</p>
<p>上堂多說不如少說少說不如不說山僧恁麼告報為是說邪不是說邪若道是說且道即今說箇甚麼若道不說爭奈牙齒敲磕脣皮[番*支]弄何諸仁者若向者裏透脫分曉便見塵說剎說熾肰說無間歇是處是彌勒無門無善財所以山僧一條拄杖子有時牚天拄地有時塞壑填溝塞壑填溝處不妨牚天拄地牚天拄地時不妨塞壑填溝你諸人鼻孔尋嘗與山僧拄杖子相拄行時住時乃至坐臥語默動靜營為莫不與山僧拄杖子相拄卓拄杖云還見麼桺[糸*系]誰曳千條玉二月春風似剪刀。</p>
<p>蕪湖吉祥寺四眾舍法衣請上堂問如何是見在佛師云師姑元是女人做如何是過去佛師云且退後一邊著如何是未來佛師云驢秊夢見抂僧擬進語師便喝乃云千佛大法衣吉祥處持來密劄無差互重重錦縫開釋迦身不異慈氏體合裁慶贊因齋會曇華擁寶臺提起衣云此是施主舍底衣作麼生是法莫是柔和忍辱割截依持麼莫是五五二十五條法數分明麼莫是各各四長一短開合變化麼若恁麼隨聲逐色認名著相正是靈龜負圖自取器身之寶畢竟作麼生是法卓拄杖云鴛鴦繡出從君看不把金鍼度與人。</p>
<p>上堂春山正明媚春水碧潭潭出谷鸎聲碎巢梁燕語酣此四句中有一句是權有一句是實有一句是照有一句是用諸人於此緇素得出許伊親見臨濟三玄要句汾陽十智同真於此不明以拄杖卓一下云兩段不同收歸上科便下座。</p>
<p>佛誕上堂世尊初生艸本不勞拈出一手指天一手指地賣弄小孩兒周行七步腳跟未點地抂目顧四方望空啟告天上天下唯我獨尊囚供死款雲門一棒打殺貪他香餌著他鉤天童恁麼判斷雖則相席打令猶是大嚼對屠門肰既慶贊因齋何妨借華獻佛乃召云大眾世尊初生拈向一邊祇如雲門一棒且道打得他殺打他不殺若打得他殺西天東土瓦解冰消豈有今朝與麼事若打他不殺山僧不免㪅下毒手去也抴拄杖下座大眾一時走散。</p>
<p>結夏上堂十五日以歬動若行雲寬廓非外十五日以後止猶谷神寂寥非內正當十五日黃閣簾垂紫羅帳合內既不放出外亦不放入活卓卓峭巍巍進則鐵壁當胷退則銀山塞面不進不退頭上火發腳底煙生正當恁麼時石女夢回木人起舞即且置祇如長連牀上枕子[跳-兆+孛]跳上梵天築著憍陳如鼻孔揭諦神惡發將大圜覺伽藍一摑粉碎是汝諸人身心平等性智㪅向甚麼處安居好於此見得倜儻分明從歬熱惱化為清涼其或未肰敢保來朝熱如昨日參。</p>
<p>舉隆慶潤禪師立僧上堂三秊不蜚蜚衝天三秊不鳴鳴驚人此世間瑰異之夫積厚流灮之道也圖南六月息禹躍千䨓送此蠢動殊能之物遵養時變之道也若約衲僧家高高山頂立㴱㴱海底行猶抂格式中間直饒掌擎日月天背負須彌盧未是超方作者須知過量漢是伊尋常時橫身佛祖頂[寧*頁]頭運足萬機不到處一向封疆把定梵王求索無門設若牆塹打開管教真風徧界從他洗清佛日佛日恆清為我灮贊宗猷宗猷遠振所以道大人具大見大智得大用煩惱海中為雨露無明山上起雲䨓即且置祇如即今分座接納一句作麼生道萬國醉心嘗大鼎一釣須連十二鼇復有一偈萬煅爐中鐵蒺藜孤標甘自混塵泥等閒拔置高幢上無限天魔器卻威。</p>
<p>上堂舉高原暜禪師為人入室久第心空老象龍樷林灮贊樹吾宗何如興化親三聖大似玄沙和雪峰奪食饑人神暇豫驅牛耕戶度從容南山今放出真虎蹋殺無邊裴大蟲端午上堂問人間此日划龍舟鼉鼓聲聲競碧流林下道人無別事請師顯露箇宗繇師展拂子進云恁麼則覿面無私去也師云刺瞎汝眼乃云不用靈符<span class='corr'>羨</span>禁方橫身當宇宙堂堂土虺坐斷難開口始顯天童別有長。</p>
<p>晚參此事貴抂眼明眼明則手快手快則著著有出身之路山僧記得先師住今天童時一晚為眾挂牌入室有一禪和子全身鎧仗武藝超倫纔跨門來即云不用拈掇請師便棒擬賣箇破綻擈倒歬人殊不知先師是箇久經行陣老戰沙場底看他高坐旂鼓之下不慌不忙祇丟出箇絆馬索子云為甚麼聻絆倒了也果肰無語便與生擒活捉雖肰者僧可謂將成九仞之山尚虧一簣之土所以祇有先鋒且無殿後若是山僧待先師云為甚麼聻但向道橫趨金殿過定惹御爐香敢保先師拄杖子兩手分付乃召云大眾此間莫有恁麼師僧麼不妨出來與山僧互相激揚看一者暴<span class='corr'>己</span>所長二者增樷林氣燄三者顯天童家風今昔不墜有麼一僧纔出師約住云汝非敵手下間師僧卻有長處何不出來俱無語師云一總是箇蝦蟇衣下客以拄杖挃退又僧出云兩堂結制有幾人善和尚意旨師云嗄僧擬再問師便打復云有麼有麼眾不出乃喝一喝云橫身當宇宙誰是出頭人。</p>
<p>晚參僧問昨日晚參蒙和尚指示此事貴抂眼明手快某甲向者裏會取因甚不能透徹師云今日縣中放告僧禮拜師云看你把髻投衙僧拂坐具師云誣告加三等越訴笞五十僧無語師喝退問釋迦老子與達磨老子相去多少師以拂子劃一劃云總過不得者裏進云達磨老子面壁九載作何事師云你那裏得者消息來進云少室山歬風過耳而今正有弄潮人師云者念言語漢便打出乃舉雲菴示眾洞山門下八凹九凸交交加加屈屈曲曲崎崎嶇嶇嵲嵲屼屼水雲掩暎煙嵐重疊觀者遊者十人九人舉步便迷卻路頭也其中莫有不迷者麼乃喝云且道洞山路頭抂甚麼處師云新豐古道將謂坦平元來有許多之遶爭似天童者裏從明州城出了江東門便是張斌橋從張斌橋趁船只四十里到了小白河從小白河頭起步兩行夾道青松一條甎街直進不上廿里便是古三解脫門者裏轉過彎抹箇角便見樓閣參差綠疎青鎻分分明明軒軒豁豁有甚麼迷惑處乃召云大眾既不迷惑因甚諸人進不得天童門見不得其中人且道利害抂甚麼處喝一喝云參罷各各歸堂喫茶。</p>
<p>晚參問古鏡未磨時如何師云玲瓏嵒寺舊傳燈磨後如何師云法堂佛殿長相對此去漢陽不遠聻師云罕逢穿耳客多見刻舟人黃鶴樓歬鸚鵡洲又作麼生師云奼女已歸霄漢去[病-丙+豈]即猶自火邊蹲僧禮拜云謝師指示師打云打破鏡來好相見乃云法堂上擊鼓肅肅雍雍齊上來僧堂裏打鐘樷樷雜雜俱下去即者上來與下去不識其中何大意有者道妙性圓明離諸名相有者道如鐘抂[竺-二+虞]有扣必鳴有者道腳頭腳底妙用縱橫又有者道築著磕著全彰正體若恁麼解會做他座主奴也未得何况祖師門下客既不恁麼會又作麼生會驀拈拄杖云拄杖子你合會得自云爭底會不得你既會得何不為我揭示諸人自云諾卓拄杖下座。</p>
<p>上堂師子㖃時芳艸綠喝一喝云師子㖃也豎起拂子云豈不是芳艸綠象王回顧落華紅左右顧眎云象王回顧也擿下拂子云豈不是落華紅諸仁者若向者裏大開夢眼信得及去則百城烟水一步全收法界高流剎那參徧其或未肰起身云流水落華隨我去夕陽芳艸動人愁。</p>
<p>晚參舉扇子云雲門大師道扇子[跳-兆+孛]跳上三十三天築著帝釋鼻孔東海鯉魚打一棒雨似盆傾千嵒長和尚云扇子[跳-兆+孛]跳入一十八重地獄築著閻羅王鼻孔閻羅王惡發道你喫了見成粥飯晝夜鼓兩片皮妄譚般若合喫我手中鐵棒被山僧一喝卻入扇子裏去也諸人還見麼若見拈取扇子來不見炎炎暑天用箇甚麼師云一人高出雲天一人㴱入地府簡點將來二俱不了乃以扇子擊香几云扇子[跳-兆+孛]跳入你諸人毛孔裏去築著暜贒菩薩鼻孔正值暜贒菩薩乘六牙白象王坐真金妙寶蓮華師子之座與十方同行諸大開士歬後圍繞說海印旋陀羅尼無量陀羅尼門以為眷屬暜贒菩薩亦不惡發但輕輕拈起扇子云諸仁者此非小緣所謂有世界以灮明為佛事有世界以香飯為佛事有世界以音聲為佛事復有世界以文字語言為佛事又有世界以扇子為佛事遂將扇子一揮但見[(冰-水+(臣*又))/土]飈忽作徧界清涼諸大開士各各默肰悟道正恁麼時你諸人還覺寒毛卓豎也未若也覺闔闢卷舒[書-曰+皿]抂我縱橫收放豈由人若也不覺莫怪鹽官索取犀牛扇子參。</p>
<p>晚參舉睦州禪師一日因秀才相訪次州問先軰蘊何事業才云弟子會二十四家書州以拄杖空中點一點云會麼才罔措州云又道會二十四家書永字八法也不識師云睦州一點出自偶爾成文秀才罔措已是字義炳肰只為少秊順朱頑了兼之舊本頗有錯簡山僧不免為諸人頌出二十四家書會[書-曰+皿]空中一點便芒肰休芒肰從來小生八九子大人乙<span class='corr'>己</span>化三千。</p>
<p>晚參昨晚舉唱蓋為孔門弟子指蹤簡點將來未畼他碧眼胡僧今晚不免將阿字法門[書-曰+皿]情為諸人華擘一上起身卓立云者箇喚作〡字屈右手舒左臂云者箇喚作[└-一+十]字復伸右手云者箇喚作十字展兩腳云者箇喚作大字收足垂手云者箇喚作个字復捻兩拳云者箇喚作小字叉手云者箇喚作中字復據座云者箇喚作甚麼笑殺旁觀還有解笑者麼山僧㪅為頌出不是乾三連亦非坤六斷善知眾藝門吾道一以貫。</p>
<p>上堂今辰曙色未分之際四天門王來白山僧道昨宵欽奉帝釋大天令敕統領天宮地府水陸空行諸部神王到閻浮提巡歷人間其有不孝父母師長不敬沙門婆羅門貪瞋嫉妬毀聖謗贒十惡不善之徒與夫山魈水怪木石精靈凡為民生禍害者重則打入阿波波地獄阿吒吒地獄輕則隨宜發放所作已竟只有禪和子底磕睡弟子神通小道力輕微實是奈何不下無以上白帝釋大天山僧向道若論禪和子底磕睡山僧亦不奈何他道和尚是大善知識豈無方便山僧道有箇方便只要他冷地裏發一寒噤瞥肰打箇噴嚏始得眾中莫有打過噴嚏者麼以拄杖擊香几云㘞眾舉首師云三十秊後。</p>
<p>晚參舉拂子云看看文殊暜贒抂山僧拂子頭上口喃喃道一切智智清淨無二無二分又云觀身實相觀佛亦肰乃喝一喝云不是山僧喝住打葛藤謾你諸人有甚了期復云者兩箇漢甚生頑頼一人以智慧遊屨十方一人以萬行莊嚴法界心麤徃徃築著磕著剛肰不怕他人笑怪所以抂日月燈明佛時喚作妙灮法師抂我娑婆世界東震旦國西峨眉北五臺喚作文殊暜贒抂天台國清喚作寒山拾得且道抂天童寺裏喚作甚麼捬厀云可憐不遇閭邱[胤-(厂-一)]饒舌豐干也是間。</p>
<p>中夏上堂纔見安居適肰中夏九旬之灮陰過半老我之晷運密移水牯牛芳艸渡頭尋不見寒山子蘆華月下覓無蹤晝長饑有餘夜短睡不足攢膚獦蚤黠如臨濟白拈擈面蒼蠅大似三腳驢子彌增汗衫鶻臭苦殺無位真人若乃菡萏送香新篁曳玉涼生殿閣時來南面之熏風[吉/黽]鼓方唐間奏清商之逸響善哉大有為發機誰信禪流都不會驀忽出箇衲僧來道長老長老你恁麼攢簇得佳不妨是篇黃絹幼婦外甥韲臼天童但向他道白雲道底。</p>
<p>晚參上堂彌勒真彌勒分身千百億既分身千百億則山河大地不可不是彌勒日月星辰不可不是彌勒風柯月渚不可不是彌勒黃華翠竹不可不是彌勒見歬大眾不可不是彌勒拈拄杖云拄杖子不可不是彌勒山僧不可不是彌勒如是則見山不是山見水不是水見僧不是僧見俗不是俗見男不是男見女不是女所謂一道平等浩肰大均肰既都是彌勒了喚甚麼作山僧喚甚麼作拄杖子喚甚麼作見歬諸人以至喚甚麼作日月星辰山河大地不若山河大地依舊是山河大地日月星辰依舊是日月星辰以至見山依舊是山見水依舊是水見僧依舊是僧見俗依舊是俗見男依舊是男見女依舊是女所謂是法住法位世間相常住肰既山河大地日月星辰乃至僧俗男女都依舊去了又且如何是彌勒分底身卓拄杖三下喝兩喝云不見道時時示時人時人自不識復喝一喝。</p>
<p>晚參示眾舉五祖演和尚云四五百石麥二三千石稻好箇休糧方耆婆不得妙千嵒長和尚云管取有錢常住不無演祖若是將無作有拔貧作富還我無明老漢始得米不蓄一粒菜不栽一莖任渠徃來者喫得飽膨脝師云千嵒貧而諂五祖富而驕不肖山僧忝為後裔終不敢邯鄲學他唐步何故天童一切出自檀施常住無半畮磽确之田要討四五百石麥二三千石稻何異道姑問渠丈夫比丘尼索他兒子况山僧行脚二十餘秊所見數員知識不是乾剝剝地便是硬糾糾地亦無甚長處到山僧所以將無作有誠為不可即拔貧作富要且不能肰則一旦居此巍峩丈室將甚麼為見歬兄弟塞方來口還會麼真金終不和沙賣烈日灌瓜著甚由大抵還他肌骨好不搽紅粉也風流。</p>
<p>晚參荊山之璞希世名珍肰卞和抱之而三遭刖足趙氏得之而價重連城豈後先白璧分瑕瑜抑芊嬴識鑑有濁清故識則傾國難醻不識則分文莫直乃鞠躳作獻玉勢云還識麼良久起坐云來朝㪅獻楚王看。</p>
<p>立秋兼謝雨上堂三伏火雲中秋風動㵳泬香芬十里荷衣擣千家月歷歷清秋令明明朱夏節夏秋曷以分智者善甄別大眾者裏合下得甚麼語與此時相應去良久乃合掌云易見龍王大易見龍王甘露連注龍王毘疎其梨那龍王會麼山中無六月一雨便成秋。</p>
<p>晚參舉東山演和尚云古者道釋迦彌勒猶是他奴且道他是阿誰便下座師云大小東山只知有<span class='corr'>己</span>不知有人把將常住果子私自受用若是天童即不肰釋迦彌勒猶是他奴且道他是阿誰高聲召云大眾今晚小[書-曰+皿]二十九暜請大家喫茶去。</p>
<p>梵月化士回山上堂舉拂子云若喚作拂子月色帶重輪若不喚作拂子髑髏歬見鬼者裏得挨開一綫去便能攪長河為酥酪變大地作黃金玉轉玄樞星馳佛祖坐一走七豎四橫三長育羣萌梯航萬有若挨不開收拂子云向道是龍剛不信果肰奪得錦標回。</p>
<p>上堂問釋迦老子來時和尚如何接待師云教他入地三尺進云忽有箇頂天立地底衲僧出來又作麼生師云左之右之進云恁麼則好手手中呈好手紅心心裏中紅心師云十萬八千乃云酸餡雞冠鬥莫休幾多法戰未封侯人漸老又經秋等閒白卻少秊頭還有不逐寒暑遷流者麼待山僧試說看躊躇云一時想不出來作麼生好良久云是了是了記得陳秊曆日裏道是月也涼風至白露降寒蟬鳴鷹乃祭鳥天地始肅禾乃登也好箇消息且道好抂甚麼處始見去秊霜月白而今又見碧山黃。</p>
<p>因事上堂山㴱澤廣浩無涯何似禹門太白家豹隱伏師[髟/吒]髿象兮龍兮厲齒牙焦尾隊隊生矯翼㪅有盂峰鼈鼻蛇蛇拏喝一喝云解弄若無宗一手且向中逵㭬兔罝復舉僧問雪峰古澗寒泉時如何峰云瞪目不見底㱃者如何峰云不從口入趙州聞得云不可從鼻孔裏入也僧卻問州古澗寒泉時如何州云苦㱃者如何州云死我演祖和尚云若有人問五祖古澗寒泉時如何即向伊道水㱃者如何但云當下止㵣或有箇人出來問道與曹谿水是一是二我即向伊道分支列派縱橫自抂低處澆田高處潑菜師云天童即不肰有問古澗寒泉時如何但云浸爛鼻孔[酋*欠]者如何穿過髑髏設若有箇知氣息底問道與龍池水是同是別但向伊道谿澗豈能留得住終歸大海作波濤。</p>
<p>解夏兼中元暜度上堂問把住牢關即不問放行一路事如何師云與你一緉艸鞵進云恁麼則人人慶戴無涯箇箇恩歸有地師云未到你抂進云地軸天關隨念轉密移一步不躊躇師云萬里到崖州問如何是天童境師云二十里松行欲[書-曰+皿]青山捧出梵王宮如何是境中人師云閒移拄杖松根立笑問客從何處來進云人境已蒙師指示向上宗乘事若何師云看腳下乃云九旬驗罷蠟人冰馬面牛頭亦喜欣開劒閣啟天閽放出無毛鐵鷂子翻身突破萬重雲還有恁麼衲僧麼不妨許伊橫肩拄杖獨步大方祇是歬途有人問你夏抂甚處切忌向道抂天童者裏何故鷲嶺不生間艸木萬秊松抂祝融峰震威一喝復以拂子上指云好菩薩天中來下指云好菩薩地中來指右邊云好菩薩人中來指左邊云好菩薩羊中來擿下拂子云好菩薩且道從甚麼處來大地動搖迎勢至寶華彌滿送觀音。</p>
<p>上堂器時灮藤林荒圖人意滯肌尩堪嗟去日顏如玉卻歎來時鬢似霜驀拈拄杖云唯有山僧木上座梗梗橛橛昂昂藏藏生死榮枯只麼如常他又誰管你今朝初八來日重陽大眾生則榮死則枯作麼生說箇如常底道理金風凋[書-曰+皿]千林葉別有黃華送晚香。</p>
<p>上堂天童寺裏開爐以虛空為爐牀四大部洲為爐腳須彌盧為火筋七金山為炭團其餘森羅萬象日月星辰赤縣神洲山川人物為引火黃葉且道火種聻以拄杖劃一劃云饒爾向者裏薦得透脫分曉及乎施用未有其方也則是箇守死善道要得發燄聯輝正未可抂當恁麼時發燄聯輝一句作麼生道喝一喝云八萬四千非鳳毛三十三人入虎穴。</p>
<p>晚叅天肰寒則向火無端浩浩開爐有底榾柮頻忝祇得煗氣相接多欲爐頭熱鬧詎免廣打壄[打-丁+埋]何似天童者裏清寥寥沒可把赤骨力絕安排從他六戶風吹不借月明簾子直饒寒灰發燄㪅抽㸑後焦桐那管竆漢變作殭蠶正要鴨兒凍得㭰匾何故如此不見道否不極泰不來臘既[書-曰+皿]春自回阿呵呵霜包憋破老黃梅捬厀云到者裏方信道透骨馨香不用栽好大哥。</p>
<p>因事上堂舉福源珙和尚云鴆毛毒未是毒算來不似人心毒三伏熱未是熱思量不出人心熱阿修羅王常好罵天善星比丘偏要謗佛道高一尺魔高一丈你之伎倆有[書-曰+皿]我之不采無竆師云閉口㴱藏舌安身處處牢還他石屋老人爭奈猶有者箇抂若是天童即不肰真金須用火試美玉必資沙石瑩磨不遇盤根䥘節無以顯利器非善沒漁人無以遊三十仞呂梁之洪波所以障蔽魔王禮拜金剛齊菩薩我佛萬德莊嚴成就頼有提婆達多。</p>
<p>晚參臨濟大師有三句第一句下薦得堪與佛祖為師第二句下薦得堪與人天為師第三句下薦得自救不了請問見歬諸人阿你抂那一句中出來道看若道得是山僧與你證據若道得不是未有參學眼抂良久云恁麼則山僧自收取去也卓拄杖喝一喝歸方丈。</p>
<p>晚參天童門下不許交頭接耳說東道西眾竦立師左右顧眎云纔恁麼誡敕你口喃喃作甚麼眾罔措師抴拄杖一時趕散。</p>
<p>上堂僧問未有世界先有此性世界壞時此性不壞未審以何三昧得不壞去師云犂星沒水生骨進云世界壞時此性抂甚麼處安身立命師云冬不寒臘後看問虗空粉碎甚麼處安眾星師云昨夜三㪅半石人鬥禮拜乃云天童有時啐啄同時有時盲枷瞎棒有時奪人奪境有時自納敗缺你擬向那一頭見天童好你纔擬見時鼻孔早落天童手裏不擬見時爭奈錯過自<span class='corr'>己</span>何見與不見二俱有過到者裏又作麼生免得要會麼慇懃禮拜明州市問取泰山石敢當。</p>
<p>至節上堂一陽來復驀豎拄杖云君子道長羣陰剝[書-曰+皿]卓一下云小人道消橫按拄杖云且喜拄杖子坐斷兩頭不抂裏許何故為伊一向橐籥乾坤妙司造化所謂生也由得伊殺也由得伊捏聚也由得伊裂開也由得伊鼎新南嶽天台革故阿閦妙喜莫不一切總由得伊且道拄杖子踞甚麼菩薩乘修甚麼寂滅行便能如是得大安樂得大壽命得大總持三昧蓋為伊無佛法身心道理乃召云大眾莫是無佛法身心道理便當得麼一九二九三九四九五九[書-曰+皿]日始逢春歬頭大有霜雪抂擿拄杖下座。</p>
</div>
<p class='juan'>天童弘覺忞禪師語錄卷第一</p>
<div class='div-w'>
<p class='h1'>音釋</p>
<div class='div-note'>蜚<p style="margin-left:1em"><span class='note-inline'>(匪微切音非與飛通)</span>。</p>
凹凸<p style="margin-left:1em"><span class='note-inline'>(上於交切音㕭窊也下徒結切音迭高也土窪曰凹土高曰凸)</span>。</p>
嵲<p style="margin-left:1em"><span class='note-inline'>(倪結切音孽山高貌)</span>。</p>
屼<p style="margin-left:1em"><span class='note-inline'>(五忽切音兀禿山貌)</span>。</p>
尩<p style="margin-left:1em"><span class='note-inline'>(烏光切同尢羸弱也與虺同)</span>。</p>
</div></div>
</div><!-- end of div[@id='body'] -->
</body></html>