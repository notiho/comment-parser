<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>天童弘覺忞禪師語錄卷第四　　　中四</p><p class="byline">嗣法門人顯權等編</p>
<div class='div-other'><a id='mulu21' />
<p class='h1'>住明州慈谿五磊山霛峰禪寺語錄</p><p>五門樓閣門一指彈美宗廟富千官祇如大士彌勒因甚<span class='corr'>卻</span>從外至不因漁父引爭得見波濤。</p>
<p>佛殿無人接得無人識得展坐具云因我得禮汝撞頭磕頟乾坤窄。</p>
<p>據室打斷臨濟驢腰猶是尋常爐鞲拶折雲門馬腳未稱本色鉗鎚新霛峰到此又且如何舉令以手約云住住三箇孩兒抱華鼓莫來攔我毬門路。</p>
<p>檀越疏詞傾屈宋句壓馬班珠林杲杲玉樹珊珊勾引春風上畫欄。</p>
<p>山門疏抂君曰制抂國曰令抂便臣曰符信抂山僧曰甚麼佛祖聽權衡人天齊乞命。</p>
<p>法座身高一丈六尺以一丈六尺為寶座身高八萬四千由旬以八萬四千由旬為寶座身量如虛空以虛空為寶座乃至肘芥塵毛莫不其量正等見道新霛峰者裏高多少超步毘盧頭頂上十方世界見全身。</p>
<p>上堂上首白椎云法筵龍象眾當觀第一義師云當觀第一義佛祖難廻避莫有共相證明者出眾相見僧問霛峰古寺今日重新臨濟家風兩回露布過量人來未審如何相接師云匘門迸裂進云恁麼則腳跟點地去也師云未必心頭似口頭進云龍生金鳳子衝破碧琉璃師云且放過一著問身似菩提樹心如明鏡臺菩提即不問如何是鏡子師云當陽無避處進云只如古鏡未磨時如何師云大家抂者裏進云磨後又如何師云看脚下進云恁麼則頭頭上明物物上顯去也師云分明覿面㪅無真爭奈迷頭還認影進云不可壓良為賤師云禮拜了退僧歸位師乃云三世同真際時不踰乎剎那一月印千江影詎偏於眾水其奈通人正寡局士還多拕布袋者立老長街入西山者往而不返遂便一真法界隨器量以區分古帝山河恣英雄而割據人懷偏安之見俗尟大同之風驀拈拄杖云卻是山僧拄杖子獨能分身兩處散體十方不破一斧而混一華戎不缺一斨而灮宅四海穆穆焉皇皇焉閒攜天童盋盂時過霛峰喫飯於中不作自見不作他見不作去想不作住想不作下山教化想不作目睹雲霄想如空於境無所分別又於國土平等隨入正當恁麼時畢竟如何卓一下云解拈天下任橫行高振風䂓有何極但某學疎才淺涼德菲躳三秊承乏天童媿無寸補今之霛峰濫受得不回皇尚賴本邑眾姓諸檀本山[胤-(厂-一)]嘗二士力為弘護許以退耕聊赴時節因緣詎云開堂為國所以中謝不敢再三伏願人人寶所同歸似童子登樓而不異宛爾霛山再見類仙人執手以無差國運偕法運齊昌慧天與堯天共耀復舉僧問百丈如何是奇特事丈云獨坐大雄峰天童淨云大眾不得動著且教坐殺者漢師云百丈解坐不解起天童解起不解坐何似山僧今日與見歬一眾同踞大雄峯頂行底坐底總不教你一任諸人自作活計設有問如何是奇特事但與劈脊便棒何故便八極頂目者不自爭衡遇斯人兮駕御昂枿復白椎云諦觀法王法法王法如是師卓拄杖下座。</p>
<p>當晚小參山僧往日久矣知聞山海之交有一霛峰古剎岧嶤天外頓落羣岡肰欲於中分明曉了路之高低山之峻嶮峰巒回合竹樹參差則莫若今朝籃輿親到一回也當知此事不在言說貴乎親到亦復如是驀忽有箇漢冷笑一聲摳衣出眾扼腕立地道長老將謂你來自太白名山必開應菴甘露必新宏智條章元來得與麼絮你宛不知此事直饒三世諸佛歷代祖師天下老和尚也則跳他不出說甚到與不到邪山僧噓噓畢竟上座是說到底敢問作麼生是親到底歸堂喫茶復舉外道問佛不問有言不問無言世尊良久外道云世尊大慈大悲開我迷雲令我得入雪竇顯云迷雲既開決定見佛還許他同參也無若其相委知則天下宗師并為外道伴侶如各非印證則東土衲僧不如西天外道師云山僧今夜不惜眉毛要斷者椿公案拈拄杖云七十二棒翻成一百五十雪竇領取五十外道領取五十世尊領取五十自云新霛峰聻[(冰-水+〡)*ㄆ]拄杖蠻[尸@二]貊狄分諸國盡抂吾皇化育中。</p>
<p>[胤-(厂-一)]暜聞請上堂六門無鑰晝夜常開一道神灮貫通今古如是則非但鑑暜見亦暜非但見暜聞亦暜聞見既暜則法爾恆肰法既恆肰則月渚煙林時吐廣長之舌霞峯霧沚常譚少室之心不見道㴱山嶮嵒人迹罕到處還有佛法也無石頭大底大小底小以拂子畫一畫云正當今日又作麼生昨夜清風生八極今朝流水漲歬谿。</p>
<p>上堂山寺寒燈乞遠邨幾回芻狗吠黃昏法䨓今已騰龍象依舊南開古殿門是知風有魯齊變之自我道無今古弘之抂人苟能即凡心而證聖心則我猶昔人非昔人矣覬共邁征無荒日月珍重。</p>
<p>請通玄奇禪師上堂別峯不意卻親遭力索無因見妙高豈是當頭多隱諱從來正打貴旁敲不見昔日丹霞訪忠國師問侍者國師抂否者曰抂即抂祇是不見客霞曰大㴱遠生者曰非但上座佛眼亦覻不見霞曰龍生龍子鳳生鳳兒國師睡起侍者以告國師乃打侍者三十棒遣出院丹霞聞得歎曰不謬為南陽國師豈非丹霞旁敲故顯國師正打因顯國師正打始知豪無隱諱既知豪無隱諱自肰大用見歬霜威凜凜肰後方可祖印高提吹毛橫按劋絕今時露布發揮從上家風激揚敲唱雙行驀劄主賔互換主賔互換也雲迷大壄霧鎖長空敲唱雙行也韻出青霄風生滿座直得山河大地盡作琴聲草木樷林順方[仁-二+氏]向正當恁麼時作麼生是豪無隱諱底事卓拄杖云要會麼下座同申勸請通玄和尚暜為諸仁分明指出。</p>
<p>示眾舉須菩提持盋維摩詰家滿盛香飯云汝能謗於佛毀於法不入眾數乃可取食須菩提不知是義置盋而去道場辯云當時若有箇倒拈蝎尾逆捋虎須擺手出荊棘林纔見他恁麼道但云贒贒易色事父母能竭其力事君能致其身與朋友交言而有信直饒淨名老人也須倒退三千里師云道場雖善就下平高裁長補短爭奈出爾反爾一似鞏縣茶缾不如當時輕輕向道將謂汝是箇俗漢管取淨名一坐不起香飯滿盋持歸諸人還見道場落處麼㪅聽山僧一頌鴻門會啟燕豪英赤帝幾遭亞父傾誰信子房陰有榮一親項伯漢功成。</p>
<p>追嚴請上堂假借四大以為身心本無生因境有大眾心既無生身復假借且道生死從甚麼處起為從天邪為從地邪為從父邪母邪五蘊六入十二處十八界二十五有邪如是反覆推竆忽肰如夢斯覺方知二十五有不可得十二處十八界不可得五蘊六入不可得天地父母不可得身不可得心不可得生亦不可得死亦不可得正當恁麼時如何風吹碧落浮雲盡月上青山玉一團復有一頌本惺薦母超生死我話死生當自惺迷去本頭成想象惺來法界露全形長空自古何虧復曉霧有時或散亭打破畫屏歸繡戶慈闈端的未開扃。</p>
<p>授權懷二上座衣拂上堂法無可傳非傳曷定宗旨心無可印惟印斯揀正邪悟不由師道寧存已故論霛山家法父業恆子承爰遡雞足真䂓兄芳亦弟襲所以三呈白紙象骨證其同風一點青睛川顏久以僃彩况劻勷有素表裏無瑕贈以兔角杖頭貴鑿人天頂眼授以龜毛拂子圖忝佛祖冤讐遂拈杖舉拂云大眾正當恁麼時廣宣流布毋令斷絕一句又作麼生道潛行密用須珍護撥發霛芽徧界春。</p>
<p>示眾趙州轉藏有誵譌一帀行來功已多堪笑尤遭婆子摘問君全藏㪅如何莫是喝一喝麼莫是拍一拍麼莫是盡力揮案一下麼莫是再起身行一帀麼也只轉得半藏若論全藏三世諸佛歷代宗師固是目瞪口呿假令過未見抂十法界中若聖若凡若有情若無情皆悉示見成佛一一佛復見十法界微塵數身一一身復見十法界微塵數頭一一頭復見十法界微塵數口一一口復見十法界微塵數舌一一舌復出十法界微塵數音聲一一音聲復宣十法界微塵數妙義一一妙義復經十法界微塵數劫而為演說或正說或旁說或直說或曲說或贊說或毀說或譬喻說或妙伽陀說乃至十法界中所有微塵一一微塵復有十法界微塵數諸佛充滿其中所見身頭口舌音聲妙義劫數言說亦復如是也只轉得半藏畢竟作麼生轉得全藏去良久云請各各歸堂喫茶。</p>
<p>辭霛峰赴雲門廣潤上堂知雄守雌知白守黑智固囿乎情封達則兼善天下竆則獨善其身慈亦隘乎弘被惟我衲僧家要且不肰未有長行而不住未有長住而不行欲益無所益欲為無所為宜作舟航况十方剎海目歬觀本無心於彼此大千同一真如性豈有象於去來但山僧利眾乏珍匡徒寡德而台之廣潤越之雲門三請益堅應難推託今則雲帆將挂誠恐四眾失依特命權公座元繼席開法㐲望眾慈勸請㪅煩道力劻勷要期慧日以常縣庶幾宗風而不替其有參隨上士未免跋涉兩途希念百城煙水之勞無㤀為法捐軀之志則抂此抂彼莫不咸宜若住若行均為道用正當臨岐一句又且如何分付各趁風雲勢為霖徧九垓。</p>
</div>
<div class='div-other'><a id='mulu22' />
<p class='h1'>住越州雲門寺語錄</p><p>法座無上寶華王座人人寸步不離我且逢場而作戲何事毘邪之遠移遂陞云把竿直上任公臺十轄絲綸次第開千尺金鱗誰負命揚鬐便請鼓波來<span class='note-inline'>(是日無問答者)</span>乃云言發非聲色歬不物貴當人之自會豈問荅之能詮故會則事同一家於事同一家中便爾著倒未免沈寒水臥荒陂不會則萬別千差於萬別千差處一齩齩斷卻能起風䨓為霖雨所以道平地上死人無數過得荊棘林是好手若欲建立宗旨㪅須撥轉天關臨濟喝德山棒拈放一邊俱[月*氏]指雪峰毬拋向一處以至睦州擔版趙州喫茶雲門扇子[跳-兆+孛]跳風穴師子[髟/吒]髿束之高閣不攀舊日支條別行生機一路方可隨處作主不妨遇緣即宗奮袖裏金鎚開胷中六合或時兔角橫挑日月或時龜毛倒縛虛空事同一家卻乃萬別千差萬別千差卻乃事同一家戢玄機於未兆藏冥運於即化則且置正當令日萬里垂鈎羅龍打鳳一句又作麼生道生涯只抂絲綸上一釣須連十二鼇復舉仰山問霛鷲閒寂寂無言時如何眎聽閒云無縫塔歬多雨水師云仰山問既有宗霛鷲荅亦攸同固肰箭鋒相拄心眼無差祇如當山堂頭和尚歬月掩息方丈<span class='corr'>已</span>寂寂以無言今朝山僧為勷後事緇白同請攝院將堵波而嵂崒設有問無縫塔歬因甚卻多雨水合荅他甚麼語即得卓拄杖云萬派皆歸海千山必仰宗下座。</p>
<p>惟善禪人薦師澂清菴請上堂佛性八處出見祇如包胎未具時合作麼生般若五蘊皆空即今清音歷耳者又是甚麼所以真常流注亙今古而恆肰智鑑無依迥孤明以獨運去來既爾絕迹死生何處安排要之緣會即彰如天忽雲緣盡則滅似漚還海况戒德朗其玉潤心珠湛若淵澂者哉大眾且道圜逝澂公二三秊來又向甚麼處去也衝霄鶴<span class='corr'>已</span>出銀籠萬頃秋灮連漢碧。</p>
<p>晚參攪酥酪醍醐為一味蓋因杓柄霛通鎔缾盤釵釧為一金自是爐頭神妙雲門者裏爐頭固不扇杓柄亦不拈單單為諸人出隻手驀伸手云因甚喚作手眾屏息無語師呵呵大笑起坐云不見道雖有一雙竆相手未曾[仁-二+氏]揖等閒人卓拄杖歸方丈。</p>
<p>開爐玄知浴請上堂兼為檀越追嚴三世諸佛向火燄上轉大法輪鏤冰無琢玉之譚火燄為三世諸佛說法三世諸佛立地聽結草乖道人之意殊不知盡空法界往古來今都盧是箇火燄於中覓甚麼佛覓甚麼法輪覓甚麼說者聽者况復聖凡迷悟生死輪廻不見道火爐濶一尺世界濶一尺火爐濶一丈世界濶一丈如是則頭頭顯露非他露物物全彰無別彰日炙風吹無非當人出身之候樹凋葉落悉是歸根得旨之時肰則雲門寺裏今朝結制開爐復為何事良久云若不入水爭見長人。</p>
<p>到顯聖眾請上堂旃檀林內必長旃檀師子堀中應多師子况先湛和尚之樷席森森玉立之道場山僧到來瞻仰有分豈敢於此抑揚當時嘗記德山一日謂嵒頭曰我者裏有兩僧入山多時你去看他怎生頭遂將一斧去見兩人抂菴內坐乃拈起斧曰道得也一下斧道不得也一下斧二人殊不顧頭擿下斧曰作家作家遂喝一喝云當時若下得者一喝洞山門下愈見灮輝頭歸似山山曰你道他如何頭曰洞山門下不道全無德山門下未夢見抂又喝一喝云當時若下得者一喝德山門下不至寂寥大眾者兩喝中有一喝如金剛王寶劒有一喝如踞地師子若人緇素得出許伊直超曹山三種滲漏若緇素不出復喝一喝云蕅穿平地為荷葉筍過東家作竹林卓拄杖下座。</p>
<p>晚參山僧未出方丈以歬拈拂子擊香几云只者牀子已為諸人㴱譚實相了也及乎法鼓三通山僧據坐此間未免話作兩橛還有為山僧救義者麼不妨出來通箇消息良久起座云山僧今夜失利。</p>
<p>荊門法主請上堂亮座主㴱入西山知過必改周金剛㷊燒疏鈔見義勇為所以道參禪人須猛烈點著心頭時早瞥橫按吹毛白似霜是佛是魔當頭截苗稼無侵尚涉功眼中誰貴黃金屑從歬寶惜盡掀翻萬里冰崖寒教徹別別打刀須是邠州鐵。</p>
<p>先大師禹侍者歸自淮海禮龕請上堂舉漸源興侍道吾往檀越家弔慰師云白虎入星宮源撫棺曰生邪死邪師云作麼作麼吾曰生也不道死也不道師云突出難辦源曰為甚麼不道師云猿猴探水月吾曰不道不道師云心真語自直歸自中路源曰和尚今日須為某甲道若不道打和尚去也師云蒼天中㪅忝冤苦吾曰打即任打道即不道師云鐵作面皮源便打師云好心不得好報吾歸院曰汝宜離此去恐知事得知不便師云放教冷來看源乃禮辭隱於邨院經三秊後師云路遙知馬力忽聞童子念觀音經師云時來風送滕王閣至應以比丘身得度者即見比丘身師云相隨來也忽肰有省師云鈍根阿師遂㷊香遙禮曰信知先師言不虛發自是我不會卻怨先師師云今古由來悔恨多大眾山僧與麼評論座下高贒諒無不曉了者祇如應以比丘身得度者即見比丘身與他生也不道死也不道有甚交涉興侍者卻乃悟去還會麼常因送客處憶得別家時。</p>
<p>長至小參舉僧問石門照一陽纔啟天地咸知依時及節事如何照云午夜燈灮連夕照照後如何茶煙香篆一時清師云山僧即不肰有問一陽纔啟天地咸知依時及節事如何但向道長至來朝賀昏鐘此夜參參後如何大眾歸單打坐兩序寢堂茶湯。</p>
<p>晚參一句語須具三玄門一玄門須具三要有權有實有炤有用即許你等諸人穿鑿祇如大用見歬不存軌則又作麼生會他古人眾竦立師打筋斗歸方丈。</p>
<p>過六度菴僧道元請上堂開示兼薦二親非法不說法法說無非法一法印森羅寧有法不法如是則南鄰犬吠無非般若真宗北舍雞鳴悉是西來祖意峰山疊疊晝夜宣揚鏡水滔滔古今流衍便恁領略得去猶是景響音聞况復山僧[番*支]兩片皮掉三寸舌諸人言中取則句下承當是謂沃水增冰究竟於理何益大眾若欲道妙㴱臻見元洞徹直須上無攀仰下絕<span class='corr'>己</span>躳向包胎未具已歬薦取一霛真性肰後天上人間不妨東涌西沒生與一切人同生而生無生相死與一切人同死而死絕死緣津梁萬有為架六度之橋提挈四生直<span class='corr'>抵</span>無為之岸正當恁麼時且道薦嚴一句又作麼生道妙體金剛無變易穢邦樂土總堂皇。</p>
<p>檀越延生請上堂問一霛真性不假包胎生又生箇甚麼師云一輪紅日到天心進云莫不是借路經過麼師云是闍黎見處進云未生時真性抂甚麼處師云看腳下僧喝師便打進云若非透過金剛眼空教垂髮白如絲師又打問大徹底人本脫生死因甚命根不斷師云正要闍黎疑著大修行人當遵佛制因甚不守毘尼師云山僧得自由佛祖公案只是一箇道理因甚有明與不明師云穿過鼻孔杲日當空因甚被片雲遮卻師擊拂子云還見麼人人有箇景子寸步不離因甚蹋不著師云過者邊立盡大地是箇火阬得何三昧不被燒卻師云照顧眉毛進云謝師荅話師云識甚好惡問一氣不言含有象萬霛何處謝無私如何是無私一句師云天長地久進云未兆<span class='corr'>已</span>蒙師指示覿面相逢事若何師云眼睛突出進云恁麼則人人鼻孔遼天箇箇腳跟蹋地去也師云賺殺闍黎僧喝一喝歸眾師云壄千倚勢乃云身從無相中受生猶如幻出諸形象幻人心識本來無辠福皆空無所住毘婆尸佛恁麼說話於唱教門中即得若是衲僧門下舉必全真動無遺照一見一切見一聞一切聞一明一切明一用一切用諸知見盡身心性離直下惟有金剛正體巍巍堂堂全體與麼來煒煒煌煌全體與麼去妙圓超卓全體與麼十二時中折旋頫仰所作所為勝因妙果如金搏金似水洗水皆悉不虛乃至改禾莖為粟柄易短壽作長秊尚未動著衲僧向上一竅抂且道衲僧據甚麼道理拈拄杖云且聽山僧拄杖子㪅唱微妙伽陀無根霛木自條肰直透威音那畔歬三際尚資分朕兆四時何法得推遷灮吞萬象頭頭見氣絕諸塵法法圜曠大劫全[(冰-水+〡)*ㄆ]一念八千誰<span class='corr'>羨</span>大椿秊卓拄杖下座。</p>
<p>追嚴上堂問一雨暜滋直令後化先亾箇箇脫皮換骨見歬還有脫皮換骨者麼師云只你擔帶得多進云金剛不壞之體作麼生換師云也須斬作兩段進云又脫箇甚麼師云看你抖擻不下進云去住不隨風力轉驢胎馬腹自稱尊師云非汝境界進云是甚麼人境界師云高著眼乃云非心非佛絕智絕愚豎竆三際橫徧十虛今朝臘盡來日春初本無間斷寧有代除因甚如此金剛王體自如如㪅聽一偈風吹不動天邊月雪壓難摧澗底松剎海三千沈後夜妙高山色自孤聳。</p>
<p>陳仕祿因妻產亾請上堂超薦大死方纔大活大活應須大死既到大死大活了便恁麼去自救即得若欲提殺人刀用活人劒㪅須將大死大活底斬為三段直得淨嬴嬴絕承當內不見有<span class='corr'>己</span>霛赤灑灑沒可把外不見有諸聖肰後倒握魔王印逆執六師旛呼煩惱作圜常叱涅槃為罥網天下死不得底活人用活法而死之天下活不得底死漢用死法而活之一一與他乾回坤轉海立山奔佛祖潛蹤日月俱黑不見道子啐母啄子覺母㲉母子俱亾應緣不䥘同道唱和妙云獨覺正當恁麼時如何百艸頭邊藏不得春風景裏見全身。</p>
<p>薦親請上堂無毛鐵鷂過新羅十景神駒奈若何拈卻髑髏歬見底春風歲歲綠庭莎。</p>
<p>晚參舉慈明示眾云一切贒聖皆以無為法而有差別案山抂歬主山抂後且道無為法抂甚麼處良久云向下文長付抂來日應菴和尚云天童也著一隻眼一切贒聖皆以無為法而有差別東勝神洲西牛賀洲南瞻部洲北鬱單越到處去來不如抂此師云山僧也著一隻眼一切贒聖皆以無為法而有差別翻身趯倒劒門關大地山河無寸土。</p>
</div>
<p class='juan'>天童弘覺忞禪師語錄卷第四</p>
<div class='div-w'>
<p class='h1'>音釋</p>
<div class='div-note'>枿<p style="margin-left:1em"><span class='note-inline'>(同檗餘也斬而復生曰枿)</span>。</p>
呿<p style="margin-left:1em"><span class='note-inline'>(去伽切音佉張口貌)</span>。</p>
鬐<p style="margin-left:1em"><span class='note-inline'>(渠伊切音耆魚脊也)</span>。</p>
勷<p style="margin-left:1em"><span class='note-inline'>(如羊切音禳劻勷)</span>。</p>
罥<p style="margin-left:1em"><span class='note-inline'>([戶@冏]縣切音睊綰也)</span>。</p>
啐啄<p style="margin-left:1em"><span class='note-inline'>(上倉夬切音嘬啗也下竹角切音涿鳥啄也通作噣)</span>。</p>
</div></div>
</div><!-- end of div[@id='body'] -->
</body></html>