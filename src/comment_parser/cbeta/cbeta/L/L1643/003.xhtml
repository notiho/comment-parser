<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>天童弘覺忞禪師語錄卷第三　　　中三</p><p class="byline">嗣法門人顯權等編</p>
<div class='div-other'><a id='mulu19' />
<p class='h1'>住明州太白山天童禪寺語錄</p><p>搴玉孫陽江誕日請上堂無相光中有相身緣會即彰金剛體報金剛壽籌思迷亂惟彼過量人灼有過量見所以塵劫來事了知只在如今故能以本大願力莊嚴受生藏本非色心示見色心本非天人示見天人本無出離道示求出離法為含生恢壽域共佛祖[番*支]真風乃至一為無量無量為一大中見小小中見大改禾莖為粟柄易短壽作長年直如壯士展臂不借他力以拂子劃一劃正當今日雙陸盤中如何喝采彈指頓空塵點劫普門熾見宰官身。</p>
<p>尼性恆送到嵌珠繡佛法衣上堂形山有寶誰能祕衣內明珠縫縫開肻向<span class='corr'>己</span>躳親薦取不煩千里遠持來提起衣云正當恁麼時諸人還薦也未若也薦得則華添錦上天童愈見光鮮設或未薦則逢場作戲<span class='corr'>卻</span>輸山僧獨弄去也遂作舞下座。</p>
<p>涅槃先期率財上堂云何得長壽金剛不壞身釋迦老子於塵點劫歬以無量神通大願海無邊方便智慧海難思難說出生功德諸波羅密海成就紫磨金色之身及至唱滅雙林摩胷告眾依舊今日則有明日則無且作麼生定當總為戰爭[(冰-水+〡)*ㄆ]拾得卻因謌舞破除休。</p>
<p>陞座陽春布德澤萬物生光輝桑冉冉以奮條麥旆旆而揚秀雙窺簾幕憐舊燕之歸巢百囀高支眷新鶯之出谷可謂普天淑氣帀地芳時無端釋迦老子唱涅槃之音不意雙樹一朝變雲鶴之色直得波旬起舞慶喜慘顏痛人心脾攪人腸肚如今山僧不免藏冥運於即化回鷲峰於當年普令諸人親見霛山一會儼然未散還信得及麼卓拄杖一下云楖[木*栗]迸開天地眼一簾化日自遲遲。</p>
<p>大悲生辰匡唯化士歸自西江更為檀越追嚴請上堂淨法界身本無出沒大悲願力示見受生所以香至王宮纔降迹鷹巢朱氏早梯來泗州大聖揚州見更有金沙妙麗才救苦示靣然分身張蛤蜊千臂母陀錯出青蓮千眼洞明何止攪長河為酥酪變大地作黃金直得如日普照如月普臨如太和之釀物如簫管之諧音有求必應無感不通猶是大悲示見底事作麼生是淨法界身一口西江通吸盡春風兩岸綠莎齊。</p>
<p>祖師會上堂兼謝檀越七旬齋問世尊拈華迦葉微笑未審笑箇甚麼師云春至百華開爛熳進云既是菩提本無樹因甚一華開五葉師云家家門歬火把子進云恁麼則萬古碧潭空界月再三撈摝始應知師云更須抖卻眼中塵乃云萬古碧潭空界月獨耀無私家家火把拄門歬流光靡間然則霛山未拈出誰辦衣珠直得飲光親破顏始彰髻寶由是真風徧布大用繁興或針投鉢內或甎作鏡磨或拽脫鼻頭或喝聾雙耳或橫揮白棒或衺亞青鋒師師授手的的相承單鑿頂門正眼不歷掌上清機所以有時恁麼有時不恁麼有時不恁麼中卻恁麼有時恁麼中卻不恁麼不慕諸聖不重<span class='corr'>己</span>霛假饒纔生下地時便作師子㖃尚欲一棒打殺貴圖天下太平更說甚麼千歲支那誇勝遊從心七十不踰矩大眾祖師門下據箇甚麼道理便乃氣宇如王良久云眼空四海渾無物大坐當軒孰敢窺。</p>
<p>晚參江月照松風吹永夜清宵何所為畢竟水須朝海去到頭雲定覓山歸。</p>
<p>追嚴請上堂混去來絕對待神機剖出威音外牛頭沒馬靣回鐵圍山嶽盡衝開所以道處生死流驪珠獨耀於滄海踞涅槃岸桂輪孤朗於碧天如是則人人頂門上飛大寶光箇箇赤肉團壁立千仞况復眉間有劍肘後有符底正好把定封疆一切當頭截斷直得淨嬴嬴盡大地是真實人體清寥寥總剎海為大解脫場動靜一源往復無間任他長安甚鬧須知我國晏然敢問大眾只如監軍桂中憲且道即今在甚麼處下定神州三百寨倒騎鐵馬上須彌。</p>
<p>上堂維那白椎法筵龍象眾當觀第一義師云若是龍象决不錯怪山僧便下座。</p>
<p>晚參舉子胡云三十年餘住子胡二時粥飯氣力麤無事上山行一轉借問時人會也無妙喜云不得作佛法商量不得作世法解會你諸人還會麼師云既不得作世法解會又不得作佛法商量合作麼生會但辦肻心決不相賺。</p>
<p>上堂祖師道真性心地藏無頭又無尾應緣而化物方便呼為智既方便呼為智且道畢竟喚作甚麼良久云聞名不如見靣卓拄杖下座。</p>
<p>高巡撫宅請上堂風歬有句圅葢乾坤擬議纔生白雲萬里就中須是箇同得同失同死同生底著著有出身之機頭頭有超情之見方可奉寰中之敕秉閫外之權斗柄自垂霛樞獨運直得碧油風冷誰敢當鋒犯令不見道舉目頓令三界靜振鈴還使八荒歸祇如轉功就位共樂昇平一句作麼生道四海浪平龍睡穩九天雲淨鶴飛高。</p>
<p>一䘳容薦師妙明請上堂鎻夢關空愚人知其失筞吹光割水智者愍其勞辛然而多有劃地為牢徃徃甘自囚執所以墮在區宇葢緣未達其源殊不知當人衣綫下各有奇特事利似吹毛堅如鐵壁非但六處絆惹不住魔外入作無門直饒百千臨濟驅萬䨓為喝無量德山束虛空為棒也則動他豪芒不得卓拄杖一下云正當恁麼時打破從上牢關放出無位真人一句作麼生道一僧出眾便喝師云恁麼那僧罔措師云自投羅網乃云萬象之中常獨露妙蓮華國見全身<span class='note-inline'>(明枉沒囹圄)</span>。</p>
<p>結夏小參琅邪點出五般病好肉剜成瘡西院商量兩箇錯倚勢以欺人天童者裏則不然也昏鐘此夜參布袋來朝結不驅萬象譚不走風䨓舌半千雲水眾高流普請歸堂各安歇大眾歸堂安歇還當得也無[感*鳥][感*鳥]徒自守空池瓮裏何曾走卻鼈。</p>
<p>上堂以大圜覺為我伽藍上竆惢香幢下極平等住猶有餘地在身心安居直得似秋潭月景靜夜鐘聲隨扣擊以無虧觸波瀾而不散亦是生死岸頭事平等性智三世諸佛及法界眾生盡是摩訶般若光光未發時尚無佛無眾生消息是你諸人作麼生行履合他古轍去家家門歬赫日月太平不用將軍威請古南和尚引座上堂敲唱雙行須資作者主賔互換要是當人將格外以提持舉逸羣之號令則何止全鋒敵勝同死同生直得一言之下截斷千江一句之中星馳佛祖一切法門無盡海同會一法道塲中交光相羅如寶[糸*系]網所以道法王法力超羣生常以法財施一切久積淨業稱無量導眾以寂故稽首古南和尚葢其人也幸垂光賁一眾同瞻願震䨓音啟茲蒙昧復有一偈諸方多是落歬三古路憑誰共指南交撞石人相耳語千秋<span class='corr'>佳</span>話振名藍。</p>
<p>晚參有智若聞則能信解喝一喝云從門入者不是家珍無智疑悔則為永失顧眎左右云鼻孔依歬搭上脣釋迦老子拗直作曲誑他閭閻被山僧靠倒了也是你諸人皮下還有血麼復喝一喝下座。</p>
<p>曬藏經上堂有大經卷量等三千大千世界書寫三千大千世界中事無不周備然而藏在一微塵中三千大千世界中人莫能獲其利用此日人天霧集海眾雲臻山僧不免為諸人作大方便出此經看拈拄杖擊香几一下云微塵破也眾咸舉首師云大經卷出也揮拄杖云各各下堂曬㫰去。</p>
<p>請雪竇和尚引座上堂我本無心有所希求今此法王大寶不期而至然則非常之遇豈不千載一時因甚又道從門入者不是家珍要會麼打麫還他州土麥唱謌須是帝鄉人復云佛果老祖有言近來諸方盡成窠堀五祖下我與佛鑑佛眼三人結社參禪如今早見漏逗出來佛鑑下有一種作狗子呌鵓鳩鳴取笑人佛眼下有一種覷燈籠露柱指東畫西如眼見鬼一般當時早有恁麼說話在先師下同輩參禪底若論漏逗出來如今又豈少邪所以山僧尋常向兄弟道我者裏不比諸方任你千般施設萬般伎倆到天童門下一點也用不得只要你一言諦當如披雲霧見青天出黯夜中坐白日裏不被他謾始得雖然爐鞲之所鈍鐵猶多良醫之門病夫更甚幸逢明眼真大導師更冀方便痛與發藥。</p>
<p>上堂僧問芥子納須彌為是須彌小為復芥子大師云滿堂盡是十方僧僧罔措師便打乃云百丈得大機黃檗得大用更有一人且道得箇甚麼喝一喝云迥超今古格不共汝同盤卓拄杖下座。</p>
<p>晚參春遊芳草地夏賞綠荷池桂菊香殘後剛唫白雪詩諸仁者我觀三千大千世界無有芥子許而非菩薩舍身命處過去諸佛子已學已解已行已成未來諸佛子當學當解當行當成見在諸佛子一僧出班立座歬師拈拄杖云不得動著僧方擬開口師便打云動著三十棒復問僧云見在諸佛子因甚麼不許動著僧無對師乃云猛虎不餐几上肉紅爐豈鑄囊中錐擿拄杖下座。</p>
<p>乙酉秋設華嚴無遮會為祈天下太平陞座釋迦已過去彌勒猶未來正當今日華藏界中甚麼人為主還有知源達委者麼正緣未達所以迷宗一迷其宗則情生智隔影認頭迷執謬解而外道門開邊邪網密伇妄念而凡途業起生死波橫由是十軍擾擾六賊芒芒真空變為緣慮之場實際翻成名相之境然覺天絕點雲中之皓月恆明塵內有經雨後之青山長在百草頭上正堪薦取老僧閙市樷中何妨識取天子儻能直下知歸親證自家境界則念念而霛山出世步步而兜率下生坐法菩提場水鳥樹林溥見色身三昧升普光明殿山河大地同轉根本法輪不見道華藏世界所有塵一一塵中見法界寶光化佛如雲集此是如來剎自在大眾剎既自在剎中人又作麼生兵革化為農噐用溥天齊唱萬年歡。</p>
<p>秋日晚參上堂秋風起兮白雲飛草木黃落兮鴈南歸蘭有秀兮菊有芳懷佳人兮不能忘英雄世主為國思賢對境悲謌不忘欲見况我沙門釋子為一大事因緣哉雖然纔落思惟便成賸法若是天童無邊剎境自他不隔於毫端十世古今始終不離於當念大眾要識佳人靣孔麼拈拄杖起座云大抵還他肌骨好不搽紅粉也風流大眾下堂師歸方丈。</p>
<p>祈嗣保安請上堂以拂子打○云造化之本復、云生育之源若識此本此源非但今辰齋主功不浪施便能統法海以為家總含霛而顧復栽培佛祖誕育聖贒等菩薩之身雲難稱難說同雪山之藥樹無盡無窮如是則力士金剛常相侍衛誰得其便而乘非人其或未然家因積善生諸慶坐看熊羆叶夢來。</p>
<p>結夏小參僧問古鏡未磨時如何師云也不較多磨後如何師云看你走向甚處去此去漢陽不遠聻師云知音須是地頭人黃鶴樓歬鸚鵡洲又作麼生師云且過者邊著乃舉世尊因自恣日文殊三處度夏迦葉欲白椎擯出才拈椎乃見百千萬億文殊迦葉盡其神力椎不能舉世尊遂問迦葉汝擬擯那箇文殊迦葉無對師云迦葉白椎可謂一夜落華雨文殊散體不妨滿城流水香若是釋迦老子隨邪逐惡正是只知錐頭利不見鑿頭方也好一椎擯出何故從前汗馬無人識只要重論葢代功更為諸人頌出種粟開畬一夏芒法身千百億分張彎弓解䠶藍田虎猿臂誰誇李廣長。</p>
<p>自恣滿散上堂護生須是殺殺盡始安居即今護生已竟敢問諸人還殺盡也未若也未盡天童更與錦囊一計只要諸人自勿躲跟不見道大丈夫秉慧劍般若鋒兮金剛燄非但能摧外道心早曾落却天魔膽天魔膽既落外道心復摧則四海晏清十方寧謐在在國王水土頭頭本地風光法界全真是處是彌勒塵塵佛剎無門無善財故得福城未出參見文殊毛孔不離功齊徧吉八難頓超於十地一期克證乎多生正當恁麼時因圜果滿一句作麼生道雕弓高挂狼煙息萬姓謳謌樂太平。</p>
<p>請首座上堂舉雲門道平地上死人無數過得荊棘林是好手時有僧云恁麼則堂中第一座有長處去也門云蘇嚕蘇嚕師云雲門慣使艨艟者僧亦善觀風色簡點將來未免平地上自生荊棘若是天童堂中第一座有長處諸方久已知名今日推向人前不消念箇蘇嚕娑訶已是普同供養其有欲過荊棘林者請各努力與他挨拶看。</p>
<p>晚參今夜總教諸人徹底悟去還肯與麼承當麼良久云且莫壓良為賤。</p>
<p>陳道媼請上堂亭亭獨出青芙蕖濁水還曾葢得無大抵玉容天賦者雕鐫不費越常徒展袈裟云大眾還見玉容天賦者麼若見則瞎不見則當靣錯過畢竟如何不因柳毅傳書信何緣得到洞庭湖。</p>
<p>晚參舉殃崛產難因緣云者椿公案古今尊宿由之瞥地者甚多如大慧杲因閱華嚴經至菩薩登第八地時打失布帒明得湛堂說底方便者是也錯會者亦不少如近代據曲彔木牀以鐵爐步自冒底謂瞿曇一把爛茅柴觸著婦人眼豁開者是也今夜山僧不惜眉毛更為批判一上貴圖諸人眼正乃云世尊遺華兼蜨贈殃崛擔泉帶月歸產婦雲在嶺頭閒不徹長者水流澗底太芒生案內有犯四人一一為諸兄弟依律發放了也且道生下底孩兒作麼生理論分付沒眼村翁一任鑽龜打瓦。</p>
<p>晚參淺聞深悟深聞不悟祇如觀世音菩薩從聞思修入三摩地是深邪淺邪良久云三千劍客徒施勇獨許莊周建太平。</p>
<p>因事拂衣至郡當道士紳攀追入山請陞座郡將醫來白雲高舉民衣帝褫三峽仍回良以物外行藏初無固必况復霛山佛法付屬王臣既闔國以追攀理無堅而故拒白滿重圜之月霜宇何高青還不翳之天丘陵自出正當恁麼時宗乘一唱三藏絕詮即且置祇如尅殄魔氛紀綱重整一句作麼生道橫按拄杖云且放過一著。</p>
<p>晚參舉清平參翠微問如何是西來的的大意微曰待無人即向你道平良久曰無人也請師說微下禪牀引平入竹園平又曰無人也請和尚說微指竹曰者竿得與麼長那箇得與麼短平遂悟玄旨師云清平向翠微未屙已歬薦得已是第二頭若竹園裏悟得底直是第八首畢竟作麼生是玄旨顧眎大眾云咦洎合打破蔡州。</p>
<p>天寧寺萬宗請上堂天得一以清地得一以寧山得一以高水得一以深日月得一以恆明侯王得一以為天下貞含霛抱識得一以各正性命衲僧得一而心心作佛念念證直山僧得一而穿過從上鼻孔劋絕諸人命根大眾歬是山後是海左是榑桑右是嵎谷一在甚麼處要見麼豎拂子萬派皆歸海千山必仰宗。</p>
<p>臘八上堂古者道臘八喫雞羹纔疑禍便生谿邊楊柳影不礙釣舟行又有道臘八喫紅糟樷林意氣豪酣酣沈醉倒更不惹風騷自謂大悟不拘於小節是則固是爭奈歬來過梯與賊後者未免掩耳偷鈴天童要且不然臘八喫香齋腹充自解懷天然成見事何用苦安排。</p>
<p>請座元維那上堂孤掌豈易於浪鳴妙舞恆誇乎徧拍所以陰凉大樹頼元座以培成法戰奇勛因克賔而共豎故必劈嶽巨霛之手方堪操縱鉗鎚苟非通權達變之夫何以甄陶佛祖不見趙州會下二僧相推不肻作第一座主事白州州云總教他作第二座主事云第一座教誰作州云裝香著主事云裝香了也州云戒香定香解脫香應菴老祖云趙州下者一椎不妨驚羣動眾仔細簡點將來也是泥裏洗土塊薦福門下不用相推第一座也有人第二座也有人第三座也有人雖然不免從頭註過第一座鐵頟銅頭覰不破第二座陽春白雪無人和第三座真實身心同達磨且道天童門下又作麼生十八灘高黃海濶攪將酥酪潤焦枯。</p>
<p>開爐上堂九月上煖簾十月爐生火節臘載清規禮數從來箇世亂逢百凶忠直恆受禍誰云林下士亦乃遭轗軻旋復整頹綱不覺三冬過灰冷炭墼無方來盡懡㦬因念雪庭人斷臂求乃可屋角愛梅香子寒徹骨麼煖室共商量沒者閒功課一二佛達磨三則是元和餘甚碗達邱歸堂且打坐。</p>
<p>除夜小參臘月三十日到來了也臨渴纔方掘井知你作手脚不辦定也甘赴死門有分何不打併在前做教冰枯雪老一朝臘盡驀地春回便見日麗風和天高地迥活計頭頭見生涯色色齊從此立國興家不守寒嵒異草縱使梯山航海亦非途路波吒所以道窮則變變則通豈不慶快平生參學事畢雖然須知更有箇漢耕人田不種禾熟不臨場年不辭歲不受你道是誰生緣無甲子一鉢貯春秋。</p>
<p>歲旦上堂完圞日月依舊乾坤呼昨日為今年不得喚今朝作去歲不成明明昔行履未改舊時人迷悟爭何處宛如今古陳要會麼驀地省得大年朝便是正月初一日。</p>
<p>晚參人人自有光明在看時不見暗昏昏山僧為你諸人挑剔看擊禪牀一下云開眼也著合眼也著。</p>
<p>元宵上堂燈籠玲瓏衲子露柱俏措禪和自古交肩從來合伴無端昨夜日月燈明佛降見閻浮愍世愚暗為轉法輪名大明慧炬照廣宣伽陀霛光獨耀迥脫根塵燈籠歘然心華發明照十方剎日月燈明即與授記汝於來世當得作佛號曰千光燄眼多陀阿伽度阿羅訶三藐三佛陀燈籠稽首作禮露柱呵呵大笑咄哉懵帒非我同流大眾燈籠受决露柱不甘為是一闡提人為復別有道理你若未會山僧有箇古頌引來與你旁瞥金烏玉兔兩相輝照破威音未兆時若謂青霄別有路木人依舊皺雙眉。</p>
<p>上堂白椎竟一僧纔出作禮師云記取適來維那者話頭便下座。</p>
<p>祥符寺主請上堂供養百千諸佛不如供養一無心道人無心道人甚功百千諸佛何過若向者裏識機宜明休咎方可權衡佛祖抑揚當時何故為伊尺中有凖盤上有星建立一切諸法也得破除一切諸法也得然而雖則念念破除不妨心心建立雖則心心建立<span class='corr'>卻</span>即念念破除如是則趁他百千諸佛及無心道人入牛欄馬廄中要且覓業性如芥子許不可得誰更拈斤[番*支]兩較量功德於有無輕重之間其或未然太平誰道都無象和氣兆祥定有符。</p>
<p>晚參一塵一佛國一葉一釋迦山僧到此已是插足不入是你諸人心麤膽大全不照顧成何道理高聲云看脚下。</p>
<p>中春上堂佛滅天人憂瘁日芳菲此際又重臨黃金妙相春冰泮白玉明豪曉漢○嶽色青澂正法眼谿華燦發涅槃心○○薦得東風裏何用拘尸郭畔尋復畫○云還薦麼一片白雲橫谷口幾多歸鳥盡迷巢。</p>
<p>上堂眾集驀拈拄杖擿下云不得動著舌頭向者裏道一句看眾默然師云死去十分便下座侍者向前拾起度師師接得便打。</p>
<p>鎮[尸@二]伯王鳴謙請上堂妙智無方十虛由其融攝霛機有作法界資以化裁堅如持剎風烈似金剛燄千聖莫能比擬自餘誰敢當鋒只要箇漢於中翼翼纂承心心奉重妙運天輪地軸密羅武緯文經則可謂得大總持具王三昧如是而蘇途四海立見四海同春如是而把定封疆說甚波旬褫魄要且達磨西來也無插足分不見道拈起也乾回坤轉應須束手歸降放下也草偃風行必合全身遠害總之敕奉寰中威行閫外故得卷舒自在[(冰-水+〡)*ㄆ]放同時報君親育黎元昌厥後福有求而必應災無悔而不消正當恁麼時原始要終一句作麼生道拂牛劍豎兵威洗日月咸瞻耀聖明。</p>
<p>晚參舉密師伯與洞山在餅舖密於地上畫一圓相謂洞山云把將去山云拈將來後來保寧勇云非但二人提不起盡大地人亦提不起師召眾云諸人還提得起麼良久云也須是箇踞地師子始得若是山僧待他道拈將來便與一掌者一掌有生復有死有利亦有害。</p>
<p>上堂古人道九旬禁足魚遊網三月安居鳥入籠生殺盡時蠶作繭如何透得者三重天童今夏因兵荒歲儉故不安居亦不禁足既不安居禁足則無生殺可商量既無生殺可商量則無三重可透脫既無三重可透脫則人人活卓卓赤體無依各各峭巍巍行徃自在然有一事祗如圓覺伽藍豎窮三際橫徧十方敢問諸人作麼生出得若出不得莫道布帒口山僧不曾結却好參。</p>
<p>祈雨上堂舉劉禹端公上雲居謝雨問弘覺云雨從何來弘覺云從端公問處來端公遂禮三拜歡喜而退行數步弘覺召云端公端公回首弘覺云問從何來端公無語歸家三日而死師云雲居問殺端公眉毛落却大半端公遭問脫去說話終不借人舌頭即今有問天童但向道合取口然則作麼生得他雨下但辦肻心决不相賺。</p>
<p>檀越陷[丑-十+米]亡歸請上堂問死中得活時如何師云今日天晴進云毛吞巨海芥納須彌時如何師云頂門更著金剛眼進云踢倒珊瑚樹見出夜明珠師云退身三步看進云大眾證明師云拄杖子未放你在便打乃云天上人間獨步未是作家魔宮虎穴橫身始稱好手若是過量人提持過量事操縱過量機發揮過量用任是乾坤倒覆大海翻騰草木樷林悉化為刀槍劍盾也則動他一毫不得所以道我若向刀山刀山自崩裂我若向鑊湯鑊湯自枯竭履尊則榮處潛必謖無險不夷無徃不覆可以滅諸殃可以集眾福可以為人起死回生可以與他解黏去縛全因本地風光不假神通造作猶是此人麻滓麴末邊事畢竟如何是他真實得力處待你死了活來向你道。</p>
<p>晚參千華競發百鳥嗁春是向上句諸佛出世知識垂慈是向下句作麼生是二途不涉底句良久云金剛倒地一堆泥。</p>
</div>
<p class='juan'>天童弘覺忞禪師語錄卷第三</p>
<div class='div-w'>
<p class='h1'>音釋</p>
<div class='div-note'>蛤蜊<p style="margin-left:1em"><span class='note-inline'>(上葛合切音鴿下良脂切音棃蛤蜊蟲名海蚌也)</span>。</p>
曬㫰<p style="margin-left:1em"><span class='note-inline'>(上所賣切音[酉*責]下朗宕切音浪曬㫰暴乾物也)</span>。</p>
謖<p style="margin-left:1em"><span class='note-inline'>(所六切音縮起也)</span>。</p>
滓<p style="margin-left:1em"><span class='note-inline'>(壯士切音第澱也又汁滓也)</span>。</p>
</div></div>
</div><!-- end of div[@id='body'] -->
</body></html>