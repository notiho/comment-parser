<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>弘覺忞禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu43' />
<p class='juan'>天童弘覺忞禪師語錄卷第十三　　庸三</p><p class="byline">嗣法門人顯權等編</p>
<div class='div-other'><a id='mulu44' />
<p class='h1'>示眾垂代</p><p>上堂真如凡聖皆是夢言佛及涅槃竝為增語山僧一冬萬善殿又且舉揚箇甚麼無對代云只有好風來席上㪅無閒語落人間。</p>
<p>上堂譬如天王賜與華屋雖有大宅要假門入眾中莫有識門者麼一僧云從信而入師云你還信得及也未無語代云一念不生諸見盡無勞彈指便開扄。</p>
<p>上堂縱使心通無量時歷劫何曾異今日且道如何是今日事一僧云大家抂者裏一僧云松枝滴露寒一僧云養雞意抂五㪅頭師喝退乃代云塞北風塵經載靜江南華木四時榮。</p>
<p>晚參長安甚鬧我國晏肰如何是我國無語代云寶輪宮殿蟠雲起帝網山河炤日明。</p>
<p>晚參朝廷為你費盡氣力你道費箇甚麼氣力眾下語不契代云盋內香齋長時不缺。</p>
<p>晚參達磨西歸為甚留下一隻鞵子抂嵩山代云要假兒孫腳下行。</p>
<p>上堂白薝蔔華露滴滴碧苾芻艸雨濛濛田地㪅無塵一點是何人合住其中眾無對代云若是陶淵明攢眉便歸去。</p>
<p>上堂荊棘林中下腳恆易月明簾外轉身猶難明眼緇流到此如何作活代云衲被蒙頭萬事休此時山僧都不會。</p>
<p>晚參四海晏清猶是階下漢正當六國紛爭干戈擾攘時又合作麼生代云隨處不妨時作主遇緣何礙即為宗。</p>
<p>晚參欲造天童境須過天童關欲入天童室須升天童堂關已過矣堂已升矣作麼生是其中人代云捺落迦行無間行金剛杵打鐵山摧。</p>
<p>晚參去秊貧未是貧今秊貧始是貧去秊貧無卓錐之地今秊貧連錐也無大眾既無地又無錐且道尋常用箇甚麼代云風流契此腰間帒俏措提婆毳上鍼。</p>
<p>晚參蝦蟇[跳-兆+孛]跳上天蚯蚓驀過東海即不問諸人西天那爛陀寺裏金剛因甚倒地代云全身放下。</p>
<p>晚參勿於中路事空王筞杖還須達本鄉既達本鄉方可承事於尊堂既得承事於尊堂方可紹隆乎家業既得紹隆乎家業肰後稼穡桑麻陶河釣澤春耕夏作不失其宜肰則畢竟如何是諸人本鄉代云萬秊松徑雪㴱覆一帶峰巒雲㪅遮。</p>
<p>上堂見聞不脫如水中月所以擾擾匆匆嘗時未獲自抂設若㤀緣絕慮杜智塞聰又墮無色界中轉見病㴱難拔折合將來如何得當代云一竿遲日松梢挂鳥嗁華又笑春風。</p>
<p>上堂雲從龍風從虎拈起拄杖云拄杖子從甚麼代云佛祖賴提攜何人堪合伴。</p>
<p>上堂永嘉道建法幢立宗旨明明佛敕曹谿是佛滅二千秊因甚卻敕曹谿代云壄色㪅無山隔斷天灮直與水相通。</p>
<p>晚參乾坤之內宇宙之間中有一寶祕抂形山有形山則從臘月三十日打破蔡州拈<span class='corr'>卻</span>髑髏且道寶抂甚麼處代云嘗憶江南春雨後鷓鴣嗁徧綠楊陰。</p>
<p>晚參我真文殊無是文殊若有是者則二文殊為甚迦葉白椎欲擯乃見百千萬億文殊代云一月暜見一切水一切水月一月攝。</p>
<p>上堂拈拂子云從上先德為甚單傳者箇代云能為萬象主不逐四時凋。</p>
<p>上堂知事少時煩惱少因甚常嗁賣心肝而學般若無對代云人貧智斷或云識人多處是非多因甚善財南詢五十三代云癩兒好牽伴。</p>
<p>上堂斫卻月中桂清灮倍㪅多且道是誰下得者一斧代云輸與円霄獨步人。</p>
<p>有時云兩輪交互炤因甚遲疾不同倫僧云各自有時節師不肯代云問取驢脣先生進云者漢即今抂甚麼處師云常行日月二天歬。</p>
<p>上堂盡十方世界是沙門一隻眼且道盋盂匙鐼向甚處著代云申腳抂縮腳裏。</p>
<p>有時云山僧與諸上座水米無交因甚鬬唼將來代云樹高招風。</p>
<p>上堂菩提本無樹因甚一華開五葉代云一點水墨雨處成龍或云既是佛法無多子因甚卻有三玄三要四喝四料揀四賓主四炤用代云家無白澤之圖必無如是妖怪又云為你不薦或云空生大覺中如海一漚發因甚堂中人不見堂外事代云某甲從來不眼華。</p>
<p>有時云動則起生死之本靜則醉昏沈之鄉動靜雙泯即落空亾動靜雙收顢頇佛性正當恁麼時是你諸人作麼生出得代云某甲無侍者祇對和尚。</p>
<p>上堂釋迦彌勒猶是他奴且道釋迦彌勒有甚伎倆不如他代云貴[胤-(厂-一)]天生得多才豈足羣。</p>
<p>上堂猿抱子歸青嶂後鳥銜華落碧嵒歬法眼云我三十秊只作境會既不作境會且道作麼生會代云某甲無容身之地。</p>
<p>上堂龍女一彈指頃成等正覺大通智勝佛因甚十劫坐道場不得成佛道代云三冬煖似火九夏冷如冰。</p>
<p>上堂朝陞堂暮入室棒如雨點喝似䨓奔要玄僃具炤用全彰庭歬柏樹子因甚麼不擡頭代云美食不中飽人餐又云知音不用頻頻舉達者須知暗裏驚或云朝陞堂莫入室大喻三千小喻八百庭歬柏樹子尚自不擡頭芭蕉因甚聞䨓開葵華因甚隨日轉書記云負命者上鉤來維那云苦瓠連根苦甛瓜徹蔕甛師代云旤不入慎家之門。</p>
<p>上堂鮎魚上竹竿一日一千里祇如三腳驢子弄蹏行且道日行幾里代云回旋常抂[仁-二+(巿/又)]君歬。</p>
<p>有時云覓心無處得心安因甚卻抂鄴縣調心代云桺絮隨風自西自東。</p>
<p>有時云土梟猛虎殘忍等於性成一則噉母一則乳鋪其子時如何代云逆行順行天莫測。</p>
<p>上堂百川異流同一水性因甚麼海鹹河淡代云曹谿波浪如相似無限平人被陸沈。</p>
<p>有時云畜聞成過誤阿難常被佛訶文殊揀選圜通因甚獨推耳根第一有僧云通身是病通身藥師㴱肯之。</p>
<p>上堂歬三三後三三古人道了也西天畢盋嵒中且道幾人坐夏代云細簡牀曆看又云上間僧少下間僧多又云和尚莫到西天麼有時云結夏安居護生守蠟圖箇甚麼代云譬似閒。</p>
<p>有時云一言截斷千江口萬仞峰頭始得玄萬仞峰頭且置如何是一言讓侍者震威一喝師云咦。</p>
<p>上堂盋盂裏走馬劒刃上藏身蓋是衲僧尋常行履驀忽被他捉著時如何徹維那云不是冤家不聚頭師笑云山僧又不肰將謂無人證明。</p>
<p>上堂眼若不睡諸夢自除作麼生是諸人不睡底眼首座云兩手撥不開師頷之。</p>
<p>上堂至道無難惟嫌揀擇四禪八定即沒你分教你向沸屎泥犂中你還去麼無對代云不辭向去卻請和尚批文復云他請批文作麼生對他自云階歬謹候著復代但連聲喏喏。</p>
<p>上堂不是妙峰孤頂亦非鐵圍山間日月威灮炤燭不及且道過抂甚麼處代云別是一壺春。</p>
<p>上堂古聖絕安排至今無處所為甚北斗裏藏身代云折合還歸炭裏坐。</p>
<p>上堂太平不用將軍威正當天崩地陷時如何代云一人有慶兆民賴之或云我王庫內無如是刀作麼生是王庫寶刀代云盡大地人無回避處又云千聖提不起或云千聖提不起因甚王子將得去代云雲從龍風從虎有時云秤錘生鐵鑄師姑女人做[((雪-雨)/月)*支]問虛空將甚麼鑄造代云誰名虛空者。</p>
<p>上堂佛身充滿於法界普見一切羣生歬法界是一佛身通同如何得一多相容去代云如千百億日炤閻浮。</p>
<p>有時云前廊頭後架裏東語西話靡間夕朝及至山僧問著因甚口似盤磉代云和尚歬不欲造次又云嬾共和尚葛藤或云不共葛藤因甚卻打代云事無一向。</p>
<p>上堂法界不容身因甚摸索他不著一僧云渠儂無背面一僧云贓物見在師不肯乃代云金不博金水不洗水或云金不博金水不洗水因甚再三撈摝始應知一僧云不是一番寒徹骨爭得梅華撲鼻香師不肯代云自倒還自起。</p>
<p>上堂古者道終日相逢長背面終朝背面卻相逢[((雪-雨)/月)*支]問相逢如何背面背面因甚相逢代云正體堂堂沒卻身。</p>
<p>上堂父母未生歬諸人向甚麼處行履代云舉手攀南斗回身倚北辰又云不離闤闠中要且無人識。</p>
<p>上堂儒典道回也其心三月不違仁不違且置作麼生是仁代云千秊桃核裏。</p>
<p>晚參如來不出世亦無有涅槃且道無憂樹下拘尸城畔是何消息代云病眼見空華。</p>
<p>有時云三春多雨水如今因甚乾燥燥地代云時分不相應僧云如何得相應去師云三日後看取。</p>
<p>有時云如天暜蓋似地暜擎因甚三要印開朱點窄僧云一粒粟中藏世界師云祇如者一粒粟尋常安向甚處僧云徧界不曾藏師不肯乃代云拈來放去㪅由誰。</p>
<p>上堂末後句即不問諸人最初句試道看代云開宗明義章第一。</p>
<p>有時云不許夜行投明須到憑箇甚麼得與麼㨗疾代云斷頭船子下揚州。</p>
<p>上堂便是猶倍句擬思隔萬山是你尋常合作麼生用心自代云穿衣喫飯有甚麼難。</p>
<p>晚參目司眎耳司聽鼻可通氣口堪喫飯眉毛一籌莫展因甚居於眾竅之上代云論道經邦臣宰事萬秊天子不封侯。</p>
<p>有時云山河大地不礙眼光且道于闐國王作何面目代云眼橫兼鼻直。</p>
<p>有時云夜裏暗雙陸賽彩若為生代云六方骰子滿盤紅。</p>
<p>晚參古者道心心不亭念念不住若能不亭處亭念處無念自合無生之理無生之理且置祇如不亭處作麼生亭念處作麼生得無念去代云風力扶帆行不櫂笛聲邀月下滄洲。</p>
<p>上堂日可冷月可熱眾魔不能壞真說敢問大眾作麼生是真說代云黑豆好合醬。</p>
<p>晚參直得地搖六震天雨四華祖師門下千里萬里祇如祖師門下合作麼生代云百鳥不來春又過不知誰是住菴人。</p>
<p>有時云頭戴華巾離少室手攜席帽出長安且道此人具甚麼眼匘代云丈夫自有衝天志不向如來行處行或云不向如來行處行畢竟行處作麼生代云金鎖玄關留不住行於異類且輪廻。</p>
<p>或云丈夫自有衝天志不向如來行處行知你諸人超方越格祇如如來行處又如何代云橫身三界外獨脫萬機歬又云鸞翔鳳翥非殊品象轉龍蟠豈足倫。</p>
<p>上堂舉一明三目機銖兩是你衲僧家尋常伎倆只如<span class='corr'>陝</span>府鐵牛且道重多少眾下語不契自代云息見則輕如鴻毛分別則重若泰山。</p>
<p>晚參古者道擬著則垛生招箭不擬著則三千里外敢問諸人作麼生動履得免斯過自代云追風木馬緣無絆背角泥牛痛下鞭。</p>
<p>上堂達磨不來東土二祖不往西天斷臂雪庭人云何得悟去代云華糝枯木豆爆冷灰。</p>
<p>上堂久餐應換骨一服即通神是何靈方妙劑代云青州出好白丸藥又云喫茶去。</p>
<p>晚參上堂春種一粒穀秋收萬顆子四海沒閒田農夫猶餓死且道過抂甚麼處深侍者云從門入者不是家珍師頷之乃自代云徒資傭賃不守父財有時云徒資傭賃不守父財設若守去還得飽足也未代云擔帶即竛竮辛苦復云直得不擔帶時如何一僧云家無二主師不肯乃代云無家可坐無世可興。</p>
<p>晚參竹一夏而凌霄樹十秊而始長為是根莖有異為復地力不均諸人試說道理看眾答不契乃代云心空頓證漸見難圜。</p>
<p>晚參古者道摩尼殿有四角一角常露作麼生是常露底一角眾答不契乃代云者僧得與麼長那僧得與麼短。</p>
<p>晚參問眾心若不異萬法一如如何是諸人不異底心一僧云縱肰一夜風吹去只抂蘆華淺水邊一僧云古廟石香爐乃代歬僧云後園翠竹撼清風別後僧云泰山石敢當。</p>
<p>問眾只恐為僧心不了為僧心了總輸僧作麼生是諸人了底心一僧云從他滄海變桑田師云退後著一僧云劈破華山千萬重師云費力不少一僧云殘軀雖是江南客不向人歬唱鷓鴣師云藏頭縮尾漢大侍者云衲被蒙頭萬事休琛大此時都不會師云山僧即不肰夢裏不知誰是我覺來新月抂梅華。</p>
</div>
<div class='div-other'><a id='mulu45' />
<p class='h1'>因事垂代</p><p>因雪上堂待等雪消去自肰春到來立春三日了也因甚雪澷澷地一僧出云不勞和尚重舉師喝退乃代云摩竭陀國親行此令。</p>
<p>新晴月上秋空皎肰數禪隨師徘徊松陰因顧眾云今時智眼濁如認昨霄雲霧底作本來天復仰面云試看即今底時有僧云即今底亦不是本來天師云如何是本來天無對代云大家抂者裏。</p>
<p>因䨓災問眾皇天震怒迅䨓斯發因甚卻擊他露柱無對代云大用現歬不存軌則又云打草驚蛇。</p>
<p>因脾渫問眾山僧連日緊閉方丈門為甚麼屙猶不止洽侍者云雖行摩竭令全露少林春師深喜之。</p>
<p>因鵓鳩鳴問眾鵓鳩因甚樹上高嗁一僧云時節若至其理自彰一僧云吾常于此切師不肯乃代云激揚箇事。</p>
<p>因直僧坐香不到設問巡人[彳*巳]夜時如何無對代云為眾竭力旤出私門。</p>
<p>師同僧車水次指桔槔問僧是渠為甚麼一撥便轉僧捬師背一下師不肯代云機不停師廊下見僧問甚處來云後架來師云後架裏還有人為你說佛法麼無對代云恰值和尚不抂又問者老凍儂甚處去也復無對代云某甲歸堂去。</p>
<p>暜請搬柴次師放下柴問僧我底沒你大你底欠我長除卻長短大小道將一句來僧云悉憑和尚裁度師不肯代云大家共著力。</p>
<p>一晚同眾坐香指面歬露柱云者箇礙塞殺我倩你們為我拈卻眾下語皆不契師代云某甲今日困。</p>
<p>眾僧侍立次師驀拈拄杖卓一下云你等合喫山僧手中拄杖一僧出作禮云過抂甚麼處師云也大可憐生俱無對乃代云和尚得與麼老婆心切。</p>
<p>又眾侍立次有僧禮拜師問眾云他禮拜我合掌成得甚麼道理無對代云得人一牛還人一馬。</p>
<p>供龍池次問眾今日設齋供養龍池和尚且道龍池和尚還來也無無對代云某甲裝香和尚禮拜又云賴有和尚證明。</p>
<p>火頭禮拜師因問頭你火作麼生燒無對代云冷竈著把熱竈著把。</p>
<p>祖堂拈香次問眾祇者一羹一飯一甌清茶還供徧得列祖麼代云一華開處萬家春。</p>
<p>暜茶次問眾雖無旨酒式㱃庶幾雖無嘉殽式食庶幾雖無德與汝式謌且舞主家如此殷勤賓家若為報荅代云祇有好風來席上㪅無閒語落人間。</p>
<p>暜請搬柴至一山隈師驀回首問眾正恁麼時跳出一隻黃斑虎來且作麼生一僧云器身失命了也師云苦哉你命何短無語乃指僧云大眾看者畜生[跳-兆+孛]跳不得也代歬語云皈依佛法僧。</p>
<p>暜請後山搬柴師問眾搬柴還有佛法道理也無僧云有師云如何是搬柴底佛法道理無對代云擔底擔夯底夯又云一肩挨不過兩肩便至家。</p>
<p>進堂僧禮拜行者喝參師問僧堂中幾人坐臥無語乃代云若不是某甲洎䥘祇對和尚行者奉湯餅次師云常住為誰藥石者云犒請打油者師云我卻不曾打油來者無對代云徧身綺羅者不是養蠶人。</p>
<p>送亾僧回問眾薪盡火滅後且道亾僧抂甚麼處一僧云只抂此山中雲㴱不知處師為首肯。</p>
<p>喫糖次拈糖云山僧祇供養尋常瞌睡底不供養㴱夜坐禪僧代云和尚也是量才補職。</p>
<p>一晚侍者請師落堂師以一紙書燈籠云適才侍者請山僧落堂山僧特遣燈籠歬來為諸人說話明首座送還云大眾㴱謝和尚法施師代云欽蒙慈誨罔不祇承次日入堂問眾昨晚山僧遣燈籠來曾為諸人說甚麼話代但打露柱云何不祇對和尚又云露柱當知。</p>
<p>師一日牽驢巡堂一帀命眾下語眾下語已仍以艸一束拋向眾歬眾不能答乃代歬語云寶御珍裝尤尚棄誰能歷劫傍他門代後語但作驢鳴。</p>
</div>
<p class='juan'>天童弘覺忞禪師語錄卷第十三</p>
<div class='div-w'>
<p class='h1'>音釋</p>
<div class='div-note'>鮎<p style="margin-left:1em"><span class='note-inline'>(奴兼切音拈鯷也鮎別名鯷)</span>。</p>
闤闠<p style="margin-left:1em"><span class='note-inline'>(上胡關切音還下胡對切音潰闤闠市門)</span>。</p>
骰<p style="margin-left:1em"><span class='note-inline'>(徒侯切音頭骰子愽陸<span class='corr'>采</span>具)</span>。</p>
糝<p style="margin-left:1em"><span class='note-inline'>(桑感切音[彳*參]以米和羹也)</span>。</p>
桔槹<p style="margin-left:1em"><span class='note-inline'>(上古屑切音結下姑勞切音高桔槹井上轆轤也)</span>。</p>
</div></div>
</div><!-- end of div[@id='body'] -->
</body></html>