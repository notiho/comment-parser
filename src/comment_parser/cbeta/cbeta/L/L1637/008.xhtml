<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>幻有傳禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu31' />
<p class='juan'>龍池幻有禪師語錄卷之八　　　　史八</p><p class="byline">門人圓悟圓修等編</p>
<div class='div-other'><a id='mulu32' />
<p class='h1'>書問</p>
<div class='div-other'><a id='mulu33' />
<p class='h2'>與素菴上座</p><p>得手札知上座病狀詳甚所言但覺心神婺亂未獲安穩之方者惟上座方當疼極難忍之時即反究此疼者為誰而知疼者又為誰的確見得果是兩個則當知疼者自疼而知疼者未嘗疼也又若見得知即疼而疼即知者則又當知非真主人原一個矣此知必是妄知此疼亦必是妄疼如果真疼此應常疼常疼豈容有妄知耶如果真知此應常知常知又豈容有妄疼耶上座但未嘗肯切究<span class='corr'>己</span>躬下事所以躭着其妄則又有知又有疼更有情緒萬端種種俱放不下之過矣若真實肯究竟根本上面何嘗有一毫頭影子所以謂生死本空五蘊非有以非有故則不妨八苦交煎以本空故當下便是安閒之法耳第恐未悟本空非有所以謂棄卻四大海水秪認這一浮漚體為自身相以六塵緣影為自心相耳且言四大海水是甚當要悟得盡十方世界總是爾我一個根本法身蓋以一切虛處即天一切實處即地若使世間人墾土掘地開山塞海則其法身忍疼豈有<span class='corr'>已</span>也又若世人攖拂虛空觸着撞着則此心害痛寧有間乎惟上座痛究此於二六時中必以為何如。</p>
</div>
<div class='div-other'><a id='mulu34' />
<p class='h2'>謝澹游居士重建山門墻壁布施書</p><p>山門墻壁日昨為居士既<span class='corr'>已</span>扶起秖有一語未圓得山野從南至北自東達西相<span class='corr'>逢</span>一個個只解推倒不解扶起若只恁麼即過去現在乃至盡未來際無有一人發菩提心者唯澹游居士即不然只解扶起不解推倒然於遭罪獲福與解推倒等何也不見今有避罪者則先於戒殺祈福莫先於養牲而不知養牲遭罪與屠家等所謂不養則不殺是也然而推倒扶起又奚假一毫人力耶即盡十方世界凡在含靈具識莫不均稟父母彝倫手足宛然終為無用只合隨分隨緣拈匙握筯喫飯穿衣屙屎放尿消遣嵗時而<span class='corr'>已</span>何又有個道可悟禪可叅生死可了佛法可學耶山野今日正若路見不平者未免亦有相藉勞攘雖然如是且問居士畢竟推倒為人去也扶起為人去也若向我道推倒為人也好扶起為人也好山野却與居士作個問訊謝布施。</p>
</div>
<div class='div-other'><a id='mulu35' />
<p class='h2'>澹游居士惠佛手柑云此兜羅綿手也藉以上供大師不得作佛想不得作手想無以香味生心無以空色起見畢竟道個什麼敬獻敬問</p><p>老僧云三世諸佛昨於夜半時分被幻人一口吞却不知從何處又凸出這一隻來幻人見之不覺退身三步知此定是吞吐不得底異物纔合十誦讀君語不作佛想不作手想幾乎被伊輕輕一掌然幻人似未知痛痒當與大眾共饟謹答仔細矚之原來秪是個死拳頭姑置之弗論。</p>
</div>
<div class='div-other'><a id='mulu36' />
<p class='h2'>送磁彌勒與居士</p><p>昔南泉問一座主今日講什麼經云講彌勒下生經泉曰彌勒幾時下生云現在天宮當來下生泉曰天上無彌勒地下無彌勒雲居膺持此語問洞山即如天上無彌勒地下無彌勒未審誰與安名洞山被問直得禪床震動乃云膺闍黎我在雲岩曾問老人直得火爐震動今日被子一問直得通身汗流乃知古人開口竟不是草草道得也茲有磁彌勒一尊奉案頭供養天上地下無即姑置請道此是彌勒不是彌勒若道是即觸道不是即背作麼生道得一句要與此相應知居士定不使藤床震動也呵呵。</p>
</div>
<div class='div-other'><a id='mulu37' />
<p class='h2'>又與居士書</p><p>鄙人修行無力常與病俱方當少分輕安擬圖晤語又為天緣隔絕若久奈何幸居士則不被塵勞所困鄙人亦因之稱水和泥少有相通分耳倘居士更向鄙人語言上點斤度兩定是與非又使無何有地水牯牛茫無着落矣呵呵。</p>
<p>自識居士來被居士追逐得我慌但未暇喘氣日昨又被拏住我咽喉幸放手寬鬆些休把老僧捏殺了算好手纔得些些氣息却向居士道還有話在待居士彖頭徃前作聽勢老僧但與震威一喝。</p>
<p>上代祖師多作四料揀接人驗人山野雖非其人微竊彼大意秪堪自印敢語為人耶所謂有一人儘說得一步也行不得有一人儘行得則一句也說不得有一人說得行得更有一人一句也說不得一步也行不得且道今時還有出得這圈繢麼倘出不得須知都在這行戶要得個穩當處立地了即尋常日用胡說亂說由你去若未曾得個立地處饒你十二時中常常在繩墨上行何曾有一毫是處有麼有麼若無老僧又向十字街頭呌喚去也。</p>
</div>
<div class='div-other'><a id='mulu38' />
<p class='h2'>與陶太史書</p><p>嘗聞大慧道大悟一十八遍小悟不計其數貧道檢得東坡居士語中有個悟頭彼云十二時中常切覺察這個是什麼一日自泗守席上回忽然夢得個消息乃作頌云百滾油鐺裏恣把心肝煠這個在其中不寒亦不熱似則是似則未是不唯這個不寒熱那個也不寒熱咄甚呌做這個那個貧道亦咄云這是夢耶是悟耶是大悟是小悟然此說話覩之盡若了了者錄之呈似居士幸不萌意念敷雪得寄個信來貧道不。</p>
</div>
<div class='div-other'><a id='mulu39' />
<p class='h2'>與王靜虛居士書</p><p>山僧新年來增得個歡喜處正欲與左右抵掌呵呵通個消息而不知左右旋南之速不一晤語去也豈知吾周行者自正月二十二遣彼南還二月一日猶在京得左右遺書至二月五日寄我況彼又知左右初四日啟行遂使吾有所歉矣然左右應試歸南當如適千里者須三月聚糧可耳蓋大丈夫處世無論世間出世間事務要抖擻精神勇猛竭力做得一番着緊底工夫必欲通徹得到究竟自信自肯處然後臨時應用始得不負生平之志不是適莾蒼者為之果然而已又如獅子搏象全其威力搏兔亦全其威力又如學射必正已挽弓滿而後發不發則已發則必中乃為可耳不然則不如我林下道人無榮無辱無是無非無成無敗無信無疑無得無失無悟無迷無好無惡無高無低誰毀誰譽孰短孰長誰曲誰直孰閒孰忙誰逆誰順孰乖孰張誰進誰退孰存孰亡如是則窮通莫變貴賤不移大小相入寤寐一如生死未定出入何拘惺寂雙流定慧等驅賢愚各得彼此相忘卷舒自在苦樂無妨動靜不異朝暮尋常徃復無際取捨炎涼有無濃淡隱顯抑揚晴雨明暗起倒行藏麄細緩促愛惡陰陽聚散同異垢淨縱橫究竟到底終不如吾進亦呵呵退亦呵呵來亦呵呵去亦呵呵[(冰-水+〡)*ㄆ]亦呵呵放亦呵呵乃至有故亦呵呵無故亦呵呵輕我亦呵呵重我亦呵呵饑寒亦呵呵飽煖亦呵呵加益我亦呵呵減損我亦呵呵及時不及時亦呵呵無可無不可亦呵呵道之得行亦呵呵道之不行亦呵呵今日死亦呵呵明日死亦呵呵無徃而非呵呵也雖然更有個不呵呵處山僧今且未暇為左右剖破呵呵因書及此恰有一僧來問如何是祖師西來大意山僧即閤筆向伊义手云牡円花下臥猫兒一總寫寄去靜虛王居士呵呵三月初六日寓京福田寺書也。</p>
<p class="head3">又</p>
<p>昔石霜有云休去歇去一念萬年去寒灰枯木去一條白練去古廟裏香爐去九峰舉此問首座明什麼邊事未嘗分雪得山僧今日忍俊不禁驀地打得一個噴嚏云今日何太傷風雖然山僧從南徃北搜尋一遍無一人於此話相應亦無一人於此話不相應耳是個問頭又金剛般若云若以色見我以音聲求我是人行邪道不能見如來或謂不以色見聲求亦不能見耳然又云凡所有相皆是虛妄若見諸相非相即見如來山僧謂即今耳聞眼見莫不是聲色且作麼生非是個問頭又楞嚴云若能轉物即同如來梵語首楞嚴此云一切事究竟堅固又作麼生轉是個問頭山僧過白塔無他事舉此以問居士有以報我不。</p>
</div>
<div class='div-other'><a id='mulu40' />
<p class='h2'>與凝庵少卿書</p><p>聞檀越明春壽登七十當絕念於世緣正所謂妄心休處即菩提而坐進斯道此不在貧道面祝得之矣然於世間機智并一切經書道理則一毫瞞檀越不得但以向上一竅生死關頭未曾打破茫然如黑漆桶隱隱常在目前休嫌不道需俟貧道異日南還為一掀翻趯破未可量也呵呵。</p>
</div>
<div class='div-other'><a id='mulu41' />
<p class='h2'>與孫太史書</p><p>頃覩佳作記語何文辭浩瀚中多種種差別不一總不出一片白雲橫谷口幾多歸鳥盡迷巢兩句端倪畢矣若論這本領不但在左右猶未知着落即朱靜峰尚不曾夢見奈何莫怪山野不惜口業一總為伊點破去也惟左右諒之。</p>
</div>
<div class='div-other'><a id='mulu42' />
<p class='h2'>孫太史復</p><p>承來教想是昔人喚裴休意旨領益多矣不佞情累今冬恐不能有作也并復。</p>
</div>
<div class='div-other'><a id='mulu43' />
<p class='h2'>與孫太史</p><p>前得手教想是昔人喚裴休意旨者是使山野失利而獲罪多矣豈果所謂大丈夫面前有三尺暗許久不一悟耶然左右情累又豈但今冬序語恐不能有作耶曷不一想昔人罵于頔相公客作漢致令相公臉上作色乃曰此便是黑風吹其船舫飄墮羅剎鬼國為近耶曷又不一想趙昌善牡円而葉公畫龍耶何如何如。</p>
</div>
<div class='div-other'><a id='mulu44' />
<p class='h2'>復孟白李大夫</p><p>來諭師姑原是女人做既會是活語也許公具一隻眼則不勞貧道更與蘇公商證也何如然貧道近亦有個悟處公還知麼南方好水牯一日只耕得八畆田請試道看。</p>
</div>
<div class='div-other'><a id='mulu45' />
<div class='div-other'><a id='mulu46' />
<p class='h3'>唐太常來書</p><p style="margin-left:1em">兩年以修志事相覊承示物不遷論真如嚼蠟竊謂此等處原着不得言語見解一有言有見必不圓成矣如何如何僕連紙望公之歸頗切矣更不蒙省念茲三僧來乃貴道所謂法眷能無情乎且情之必不可已處即是性可以無情亦可以無性矣俗人不能作出俗語願公且以俗膓應俗人語亦三十二應化法所不遺也又何如何如。</p>
</div>
<div class='div-other'><a id='mulu47' />
<p class='h3'>復書</p><p>隔嵗冬二三頑徒至承惠并辱手教披領讀之使貧道芒寒色顫深自慚赧然貧道又是何人敢當此諄諄連柬相為之勤耶又何使貧道頑嚚一至於此蓋無他第一顧賤軀衰替不堪第二有鄙語付梓未竟第三且人生分緣主張似不由<span class='corr'>己</span>第四以生平志願妄欲總若冷灰發不起者以故始覺此賤軀卒不是舊日賤軀心膓亦不是舊日心膓即識見亦非是徃時識見承足下惠柬屢屢相促還將謂是舊日之人仍在此者不亦有辜足下慈悲相為耶雖然須信別有一人去此不遠將當與足下把臂驀然暫一笑於電光石火中但在異日卒不得以有心待彼也何如。</p>
</div></div></div>
<div class='div-other'><a id='mulu48' />
<div class='div-other'><a id='mulu49' />
<p class='h2'>龍池幻有禪師韻語題辭</p><p>儒者以默識為第一義是以詩壇文社即禪門首示戒焉幻有道人深於不二法門也者胡為乎工是詩哉是不然黃友人與余論及曾氏一貫之傳既唯之後尚隨事精察否曰平居漫為實際悟後特為游萟工夫耳極言之猶未也方抵出世菩薩上證佛果非眾生不成下度眾生非偈語不顯舉世昏沉竟以無聲三昧之法示之而曰直指心體然則拈花座上默契世尊宗旨者何僅一迦葉耶法界重重十二威儀戲論權教喝棒所加總為眾生解脫故空手把鋤按地現法無非止兒啼爾道人韻語類皆發忬性靈闡揚禪理曰言語文字則淺之乎觀道人矣余故序之代告眾道人云。</p>
<p style="margin-left:4em">居陵無念居士劉應龍手書</p>
</div>
<div class='div-other'><a id='mulu50' />
<p class='h2'>韻語</p>
<div class='div-other'><a id='mulu51' />
<p class='h3'>題彌勒圖扇</p><p style="text-indent:0em" class="lg-abnormal"><div class='lg-row'>天上人間獨憐此老隨處現形更無煩惱</div>
</p></div>
<div class='div-other'><a id='mulu52' />
<p class='h3'>贈嚴侍者別號無漏</p><p style="text-indent:0em" class="lg-abnormal"><div class='lg-row'>嚴淨毘尼弘範三界無漏無為有修有壞只與麼去生死事大一旦[巾*畫]然悟也是快</div>
</p></div>
<div class='div-other'><a id='mulu53' />
<p class='h3'>嵗暮日一念居士惠寄書此報之</p><p style="text-indent:0em" class="lg-abnormal"><div class='lg-row'>一念萬年萬年一念惠出斯心斯心乃見</div>
</p></div>
<div class='div-other'><a id='mulu54' />
<p class='h3'>一念居士話別踵前偈意衍成十首相贈</p><p style="text-indent:0em" class="lg-abnormal"><div class='lg-row'>君暮西方我留東土迷雖未迷悟豈是悟</div>
</p><p style="text-indent:0em" class="lg-abnormal"><div class='lg-row'>一念做官一心學道二本不同同歸未了</div>
</p><p style="text-indent:0em" class="lg-abnormal"><div class='lg-row'>心心無住念念不虛仔細檢點此中何如</div>
</p><p style="text-indent:0em" class="lg-abnormal"><div class='lg-row'>我果無心君不起念如木偶人命食王饍</div>
</p><p style="text-indent:0em" class="lg-abnormal"><div class='lg-row'>一心圓融無處不通以水投水似空合空</div>
</p><p style="text-indent:0em" class="lg-abnormal"><div class='lg-row'>一念未發何徃不達利若吹毛味如嚼蠟</div>
</p><p style="text-indent:0em" class="lg-abnormal"><div class='lg-row'>西方不遠但問一心放下念頭烏用別尋</div>
</p><p style="text-indent:0em" class="lg-abnormal"><div class='lg-row'>東土旅寓但隨緣住一念頓忘無起滅處</div>
</p><p style="text-indent:0em" class="lg-abnormal"><div class='lg-row'>嗟嗟爾我締交烏可其寒似氷其熱如火</div>
</p><p style="text-indent:0em" class="lg-abnormal"><div class='lg-row'>昨日相<span class='corr'>逢</span>今朝語別心念依依何曾決絕</div>
</p></div>
<div class='div-other'><a id='mulu55' />
<p class='h3'>凝菴少卿哭子短句弔慰廿首</p><p style="text-indent:0em" class="lg-abnormal"><div class='lg-row'>藉伊方笑反我既哭以馬喻馬胡為不足</div>
</p><p style="text-indent:0em" class="lg-abnormal"><div class='lg-row'>先生曰父生後曰子先後未分哭誰為死</div>
</p><p style="text-indent:0em" class="lg-abnormal"><div class='lg-row'>來未必時去未必順安處非宜哀樂有分</div>
</p><p style="text-indent:0em" class="lg-abnormal"><div class='lg-row'>生勿為喜死勿為驚始終不易聖哲洞明</div>
</p><p style="text-indent:0em" class="lg-abnormal"><div class='lg-row'>人無百嵗五十有零閃爍光中誰為久停</div>
</p><p style="text-indent:0em" class="lg-abnormal"><div class='lg-row'>師亡厥徒父喪其子慟哭靡殊方年亦爾</div>
</p><p style="text-indent:0em" class="lg-abnormal"><div class='lg-row'>計生不死計死不生化成罔醒觸感傷情</div>
</p><p style="text-indent:0em" class="lg-abnormal"><div class='lg-row'>道果易圓愛根難絕歷刦輪廻淚同海積</div>
</p><p style="text-indent:0em" class="lg-abnormal"><div class='lg-row'>樂不厭多哀勿嫌寡禍福須知塞翁失馬</div>
</p><p style="text-indent:0em" class="lg-abnormal"><div class='lg-row'>勸君母哭既窒彼欲似炊黃粱今尚未熟</div>
</p><p style="text-indent:0em" class="lg-abnormal"><div class='lg-row'>夫獨愛妻母偏憐子情有重輕性無彼此</div>
</p><p style="text-indent:0em" class="lg-abnormal"><div class='lg-row'>即伯樂道聖善且賢倍增感慼婉愉不前</div>
</p><p style="text-indent:0em" class="lg-abnormal"><div class='lg-row'>愛情牢縛困此娑婆未能解脫樂少苦多</div>
</p><p style="text-indent:0em" class="lg-abnormal"><div class='lg-row'>誰將小智以排八苦如捧漏卮用灌焦釜</div>
</p><p style="text-indent:0em" class="lg-abnormal"><div class='lg-row'>未有聰明不能念道薄利微名反為熱惱</div>
</p><p style="text-indent:0em" class="lg-abnormal"><div class='lg-row'>甚愛思廢多藏慮亡知足不辱知止乃臧</div>
</p><p style="text-indent:0em" class="lg-abnormal"><div class='lg-row'>順之則喜逆之則怒天下同情初誰肯悟</div>
</p><p style="text-indent:0em" class="lg-abnormal"><div class='lg-row'>我憂彼憂彼樂吾樂生也無歡死亦不惡</div>
</p><p style="text-indent:0em" class="lg-abnormal"><div class='lg-row'>殤子既壽籛生奚天莊氏小窺大端非了</div>
</p><p style="text-indent:0em" class="lg-abnormal"><div class='lg-row'>來弗能禦徃奚可追哀哀不息存者為誰</div>
</p></div>
<div class='div-other'><a id='mulu56' />
<p class='h3'>復澹游居士</p><p style="margin-left:3em">予寓燕之普照寺壁傾<span class='corr'>圮</span>居士因送布施偈云大師緣境俱了不顧墻攤壁倒若也四大未離且恁藏頭蓋腦奉施無相資糧一任買灰買草咦直饒人我山空也須來好去好此復之云。</p>
<p style="text-indent:0em" class="lg-abnormal"><div class='lg-row'>只為憧憧未了故把墻壁推倒既<span class='corr'>已</span>覿面相<span class='corr'>逢</span>烏用回頭轉腦不貴丈六金身却要插一莖草咦直饒人我頓空不是痒處需俟異日相與搔着千好萬好</div>
</p></div>
<div class='div-other'><a id='mulu57' />
<p class='h3'>又復澹游居士</p><p style="margin-left:3em">來偈云了無所了露地恰好本來面目無頭無腦體空三輪較量身草鸚鵡能言不離飛鳥復云。</p>
<p style="text-indent:0em" class="lg-abnormal"><div class='lg-row'>君既了了無好不好本來如是有甚頭腦人我未空且莫草草別更有言秋蟲春鳥</div>
</p></div>
<div class='div-other'><a id='mulu58' />
<p class='h3'>贈丁五公子偈</p><p style="text-indent:0em" class="lg-abnormal"><div class='lg-row'>我心如木石無可與君說<span class='corr'>羨</span>爾有斯心方當效吾拙吾拙雖異常不用別思量終日獃獃地醍醐如未嘗未嘗終不了擬向他人討着衣吃飯時溫飽誰知道</div>
</p></div>
<div class='div-other'><a id='mulu59' />
<p class='h3'>道安友人新領北山普濟寺戲贈</p><p style="text-indent:0em" class="lg-abnormal"><div class='lg-row'>五臺山裡龍終戀五臺土不擾凡民家偏擾岱王府岱王忽起嗔捉做招提主可以興風雷可以作雲雨老龍老龍毋勞苦但存普濟心休只灌園圃</div>
</p><p style="text-indent:0em" class="lg-abnormal"><div class='lg-row'>吾聞獅子嬌不吃當山草乞食到王家人前弄牙爪誰知布網羅走入伊圈套騎則任彼騎跳不由君跳獅子獅子休煩惱生自南嶺生老向北山老</div>
</p></div>
<div class='div-other'><a id='mulu60' />
<p class='h3'>水東老人新嵗邀余齋畢索詩為贈走筆戲題</p><p style="text-indent:0em" class="lg-abnormal"><div class='lg-row'>君年七十六懶向招提宿情若眷高人胡為厭白足閒來談道話跏坐論心腹子大已為官妻亡剛滿服新嵗特邀余題詩上方軸</div>
</p><p style="text-indent:0em" class="lg-abnormal"><div class='lg-row'>去年七十五碌碌猶辛苦日出訪高僧晚歸註園譜有時呼酒嘗有時索琴撫自擊唾壺歌兒着斑衣舞但云天下寧不願有封土</div>
</p></div>
<div class='div-other'><a id='mulu61' />
<p class='h3'>擬寒山子詩</p><p style="text-indent:0em" class="lg-abnormal"><div class='lg-row'>錦繡叢中客山林野外人相<span class='corr'>逢</span>未相得誰謂不同倫試看河邊樹年年一度新可憐憔悴子徒憶洞天春</div>
</p></div>
<div class='div-other'><a id='mulu62' />
<p class='h3'>寓臺山鳳林寺雜詠八首</p><p style="text-indent:0em" class="lg-abnormal"><div class='lg-row'>偶爾乘幽興携筇入鳳林談經何有意作賦本無心漫賞山中畫閒探澗底琴頻登翠微閣對月一高吟</div>
</p><p style="text-indent:0em" class="lg-abnormal"><div class='lg-row'>山中無可玩但有兩崖雪月出一登樓臨眸㬰奇絕幽人觀不休野老歌未徹欲睡發清音清音聞轉恱</div>
</p><p style="text-indent:0em" class="lg-abnormal"><div class='lg-row'>堂堂一丈夫作事猶近鹵問佛佛不知問道道不覩如牛有[木*圈]拘似鶴無因舞弗謂自身貧反謂人貧苦</div>
</p><p style="text-indent:0em" class="lg-abnormal"><div class='lg-row'>吾今妙有訣不假廣長舌昧者詎能聞聞之自爾悅非同老釋迦掩室於摩竭徒用老婆心令人未始徹</div>
</p><p style="text-indent:0em" class="lg-abnormal"><div class='lg-row'>重巖足考槃豈但全幽野但聽採芝歌不<span class='corr'>逢</span>談道者走向盤石上坐看清流瀉却憶飡薇翁忍饑還瀟洒</div>
</p><p style="text-indent:0em" class="lg-abnormal"><div class='lg-row'>寄語未休人胡為忙碌碌縱有百年生秪食千斗粟日月易蹉跎光陰彌迅速留神一自思<span class='corr'>己</span>事當貞卓</div>
</p><p style="text-indent:0em" class="lg-abnormal"><div class='lg-row'>一個鐵酸餡隨吾已有年咬時常密密忘却亦綿綿擬語未休者將為不值錢何須憂爛却且作枕頭眠</div>
</p><p style="text-indent:0em" class="lg-abnormal"><div class='lg-row'>余生無半百宛如日墜西光景既不久涉世且高低寵辱幻起滅本來何悟迷徒云無價物將混鐵酸棃</div>
</p></div>
<div class='div-other'><a id='mulu63' />
<p class='h3'>懷秋江上人</p><p style="text-indent:0em" class="lg-abnormal"><div class='lg-row'>擬泛秋江上須尋朗月公操舟嫌棹短煑茗愧瓶空雲散晴瀰眼波澄冷浸穹幽居淼何處相憶不相<span class='corr'>逢</span></div>
</p></div>
<div class='div-other'><a id='mulu64' />
<p class='h3'>度夏通州聽妙宗鈔次韻</p><p style="text-indent:0em" class="lg-abnormal"><div class='lg-row'>結制潞城東還疑佛世同方聞三妙觀頓越二乘空四色蓮開沼諸音樂奏風寂光知不遠那辨是蛇龍</div>
</p></div>
<div class='div-other'><a id='mulu65' />
<p class='h3'>月川兄開講臺山戲書為寄</p><p style="text-indent:0em" class="lg-abnormal"><div class='lg-row'>雪裏一株梅馨香絕世埃酬機方索核說法<span class='corr'>已</span>登臺玉帛皆天賜朋從自遠來憑君留晚節待我菊花開</div>
</p></div>
<div class='div-other'><a id='mulu66' />
<p class='h3'>寓臺山送德心上人徃牢山再訪清公</p><p style="text-indent:0em" class="lg-abnormal"><div class='lg-row'>秋雨正瀰茫窮途誰裹糧送君增別恨兼我是同鄉不耐鳴師子仍歸禮象王海雲如有問為報採芝忙</div>
</p></div>
<div class='div-other'><a id='mulu67' />
<p class='h3'>清夜獨吟</p><p style="text-indent:0em" class="lg-abnormal"><div class='lg-row'>跏趺入夜深自發一長吟不悟如來旨焉知清淨心天河蟾色淡帝閣漏聲沉未識齁齁者還曾醒此音</div>
</p></div>
<div class='div-other'><a id='mulu68' />
<p class='h3'>暮春訪拙菴師留贈</p><p style="text-indent:0em" class="lg-abnormal"><div class='lg-row'>懶散<span class='corr'>羨</span>山家春殘覩落花因留方外友旋摘雨前茶蝶夢餘揮麈鶯啼正結跏柴門何所有炊飯只胡麻</div>
</p></div>
<div class='div-other'><a id='mulu69' />
<p class='h3'>贈非臺非幻二上人</p><p style="text-indent:0em" class="lg-abnormal"><div class='lg-row'>相窺兩貫休早嵗尚清修解渴烹泉瀑支寒衲布裘吟詩紛雪片入定止溪流愧我若為老經年只漫遊</div>
</p></div>
<div class='div-other'><a id='mulu70' />
<p class='h3'>游西山宿平坡寺</p><p style="text-indent:0em" class="lg-abnormal"><div class='lg-row'>偶爾乘幽興携筇入薜蘿迎樵無遠嘯信口有高歌日暮歸鴉急秋深落木多因尋投宿處披月過平坡</div>
</p></div>
<div class='div-other'><a id='mulu71' />
<p class='h3'>次融湖居士韻</p><p style="text-indent:0em" class="lg-abnormal"><div class='lg-row'>懶散一陀頭經年海上遊不圖河滿腹奚取芥為舟極目沉浮影都空大小漚乘風度幽壑時被白雲留</div>
</p></div>
<div class='div-other'><a id='mulu72' />
<p class='h3'>答蘭谷茂士</p><p style="text-indent:0em" class="lg-abnormal"><div class='lg-row'>野衲久居山柴門慣不關年無客尋訪日與烏回還適性惟疎懶披襟自曠閒多君推轂意未敢向人間</div>
</p></div>
<div class='div-other'><a id='mulu73' />
<p class='h3'>秋夜獨坐</p><p style="text-indent:0em" class="lg-abnormal"><div class='lg-row'>萬里火雲[(冰-水+〡)*ㄆ]天空夜起秋涼飈隨竹響纖月傍星流久坐堪成佛狂行詎見頭殷勤聊借問誰共爾為儔</div>
</p></div>
<div class='div-other'><a id='mulu74' />
<p class='h3'>贈本源上人字</p><p style="text-indent:0em" class="lg-abnormal"><div class='lg-row'>觸處湛然滿何由阿耨池貪嗔癡<span class='corr'>已</span>息戒定慧奚為汩汩寧同轍綿綿不我欺高山與平地未始不<span class='corr'>逢</span>伊</div>
</p></div>
<div class='div-other'><a id='mulu75' />
<p class='h3'>陳居士見訪龍池</p><p style="text-indent:0em" class="lg-abnormal"><div class='lg-row'>何處二三友携壺到石梁情真存訪道意不在流觴摩竭鬚無剪曼殊舌頗長深慚供香積相對盡敷揚</div>
</p></div>
<div class='div-other'><a id='mulu76' />
<p class='h3'>復唐少卿二首</p><p style="text-indent:0em" class="lg-abnormal"><div class='lg-row'>無家方野鶴踪跡自優游錫寄龍蛇舞杯投日月浮微吟山雨歇長嘯海雲[(冰-水+〡)*ㄆ]不似栖栖者年來有許愁</div>
</p><p style="text-indent:0em" class="lg-abnormal"><div class='lg-row'>不作同塵客無緣鼓濁波悲歡由爾厭寵辱奈吾何傲雪欺霜少吟風嘯月多乾坤一淨室相對只維摩</div>
</p></div>
<div class='div-other'><a id='mulu77' />
<p class='h3'>山中初夏寄友</p><p style="text-indent:0em" class="lg-abnormal"><div class='lg-row'>細雨散輕[糸*系]薰風殿閣時園林新脫笋籬岸旋開蘼山僻無飛燕簷深有網蜘思君懸錫處定是奏新詩</div>
</p></div>
<div class='div-other'><a id='mulu78' />
<p class='h3'>清涼山中臺舍利塔傾側多年一日復正之於風雷霹靂中眾以為奇予因記之</p><p style="text-indent:0em" class="lg-abnormal"><div class='lg-row'>自謂西乾有五竺清涼五頂皆其屬懸知我佛從中生舍利依然更相燭稽首峯頭曼室師三灾不壞斯奚獨祗緣金口信無疑所以羣生來種福一萬菩薩行彌廣五百龍王氣多毒猶為培植<span class='corr'>窣</span>堵波令人千古追阿育</div>
</p></div>
<div class='div-other'><a id='mulu79' />
<p class='h3'>題羅漢揭厲圖</p><p style="text-indent:0em" class="lg-abnormal"><div class='lg-row'>世尊初不<span class='corr'>羨</span>神通羅漢猶爭學脫空祗應龍宮一席飯為誰圖在波濤中妙喜公妙喜公曷爾無能西復東</div>
</p></div>
<div class='div-other'><a id='mulu80' />
<p class='h3'>春日偶成</p><p style="text-indent:0em" class="lg-abnormal"><div class='lg-row'>秋逝冬回春又終乾坤於此豈無功鶯誰使囀燕誰語柳自能青花自紅人走利名形影病雲飛南北去來空到頭輸我惺惺者不住陰陽造化中</div>
</p></div>
<div class='div-other'><a id='mulu81' />
<p class='h3'>山居</p><p style="text-indent:0em" class="lg-abnormal"><div class='lg-row'>誰謂山居不自然細推物物總堪憐夜遙月映玲瓏樹晝寂風傳嗚噎泉山偃白雲低露頂鶴翹脩竹翠聯翩野人非是多饒舌要比如來無垢禪</div>
</p></div>
<div class='div-other'><a id='mulu82' />
<p class='h3'>重陽前一日同碧淵陸山人送五遊道者</p><p style="text-indent:0em" class="lg-abnormal"><div class='lg-row'>說罷人情事總虛臨行分手倍躊躇詩稱陶謝君多似道重生融我不如傍圃菊花因節放沿堤柳葉冐霜疎殷勤更訂相<span class='corr'>逢</span>處跨鶴還教到草廬</div>
</p></div>
<div class='div-other'><a id='mulu83' />
<p class='h3'>醻志伊居士兼致凝菴少卿</p><p style="text-indent:0em" class="lg-abnormal"><div class='lg-row'>自拈拄杖懶談禪為覔同叅一返燕君有閉門栽柳意我無錐地種松緣衝寒擬<span class='corr'>羨</span>霜中栢觸熱還輸火裡蓮思得此時償舊約野人徒夢賦歸田</div>
</p></div>
<div class='div-other'><a id='mulu84' />
<p class='h3'>贈郁茂士</p><p style="text-indent:0em" class="lg-abnormal"><div class='lg-row'>常從[皋-白+自]比論英豪語到幽玄更寂寥柔不茹兮剛不吐貧無諂也富無驕年過半百知安分道適生平肯折腰可愧我為方外侶轉期顏子樂簞瓢</div>
</p></div>
<div class='div-other'><a id='mulu85' />
<p class='h3'>古風師久出不返寄勉還山</p><p style="text-indent:0em" class="lg-abnormal"><div class='lg-row'>白雲去住合無心出岫何妨返故林彼岸詎宜仍用筏石田安事久為霖經行路長莓苔滑說法堂生忍草深寂寂柴門蹻佇者徒聞幽鳥與泉吟</div>
</p></div>
<div class='div-other'><a id='mulu86' />
<p class='h3'>送友還廬山</p><p style="text-indent:0em" class="lg-abnormal"><div class='lg-row'>上人堅志學無餘歷徧江湖返故廬定後不求安坐訣忘機休擬息交書香爐峯頂高揮麈瀑布泉邊漫把鋤異日倘乘雲出谷莫辭迢遞一尋余</div>
</p></div>
<div class='div-other'><a id='mulu87' />
<p class='h3'>山中答友</p><p style="text-indent:0em" class="lg-abnormal"><div class='lg-row'>處處青山不我期杖藜隨意返龍池結庵應向白雲外種樹恐遮明月遲適性懶慵雙鍵坐交情珍重幾行題多君惠我陽春曲只剪巴歈報所知</div>
</p></div>
<div class='div-other'><a id='mulu88' />
<p class='h3'>寄惺初茂士</p><p style="text-indent:0em" class="lg-abnormal"><div class='lg-row'>與君談笑後獨坐空齋久時或一登樓東風拂高柳</div>
</p></div>
<div class='div-other'><a id='mulu89' />
<p class='h3'>贈田父</p><p style="text-indent:0em" class="lg-abnormal"><div class='lg-row'>有酒且自酌所對皆柴門每吞三五盞醺醺望遠村</div>
</p></div>
<div class='div-other'><a id='mulu90' />
<p class='h3'>過高城庵有感</p><p style="text-indent:0em" class="lg-abnormal"><div class='lg-row'>開口忽一笑俄清萬刦塵誰云我獨醒物物皆同仁乾坤總一瓢四外何寥寥但作安身處歸來路不遙</div>
</p></div>
<div class='div-other'><a id='mulu91' />
<p class='h3'>咏雪</p><p style="text-indent:0em" class="lg-abnormal"><div class='lg-row'>天上白蝴蝶飛來化作雪山僧指示人時人俱不識</div>
</p></div>
<div class='div-other'><a id='mulu92' />
<p class='h3'>示眾</p><p style="text-indent:0em" class="lg-abnormal"><div class='lg-row'>一切法不有一切法不無若能如是會水上打葫蘆</div>
</p></div>
<div class='div-other'><a id='mulu93' />
<p class='h3'>春明即事</p><p style="text-indent:0em" class="lg-abnormal"><div class='lg-row'>睡起筭河沙松牕日<span class='corr'>已</span>斜不知春事曉門外亂飛花</div>
</p></div>
<div class='div-other'><a id='mulu94' />
<p class='h3'>付法偈</p><p style="text-indent:0em" class="lg-abnormal"><div class='lg-row'>法本不自付付竟還如故今付如故法故法無差互</div>
</p></div>
<div class='div-other'><a id='mulu95' />
<p class='h3'>登歸雲庵留題二首</p><p style="text-indent:0em" class="lg-abnormal"><div class='lg-row'>隔楚有高處幽居唯許雲野人試來此天籟最先聞</div>
</p><p style="text-indent:0em" class="lg-abnormal"><div class='lg-row'>有雲同我來無雲同我去昔未築庵時不識歸何處</div>
</p></div>
<div class='div-other'><a id='mulu96' />
<p class='h3'>幽居四首</p><p style="text-indent:0em" class="lg-abnormal"><div class='lg-row'>靜坐蒲團穩閒凭竹几輕野人因側耳聞得墮塵聲</div>
</p><p style="text-indent:0em" class="lg-abnormal"><div class='lg-row'>一日偶忘食多緣有悟期晚來方咬得半個鐵酸梨</div>
</p><p style="text-indent:0em" class="lg-abnormal"><div class='lg-row'>人以生為勞勿以死為慮生死本同途悲哉不相恕</div>
</p><p style="text-indent:0em" class="lg-abnormal"><div class='lg-row'>青山愛我閒我愛青山壽相愛不相侔相因為故友</div>
</p></div>
<div class='div-other'><a id='mulu97' />
<p class='h3'>仲春南還舟中</p><p style="text-indent:0em" class="lg-abnormal"><div class='lg-row'>村村紅杏雨處處綠楊風況更聞啼鳥都如送遠公</div>
</p></div>
<div class='div-other'><a id='mulu98' />
<p class='h3'>題飛來峯</p><p style="text-indent:0em" class="lg-abnormal"><div class='lg-row'>何處飛來峯可以挂錫住不須<span class='corr'>茆</span>蓋頭自有幾株樹</div>
</p></div>
<div class='div-other'><a id='mulu99' />
<p class='h3'>答友</p><p style="text-indent:0em" class="lg-abnormal"><div class='lg-row'>幻人本不有幸有非幻在非幻作主人幻變去不礙</div>
</p></div>
<div class='div-other'><a id='mulu100' />
<p class='h3'>聞唐太常病以偈為寄二首</p><p style="text-indent:0em" class="lg-abnormal"><div class='lg-row'>昔人病病終非病居士惺惺豈不惺倚枕閒吟漫搔首蠹殘摩詰兩函經</div>
</p><p style="text-indent:0em" class="lg-abnormal"><div class='lg-row'>了知四大元非有休管衰年病未除兩眼於今幸精力不勞他借五車書</div>
</p></div>
<div class='div-other'><a id='mulu101' />
<p class='h3'>偶成</p><p style="text-indent:0em" class="lg-abnormal"><div class='lg-row'>道人經嵗一無憂似為無憂<span class='corr'>已</span>白頭終不效伊忙碌碌何須騎鶴上揚州</div>
</p></div>
<div class='div-other'><a id='mulu102' />
<p class='h3'>寄友三首</p><p style="text-indent:0em" class="lg-abnormal"><div class='lg-row'>曾憶當年住五臺山中學就一癡呆而今還想山中去更有癡呆學不來</div>
</p><p style="text-indent:0em" class="lg-abnormal"><div class='lg-row'>世上久因迷道術由來肝膽未曾忘而今四海皆兄弟病退醫除不假方</div>
</p><p style="text-indent:0em" class="lg-abnormal"><div class='lg-row'>一個糊餅兩頓粥老僧千足與萬足但願日日只如此縱有珍羞吾不欲</div>
</p></div>
<div class='div-other'><a id='mulu103' />
<p class='h3'>聯芳偈二首</p><p style="text-indent:0em" class="lg-abnormal"><div class='lg-row'>曹溪流脉事何孤續得拈花意也無不憶笑岩正法眼瞎驢滅却在三吳</div>
</p><p style="text-indent:0em" class="lg-abnormal"><div class='lg-row'>紹隆佛種是吾徒覺道藤穿何處無需得些些折拄杖斷橋溝缺頼伊扶</div>
</p></div>
<div class='div-other'><a id='mulu104' />
<p class='h3'>作觀</p><p style="text-indent:0em" class="lg-abnormal"><div class='lg-row'>四緣非我故形骸物物須知假托胎一念萬年終不變頓令情識死猶灰</div>
</p></div>
<div class='div-other'><a id='mulu105' />
<p class='h3'>山中初夏</p><p style="text-indent:0em" class="lg-abnormal"><div class='lg-row'>綠樹陰濃覆幾層<span class='corr'>茆</span>堂儘可避炎蒸臨流多有盤陀石解讀楞嚴只老僧</div>
</p></div>
<div class='div-other'><a id='mulu106' />
<p class='h3'>山居二首</p><p style="text-indent:0em" class="lg-abnormal"><div class='lg-row'>月色玲瓏夜未央竹搖清影到虛堂老僧兀兀蒲團坐忽想人生有底忙</div>
</p><p style="text-indent:0em" class="lg-abnormal"><div class='lg-row'>千峰壁拱藍如靛萬壑泉聲響似雷不是為伊聲色轉自慚如兀又如呆</div>
</p></div>
<div class='div-other'><a id='mulu107' />
<p class='h3'>舟居</p><p style="text-indent:0em" class="lg-abnormal"><div class='lg-row'>老衲年來愛攬舟隨風飄泊古溪頭倚檣獨立無人會一曲滄浪唱未休</div>
</p></div>
<div class='div-other'><a id='mulu108' />
<p class='h3'>誦經</p><p style="text-indent:0em" class="lg-abnormal"><div class='lg-row'>徧界清音不覆藏經聲何更響琅琅老僧徒有云何梵笑殺無人解廣長</div>
</p></div>
<div class='div-other'><a id='mulu109' />
<p class='h3'>贈心所上人</p><p style="text-indent:0em" class="lg-abnormal"><div class='lg-row'>觸處易知空即色爍然難會境唯心給孤長者依稀悟只布祗園一片金</div>
</p></div>
<div class='div-other'><a id='mulu110' />
<p class='h3'>送吳本如儀部南還</p><p style="text-indent:0em" class="lg-abnormal"><div class='lg-row'>去住分明一本如何於南北二吾廬試看天上娥眉月半照桐城半照予</div>
</p></div>
<div class='div-other'><a id='mulu111' />
<p class='h3'>臺山卜居</p><p style="text-indent:0em" class="lg-abnormal"><div class='lg-row'>五峰雲頂古文殊盡日跏趺總笑予半點苦寒禁不得躊躇未了又躊躇</div>
</p></div>
<div class='div-other'><a id='mulu112' />
<p class='h3'>山中懷劉居士</p><p style="text-indent:0em" class="lg-abnormal"><div class='lg-row'>山中無事獨追思何不相叅玉板師況歷幾番春雨足別來多日豈無詩</div>
</p></div>
<div class='div-other'><a id='mulu113' />
<p class='h3'>山居秋晚</p><p style="text-indent:0em" class="lg-abnormal"><div class='lg-row'>昨夜秋風忽作威白雲和葉曉還飛幽人不用頻頻掃況此山深客到稀</div>
</p></div>
<div class='div-other'><a id='mulu114' />
<p class='h3'>居龍池寄唐太常</p><p style="text-indent:0em" class="lg-abnormal"><div class='lg-row'>我已橫身萬壑中謝君休更把雲封試看天上一輪月昨夜西歸今又東</div>
</p></div>
<div class='div-other'><a id='mulu115' />
<p class='h3'>都下別友之五臺</p><p style="text-indent:0em" class="lg-abnormal"><div class='lg-row'>萍交纔得兩經秋明日分襟復漫遊萬里孤雲共飛錫道人行處自悠悠</div>
</p></div>
<div class='div-other'><a id='mulu116' />
<p class='h3'>留別蔣思耕</p><p style="text-indent:0em" class="lg-abnormal"><div class='lg-row'>萍水相<span class='corr'>逢</span>總異鄉多君義氣越尋常孤笻明日臺山道千里回看亦淼茫</div>
</p></div>
<div class='div-other'><a id='mulu117' />
<p class='h3'>戲題小畫二首</p><p style="text-indent:0em" class="lg-abnormal"><div class='lg-row'>五嶽嵯峨勢逼天鳥飛不到鎻寒煙幽庭寂寂無雲宿留待人來學坐禪</div>
</p><p style="text-indent:0em" class="lg-abnormal"><div class='lg-row'>雲過長空水過橋道人行處亦逍遙是誰留得三分相你也描來我也描</div>
</p></div>
<div class='div-other'><a id='mulu118' />
<p class='h3'>靜中偶成八首</p><p style="text-indent:0em" class="lg-abnormal"><div class='lg-row'>野人在處躭幽獨北地却疑聞僁[颱-台+肅]深夜月明開戶看庭前那有風吹竹</div>
</p><p style="text-indent:0em" class="lg-abnormal"><div class='lg-row'>旋嵐偃嶽鎮常禪一念萬年曾未遷說與世間人不信工夫到後始方圓</div>
</p><p style="text-indent:0em" class="lg-abnormal"><div class='lg-row'>大千一個水晶宮日月須彌冷浸中不是幻人躭有相都緣心眼未曾空</div>
</p><p style="text-indent:0em" class="lg-abnormal"><div class='lg-row'>偶自良宵認得渠年來隨寓樂無餘未知誰得忘機去同與白雲行太虛</div>
</p><p style="text-indent:0em" class="lg-abnormal"><div class='lg-row'>大地分明一顆珠頭頭景象攝無餘總令擲向別方去不動纖塵本自如</div>
</p><p style="text-indent:0em" class="lg-abnormal"><div class='lg-row'>不背看經不住禪着衣吃飯自年年雖然未得大周徧信手拈來總現前</div>
</p><p style="text-indent:0em" class="lg-abnormal"><div class='lg-row'>道人處世竟無拘試看浮雲過太虛起滅去來曾不住相<span class='corr'>逢</span>何必道如如</div>
</p><p style="text-indent:0em" class="lg-abnormal"><div class='lg-row'>觸處自知空即色等閒誰信土為金茫茫宇宙人無數究竟無能了此心</div>
</p></div>
<div class='div-other'><a id='mulu119' />
<p class='h3'>寄居山寺二首</p><p style="text-indent:0em" class="lg-abnormal"><div class='lg-row'>白雲終日繞空飛片片飛作青山衣荊谷道人眼不耐呼童半掩<span class='corr'>茆</span>柴扉</div>
</p><p style="text-indent:0em" class="lg-abnormal"><div class='lg-row'>誰謂幽人不解文山居安得事紛紛經行偶曳杖藜去劃破飛來幾片雲</div>
</p></div>
<div class='div-other'><a id='mulu120' />
<p class='h3'>山中新秋夜坐</p><p style="text-indent:0em" class="lg-abnormal"><div class='lg-row'>午夜峰頭覺暑微千山月色碧如飛吟詩忽得驚人句坐久渾忘露濕衣</div>
</p></div>
<div class='div-other'><a id='mulu121' />
<p class='h3'>秋夜聞琵琶</p><p style="text-indent:0em" class="lg-abnormal"><div class='lg-row'>長空秋色正堪觀誰把朱絃月下彈一唱又兼三復嘆令人聽徹不勝寒</div>
</p></div>
<div class='div-other'><a id='mulu122' />
<p class='h3'>鴈宕偶題</p><p style="margin-left:3em">余游鴈宕見題諾矩那尊者并大龍湫一詩云抱黃金膝挺雙眸萬丈巖前看瀑流識得破兮元是水請煩尊者放低頭荊山師次之云我來送目與雲齊着境令人意自迷巖下水同巖上水男兒誰肯放頭低余因口占云。</p>
<p style="text-indent:0em" class="lg-abnormal"><div class='lg-row'>龍湫開口似天高吐出黃河到半腰萬壑盡為飛雨處不知縹緲幾多遙</div>
</p></div>
<div class='div-other'><a id='mulu123' />
<p class='h3'>次韻復石玉居士</p><p style="text-indent:0em" class="lg-abnormal"><div class='lg-row'>昨宵因夢泛虛舟高視天涯一色秋今日醒為江上客何須更覔水中鷗</div>
</p></div>
<div class='div-other'><a id='mulu124' />
<p class='h3'>示徒</p><p style="text-indent:0em" class="lg-abnormal"><div class='lg-row'>厭諠求寂路猶差極樂娑婆本一家但得不生分別念眼前都是白蓮花</div>
</p></div>
<div class='div-other'><a id='mulu125' />
<p class='h3'>余講法華於秘魔崖寺忽值大雪座間漫成二偈</p><p style="text-indent:0em" class="lg-abnormal"><div class='lg-row'>紛紛六出滿長空此境觀之更不同昔日靈山元不異須知都在白毫中</div>
</p><p style="text-indent:0em" class="lg-abnormal"><div class='lg-row'>未解桓因雨四花松風盈耳弄頻伽殷勤說向叅玄者門外何曾有鹿車</div>
</p></div>
<div class='div-other'><a id='mulu126' />
<p class='h3'>示眾念佛二首</p><p style="text-indent:0em" class="lg-abnormal"><div class='lg-row'>一句彌陁一葉舟一舟裝此幾閻浮眾生度盡渾無覺暑徃寒來春復秋</div>
</p><p style="text-indent:0em" class="lg-abnormal"><div class='lg-row'>一聲佛號一枝蓮樂土分明在眼前剔起眉毛假誰力這廻不薦待驢年</div>
</p></div>
<div class='div-other'><a id='mulu127' />
<p class='h3'>贈碧淵禪人</p><p style="text-indent:0em" class="lg-abnormal"><div class='lg-row'>翩翩一錫寄天涯遍扣禪關始到家不為途中婆子惑知君<span class='corr'>已</span>飲趙州茶</div>
</p></div>
<div class='div-other'><a id='mulu128' />
<p class='h3'>同月川兄閱藏</p><p style="text-indent:0em" class="lg-abnormal"><div class='lg-row'>幻影浮光倐爾過輪廻生死竟如何饒君日覽窮三藏認指為明當得麼</div>
</p></div>
<div class='div-other'><a id='mulu129' />
<p class='h3'>寄立禪瑩上人</p><p style="text-indent:0em" class="lg-abnormal"><div class='lg-row'>二十年來為學禪未曾將脇倒牀眠幾廻立待三更月又送鐘聲到耳邊</div>
</p></div>
<div class='div-other'><a id='mulu130' />
<p class='h3'>即夢</p><p style="text-indent:0em" class="lg-abnormal"><div class='lg-row'>扁舟昨夜泛春江徹聽漁歌楚韻長明月照人寒逼眼忽尋歸路轉茫茫</div>
</p></div>
<div class='div-other'><a id='mulu131' />
<p class='h3'>登北臺喜遇南舟兄</p><p style="text-indent:0em" class="lg-abnormal"><div class='lg-row'>幾年相別不相逢有幸還登叶斗峯信宿與君分榻坐相看都在白雲中</div>
</p></div>
<div class='div-other'><a id='mulu132' />
<p class='h3'>贈一源上人</p><p style="text-indent:0em" class="lg-abnormal"><div class='lg-row'>拈來一字足為奇續得源生阿耨池四海五湖蒙潤澤未知端的是闍黎</div>
</p></div>
<div class='div-other'><a id='mulu133' />
<p class='h3'>贈翠峯林上人</p><p style="text-indent:0em" class="lg-abnormal"><div class='lg-row'>巖前蘿影拂簾櫳得意時登望海峯盡日看山情不厭月明禪觀翠微中</div>
</p></div>
<div class='div-other'><a id='mulu134' />
<p class='h3'>贈印心澄上人</p><p style="text-indent:0em" class="lg-abnormal"><div class='lg-row'>教外自吾傳祖印時中誰復問安心為言直下本無事留得闍黎立夜深</div>
</p></div>
<div class='div-other'><a id='mulu135' />
<p class='h3'>寓隱山上人精舍二首</p><p style="text-indent:0em" class="lg-abnormal"><div class='lg-row'>暫借松房只半間未圖衣食豈圖閒殷勤示語叅玄者莫謂子今學隱山</div>
</p><p style="text-indent:0em" class="lg-abnormal"><div class='lg-row'>盡日閒閒無所思開牕每坐月來時近窺蒼翠心逾寂滴露和煙謾寫詩</div>
</p></div>
<div class='div-other'><a id='mulu136' />
<p class='h3'>再登北臺有感</p><p style="text-indent:0em" class="lg-abnormal"><div class='lg-row'>直上清涼叶斗中此中高聳落羣峯漫將日月為明鏡盡照源流處處通</div>
</p></div>
<div class='div-other'><a id='mulu137' />
<p class='h3'>寄道安友人</p><p style="text-indent:0em" class="lg-abnormal"><div class='lg-row'>野人久已忘情識忽憶曾貽爾詩叶園中八月蔬正肥時能惠我兩莖喫</div>
</p></div>
<div class='div-other'><a id='mulu138' />
<p class='h3'>游日光寺贈拙庵上人</p><p style="text-indent:0em" class="lg-abnormal"><div class='lg-row'>天地為廬不假<span class='corr'>茆</span>田園嵗稔詎徒勞試看徃古灌蔬者抱甕何曾<span class='corr'>羨</span>桔橰</div>
</p></div>
<div class='div-other'><a id='mulu139' />
<p class='h3'>中秋夜坐</p><p style="text-indent:0em" class="lg-abnormal"><div class='lg-row'>月華生彩正秋容円桂香浮滴露濃無事野人清不寐坐看林外亂飛螢</div>
</p></div>
<div class='div-other'><a id='mulu140' />
<p class='h3'>題香爐</p><p style="text-indent:0em" class="lg-abnormal"><div class='lg-row'>有耳聞聲一似聾無容餘物動乎中灰心未必常如此贏得清煙便不同</div>
</p></div>
<div class='div-other'><a id='mulu141' />
<p class='h3'>壽三際禪師</p><p style="text-indent:0em" class="lg-abnormal"><div class='lg-row'>籛氏之年未足誇誰云殤子壽些些爭如今日趙州老更接方來此喫茶</div>
</p></div>
<div class='div-other'><a id='mulu142' />
<p class='h3'>訪別山道友於西林留贈</p><p style="text-indent:0em" class="lg-abnormal"><div class='lg-row'>德雲常住妙高峯有意探尋轉不<span class='corr'>逢</span>今日偶隨支遁侶相看時在翠微中</div>
</p></div>
<div class='div-other'><a id='mulu143' />
<p class='h3'>寄悟玄少卿二首</p><p style="text-indent:0em" class="lg-abnormal"><div class='lg-row'>昔日見君顏色好今日見君君<span class='corr'>已</span>老百年如在剎那間未知胎息能常保</div>
</p><p style="text-indent:0em" class="lg-abnormal"><div class='lg-row'>新秋兩訪故維摩歸去連遭雨澤何先濕袈裟猶未曝更思拽杖撥雲過</div>
</p></div>
<div class='div-other'><a id='mulu144' />
<p class='h3'>同安節吳侍御小癡徐山人再游善卷</p><p style="text-indent:0em" class="lg-abnormal"><div class='lg-row'>雲鶴相依踵舊游洞流澄碧映高秋層崖高論霏玄雪疑是巖間石點頭</div>
</p></div>
<div class='div-other'><a id='mulu145' />
<p class='h3'>柬徹如吳儀部二首</p><p style="text-indent:0em" class="lg-abnormal"><div class='lg-row'>圍合千山與萬山中間祗許野僧閒堂堂大道無輪迹天地為門久不關</div>
</p><p style="text-indent:0em" class="lg-abnormal"><div class='lg-row'>兀坐高軒雅趣多烟雲凝結滿松蘿忽聞隔塢林間犬白晝嘹嘹有客過</div>
</p></div>
<div class='div-other'><a id='mulu146' />
<p class='h3'>寄友四首</p><p style="text-indent:0em" class="lg-abnormal"><div class='lg-row'>老去何須更掩關自慚無力走溪山白雲剛被秋風捲露出幽人閃爍間</div>
</p><p style="text-indent:0em" class="lg-abnormal"><div class='lg-row'>浮生方及四旬五無論世間出世間獨憶杖藜曾伴我十年踏遍清涼山</div>
</p><p style="text-indent:0em" class="lg-abnormal"><div class='lg-row'>大化真同水逝川前波方落後波連可憐多少白頭者猶恨無恒獨秉權</div>
</p><p style="text-indent:0em" class="lg-abnormal"><div class='lg-row'>每欲談玄未作家口中先落數盤牙予今喜有當門齒只好留來咬爛[瓜-、]</div>
</p></div>
<div class='div-other'><a id='mulu147' />
<p class='h3'>贈雪莪茂士</p><p style="text-indent:0em" class="lg-abnormal"><div class='lg-row'>獨憶君家肥膩草白牛初見曾餐飽試問今年春信蚤不勤澆灌將無槁</div>
</p></div>
<div class='div-other'><a id='mulu148' />
<p class='h3'>辛卯季春涵初上人閉關贈偈四首</p><p style="text-indent:0em" class="lg-abnormal"><div class='lg-row'>上人曾不愧桃花新得扃扉意可嘉除却徑山曾指破徒令千古憶玄沙</div>
</p><p style="text-indent:0em" class="lg-abnormal"><div class='lg-row'>見花悟道語紛紛天下雷音久不聞烏用別圖尋劍客閉門應更有靈雲</div>
</p><p style="text-indent:0em" class="lg-abnormal"><div class='lg-row'>誰知圓悟與玄沙千百年來兩作家識得杲師親見處碧桃今日又開花</div>
</p><p style="text-indent:0em" class="lg-abnormal"><div class='lg-row'><span class='corr'>羨</span>君有志繼靈雲一見桃花便閉門何用玄沙更饒舌從知迷悟本同根</div>
</p></div>
<div class='div-other'><a id='mulu149' />
<p class='h3'>過杭之法相寺偶題</p><p style="text-indent:0em" class="lg-abnormal"><div class='lg-row'>四大合成原屬假走來都說是真身可憐遺得些金屑眯瞎世間多少人</div>
</p></div>
<div class='div-other'><a id='mulu150' />
<p class='h3'>贈無<span class='corr'>己</span>上人誦法華經偈</p><p style="text-indent:0em" class="lg-abnormal"><div class='lg-row'>自信蓮花從口發須知佛果在心修悟來物物原無<span class='corr'>己</span>觸處頭頭是白牛</div>
</p></div>
<div class='div-other'><a id='mulu151' />
<p class='h3'>淨土偈四首</p><p style="text-indent:0em" class="lg-abnormal"><div class='lg-row'>十方佛土一毛函未遂將伊作指南不識此中誰獨醒出頭天外顧毘嵐</div>
</p><p style="text-indent:0em" class="lg-abnormal"><div class='lg-row'>了知心外元無土土外看來猶有心莫恣伯牙絃絕響子期初亦未知音</div>
</p><p style="text-indent:0em" class="lg-abnormal"><div class='lg-row'>了知四大本來空一念回光總不容誰更喚南還作北為憐雲散月明中</div>
</p><p style="text-indent:0em" class="lg-abnormal"><div class='lg-row'>我謂夢真真亦夢誰知真夢夢非真了知彼此俱非實常寂光中有幾人</div>
</p></div>
<div class='div-other'><a id='mulu152' />
<p class='h3'>寄唐太常六首</p><p style="text-indent:0em" class="lg-abnormal"><div class='lg-row'>此個分明不倚人無成無壞舊來均嗒言放下便無事歸併精神孰有身</div>
</p><p style="text-indent:0em" class="lg-abnormal"><div class='lg-row'>萬物共吾原一體休云天地未同根堂堂大道無人走開闢<span class='corr'>已</span>來誰閉門</div>
</p><p style="text-indent:0em" class="lg-abnormal"><div class='lg-row'>大夢既惺誰作對拈來物物不思議野僧無故因人惑問着依然猶未知</div>
</p><p style="text-indent:0em" class="lg-abnormal"><div class='lg-row'>此道分明不遠人惟人自遠覺疎親而今四海多商賈燕石非珍試贈君</div>
</p><p style="text-indent:0em" class="lg-abnormal"><div class='lg-row'>幾度返觀親切矣豈知親切轉非真萬機休息誰當會此事從來罕得人</div>
</p><p style="text-indent:0em" class="lg-abnormal"><div class='lg-row'>龍池愧我無功德長者何多此布金寄語吾徒為珉勒但存千古不磨心</div>
</p></div>
<div class='div-other'><a id='mulu153' />
<p class='h3'>偶偈</p><p style="text-indent:0em" class="lg-abnormal"><div class='lg-row'>山自青青水自流白雲終古恣遨遊道人一種忘懷處慣引疎風撼鐵牛</div>
</p></div>
<div class='div-other'><a id='mulu154' />
<p class='h3'>贈夷度居士持經偈</p><p style="text-indent:0em" class="lg-abnormal"><div class='lg-row'>黑非文墨白非紙以妄遣妄俱不是舉未舉念兩重魔究竟何曾轉一字</div>
</p></div>
<div class='div-other'><a id='mulu155' />
<p class='h3'>偶題六言</p><p style="text-indent:0em" class="lg-abnormal"><div class='lg-row'>大道只在目前萬物皆備於我秤槌本分是鐵杲日詎為螢火天生萬物與人人無一物與天到老不知慙愧忙忙走至黃泉迷者認南為北達者易西作東見處分明各別會意何嘗不同</div>
</p></div>
<div class='div-other'><a id='mulu156' />
<p class='h3'>友人南還信筆漫贈</p><p style="text-indent:0em" class="lg-abnormal"><div class='lg-row'>寥寥廣莫野杳杳無何鄉偃蹇尚不礙逍遙亦豈妨太虛難比況露地空承當中有長髯子端居丈一方噎唏咄但恁麼信向歸休漫度量</div>
</p></div>
<div class='div-other'><a id='mulu157' />
<p class='h3'>送蘇中翰南還</p><p style="text-indent:0em" class="lg-abnormal"><div class='lg-row'>誰云兩眼明反見瞳人不<span class='corr'>羨</span>彼蘇學士深諳此最久試寫盤山真不用翻觔斗寥寥宇宙間摩詰是交友堪嗟末後句未會何曾有放汝歸去來唯聞獅子吼</div>
</p></div>
<div class='div-other'><a id='mulu158' />
<p class='h3'>余在京日偶過吉祥見有以佛菩薩生辰詰難沙門者有以生死得失較量沙門者即說偈曰</p><p style="text-indent:0em" class="lg-abnormal"><div class='lg-row'>佛本無形形唯我形佛本不有孰為形守佛本無生況有生辰我尚非我彼乃何人生既無生死亦非死最愍癡人競說夢事妄見有生妄見有死若無妄見孰是不是無衣道人所說如此</div>
</p></div></div></div>
<p class='juan'>龍池幻有禪師語錄卷之八</p>
<div class='div-w'>
<p class='h1'>音釋</p>
<div class='div-note'>饟<p style="margin-left:1em"><span class='note-inline'>(式亮切與餉同)</span>。</p>
顫<p style="margin-left:1em"><span class='note-inline'>(之饍切音戰頭不正也)</span>。</p>
赧<p style="margin-left:1em"><span class='note-inline'>(乃版切音戁靣慚赤也)</span>。</p>
殤<p style="margin-left:1em"><span class='note-inline'>(尸羊切音商未成人䘮也)</span>。</p>
籛<p style="margin-left:1em"><span class='note-inline'>(將先切音箋姓也老彭姓籛名鏗在商為守藏吏在周為柱下史)</span>。</p>
</div></div>
</div><!-- end of div[@id='body'] -->
</body></html>