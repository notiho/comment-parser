<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>幻有傳禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>龍池幻有禪師語錄卷之六　　　　史六</p><p class="byline">門人圓悟圓修等編</p>
<div class='div-other'><a id='mulu20' />
<p class='h1'>舉古</p>
<div class='div-orig'><p>舉九峰勘石霜首座休去歇去云云明什麼邊事乃至首座脫去。</p>
</div>
<div class='div-commentary'><p style="margin-left:1em">師云惜哉可謂食到嘴邊不解喫恰被個九峰傍不肯撥却是可忍耶幸自往日畜得個脫身計子乃曰裝香來我若不會先師意香烟起處脫去不得若將一幅布遮却走開去了不然即百眾人前甘自忍饑將臉孔着在何處可奈九峰又放伊不過毒心務要送伊上路使彼轉來不得道坐脫立亾即不無會先師意未在師舉拂子左右顧視問眾中有會先師意者麼良久曰即覓個坐脫立亾人也不得爭奈老僧生不在當時若作首座見九峰舉休去歇去以至明什麼邊事但只消輕輕豎起拳頭道止明得這箇饒他九峰縱有無窮伎倆也使不得未免一塲懡㦬隱忍而退雖然如是眾兄弟老僧今日也是路見不平直饒如此判斷去還救得當時首座活麼擲拂子云路遙知馬力日久見人心下座。</p>
</div>
<div class='div-orig'><p>舉仰山問僧甚處來僧云幽州山云我恰要幽州信幽州米作麼價僧云某甲無端從他市橋上過踏折他橋梁。</p>
</div>
<div class='div-commentary'><p style="margin-left:1em">師云仰山可謂有頭無尾打初既與他索幽州信見說踏折他橋梁只恐連累及伊恰似閃開一邊去了再不見伊側聲何也幸後得保寧勇走出來代伊云放你三十棒做個解交不然却是一塲懡㦬不免遭人齒頰。</p>
</div>
<div class='div-orig'><p>舉王常侍與臨濟至僧堂乃問這一堂僧還看經也無濟云不看經還習禪也無濟云不習禪侍云經又不看禪又不習究竟作什麼濟云總教成佛作祖去侍云金屑雖貴落眼成翳濟云我將謂你是個俗漢。</p>
</div>
<div class='div-commentary'><p style="margin-left:1em">師云臨濟若無後語門風幾被伊抹却然看王常侍勘米和尚也算是家裏人。</p>
</div>
<div class='div-orig'><p>舉婺州新建禪師一生不畜沙彌有座主云上座年尊何不討箇沙彌侍奉州云若有眼暗耳聾口瘂底為我討一個來主無對。</p>
</div>
<div class='div-commentary'><p style="margin-left:1em">師云若只要這三個沙彌某甲從來畜得俱全爭奈上座年深隔別了縱有也奉侍不及奈何纔有僧出擬開口問師便與一摑云退去纔不聞縱有也奉侍不及。</p>
</div>
<div class='div-orig'><p>舉筠州末山尼了然因灌溪到問如何是末山尼云不露頂溪云如何是末山尼云非男女相溪乃喝云何不變去尼云不是神不是鬼變個什麼。</p>
</div>
<div class='div-commentary'><p style="margin-left:1em">師云觀這尼子兩種答話前後有旨只被灌溪喝曰何不變去便伏手伏脚展轉不得乃云乃云可見未離本色難得超脫若是向某甲道何不變去便還他劈臉一摑直令灌溪眼裏流星迸出認我不得可不光前絕後。</p>
</div>
<div class='div-orig'><p>舉關南道吾和尚每執木劒橫在肩上作舞僧問手中劍甚處得來吾遂擲於地僧却置吾手中吾云甚處得來僧無對吾云容汝三日下取一轉語僧亦無對吾乃拈劍肩上作舞云恁麼始得。</p>
</div>
<div class='div-commentary'><p style="margin-left:1em">師云元來木劍也好殺人何也不見這僧曾遭道吾一劍其限奚止三日直至而今未見伊透氣信矣這僧若是作家纔見伊擲劍在地便拈起置肩上也作舞一出待道吾反問你這劍從何處得來但擲於地掉轉頭來擺手便行有何不可。</p>
</div>
<div class='div-orig'><p>舉僧問靈雲佛未出世時如何雲竪起拂子僧云出世後如何雲亦竪起拂子僧不肯後到雪峰峰問甚處來僧云靈雲來峰云有何言句僧舉前話峰云你肯他麼僧云不肯峰云你問我與你道僧云佛未出世時如何峰竪起拂子僧云出世後如何峰放下拂子僧禮拜峰便打僧後到玄沙舉前話沙問你怎生會僧云不會沙云我與你作個譬喻如人賣一片園東西四至結契總了也中心有個樹子猶屬我在。</p>
</div>
<div class='div-commentary'><p style="margin-left:1em">師云可惜者僧休言不認得那兩個拂子即自<span class='corr'>己</span>一個不肯尚不解使若解使直須使教到底管教有棒也打不着伊以不解使故更休論佛出世不出世即者三個老和尚也不曾識得可謂遇而不遇者矣。</p>
</div>
<div class='div-orig'><p>舉洪州米領和尚垂語云莫過於此時有僧問未審是什麼莫過於此州云不出是其僧後問長慶為什麼不出是慶云汝擬喚作什麼。</p>
</div>
<div class='div-commentary'><p style="margin-left:1em">師云若恁麼教人卻似沾粘費力不若百丈上堂見大眾纔集以拄杖趂散復召云大眾眾回首乃曰是什麼若於此會得何等輕快何等省力。</p>
</div>
<div class='div-orig'><p>舉三聖示眾云我逢人即出出即不為人便下座興化云我即不然逢人即不出出即便為人。</p>
</div>
<div class='div-commentary'><p style="margin-left:1em">師云這兩個水牯牛只好將來一串穿卻不然便要各自分疆立界去也然不識逢底又是甚人所為底又是甚人也好將來一串穿卻直教伊為也沒得為說也說不出去。</p>
</div>
<div class='div-orig'><p>舉仁王評禪師問首山如何是佛法大意山便喝評便禮拜山拈棒評云和尚勿世界那山擲下棒云明眼人難瞞評云草賊大敗。</p>
<p>舉三交嵩禪師問僧甚處來僧云潞府嵩云潞府米作麼價僧云和尚試道看嵩云不解作客勞煩主人庫下喫茶去。</p>
<p>舉石門蘊聰禪師到太陽和尚處陽問近離甚處門云襄州陽云作麼生是不隔底句門云和尚住持不易陽云且坐喫茶門便叅眾去侍者問和尚適來新到秪對和尚住持不易和尚為甚教且坐喫茶陽云我獻他新羅附子他酬我舶上茴香你自去問他有語在侍者請喫茶問師意旨如何門云真金不博鍮。</p>
</div>
<div class='div-commentary'><p style="margin-left:1em">師云這二三因緣皆會得主賔之句便見應酬交接處自然各適其宜兩不相傷凡在叅學不可不知也。</p>
</div>
<div class='div-orig'><p>舉仰山問僧近離甚處僧云廬山山云曾到五老峰麼僧云不曾到山云闍黎不曾遊山。</p>
</div>
<div class='div-commentary'><p style="margin-left:1em">師云你看這兩家作賔則始終賔作主則始終主各具殺活之機俱有出身之路休言未見伊交鋒犯手處有個輸贏正所謂路逢劍客須呈劍不是詩人不語詩若謂這僧休去便見者非也。</p>
</div>
<div class='div-orig'><p>舉仰山問僧近離甚處僧云向南師云便好與二十棒山拈拄杖云彼中還說這個麼僧云不說山云不說這個還說那個麼僧云不說山召大德叅堂去僧便去師云也不差山復召僧應諾師云將謂將謂山云近前來僧近前山便打師云元來元來。</p>
<p>師一日與客對坐語及仰山因大溈問大地眾生業識茫茫無本可據子作麼生知他有之與無山云某甲有驗處時有一僧從面前過山召云闍黎其僧回首山云和尚者個便是業識茫茫無本可據溈山云此是獅子一滴乳迸散六斛驢乳因言至此忽有行僧亦從面前走過師喚之再三不應悄悄掐米了向厨去矣師隨後令侍者喚此僧來面責云喚你不應何也僧云和尚葢不知下情堂中客人坐了要飯喫爐上水滾了立等米下鍋豈有餘工幹別事耶師轉面對客笑云此便是業識茫茫有本可據者乃曰去我不置你在驢乳亦足矣。</p>
<p>舉皷山示眾云皷山門下不得咳嗽時有僧便咳嗽一聲山云作麼僧云傷寒山云傷寒即得。</p>
</div>
<div class='div-commentary'><p style="margin-left:1em">師云觀皷山卻似說真方賣假藥底太醫雖是一期將錯就錯見機而作由是則知伊後來法道終不能行若是個明經太醫不管伊有病無病都與他一帖平胃散喫庶恩無浪費令不徒張行矣故遭琅邪覺曰雷聲甚大雨點全無不有愧乎。</p>
</div>
<div class='div-orig'><p>舉陳尊宿因秀才相看云會二十四家書宿以拄杖空中點一點云會麼秀才罔措宿云又道會二十四家書永字八法也不識。</p>
</div>
<div class='div-commentary'><p style="margin-left:1em">師云若作秀才待伊問會麼但云未委尊宿這法是誰傳授縱無後救亦弗令褒貶以至於此。</p>
</div>
<div class='div-orig'><p>師一日陞座舉藥山因僧問學人有疑請師決疑山云待晚間來為汝決至晚叅眾集山云今日要決疑僧何在僧便出來山下座把住云大眾者僧有疑便與一推卻歸方丈師語畢云我此眾中還有要决疑者麼我不用汝待至于晚即今便決纔有僧走上前師搖手云且住且住老僧屎急便下座歸方丈。</p>
<p>師因自恣日舉洞山示眾云兄弟初秋夏末東去西去直須向萬里無寸草處去始得只如萬里無寸草處作麼生去後有舉似石霜霜云出門便是草太陽云直道不出門亦草漫漫地師語至此云兄弟你道這二三老和尚曾未行履麼何不看伊樣子以拄杖畫地一下云向這裏行去問僧云會麼云不會良久曰怪洞山道大唐國裏能有幾人。</p>
<p>舉僧問雲門十方薄伽梵一路涅槃門薄伽梵即不問如何是一路涅槃門門云我道不得僧云和尚為什麼道不得門云你舉話即得。</p>
</div>
<div class='div-commentary'><p style="margin-left:1em">師云若據你舉話即得一句則何往而道不得耶怪雪竇別曰淺水無魚徒勞下釣他後來又僧問此則云扇子[跳-兆+孛]跳上三十三天觸着帝釋鼻孔東海鯉魚打一棒雨似盆傾何其多也余因舉二端於此可以並看。</p>
</div>
<div class='div-orig'><p>舉明謙在婺州智者寺為第一座尋常不受淨水主事云不識觸淨淨水也不肯受謙下床拈起淨瓶云這箇是觸是淨主事無語謙乃撲破淨瓶。</p>
</div>
<div class='div-commentary'><p style="margin-left:1em">師云明謙兩眼放光爍破四天下會人何多奈無一人酬價何也總不如撲破這淨瓶。</p>
</div>
<div class='div-orig'><p>舉雪峰領二百眾到浮江和尚處問寄院過夏得也無江將拄杖畫地一下云着不得即道峰無語。</p>
</div>
<div class='div-commentary'><p style="margin-left:1em">師云但雪峰當時只消輕輕道也知和尚慈悲復召大眾任意取挂搭直教浮江當褊衫賣布袴也推不開去。</p>
</div>
<div class='div-orig'><p>舉西域異見王問波羅提曰何者是佛答曰見性是佛王曰師見性否答曰我見佛性王曰性在何處答曰性在作用王曰是何作用我今不見答曰今見作用王自不見王曰於我有否答曰王若作用無有不是王若不用體自難見王曰若當用時幾處出現當為我說波羅提即說偈曰在胎為身處世名人在眼曰見在耳曰聞在鼻辯香在舌談論在手執捉在足運奔徧現俱該沙界收攝在一微塵識者知是佛性不識喚作精魂王聞偈已心即開悟師云愈病不假驢駝藥知音何用別彈琴。</p>
<p>舉達磨於此土化緣既畢欲返西竺命門人曰盍各言所得乎道副曰如我所見不執文字不離文字而為道用磨曰汝得吾皮尼總持曰我今所解如慶喜見阿閦佛國一見更不再見磨曰汝得吾肉道育曰四大本空五蘊非有而我見處無一法可得磨曰汝得吾骨最後慧可禮拜了依位而立磨曰汝得吾髓或曰達磨大師來此土走一廻既去卻把一身皮肉骨髓盡情折散都分付與人矣獨留個心肝五臟恰似捨不得幻有云殊不知打初來見梁武帝時早挖出矣即如梁武帝問如何是聖諦第一義大師曰廓然無聖這赤心片片汝等還見麼又問對朕者誰磨云不識此果是大師不識耶梁武帝不識耶武帝當時便識得達磨務要逞神通踏蘆作麼。</p>
<p>舉善住天子而白文殊可共俱往如來之所咨受未聞亦同此時如法問難文殊云爾莫分別取着如來天子云如來今在何所令我莫着文殊云秪在目前天子云若如是者我何不見文殊云爾若一切不見是名真見如來天子云若見在前云何戒我莫取着如來文殊云爾今見前何有天子云有虛空界文殊云如來者虛空界是故虛空界者即是如來此中無有一物可分別者。</p>
</div>
<div class='div-commentary'><p style="margin-left:1em">師云金剛般若又道如來者即諸法如義如來者無所從來亦無所去故名如來此卻謂虛空界是又謂如來法身不墮諸數安得如來之義乃有多體是知多體非如來身然一體亦非如來身一多既非而無非如來者僧乃問然則如何是如來耶師即拊掌唱曰哩蓮花蓮花落便休。</p>
</div>
<div class='div-orig'><p>舉世尊因自恣日文殊三處過夏迦葉欲白椎擯去纔拈椎乃見百千萬億文殊迦葉盡其神力椎不能舉世尊遂問迦葉汝擬擯那個文殊迦葉無對。</p>
</div>
<div class='div-commentary'><p style="margin-left:1em">師云文殊當時太殺神通迦葉奈何局於智短若作迦葉應把黃面老子先須擯却何也豈不聞來說是非者便是是非人。</p>
</div>
<div class='div-orig'><p>舉趙州從諗禪師問南泉離四句絕百非請師道泉便下座歸方丈州云這老漢尋常口吧吧地今日被我一問直得無言可對侍者云莫道和尚無語好州便與一摑云這一摑合是王老師吃。</p>
</div>
<div class='div-commentary'><p style="margin-left:1em">師云若恁麼意似未圓何不再與一摑云這一摑合是從諗吃好。</p>
</div>
<div class='div-orig'><p>舉因紫璘供奉擬註思益經忠國師乃問大德凡註經須會佛意始得供奉云若不會佛意爭解註得國師令侍者盛一椀水着七粒米在水中椀面安一隻筯乃問這個是什麼義供奉無語國師云老僧意尚不會豈況佛意爭能註得經。</p>
</div>
<div class='div-commentary'><p style="margin-left:1em">師云莫謂紫璘供奉不識此意即如佛來也不解國師所設是何意耶偶然幻有一見便會得元來總是一個非難意。</p>
</div>
<div class='div-orig'><p>舉肅宗問忠國師如何是十身調御師乃起立曰會麼曰不會師曰與老僧過淨瓶來趙州侍者一日報云大王來也趙州即合掌曰大王萬福侍者云未到在趙州曰又道來也。</p>
</div>
<div class='div-commentary'><p style="margin-left:1em">師舉畢即喚侍者分付云你去為我覓兩個土工帶取鋤頭鍬子來山門前瓟個坑子者云作麼師曰為我將這兩個老和尚做一坑埋卻會麼者云不會師以手合掌曰老僧罪過。</p>
</div>
<div class='div-orig'><p>舉僧問徑山欽如何是道師云山上有鯉魚水底有蓬塵此等之語不唯超脫新奇抑且為啟悟標格見道法幢者也適有僧問幻有如何是道但以成言答曰理無曲斷車不橫推便了又論什麼巧拙。</p>
<p>舉僧問破竈墮如何是脩善行人墮曰捻槍帶甲問如何是作惡行人墮曰修禪入定僧曰某甲淺機請師直指師着語曰這麼懵懂墮曰汝問我惡惡不從善汝問我善善不從惡良久曰會麼云不會師着語曰却校些子墮曰惡人無善念善人無惡心所以道善惡如浮雲俱無起滅處僧於言下大悟師着語曰入地獄如箭。</p>
<p>舉二十四祖師子尊者因罽賔國王秉劍於前云師得蘊空不祖云<span class='corr'>已</span>得蘊空王云既得蘊空離生死不祖云<span class='corr'>已</span>離生死王云既離生死就師乞頭得不祖云身非我有豈況於頭王便斬之白乳涌高數尺王臂自墮。</p>
</div>
<div class='div-commentary'><p style="margin-left:1em">師云你看罽賔國王豈不審細豈不義勇既㧞劍了卻也罷休不得秪是師子尊者還不丈夫還不性快直要教罽賔國王站立等待多時了以致兩臂皆為墮落何不再礙一時待教國王兩臂先墮了要斬也斬不成免致後輩兒孫紛紛議論不息不亦好事若作師子纔聞問師得蘊空不但云要頭便斬將去問什麼蘊空不蘊空偶語至此忽打噴嚏云某甲今日話多了又冐風矣。</p>
</div>
<div class='div-orig'><p>舉寶誌公和尚云終日拈香擇火不知身是道塲玄沙云真個道塲昭覺勤云終日拈香擇火不知拈香擇火。</p>
</div>
<div class='div-commentary'><p style="margin-left:1em">師云老僧晚年無餘事終日秪是拈香擇火。</p>
</div>
<div class='div-orig'><p>舉南岳慧思和尚因誌公令人傳語云何不下山教化眾生目視雲漢作麼思云三世諸佛被我一口吞盡何處更有眾生可教化。</p>
</div>
<div class='div-commentary'><p style="margin-left:1em">師云若作誌公更須令人傳語謝大師度生<span class='corr'>已</span>畢。</p>
</div>
<div class='div-orig'><p>舉僧問歸宗如何是佛宗曰我向汝道汝還信否僧云和尚誠言何敢不信宗曰即汝便是僧云如何保任宗曰一翳在目空花亂墜又子湖嘗於中夜僧堂前呌云有賊有賊大眾俱被驚有一僧從僧堂內出被子湖把住曰捉得也捉得也其僧急出救云不是某甲不是某甲子湖輕輕托開曰是即是只是你不肯承當師舉了曰你看這兩個老和尚捺硬教人曲垂方便宛如按牛頭喫草相似雖然這二僧若果肯承當得則佛與眾生有甚分別處山僧如今即不然若有僧來問如何是佛山僧反問伊你還識眾生麼若言識山僧但曰如水投水若言不識山僧更曰似空合空良久云即如山僧今日捺硬比前二老和尚還有優劣麼汝等有暇時試檢點看莫言不曾道破珍重。</p>
<p>舉世尊在靈山會上拈花示眾是時眾皆默然唯迦葉尊者破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。</p>
</div>
<div class='div-commentary'><p style="margin-left:1em">師云迦葉尊者雖向世尊拈花處領略得猶是鈍漢<span class='corr'>已</span>落在有傳有受了也纔有傳受便知有限故世尊座下人天百萬秪得迦葉一人有已而今天下叢林尚乃烘烘烈烈仍至腰包杖䇿南天台北五臺叅求知識訪慕明師負決烈之志務要究取單傳直指之道每見其難何也葢只緣汝軰秪是依草附木向他有傳有受處覓轉見其難不能會得而未肯發個丈夫志氣別立生涯且向那世尊未拈花<span class='corr'>已</span>前薦得這一着從古以來也未曾有人傳也未曾有人受也未曾有人得也未曾有人不得既然如此還有個信驗處麼我試問汝輩打初從父母胞胎出來有此一個肉丸子堪堪長大了便知饑知飽知寒知熱有手便會執捉運用有足便會奔馳蹈舞有口便解喫飯說話有眼便能看人看物有耳便解音響有鼻便識香臭解入息出息乃至會屙會尿幾多種種神通妙用盡情都與汝輩說破了我止留得者向上一着子未與汝輩道在且待下次上座着珍重。</p>
</div>
<div class='div-orig'><p>舉世尊一日示隨色摩尼珠問五方天王此珠而作何色時五方天王互說異色世尊復藏珠入袖却擡手云此珠作何色天王云佛手中無珠何處有色世尊嘆云汝何迷倒之甚吾將世珠示之便各強說有青黃赤白吾將真珠示之便總不知時五方天王悉皆悟道。</p>
</div>
<div class='div-commentary'><p style="margin-left:1em">師云咄這黃面老子拈東捉西說真說假誘惑人未有了日然五方天王獨不向世尊纔示珠處便悟道仁者見之謂之仁智者見之謂之智去直要待世尊將珠入袖了擡起手來纔悟去這鈍漢元來也秪悟得個鬼窟裡底若曰真悟未敢相保。</p>
</div>
<div class='div-orig'><p>舉洞山聰代舜老夫答問古鏡未磨時如何聰云此去漢陽不遠曰磨後如何聰云黃鶴樓前鸚鵡洲。</p>
</div>
<div class='div-commentary'><p style="margin-left:1em">師云老僧則不然有問古鏡未磨時如何曰有眼如盲磨後如何曰對境還迷且道洞山與老漢所答還有誵訛處麼有僧纔出擬舉老僧便喝云瞎瞎。</p>
</div>
<div class='div-orig'><p>舉古人道盡十方世界是沙門一隻眼且置之勿論即如古今乃聖乃賢及爾我一切高低人物在這個眼裏不在這個眼裏汝等各各為我一檢點看若有人檢點得諦當了我許汝更具一隻眼若檢點不決汝等不過總是循行數目底瞎漢穿衣喫飯底常流莫怪老僧造口業。</p>
<p>舉古人謂具足凡夫法凡夫不知具足聖人法聖人不會聖人若會即同凡夫凡夫若知即是聖人。</p>
</div>
<div class='div-commentary'><p style="margin-left:1em">師云老僧即不然凡夫具足聖人法凡夫不知聖人具足凡夫法聖人不會聖人若會則不有聖人凡夫若知則凡夫何在即如老僧如此折倒還有甄別麼喝一聲云路逢達道人莫將語默對下座。</p>
</div>
<div class='div-orig'><p>舉雪峰一日召備頭陀何不徧叅去玄沙云達磨不來東土二祖不往西天師云大眾且道這兩個老漢還曾相遇也無若道不曾相遇則教外別傳之旨阿誰授受也老僧不然達磨既來東土二祖卻往西天佛法本來周徧幾人相繼綿綿。</p>
<p>舉棗山仁師上堂未至禪床謂眾曰不負平生眼目致個問訊來還有麼方乃陞堂坐時有僧出禮拜山曰不負我且從大眾何也便歸方丈翌日有別僧請辯前語意旨如何山曰齋時有飯與汝喫夜後有床與汝眠一向煎迫我作什麼僧禮拜山曰苦苦僧曰請師直指山乃垂足曰舒縮一任老僧。</p>
</div>
<div class='div-commentary'><p style="margin-left:1em">師曰疎山老漢可謂慈悲太殺爭奈不遇其人忽聞門外狗咬聲師急索曰快開門看有甚祖師來也倘是中下之機且緩緩開門我今勞倦歇去。</p>
</div>
<div class='div-orig'><p>舉僧問翠微如何是大乘微云車索如何是小乘微云錢貫問如何是清平家風微云一斗麵作三個蒸餅問如何是禪答胡猻上樹尾連顛問如何是有漏微云笊籬如何是無漏微云木杓問覿面相呈時如何微云分付與典座。</p>
</div>
<div class='div-commentary'><p style="margin-left:1em">師云若恁麼說話且道還有佛法商量也無若道有則烏張三黑李四牛挺尾巴驢搖耳朵雞啼犬吠鵲噪鴉鳴皆可商量若道無則啼得血流無用處不如緘口過殘春。</p>
</div></div>
<div class='div-other'><a id='mulu21' />
<p class='h1'>拈古</p>
<div class='div-orig'><p>僧問寶壽萬里無片雲時如何壽云青天也須喫棒。</p>
</div>
<div class='div-commentary'><p style="margin-left:1em">師云寶壽則知盡法不管無民且如青天果有喫棒分麼纔有僧走過師召闍黎僧應諾師曰放汝三十棒只恁麼亦過矣。</p>
</div>
<div class='div-orig'><p>僧問首山虛心以何為體山云老僧在汝脚底僧曰和尚為什麼在學人脚底山云知汝是個瞎漢。</p>
</div>
<div class='div-commentary'><p style="margin-left:1em">師云不唯眼瞎兼又蠻憨然與三十棒校此語瞎孰優。</p>
</div>
<div class='div-orig'><p>僧問三角謙和尚如何是佛謙云速禮三拜。</p>
</div>
<div class='div-commentary'><p style="margin-left:1em">師云好個悟頭爭奈此僧信未及何老僧不然待問如何是佛但曰即汝便是恁麼答還肯信麼信則歸家穩坐不信則任汝瞎撞去若造化好偶然撞着亦不可知。</p>
</div>
<div class='div-orig'><p>舉世尊纔生下一手指天一手指地周行七步目顧四方云天上天下唯我獨尊雲門偃云我當時若見一棒打殺與狗子喫卻圖天下太平。</p>
</div>
<div class='div-commentary'><p style="margin-left:1em">師云雲門當時可謂超卓極力矣覩此語何異掉棒打月雖未曾搆得月體造語抑且驚人然雖如是也秪具得一隻眼。</p>
</div>
<div class='div-orig'><p>錢唐鎮使在界上為鎮將時問僧其或相契即留止宿一日因二僧至遂問近離甚處云江西馬大師處云馬師有甚方便僧云道即心即佛便被揖出又有二僧到亦如前問僧云非心非佛亦被揖出不得止宿。</p>
</div>
<div class='div-commentary'><p style="margin-left:1em">師云這鎮使可謂兵權在手也只好勘驗一個半個行軍衲僧鼻孔未搆着在若有個衲僧但向伊云山僧特謁鎮使不求止宿敢乞相契耳待鎮將纔擬啟口拂袖便行使伊知我衲僧向上一路自別。</p>
</div>
<div class='div-orig'><p>睦州陳尊宿一日喚僧云大德僧回首州云擔板漢。</p>
</div>
<div class='div-commentary'><p style="margin-left:1em">師云老睦州着甚麼死急不知者僧擔板來<span class='corr'>已</span>三生六十劫矣管教你這一番喚他不回頭在。</p>
</div>
<div class='div-orig'><p>賔頭盧尊者因阿育王問承聞尊者親見佛來是不尊者以手䇿起眉毛良久云會麼王云不會者云阿耨達池龍王曾請佛齋吾是時亦預其數。</p>
</div>
<div class='div-commentary'><p style="margin-left:1em">師云此個因緣前輩拈頌甚眾統要中有七八家文多不錄總似某甲則不然若作育王纔見以手䇿起眉毛但曰描看伊作麼生放下手來。</p>
</div>
<div class='div-orig'><p>昔有座主念彌陀名號次小師遂喚和尚及其回顧小師不對如是數四座主叱之小師云和尚幾年喚他即得某甲纔喚便乃發惡。</p>
</div>
<div class='div-commentary'><p style="margin-left:1em">師云這座主終日嘴喃喃地念得無個合殺卻被個小師輕輕一觸直得氷消瓦解。</p>
</div>
<div class='div-orig'><p>睦州示眾云裂開也在我捏聚也在我時有僧問如何是裂開州云三九二十七菩提涅槃真如解脫即心是佛我且與麼道你又作麼生僧云某甲不與麼道州云盞子撲落地楪子成七片。</p>
</div>
<div class='div-commentary'><p style="margin-left:1em">師云有誰逼拶你用如此着忙作麼。</p>
</div>
<div class='div-orig'><p>百靈和尚一日路次見龐居士乃問昔日南嶽得力句曾舉向人麼士云曾舉來靈曰舉向甚人士以手自指云龐公靈云直是妙德空生也讚之不及士卻問百靈得力句是誰得知靈便戴笠子而去士云善為道路靈一去更不回首。</p>
</div>
<div class='div-commentary'><p style="margin-left:1em">師云你看這兩個僧俗偶於路途覿面相逢直是作家不同尋常令人可觀可想然爭奈百靈獨被老龐的背一推推轉去了再也翻不過身來何。</p>
</div>
<div class='div-orig'><p>龐居士因賣竹漉籬下橋喫撲女子靈照一見亦去爺邊倒士云你作什麼女云見爺倒地某甲扶起。</p>
</div>
<div class='div-commentary'><p style="margin-left:1em">師云這女子無一毫用處秪堪靠父母喫飯一生可惜熱大父親也只扶持伊不起。</p>
</div>
<div class='div-orig'><p>佛陀波利尊者游臺山到忻州見一老人問向甚麼處去者云臺山禮文殊去老人云大德見文殊還識不尊者無對。</p>
</div>
<div class='div-commentary'><p style="margin-left:1em">師云若作尊者但向前以手把住曰識不識且置我問你是什麼人待伊說是張三便與伊三拜若道是李四卻還他一摑托開云來說是非者定是是非人。</p>
</div>
<div class='div-orig'><p>僧問香嚴如何是道嚴云枯木裏龍吟僧云不會嚴云髑髏裏眼睛後有問石霜如何是枯木裏龍吟霜云猶帶喜在如何是髑髏裏眼睛霜云猶帶識在又有問曹山如何是枯木裏龍吟山云血脉不斷問如何是髑髏裏眼睛山云乾不盡問未審還有得聞者麼山云盡大地未有一個不聞問未審龍吟是何章句山云也不知是何章句聞者皆喪<span class='note-inline'>(別言神鼎昭覺徑山諸語)</span>。</p>
</div>
<div class='div-commentary'><p style="margin-left:1em">師云我見後來這一隊老凍儂都被伊兩句語脉轉去不得自由山僧不然有僧問如何是道但曰黃鶯樹上啼會麼云不會更曰春云百花飛還會麼云不會更曰莫待斷猿聲絕處不孤悽去也孤悽。</p>
</div>
<div class='div-orig'><p>福州雙峰和尚因仰山問師弟近日見處如何峰云據某甲見處實無一法可當情仰云汝解猶在境峰云某甲只如此師兄又如何仰云汝豈無能知無一法可當情者溈山聞云寂子一句疑殺天下人。</p>
<p>溈山喆云前箭猶輕後箭深無限平人被陸沉。</p>
<p>續東禪岳云解弄不須霜刃劍延齡何必九還円。</p>
</div>
<div class='div-commentary'><p style="margin-left:1em">師云我到你不到你要我不要只消這兩句拈來恰好。</p>
</div>
<div class='div-orig'><p>霍山大禪佛景通禪師因到仰山前乃翹一足云西天二十八祖亦如是唐土六祖亦如是和尚亦如是某甲亦如是仰山下禪床打四藤條。</p>
</div>
<div class='div-commentary'><p style="margin-left:1em">師云仰山打四藤條也不是賞伊也不是罸伊只要教大禪佛疑着去呵呵大笑曰果然。</p>
</div>
<div class='div-orig'><p>元康和尚因謁石樓樓纔見便收足坐康云得與麼威儀周足樓云汝適來見什麼康云無端被人領過樓云是與麼始為真見康云苦哉賺卻幾人來樓便起身康云見即見已動即不動樓云盡力道不出定也康拊掌三下。</p>
<p>南泉願云天下人斷者兩個是非不得若斷得與他同叅。</p>
</div>
<div class='div-commentary'><p style="margin-left:1em">師云老南泉不識好惡者兩個老和尚已似泥人與土人打鬥不休汝又驀頭加一瓢水做個解交令人轉見不堪雖然如伊三點不無優劣。</p>
</div>
<div class='div-orig'><p>舉僧問道吾無神通菩薩為什麼踪跡難尋吾云同道者方知僧云和尚還知麼吾云不知僧云為甚不知吾云去汝不會我語。</p>
</div>
<div class='div-commentary'><p style="margin-left:1em">師云老僧雖有些些神通只是沒有使處既使矣敢保也無踪跡可尋時有僧卻問曰如何是和尚底神通師云恰為汝尋着了也僧云和尚若為相弄也師劈脊與一棒曰分明舉似諸方。</p>
</div>
<div class='div-orig'><p>保福在疾問僧我與你相識年深有何名方妙藥相救僧云藥方甚有聞說和尚不解忌口。</p>
</div>
<div class='div-commentary'><p style="margin-left:1em">師云始知保福初無異疾秪有些些口病耳若非這僧深知伊病源任至而今亦無人醫得伊口故雪竇顯云更用第二個人醫恐難為和尚也。</p>
</div>
<div class='div-orig'><p>德山垂示云我先祖見處即不然這裏無佛無祖達磨是老臊胡釋迦是乾屎橛文殊普賢是擔屎漢等覺妙覺是破執凡夫菩提涅槃是繫驢橛十二分教是神鬼簿是拭瘡疣紙四果三賢初心十地是守古塚鬼自救不了。</p>
<p>雲門偃云讚佛讚祖須是德山老人始得。</p>
<p>琅邪覺云諸方若與麼會入地獄如箭射只如雲門與麼道也是入地獄如箭射。</p>
</div>
<div class='div-commentary'><p style="margin-left:1em">師云只如雲門琅邪二師所語所見若水火不合要且瞞幻有不得試問即今還有肯同商略者麼咦天共白雲曉水和明月流。</p>
</div>
<div class='div-orig'><p>玄沙一日見皷山來乃作圓相示之山云人人出這個不得沙云情知汝向驢胎馬腹裏作活計山云和尚又作麼生沙云人人出這個不得山云和尚與麼道卻得某甲為甚道不得沙云我得汝不得。</p>
</div>
<div class='div-commentary'><p style="margin-left:1em">師云玄沙未作圓相前有個長處人所未知既作圓相是其所短直令皷山墮在此中至今還未出得致令玄沙自<span class='corr'>己</span>亦未出得舉拂子召眾曰你看這兩個水牯牛既同在這個圈繢為甚卻道又有個得又有個不得不可不知也。</p>
</div>
<div class='div-orig'><p>玄沙上堂眾集遂將拄杖一時趂散却廻向侍者云我今日作得一解嶮入地獄如箭射者云喜得和尚再復人身。</p>
</div>
<div class='div-commentary'><p style="margin-left:1em">師云玄沙雖是大有作略秉殺活劍驅遣自由將大眾一時嚇退也只虎頭蛇尾兩管鼻孔却被個小小侍者一把擰住了至今氣息不通。</p>
</div>
<div class='div-orig'><p>韶山見白頭因至乃云莫是多口白頭因麼因云不敢山云有多少口因云徧身是山云大小二事向甚處屙因云向韶山口裏屙山云有韶山口即得無韶山口向甚處屙因無語山便打。</p>
</div>
<div class='div-commentary'><p style="margin-left:1em">師云這白頭因也只空白頭了況徒有多口之名被韶山問得猶趂狗逼墻相似若是個獅子兒掉轉頭來哮吼一聲饒他性命苟存直令伊大小二便平空裏嚇出使得時有僧出問曰設韶山問師有韶山口即得無韶山口向甚處屙師又作麼生語未畢被師連打數掌呌喊曰打到幾時住師攝手云若似你這樣見解打殺也不為分外正所謂有意氣時增意氣不風流處也風流。</p>
</div>
<div class='div-orig'><p>雪峰因僧辭問甚處去僧云禮拜徑山和尚去峰云徑山問你此閒佛法如何你作麼生道僧云待問即道峰便打卻回問鏡清云這僧過在甚處便喫棒清云問得徑山徹困也峰云徑山在浙中因甚問得徹困清云不見道遠問近對峰便休。</p>
</div>
<div class='div-commentary'><p style="margin-left:1em">師云一般米麵由人變造不同富足貧寒孰肯那長補短正可謂末後太過最初不足師舉拂子召眾云此間還有同甘苦識好惡具擇法眼衲僧麼咦一堂風冷淡千古意分明。</p>
</div></div>
<p class='juan'>龍池幻有禪師語錄卷之六</p>
<div class='div-w'>
<p class='h1'>音釋</p>
<div class='div-note'>頰<p style="margin-left:1em"><span class='note-inline'>(吉恊切音筴面旁也)</span>。</p>
舶<p style="margin-left:1em"><span class='note-inline'>(簿陌切音白海中大船)</span>。</p>
挖<p style="margin-left:1em"><span class='note-inline'>(馬刮切音斡挑挖也)</span>。</p>
懵懂<p style="margin-left:1em"><span class='note-inline'>(上母總切音蠓下多動切音董心亂也)</span>。</p>
髑髏<p style="margin-left:1em"><span class='note-inline'>(上杜谷切音獨下<span class='corr'>落</span>侯切音樓髑髏頂也)</span>。</p>
疣<p style="margin-left:1em"><span class='note-inline'>(于求切音由贅也結肉也)</span>。</p>
</div></div>
</div><!-- end of div[@id='body'] -->
</body></html>