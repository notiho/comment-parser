<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪嶠信禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu43' />
<p class='juan'>雪嶠禪師語錄卷第五　　　　　　魚五</p><p class="byline">參學門人弘歇等編</p>
<div class='div-other'><a id='mulu44' />
<p class='h1'>佛祖偈贊</p>
<div class='div-other'><a id='mulu45' />
<p class='h2'>雪山相</p><p style="text-indent:0em" class="lg-abnormal"><div class='lg-row'>用盡自<span class='corr'>己</span>心笑破他人口六載雪山着甚死急肻向無佛處稱尊猶較些子然雖如是衣鉢下作麼商量當初捏碎虛空骨今日捥雲補漏天</div>
</p></div>
<div class='div-other'><a id='mulu46' />
<p class='h2'>佛</p><p style="text-indent:0em" class="lg-abnormal"><div class='lg-row'>瞿曇老爺乃是世出世間天上天下大聖人廣攝四生普慈三有饒君具無量廣長舌一身多身通身是口遍恒沙世界微塵一一微塵具一一口出無量音聲讚嘆莫及老爺功德不可思議豈凡夫眾生敢下語稱贊雖然其中有一着不如徑山且道那一着閉口深藏舌安身處處牢</div>
</p></div>
<div class='div-other'><a id='mulu47' />
<p class='h2'>觀佛</p><p style="text-indent:0em" class="lg-abnormal"><div class='lg-row'>佛是大覺金仙天上天下第一個老爺世間無過於此若有口吐風雷手拈鐵棒者是我宗門下一種靈利衲僧與瞿曇老人行不到的謂之殃及兒孫事咄</div>
</p></div>
<div class='div-other'><a id='mulu48' />
<p class='h2'>文殊</p><p style="text-indent:0em" class="lg-abnormal"><div class='lg-row'>文殊翁文殊翁縱使騎却金毛獅子遊遍五須彌一一香水海到這裏總沒交涉不如本分衲僧住空山煨榾柮打野菜掃黃葉臥個破柴床歌吟乾屎橛活脫狂機不可禁一槌擊碎珊瑚月文殊翁文殊翁若要好思量且過一邊着</div>
</p></div>
<div class='div-other'><a id='mulu49' />
<p class='h2'>文殊師利童子</p><p style="text-indent:0em" class="lg-abnormal"><div class='lg-row'>大師從何處來踞獅子之座欲徃何處思惟不下或要到徑山麼徑山有青獅子兒是大士之親嫡血大士莫忘記好敢問大士世尊安樂否即今清涼山何人主持萬二千菩薩誰為座元誰為維那這個法門全仗大士助一臂力使我結制大眾一個個發明心地得無礙辨不思議廣說事事無礙波羅密門盡法界眾生皆入此宗</div>
</p></div>
<div class='div-other'><a id='mulu50' />
<p class='h2'>調師圖</p><p style="text-indent:0em" class="lg-abnormal"><div class='lg-row'>稽首文殊師利大士我當親近無捨離一日一刻乃至夢寐相隨其後大士謂我言有一青獅子方得三歲汝可收訖無至損傷善調養之將來大哮吼震動寰宇一切不作法怪異之屬相聞其聲即自調伏即自歸依今日大士何來至此隨從多人還當說法耶還遊戲耶清涼山萬肉身菩薩其中得神通者幾幾今日請為速說不必將前三三後三三換人眼到這裏總用不着要大士空劫<span class='corr'>已</span>前道取一句若到不得徑山借口與大士道昨日新條斬舊令門前山岳雪堆堆</div>
</p></div>
<div class='div-other'><a id='mulu51' />
<p class='h2'>文殊大士</p><p style="text-indent:0em" class="lg-abnormal"><div class='lg-row'>稽首文殊師利從何處發足到我這裏莫得尋花上苑莫得去住不安因甚麼到此死坐不起思量甚麼物作舟作航且莫妄想照管脚下青獅子座假如坐得瞌睡你又作麼生消遣不若歸清涼山萬菩薩眾中作一條拄杖人天有眼宗通教通絕無一字滲漏始稱丈夫咄千花雨淚臺山草石上空談無舌人</div>
</p></div>
<div class='div-other'><a id='mulu52' />
<p class='h2'>普賢</p><p style="text-indent:0em" class="lg-abnormal"><div class='lg-row'>這裡一物也無騎個六牙白象到此作麼遇着跛脚阿師定是一頓拄杖趂出山門饒你廣大行願不如歸去好山僧恁麼贊普賢恁麼會蘇堤風細柳花飛野鴨晝長打瞌睡</div>
</p></div>
<div class='div-other'><a id='mulu53' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>吾謂大士多了一件事到處被人圖寫以為是觀音悲哉眾生不知自<span class='corr'>己</span>六根門頭盡是觀音出現所怪大士不本分惑亂人家男女圓通訥云長安風月貫今昔那個男兒摸壁行豈不是大士多了一件事這事豈人可與可授耶大士利生不過皮毛上轉生授生以善教化以慈悲攝無量因緣終不能吐露把眾生盡底掀翻若要這樣辣手用劍刃上事畢竟輸我宗門前代諸老師佛及菩薩只可說好話說因果唱導之師而<span class='corr'>已</span>達磨大師若無慧可尊者幾希</div>
</p></div>
<div class='div-other'><a id='mulu54' />
<p class='h2'>水墨像</p><p style="text-indent:0em" class="lg-abnormal"><div class='lg-row'>不見大士金色身而幸隨喜水墨像大慈悲力不思議一一音聲悉皆應牛聲馬聲及虎狼地獄種種音聲相皆是自在無畏力而能攝受諸業力牆壁瓦礫聞思修露柱頓入三摩地</div>
</p><p style="text-indent:0em" class="lg-abnormal"><div class='lg-row'>稽首大悲觀自在眾生何日得解脫眾生有我不自在自在眾生無我所三界一切所有法盡是菩薩悲心應三界一切法既空菩薩悲心亦無用莫教好肉剜作瘡瘡元無痕肉無瘢我勸菩薩早[(冰-水+〡)*ㄆ]拾放下淨瓶巖底坐善財童子學心經從來不識元字脚阿多婆牛渡大河頭角<span class='corr'>已</span>露</div>
</p></div>
<div class='div-other'><a id='mulu55' />
<p class='h2'>繡觀音</p><p style="text-indent:0em" class="lg-abnormal"><div class='lg-row'>此上座名曰觀音自洛伽山去五天竺在這裏經過無端被那鄉閭人通身針劄累他善財龍女一齊叫屈不妨不妨應以婦女身得度者即現婦女身而為說法然雖如是鴛鴦繡出從君看不把金針度與人</div>
</p></div>
<div class='div-other'><a id='mulu56' />
<p class='h2'>大悲千手眼</p><p style="text-indent:0em" class="lg-abnormal"><div class='lg-row'>問道菩薩用這許多手眼作麼汝等正不知菩薩手眼因眾生有如是差別異故菩薩應之非菩薩真有祖師云通身是手眼即此意也雖然其實無多子</div>
</p><p style="text-indent:0em" class="lg-abnormal"><div class='lg-row'>這光明中無法不具逆順斜倒差別異形隱顯出沒影現世間衲僧到這裏徹底分明未稱奇特何以故離不得這裏眾生迷這裏墜於惡道輪轉不息菩薩達此無遮無障應化三界徹底老婆欲指眾生得個入路雖然不得相欺眼裏耳裏鼻裏舌裏身根意根乃至運水搬柴穿衣喫飯無不是眾生大悲千手眼應用十二時故祖師云通身是手眼</div>
</p><p style="text-indent:0em" class="lg-abnormal"><div class='lg-row'>觀音自觀音徑山自徑山與我毫沒交涉我若靠觀音得成佛正好做夢到彌勒快教伊[(冰-水+〡)*ㄆ]拾行脚到他方世界去不要在此礙手絆脚癡眾生受閧弄燒黃熟香熏他鼻孔咄咄</div>
</p></div>
<div class='div-other'><a id='mulu57' />
<p class='h2'>十六羅漢贊</p><p style="text-indent:0em" class="lg-abnormal"><div class='lg-row'>不會叅禪何其倔僵捏串數珠作人榜樣<span class='note-inline'>(危坐念佛)</span></div>
</p><p style="text-indent:0em" class="lg-abnormal"><div class='lg-row'>舉眼無親欲行無路靠根竹杖思量甚麼<span class='note-inline'>(倚杖思惟)</span></div>
</p><p style="text-indent:0em" class="lg-abnormal"><div class='lg-row'>手捉其物死殺不放勞他燒香塊塊勿着<span class='note-inline'>(如意燒香)</span></div>
</p><p style="text-indent:0em" class="lg-abnormal"><div class='lg-row'>端坐何為淨心離欲都盧張嘴任渠摸索<span class='note-inline'>(靜坐摸索)</span></div>
</p><p style="text-indent:0em" class="lg-abnormal"><div class='lg-row'>得小神通共誰酬酢擎個淨瓶自取其樂<span class='note-inline'>(賣弄神通)</span></div>
</p><p style="text-indent:0em" class="lg-abnormal"><div class='lg-row'>靴裏動指驢年不悟一念妄起枝葉<span class='corr'>已</span>露<span class='note-inline'>(着靴坐受花果)</span></div>
</p><p style="text-indent:0em" class="lg-abnormal"><div class='lg-row'>裹頭曲項大半郎當打開卷子[(冰-水+〡)*ㄆ]拾不上<span class='note-inline'>(裹頭開卷)</span></div>
</p><p style="text-indent:0em" class="lg-abnormal"><div class='lg-row'>枯木寒巖想是此老望渠回頭直待樹倒<span class='note-inline'>(枯木立禪)</span></div>
</p><p style="text-indent:0em" class="lg-abnormal"><div class='lg-row'>這個差異黑心臉起用塗毒藥我不如你<span class='note-inline'>(坦臂操藥)</span></div>
</p><p style="text-indent:0em" class="lg-abnormal"><div class='lg-row'>手不釋卷誦白蓮經長眉幾莖勿遮眼睛<span class='note-inline'>(長眉搸經)</span></div>
</p><p style="text-indent:0em" class="lg-abnormal"><div class='lg-row'>老極無齒緊閉其嘴待白雲來拽杖而歸<span class='note-inline'>(倚杖閒生)</span></div>
</p><p style="text-indent:0em" class="lg-abnormal"><div class='lg-row'>消遣白日手拈香爐覰不破機蘇嚕蘇嚕<span class='note-inline'>(捧爐默念)</span></div>
</p><p style="text-indent:0em" class="lg-abnormal"><div class='lg-row'>且莫算計如意自在坐爛石頭身心痛快<span class='note-inline'>(橫身石頭)</span></div>
</p><p style="text-indent:0em" class="lg-abnormal"><div class='lg-row'>猛虎拽尾且嘯而來被人簡點皮毛尚在<span class='note-inline'>(伏虎撥毛)</span></div>
</p><p style="text-indent:0em" class="lg-abnormal"><div class='lg-row'>捏住放行鉢盂脫葢從此入者畜生作怪<span class='note-inline'>(隆龍展鉢)</span></div>
</p><p style="text-indent:0em" class="lg-abnormal"><div class='lg-row'>不着兩頭中流已渡賴他頭毛末後一步<span class='note-inline'>(渡水捺童子頭毛)</span></div>
</p></div>
<div class='div-other'><a id='mulu58' />
<p class='h2'>降龍贊</p><p style="text-indent:0em" class="lg-abnormal"><div class='lg-row'>雲浮空而不雨龍欲降而未降長年死丁丁坐被人喚作枯椿唯既是天台羅漢為甚墮在丹青筆下</div>
</p></div>
<div class='div-other'><a id='mulu59' />
<p class='h2'>伏虎贊</p><p style="text-indent:0em" class="lg-abnormal"><div class='lg-row'>這僧得幾許神通受用皮毛相逢黃檗老阿師斫折項不道我不與你說分明記取</div>
</p></div>
<div class='div-other'><a id='mulu60' />
<p class='h2'>羅漢像</p><p style="text-indent:0em" class="lg-abnormal"><div class='lg-row'>耘耘綠草細成章花葢梧桐地作床坦臂恨人何不會眉毛橫竪結清霜</div>
</p></div>
<div class='div-other'><a id='mulu61' />
<p class='h2'>達磨大師</p><p style="text-indent:0em" class="lg-abnormal"><div class='lg-row'>墮墮墮皮鞋一雙笠一個橫在肩頭辛苦生思量擔到西域去只此這個放不下誰個肻來歸依你</div>
</p><p style="text-indent:0em" class="lg-abnormal"><div class='lg-row'>尊者久坐不倦為求八故喫毒異常死亦不顧大慈心力遍一切處到震旦國接得一個如花開敷如月在波香海澄清燈續無數若鶴林素若妙喜祖</div>
</p><p style="text-indent:0em" class="lg-abnormal"><div class='lg-row'>大膽麤心闖來東土說道有傳佛心印忒煞掉謊及至梁王殿上有口難分自成逗漏拂袖便行啞子喫苦瓜直入千峰萬峰冷冷落落九載秋風若無慧可大師笑破他人口久聞擔履歸家如何還在這裏若不是異鄉別井人將斷貫索穿却你鼻孔朝打三千暮打八百高懸雙徑峯頭待你忍饑無暇那裏有工夫去賣傳佛心印</div>
</p><p style="text-indent:0em" class="lg-abnormal"><div class='lg-row'>人謂西來達磨我道是擔水河頭賣的客作漢自梁至今被人畫影圖形焚香供養道是東土鼻祖不知逗漏家風不守本分何苦得人人喫飯穿衣知時及節你定要剜肉做瘡壓良為賤來來去去賣弄這些骨臭氣</div>
</p><p style="text-indent:0em" class="lg-abnormal"><div class='lg-row'>大師傳佛心印來震旦國喫若干苦辣冷坐九年被人喚作壁觀胡僧至今畫影圖形燒黃熟香供養雖然就中一點不好隻履西歸笑你猶有這個在</div>
</p><p style="text-indent:0em" class="lg-abnormal"><div class='lg-row'>汝是梁時到我這裡舊得緊的面孔東也見你打坐西也見你渡江任你走盡天邊無有着你所在是我等不唧[口*留]禿奴輩道你是箇西來傳佛心印之祖師且喜沒交涉雖然憐你辛苦多年且留你這嘴臉掛在壁角</div>
</p></div>
<div class='div-other'><a id='mulu62' />
<p class='h2'>睦州陳尊宿</p><p style="text-indent:0em" class="lg-abnormal"><div class='lg-row'>這個尊宿忒殺無禮單用麤拳辣手接人若青天揮霹靂電卷星飛雲門大師被你一拶死去十分損一足左跛右跛這樣惡魔王老禿奴佛法豈如是耶相聞後世兒孫也道末後有人罵你咄仁者見之謂之仁</div>
</p></div>
<div class='div-other'><a id='mulu63' />
<p class='h2'>高峰妙禪師<span class='note-inline'>(像藏匡山獅子峯)</span></p><p style="text-indent:0em" class="lg-abnormal"><div class='lg-row'>大師居西天目獅子巖壁立千仞之風攀躋不得苦行一生道滿天下雙髻六載龍鬚九年未嘗一日若倦以枕子墮地打破生死鬼窟壽算五十八歲涅槃於死關全身缶塔可謂鐵成金骨刀斧斫不入面孔舍利無數光現髮根千載之下更有何人像得我師我師真我師也非稱呼之師也影子在此且道高峯主人公在何處道道</div>
</p><p style="text-indent:0em" class="lg-abnormal"><div class='lg-row'>龍鬚脫皮換骨向雙髻峯頂呵佛罵祖六年敗闕倒轉旗鎗直入深深天目獅子巖中冷氷氷一十八載滯貨方纔得價若斷崖之與中峰更無得意於先師且道還有人麼臨崖看滸眼特地一塲愁</div>
</p></div>
<div class='div-other'><a id='mulu64' />
<p class='h2'>斷崖義禪師</p><p style="text-indent:0em" class="lg-abnormal"><div class='lg-row'>這狀阿誰雪巖之孫高峯之徒中峯之兄卓然天目若影若空遠續臨濟之風眼空四海佛祖不容千巖坐斷粉碎鴻濛身心宇宙鼻舌俱通了無所了宗無所宗證何三昧有神化工諸祖莫及雲深難窮斷崖斷崖吾謂汝從</div>
</p></div>
<div class='div-other'><a id='mulu65' />
<p class='h2'>雲棲大師</p><p style="text-indent:0em" class="lg-abnormal"><div class='lg-row'>這和尚出世四十九年得文字三昧捏管鐵筆把住天下衲僧見者無不指歸淨土更不提起向上巴鼻驀拶相逢未免跳入獅子窟裡大驚小怪和泥合水且道以何為驗幾回明月下親見鶴翻身</div>
</p><p style="text-indent:0em" class="lg-abnormal"><div class='lg-row'>念佛法門大似懸羊頭賣狗肉開舖四十餘年竟無一人嗅着可憐江國行人少狼藉山前多少花</div>
</p></div>
<div class='div-other'><a id='mulu66' />
<p class='h2'>幻有傳和尚</p><p style="text-indent:0em" class="lg-abnormal"><div class='lg-row'>三次到龍池不曾有一字或伸一指頭草鞋脫還未嘗說口頭禪一捏竟粉碎這樣老古錐憨憨過日子冷地好思量恨心徹骨髓不用惡鉗鎚只會笑而<span class='corr'>已</span>笑裡有刀泥裡有<span class='corr'>刺</span>龍池出天童棒喝西來意</div>
</p></div>
<div class='div-other'><a id='mulu67' />
<p class='h2'>密雲禪師</p><p style="text-indent:0em" class="lg-abnormal"><div class='lg-row'>天童師兄還知麼徑山常罵你是個破木杓向東溪舀水則不得西溪安能有之饒你直走之金剛際索取衣兜將來逗漏不少不肻作個本分衲僧定要賣弄笑巖和尚家醜大唐國裡那個不知你是個破木杓</div>
</p><p style="text-indent:0em" class="lg-abnormal"><div class='lg-row'>這位老兄三十年前在禹門同出山歷路隨了我走到越城尚不肻同伊說半字今日天童大作佛事闡宗揚教扭捏達磨大師鼻孔後代兒孫分疎不下何如何如</div>
</p><p style="text-indent:0em" class="lg-abnormal"><div class='lg-row'>這老漢一副生鐵面皮沒些子人情一條白棒不論是佛是魔只管劈頭便打直饒打得血淋淋地猶是不肻住手呵臨濟下兒孫天然有在他時異日相逢馬相公鐵棒又教誰喫</div>
</p><p style="text-indent:0em" class="lg-abnormal"><div class='lg-row'>多年不學老胡禪且喜今朝日勝年天大事來同㖒唾草鞋不值半文錢師兄坐得好我亦徑山眠</div>
</p><p style="text-indent:0em" class="lg-abnormal"><div class='lg-row'>生前作業打人罵佛其罪莫大不入天堂便入地獄還有人相救麼直待彌勒下生水牯牛是汝同叅救取一半咄咄</div>
</p><p style="text-indent:0em" class="lg-abnormal"><div class='lg-row'>橫贊竪贊贊歎不及天童山裏捏神捏怪惹得這些削禿如蜂護王如龍護珠我看你這箇老阿師有多少奇特要作臨濟兒孫且未夢見在</div>
</p></div>
<div class='div-other'><a id='mulu68' />
<p class='h2'>題大司㓂廣亰朱居士繞膝圖</p><p style="text-indent:0em" class="lg-abnormal"><div class='lg-row'>先生之道若大樹根深錯節難指示枝葉盤桓香自清垂垂花果皆兒孫先生之德如邱山蒼崖石壁元尋常和風微扇薜蘿動林白扶踈明月霜水田野岸細草綠歡娛日日閑清足上下交羅如貫珠池塘春暖鶯雙浴歌夜不知秋水深鴛湖面面藏天腹雲可掬兮魚可呼金盤托出千年圖問道幾時來到此固非避喧愛寂莫諸君相<span class='corr'>逢</span>總不語舒卷且留山水居</div>
</p></div>
<div class='div-other'><a id='mulu69' />
<p class='h2'>彥直孝廉像</p><p style="text-indent:0em" class="lg-abnormal"><div class='lg-row'>大心普戴惟善是崇方正生平世所珍重如花開敷居春風中來既不留去何所從眉目儼然如鍠在鐘美哉此老無物可同</div>
</p></div>
<div class='div-other'><a id='mulu70' />
<p class='h2'>題葵石居士行樂</p><p style="text-indent:0em" class="lg-abnormal"><div class='lg-row'>蒼崖修竹青草苔花日日春光時時風月且道君家就地冷坐從何處到此圖眼前這些光景不肻還家歸舍死板板轉動不得六根虛豁無分彼此諸念氷消融通短長快哉震旦國中能得幾人像你自在倘他年杖笠五峯東坡池上再與相見</div>
</p></div>
<div class='div-other'><a id='mulu71' />
<p class='h2'>無住沈居士小像</p><p style="text-indent:0em" class="lg-abnormal"><div class='lg-row'>是真非真是幻非幻畢竟是誰具眼者看如意在手有經兩函長年敷坐雲山無住先生模樣梅花枝上冷魂飄芳草石頭舉一半</div>
</p></div>
<div class='div-other'><a id='mulu72' />
<p class='h2'>[、/(、*、)]菴王居士小像</p><p style="text-indent:0em" class="lg-abnormal"><div class='lg-row'>狗子佛性無五五二十五逼塞趙州關叮嚀莫莾鹵即此是贊君將軍射石虎瞥爾頂門開是真相見我</div>
</p></div></div>
<div class='div-other'><a id='mulu73' />
<p class='h1'>自贊</p><p style="text-indent:0em" class="lg-abnormal"><div class='lg-row'>這個若是雪嶠老子劈脊一棒打折你驢脚若道不是雪嶠老子喚千手大悲菩薩來拔脫你兩莖眉毛教你人不成人鬼不成鬼畢竟如何若何仲弓宰我子貢子由子夏咄是何言歟天目耳長拖得遠渴龍飲水入西湖㗭唎㗭唎蘇嚕蘇嚕</div>
</p><p class="head2">又<span class='note-inline'>(像藏徑山)</span></p>
<p style="text-indent:0em" class="lg-abnormal"><div class='lg-row'>這個不會佛法漢有甚巴鼻一臉清冷冷骨頭刀斧斫不入雙髻峯獨宿一十二載壁立千仞吟風嘯月傍若無人<span class='corr'>袒</span>胸露臂氣宇如王未得楊岐正脉坐斷禹門活捉虎狼折腳鐺中燒盡千七百則陳爛葛藤觸鼻生香大塊吞吐不點鹽醬一飽便休呵呵大笑打筋斗不記數罵佛祖有來由泥團雪團一任諸人橫嚼竪嚼神猜鬼猜取性逍遙山顛風顛今朝掇轉船頭斬新條令循規蹈矩時時如見大賔亂髮垂肩日日當胸义手波瀾滄海龍蛇頂戴堯天星斗不是無錢買草鞋平生自愛赤腳走咄那裡去從容漫用株苕菷五峯殿上好徘徊百萬杉松隨汝後</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>這個蓬頭漢真得能憎俗不俗僧不僧謗聲不絕佛法不靈若遇着臨濟老子一頓棒走得脚底無皮過滑石橋遇着寒山拾得將百千年陳爛葛藤穿却你鱉鼻牽到國清寺不要你種冬[瓜-、]便要你栽蘿蔔那許你拗折拄杖高挂鉢囊义雙手赤兩脚死立住長在人家誑飯喫咄</div>
</p><p class="head2">又<span class='note-inline'>(像藏雲門)</span></p>
<p style="text-indent:0em" class="lg-abnormal"><div class='lg-row'>坐斷雲門怪石不依倚人家破箬戶今朝湛寂六根逍遙三界獨步相逢臨濟德山义手叮嚀莫嫌滯貨咄五五二十五</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>這漢好些無理倔僵一頭孤高一擔聊通祖佛機緣全沒普賢行願捏住文殊舌根佛法不通一線不作亂草堆頭夏蟲只愛高眠雙髻雙徑任伊五宗絕去冷氷自有無位真人徹上徹下仔細思量你是大明國裏第一等偷懶沙門如何一般有人天供養</div>
</p><p class="head2">又<span class='note-inline'>(偃風璞請)</span></p>
<p style="text-indent:0em" class="lg-abnormal"><div class='lg-row'>身自我有影從彼出苟非其狀將錯就錯從何處來天人莫測住山四十有年走到匡廬被人圖捺青毛獅子隨身擬似文殊菩薩或問畢竟是誰便是雙徑峯頭千指菴中語風禪客咄惡聲遠布大明國不必時人來摸索</div>
</p>
<div class='div-other'><a id='mulu74' />
<p class='h2'>序東居士圖老人像自侍於傍以為朝夕覿靣師承故讚而書之</p><p style="text-indent:0em" class="lg-abnormal"><div class='lg-row'>對靣清談非佛而誰道心不易終始如一師子道合如膠似漆今日之緣夙生植德狹路相逢或坐或立奇哉怪哉如日如月問這是誰青獅法脉號曰知有長居密室世出世法了然明白不必多語毘耶一默</div>
</p></div></div>
<div class='div-other'><a id='mulu75' />
<p class='h1'>附贊</p><p class="byline">董其昌</p><p style="text-indent:0em" class="lg-abnormal"><div class='lg-row'>精嚴戒德蕭灑宗風林居晏坐月朗春融東語西話斷崖中峯如水入水如空度空龍象蹴踏師子行蹤剎那覿靣歷劫無功曾經發箭以口承鋒是水乳合非名句通吾欲著慶歷僧寶傳非斯人其誰從</div>
</p><p class="head2">又</p>
<p class="byline">陳繼儒</p><p style="text-indent:0em" class="lg-abnormal"><div class='lg-row'>悟明心地震動人天得法於臨濟之後印證於雲棲之前胸懷海納鋒辨河懸說法則轟擊雷電落筆則飛走雲烟不問雙髻峯不戀千指菴不拈拂舉棒不揚目張拳語風居畔朝陽頂邊一瓢一衲一榻一椽隨機對證發眾生之藥窮因極果結震旦之緣此豈拾牙後慧弄口頭禪者耶問之徑山諸祖師點首曰其然其然</div>
</p><p class="head2">又</p>
<p class="byline">譚貞默</p><p style="text-indent:0em" class="lg-abnormal"><div class='lg-row'>認得是雪老逼真面孔認不得是現成佛祖頭陀高峯替身雪山作俑舌底風吹眉毛草動撩天潑地大慈大勇既然棒喝兒孫那用數珠供奉石頭坐爛多年畢竟雲棲法湩</div>
</p><p class="head2">又</p>
<p class="byline">郭凝之</p><p style="text-indent:0em" class="lg-abnormal"><div class='lg-row'>這個老人快胸直腸舌橫劒樹目閃電光面面相覰則寒冬煦日針針相對則夏月飛霜住山三十年抱孤雲獨臥應緣六十載與虎豹俱藏允矣宗門武庫法海津梁而皮相者或以為普化之散聖而寒山之風狂噫這是徑山東坡池頭臨濟嫡派孫語風和尚而行將拈提正印重整大慧之宗綱</div>
</p></div>
<div class='div-other'><a id='mulu76' />
<p class='h1'>頌</p>
<div class='div-other'><a id='mulu77' />
<p class='h2'>顧鑒咦</p><p style="text-indent:0em" class="lg-abnormal"><div class='lg-row'>雷電之機不可擬纔落思惟千萬里凡聖無名更問誰翛然拽杖竟回去春風生面花雨飛嫩綠依依樹頭起黃雀聲中始見情殘紅半寫佳人語漚光淺澹去還留楊柳枝枝夕陽雨歸去來兮秋水深故居猶在雲烟裏蜻蜓戀戀白蓼香蝴蝶翩翩若夢<span class='corr'>已</span>雲門老咦而去閃爍紅旗埋沒主今朝幸是可憐生一脉蕭蕭竟如斯</div>
</p></div>
<div class='div-other'><a id='mulu78' />
<p class='h2'>百丈開田</p><p style="text-indent:0em" class="lg-abnormal"><div class='lg-row'>掘破青山作水田風流只在钁頭邊潑身紅雨帶歸去脫却汗衫仔細看</div>
</p></div>
<div class='div-other'><a id='mulu79' />
<p class='h2'>熏風自南來</p><p style="text-indent:0em" class="lg-abnormal"><div class='lg-row'>竹底生風暑漸消綠飜輕影有芭蕉果然會得古人意獨角泥牛被火燒</div>
</p></div>
<div class='div-other'><a id='mulu80' />
<p class='h2'>東山水上行</p><p style="text-indent:0em" class="lg-abnormal"><div class='lg-row'>諸佛從來水上行有身無脚到如今眼前誰是我相識同調絕無獨自吟</div>
</p></div>
<div class='div-other'><a id='mulu81' />
<p class='h2'>南泉斬猫</p><p style="text-indent:0em" class="lg-abnormal"><div class='lg-row'>拾得籬根血染頭風霜飄泊幾經秋今朝坐上分明舉月落風殘趂水流</div>
</p></div>
<div class='div-other'><a id='mulu82' />
<p class='h2'>高峯主人公</p><p style="text-indent:0em" class="lg-abnormal"><div class='lg-row'>南北無門路不通分毫有主賊來攻直饒主客都星散大似楊花趂曉風</div>
</p></div></div>
<div class='div-other'><a id='mulu83' />
<p class='h1'>垂問畣頌</p><p>師室中謂眾云雲門有四問下語相當即付鉢袋子。</p>
<p>問除却着衣喫飯如何是你心弘歇荅云二祖道底。</p>
<p>問眼孔動定時分別前境不動時落在什麼處荅洎被眼瞞又云確。</p>
<p>問遊山玩水舉足動步者復是阿誰荅不問不知。</p>
<p>問千般計較念從何起荅覓得却來舉似。</p>
<p>師過天童因垂四問罕有契其機者代答頌問既是帝釋峯為甚不持笏畣今日放衙。</p>
<p style="text-indent:0em" class="lg-abnormal"><div class='lg-row'>善法堂中坐的人久無梳洗病支身花冠早</div>
</p>卸春風裏未敢峯前作侍臣<p>既是狀元紅為甚喚作荔枝云降尊就卑。</p>
<p style="text-indent:0em" class="lg-abnormal"><div class='lg-row'>嬴來鼎甲狀元稱心細身麤在世情脫却皮囊非是色從前題目不容名</div>
</p><p>既是黃精為甚是黑的云被人扭捏。</p>
<p style="text-indent:0em" class="lg-abnormal"><div class='lg-row'>無奈身將火氣蒸譬如髮落改為僧此中滋味全歸火莫把形容起愛憎</div>
</p><p>既是天童為甚無面目可見云雖無面目瞞他一點不得。</p>
<p style="text-indent:0em" class="lg-abnormal"><div class='lg-row'>假名呼作是天童面目渾如江上風萬朵白雲飛不住與君相見在西東</div>
</p><p>僧請益舉高峯大師四問請師畣頌。</p>
<p>盡大地是箇火坑得何三昧不被燒却畣同道者方知。</p>
<p style="text-indent:0em" class="lg-abnormal"><div class='lg-row'>拈得東來又失西火坑三昧殲鷄啼高峯饒舌太多事笑煞江西馬簸箕</div>
</p><p>人人有箇影子因甚蹋不着云蹋着即禍生脫空慢語得能憎有屋無家不着僧放過那邊冷來看冰花雪月夜深燈。</p>
<p>杲日當空為甚被片雲遮却云昧語作麼。</p>
<p>無陰陽地上過來倦煞香醪打一杯頂上門開人境澹日輪曾受我生埋。</p>
<p>佛祖公案總是一箇道理為甚有明與不明云高峯自領出去。</p>
<p style="text-indent:0em" class="lg-abnormal"><div class='lg-row'>曷藤陳爛<span class='corr'>已</span>成灰占着唇皮鬼見摧命運不通宜守舊山頭壁角去徘徊</div>
</p></div>
<div class='div-other'><a id='mulu84' />
<p class='h1'>偈</p>
<div class='div-other'><a id='mulu85' />
<p class='h2'>辭眾檀請徑山開法</p><p style="text-indent:0em" class="lg-abnormal"><div class='lg-row'>午夜披雲靣北斗徐徐竹裏自南還偏吾無力行河漢若箇雄心到祖關老病秪堪隨日過清機那肯列人間諸君欲識生前旨好聽風柯敲玉環</div>
</p></div>
<div class='div-other'><a id='mulu86' />
<p class='h2'>寄惟一上座</p><p style="text-indent:0em" class="lg-abnormal"><div class='lg-row'>鵬摶曾有訂同上畫娥眉今日喜千指憑君着意為</div>
</p></div>
<div class='div-other'><a id='mulu87' />
<p class='h2'>題驪珠峰贈山幢上座</p><p style="text-indent:0em" class="lg-abnormal"><div class='lg-row'>昔年辛苦一山夫奪得驪龍頷下珠拋擲雙林山絕頂君家作案可為模</div>
</p></div>
<div class='div-other'><a id='mulu88' />
<p class='h2'>寄黃海岸居士</p><p style="text-indent:0em" class="lg-abnormal"><div class='lg-row'>悟得本來心無心亦無法無法無本心始了心心法</div>
</p></div>
<div class='div-other'><a id='mulu89' />
<p class='h2'>挽天童密雲和尚</p><p style="text-indent:0em" class="lg-abnormal"><div class='lg-row'>同出龍池入路長吳興分袂過錢塘多年挂<span class='corr'>錫</span>玲瓏石今<span class='corr'>已</span>藏身寂寞鄉雲靣揭開紅日眼山眉愁斷白花香離離一片苦心事且道何人在影堂</div>
</p></div>
<div class='div-other'><a id='mulu90' />
<p class='h2'>別天童還雙徑</p><p style="text-indent:0em" class="lg-abnormal"><div class='lg-row'>塔豐事訖且抽身曉嶂重重接遠隣飄影葉乾風拭露點衣寒翠日初新泉鳴沙澗遊山客天指肩輿過嶺人獨抱苦心帶歸去雙眉欲解在三春</div>
</p></div>
<div class='div-other'><a id='mulu91' />
<p class='h2'>龍池掃幻有和尚塔</p><p style="text-indent:0em" class="lg-abnormal"><div class='lg-row'>銅棺山下養龍池步入凉風覔我師當戶娑羅空腹樹迎堦芳草昔人眉追思滴血曾留偈會寫傳燈嗣法詩今日塔前成九頓流源千載繼孫兒</div>
</p></div>
<div class='div-other'><a id='mulu92' />
<p class='h2'>傳佛心印</p><p style="text-indent:0em" class="lg-abnormal"><div class='lg-row'>從本<span class='corr'>已</span>來法法不立見知知見同虛空虛空何所住</div>
</p></div>
<div class='div-other'><a id='mulu93' />
<p class='h2'>懷達磨大師</p><p style="text-indent:0em" class="lg-abnormal"><div class='lg-row'>荻花秋雨敷寒江心慕孤行望遠幢此去嗟嗟無別計幾回月色到蓬窓</div>
</p></div>
<div class='div-other'><a id='mulu94' />
<p class='h2'>無相偈</p><p style="text-indent:0em" class="lg-abnormal"><div class='lg-row'>我說無相法諸佛心即是諸佛無中生無相無諸佛</div>
</p></div>
<div class='div-other'><a id='mulu95' />
<p class='h2'>主人公</p><p style="text-indent:0em" class="lg-abnormal"><div class='lg-row'>有僧問我主人公六月江行西北風記取當年舊公案西山落日半邊紅</div>
</p></div>
<div class='div-other'><a id='mulu96' />
<p class='h2'>幻相偈</p><p style="text-indent:0em" class="lg-abnormal"><div class='lg-row'>四大性假合愚癡着有我不知幻性因生死從茲起</div>
</p></div>
<div class='div-other'><a id='mulu97' />
<p class='h2'>無法偈</p><p style="text-indent:0em" class="lg-abnormal"><div class='lg-row'>心地本無法無無說無法亦不同虛空頓然無知覺</div>
</p></div>
<div class='div-other'><a id='mulu98' />
<p class='h2'>性相偈</p><p style="text-indent:0em" class="lg-abnormal"><div class='lg-row'>有性及無性人境二俱遣即今說性人了了無自性心相何所有事同於兔角出種種諸法是故說性相</div>
</p></div>
<div class='div-other'><a id='mulu99' />
<p class='h2'>徑山四威儀</p><p style="text-indent:0em" class="lg-abnormal"><div class='lg-row'>山中行脚健草鞋輕踏破了白雲千萬層</div>
</p><p style="text-indent:0em" class="lg-abnormal"><div class='lg-row'>山中住閒送春秋去鳥不啼花落溪邊樹</div>
</p><p style="text-indent:0em" class="lg-abnormal"><div class='lg-row'>山中坐窗亮胡椒布虎狼歸在我簷前過</div>
</p><p style="text-indent:0em" class="lg-abnormal"><div class='lg-row'>山中臥直到日頭午炊粥喫隣菴去討火</div>
</p></div>
<div class='div-other'><a id='mulu100' />
<p class='h2'>雙髻四威儀</p><p style="text-indent:0em" class="lg-abnormal"><div class='lg-row'>山中行上崚嶒縛腰爛草繩思量活菜喫石壁採朱藤</div>
</p><p style="text-indent:0em" class="lg-abnormal"><div class='lg-row'>山中住檀那地茆屋漏無底四壁冷蕭蕭半夜來風雨</div>
</p><p style="text-indent:0em" class="lg-abnormal"><div class='lg-row'>山中坐虛空破何處覓功夫筋斗打出門天外笑呵呵</div>
</p><p style="text-indent:0em" class="lg-abnormal"><div class='lg-row'>山中臥將就過着地鋪草窠衲被不遮寒猿啼五更苦</div>
</p></div>
<div class='div-other'><a id='mulu101' />
<p class='h2'>亂髮垂垂</p><p style="text-indent:0em" class="lg-abnormal"><div class='lg-row'>亂髮垂垂直到肩搥胸屋裏哭蒼天有僧問我西來意黃老堆堆燒夜錢</div>
</p><p style="text-indent:0em" class="lg-abnormal"><div class='lg-row'>亂髮垂垂直到肩白雲如水雨如烟山中一片莓苔石滑倒野狐幾萬千</div>
</p><p style="text-indent:0em" class="lg-abnormal"><div class='lg-row'>亂髮垂垂直到肩日圖三頓夜圖眠便宜一個閒身子留在青山作鏡看</div>
</p><p style="text-indent:0em" class="lg-abnormal"><div class='lg-row'>亂髮垂垂直到肩茆棚猶勝夜摩天藜羹麥飯家常有石壁山藤豈偶然</div>
</p></div>
<div class='div-other'><a id='mulu102' />
<p class='h2'>進開先</p><p style="text-indent:0em" class="lg-abnormal"><div class='lg-row'>新作叢林事事差庫司無粟水無茶分明一段苦心事那許時人磨齒牙果薦雲門胡餅話途中尚未到山家</div>
</p></div>
<div class='div-other'><a id='mulu103' />
<p class='h2'>擬寒山三首</p><p style="text-indent:0em" class="lg-abnormal"><div class='lg-row'>家有一庫司百般皆具足指向與人看人人信不及貧兒甘自貧不肻回頭顧忽朝風雨打身心成露布</div>
</p><p style="text-indent:0em" class="lg-abnormal"><div class='lg-row'>只為未見君思君在長日果在毫髮間如隔千里驛一馬生三蹄蹄蹄用各別有時覿面來天地同黑漆</div>
</p><p style="text-indent:0em" class="lg-abnormal"><div class='lg-row'>我見寒山詩字字言真實東行及西行竹筒盛敗物飽餐殘菜滓身披破直裰化物不用情形類乎凡質</div>
</p></div></div>
<div class='div-other'><a id='mulu104' />
<p class='h1'>佛事</p><p>龍池掃塔今日有此宗風乃梁朝達磨大師過我東震旦國相傳至六祖以下列為五宗各立門庭以應一花開五葉結果自然成之讖而今法眼尚在高麗溈仰杳無音信曹洞雲門依俙有人惟有臨濟一宗沿流不止至我笑巖師翁師翁付先師幻有和尚今日塔前惟有徑山一人是師嫡子特具薄供分付主山神主地神主林神主空神等護持我先師全身法塔如今大明國內愚癡者甚多見性者甚少惟願先師常寂光中加被眾生遠紹教外別傳之旨不負達磨大師笑巖師翁以此敬為人天供養。</p>
<p>上天童和尚供昔日南嶽讓禪師云道一去一向不見持箇信來着一僧去見他上堂出云作麼其僧如法出眾云作麼馬祖云自從胡亂後三十年不曾少鹽醬今日天童這裡作麼生君子千里同風某辦一箸菜飯供養師兄雖然無鹽醬且喜滋味馨香。</p>
<p>為天童和尚舉龕喝一喝云癸未二月十有三日南山卜得一宂最吉祥地修拾精藍人天大眾請師兄到彼安樂受用自在逍遙惟願天童香火綿綿德風遠播相繼祖燈如帝珠聯絡不絕法界眾生俱為瞻仰法駕蚤臨不必躊躕復云起。</p>
<p>封塔稽首大哉俊哉我師兄密雲和尚末法時拈出威音那邊鼻孔捏根拄杖把住天下人舌根打人打得血淋淋地海沸山騰乹坤黑暗猶是不肯住手復起臨濟之宗非吾兄而誰今日退身三步藏身處沒踪跡沒踪跡處且藏身更說一偈坐空千界月諸佛汝同儕鑿破青山面將身就活埋復云封。</p>
<p>為亡僧舉龕喝一喝云此處着你不得盡情擔荷將去復云起。</p>
<p>秉炬云且向乾柴烈火中煆煉一番喝云水中漚滅還歸水不涉須彌一點塵擲炬云燒為教梁下火死人送活人送到勝熱婆羅門作麼生會劫火洞然此土安隱教梁會麼生死出入遊戲之具何苦之有擲下火把云看舉龕若昧法師還知麼在這裏冷冷落落坐一十餘年竟不思量轉身吐氣今朝吉日良辰請向深深處安樂自在古人云欲窮千里目更上一層樓起。</p>
<p>入塔以拄杖打○相云崇禎庚辰臘月十五日去土七尺以為窟宅若昧法師千足萬足仗人天之福惟道忞之力老人切勿佛法狼藉後代兒孫如規如則喝一喝云任他歲月遷流汝此土安隱封好。</p>
</div>
<p class='juan'>雪嶠禪師語錄卷第五</p>
<div class='div-w'>
<p class='h1'>音釋</p>
<div class='div-note'>瘢<p style="margin-left:1em"><span class='note-inline'>(蒲官切音槃瘡㾗也)</span>。</p>
舀<p style="margin-left:1em"><span class='note-inline'>(伊鳥切遙去聲抒臼也)</span>。</p>
笏<p style="margin-left:1em"><span class='note-inline'>(呼骨切音勿公及士所搢也)</span>。</p>
荔<p style="margin-left:1em"><span class='note-inline'>(力智切音麗荔枝樹高五六丈青花朱實實大如鷄子果名)</span>。</p>
扭<p style="margin-left:1em"><span class='note-inline'>(女久切音紐手轉貌)</span>。</p>
裰<p style="margin-left:1em"><span class='note-inline'>(丁括切音掇補裰破衣也)</span>。</p>
</div></div>
</div><!-- end of div[@id='body'] -->
</body></html>