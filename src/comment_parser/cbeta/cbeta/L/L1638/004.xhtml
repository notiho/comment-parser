<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪嶠信禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>雪嶠禪師語錄卷第四　　　　　　魚四</p><p class="byline">參學門人弘歇等編</p>
<div class='div-other'><a id='mulu17' />
<p class='h1'>法語</p>
<div class='div-other'><a id='mulu18' />
<p class='h2'>示錢相國塞菴居士</p><p>這個事不是帶了習氣做的須用全身放倒別立主人公若也朦朦朧朧如睡夢中欲求其開豁混到驢年馬月未敢相許在何以故祖師西來單傳直指傳佛心印不論禪定解脫惟言見性成佛禪定解脫尚不許挂向唇皮何習氣敢污祖師心印哉若真欲求道悟自本心每日當以滌淨身心提個話頭僧問趙州如何是祖師西來意州云庭前栢樹子便向這裏叅去。</p>
</div>
<div class='div-other'><a id='mulu19' />
<p class='h2'>示錢元冲居士</p><p>學道人須打點胸次潔白外緣內緣盡付春流澄澄湛湛提個話頭僧問雲門如何是佛門云乾屎橛即將此恁麼提撕恁麼叅究如護眼珠時時在念日日在疑功夫緊峭自有陳爛葛藤妄想夾雜總之不必理會只管高提本叅乃至迎送喫飯穿衣惟有一個乾屎橛頓在眼前動靜之際但恁麼叅着些精神如失至寶畢竟要討個下落歲久月深生死心不退自肰得力一火煮熟始為到家絕無奇特原是舊時人乾屎橛化為無上覺王莫生歡喜至囑至囑。</p>
</div>
<div class='div-other'><a id='mulu20' />
<p class='h2'>示廣原朱居士</p><p>以不動心降伏眾魔以無言言成就慧身葢生死之由用諸妄想結業為苦愛水所滋貪欲為本其中有不受區宇者佛亦柰何伊不得且老病垂身當以自勉幻化匪堅豈能久長若無聖諦第一義把住綱宗必也早成流浪今日受用天龍鬼神籌運如是享如是自在皆夙智所為靈肰獨步四大血軀一套套出既以血軀同于父母父母血軀同于阿誰宜審察有不謝之緣磨不吝之德也若以哭泣欲使他人知者情也癡也落陰界而不返病也慟乾坤一切草木無不知癡之謂也思之。</p>
</div>
<div class='div-other'><a id='mulu21' />
<p class='h2'>示錢仲芳居士</p><p>道無一向隨意可以還源信力既充佛祖將為下立惟恐虗棄光陰這個便為難事人身何來總之黑雲中過日忽朝脚踏實地心眼頓開始知徑山一片老婆舌頭領罵有分。</p>
</div>
<div class='div-other'><a id='mulu22' />
<p class='h2'>示錢去非居士</p><p>欲識本來面目先教放下熱烘烘這條肚腸五欲三毒付之東洋大海冷煖不干懷富貴非我有日用疎疎澹澹不求濃厚妻孥接應如影如響送客迎賔如夢如幻妄想忽生劈頭截斷放逸恣情是誰之過叅。</p>
</div>
<div class='div-other'><a id='mulu23' />
<p class='h2'>示錢不識居士</p><p>不用澄心而念靜不用厭凡而忻聖不用聰明而賣世不用思量而得道不用將心而待悟不以重古而輕今不以好樂而忘情不以取長而乖短不用將心而覔心不用功夫而妨道不思善惡而定性不以肉身而求法身不以肉眼別有慧眼不以就高而卑下不以逍遙而取性<span class='corr'>已</span>上數語皆障本心非入道之門也但要時刻究心所從來一道無遮無閉之光明不遷不謝之智慧不相遠矣只在汝之六根顯現朝夕不居陰界故傅大士云夜夜抱佛眠朝朝還共起要知佛住處只遮語聲是。</p>
</div>
<div class='div-other'><a id='mulu24' />
<p class='h2'>示四照居士</p><p>做功夫人不得力病在多知多解穿鑿公案習氣膠之三毒五欲打脫不下所以不得洞明佛性這事不是壁立千仞漢子終不能到佛祖境界得入無礙辯才語言三昧既不得入無礙辯才語言三昧將何利生接引多方學者續祖慧命若真正為生死的人無雜用心一個話頭如咬鐵丸相似定要嚼碎嚼不碎[拚-ㄙ+ㄊ]命嚼寧將身心墮於地獄終不放捨話頭具如是信力如是疑情日深歲久骨爛皮穿七零八落瓦解氷消習氣不現相將近矣差不多矣更加精進三七日中立地可待此中少有一絲一忽放不下不能廓肰無聖直得身似虗空尚有虗空窒礙當恁麼時大須仔細愈着精彩以勇猛力故忽肰坐斷如生陷一般正眼迸開般若境界現前不見佛不見身不見一切一錠墨黑娘生鼻孔都無是處如大夢醒又如日輪當天融化雪霜影跡都無光明普照法界物物頭頭初無差別不作別色祖師云當初只謂茅長短燒了方知地不平珍重。</p>
</div>
<div class='div-other'><a id='mulu25' />
<p class='h2'>示振侯居士</p><p>士大夫肯向法門親近善知識决擇生死極為難得肰不能真實履踐的究此事但說而<span class='corr'>已</span>此事深遠原不容易况今末法眾生信心不篤識見不廣五欲三毒如大火聚晝夜燒然無時暫息我此宗門豈易入也生死大事豈易了也直饒你是個古佛再來也須退步有分何故我這裏不論聖凡只要還我個信得及一信永信梵行清白因果分明千魔萬難不變初心如是人者便是有智慧有力量大人許可學道目前有一等惡眾生口說宗門心為魔業觀其平日無所不作五戒不持血肉亂嚼豈佛法中有此一欵吾謂此等惡業魔外必有魔眷屬授記來魔印子上脫出來不肰那得便敢如此放肆毒氣流行地獄種子說罪福本空撥無因果如此魔民閻羅王打你鬼骨臋有日在。</p>
</div>
<div class='div-other'><a id='mulu26' />
<p class='h2'>示葵石朱居士</p><p>人之性無性為性以萬物體之各得其情所以云天何言哉春秋雨露了肰有章寒暑之性豈曰無情肰人不覺其源俱為自肰生靈之義莫不稟當仁空劫來無影響之家流通草木山河大地上至忉利梵天中為人物下至異類皆性也且生死之由從不信因果而得生死虗若空花不有不無求其實體了不可得是人若肯一念回心佛亦尚不見有何生死天堂地獄之有哉。</p>
</div>
<div class='div-other'><a id='mulu27' />
<p class='h2'>示雲將居士</p><p>叅禪一門大須仔細要以精進解脫一切雜務撇之腦後惟有話頭頓在胸次如生冤家相似拋擲不下不論歲月以悟為期倘有靜境界現前都莫理會只管提撕本叅本叅不透疑情不斷終不放手直饒透過一物不立尚有物在未是到家時節轉轉相憶念念不離直到髑髏粉碎方有少分相應莫生歡喜此時切須謹慎有奇特怪相惑汝禪定切勿隨他買草鞵行腳見人方知是佛是魔安邦定國天下太平。</p>
</div>
<div class='div-other'><a id='mulu28' />
<p class='h2'>示中邑禪者</p><p>做功夫人話頭不親切汝等偷心不歇護惜人情故使話頭打入妄覺不得清楚若是鐵橛相似一切境緣<span class='corr'>自</span>肰遠離自肰不到惟有一個生死念頭欲放之除之却又不得逼塞殺人這逼塞之物要在當人為生死心切纔有這叚光景提起話頭渾身打做一個疑團那時莫說無妄想從無始來妄想徹底搖動話頭提得親切妄想更乎親切此時不必分別只管夾草嚼劈頭截勇猛力勝一火煮熟逼塞疑情一擊化為微塵佛亦不見。</p>
</div>
<div class='div-other'><a id='mulu29' />
<p class='h2'>示禪人</p><p>志同孤鶴遠鉢響亂雲流夜宿石橋下曉行黃葉秋古人云未上船舷好與三十拄杖若這裏會得百城烟水一塲逗漏伸腳打眠衲子本分未出母胎度人<span class='corr'>已</span>畢思之。</p>
</div>
<div class='div-other'><a id='mulu30' />
<p class='h2'>示禪人</p><p>離親割愛入我法門所為何事莫是圖安閒自在穿好衣裳這裏大有事在即此軟嫩嫩風光清依依竹色覿面相逢你作麼生理會鐘聲夜聞黃鳥畫啼不是別物諦思我父母未生<span class='corr'>已</span>前聲色未彰之際聲色聻即今能聞所聞能見所見者復是何人善男子不須廣學多聞只此隨緣去住不了話頭蘊於八識田中倘夙有靈骨做到花暖春香㘞地一聲磕破髑髏也未可知。</p>
</div>
<div class='div-other'><a id='mulu31' />
<p class='h2'>示禪人</p><p>做功夫人提話頭達磨大師西來曾無此事自六祖問南岳讓甚麼物恁麼來馬祖打牛打車鎮州蘿蔔頭種種語句發明眾生心這話頭不是別物即汝之性靈眾生居於黑暗狂見異生生滅不定頭頭着逐物迷<span class='corr'>己</span>認魚目為明珠浮花四大為堅固不朽之物如是差異五欲愛水滋潤無明使習氣盛而生死求作牛馬相無有了日這些相皆不離眾生心別有塵相眾生相倒相癡眷屬相地獄相夜义相修羅相人相我相壽者相皆從一念心迷妄生若干節目如病眼見空華青黃等色空本無花病眼發生若欲病眼清明復還無知無覺之性靈不去不來本常之五蘊今將古人用過應驗藥頭服之僧問趙州如何是祖師西來大意州云庭前栢樹子日用中只將提撕不許你栢樹子上討滋味一心提撕提撕到日上西山月沉東海猛地爆折親見趙州和尚鼻孔便使身心輕快口若懸河而不滯心如利刃而無傷乃是離相離名之吹毛劍也大事<span class='corr'>已</span>畢。</p>
</div>
<div class='div-other'><a id='mulu32' />
<p class='h2'>示偃風璞侍者</p><p>今時出世輕薄後生只管貪程不覺蹉路且祖道不同外道要以真叅實悟盡底掀翻尚未是衲僧本分事直饒絕後再甦方有幾分與禪道相應更欲向孤峰絕人跡處炊折腳鐺十年二十年人天相推出來應個時節况不是道人本心。</p>
</div>
<div class='div-other'><a id='mulu33' />
<p class='h2'>示孝廉孝若徐居士</p><p>人所不知者心也故曰百姓日用而不知以情欲幽深秘之妙性天肰昏墜無覺嗟乎悲哉情欲妙性相去幾何不知日日幽深之情欲日日妙性天肰之佛道若欲離昏墜別尋真覺妙性當昏墜離于何地令妙性真覺與汝可得耶不知當體全真肉身即法身妄想即妙覺向這裏擔荷得去何工夫可做何佛道可成圓覺經云居一切時不起妄念於諸妄心亦不息滅住妄想境不加了知於無了知不辨真實其義深遠只在當人直下頓斷便與先聖大道合轍矣故趙州和尚云佛之一字吾不喜聞是的當語。</p>
</div>
<div class='div-other'><a id='mulu34' />
<p class='h2'>示隱聞李居士</p><p>雲生於空忽起忽滅生從何起滅向何處今之人也同雲之無根去來無依流浪飄泊竟不自知性靈無作無為無繫無縛在身也六根無住在空也不染不污今之噉味舌用皆識神分別耳聞眼見亦復如是一摶血肉中不知識神從何而入為人隱聞當知以日用所住心皆業也腥腥之味少進為貴知足之念不可一日忘之。</p>
</div>
<div class='div-other'><a id='mulu35' />
<p class='h2'>示士材李居士</p><p>若欲了生脫死洞明大事因緣只要一箇堅固不移動腳跟便有日子可待見佛祖鼻孔大小這回方可着衣喫飯抱兒弄孫逢塲作戲苟或不肰是大明呪是大神呪是何道理問取山前鄭八嫂叅。</p>
</div>
<div class='div-other'><a id='mulu36' />
<p class='h2'>示容思徐居士</p><p>行藏林下不以世間榮辱為念惟<span class='corr'>己</span>事不明切切在茲既能如是用心何妨日頭浩浩左之右之莫不是祖師西來大意。</p>
</div>
<div class='div-other'><a id='mulu37' />
<p class='h2'>示孝廉序東徐居士</p><p>入般若法門非容易事要一副真實心提箇話頭念茲在茲忘爾我相不着一些閑雜識心卜度只有生死大事不得逐日挨去十年五載以悟為期勿生懈怠如救頭肰能如是做去自肰坐地折爆地斷一聞千悟諸代祖師無容身之地。</p>
</div>
<div class='div-other'><a id='mulu38' />
<p class='h2'>示卓菴禪人</p><p>住山人不必將心用壞了有本分事在所謂急債寬做詩字文章海內多多未稱尊貴大徹悟光揚祖庭者實為希有他悟的人轉身吐氣別有一家風頗見前代<span class='corr'>已</span>了事後說幾句閒澹語字字印心不說別處如星月在天俱發光明心地般若亦復如是朽記得昔年徃西峰時雲摶如綿幽然可喜偶占晚來雨過蒼巒靜一片白雲又進山復云斷崕花冷千峰吼松落煙光集地香獅子巖中苦心事如何分半到朝陽振衣亭下舊題目冷地思量我是誰龍樹長成三抱半扶蘇夜月雪為皮嘗思復住西峰奈山中難得卓錐之地所以幾回念起幾回休今老矣視聽不聰身疲力倦冷坐語風待天年而<span class='corr'>已</span>不復遊山問水也禪人既住西目菴中冷靜無事正可進向脚前脚後事丟向他方世界倘得三年中改頭換靣得好消息不辜此徃那時方來喫朽拄杖思之勉之。</p>
</div>
<div class='div-other'><a id='mulu39' />
<p class='h2'>示慈菴禪人</p><p>此事不必向外尋討但辦一箇乾淨肚皮無事不辦也做功夫人盡是說功夫者他會做的人默默十二時中只有一箇不了的心肝橫於胸次更無第二物也古人云那箇拖你死屍來但向這裏看不須持呪念經求人不如求<span class='corr'>己</span>誠哉是言也假以腦後一搥打死了你又作麼生者箇事要真真實實念茲在茲虗言浪語一些來不得若肯放下眼前將自<span class='corr'>己</span>轉歸萬物了也古人云目前無法意在目前不是目前法非耳目之所到好箇夾山說得忒煞乾淨好與三十拄杖。</p>
</div>
<div class='div-other'><a id='mulu40' />
<p class='h2'>示瞿翼禪人</p><p>若欲舉揚宗教直待虗空落地纔有說話分不然總是七家村閑神野鬼祭孤䰟茶飯與我宗門有何交涉近今末法衰替見得如是總不如是人天見責護法嫌嗔謗大般若口吐黑烟他時異日打你鬼骨臋有日在阿呵呵聚眾五百六百不是好事正是吾宗敗壞相心頭無一些見識口說得十分現成學語之流可憐愍者這些地獄種子何時休歇直待熱病打頭尚是不肯放下惡魔識見魔寐人家種子猶在禿奴兒何苦得這碗飯隨分有得喫何必要稱和尚登高座嚼蛆蟲亂嚼出來刻向板上成得甚麼說話看伊俗人文章有調法有轉句活句盡入文字三昧你者些禿兵禿賊禿野狐精死入阿鼻無間剝皮剔骨呌苦無量心酸難忍到此時你還上堂得麼小叅罵謗人得麼一千七百則公案許多差別機緣這些魔民道總之一箇道理只管胡言亂綂一盲引眾盲牽入地獄眼前幾許魔民遭惡鬼打殺禿兵你還怕麼從今後發菩提心做箇好人莫待眼光落地做手腳不辦。</p>
</div></div>
<div class='div-other'><a id='mulu41' />
<p class='h1'>叅請機緣</p><p>師見雲棲蓮大師問云如何得成佛作祖去蓮云問道於盲師云道豈盲耶蓮云我盲師打○相云總在這裏蓮指○相云盲師云見婦不須重下淚還他原是個中人蓮云不是個中人師云却好蓮云好好師禮拜次日呈偈蓮着語偈云不解西方不學禪蓮云低聲低聲偶來塵世只隨緣蓮云解也學也三間茅屋傍溪住蓮云溪深路滑兩扇竹窗關月眠蓮云春色滿園關不住碎盡衲衣那有結蓮云爭似寸[糸*系]不掛養長頭髮欲成顛蓮云成顛亦不惡自從會得吾師意蓮云胡餅裏討汁白雪飄飄六月天蓮云夏行冬令寒暑不正復囑云以頭陀行住雙髻山續祖慧命師叅龍池幻和尚入門把住云佛不見身知是佛且置如何是若實有知別無佛幻云有了你沒了我師拓開禮拜幻云雪嶠不得老僧道師拂袖出次年復叅幻竪一指問會麼師云者個喚作甚麼幻微笑又次年穿草鞋直上方丈幻云你草鞋猶未脫也師云何處見草鞋來幻又微笑師即呈偈云數載龍池三度登重重問話舌生氷草鞋分付虎狼去雙髻峰頭一箇僧。</p>
</div>
<div class='div-other'><a id='mulu42' />
<p class='h1'>問答機緣</p><p>黃海岸居士到菴問云入泥入水來時如何師云滑殺人士云久聞雪嶠及至到來不見一點師云日頭大士云雪鎔後如何師云春水滿溪流士云大師曾見甚麼人來師點胸云雪老士禮拜。</p>
<p>一日茶次謂海岸云老人今年六十六復自輪指云丙丁戊<span class='corr'>己</span>庚良久云怪見得把人牽來拽去原來水牯牛入命宮拖泥帶水東觸西觸雖然且喜水足草足黃居士便問水足草足時如何師云飽殺人進云水牯牛還瞌睡也無師云撲靣秋江白月飛鷺鷥撞入蘆花裏余居士進云恁麼則一色邊去也師云蘆花變作黑灰飛鷺鷥不撞蘆花隊士禮拜海岸請益師云此事大不容易常有禪和子到問做工夫老人只教伊誦金剛經去士云如何是金剛經當頭一句師畫○相示之士於○相酬之師復畫○相作背拋勢士畫○相呈之師以拳搥○相士便喝師呵呵大笑云今自親見溈仰父子。</p>
<p>黃居士問雲門在睦州處悟得為甚却嗣雪峰師云知恩報恩復問元正啟祚萬物咸新百戶千門燈然室內且道與少室一燈是同是別師云只有長江水滔滔空自流士云流到甚麼所在師云住住又問雪覆千山為甚孤峰不白師云理合如是士云如何是夜半正明天曉不露師云十八士云請師更道師云一條舌。</p>
<p>師舉三日前得一夢室中火起老僧喝兩喝火燄漸微自占曰般若如大火聚日來老僧舉揚家醜莫非正應此夢余居士云早是大地火發了也師云老僧甚麼處安身一僧進云請師再下一語師云向居士鼻孔裏士云打失鼻孔救取眉毛師頷之。</p>
<p>士問如何是函葢乾坤句師云撲不開如何是截斷眾流句師云只少一點如何是隨波逐浪句師云隨我來如何過得獨松關師云莫作假雞啼。</p>
<p>僧問古人云父母未生<span class='corr'>已</span>前如何是我本來面目本來面目即且置如何是我父母師云廁邊取。</p>
<p>僧求開示師云誦金剛經去進云這是某甲打翻過來的師云打翻的聻僧竪一拳師竪兩拳云你還竪得三個拳頭麼僧無語師喝出復云來來僧回首師云你年多少僧云二十四歲師云二十四歲前你在那裏僧擬議師直打出。</p>
<p>僧問如何是金剛王寶劍師云不斬野狐精云如何是踞地獅子師云眼如何是探竿影草師云早知汝在途中如何是一喝不作一喝用師云要你自死。</p>
<p>問雪覆孤峰時如何師云愁殺人問祖意教意是同是別師云日月在天。</p>
<p>師捫虱次聞谷師向背後拍肩一下云和尚慈悲些師云個個見血。</p>
<p>師過土橋看湛然師同眾茶次師舉鼓山公案問湛云一枝聖箭途中折却了也那裏是他箭折處湛無語師笑拊湛背云折却了也有僧叅次師云此事如十字街頭把勢四面有虎狼如何得條活路方免喪身失命僧云捨他喫了罷師叱云不喫你者死屍便喝出。</p>
<p>僧問如何是生死大事師云汝今年多少僧云三十九歲師云且如三十九歲前汝在何處安身僧無語師云這個便是生死進云要見在何處迷起師舉茶杯云這個喚作甚麼僧云茶杯師云向這裏迷起。</p>
<p>聞谷師問大悲千手眼那一隻是正眼師云露天石臼子進云意旨如何師云瞎。</p>
<p>博山道開叅次問近今佛法如何師云拄杖長一丈進云清淨雪山還有狗子也無師云不消得進云背後的聻師云兩個開擬議師便打開奪拄杖師云佛法不是這個道理侍者點茶來與這僧喫開放手而立師云多少伎倆只消老僧一杯茶便氷消瓦解次日師坐次開侍立師云作麼開云問話師云問即饒你問切不可動着舌頭開便問鑊湯爐炭時如何師云正是老僧行履處進云風清月白時如何師云其中事作麼生云人叢馬踏時如何師云誰在途中云鶴立青松時如何師云雪下來也云澗水潺潺即不問如何是雙髻家風師云一堆土灶萬個峰頭問大師承嗣何人師云遠山終日看雲裏鐵牛嘶云如何是祖師西來意師云破二作三云意旨如何師云常言俗語開禮拜。</p>
<p>唐祈遠居士問如何是叅禪着力處師云泥牛拽鐵磨如何是叅禪險難處師云看腳下如何是叅禪受用處師云喫粥喫飯問破屋將倒時主人如何料理師作撑勢古人云省力處便是得力處兩手撐時莫不費力否師云倒也倒也。</p>
<p>僧問如何是賔中主師云曾為浪子偏憐客月下風前幾度吟如何是主中賔師云楖栗橫肩不顧人直入千峰萬峰去如何是賔中賔師云一片春雲飛出嶺至今縹緲不還山如何是主中主師云眼裏瞳人雙赤腳生來好醜任君看。</p>
<p>僧問如何是奪人不奪境師云古寺無門春殿月鷄鳴[茆-ㄗ+(邱-丘)]店五更霜如何是奪境不奪人師云馬蹄踏碎中原石醉飲漁歌江上聲如何是人境兩俱奪師云自從一去潘郎後花木無香草不青如何是人境俱不奪師云長將日月為天眼指出須彌作壽山。</p>
<p>僧問如何是第一玄師云蝦蟆吞大蟲頭動尾巴顛如何是第二玄師云赤沙畫簸箕是甚祖師意如何是第三玄師云悔殺當年句鮎魚上竹竿如何是第一要師云乞我一文錢十字街頭討如何是第二要師云五更侵早起終歲忙忙了如何是第三要師云月落不成眠書聲秋閣曉。</p>
<p>僧問如何是雲門餅師云官巷口如何是趙州茶師云不濕口如何是祖師西來意師云六月火燒山意旨如何師云好下蘿蔔。</p>
<p>僧問如何是佛師云大珠和尚道的復云會麼云不會師云三腳蝦蟆。</p>
<p>程季清居士問在家做工夫還成佛否師云三腳木馬士云不會師云驢年去士禮拜。</p>
<p>師一日與五岳居士坐次士指傍僧云這坵荒田怎麼好師云直待春到士云春到來時如何師云犂把一齊出。</p>
<p>師浴次侍者面前經過師即跪浴鍋中問云跪即不問如何是祖師西來意者云大師跪起即道師起云道道云某甲跪大師有分師呵呵大笑。</p>
<p>僧叅師以婆子燒菴話勘之僧無語乞大師代下一語師云大似商人落夜僧禮拜。</p>
<p>僧指地上雪問云日出後如何師云一塲懡㦬。</p>
<p>僧問急水灘頭下一篙如何着力師云你還打濕腳也未僧無語師打出。</p>
<p>郭黎眉居士問如何是無地地主人師云不居陰界云菩薩向地獄觀化一巡誰是同伴師云眼中無珠腳下無指云盡三界是個圜扉誰人出得師云三界外問將來士禮拜。</p>
<p>僧問路逢獅子時如何師即震威一喝僧無語師打出。</p>
<p>俞彥直居士問祖祖相傳傳個甚麼師竪一指云這個士云人人有這個何必要傳師云你只認得指頭士禮拜。</p>
<p>蔡居士與師同過放生池師問云許多魚何不放些去士云我這裏飛去底師打一扇云還在這裏。</p>
<p>師一日問侍者云一切說得出到此為甚麼說不出者云嗄師云不關口事。</p>
<p>僧問雲生月際時如何師云甚麼時節云樹凋葉落時如何師云鳥不宿。</p>
<p>師問㺱侍者如何是人云不逢師云不逢時如何云落日照青山師云一塲懡㦬㺱禮拜。</p>
<p>僧問如何是休糧方師云兩粥一飯進云此理如何師云不曾嚼着一粒米進云若然一切人皆相似也師云不墮諸數。</p>
<p>師坐次琮侍者過師召云弘琮琮回首師打○相琮便喝師竪拂子琮拂袖出師搊住云速道速道琮擬開口師打兩拂云且饒你去孤崖叅茶次師將拂子案上一擊問云這一擊五家宗是那一家崖擬議師便喝復云一擊三千里果然人不知。</p>
<p>僧請益師云眼耳鼻舌六根何物也下一語看僧不能答代云與我[翟*支]破骷髏僧云不會代云捏出汁來眾人各相顧視師云如鴨聞雷。</p>
<p>師方丈茶次云一人發真歸元十方虗空悉皆消殞即今虗空現在如何消殞弘璐云大師何得驀面瞞人師搖首璐云喚甚麼作虗空師休去。</p>
<p>僧進方丈不禮拜云會得者個即禮拜師云者個是甚麼僧佇思師直打出方丈。</p>
<p>伯玉透菴次公三居士茶次伯玉居士舉慧持出定因緣師問云慧持入定數百年擊金磬出定鄧隱峰倒立而化還是定不是定士無語師呼伯玉居士士應諾師云我為你出定了也透菴云大師自起自倒師云也難得良久師問云也難得是什麼語菴云是縱語師云未在菴云是什麼語師云活埋。</p>
<p>山齋茶次師問既是陳尊宿為甚身子只得半截眾下語不契代云前人置得又云埋沒他不得復舉夾山掘坑因緣鄧居士云賊後張弓師云掃箒糞箕不在手居士云[(冰-水+〡)*ㄆ]師云好則好鬼窟中來的士云那裏得知師云[(冰-水+〡)*ㄆ]僧叅次問四大分離時向甚麼處去師曰棺材裏去進云意旨如何云埋在泥裏僧禮拜師喝出。</p>
<p>何相國方坦菴方孩未同進靜明寺師舉僧問雲門大師如何是一切智通無障礙門云掃地潑水相公來今日靜明這裏也不掃地也不潑水相公來也請下一轉語公云荒田不揀草師大笑公云這一笑是賞是罰師復笑公無語。</p>
</div>
<p class='juan'>雪嶠禪師語錄卷第四</p>
<div class='div-w'>
<p class='h1'>音釋</p>
<div class='div-note'>覿<p style="margin-left:1em"><span class='note-inline'>(杜歷切音狄見也)</span>。</p>
轍<p style="margin-left:1em"><span class='note-inline'>(直列切音徹)</span>。</p>
巒<p style="margin-left:1em"><span class='note-inline'>(盧官切音鑾登石巒以遠望)</span>。</p>
蛆<p style="margin-left:1em"><span class='note-inline'>(子余切音苴)</span>。</p>
簸<p style="margin-left:1em"><span class='note-inline'>(烏果切音駊揚米去糠也)</span>。</p>
㺱<p style="margin-left:1em"><span class='note-inline'>(如乘切音仍玉噐)</span>。</p>
</div></div>
</div><!-- end of div[@id='body'] -->
</body></html>