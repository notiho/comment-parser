<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪嶠信禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>雪嶠禪師語錄卷第二　　　　　　魚二</p><p class="byline">參學門人弘歇等編</p>
<div class='div-other'><a id='mulu8' />
<p class='h1'>住開先禪寺語錄</p><p>師於崇禎<span class='corr'>己</span>卯仲秋受西江請越明年庚辰三月初二日進院。</p>
<p>大殿喝一喝云本自無言莫傷齒牙。</p>
<p>伽藍目視云本該禮拜今日老僧沒氣力。</p>
<p>韋天韋䭾尊天隨處見你你也思量我我也思量你你我思量無彼無此。</p>
<p>達磨徑山今日來也復搖手云不必攢眉。</p>
<p>據室大眾請下語師云這箇方丈是我坐的有甚麼說眾乃禮拜。</p>
<p>挂鐘板從上以來叢林號令今朝吉日良時挂此鐘板願我堂中千百億眾箇箇如龍若虎得諸佛機古人云銅頭鐵額漢盡在我山中遂擊板一下。</p>
<p>初四日現任護法暨合山大眾請上堂師至法座前以拂子打十字喝一喝云諸佛心印莫若於此便陞僧出問大師舟中跼蹐之勞即不問且道一口吸盡西江水時如何師云露出你這野狐精僧擬進語師云且過一邊着僧禮拜退維那白椎云法筵龍象眾當觀第一義師乃云匡廬開先荒凉久矣諸護法宰官黃海岸居士等書來徑山三回五度老人卑志不欲出世無奈他何捉猪上櫈大都不得<span class='corr'>已</span>而應箇時節也諸人應自思惟六根門頭縱橫妙用莫將眼來見色便是汝之真見當知此眼之外別有正眼此耳之外別有聰耳不可躭着五欲遷延嵗月增長無明無常到來阿誰替代眼光落地打發不去今見老人到此急急理料衣帶下事他日黑靣老爺捉將去佛也救你不得白椎云諦觀法王法法王法如是下座。</p>
<p>吉安府首龍居士發心造殿設齋請上堂一字相聞忉利天廬山荒寺在開先喜逢他日成金殿萬指同叅來復禪這位居士發心久矣親近善知識求無上妙道日[言*奉]華嚴經念念見佛心無別求發大誓願世世生生願為居士生死海中利濟多方捨身受身廣度苦惱所謂毘盧遮那佛願力周沙界一切國土中恒轉無上輪復高聲云且道無上法輪作麼生轉莫是撞鐘擂鼓梵唄聲麼莫是山河大地草木叢林麼莫是黃鳥青禽吠茅叢芻狗麼莫是千尋瀑響雙劒峰頭麼諸仁者體會好是箇甚麼道理不見華嚴經云剎說塵說熾然說無間歇法無依故無內外故無去來故還會麼諸仁者一切眾生徹內徹外頂天立地皆在盧舍那佛光明中着衣喫飯香水海裏遊戲出入或說有法或說法忍或說貪欲或說寂靜或說利生眾生在裏許總之不知不覺何以故生死海中晝夜黑暗故不信自<span class='corr'>己</span>所從來惟人我故不知三惡道充滿世間自會快樂故華嚴法界不可說不可說不思議故互攝剎塵寬廓非外寂寥非內童子身中入正定童女身中從定出實不可思議惟證乃知棗柏大士云自他不隔於毫端始終不離於當念也良久復舉雲門下白雲子祥禪師問僧不壞假名而談實相作麼生僧指椅子云這箇是椅子祥以手撥椅云與我將鞵袋來僧無對祥云這虛頭漢師復召大眾這僧既會椅子因甚又不識鞵袋且道誵訛在甚麼處卓拄杖下座。</p>
<p>新建齋堂監院請上堂喝一喝云亘古開先風景異此山何似紫袈裟無言童子分明說那箇男兒先到家復喝云易復易難復難何人施大臂斬斷祖師關雖然猶是應世之言若論其中事遠之遠矣過此百萬億恒河沙微塵數世界不可說不可說夢未見在何故不見道深固幽遠良久云百千雲水餐香飯盡是解黏去縛人。</p>
<p>覺休李居士請上堂師陞座維那白椎師顧喝云有甚麼第一義第二義便據座居士出禮拜拈香云求大師為眾發明性地示上上機令人人普沾利益師乃云諸仁者惺惺着莫瞌睡瞌睡則落鬼窟裏去不是好事須要着些精彩明白自<span class='corr'>己</span>若不明白自<span class='corr'>己</span>二六時中着衣喫飯總在生滅死屍裏過日子有甚麼用處你看當時雪巖欽一見高峰便問那箇拖你死屍來這便是棗柏大士云性戒智海不宿死屍一切生滅死屍至於根本智海皆為智海無生無滅所以貴乎見性明心喚作箇人不然總是箇死屍前代尊宿苦苦勸你叅求知識只為眾生以生老病死為<span class='corr'>己</span>受用以貪嗔五欲為<span class='corr'>己</span>莊嚴便教你叅箇話頭做工夫也不是槁木死灰須求妙悟始得又無奈何說箇庭前柏樹子乾屎橛要你言下領會不是流到今日做箇話頭的今日順天李居士發菩提心<span class='corr'>已</span>久到處叅訪經歷程途不得因緣今遇老人懇求出家號曰覺休覺者覺一切煩惱死生根本了達自性圓明通天徹地無彼此相無優劣想故金剛經云是法平等無有高下蠢動含靈皆入平等菩提道場不變初心秪如高超獨步擺脫羅籠一句作麼生道萬古碧潭空界月再三撈摝始應知。</p>
<p>海岸覺休二居士柷髮請上堂師陞座喝一喝云萬樹秋風入院賖綠袍換得紫袈裟若干頭惱一刀盡性海澄清不浪花一言不發萬事皆如拈香畢乃云祝香<span class='corr'>已</span>竟當說何法以利樂一切眾生頭出頭沒苦惱有情不知此道湛寂圓常卓然眼前為何不知皆因五欲蓋覆甘為下賤作持糞漢老人今日登此寶座為新城黃司李海岸發心出家非一日兩日夙植德本般若正因入我法門鬚髮自落作大比丘這事舉示人不得如人飲水冷煖自知絕後再甦欺君不得復舉石頭和尚一日命大眾剗除法堂前草丹霞捧水跪前石頭即與剃落丹霞到馬祖處入禪堂騎聖僧項馬祖云吾子天然便以天然為號開先這裏也無聖僧項可騎也無象王可騎也無獅子可騎且騎佛殿上忉利天兜率陀天與諸天子說且道說箇甚麼諦聽諦聽海岸出問云騎却獅子項時如何師云看尾巴進云如何是出家事師一喝如何是到家事師云非汝境界云大師曾到此境界麼師以拂子打○岸禮拜云明眼人難瞞師云珍重。</p>
<p>薦覺休禪人上堂僧問不慕諸聖不重<span class='corr'>己</span>靈此人還假修證否師云那裏突出一竅進云上無攀仰師云且過一邊僧一喝師云再喝看僧禮拜歸眾海岸出問生從何來死從何去師云向這裏會取進云死中得活時如何師云初三十一岸禮拜師乃云嗟乎痛哉覺休纔見披剃今日又見薦亡生死路長人欲苦回頭便是涅槃山覺休此去歸何處竹色秋聲月掩關大眾無常迅速剎那易世豈得不怕隨業動流無可據秋風依舊掩門時。</p>
<p>遊金輪峰回大眾請上堂遊罷金輪峰歸來招隱坐大凡一切事體須得親到方知端的向南向北若不親到一回接耳聽來未免誵訛兼之疑情不解金輪峰昔來耶舍尊者自西域持佛舍利造塔於其頂常放寶光絕世珍重謂之金輪峰老人昨日去彼禮塔今日方回實不曾動著一步諸人還見老人去來麼若見老人出入即是諸人鬼窟裏活計何曾得見老人良久云樹頭黃葉盡應見遠山青。</p>
<p>結制上堂師至座前云稽首燈王如來普願微塵國土眾生同入般若波羅蜜門且道般若波羅蜜門作麼生入舉拂子云鑒便陞維那白椎竟師喝一喝云四十年來恁麼行斬開碧落血腥腥其中果有希奇事獅子遊行不問程今朝十一月朔日結制為眾人打些葛藤以了夙生現生來生無明窟宅生死結根然這箇總是閒言語一切眾生本來是佛何似雪上加霜大眾不得動着維那白椎云諦觀法王法法王法如是師喝云你也差我也差且無法王法也無法王說的法今日結制古來舊規不許交頭接耳不許亂走一步亂走一步打折你驢腰又不許作默照邪禪亦不得在鬼窟裏作活計只有本叅話頭切要明白離心意識叅絕凡聖路學問還丹一粒點鐵成金至理一言轉凡成聖金鐵即不問如何是丹師云大展坐具着進云還丹<span class='corr'>已</span>蒙師指示至理一言事如何師云好似念經一般僧禮拜師拽拄杖下座。</p>
<p>上堂師呵呵大笑如雷這一笑笑破諸佛鼻孔虛空百雜碎老僧今日頭痛不得為你說且舉古人現成公案不着佛求不着法求不着僧求作麼生會眾無語鵓鳩樹頭鳴意在麻畬裏好與三十拄杖喝一喝復舉僧問雲門一念不起還有過也無門云須彌山師云當時這僧若悟去將須彌山拗作兩橛免遺累今日堂中四十餘座須彌山硬骨骨逼塞殺人去不得還有會的麼出來試舉看若不會老僧為你頌破一念不起須彌山青天白日鬼門關黃鶴樓前鸚鵡岸白蘋紅蓼血斑斑。</p>
<p>蕭次公居士請上堂師陞座良久云我為法王於法自在人天眾前說長說短有甚利益今朝為吉安府蕭次公居士持淨資到山請老人說些淡話願其綿綿福壽念念貞祥天無廻轉之日輪海無逆波之湛水生生世世不昧福田作大檀越樹蓋護苾芻草安安樂樂得心自在復舉昔日僧問雲門如何是和尚家風門云有讀書人來報今有人問老人如何是開先家風向他道微雲澹河漢踈雨滴梧桐下座。</p>
<p>臘月八日說戒請上堂師陞座云今朝臘月八日釋迦老子成道師起身云稽首過現未來十方諸佛賢聖僧諸代祖師皆從戒而得道復坐戒如空中杲日諸暗不能躲閃又如雄兵帥將帥不立干戈起也戒義如是戒為成佛之基得道之源為僧不可不受戒且道戒是甚模樣將何為戒體戒體不屬有無等相光明橫亘十方世界若執世界是佛便有成壞去來有善惡有分別之相不知戒無形狀故心體宛然戒無體性故諸佛出世亦無體性自知無心是戒無為是戒無相是戒無取是戒無住是戒無漏是戒無諍是戒無生烕是戒戒為非道非非道非非法戒性如是果能直下受持如空作響天下皆聞又如雷聲振地遠震十方菩薩子耳聽心受當堅忍持之菩薩子五戒沙彌戒比丘戒菩薩戒諸佛成道都打這裏過離不得五戒根本根本若虛求菩薩戒皆為枉然自今受戒之後婬殺盜妄永不再犯成就戒香定香慧香解脫香知見香十方諸佛所遺到今日各各自<span class='corr'>己</span>守護大眾禮拜師下座歸方丈。</p>
<p>透菴鄧居士請上堂唯一出問如何是第一義師云且緩緩云請更道師便喝唯轉身對居士云今日上堂特特為居士聞居士有些見識古人云此是選佛塲心空及第歸選佛塲且置如何是心空及第速道速道士以袖左拂云未在士以袖右拂復座前禮拜師笑云多得的唯遂出法堂師乃云者位漢陽透菴鄧居士看華嚴經至毘目仙人執善財手善財得無數三昧向這裏打失特來開先見老人所謂欲窮千里目更上一層樓這事原非兒戲須是真叅實悟不是死丁丁雙眼看鼻頭亦不是長連床上學空頭話閻羅王到來如何打點他如今世間都是絡絡索索有許多葛藤自稱奇特瞞騙龍天似有所得問他得箇甚麼開先這裏則不然比山當靣來白拂隨手轉下座。</p>
<p>西林一如律師請上堂師云諸人還會第一義麼喝一喝今日恁麼明日不恁麼來來去去上上下下有甚麼要緊有耳不聞圓頓教有眼不見舍那身汝等諸人作麼生會不須向外馳求當下叩<span class='corr'>己</span>而叅而今人只會打妄想爭人我不肯向生死上用心其中有大根器者决不向這裏躭閣過時如虎生角如龍獲珠逢山遇水自有方便見客迎賔拈起便用俗情世諦付之鄱湖且道揚子江又作麼生老人在裏許半月今日分明舉似。</p>
<p>辛巳元旦上堂師至座前云昨夜鐵牛生獅子今朝滿靣是光輝喝一喝遂陞莫謂古人無奇特今人奇特勝前人今朝元旦特為慶讚當今皇帝惟願淳風滿國德氣充方百姓謳歌太平天下柴不荒米不貴風調雨順五穀登即此是香供養聖君萬歲萬萬歲<span class='corr'>斂</span>衣就座乃舉西天目斷崖和尚偈云大地山河一片雪日出後相見太陽一照影無踪前山後山青從此不疑諸佛祖着甚死急有何南北與西東山是山水是水喝一喝云到這裏容註脚不得為甚如此者事人人脚跟下大須仔細如紅爐上點雪相似好則好矣美則美何方不可是歸期只為路窮山更杳可憐墮落作奴兒珍重。</p>
<p>解制上堂結制何如解制奇春風南北各棲遲村中乞食無些子一片饑腸一首詩六十五日前從何處來六十五日後從何處去是大神咒是大明咒正當六十五日內在此中作什麼若有相應者出來舉似老人為汝證明如無甕絆娑訶今日打開布袋一任諸人東拋西擲橫行海內假如撞着黑靣老爺切莫道開先解制來。</p>
<p>過潯陽江州見任別駕陳司理嚴德化令劉彭澤令謝德安令徐眾居士等捐資設齋於能仁寺為太守君平張公祈嗣請師上堂師至座前執䟽云今日公案不必問如何若何遂過䟽云以此為驗維那宣畢師一喝遂陞有僧出問師隨聲便喝云全體恁麼去全體恁麼來阿剌剌阿剌剌一語相投善法堂百千天子施禎祥山河永固田蠶熟處處笙歌樂帝鄉此一瓣香專為當今萬德之至尊發廣大心永護三寶闔朝文武各省官僚隨心適意滿足無疆據座乃云諸佛出世為眾生淪溺苦海現出若干奇特譬喻方便欲令眾生知自性圓明本來清淨不假雕琢覿體是佛眾生惡知惡覺如[糸*系]如麻何時能得清楚今日張公君平清正如霜得無子乎古人云天得一以清地得一以寧太守得一子門紹先德里輝後榮即此世間法即此出世間法無二無二分無別無斷故天上天下護法善神終不相違自然諾諾書記大中問大師今日舉揚為張居士祈嗣世諦佛法如何得一槌兩當去師云你道釋迦老子即今在甚麼處進云恁麼則石筍抽條千萬枝也師云不為分外云只如子歸就父又作麼生師云特地一塲歡中禮拜云團圞共說無生話師一喝中歸位居士問只如張公祖多男之囑當生幾子師云兩箇進云父母未生前也須通箇消息師舉拂子云向者裏會取云生下後如何師云惡水驀頭澆士禮拜師云久立珍重。</p>
<p>崇禎<span class='corr'>己</span>卯仲冬二十五日應天大京兆錢元冲張二無璽卿趙二瞻柱史方孩未大中丞佘集生太守蔡明藩朱向之孝廉王夢蘭張孺含文學范爾培范起叔余子揚暨諸士紳大眾等請住靜明禪寺師至法座前古佛堂中香一爐談玄說妙有文殊老僧到此無言說只有門前水滿湖遂陞拈香云半夜月明時正好相隨漁父過瀟湘業風吹入靜明寺未免拈香祝帝王<span class='corr'>斂</span>衣就座維那白椎竟師喝一喝顧左右笑云好箇第一義被維那擊得百雜碎了也且作如何話會乃舉楊岐云楊岐乍住屋壁踈滿床盡撒雪珍珠縮却項暗嗟吁翻憶古人樹下居今日老僧則不然靜明乍住屋壁踈且無床舖撒珍珠不縮項不嗟吁高枕天明唱哩囉且道與古人是同是別會麼會則與你一箇大窟竉不會與你一箇小窟竉乃呵呵大笑云老僧今日葛藤留與諸方作話柄集生居士問大師今日靜明寺開堂還有奇特事也無師云有進云如何是奇特事師云案山高似主山云謝師答話師云放你三十棒士禮拜問頂上開門不見身時如何師曰劈破骷髏云劈破後如何師云血淋淋地云如何受用師云喫茶喫飯云人人喫茶喫飯為何不得受用師云飯裏有沙僧禮拜師卓拄杖下座。</p>
<p>崇禎十三年庚辰前正月朔旦石布衲余集生請上堂師陞座拈香云今嵗欣逢也大奇春風兩度上梅枝拈香祝聖無多句國祚遐昌萬壽期就座石布衲出禮拜云今年春王兩正月元下起元旦而復旦分明國運長新佛運長新之兆恰值徑山大師七十初度行化京都以希有之年遭希有之時說希有之法從此壽國壽民兼壽世化日舒千古長春頌萬年總在大師法輪裏轉弟子裕拈出一瓣新香特地啟請師舉拂子呵呵大笑乃云拂子無端抹過東海驀跳上忉利天宮觸着帝釋鼻孔帝釋打一箇噴嚏善法堂中風窓亮槅同時放光帝釋大怒此是何人家拂子到此放肆拂子答云我是隨徑山老人到金陵為提唱宗旨不覺慶快冐犯天帝帝曰善哉拂子為眾竭力拂子答云堪嗟末法之徒聰明者多見性者少鬥諍人我角立門庭惟以一棒一喝為躲身符子[拚-ㄙ+ㄊ]盲亂統謂之大機大用或將古人公案妄意穿鑿記持相似言句取辯舌快當作機鋒欺罔先聖魔昧後昆悲哉痛哉此邪法嬈亂正宗時也九牛莫能挽之我徑山老人目不耐見不得已向孤峰頂上盤結草菴高提祖印號令人天豈徒然哉帝釋大喜合掌讚曰善哉拂子善說法要爾時諸天雨大香花遍散虛空拂子歡喜作禮而退帝釋曰拂子來來我有一問寄與徑山大師如何是新年頭佛法拂子歸舉似老人老人答云今年蠶麥好天下太平時師良久復舉張拙偈云光明寂照遍河沙到不得這裏凡聖含靈共一家不入這保社一念不生全體現是箇甚麼六根纔動被雲遮有何不可斷除妄想重增病不必不必趨向真如亦是邪你徃那裏去隨順世緣無罣礙果然涅槃生死等空華說夢的人好與三十拄杖此是如來禪始得祖師禪未夢見在若論張拙秀才此偈則石布衲亦可入傳燈也衲出禮拜云大眾證盟師云許你是半箇聖人云那半箇聻師云三平云這莫便是雲門目機銖兩麼師云瞎云透過雲門一字關又如何師云重疊關山路云恁麼則後人斷絕去也師云何不領話衲禮拜歸眾又僧擬伽問師云去去西天路迢迢十萬餘便下座。</p>
<p>大師壽誕濟生菴監院我空請上堂諦觀辛未年前事徹夜思量淚不乾雖然父母未是親誰是最親者祖佛非我道誰是最道者大眾看他古人語話大似滴水滴凍老人記得小時騎竹馬三三兩兩打尾鼓阿呵呵唱哩囉跳的跳舞的舞一回歡笑一回苦可憐生逐年老去今七旬記取將來九十五咄重新拈起舊家風趙州何曾像得我豎拂子召大眾云還見老人手中拂子麼還聞拂子說法麼既不見不聞汝等尋常所用六根俱成虛妄以何為主不見華嚴經云剎說塵說熾然說無間歇復高聲云紮得髻根牢便休一朝何用兩梳頭大抵還他肌骨好不搽脂粉也風流。</p>
<p>庚辰二月初十日出山赴黃司李開先請即日余集生暨諸士紳等請上堂海岸居士問如何是佛師云畜如何是西來大意師云彼彼有分如何是初生一句師云拋不出如何是成佛一句師云誰是成佛者如何是出山一句師云錯如何是進山一句師云開云如何是不涉程途一句師云且禮拜着士禮拜歸眾師乃云七十年從何處來浙江山水亦悠哉喜逢海岸今朝至眼上眉毛不用猜諸仁者既是恁麼現成為甚搆他不得只為因循五欲沉溺生死你若猛着精彩十方坐斷那裏見有世數短長千嵗百嵗眾中還有不顧危亡善能拈頭作尾者麼試出來道看眾無出擊拂子云今日開舖全無主顧[(冰-水+〡)*ㄆ]拾下堂閉門打坐便下座。</p>
</div>
<div class='div-other'><a id='mulu9' />
<p class='h1'>普說</p><p>人之用水即用得一味海水無別有水或曰此去大海程途數量莫知幾何何得便言是大海水莫妄談耶諸仁者有所不知我謂汝等微細分剖海之因地夫世間之水山川林沼邱壑洲潭乃至百川異流微細一滴一勺大流小流無不全歸於海何以故海極低極卑極廣大極平易極汪洋極忍辱極清淨不可思議無邊無際無涯無畔第可萬派歸海而海之水一無滲漏內藏魚龍毒蛇蝦蟹種種不可說異類差別水獸曰海牛曰海馬曰海羊曰海猪其數無量不可說異名不可說不可說差別眷屬何以故海之廣大人莫能知人莫能測窮量不得思議不得異類眾生各各不相知各各不相到你不礙我我不礙你水為屋宅水為被褥無分別無異念無晝夜皆困於海無所動搖海亦不知自稱曰海何以故以要言之海乃佛之不動智不動智廣大莫測無表無裏無去來無今古先天不有後天不無不動智者空智也空智乃諸佛諸祖之根本智何以知之根本智圓明發生差別智我說用一味海水者海無遠近故不期時隨緣發生生無相故海體常寂常寂故無生無生故曰不動智也因其不動智海而入一切流動江淮種種差別異流嗟嗟海之靈妙不可稱贊功德不思議故現前一切眾生畢竟不知自<span class='corr'>己</span>身心從曠大劫來無明所使執身有我出生三毒資長無明受結煩惱沉淪苦趣頭出頭沒無有了期何以故蓋謂眾生信不及故本來是佛福淺業重故無德相故障深故不知自<span class='corr'>己</span>身心元是清淨妙淨明心出生山河大地自我真常一葉一草皆是自<span class='corr'>己</span>之真性妙明無有別物何以故世間所有之法本不曾生本不曾滅經云知是空花即無流轉因執着故有捨離故空所以圓覺經云知幻即離不作方便離幻即覺亦無漸次言其前境虛幻不實有故眾生癡執以為實有生死淪溺由此而得一人發真歸元十方虛空悉皆消殞虛空本不曾生滅何勞消殞但消殞自<span class='corr'>己</span>曠劫無明成大般若歷劫生死成大涅槃方知日用事無別頭頭皆是自家珍無一法從外來無一法從內出前所說一切水投入大海全是一味也隨意作用任性施為不是心不是佛不是物祖師鼻孔放向無陰陽地上一憑風吹日炙爛壞也好不爛壞也好。</p>
<p>自恣之日<span class='corr'>已</span>過明晨七月初一了好清秋凉夜各各自宜精進勇猛勿生懈怠我常謂汝等說六根無性意識無主心似狂猿暫無一時休息冷地着眼四大毒蛇同一舍宅若各還本根畢竟無人誰為是我諸仁者切莫貪安閒逗到臘月三十晚看你如何去得老人今有箇譬喻舉似大眾須彌山畔去此四百四十由旬其地方晝夜放光日則不見其夜人民俱見彼方放斯光明其來久矣日則不見何以故晝有日光不見夜即可見眾皆不决遞相告曰去此彼方不遠我等發勇猛力精進力尋光到彼<span class='corr'>已</span>經十載到彼無獲不知光明從何地起更進數百里許偶夜其光即現如大日輪光相以從地發一切人民皆在光明中不知不覺眾人相謂曰欲得此光明畢竟有寶物在下如何得之計議三七日了無法則有地神從地湧出而相告之曰諸仁者世所希有世所難得如是信心如是勇猛如是决定如是精進我知仁者身疲力倦將欲退還我作方便令仁者獲大寶光欲得斯光明必當執持器械鍬斧鈎鋤離光明外鑿地開廣七尺深七尺諸仁者各各勇猛破土鑿地又經十年已求寶光不得心生懊惱我等既來此喫辛苦若干不顧風霜上無遮攔下無安息之地惟草莽中澹泊經廿年矣豈可不得空手而返中有一人有大智慧得大自在安慰諸人兄弟不要退心不必疑慮只是我們用心不親切若一心開鑿[拚-ㄙ+ㄊ]只一生進去無有不得寶光明而歸諸仁更精進鑿地如故惟見一鐘作金玉色其光湛寂如琉璃世無可比諸人相告曰寶鐘<span class='corr'>已</span>見不得起來奈何愁苦無量地神復相告曰諸仁者勿苦再鑿七尺下立用鍬鈎鐘中乾泥漸漸鎔化鐘頂有門向須彌山左尋金剛際水上灌中間土潤向中心用力頂穿四靣土濕其上鐵索堅牢用千人萬人盡其信力齊心一扯土泥自脫鐘心自空懸空無礙諸人依地神說再不生退悔各各努力手攀鐵索競共一扯寶鐘離地泥沙脫盡㘞地自吼響振十方十方佛祖曰今日東土眾生獲此如意寶鐘寶鐘即作偈曰善來諸仁者欲見我金身我以沉溺土得幾千萬劫心無嗔恨故歡喜於是事今仗諸仁力出脫塵沙土心生大歡恱作大師子吼以方便力故光明始見我屢生積惡習或復貪嗔癡或生大我慢輕薄於一切或生大貢高下視諸仁者墮於淤泥中經百千萬劫今乃離此報一斷皆永斷不一亦不二。</p>
<p>若論宗門一事甚為希有悟此宗者直接西來穿過十方諸佛鼻孔歷代祖師髑髏無奈末法下衰依依俙俙彷彷彿彿自稱悟道少有一兩句文字寫得幾箇字咬嚼不進的公案無縫罅的語句問他他便解說支吾此乃義學之流杜撰長老也閻羅王殿前打鬼骨臋有曰在前代祖師豈無文字如六祖一丁不識說出無非文字大慧中峰語錄再要如何妙文字他是得的人胸中流出謂之般若非文字也今之所謂文字不過窓下吟哦心意識卜度得來非是般若口土黑烟人天見過當時風穴沼禪師見南院百問百答南院無奈伊何末後問風穴南方一棒作麼生商量穴云作奇特商量風穴落節也穴問和尚這裏如何院云棒下無生忍臨機不見師作家作家穴便禮拜此乃理能伏豹徑山昨問禪和子今時棒喝者在南院邊在風穴邊僧不能答徑山代云若論今日棒喝何似趂野鴨子古人云盡大地撮來如粟米粒大拋向靣前漆桶不會打鼓普請看徑山則不然盡大地拈來似箇彌勒布袋聖也在裏許凡也在裏許祖也在裏許佛也在裏許魔也在裏許外道也在裏許六道四生也在裏許杜撰長老也在裏許春禽夏蟲橫橫斜斜唧唧亂啼的也在裏許只不許他動動一動不消徑山一捏粉碎你這些冬[瓜-、]瓠子那裏安身立命且道與古人相去多少毫釐有差天地懸隔。</p>
<p>到龍池掃塔眾請普說多年不到龍池今得得到來掃先師幻有大和尚塔不妨拈出當年叅請機緣某自雲門普濟寺得地以來住雙髻數載有瓶窑聞谷見龍池歸後過我雙髻道及龍池機緣次年方去叅請受戒入門便問先師佛不見身知是佛且置如何是若實有知別無佛先師答云有了你沒有我某即禮拜先師云雪嶠不得老僧道次年又見先師先師竪一指問會麼我道這箇喚做甚麼師微笑自此三登龍池先師問你草鞋猶未脫也我道何處見草鞋來師又微笑某即呈偈云數載龍池三度登重重問話舌生水草鞋分付虎狼去雙髻峰頭一箇僧這些機緣是從上諸祖傳佛心印的的心髓樹高千丈葉落歸根豈可辜負先師宗門中事有時作賔有時作主有時賔主齊彰有時賔主雙忘此是臨濟家大機大用人天莫測但憑徑山作主諸人安得摸索近今佛法凋殘宗風凌替不知是男是女是聖是凡何敢如此錯落般若性中原無奇特要向自<span class='corr'>己</span>脚跟下理會得穩穩當當向青山茆屋中三十年四十年習氣自然白淨心地自在隨問隨答或隱或顯無不是祖師西來大意如今亂做者半青半黃半生半熟取辱先宗殊為可歎珍重十方虛空眾生共有同一慧命同一性靈眾生出沒於其中了無影響眾生名字亦虛空也身心形儀亦虛空也何影像之有哉譬如幻師家套筒向十字街頭搬弄幻術拈出男女種種等形不可言無究竟不可言有了無一法原是空套子耳奇哉怪哉十方齊空而無實義眾生男女本因幻生既稱幻生名字亦幻幻無幻者是則名為大圓鏡智大圓鏡智者眾生根本智也名相則有悟則全空第一義空者情無情生滅性悉皆空故所以云佛身充滿於法界眾生日用莫不在如來身中蹴踏地獄天堂莫不在如來身中建立眾生生死莫不在如來身中出沒徃來乃至毛孔窄狹悉是如來放光說法處故曰坐微塵裏轉大法輪譬如摩尼珠隨方各見好形異形莫不現於圓滿寶相故曰天上天下惟我獨尊直饒眾生徹底悟去猶是如來佛身中奴兒婢子何况迷悶眾生坐他虀甕中飲他殘涕奴兒婢子不亦卑乎今乃末法下衰宗風零替何日報佛深恩擊揚祖道傳佛心印普天匝地迦葉阿難剎竿重為扶起。</p>
<p>若要叅禪了脫生死先要辦箇久長心以悟為期這箇事不同草草苟無真心實行饒你坐折了腰瞪破了眼總是箇騙飯吃的無主孤魂於佛法何補哉而今目前有一等假宗師口說胡話以飲食衣服為自<span class='corr'>己</span>受用向人前自稱悟道魔昧人家男女一般要上堂小叅這瞎禿奴瞎驢瞎狗瞎野狐精瞞頇諸方不知明眼人如見其肺肝教他有時薄福謝而果報現方知謗大般若如此靈驗死後怕你不入阿鼻地獄裏去那時你還下得語魔昧得人茶話普說得麼上堂拈古頌古徵古代古闢古得麼閻羅王只將一百二十斤鐵枷枷你出來十字街頭示眾且道閻羅王為甚麼發嗔只為要你改過做箇法門好人勿將欺心瞞天昧<span class='corr'>己</span>誘引清白後生作眷屬改名改號如是黑心黑肝為得人天師範麼還肯依徑山恁麼好話麼若肯依而改過何勞更到那邊喫許多生受又有一等坐禪者影也不知功夫怎麼樣做亦不肯叅請諸方只管在裏許趂閧打擄瞌瞌睡睡過了日子已謂我是箇禪者可憐生又有一等伶俐而不悟者過在他尖尖滿滿噇着一肚皮大底大滿小底小滿有如是過患所以難得其人你若要來長連床上將養無明須帶一片牛皮馬皮纔坐時便覺穩貼貼地不然被他聖僧看不過惡發管教他鑽地洞無處在如此躲根禪奴剜避禿兵到這裏十指不彈水百事不干懷現成喫了有甚慚愧嗚呼末法時杜撰宗師轉多癡眷屬轉盛悲夫。</p>
<p>做工夫人不得力無有別理會只為他冷一日熱一日或東西或南北猶如狂狗相似癡獃獃心王不定如此作禪和子喫鐵棒有日在莫說今生不了直待彌勒下生敢保未夢見祖師西來意在今時諸方有幾箇長老說禪說道是為人處孰不知自<span class='corr'>己</span>脚跟下浮逼逼地這樣禿奴喚作門頭戶口假名宗師幾時能到古人境界臨濟和尚有四料揀奪人不奪境奪境不奪人人境兩俱奪人境俱不奪你既作人天師範向此四句中對靣定當得麼若一字不着便莫說作臨濟兒孫未得作一切眾生奴未肯要你在時有僧便問如何是奪人不奪境春花眼暖野水渺茫如何是奪境不奪人小橋扶過東籬下影跡渾無鳥語聲如何是人境俱奪黃昏雨後窓無月不見門前犬吠天如何是人境俱不奪太平日月光天德一統山河壯帝居僧禮拜復云雙髻如此答且道成得箇甚麼事好將柳絮枝頭弄誰作堤邊歌笑人咄。</p>
</div>
<p class='juan'>雪嶠禪師語錄卷第二</p>
<div class='div-w'>
<p class='h1'>音釋</p>
<div class='div-note'>唄<p style="margin-left:1em"><span class='note-inline'>(薄邁切音敗梵音也)</span>。</p>
鵓<p style="margin-left:1em"><span class='note-inline'>(薄沒切音孛)</span>。</p>
紮<p style="margin-left:1em"><span class='note-inline'>(側入切音札纏束也)</span>。</p>
豹<p style="margin-left:1em"><span class='note-inline'>(希恔切音爆似虎)</span>。</p>
</div></div>
</div><!-- end of div[@id='body'] -->
</body></html>