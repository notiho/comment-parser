<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪嶠信禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu110' />
<p class='juan'>雪嶠禪師語錄卷第七　　　　　　魚七</p><p class="byline">參學門人弘珠等編</p>
<div class='div-other'><a id='mulu111' />
<p class='h1'>拈頌</p>
<div class='div-orig'><p>雪峰禪師一日陞座眾集定師輥出木毬。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>為憐苦口舌頭乾滾出木毬與眾看活卓卓月團團賺殺兒孫炭裏眠</div>
</p></div>
<div class='div-orig'><p>雪峰輕打我。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>秤錘出汁砂出油托地酬他放亦[(冰-水+〡)*ㄆ]輕打我活人機三千里外冷雲歸言中有響會不會孔子周流著布衣</div>
</p></div>
<div class='div-orig'><p>東坡不了心。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>雲出青山鳥出林三條篾縛換腰金輕烟一帶蘇堤柳盡是當年不了心</div>
</p></div>
<div class='div-orig'><p>普化和尚將示滅乃入市謂人曰乞我一箇直裰人或與被襖或與布裘皆不受振鐸而去臨濟令人送與一棺師笑曰臨濟廝兒饒舌便受之乃辭眾曰普化明日去東門死也郡人相率送出城師厲聲曰今日塟不合青烏乃曰明日南門遷化人亦隨之又曰明日出西門方吉人出漸稀出<span class='corr'>已</span>還返人意稍怠第四日自擎棺北門外振鐸入棺而逝郡人奔走出城揭棺視之已不見唯聞空中振鐸漸遠莫測其由。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>東邊不了西邊討看這風顛情太勞搖得手酸欲歇去棺材空裏笑魔高</div>
</p></div>
<div class='div-orig'><p>賔主句。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>蘆花江底去來鴈蓼葉渡頭上下天賔主不隨爻象變吉凶豈落劫初前</div>
</p></div>
<div class='div-orig'><p>有僧問雲門如何是透法身句師云北斗裏藏身。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>北斗藏身意若何長江水接白雲坡兒孫多少不怜悧抱櫓搖椿也大差</div>
</p></div>
<div class='div-orig'><p>城東老母與佛同生而不欲見佛每見佛來即便回避雖然如此回顧東西總皆是佛遂以手遮面于十指掌中亦總是佛。</p>
</div>
<div class='div-commentary'><p style="margin-left:1em">拈莫錯會城東老母好老母乃末世眾生最後一金鎚耳何以末世眾生向外馳求尋行數墨推<span class='corr'>己</span>讓人鑽研故紙以為袈裟下一生極則事佛從三大阿僧祇修證得來我等豈能容易如此識見胸臆中一釘釘定六根頓瞎猶若墮落千萬丈陷穽永無回心出離之日老母古佛先知末世眾生不信頓悟一門即向三十二相八十種好一坐坐斷將手遮面不欲見佛然十指掌中見佛者此乃老母自性天真非他人使然其意正出眾生本來是佛自心作佛覿體相見老母慈念眾生心切若將色相賣弄是佛眾生永不能發菩提心擔荷此事非惟十指上可見四大五蘊髮毛爪甲皆是佛之全身故祖師云通身是手眼三十二相以野狐精呵之如此便知前後一貫悲哉黃面老子吾知其無容身之地眾生每日神通放光自在何假色相喚渠是佛且達磨西來不立文字教外別傳直指人心見性成佛勞伊一番辛苦為眾竭力不若城東老母擯佛何其撇脫語言文字一時焚却那更有葛藤留到今日纏縛眾生趙州云佛之一字吾不喜聞到這裏[糸*系]毫不立眾生諸佛亦是強立名言誰是彌勒誰為彌勒自亦擯之以此較之何處非釋迦何方不老母何眾生不佛這則公案只要眾生信得及直下㘞地一聲城東老母產下祖師了也用佛何為還識祖師殺人刀活人劒麼廁籌子千古奇特老母其誰歟。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>老母城東亦丈夫眼睛清冷絕誵訛三千里外相逢著不是當年這老胡莫謂似月中無影休辜負若向空王殿上行腳跟斬斷誰回互</div>
</p></div>
<div class='div-orig'><p>徑山國一禪師上堂僧問如何是道師曰山上有鯉魚井底有蓬塵。</p>
</div>
<div class='div-commentary'><p style="margin-left:1em">拈這則公案因國一答得新奇古今無人齅著語風今日橫推日月倒轉山河吸盡源泉掀翻五岫管教井底無塵而百劫長清鯉魚插翅而高冲霄漢且道這僧會不會。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>一指驚心萬指寒鯉魚插翅挂黃冠至今山上洪波滾滌淨蓬塵井底寬竹響燈沉疎影夜猿啼山月上欄杆</div>
</p></div>
<div class='div-orig'><p>徑山鑑宗無上禪師。</p>
</div>
<div class='div-commentary'><p style="margin-left:1em">拈鹽官的子臨濟前軰自鹽官決疑之後尋徑山將息開堂拈提為第二代住持今塔蹟雖存凄凉壅塞嗟嗟何時得翛然一路豁耳。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>塔示全身聊有蹤堆堆土石畧遮風三更五夜山頭月聽取龍吟古寺鐘無上老知也未唐時直至今這箇性靈原不異日炙與風吹滄海桑田何可據劫火洞然燒大地總成是活計</div>
</p></div>
<div class='div-orig'><p>徑山塗毒智䇿禪師天台陳氏子行腳往豫章謁典牛道由雲居風雪塞路坐閱四十二日午初版聲鏗然豁爾大悟及造門典牛獨指師曰甚處見神見鬼來師曰雲居聞版聲來牛曰是甚麼師曰打破虛空全無柄靶牛曰向上事未在師曰東家暗坐西家嘶罵牛曰嶄然超出佛祖他日起家一麟足矣師偈曰色見聲求也不妨百花影裏繡鴛鴦自從識得金針後一任風吹滿袖香師將示寂陞座別眾囑門人以文祭之師危坐傾聽至尚饗為之一笑越兩日沐浴更衣集眾說偈曰四大既分飛烟雲任意歸秋天霜夜月萬里轉光輝俄頃洎然而逝塔全身于東崗之麓。</p>
</div>
<div class='div-commentary'><p style="margin-left:1em">拈大凡得的人開口動舌不犯風化自然奧妙自然風流你看塗毒老人竊得雲居版聲歸家就會搖唇鼓舌捕老鼠捉青蜓批判古今將聲色囊藏被葢為自<span class='corr'>己</span>衣帶下物捏得一些渣滓也沒有示寂又賣弄家醜可謂光前絕後塗毒其人歟。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>聲色元來是甚麼春風花鳥雜笙歌仙郎去後鴛鴦散只見枝頭蜂蝶多死得好祭文讀罷為之笑全身塔塟五峰雲寒夕何人遣風掃也非猾也非狡盡屬人家園地了塗毒鼓聲振野郊山前山後成荒草</div>
</p></div>
<div class='div-orig'><p>大慧杲妙喜老人。</p>
</div>
<div class='div-commentary'><p style="margin-left:1em">拈這個妙喜老人復起臨濟之風三玄三要撒開餧魚餧鱉了無少剩四賔主料揀摶搦如泥一些子觔骨也不存上堂普說若遊戲四天下不著一毫氣力小叅入室如笑談涕唾輕脫脫一雙手作白拈賊如神三寸舌根若懸河瓶瀉竹篦子敲磚弄瓦提契傀儡七上八下活捉生擒全不怕些罪過這回去鑊湯爐炭決定饒伊不得。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>舌似蓮花遍界香掬將雲氣裏寒霜生來眼目天然異不屬娥眉對鏡莊山谷風雷乳虎面湘江星月道人腸一雙辣手難相似縱使惺惺且覆藏</div>
</p></div>
<div class='div-orig'><p>香嚴和尚獨腳頌以張無盡因緣例之無盡謁東林照覺禪師覺詰其所見與<span class='corr'>己</span>符合乃印可最後問兜率悅禪師公與悅語次稱賞東林悅未肯其說公乃題寺後擬瀑軒詩其畧曰不向廬山尋落處象王鼻孔謾撩天意譏其不肯東林也至更深論及宗門事悅曰東林既印可運使運使於佛祖言教有少疑否公曰有<span class='note-inline'>(這個怎麼好露出一角也)</span>悅曰疑何等語公曰疑香嚴獨腳頌<span class='note-inline'>(如此從前不會悟)</span>德山托鉢話<span class='note-inline'>(那裏去來)</span>悅曰既於此有疑其餘安得無邪秪如巖頭言末後句是有邪是無邪公曰有<span class='note-inline'>(滿口野狐涎先打東林覺三十青柴何故賺人不少次打張商英三十苕帚柄何故不合受他家冬[瓜-、]印子)</span>悅大笑<span class='note-inline'>(笑裏有刀)</span>便歸方丈閉却門公一夜睡不穩<span class='note-inline'>(元來元來)</span>至五更下牀觸翻溺器<span class='note-inline'>(盡底去也未)</span>乃大徹<span class='note-inline'>(猶帶尿真氣在)</span>猛省前話<span class='note-inline'>(始知兜率不汝欺也)</span>獨脚頌云子碎母啄子覺母殼子母俱亡應緣不錯。</p>
</div>
<div class='div-commentary'><p style="margin-left:1em">拈子碎母啄即且從子覺母殼向那裏討即得子母俱亡應緣不錯子母既亡杳絕音耗阿那個應緣不錯且道憑個甚麼道理有人到此立得脚麼識得渠麼出來對眾道看若道未得莫亂道叅禪秖為命根不斷依語生解搬出人前便見逗漏張無盡可作龜鑑到這裏下得手捏得香嚴鼻孔酸滴滴地禪和子本分茶飯若於獨脚少有疑古今公案未夢見在切勿孟浪大須仔細今時出世稱長老者問著便是盲棒瞎喝非惟瞞盰他人兼自瞞耳他時如何見得閻家老子當時張無盡苟非兜率老婆心無盡那有今日。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>獨脚香嚴鎻萬重重重錦繡白雲封個中子母元無命碎啄之機也太聾錯不錯含元殿裏黃金索假饒牙爪利如錐早落香嚴并鍍鑠張商英東林覺冬[瓜-、]印子砒霜惡死馬醫來活似猊千古無人敢動著</div>
</p></div>
<div class='div-orig'><p>內翰東坡居士蘇軾字子瞻因宿東林與照覺論無情話有省黎明獻偈溪聲便是廣長舌山色豈非清淨身夜來八萬四千偈他日如何舉似人未幾抵荊南聞玉泉皓禪師機鋒不可觸公擬抑之即微服求見泉問曰尊官高姓公曰姓秤乃秤天下長老的秤泉喝曰且道這一喝重多少公無對<span class='note-inline'>(語風代云定盤星爆也)</span>於是尊禮之<span class='note-inline'>(何不早恁麼)</span>後過金山有寫公照容者公戲題曰心似已灰之木身如不繫之舟問汝平生功業黃州惠州瓊州。</p>
</div>
<div class='div-commentary'><p style="margin-left:1em">拈這東坡老臊胡大似風流遊戲漢子若在東林覺印子脫出決定信人不得何故張無盡賍在若論夜來八萬四千偈他日如何舉似人少有宗門氣息一根秤子尚不會用用即被人拗折觀其所由悟即不無命根斷未敢相許古今相傳五祖戒後身若恁麼利害不淺雖然今日要如此蘇子瞻也難得。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>黃州惠州瓊州去去來來獨偶剛得一根秤子喝下還是空手落落拓拓一生妙在舌頭會摟作萬古之斯文同秋風之抖擻儼似石灰布袋狼藉不用苕帚更問如何若何不會說禪只會喫肉吞酒</div>
</p></div>
<div class='div-orig'><p>徑山別峰寶印禪師至徑山謁大慧慧問曰甚麼處來師曰西川慧曰未出劒門關與汝三十棒了也師曰不合起動和尚慧忻然掃室延之紹熈元年十一月往見交承智䇿禪師與之言別䇿問行日師曰水到渠成歸索紙書十二月初七夜鷄鳴時九字如期而化奉蛻質返寺之法堂留七日顏色明潤髮長頂溫越七日葬於菴之西岡諡慈辯禪師。</p>
</div>
<div class='div-commentary'><p style="margin-left:1em">拈古人去住得大自在乃平日定慧所致非可強也少有物滯則不自由今別峰印禪師徑山開堂數十年二十六代住持也師年邁益厭住持十五年冬奏乞菴居得請終後葬於菴之西岡今人不識何地方為西岡何處為菴居不亦疑乎。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>鷄鳴時刻報君知水到渠成月上枝豈是尋常心可擬言詮安得契無為</div>
</p></div>
<div class='div-orig'><p>雲門顧鑑咦。</p>
</div>
<div class='div-commentary'><p style="margin-left:1em">拈跛腳阿師掃來掃去一生不著便陳尊宿感戴不盡後被人喚作紅旗閃爍受屈不少。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>雲門顧鑒咦六六三十六有米便煑飯沒米便煑粥得得得養家方子須明白</div>
</p></div>
<div class='div-orig'><p>徑山法濟湮禪師僧問掩息如灰時如何師曰猶是時人工幹僧曰幹後如何師曰耕人田不種僧曰畢竟如何師曰禾熟不臨場。</p>
</div>
<div class='div-commentary'><p style="margin-left:1em">拈一問一答如鐵打釘半斤八兩三寸五寸鎚鎚相應不費心力然乃這僧問處不真答去勞而無功雖然閑故紙要且無益於人三十年後有人動著粥足飯足佛法始有靈驗。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>寥寥行來月似盤千峰秋白葉將寬北窗無物誰能惜南畝多雲我獨看谿徑慣飛猿捉果池塘引步兔尋餐不妨問答非千古一任庭花雨露寒多少耕人不插田一般把箸度浮年青眉漫鎻閑愁緒綠袖偏臨媚景川雛雀怕飛枝尚遠蒼龍<span class='corr'>斂</span>翅月同眠掩然無事燈初續投寺秋雲亦豎拳忙忙促促曉春耕半節簑衣蘸水明踏渚鷺鷥擬雪色歌花鸚鵡㫰風晴篇章石上鋪烟嫩律調林邊開錦英最快牧童牛不管索頭無恙任縱橫</div>
</p></div>
<div class='div-orig'><p>大慧禪師舉竹篦示儈喚作竹篦則觸不喚作竹篦則背不得下語不得無語速道速道。</p>
</div>
<div class='div-commentary'><p style="margin-left:1em">拈著甚死急喫了清水白米閑不過大似發狂發顛幸是這僧若是語風喝一喝打一圓相書個[○@人]字拋向面前且看妙喜作麼生折合。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>離中虛坎中滿兊上缺巽下斷是甚麼章句忠清里巷馬回子諸人還會麼休休三十六條花柳巷向來曾不禁人行</div>
</p></div>
<div class='div-orig'><p>趙州栢樹子。</p>
</div>
<div class='div-commentary'><p style="margin-left:1em">拈趙州和尚盜常住物私<span class='corr'>己</span>用幸是這僧不要若荷負將去大似平地喫交。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>日炙風吹這趙州祖師渾不在鈎頭西來大意庭前栢欲得相親更上樓</div>
</p></div>
<div class='div-orig'><p>徑山照堂了一禪師明州人上堂云禪玄之士觸境遇緣不能直下透脫者葢為業識深重情妄膠固六門未息一處不通絕點純清含生難到直須入林不動草入水不動波始可順生死流入人間世諸人要會麼以拄杖畫曰秪向這裏薦取。</p>
</div>
<div class='div-commentary'><p style="margin-left:1em">拈這明州人說甚六門一門大都祖師出世無事討事無夢說夢盡大地撮來是粟米大微細更微細影也沒有說個利生早是緣木求魚一埸好笑不如穩坐青山目視雲漢始合那邊。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>說個空王佛即差何堪舉拂更拈花六門晝夜白毫現日日眾生常在家</div>
</p></div>
<div class='div-orig'><p>徑山智訥妙空禪師僧問牛頭未見四祖時如何師曰坐久成勞見後如何不妨我東行西行。</p>
</div>
<div class='div-commentary'><p style="margin-left:1em">拈妙空和尚雖得兩轉語以包括千七百則陳爛葛藤了也坐久成勞東行西行雖然與那牛頭猶隔円陽在。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>問處疎寒答處親莫教扭捏昔時人牛頭山上啣花鳥換却羽毛不呌春貧徹骨冷如氷雲在青山水在瓶虎踪狼跡如何也白澤之圖孰可盟</div>
</p></div>
<div class='div-orig'><p>有僧問師云時時示時人時人自不識即今這裏是甚麼時師答曰甲子乙丑丙丁<span class='corr'>己</span>卯。</p>
</div>
<div class='div-commentary'><p style="margin-left:1em">復頌。</p>
<p style="text-indent:1em" class="lg-abnormal"><div class='lg-row'>漁郎船子兩頭穿逆順風波總不前討個火來炊飯喫荻花叢裏滿天烟</div>
</p></div>
<div class='div-orig'><p>又問處處無踪跡聲色外威儀即今這裏是甚麼處師答曰有個人來知前不知後莫向這裏覓。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>飽飡胡餅更由誰獨我山居常不炊自喫那些鐵橛子問雲問水孰追隨</div>
</p></div>
<div class='div-orig'><p>又問人從橋上過橋流水不流即今這裏是什麼人師答云眉橫鼻直不必打點。</p>
</div>
<div class='div-commentary'><p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>威音那畔不知名猶若千江孤月行擬議四山光影亂照人肝膽不分明</div>
</p></div>
<div class='div-orig'><p>中峰禪師觀流水有省即詣高峰求證高峰打趂出既而民間訛傳選童男女師因問曰忽有人來問和尚討童男女時如何高峰曰我但度竹篦子與他師於言下大悟。</p>
</div>
<div class='div-commentary'><p style="margin-left:1em">拈高峰剜肉做瘡賍陷平人中峰脚跟未穩一狀領過若依語風判斷兩人犯彌天之罪各罰饡飯一堂借此供狸奴白牯何故與他流水甚麼相干雖然不許夜行投明須到。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>竹篦拈來用得親曹家女子屬他人柳[糸*系]眼暖春三月兩個黃鸝相對陳紅粉鬂紫羅牀十分恩愛醉牙觴鴛鴦飛入翠微裏鳳閣龍樓遶建章</div>
</p></div>
<div class='div-orig'><p>法昌遇禪師上堂春山青春水綠一覺南柯夢初足携笻縱步出松門是處桃花香馥郁因思昔日靈雲老三十年來無處討如今競愛摘楊花紅香滿地無人掃。</p>
</div>
<div class='div-commentary'><p style="margin-left:1em">拈這箇語話若作禪道佛法商量太遠在若作風流景緻會又辜負法昌還有人向這裏和會得麼出來說看若和會未得元在法昌舌根上轉。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>舌根落落送嘉聲香谷春枝朵朵橫亂插山頭紅白鬂平分水面淡濃情南柯夢覺人何在北騎征忘身未名自是法昌閒不徹楊花襲襲逐君行</div>
</p></div>
<div class='div-orig'><p>佛印禪師一日與學人入室次適東坡居士到面前師曰此間無坐榻居士來此作甚麼士曰暫借佛印四大為坐榻師曰山僧有一問居士若道得即請坐道不得即輸腰下玉帶子士欣然曰便請師曰居士適來道暫借山僧四大為坐榻秪如山僧四大本空五陰非有居士向甚麼處坐士不能答遂留玉帶師却贈以雲山衲衣士乃作偈曰百千燈作一燈光盡是恒沙妙法王是故東坡不敢惜借君四大作禪牀病骨難堪玉帶圍鈍根仍落箭鋒機會當乞食歌姬院奪得雲山舊衲衣此帶閱人如傳舍流傳到我亦悠哉錦袍錯落猶相稱乞與佯狂老萬回。</p>
</div>
<div class='div-commentary'><p style="margin-left:1em">拈東坡居士到佛印處大似<span class='corr'>刺</span>頭入膠盆柰何人硬貨不硬開口便落人圈繢總之不知宗門有陷虎之機雖然莫怨他家枯井深若是徑山則不然見他道四大本空五陰非有竟扯佛印出山門佛印也無奈我何。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>玉帶垂垂束紫腰一天風靜落孤鵰雲山綻衲何長短輸與春堤嘶柳驕</div>
</p></div>
<div class='div-orig'><p>天章寶月禪師僧問如何是佛法大意師曰一年三百六十日曰便恁麼會時如何師曰迢迢十萬不是遠。</p>
</div>
<div class='div-commentary'><p style="margin-left:1em">拈這僧問佛法大意不識佛法大意是個甚麼答伊一年三百六十日雙手擎出來也天章將謂熱瞞這僧這僧却不要天章却成自瞞呵呵這些飯袋子古今有之。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>變化魚龍水不知聖凡名字孰為施眉毛生在眼睛下捉個麒麟當馬騎問佛法莫狐疑現成公案破窗籬一年三百六十日日日春風動竹枝</div>
</p></div>
<div class='div-orig'><p>大梅法英祖鏡禪師宣和初勅天下僧尼為德士雖主法聚議無一言以回上意師肆筆解老子詣進上覽謂近臣曰法英道德經解言簡理詣於古未有宜賜入道藏流行仍就賜冠珮壇誥不知師意者往往以其為佞諛明年秋詔復天下僧尼師獨無改志至紹興初晨起戴樺皮冠披鶴氅執象簡穿朱履使擊鼓集眾陞座召大眾曰蘭芳春谷菊秋籬物必榮枯各有時昔毀僧尼專奉道後平道佞復僧尼且道僧尼形相作麼生復取冠示眾曰吾頂從來似月圓雖冠其髮不成仙今朝拋下無遮障放出神光透碧天擲之於地隨易僧服提鶴氅曰如來昔日貿皮衣數載慚將鶴氅披還我丈夫調御服須知此服不相宜擲之舉象簡曰為嫌禪板太無端豈料遭他象簡瞞今日因何忽放下普天致仕老仙官擲之提朱履曰達磨携將一隻歸兒孫從此赤腳走借他朱履代麻鞋休道時難事掣肘化鵬未遇不如鵾畫虎不成反類狗擲之橫拄杖曰今朝拄杖化為龍分破華山千萬重復倚肩曰珍重佛心真聖主好將堯德振吾宗擲下拄杖斂目而逝。</p>
</div>
<div class='div-commentary'><p style="margin-left:1em">拈大哉善哉大梅和尚真奇特丈夫人天師表看伊作用大似大海起波濤無你擬議處所謂法界量滅者出入若遊戲隨意。</p>
<p style="margin-left:1em">拈弄真幻影中人三界為戲塲耳嗟佛祖光明末後始信雖然當初不該斂目而逝若是徑山更活三十年有何不快咄咄。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>身平價平無礙光明處身空洞居界無城千載風骨萬世嘉名僧充道士絕戶絕丁皮衣鶴氅何重何輕如夢如幻赤體虛靈妙哉至德鱉瞎龜盲頌之若謗天明五更</div>
</p></div>
<div class='div-orig'><p>甘贄行者入南泉設粥。</p>
</div>
<div class='div-commentary'><p style="margin-left:1em">拈南泉老老大大未免隨人起倒直饒打破粥鍋也是賊過後張弓若在請念誦時掀翻桌子猶較些子悲哉喫得一碗粥折了一口鍋仔細打一算好事不如無甘贄行者雖然拂袖便去未稱好手何故賊頭狗面俗氣不除。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>不是冤家不聚頭偷營刼寨溷緇流狸奴白牯無靈性引得王郎特地愁</div>
</p></div>
<div class='div-orig'><p>投子和尚僧問一切聲是佛聲是否曰是云和尚莫[尸@豕]沸盌鳴聲投子便打又問麄言及細語皆歸第一義是否曰是云和尚作頭驢得麼投子便打。</p>
</div>
<div class='div-commentary'><p style="margin-left:1em">拈這僧弄嘴頭以作遊戲好痛與三十棒投子不識轉變由人犯法亦與二十拄杖還有不甘者麼二俱擯出。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>佛自無言何有聲作驢作馬不多爭一團白月潭中現處處秋光照夜明</div>
</p></div>
<div class='div-orig'><p>天衣懷和尚示眾舉古人云五蘊山頭一叚空同門出入不相逢無量刼來賃屋住到頭不識主人公有老宿拈云既不識他當初問甚麼人賃恁麼拈也太遠在何故須知死人路上有活人出身活人路上死人無數那個是活人路上死人無數那個是死人路上活人出身處若檢點得分明拈却膱脂帽子脫却鶻臭布衫。</p>
</div>
<div class='div-commentary'><p style="margin-left:1em">拈前老宿拈云既不識他當初問甚麼人賃此語大有叅情肻向這裏下隻腳踏遍四天下忽遇無厭足王出生死也不難今人拖了死屍長日亂闖說張三道李四好山好水好叢林好風涼孰不知都向死人路上分別短長還要識活人麼死人路上會取天衣和尚固是弄潮手只是忒煞老婆且聽許半個字。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>秋風颼颼何太凉從來不識個中郎同門出入年來事賃屋那曾著地方彷彿示人名是主依俙當體假為鄉欲知端的歸家路耳朵頭毛五蘊香</div>
</p></div>
<div class='div-orig'><p>雲門曰眼睫橫亘十方眉毛上透乾坤下透黃泉須彌塞却汝咽喉還有人會得麼若有人會得拽取占波共新羅鬬額。</p>
</div>
<div class='div-commentary'><p style="margin-left:1em">拈雲門和尚說禪猶若萬里無人烟一間破屋裏手舞足蹈高聲唱言我是如來應供正徧知名行足自喜自悲自言自語還有知音者麼對牛彈琴。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>囉囉哩哩唱田歌曠刼許誰薦得麼梳影草萊翻白畫潑空烟雨冷青蓑分明花在春枝上花落香寒春色過琴瑟無音言語正尋行數墨病何多</div>
</p></div>
<div class='div-orig'><p>僧問雲門如何是諸佛出身處門云東山水上行。</p>
</div>
<div class='div-commentary'><p style="margin-left:1em">拈諸人會麼東山水上行則易會諸佛出身處則難明何故謂伊諸佛無鼻孔。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>括地西風劈面吹君家何必苦追隨東山水上如何會笑指雲門妙絕詞</div>
</p></div>
<div class='div-orig'><p>僧問雲門如何是一切智智清淨門云掃地潑水相公來。</p>
</div>
<div class='div-commentary'><p style="margin-left:1em">拈雲門大師隨手拈一錠足色紋銀與這僧可憐這僧不識嗟哉世間幾人能會此意除非過量人金博金水投水。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>掃地潑水相公來陳年苕帚白花開無端拈在春籬上天曉黃鸝呌幾回</div>
</p></div>
<div class='div-orig'><p>仰山叅東寺如會禪師問汝是甚處人仰曰廣南人師曰我聞廣南有鎮海明珠是否仰曰是師曰此珠如何仰曰黑月則隱白月則現師曰還將來也無仰曰將得來師曰何不呈似老僧仰义手近前曰昨到溈山亦被索此珠直得無言可對無理可伸師曰真獅子兒善能哮吼仰禮拜却入客位具威儀再上人事師纔見乃曰<span class='corr'>已</span>相見了也仰曰恁麼相見莫不當否師歸方丈閉却門仰歸舉似溈山溈曰寂子是甚麼心行仰曰若不恁麼爭識得他。</p>
</div>
<div class='div-commentary'><p style="margin-left:1em">拈仰山說法酬機大似空中一隻鶴旋轉俯仰活卓卓地摶風萬里唳孤雲於霄漢巢喬木於蒼翠鎮海明珠滿地撤去又道無言可對無理可伸幸是東寺長老放過徑山又且不然何故禮多必詐。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>仰山小釋迦東寺老古錐如牛飲澗泉上下嘴對嘴明珠撤出太多又道無言可對小釋迦善言語此情惟有當行知千載無人敢相許</div>
</p></div>
<div class='div-orig'><p>章敬懷暉禪師有僧來遶師三匝振錫而立師曰是是其僧又到南泉亦遶南泉三匝振錫而立泉曰不是不是此是風力所轉終成敗壞僧曰章敬道是為甚麼和尚道不是泉曰章敬即是是汝不是。</p>
</div>
<div class='div-commentary'><p style="margin-left:1em">拈妙哉宗門殺活自在這僧腳跟不穩若腳腳穩當的道是也只恁麼道不是也只恁麼何故自有錫杖在。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>錫杖搖搖在路途隨風墜落葛藤窠天涯渺漠何時到莫去山前作野狐</div>
</p></div>
<div class='div-orig'><p>青原行思禪師見六祖問曰當何所務即得不落階級祖曰汝曾作甚麼來師曰聖諦亦不為祖曰落何階級師曰聖諦尚不為何階級之有祖深器之。</p>
</div>
<div class='div-commentary'><p style="margin-left:1em">拈言言出身不落人境字字如珠不涉玄妙非具手眼衲僧莫能窮其淺深今有杜撰長老妄斷曲直作狐涎氣吾謂此人尚在門外不知海內有人眼如閃電。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>問處深深湛若秋金針引月過長流針鋒不損月中水境色安窺頂上眸君不見作家手宗眼清明六不收今古嫡傳誰敢擬赤斑蛇唼海中漚</div>
</p></div>
<div class='div-orig'><p>雪峰迎雲門纔見便曰因甚麼得到與麼地雲門乃低頭從茲契合。</p>
</div>
<div class='div-commentary'><p style="margin-left:1em">拈雪峰既知雲門來處更問奚為幸是問著雲門若問著別個即搬出秦時鍍鑠鑽雪峰也無奈伊何。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>因甚麼得到與麼地觸著雲門痛癢處含淚未乾恨未止低頭<span class='corr'>已</span>一簾風月許誰知至今遺痕在江湖閃爍紅旗顧鑑咦</div>
</p></div>
<div class='div-orig'><p>唐莊宗詔興化問曰朕收中原獲得一寶未曾有人酬價師曰請陛下寶看帝以兩手舒幞頭腳師曰君王之寶誰敢酬價龍顏大悅。</p>
</div>
<div class='div-commentary'><p style="margin-left:1em">拈興化和尚舌辯如風有個唐莊宗賣弄不少若非興化慈悲幞頭幾乎粉碎。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>興化老太無端佛法人情兩俱到輕把幞頭彈一指昔來痕跡未曾消舊幞頭說向帝王價不高</div>
</p></div>
<div class='div-orig'><p>罽賔國王秉劒至師子尊者所問曰師得蘊空否祖曰<span class='corr'>已</span>得蘊空王曰離生死否祖曰<span class='corr'>已</span>離生死王曰既離生死可施我頭祖曰身非我有何恡於頭王即揮刃斷尊者首白乳涌高數尺王之右臂旋亦墮地七日而終。</p>
</div>
<div class='div-commentary'><p style="margin-left:1em">拈師子尊者既償定業王揮刃斷尊者首白乳涌高數尺可知王之右臂旋亦墮地七日而終何哉嗟孤掌不成拍。</p>
<p style="margin-left:1em">復拈當時王若問徑山師得蘊空否答未空曰離生死否答未離王曰可施我頭否咄哉癡人頭安可施非惟頭作得主王之完膚何如哉。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>幻擬無根同海雲浮沉冉冉孰為捫一刀兩叚春風裡千古半林明月痕夙債希成談白血全身拋出示王孫癡兒臂墮延七夕永刼沙汀飛冷魂休將此地較疎親遊戲塲中偶似人白乳染成銀芍藥香流莫問去來身</div>
</p><p style="margin-left:1em">再拈師子尊者預付法於婆舍斯多尊者以償夙緣非佛法中有斯事非佛法中無此事耶何故柴船自上米船自下。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>夙業難違要明剖一刀兩叚獅子吼甚渠風雨月行空這叚因緣非爾偶白乳升天數尺餘還他墮地一隻手</div>
</p></div>
<div class='div-orig'><p>浮盃和尚凌行婆來禮拜師與坐吃茶婆乃問盡力道不得底句分付阿誰師曰浮盃無剩語婆曰未到浮盃不妨疑著師曰別有長處不妨拈出婆<span class='corr'>斂</span>手哭曰蒼天中更添冤苦師無語婆曰語不知偏正理不識倒邪為人即禍生後有僧舉似南泉泉曰苦哉浮盃被這老婆摧折一上婆後聞笑曰王老師猶少機關在澄一禪客逢見行婆便問怎生是南泉猶少機關在婆乃哭曰可悲可痛一罔措婆曰會麼一合掌而立婆曰伎死禪和如麻如粟一舉似趙州州曰我若見這臭老婆問教口啞一曰未審和尚怎生問他州便打一曰為甚麼却打某甲州曰似這伎死漢不打更待幾時連打數棒婆聞却曰趙州合喫婆手裡棒後僧舉似趙州州哭曰可悲可痛婆聞此語合掌歎曰趙州眼光爍破四天下州令僧問如何是趙州眼婆乃竪起拳頭僧回舉似趙州州作偈曰當機覿面提覿面當機疾報汝凌行婆哭聲何得失婆以偈答曰哭聲師<span class='corr'>已</span>曉<span class='corr'>已</span>曉復誰知當時摩竭國幾喪目前機。</p>
</div>
<div class='div-commentary'><p style="margin-left:1em">拈浮盃和尚馬祖下第七十四位何得不識語句受人熱瞞離師大早欠<span class='corr'>商</span>量之過使這老婆聲價高遠若非趙州塞斷伊嚥喉那裡見有男子當時徑山若在見他<span class='corr'>斂</span>手哭蒼天即與五捧趂出。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>凌行婆郎君女拈却浮盃無剩語翛然異類中行去何似猫兒捉老鼠老漢浮盃悟不真還須趙老相幇舉</div>
</p></div>
<div class='div-orig'><p>趙州問投子大死的人却活來時如何投子云不許夜行投明須到。</p>
</div>
<div class='div-commentary'><p style="margin-left:1em">拈昨有禪和子舉此語打個噴嚏答之問他會麼曰不會不許夜行投明須到。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>生出從前不作家怕人相見怕人誇夜行風亂青雲鬢天曉露含白荳花處處綠楊堪繫馬山山黑月不飛鴉可憐直疾鬼無足驛路凄凄芳草嗟</div>
</p></div>
<div class='div-orig'><p>夜半正明天曉不露。</p>
</div>
<div class='div-commentary'><p style="margin-left:1em">拈三個猢猻夜簸錢又如何海曙初明時又如何僧問古德如何是夜半正明天曉不露答云牡円花下睡猫兒。</p>
<p style="margin-left:1em">頌。</p>
<p style="text-indent:1em" class="lg-abnormal"><div class='lg-row'>牡円花下睡猫兒答得依俙絕妙辭梅綻石邊煙潑眼荻開江上月斜披拋梭女子夜成錦把釣漁郎曉不知秋到家家簾幕雨人人悉見草安疑</div>
</p></div></div>
<div class='div-other'><a id='mulu112' />
<p class='h1'>懷淨土詩</p><p style="text-indent:0em" class="lg-abnormal"><div class='lg-row'>青蓮臺上老金仙接引眾生不論年必也慈悲癡眷屬娑婆摶作四禪天</div>
</p><p style="text-indent:0em" class="lg-abnormal"><div class='lg-row'>林下長開佛面花子規呌血數珠斜耳邊多少閒題目賺煞春風不到家</div>
</p><p style="text-indent:0em" class="lg-abnormal"><div class='lg-row'>日日飛忙似蜜蜂何時疑徹五陰空方纔拈得金剛子又有人來覓相公</div>
</p><p style="text-indent:0em" class="lg-abnormal"><div class='lg-row'>秋來亭臺柿葉紅朝朝顏色不相同黑風忽地牀頭起淨土如何去得通</div>
</p><p style="text-indent:0em" class="lg-abnormal"><div class='lg-row'>傍閣芙蓉蘸水時誰人識得兩莖眉牕開面面彌陀佛不把閒心更著疑</div>
</p><p style="text-indent:0em" class="lg-abnormal"><div class='lg-row'>日輪西涌五更初冷照池塘十萬魚未合吾師懸鼓觀希奇別出一行書</div>
</p><p style="text-indent:0em" class="lg-abnormal"><div class='lg-row'>彌陀六字鳥空啼鼓翼隨羣欲往西莫待好花春雨過十分香氣蘸新泥</div>
</p><p style="text-indent:0em" class="lg-abnormal"><div class='lg-row'>念佛如何行路人白雲渺渺一孤身彌陀不在蓮華土賺我光陰十萬程</div>
</p><p style="text-indent:0em" class="lg-abnormal"><div class='lg-row'>自性彌陀絕主賔山花浪暖柳枝新不勞更用之乎者覿面無非西土人</div>
</p><p style="text-indent:0em" class="lg-abnormal"><div class='lg-row'>垂手噓噓已較多蒼龍未必混長波堪憐癡愛閻浮地不肯回頭可奈何</div>
</p><p style="text-indent:0em" class="lg-abnormal"><div class='lg-row'>香檻殷殷樹裏開松枝瀲灔滿樓臺不知箇是全身佛只管忉忉舌上裁</div>
</p><p style="text-indent:0em" class="lg-abnormal"><div class='lg-row'>月明秋夜坐禪時香動黃昏靜若思收拾漫歸殘屋下蓮華開遍好題詩</div>
</p><p style="text-indent:0em" class="lg-abnormal"><div class='lg-row'>珊瑚枝掛弱犀牛苦海揚波難盡頭咬啐一團空界月與君把手入層樓</div>
</p><p style="text-indent:0em" class="lg-abnormal"><div class='lg-row'>追思父母未生前痛徹心頭得幾年面目昨來遭毒手一腔熱血葬青蓮</div>
</p><p style="text-indent:0em" class="lg-abnormal"><div class='lg-row'>結根深種死生關彷彿安能五欲殘盡道工夫難下手不知日坐鐵圍山</div>
</p><p style="text-indent:0em" class="lg-abnormal"><div class='lg-row'>古人有語極相投莫與兒孫作馬牛撒手懸崖歸淨土任他滄海變荒丘</div>
</p><p style="text-indent:0em" class="lg-abnormal"><div class='lg-row'>觀成十六佛無生平地風波問丙丁情盡六門都不照江山朵朵月空明</div>
</p><p style="text-indent:0em" class="lg-abnormal"><div class='lg-row'>瑤枝風撼水文章一瓣花飛蓮子香孤露竟無人在上樂邦慈母越悲傷</div>
</p><p style="text-indent:0em" class="lg-abnormal"><div class='lg-row'>梅枝鵲誦柳枝詩呼爾歸來未較遲我欲娑婆多住住他年皓首是佳期</div>
</p><p style="text-indent:0em" class="lg-abnormal"><div class='lg-row'>溪上行歌杖紫藤落花沒膝呌黃鶯春池無月空撈漉早叩蓮邦題姓名</div>
</p><p style="text-indent:0em" class="lg-abnormal"><div class='lg-row'>惡境交加鼓業風何曾汙染得虛空家鄉田地如天穩不著閒愁方寸中</div>
</p><p style="text-indent:0em" class="lg-abnormal"><div class='lg-row'>甲子山居澹石翁鑿池種月待秋風松牕白晝彌陀佛抱枕無眠憶遠公</div>
</p><p style="text-indent:0em" class="lg-abnormal"><div class='lg-row'>玉靜草堂喬木隣短墻梅綻刼初春雖然不似蓮華土拒絕人間萬斛塵</div>
</p><p style="text-indent:0em" class="lg-abnormal"><div class='lg-row'>築堤原為晚山烟搆屋還須三兩椽衲破扯開荷葉補西方莫厭我廉纖</div>
</p><p style="text-indent:0em" class="lg-abnormal"><div class='lg-row'>蹋遍秋山拋杖藜崚崚澹石絕攀躋人情若道閻浮苦誰箇男兒不念西</div>
</p><p style="text-indent:0em" class="lg-abnormal"><div class='lg-row'>新藕花開月上女敗荷葉爛紫袈裟鷺鷥撞破蘆花雪天樂吹來處士家</div>
</p><p style="text-indent:0em" class="lg-abnormal"><div class='lg-row'>晴峰古木獻花巖白兔時同野鹿叅爆竹聲中明指示眼前瓦礫總優曇</div>
</p><p style="text-indent:0em" class="lg-abnormal"><div class='lg-row'>一二三四五六七一心不亂徃生西佛言說得雖容易動步通身入淤泥</div>
</p><p style="text-indent:0em" class="lg-abnormal"><div class='lg-row'>行船分付把梢婆須識長河逆順波只怕順風吹過火轉來不得逆風多</div>
</p><p style="text-indent:0em" class="lg-abnormal"><div class='lg-row'>布地金沙一坦平毫無銅鐵貢高名仕人欲見彌陀佛先把毒蛇空聚明</div>
</p><p style="text-indent:0em" class="lg-abnormal"><div class='lg-row'>衡門竟日對江開望斷春雲人不來薦取自家親徹旨畫眉丞相下樓臺</div>
</p><p style="text-indent:0em" class="lg-abnormal"><div class='lg-row'>與君法則鼓真風撇去頑然念苦空彈指揭開千佛面白花影裏樹重重</div>
</p><p style="text-indent:0em" class="lg-abnormal"><div class='lg-row'>西方可去芒鞋滑東土無依慾火留紅爛劫燒[婬-壬+(工/山)]舍女痛心莫恨夜<span class='corr'>叉</span>頭</div>
</p><p style="text-indent:0em" class="lg-abnormal"><div class='lg-row'>青灰堆裏一聲佛萬劫死生火上氷功德池空含日月數枝香嫩白雲蒸</div>
</p><p style="text-indent:0em" class="lg-abnormal"><div class='lg-row'>曉煙堤上柳精神垂示迷魂出暗塵多少闡提邊塞死馬蹄遙送斷腸人</div>
</p><p style="text-indent:0em" class="lg-abnormal"><div class='lg-row'>癡愚不解唯心土離此唯心別有麼每日普光明殿裏搬柴運水古彌陀</div>
</p><p style="text-indent:0em" class="lg-abnormal"><div class='lg-row'>欲醉黃昏合兩眸吞殘精氣粉骷髏荒郊壘壘添新土多是少年人骨頭</div>
</p><p style="text-indent:0em" class="lg-abnormal"><div class='lg-row'>我慢山高業障馳難為心地道相期使君放下無明窟便是那邊阿耨池</div>
</p><p style="text-indent:0em" class="lg-abnormal"><div class='lg-row'>善法堂中議聖流凄凉雙徑祖燈秋衲僧棒喝何如用直接西來最上頭</div>
</p><p style="text-indent:0em" class="lg-abnormal"><div class='lg-row'>雪覆千山白馬蹄揚鞭歸去日蹉西兒號女哭冤家別行樹忽驚鸚鵡啼</div>
</p><p style="text-indent:0em" class="lg-abnormal"><div class='lg-row'>少婦樓頭思正濃梳烟楊柳細東風王孫是處迷歸路曾寄家書幾萬封</div>
</p><p style="text-indent:0em" class="lg-abnormal"><div class='lg-row'>佛樹扶疎接鈍機葛藤活活練荊扉明年了得三椿事便可身輕同鶴飛</div>
</p><p style="text-indent:0em" class="lg-abnormal"><div class='lg-row'>善法堂前議聖流南泉牧得一頭牛欲將騎往西方去唯恐西方不肯留</div>
</p><p style="text-indent:0em" class="lg-abnormal"><div class='lg-row'>善法堂中拜冕旒百千天子盡風流人間罪福分明舉不落空王簿上收</div>
</p><p style="text-indent:0em" class="lg-abnormal"><div class='lg-row'>佛言利智法王臣獨一無師自悟人星宿刼中何者是桃紅李白示全身</div>
</p><p style="text-indent:0em" class="lg-abnormal"><div class='lg-row'>娑婆無苦苦娑婆果得婆伽益更多煩惱破時婆亦殞涅槃深義遍婆娑</div>
</p><p style="text-indent:0em" class="lg-abnormal"><div class='lg-row'>嗟乎昔日頂生王七寶嚴身心尚狂不若水邊窮衲子坐禪無力念西方</div>
</p><p style="text-indent:0em" class="lg-abnormal"><div class='lg-row'>利養娑婆應有期百年快活剎那時渾身煆得如生鐵只恐幽冥添馬皮</div>
</p></div>
<p class='juan'>雪嶠禪師語錄卷第七</p>
<div class='div-w'>
<p class='h1'>音釋</p>
<div class='div-note'>嶄<p style="margin-left:1em"><span class='note-inline'>(士減切音劖山高峻貌)</span>。</p>
摶<p style="margin-left:1em"><span class='note-inline'>(徒官切音團以手圜之也又取飯作摶掜聚也)</span>。</p>
搦<p style="margin-left:1em"><span class='note-inline'>(昵格切音蹃捉搦也)</span>。</p>
蛻<p style="margin-left:1em"><span class='note-inline'>(輸芮切音稅蛻其屍衣冠不解如蛇蛻耳)</span>。</p>
[尸@豕]<p style="margin-left:1em"><span class='note-inline'>(都木切音篤與[尸@口]同尾下竅也)</span>。</p>
膱<p style="margin-left:1em"><span class='note-inline'>(質力切音職肉敗也)</span>。</p>
</div></div>
</div><!-- end of div[@id='body'] -->
</body></html>