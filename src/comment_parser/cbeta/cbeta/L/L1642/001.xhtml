<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明道正覺森禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>明道正覺䒢溪森禪師語錄目錄　幾八</p>
<ul class="">
<li>卷上
<ul class="">
<li>上堂</li>

<li>小叅<span class="note-inline">(上)</span></li>
</ul></li>

<li>卷中
<ul class="">
<li>小叅<span class="note-inline">(下)</span></li>

<li>示眾</li>

<li>普說</li>

<li>拈頌</li>

<li>法語</li>
</ul></li>

<li>卷下
<ul class="">
<li>機緣</li>

<li>垂問</li>

<li>書問</li>

<li>讚偈</li>

<li>佛事</li>

<li>雜著</li>

<li>塔銘<span class="note-inline">(附)</span></li>
</ul></li>
</ul></div>
<p class='juan'><a id='mulu2' />明道正覺䒢溪森禪師語錄卷上</p><p class="byline">嗣法門人超德等編</p>
<div class='div-other'><a id='mulu3' />
<p class='h1'>上堂</p><p>結制陞座問答畢師云放下布袋快活無匹閒看猢猻偷喫生鐵阿呵呵的的的問甚生前靣目誰論梨花笑日齋堂有粥有飯禪和要喫便喫喫即不無飽後作麼生夜行莫踏白下座。</p>
<p>解制陞座問正法眼藏即不問今朝解制句如何師云穿山鼻孔破僧禮拜師大笑云雖然和盤托出却是大叚不同瑯琊禪師道本來無一物厭殺天下人直饒便分明坐在糞坑裏作麼生是透脫一路妙音觀世音梵音海潮音眾兄弟朝看東南暮看西北近世雙笛從羌侊飯不及壺食下座。</p>
<p>報恩元旦秉拂僧問古德道清光照眼尚迷家明白轉身猶墮位且止請問報恩意作麼生師云數點梅花報曉春進云恁麼則月明簾外家風古寶鏡堂前瑞氣新師云且站過問靈山記莂則不問今朝分座事如何師云孤鴻嚦嚦進云龍象雲臻乞慈再示師云野鶴穿雲進云點開碧眼水到渠成畢竟恩歸何地師云不許物外安身進云恁麼則水接長天遠春光徧界新師云巡照去問物有新舊柱杖子還有新舊也無師云老鴉亂呌進云今古頓超圓智體何山松柏不青青師云截斷葛藤進云謝師答話師云今日且放過問幾點梅花送春來那裏來師云人笑你進云數聲爆竹催臘去那裏去師云羞也不識進云去來且止卉木咸新又作麼生師云轉見轉見進云一天<span class='corr'>佳</span>氣萬象騰輝師云望烟尋食地一僧出呈數珠云這箇依舊一百八請師點出新鮮句師云光寒星斗少進云不會師云切忌五更初又進云不會師便打進云從今更不疑師云錯認焇皮家同舉足動步則不問新年接新令句作麼生師云貴貨易土僧禮拜師云今日行森承老人命為眾敷揚適纔一問一答秪恐錯會數點梅花報曉春一聲爆竹催殘臘不許物外安身誰論老鴉亂呌嗟嗟多少人望烟尋食地錯認焇皮家呵呵光寒星斗少切忌五更初咄孤鴻嚦嚦野鶴穿雲新年新令貴貨易土眾兄弟六橋近日水仙花十字街頭鐵拐李卓柱杖云珍重。</p>
<p>上堂問答畢師乃云行脚須具眼叅禪要識句大眾識得句也未適纔答僧云是柱不見柱咦非柱亦不見柱既然是非都去了因甚又說是非裏薦取汝等諸人作麼生薦莫是雲日能催曉風光不惜年麼莫錯會好幸逢征客盡歸在落花前切忌顢頇儱侗去所以古德云至道無難唯嫌揀擇桃花紅李花白誰道融融只一色諸禪德瞥不瞥一夜東風吹散枝頭殘雪會麼老祖殿前梵王宮闕雙峰燈放九天風月燕子語黃鶯鳴誰道關關只一聲不透祖師關棙子空認山河作眼睛咄冷的冷熱的熱粥鍋西邊底莓苔裏石碣良久喝一喝云歇如今是什麼時節師大笑曳杖下座。</p>
<p>兩序請陞座師竪拂云一羣子上來一羣子下去殘夢五更鐘落花三月雨合掌低頭換步時進前退後翻身處有利有害人無遠慮歸到故鄉還似客布穀催耕鳴別樹叉手句可惜許一切數句非數句打一拂云去下座問學人道眼不明未審什麼碍師云幾時立春僧云昨日二十三師云怪我作麼。</p>
<p>小年上堂師曰諸禪德適纔問短草含金臘請師法雨施又問今晚小年盡鐘中無皷響還知答第三要金吳溪上樹麼寂歷歷煒煌煌一入荒郊便夕陽私通車馬時句前句後切須防浪跡莫言難問訊誰論殿角露堂堂咄語路處滅遊人多在客僧房流通千古者不是五通光第一要第二要大開寶藏火裡冰霜打一拂曰樓閣門開也善財童子在何方好笑開路神挺身丈八長切忌破錢買破紙過後始思量喝一喝。</p>
<p>結制上堂乃曰大雄新開爐韛鎔盡金銀銅鐵那管你寒風起白露垂天邊客子濕征衣諸禪契知不知蝦蟇練橋人下棋昌化縣人織[糸*系]大雄山結制長老上堂說的是甚麼東西五七三十五三九二十七呵呵富陽縣人賣木蜜卓柱杖下座。</p>
<p>老祖開爐上堂僧問雙峰插漢截斷眾流不落古今請師別唱師曰又是新聞曰祗如未出方丈法雨<span class='corr'>已</span>降神通妙用耶法爾如然耶師曰天不高地不遠曰一杖撥開千澗月三盂収盡五湖烟師曰近火先焦問老祖孤危關山險阻實可悲哀乞慈方便師曰這塲大富貴憑人心所願問千年罏韝今始開人天共聽無生曲如何是無生曲師曰當官莫近前問輕風拂月寶華開如何是寶華中事師曰白馬紫金鞍曰考皷擊鐘師登寶座意旨如何師曰且莫顛倒亂僧禮拜師乃曰適纔新聞普告眾賢誰道關山險峻截斷眾流天不高地不遠這塲大富貴憑人心所願卓杖云切忌未生前你又如何看好笑顛倒者闖破餿粥礶且莫悶且莫亂白馬紫金鞍騎出萬人看咄現成公案下座。</p>
<p>老祖開池上堂乃曰萬仞雙峰存古寺祖風千嵗復重新春日好趂良辰開池待月蓄金鱗風暖竹隨松影舞紫雲端裏黑龍吟須着力莫因循同心振起舊家聲咦莫錯聽下座。</p>
<p>開中山上堂師竪拂曰諸上士到這裏莫懈怠萬物因人成勝槩竹開三徑候賢行中山深邃無塵礙屐齒脫心暢快怪石松關如有待四顧山光接水光別是壺中閒世界箇中無處不清凉老祖心傳千古外溪一帶雲靉靆大好家風在拂一拂下座臘八上堂師拈柱杖曰前山纔解松根雪石臺又挂梅梢月說向諸禪人醒醒開眼聽明星現時世尊悟道明星幾時不現一僧出師便打僧茫然師笑曰世尊不覆藏達磨不慎初洞庭湖鄱陽湖說甚麼梅放鴈聲孤誰論錦上又花鋪呆禪客九江人愛學姑蘇姑蘇城外閶門市家家年到貼神符老祖山頭真好笑兩堂賢聖嘴蠻粗下座。</p>
<p>起華嚴期上堂師卓杖曰華嚴法界相一切若空花咦也難話南無觀世音菩薩嶺樹江雲別路賒大眾未到故鄉都是客文殊師利法王子忽聞鄉語似還家普賢老大士虧了你過辛苦鏡裏明朝鬢有華善財童子落日流紅浪龍女哥哥因甚長江徙白沙請問毘盧遮那佛昔日趙州懸足井中呌曰相救相救南泉呼曰一二三四五是甚麼道理良久云圓照今朝總說破日近長安遠日遠長安近下座。</p>
<p>開龍溪上堂師竪拂子曰蕩蕩乎表表地梁橫棟直法法全彰喝一喝有天有地來幾個眼睛活一僧擬出復縮退師笑曰一任襟懷倒峽越樣生機到這裏只得退身三步是則是䒢溪也不擔板今日八字打開拂一拂復大笑曰南靣北風凉下座欽賜歸圓照結制上堂拈香祝聖畢師曰今日開爐用報皇恩竪拂子曰大眾三五一十五把定繩頭數翻來覆去看鄉談因甚吐雨歇鐘聲催日暮天溪汎影隔平渡露露崑崙奴着鐵褲空裏走亂飛舞生呌喊老師父放出臨濟大龍抽出雲門一顧妙妙拿倒猢猻鎚作醋良久曰住了且看甚麼主顧拋拂子下座。</p>
<p>元宵解制上堂問答畢師大笑云禪和子知不知燈影裏馬如飛處處人搥牛皷皮普天樂笑話兒遍地孩兒眼搭癡咄咄老頭子自<span class='corr'>己</span>家風不說起喜喜雨打風吹破窓無紙好似人間措大詩下座。</p>
<p>香林禪師誕眾耆舊請上堂問答畢乃云九日雨微晴香風出桂林鐵樹開花時碧雲天黃花地金將火裏試還曾透出一字也無天寒日短一不得向二不得開白露収殘月霜風散曉霞一杈一撘時登高風落帽老祖能識人林㘭多敗葉卓杖云千里何明又卓云清機歷掌去不到去來不到來誰不錯會黃鶴斷磯頭人多悲客路擲杖下座。</p>
</div>
<div class='div-other'><a id='mulu4' />
<p class='h1'>小叅<span class='note-inline'>(上)</span></p><p>眾入室師拈杖云摩訶般若波羅蜜明如日黑如漆異解多途商量非一卓柱杖云急若人信受奉行一生叅學事畢昔日殃崛摩羅尊者持鉢至一長者家其家婦人正值產難子母未分長者曰瞿曇弟子汝為至聖當有何法能免產難尊者曰我乍入道未知此法待問世尊却來相報及返具事白佛佛告殃崛速往報言我從賢聖法來未曾殺生殃崛奉佛語疾往告之其婦得聞當時分娩師云從古至今拈提者極多錯會者不少龍溪今晚索性與你點出天蒼蒼野茫茫風吹草見牛羊禪和子會也未不會再說一遍水溢天開堤花落滿龍溪鳬隨潮落去日上綺霞低眾作禮師擲柱杖便起。</p>
<p>小叅師拂一拂曰歌以盡言舞以盡意至簡至易九月初一咄逢人不得錯舉便下座。</p>
<p>小叅僧問如何是世尊不說說師曰爛柯山上半盤棋曰如何是迦葉不聞聞師曰東隣人殺牛曰如何是向上關棙子師曰蝦蟇水上真書出曰還許學人進步也無師曰蚯蚓泥中草寫之曰謝和尚指示師曰西隣人禴祭僧禮拜師良久曰抱景者咸扣懷響者必彈或因枝以振葉或沿波以討源咄胡家車裏老倉官世尊不說說爛柯山上半盤棋關棙子是甚的蝦蟇水上真書出蚯蚓泥中草寫之東隣人殺牛西隣人禴祭。</p>
<p>佛誕靈山法華會眾居士請小叅師召大眾蝴蝶夢中蝴蝶舞杜鵑花裡杜鵑啼今朝四月初八老僧親到靈山錢塘山水交呈道趣鳥語花香互露真機直下逍遙超然自在古人云單明自<span class='corr'>己</span>不悟目前此人有眼無足若悟目前不明自<span class='corr'>己</span>此人有足無眼據此二人十二時中常有一物蘊在胸次胸次不安觸途成滯祖不云乎執之失度必入邪路放之自然體無去住菩薩子老作家濯足西湖水水底清見沙遊人欣日晴笑指雙峰霞此話且置試問諸人還見法華會上諸佛菩薩大放光明麼下座。</p>
<p>小叅師云涫涫紛紛孰知其形世出世間誰不錯認設有人云天溪又作麼生向他道你真精靈。</p>
<p>小叅師舉德山因嵒頭來叅山纔見便下禪床作抽坐具勢頭曰這箇且置或遇心境一如底人來向伊道箇甚麼免被諸方檢責山曰猶較昔日三步在別作箇主人公來頭便喝山默然頭曰塞却者老漢咽喉也拂袖便出溈山聞舉曰奯公雖得便宜爭奈掩耳偷鈴師曰諸禪者難難西北五臺山東南虎牢關魚枕蕉一舉十分當覆盞誰能蜩蛻濁穢之中捨得命施之理與萬物遷徙而不自失者呵呵香爐紫烟生一綫天風吹落荻花灘。</p>
<p>小叅師竪拂曰耕夫習牛則獷獵夫習虎則勇漁夫習水則沉戰夫習馬則健大眾習底作麼生打一拂曰大寒在四九啞子捧鬼首臘月二十四店前粘倒酉。</p>
<p>重陽早叅師云今朝九月九猢猻上樹賽觔斗右轉左左轉右好手手中呈好手呵呵天溪長老不唧[口*留]。</p>
<p>早叅師云水中鹽味色裏膠青咄將謂明星是眼睛通身有口向誰說挽盡天河洗鐵丁。</p>
<p>六月十九早叅師云路上紅塵起江中白浪飛拈柱杖云觀音菩薩來也有眼者近前無眼者退後一僧出作禮畢擬歸位師打云與麼不得得與麼良久卓柱杖云禮拜歸位真堪笑與麼不得得與麼曼拏羅指地為泉胡大頭錘破鐵山若也知去龍行虎步如或懵懂世尊陞座默然阿難遣出比丘左右顧云半山廟三天竺遂以柱杖一齊打散。</p>
<p>冬至早叅師云冷地裏夢見一獃和尚曰昨夜三更子癸時楓杉隔塢問松枝滿天飛雪來何處寒梅低首笑嘻嘻他又大呌云老祖老祖如今是什麼時節大眾說看傍僧擬答師便打僧復出問生擒猛虎活捉獰龍人來時如何師云官法如爐進云忽遇透網金鱗又作麼生師云謹慎火燭進云驅耕夫牛奪饑人食未是向上鉗鎚如何是向上鉗鎚師叱云揚州客僧擬議師云大眾歸堂。</p>
<p>四月八日早叅師云從古相傳釋迦佛今日降生不知是否說與諸人檢點看南康府裏星子縣黃梅縣外義豐城這便是森長老見處良久云知客在否眾答在復云內外大眾今早都念課誦麼眾云念師便入臥室。</p>
<p>早叅云保寧勇和尚道有手脚無背靣既無背靣如何有手脚明眼人看不見若看不見何以為明眼人天左旋地右轉正當恁麼時諸禪在那裏安身立命西風一陣來落葉兩三片恰恰恰遶村捉鵝鴨。</p>
<p>早叅云大眾道眼若明纔脫窠臼接物應機如鐘待扣咦千萬關山道分明南與北觸目古人思時憑最高閣錯自知老祖癡見笑水潦鶴昔有牛頭會下僧叅破竈墮和尚遶一匝出去公案會麼良久曰新月姢姢夜寒風靜山啣斗起來搔首雪裏梅花瘦好個霜天閒却三臺手君知否古人去後思念濃如酒說與行脚人左掌中書右。</p>
<p>早叅云霽霞散曉雪猶明枯木挂殘星霜花重逼雲裘冷西望陽關誰故人咄貼秤麻三斤心共馬蹄輕打一拂曰金剛腦後鐵釘深。</p>
<p>師誕早叅云圓照老凍膿不中用勞無功五十五年成底事十千八百五更鐘也有好處學得箇秘密真言今日母難之辰告報大眾唵啞吽。</p>
<p>早叅師云香烟帶雨飄和緲不見明星出現寂寂竹窓天<span class='corr'>已</span>曉試問諸禪知此否枉自空煩惱倒不如枯梅枝上翻寒鳥咦且把茶頻澆看今朝臘八何似前宵。</p>
<p>早叅云徧地黃花秋容老最是東籬好趂紅輪躡屐急登高任西風冉冉吹衣帽却有一件緊要脚下踏不實仰靣便躂倒。</p>
<p>早叅云圓照家風無異於人靣修原而帶流水倚郊甸而枕平臯築蝸室於竹林搆環堵於桑陌雖然如是可使莊周觀魚而忘可使逸少袚褉而祥可使太白泳月而狂祗有一般告報衲僧家不可使飽後而貪凉見笑誌公和尚。</p>
<p>早叅云肯即未脫根塵不肯則永沉生死因何道直饒句下承當猶是瞌睡漢雄雄之尊近之不得怎麼又道如火與火將謂一合相了不可得麼盡道不隔毫釐時流遠嚮往往如斯莫是貴人多忘耶立不見立行不見行良馬高飛天外去阿難依舊世尊前識去就者下語看。</p>
<p>早叅云易之失失於鬼樂之失失於淫詩之失失於愚書之失失於忮春秋之失失於訾且道禪之失失於甚麼誰不知今日是九月初一諸禪德一向恁麼去雨打無聲鼓子花若不恁麼時眼底瞳人吹觱篥不恁麼却恁麼作福不如還舊債恁麼却不恁麼明朝後日悔之不及拂一拂。</p>
<p>佛誕早叅師云悉達哥實欠老指天指地如何好教壞世人鬬百草亂尋討鬬罷可憐生狼籍無人掃咄今朝四月八因甚不學尖新偈頌却恁麼胡說亂道驀云有了山東蚊子廣西獦蚤。</p>
<p>早叅云顏貌年年異世途局局奇盡為浮生累其如高尚遲大眾肯自新者愚有得事智有遺道市井諸法有可隨者禪學諸俗有可非者善諸所在雖卑屈而世不能賤惡諸所在雖隆盛而世不能貴呵呵好笑村獦獠且碾鳳團消舊夢春王今早入東郊咦說什麼着衣食飯量家道。</p>
<p>早叅云衲僧家發言吐氣直須脫俗理要深而遠大旨要切而明著句要練而顯喻有意無意間逗露本地風光使人見聞有所感悟方極其妙大眾觸石而出膚寸而合不崇朝而遍雨乎天下者泰山之雲諸禪覺華定自在王如來如何念。</p>
<p>早叅云金堤北去通沙磧梅堰南來接井陘眾禪卿日出樓陰整整風暖烟消人靜蚤起自搔頭閒掃門前荒徑清淨清淨秪剩數枝竹影知音者道看書記問上東門外人無數為何道青絹扇子足風凉師曰捉蛇看七寸曰雪埋深夜月陸地慣行舟師曰五服內犯重罪問石火莫及電光罔通從上諸聖以何為人師曰七月算頭九月算尾曰無人過價打與三百其實難道師曰落地錢四六分。</p>
<p>早叅云虗空有體須親證定慧無門莫妄修収収竹枝謾寫當年恨星曉寒聲葉葉秋張打油李打油公子城今無食客覇王宮已變荒邱慇懃為謝渭濵叟空坐磯邊白了頭休南有睦州北有趙州。</p>
<p>早叅師云天曉也水上人家漠漠池塘十里蛙門臨壩踈籬曲曲紫薇花諸禪者隔河柶樹上無數白烏鴉。</p>
<p>早叅云人行野色分鳥囀溪光曙因甚吳江造齋堂却來杭州天龍謝土莫是日出小舟橫依依天外渡麼良久曰若然說得不差明年再來下顧。</p>
<p>冬至早叅云天寒草木踈日出照平野物情自索寞冬色正瀟灑罷罷大眾曹溪六祖是盧行者唐明嵩和尚在雪地裏因甚麼被首山念祖打。</p>
<p>早叅云夢覺朔風大落枝擊虗瓦鏗鏘玉磬音隱隱迭高下咄咄西來的旨是何語話罷罷大雅小雅之乎者也三千年前字經三寫三千年後烏焉成馬。</p>
<p>早叅云一葉放春流孤窗來鳥語報道馬回子甕裡捉老鼠妙湛總持不動尊在那裏十字街四隅頭東西南北一年曆春夏秋冬八個節大眾記得前嵗黃州火發麼不知打破多少酒甕。</p>
<p>早叅云大哉宗旨也萬世皆宗焉而邪禪弗信耳若是真正佛祖必然師之然亦何常師之有唯眼所師以佛祖之眼受佛祖之訓得佛祖宗旨矣邪禪不知其由也其唯祖師乎俗眼不明故先聖恐後人隨邪而速正之所以宗旨立也擇而不僻順而不苟直而有法其正法唯眼明今之禪者非昔之禪也競雜外學而取名焉名為叅禪其跡譎其乘流之弊不得已借稱宗門故正眼沒而名實散矣臨濟先祖云大凡演唱宗乘一句中須具三玄門一玄門須具三要語有權有實有殺有活有縱有奪有照有用有賔有主大眾第一玄人前切莫亂粧村第二玄不相干處却相干第三玄翻轉靣皮不是冤第一要莫與胡孫鬬巧妙第二要捉虎拿龍須得竅第三要韓獹野干憑他跳諸知識三玄三要作麼生溪南溪北淡烟橫曉風吹斷沙禽夢人在綠楊堤上行。</p>
<p>早叅云大眾一快不足以成善積快而為德一怨不足以成非積怨而成恨千載之積譽百世之積毀向什麼處見釋迦老子今朝八月初一眼睛豈是金州漆。</p>
<p>早叅云衲僧家脫盡習套正眼方明正眼明而佛法自可愛可喜可從可師故妙用者出活機句到者顯妙用活機莫若妙用妙用在於語脉語脉生於妙用是故因語以識用用生於體故因用以明體意以句發用以言著故語者所以明用得用而忘句用者所以明意得意而忘言者大宗匠也是故學死句者非得妙用能妙用者須得活機是故妙用生於活機而得受用焉則所得者乃非實法也句生於用而得句焉則所得者乃非死句也所以忘句乃能活機活句乃能妙用得意在忘用得用在忘句故發用以盡意現顯以明妙是故觸類方為妙用合道方為活機若眼不精明邪見彌深縱復僥倖而道無可取葢死句忘活機之由也脫死句而得活機者遣詞命意雖無心學古而有心學古者不能到也意高句老故不知其然而然矣大眾圓照眉毛還在麼咄咄咄。</p>
<p>安居早叅師云大眾山高尋雲溪肆無景南無慈力王佛南無紅燄帝幢王佛南無善遊步功德佛小事之成不若大事之廢隣隣阡陌多農家無寸泥誰道秀水扶踈眾草齊妙妙叮的哩叮的哩。</p>
<p>元旦早叅師打一拂云大樹大皮裹小樹小皮纏古徃今來者歡喜成風顛喫飯湯燒速香開得眼來天地光咦俗氣不除呵呵不妨不妨有大神呪有大明呪有無上呪什麼呪新年新嵗而今而後入俗隨俗入鄉隨鄉一卷子程子曰一卷天地玄黃一味順朱填墨不用向下向上所以問新年佛法答他紫雲瑞雪降重重問前三三後三三答他梵王宮殿隱晴空大眾玉童端拱雙尖上石船峰在碧波中年初一駕長虹任從天上醉春風知眾在否眾應在師云有功無功莫使肚空齋堂排齋佛殿上供。</p>
<p>早叅云窮春秋演河圖不如載茗一車差差低枝窺簷似含笑臨水小邨三四家舉頭紅日近回首白雲奢咄什麼說話。</p>
<p>早叅云未曾動脚禪和瞞你一[糸*系]不得及乎踏遍十方七尺單前為何又看苕菷星不見十箇有五雙說今日是小年又遇立春曾知紫雲峰頭故事麼湖天儼似水谿山雪後凋咄咄。</p>
<p>早叅云悲歌久去耳風韻今何如荒院夕流盻古道行人踈大眾雲天一片高談抗冷氊笑寒暖世間人面且休分皂白儘隨他冷淡因緣因甚道社蘭苦不長蕭艾苦不殘。</p>
<p>早叅云溪頭鳥聲呼曉雨淡烟鎻斷村前路呵呵圓照門前看天不見天看地不見地諸禪者誰道眉毛是八字。</p>
<p>早叅彈指云剝剝剝誰錯誰不錯語不傳於軒輶地不被乎正朔樂樂樂珠玉碌碌瓦礫确确知藏問近奉山門請水上挂燈毬是何宗旨師云是你沒造化進云待有即向和尚道師云前面走的麻子笑你。</p>
<p>元旦早叅問答畢乃云老祖山頭春至臘完送客偶出戶看雲還倚門說甚麼未生前咄草蕪沒平野你要知今日事麼木落見前村諸禪人仔細聽老祖病多識藥性憑你說殘臘新春年新月新日日新三家村裏舞魁星竹裏聲清急薦取莫將餿話厭人聽雞未鳴風最冷梅花無數落山城拍桌云無花果不結無枝果不成大笑下座。</p>
<p>早叅云夢寒孤渚雪茶響一罏風若作世諦會日出楚歌聲若作佛法會風生漢人陣畢竟作麼生大眾細聽。</p>
<p>早叅云宗乘演唱均一句也今人隨其言見其句不見脉古人會其意見其脉不逐句祖師明其旨不滯意不滯句一通皆通不執之即妙執之即不妙妙妙見乞兒與美酒以免破屋之咎咦心眼精明透徹宗旨者若碗若盂若瓶若壺若甕若盎皆能建天地兆龜數蓍破瓦文石皆能告吉凶是知萬物天地成理一物包焉物物皆包之各各不相借會麼風急啼鶯未了雨來戰蟻方酣真是真非安在人間北看成南客僧問古帆未挂時因甚道後園驢喫草師云夜長進云從門入者不是家珍作麼生師云脚冷僧作禮師云顧水自憐湖水碧高吟嬴得四山青。</p>
<p>早叅云四十二字妙陀羅泗州大聖那姓何老禪客武功太白去天三百孤雲兩角去天一握山水險阻黃金子午蛇盤烏隴勢與天通吽吽䒢溪見處不瞞諸公。</p>
<p>四月八早叅云今日聖誕良辰洛伽石呌曰黃鸝莫作藏身處一入柳[糸*系]遣不開漢陽江應曰楚雲一夜真堪賦華頂峰道佛國何年入望來泰安山問天下英雄今孰是陳搏谷答犬聲空自聚如雷老祖各供白水一盃淡薄淡薄莫怪莫怪侍者出禮拜師便打客僧問少室山前無異路因甚又道差別智難明師云噯㖿人無廉恥不若狗彘進云鬧市裡打靜槌西方日出卯師云苦哉撞在這個網裏。</p>
<p>早叅云終年說法一字無終年學道仍狂夫諸禪者你在老祖何所圖漁樵耕讀非有心帝車侯服非有意因甚道理安於獨善勢便於兼濟盧舍佛言千佛諦聽汝先言金剛種子有十心若佛子信者一切行以信為首咦江上始知山色好時倚層雲望笑臺為何又曰十七十八道着即瞎。</p>
<p>解制早叅云大眾今日甚麼時候竪拂云結如芭蕉葉解如楊柳枝看看六月盡百舌你何為若道須臾之間無忘其為賢者必困其性百步之內無忘其為容者必累其形咄且去䒢溪口似鼻孔擲拂下座。</p>
<p>早叅云盡道今朝是冬至為甚麼須菩提涕淚悲泣迦葉尊者只管冷笑大眾記得麼孟子見梁惠王僧問易開終始口難保嵗寒心和尚又作麼生師云千世不修生在貴州進云荊三汴四作麼生師云貞節祠南石判官進云舉則易答則難如何到得和尚田地師云麻城鹽客識闍黎。</p>
<p>起七早叅云夫出世至此時笑啼俱不敢論道於末劫邪正遞相嘲古亦有之蔡中郎以反舌為蝦蟇淮南子以砌蛩為蠛蠓高子明以乾鵲為蟋蟀文人誤謬自古為然何獨於今禪者比聞有讀維摩經至舍利弗問天女曰何不轉女身女曰我從二十年來求女人相了不可得當何所轉即時天女以神通力變舍利弗令如天女女自化身如舍利弗乃問言何以不轉女身舍利弗以天女相而答言我今不知云何轉靣而變為女身今時有錯解者曰與倩女離魂一般又有云不過弄鬼眼睛也又有云者是如來禪又有云不合三玄三要宗旨又有云與念佛者誰不相似又有云不是巖頭末後句又有云豈有男身變女人之理又有云恰是竹篦子相似大眾南風靜兮北風興吹不了兮紙錢灰冷吹不了兮古戌烟橫吹不了兮酒旗葉葉江邊影吹不了兮野燒痕青吹不了兮人悲客路斜陽艇吹不了兮鬼哭沙塲夜雨燐更有一般吹不了子規啼月血微腥咄咄山茗滿斟魑魅舞百塲三萬六千丁。</p>
<p>早叅云白紙書屏風客來且與讀咄甚麼曲草裏跳蚤毒攪得睡不熟。</p>
<p>早叅召眾云今日是甚麼日眾無對師大笑云人之生也直。</p>
<p>早叅僧問赤土畫簸箕使米跳不出是也未師云闍黎生得好耳朵僧作禮師云何所見而來何所聞而去水底看紅輪清波無透路喝一喝云曲有誤周郎顧。</p>
<p>早叅云蘇子美讀漢書以此下酒百斗不足多老祖瞌睡似夢非夢忽聞云船上不漏針為何枕頭沒處尋茲請大眾判斷若道復讐者不折鏌干雖有忮心者不怨飄瓦不勞拈出。</p>
<p>早叅云見善修然必以自存見不善愀然必以自省善在身介然必以自好不善在身菑然必以自惡行森昨夜夢遇老演祖勝如得美官栖栖無聊中握手意便歡再三細問家風這樣清淡為何不學化緣。</p>
<p>早叅云亂石堆頭泛破航急流溪畔柳初長歌欵乃濯滄浪四山遶座元章米雪居孫皆非妙筆一目連天蝦蟇阜狗兒堆盡是佳圖還有一般快活邇來公令嚴禁不許開塲放賭知藏禮拜起喝一喝師大笑進云靣前骨堆高三尺莫是三九二十七麼師云接客喜送官愁進云華光寺主手脚長師云你好似停喪赴考僧問如何是有相身中無相身師云費錢因事急進云入市能長笑歸家着短衣時作麼生師云郎中尋韮菜進云橋翁賽南神日午點金燈師云怪不得師叔賣茶地問學人肉有千斤智無銖兩時如何師云你生得好眼睛進云寧可截舌不犯國諱師云咄者樣種草進云忙中怎得作閒人師云正好沿街呌。</p>
<p>冬至早叅云數九不到九風引鐘聲喚客留正欲徘徊思往事紛紛霜葉下長流大眾真淨文禪師歸宗寺裏冬至日何故披禪衣燒柏子香靣南看北斗你道洪覺範禪師在那裏走。</p>
<p>早叅云毘富山頭豆花螿露濕四天之下蟻隊出頺垣依報之土正報之身黃雞時啄黍白屋曉炊烟世無災害祖師無所施其德上下和睦衲僧無所立其功今日蘭盆勝會為何王涅槃罵太嵗柴房寮主問廣則一線道狹則一寸半意旨如何師云問維那給假進云如何是不傷物義底句子師云你師兄幾個徒弟知眾問罪性本空未審和尚教學人向什麼處懺悔師云扛竈擡石磨進云弄罷影戲回來別賽時作麼生師云你却做得倍堂進云波斯不學漢語師云你為何鼻孔頭出冷水。</p>
<p>大雪早叅云水似青銅鏡山如碧玉城厨寒靣减色吟罷滴餘聲咦忽燒銀遍野種玉成田白初粘草舍茅簷好似瑤池宮殿天天空庖恰早炊㸑烟遲瓊英亂灑晨光碎敲冰煮瀹茗香園蔬脆一盞麤飯僧歡喜人間尚有缾無米行脚詩僧得句時貧家何限凄凉淚衲子品格第一要除葛藤僧護經姑置之案頭何如。</p>
<p>早叅云大眾破除煩惱五更鐘鼓木魚聲因甚又道白鶴飛來迎赤壁東坡到處便西湖咦廣濟縣二十四都李大戶物故。</p>
<p>早叅云弄月嘲風此曲秪應天上有茅齋竹院不知誰是地行仙桃花流水白雲深處個中事作麼生。</p>
<p>早叅云富貴福兮人所難必不足恨獨恨無販沽之能負擔之力俛仰之態為世絕物大眾諸方生意何如呵呵黃連山和尚道的。</p>
<p>早叅云撫心自惜觸物生感禪和子春風天上來滿城紅與紫如何朝暮間飄落如流水維那問兩度上名未審落在那裏師云將直袋盛着進云塵中人自老天際月常明師云多費閒錢雲水堂寮主問水出高原即不問竹竿頭上禮西方意作麼生師云兩個聾子講得好不熱閙進云卭州多出九節杖悔攜書劒謁將軍師云呌做一叚極希罕的新聞。</p>
<p>早叅云禪者禪者前觀音後勢至大市以質小市以劑咄往往如斯。</p>
</div>
<p class='juan'>明道正覺䒢溪森禪師語錄卷上</p>
<div class='div-w'>
<p class='h1'>音釋</p>
<div class='div-note'>懵懂<p style="margin-left:1em"><span class='note-inline'>(上莫紅切音蒙下多動切音董懵懂心亂貌)</span>。</p>
獃<p style="margin-left:1em"><span class='note-inline'>(魚開切艾平聲癡獃)</span>。</p>
獰<p style="margin-left:1em"><span class='note-inline'>(奴登切)</span>。</p>
蝸<p style="margin-left:1em"><span class='note-inline'>(古華切音瓜)</span>。</p>
獦<p style="margin-left:1em"><span class='note-inline'>(居曷切音葛)</span>。</p>
輶<p style="margin-left:1em"><span class='note-inline'>(于求切)</span>。</p>
确<p style="margin-left:1em"><span class='note-inline'>(轄覺切音學)</span>。</p>
噯㖿<p style="margin-left:1em"><span class='note-inline'>(上於盖切音愛下似嗟切音邪聲也)</span>。</p>
蠛蠓<p style="margin-left:1em"><span class='note-inline'>(上彌列切音滅下母總切蒙上聲蠛蠓小飛蟲)</span>。</p>
</div></div>
</div><!-- end of div[@id='body'] -->
</body></html>