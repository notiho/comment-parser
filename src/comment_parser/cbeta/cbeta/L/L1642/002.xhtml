<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明道正覺森禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>明道正覺䒢溪森禪師語錄卷中　幾九</p><p class="byline">嗣法門人超德等編</p>
<div class='div-other'><a id='mulu6' />
<p class='h1'>小叅<span class='note-inline'>(下)</span></p><p>晚叅師云萬法歸一一歸何處呵呵學人也有趣和尚也有趣拂一拂歸臥室。</p>
<p>晚叅師云山門前得底句禪堂裏商量去進到方丈不必再舉何也天溪不肯辜負汝。</p>
<p>晚叅師云竹窓夜啟月明霜大高鴻入雲鼠兒穿磨大眾行住坐臥且道是箇什麼良久大笑云癩頭回子騎駱駝。</p>
<p>室中晚叅問答畢師乃云阿逸多笑甚麼蛇穿耗子窟普化搖鈴過嗚呼小子脚板踏破癢瘡近火血沾衣傷鹽傷醋陳年貨有人道慈翁老有茶請喫茶無茶滾水好咄漢仙琴高騎赤鯉羲之寫字換鵞兒良久云歸堂去。</p>
<p>雪夜晚叅師云喫苦茶說淡話誰管佛法不佛法馮夷剪破龍溪練枯柳梅花處處春咦月下凍痕生綠井隔窓玉片飛無影樹枝風息轉迎寒寒人如鳥棲未安日短夜長誰先覺熒熒殘燭嗚嗚角咄咄黃龍三關香嚴獨脚。</p>
<p>小年晚叅眾集師舉柱杖云是我不是眾茫然師擲下歸臥室。</p>
<p>晚叅師云反一無跡庸非常乎因二以濟能無彰焉諸禪者浦樓低晚照拍案云切忌夕陽前。</p>
<p>晚叅云癡不癡癖不癖擊節歌離騷湘靈招不得狂風吹落花花落風無跡大眾為甚麼石灰山上寫個會眾拿賊。</p>
<p>晚叅云眾知識最好是元宵普家家樂鳴花皷石橋水畔遊人處醉漢隔溪顛笑語燈隨遠浪泛如星雲散平堤似柳絮真有趣恁般去月明風暖凍泥開紛紛踏碎瓊瑤路阿呵呵截斷聖凡門戶前山巖崖裏猢猻倒上樹。</p>
<p>晚叅云大眾與麼來者寒聲聽不斷不與麼來者又見晚烟橫總不與麼來者遠樹渾無色清風滿袖生喝一喝。</p>
<p>晚叅云上樓月在野下樓月在樓葉與雲俱落霜仍枝上浮大眾西來離海岸東去是何州切忌切忌平地起深溝。</p>
<p>晚叅云天溪一片月萬戶擣衣聲便恁麼去旱地遭釘不恁麼去有眼如盲畢竟作麼生三脚驢兒弄蹄行錚錚秋入銀屏夢不成。</p>
<p>晚叅云昔日西漢士論以經術為內學辭賦雜說為外學季彥之時方尚辭文反以章句為內學經書為外學邇來吾宗亦然你看唐時西天大耳三藏因誦華嚴經入法界品得他心通肅宗皇帝請南陽忠國師試驗公案有僧舉問玄沙沙曰汝道前兩度曾見國師麼玄沙意在那裏莫是學人不姓黃耶有僧舉問趙州大耳三藏第三度不見國師未審國師在甚麼處州曰在三藏鼻孔上且道鼻孔上是國師不是大眾壽星龜鶴鹿又云今人喜糢倣圓悟大慧中峰三尊宿咦繪雪者不能繪其清繪月者不能繪其明繪花者不能繪其馨繪泉者不能繪其聲還識國師玄沙趙州麼怪石岑崟當路幽篁深不見天此路若逢醉客應在萬仞峰前。</p>
<p>晚叅云出家兒父母不供甘旨大事又不了明所為何事古人道行脚叅禪只圖見性即今上人性在甚麼處見得自性方脫生死眼光落地時作麼生脫脫得生死便知去處四大分散時向什麼處去同此荒村破落正好着力囊也空鉢也空窮則變變則通不然雨打青燈寺風吹白石牛蛇不踏着尾萬年無轉頭喝一喝。</p>
<p>貼單晚叅僧問釣魚船上顯家風可是西來祖師意否師曰盡道上座會打支查曰量材補職伏惟尚饗師曰荳腐店裏亦罵你曰利動君子師曰如何敢怪巡照乃曰今日本是平常日若作平常看去便是俗人見識因甚[妳-女+口]只為汝眉毛蓋着眼睛所以錯過祖師有件事告報諸人每夜裏一覺夢醒伸脚時好個出奇句子。</p>
<p>晚叅云避暑竹林凉風透樹潮聲到門明月在戶燕子歸巢狗兒當路大眾一期華嚴經喝得好字母。</p>
<p>晚叅師云江平秋萬里人靜夜初更彷彿寒烟外長洲落鴈聲諸禪德曠古乾坤觀不盡海昌塔上錯分明。</p>
<p>晚叅云衲僧家吐露本地風光有縱有奪似斷似續而心地靈徹有如秋色秋聲不知何起不知何止非妙悟人不能辨始可人前當機維那問貧兒抱子渡恩愛競隨流還有佛法大意也無師曰燒菴婆子是那裏人曰古渡秋風寒颯颯黃花紅蓼滿江灣師曰演武亭有件新聞問不居正位玉殿苔生可是異類中行履否師曰上座身邊想是經錢作怪曰無名不挂體棒上不成龍底作麼生安排師曰弄出事來纔知苦典座問在家只言為客易為什麼臨川又覺取魚難師曰再有誰似你曰這一番不虗行脚也師曰說的就是。</p>
<p>晚叅云萬賤之直不能挽一貴之曲咄咄草舍三山隔銀河一水通多少人錯會立近晚風迷蛺蝶坐臨南浦亂芙蓉吽吽秋聲蟲語外夜氣稻香中。</p>
<p>晚叅云開口時便成增語不開口時便成剩語孫阿豎鹽官今夜聲不是當年譜諸大眾莫與麼去可惜許。</p>
<p>晚叅執事白云明晨解制求和尚說法師曰說什麼法近水天難夜高原晚易風衲僧家量腹而食度形而衣容身而遊隨意而行餘天下而不貪委萬物而不取處大廓之宇樂無極之野咄正朝夕者視比辰正是非者視古人拈槌竪拂又作麼生此去有人問鹽官近日事憑你喚鐘作甕。</p>
<p>晚叅云富莫富於常知足貴莫貴於能脫俗貧莫貧於無見識賤莫賤於少骨力的今晚五月三日微風開夕眺奔雲帶梁越滑躂波斯翻着襪喝一喝。</p>
<p>除夜小叅云今晚是除夕除却除却盡唋却且道除却箇什麼莫是一年三百六十日千妖百怪魑魅魍魎邪魔外道麼不說不說再不說有個妙處不可說驀打一拂。</p>
<div>晚叅眾集師大笑曰特地一塲愁良久曰不須愁比鬱單越南贍部洲以拂子劃<img src='../images/L155p0028_01.gif' alt='L155p0028_01.gif' />曰千年田地八百主切忌人前又馬牛吽吽民事因甚官酬。</div>
<p>中秋晚叅云如何是般若體如何是般若用萬里關河遙北望無邊風趣入秋來說甚麼箭穿楊柳李廣䧟番錯過雲峰悅和尚故人尺素年年隔薄暮清砧處處催大眾峩眉山脚下有件事極古怪。</p>
<p>除夕小叅云拆不拆單不單檢盡曆頭冬又殘不指白牛賺大眾破衲蒙頭看遠山添老大轉癡頑五彩神荼滿世間咄辣離番鼕鼕打皷祭東關。</p>
<p>晚叅云彌勒放下布袋迦葉難陀生者以壽死者以葬城郭以固三軍以強千金之子不倚衡古人曰汝等諸人盡是噇酒糟漢與麼行脚何處有今日眾禪契欲不出納以湮其源空堂幽幽有梏有莞松下圍棋松子每隨棋子落當得麼知藏擬作禮師連棒打出問承聞和尚有偈西溪之西畢竟是甚麼所在師曰你這癩子曰學人普天之下都走過總不曾見有個人師曰廣濟院去。</p>
<p>晚叅師曰梅蒸過蘋風起修竹畔桑林裏莎雞喚醒南窓睡諸禪者切忌切忌夢繞吳峰翠醒來時喫冷水。</p>
<p>晚叅云無今無古有甜有苦靜坐底靜坐亂舞底亂舞三十三天盡皺眉四海龍王笑痛肚好好大眾抽衣聽打皷。</p>
<p>晚叅云縮却頸伸出手昔日世尊拈花今晚外揚家醜今年是壬寅去嵗是辛丑天寒人寒時月下牛如狗老虎吼爬當走道甚麼雲綻綻路相同湖南有湖北有山東茄山西韮咄草裏猢猻打筋斗。</p>
<p>乞米歸晚叅師云瓦鉢凝霜成玉鉢雞冠綴露變珠冠夕日頺時游鱗跳躍秋月凉宵澄瑩朗徹且道牛頭沒馬頭回時作麼生。</p>
<p>晚叅云名世法語妙不在多驚人活句流聲甚遠近世以古人死套子教人哀哉如見鳥將來張羅以待之得鳥者羅之一目也若常為一目之羅則無時得鳥矣如被甲者以備矢之至若使人必知所集則懸一扎而已萬事不可前窺萬物不可定慮故先德為人無窠臼如鮫之為魚其子既育驚必歸母還入其腹小則如之大則不復咄多少人道秦人失鹿天下共逐。</p>
<p>晚叅云今日前明日後白牛背上金毛吼大眾因甚麼一步三回首莫是客馬思歸嘶路口否寶劍折作鐮悲歌刈霜韮誰適與謀於天之右咄馬郎舅南陽忠國師低頭作揖高拱手。</p>
<p>晚叅云從上來關棙子轉向人前卓卓有根有據使人見之不敢謂向上無來歷而詆先德為奇怪也如僧問睦州請師講經州云買帽相頭大眾會麼案山欲暮溪邊雪裡雲藏樹漁艇橫斜沙觜露流年度風光已向松梢吐遠村四望知何處行客徃來無意緒急歸去故園正在寒梅渚。</p>
<p>晚叅云宵燈熒熒夜雨瀧瀧商風衝衝壁蟲薨薨心之懷矣惟其永繫逢人則誦無人則涕諸賢契寒則寒熱則熱雞足家風何者是懷古思深兩行淚那堪更說聽猿時。</p>
<p>晚叅問答畢師良久曰禪和子叢菊吐蘂寒露依依燈燭輝煌白雲滿地雲門云蝦蟆鑽你鼻孔毒蛇穿你眼睛且向葛藤裏薦取知也未桐葉落葵花謝憑你禮拜了歸位去靣前鴻鴈過屋後雉雞啼知恩者少負恩者多。</p>
<p>晚叅云從上諸祖建立宗旨圓應無方以其無方之應故應無不適猶若水也水則源泉混混晝夜不竭既似力者盈科後行既似持平者循嶽赴下不遺小間既似察者循溪谷而不迷奏萬里而必至既似智者障防山而能清淨既似知命者不清而入潔清而出既似善化者赴千仞之壑石而不疑既似勇者感德而生失之則死既似有德者所以汾陽昭祖云夫說法者須具十智同真若不具十智同真邪正不辨大眾識汾陽祖師麼十智同真虎露牙別峰相見暮飛沙細看月明風遠近須知是石是梅花喝一喝。</p>
<p>晚叅云眾禪德日短讀書少夜長轉側多不可不可如何如何但知其一不知其他只知暴虎不知馮河鹿生三年其角乃墮。</p>
<p>晚叅云諸禪德一語不能踐萬卷徒空虗試問目前人何如天地初展手云是何言歟。</p>
<p>晚叅云年不過五月不過五天堂底樂地獄底苦初三十一眉橫鼻直大開了眼底因甚麼脚踏實地時又看不得若道急則佩韋緩則佩絃爭奈山頭玉樹生寒水裏錦紋成織。</p>
<p>晚叅云紅不成雪白不成血等閒一事不分明苦使從頭皆曲折咦不曲折大黃體挂穿山甲天官之大者不名所生人官之大者不名所職禪和子喫喫。</p>
<p>晚叅云爐瀹千年液樹留太古青咄也未定足所踐者遠然待所不踐而後能行心所知者遍然待所不知而後能明老竈丘山寒雲鎻石擲火夜飛星。</p>
<p>除夕維那恭白云今日嵗暮大眾乞和尚說法師云一年三百六十日什麼處去了眾無對師喝云青龍頭上出米石。</p>
<p>七月十四晚叅師云萬物欣交得江山閒自知說甚麼終日嘷而嗌不嗄終日視而目不瞚終日握而手不倪我憶南湖秋西山暮雲起擊桌云大眾幾時自恣知客問菩提心作麼生發師云煩惱進云學人不知落處師云歡喜進云明知向上事學人因甚麼不會師云十言十當。</p>
<p>晚叅云先進於禮樂後進於禮樂十方虗空築着磕着只有一事可疑畫蛇如何不畫脚還有一件可笑老祖不識水潦鶴。</p>
<p>晚叅云居則具一日之積到則不點作家不啐啄啐啄同時失青天似水無魚月鈎空釣千里草何青青十日卜不得生惺惺惺日午打三更耆舊問古人道柳色黃金嫩梨花白雪香請問和尚還具賓主句也無師云出門踏着屎進云不長不短不粗不細遇見冤家作對頭時作麼生師云為何走到陳朝奉店裏僧喝師云這裏不曾燒神福且出去。</p>
<p>晚叅云言人之美評彼之過者智不可及明不可見諸禪德螃蠏入罾恰似蜘蛛結網燈蛾撲火渾如蛺蝶穿花如何季世事反近結繩初莫是隱然示來者此意即焚書麼三千威儀門二百五十隨眾喫誰道證得虗空時無是無非法耆舊問請問和尚大方無外大圓無內為何杏山不種莧菜師云睡熟吹土應三年進云一言易出駟馬難追師云者裡豈好打睡鋪。</p>
<p>晚叅師良久云諸大德我已說清淨法竟是中清淨否是中清淨否是事如是持餘紙半幅留與五百年後人䟦尾僧出作禮畢擬歸位師連打三棒維那問烏龜入水即不問相逢不相識時如何師云分明是個駱駝進去但念水草餘無所知師云口裏氣聞不得進云拈却貓兒會上樹未審落花流水歸何處師云但聞人賣子不聞人賣爺。</p>
<p>晚叅云誰令白日晚坐使遠山青山何為兮高高水奚為兮深深塢西<span class='corr'>泠</span>垂虹亭龍拖急雨長橋過帶累老祖聽事不真。</p>
<p>晚叅云佛法興衰皆有必至之理人特昧昧耳不見道聘賢以珪問士以壁召僧以瑗絕人以玦反絕以環大眾白鶴峰烏龍潭仰山道底會麼僧問平地上死人無數過得荊棘林是好手紫雲山堂前因何草長丈二師云你去年一病幾個月進云銀香臺上種蘿蔔大開佛殿門阿誰在內阿誰在外師云當初喫冷物起的麼進云新羅人迷路滿目是青山時如何師云那個所在最疼痛進云日出東方月落西恰似兩重公案師云你有年的人想是着嚇生病僧禮拜師云迷路人苦郵亭長亭短亭滿目是山青不覺底大風斗雨鹿蹄兒趷蹬趷蹬穿山徑東方日西方星兩兩三三牧童詠黃花兒遍地生踈籬邊半啟扄帆飛京口渡砧響石頭城說什麼銀香臺上生蘿蔔樹下猩猩弄眼睛典座問未從齋戒得不向佛邊求和尚為何教人發菩提心師云伍其良也笑張伯義也笑進云不因今日幾錯招愆師云江南矮子。</p>
<p>晚叅問異類中行紹隆聖種底向甚麼處行履師云那有此理進云耳聽不聞眼看不見七手八脚三頭兩面師云莫進當舖進云香嚴悟處不在擊竹俱胝得處不在指頭未審在什麼處師云快去呌菜頭來知藏問當初未欲成相別恐悞同叅一首詩可是到家句否師云快快搶行李進云既是聖僧為何頭上有漏師云幾更時候起火進云碓觜生花師云神明鑒察知藏擬議師喝云未明三八九難透祖師關好笑頭上日輪誰不見南無佛陀耶把臂上高山山頭妙竅徃追不及來不有年老天誰言黃野歸來晚今在羅浮作地仙侍者問城中青史樓雲外高僧塔去此之外請師指示師云江西錫箔進云可是下文看註脚師云衢州阡張進云日出卯用處不須生善巧師云周脚夫發黃病。</p>
<p>晚叅云鍾山之玉寒嶺之松比之瓀珉榆柳無殊及其燒以爐炭三日而色不改處以積氷終嵗而枝葉不凋咄日月所照舟車所載富嵗子弟所頼你看面前案山且道多少大。</p>
<p>起七晚叅云大眾木若稼纔害怕何也呢不見楊岐會祖云百丈開田說大義是何言歟楊岐兩日種禾亦有奇特語達磨大師無當門齒且道意在甚麼處禪和子山頭日日風和雨行人歸來石應語情盡橋名折柳橋任多離恨絮條條良久云唐朝崔皓寫翎毛。</p>
<p>坐七完除夕晚叅云年窮月盡了衲衣下事作麼生眾禪者代地燕京北荊湘百粵南休妄想莫卜卦不是山間不似野月在傍邊星在下這話且罷畢竟如何是衲衣下事僧答不契師笑曰阿難是佛侍者雲水堂寮主問每日三條線長年一衲衣還有別傳事也無師云泥鬆墻倒進云娘生臂子短瓦鉢使人持師云前功俱廢。</p>
<p>大雪晚叅云明明向你道錯過也不知苦哉佛陀耶何處尋踪跡大眾朝寒不能起夜寒不能睡夢裡見湖山幾點雪中翠喜喜洗靣觸着鼻子。</p>
<p>冬至晚叅云大眾先德眼目越洪寧之蕩蕩追玄漠之造化跨五三其無偶邈卓立而獨奇看却今時羽族盛興毛羣並起上蔽雲穹下被臯藪一塵纔動大地全収咦晚來初雪霽烟火隔林微一徑牛羊入孤村桑柘稀玄鳥冬至之日祀於高禖以請子諸禪者知也未知客出問道著不著孤雲野鶴是何語話師云你是那裏戶籍進云山舍一年冬事辦得閒誰管竹竿低師云有管隊在麼。</p>
<p>晚叅云僧家無累以世界為影柱上觀先哲深原道德下考市流乃足以羞禪和子凭欄莫與禽魚共水底月明誰得知咦有趣有趣熱熬猢猻賣俏俐。</p>
<p>晚叅問答畢乃云洋洋乎盈耳哉作者七人知也未玉環擊碎令人惜妙手良工修不得鎮江客雙峰山外衣衫赤帝釋宮中飛檀特。</p>
<p>晚叅云今古應無墜分明在目前因甚又有客愁繁似雨鄉路草芊芊知道了回首壟頭樹似接古塘烟蛙鼓螢燈蚯蚓笛鶯歌蝶舞鷓鴣天蒼天蒼天。</p>
<p>晚叅云生余人間世夫豈不猶人若少松柏共除非天地親良久云咄咄破衲數十年白髮四五寸經書不記卷熟睡不記頓。</p>
</div>
<div class='div-other'><a id='mulu7' />
<p class='h1'>示眾</p><p>示眾師云一二三四五六七風響槐凉似人跡泉落不歸山東流更西出咦不聞正旨則志不弘不明向上凡心不息溪谷被繁霜孤兒當門泣嗟嗟近世禪道俱以門庭為宗乘結搆之端何熱亂之婉而多風也至於說法皆以套古作見解有如鶴唳空山猿啼斷岸使人深入迷魂隊裏渺於天外奇峰令人莫測呵呵。</p>
<p>示眾云佛祖以眾生之耳目為視聽眾生之心為心端坐而自化居成而不有斯可以謂得正法也諸賢契思於正法道不遠人念靜而眾生自清不疑而眾生自信不私而眾生自公賤珍則眾生去貪徹侈則眾生從儉用實則眾生不偽崇讓則眾生不爭始得人心和平眾生淳質樂其生保其道優游大德以慰老僧厚望。</p>
<p>天台歸示眾云下烟蘿過西澗晴空落落潭底漫漫紐半列三成羣和響拈一去七雨後鳩鳴會也會也百嵗老人入漆甕。</p>
<p>先老和尚誕日示眾云連城之璧<span class='corr'>瘞</span>影荊山夜光之珠潛輝鬱浦玉無翼而飛珠無脛而行揚聲於章華之臺炫燿於綺羅之堂衲子有脛豈可汩沒至殆蠧才於幽岫腐智於柴蓽耶行森今日燒香供養先老人酬恩報德大眾要當絕塵寰豈是看平素。</p>
<p>示眾云若說一個自<span class='corr'>己</span>懡㦬若說兩個大眾懡㦬若說三個人天懡㦬若說四五六七八個十方三世無處蹲坐諸禪德你道慈翁有過有過。</p>
<p>示眾云四海和平之福只在隨緣一生牽惹之勞皆因好事古宿與徒同坐徒聞車馬聲出觀宿喝曰汝非我徒也大眾箇箇難拋妄念人人怕老其身與誰兩兩爭輸嬴恁地不知安分咦卜筭從來不准憑天自有前程筭來懞懂勝聰明落得無愁無悶若過望便千般未圓若安分便于今十全且喜安閒清健向這壁把茶盃拈向那壁把草鞋安。</p>
<p>示眾云一切眾生皆有佛性一切眾生皆無佛性諸禪者䒢溪平生愚鄙無他好獨好五家語脉好明古人宗旨不好掩目害後賢而性復疎懶不能骫骳取名圜轉滑稽以遊市井苟非從佛法相視鮮不對靣失之所以云流水韶華東山日上西溪月斜看彌勒樓閣壺中洞苑別有平沙惜於今紅塵白浪天涯回首處衰柳啼鴉歎溈嶠堂前穿簾燕子今在誰家。</p>
</div>
<div class='div-other'><a id='mulu8' />
<p class='h1'>普說</p><p>普說云今時語錄動使四六長篇或拈頌詩文百十首自矜多才不知意皆人人盜襲之意句皆人人套古之句特東補西凑矯強成篇耳了無半語一字發<span class='corr'>己</span>心眼開人性靈雖多亦奚以為上代宗匠遺一則機緣明透親切使人見之直下廓開正眼豈曰少乎多為少善不如精一鼯鼠五能不成正術徒耀其狂[狂-王+肖]狡猾虗炫猖猗耳大眾莫學賣弄率多游談妄自矜誇失道德之大體尚糠粃之薄俗萬輩之中一不足取縱合時務玷汙先聖然人非不知特知之而不改耳或互相奸私而取印證趣世炎凉不懼愆尤專恃外護聲勢越加彰惡此乃僥倖之徒不足以語也諸禪子欲明先祖正眼而不以<span class='corr'>己</span>之所弊者速改猶註本草解叅同而不知自病之深痼哀哉普說云大眾今日小年好個消息風霜冰雪刻露清秀以山色言之四時之變亦多矣而惟經風霜冰雪之餘則有一種奇韻淡淡漠漠超於艷冶濃麗之外而若溫和盎盎百花獻巧爭妍者不可勝數惟梅花獨於風霜冰雪之中以標格韻致為萬卉冠而世人徒知萬物華於溫燠之餘殊不知長養於寒沍之時者為尤奇也由此觀之衲僧若處豐厚安居飽食毫不沾風霜冰雪之氣縱有所成去凡品不遠惟夫叅叩於迫拶困衡之極有志衲僧徃徃淬礪磨鍊琢成法器何者叅究震撼之後靈機逼極而通正眼開焉乃至續佛慧命學問皆由此出而况世緣詩文乎今者大雄諸禪盡是久叅遍歷叢林發憤窮極苦志欲學古人為法真切迥出埃壒有如葉落見山古梅舒蘂老僧每觀羣禪而喜之私念此非經風霜冰雪之餘有以銷磨其習氣而然歟先祖有言能推食與人者必能忍饑者也賜之車馬而辭者不畏徒步者也若畏饑而憚步者欲法道興其吝為之恡為之不亦多乎而今諸子知法道之難為者也必無難法道興矣老僧以此期諸子焉。</p>
</div>
<div class='div-other'><a id='mulu9' />
<p class='h1'>拈頌</p>
<div class='div-orig'><p>僧舉毘婆尸佛偈。</p>
</div>
<div class='div-commentary'><p>師拈曰。</p>
<p style="text-indent:0em" class="lg-abnormal"><div class='lg-row'>坐深梅氣斷還續柳眼開時枯榦禿寒鳬猶傍南塘宿速速蛇珠在口鱉珠在足魚珠在眼蚌珠在腹毘婆尸佛毘婆尸佛</div>
</p></div>
<div class='div-orig'><p>知客舉南泉斬貓公案。</p>
</div>
<div class='div-commentary'><p>師拈曰。</p>
<p style="text-indent:0em" class="lg-abnormal"><div class='lg-row'>月上起日日上起時作寒作熱太嵗不利一刀兩叚斬却貓兒彈指一下百無禁忌</div>
</p></div>
<div class='div-orig'><p>僧舉洞山初曰五臺山頂雲蒸飯佛殿堦前狗尿天剎竿頭上煎䭔子三個猢猻夜簸錢石霜云風吹石臼曾哮吼泥捏夜叉空裏走趯翻海月亂波生驚起土星犯南斗道吾真云三靣狸奴脚踏月兩頭白牯手拿烟戴冠碧兔立庭柏脫殼烏龜飛上天保寧勇云一與佛祖為師一驗衲僧眼目一與天下人作榜樣。</p>
</div>
<div class='div-commentary'><p>師拈曰。</p>
<p style="text-indent:0em" class="lg-abnormal"><div class='lg-row'>江東村個個出來稱大官四五月間天大旱掀起方巾舐粥盤</div>
</p></div>
<div class='div-orig'><p>僧舉南泉示眾三十年來牧一頭水牯牛公案。</p>
</div>
<div class='div-commentary'><p>師拈曰。</p>
<p style="text-indent:0em" class="lg-abnormal"><div class='lg-row'>和和和東西幾何南北幾何歸去歸去免風免雨耕耨以時實我倉庾</div>
</p></div>
<div class='div-orig'><p>書記舉雪峰於法堂前坐眾集峰指柱杖云這個為中下根人僧問忽遇上上根人來時如何峰拈起柱杖雲門云我不似雪峰打破狼籍僧問未審和尚如何門便打。</p>
</div>
<div class='div-commentary'><p>師拈曰。</p>
<p style="text-indent:0em" class="lg-abnormal"><div class='lg-row'>雪峰拈起柱杖雲門問着便打慈翁即不然忽遇上上人來時如何但云去汝非其人</div>
</p></div>
<div class='div-orig'><p>老和尚舉僧問資福古人拈椎竪拂意旨如何資福曰古人與麼那僧復問拈椎竪拂意旨如何福便喝出。</p>
</div>
<div class='div-commentary'><p>師頌曰。</p>
<p style="text-indent:0em" class="lg-abnormal"><div class='lg-row'>鰲身映天黑魚目射江紅鄉樹扶桑外主人孤島中</div>
</p></div>
<div class='div-orig'><p>黃龍三關。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>人人有個生緣國清寺裏豐干日裡隨緣作夢夜來騎虎看山</div>
</p><p style="text-indent:0em" class="lg-abnormal"><div class='lg-row'>我手何似佛手拾得放下苕菷串頭茄子帶糟寒山呵呵拍手</div>
</p><p style="text-indent:0em" class="lg-abnormal"><div class='lg-row'>我脚何似驢脚踢起天昏地黑雖然用處無多也勝寶應四喝</div>
</p></div>
<div class='div-orig'><p>侍者舉雲門初叅睦州州搊住云速道速道門擬議州拓開云秦時[車*度]轢鑽。</p>
</div>
<div class='div-commentary'><p>師頌云。</p>
<p style="text-indent:0em" class="lg-abnormal"><div class='lg-row'>秦時[車*度]轢鑽莫道無希罕如今古廟前好似延賓館</div>
</p></div>
<div class='div-orig'><p>老和尚舉寶壽開堂三聖推出一僧壽便打聖云恁麼為人非但瞎却這僧眼瞎却鎮州一城人眼去在壽便歸方丈。</p>
</div>
<div class='div-commentary'><p>師頌云。</p>
<p style="text-indent:0em" class="lg-abnormal"><div class='lg-row'>轔轔車甲馬蕭蕭路上行人弓在腰四顧寥寥雲影斷一輪紅日正昭昭</div>
</p></div></div>
<div class='div-other'><a id='mulu10' />
<p class='h1'>法語</p><p>示徒云衲僧家心無着於是非行不違於道德氣靜心空不存矜尚體亮意達不繫於欲矜尚不存則能超名相任佛法心空氣靜則能審得失調萬物萬物調大道無違也名相超是非無着也故衲僧以心空為主調物次之眾生以匿情乃墮以違道乃苦匿情違道故受沉淪古德曰吾無<span class='corr'>己</span>吾又何患所以先祖用心不滯於情而後行不離於道而立法活脫無依廓達靈明澄然忘賢而與法具恍然任心而與道合儻然無染事與理融吾徒勉之。</p>
<p>示邦寧周護法法名超鳳春池拾礫者懷寶覓前程唐人懌不出火把照魚行漁翁穩睡潭深且清周之至德朝陽鳳鳴玉翻荊岫寒光動劒出豐城紫氣橫咦高飛良馬因鞭影歸去來兮見太平。</p>
<p>示徒云道不屬修不屬不修然而行解相應名之曰祖上僧忘名中僧立名下僧竊名忘名者體道合德享人天之福祐立名者修身慎行懽榮觀之達顯竊名者厚貌深奸揚浮華之俗態足之所履不過數寸然而咫尺之途顛蹷於崖岸拱抱之梁沉溺於川谷者為其立無正地衲子學道抑亦如之。</p>
<p>示徒云凡說法須從胸中流出先有眼目而後發之宗旨則縱奪自如不落常套若就事說理承言接語一有留滯雖甚工巧終屬死格。</p>
<p>示侍者云衲子懷佛祖志處末世未遇知音而獨往獨來胸中一叚不可對人說并無人知之苦心釀成孤憤無倫骨氣令人想見俯仰叢林以名世自居始得稱行脚見鹽官來然後或隱或顯更須知時識變逆順同根惡善共域逆境所倚反而為順順境所伏還慮成逆惡境所現或能為吉善境所降恐回成凶逆順善惡難以類推見不善而修德則惡反為祥見善而不修德即善還成惡故境風警衲僧市刑警俗子境風不能勝智眼則惡反成善市刑不能勝道德則逆轉為順故所謂有逆必懼懼必生敬敬則有順順必有喜喜必生驕驕則有逆是以祖師榮至不生喜愈敬慎以檢誡其身辱來不為慽愈修謹以為務唯論道論禪用意用句若斷若續似顯似微古人作用宗旨直須透頂透底不可輕易放過思之思之。</p>
<p>示形山寶上座云全提格外獨步機先諸佛慧命相繼聯漣形山寶子重加意焉所以云三方鼎峙九有未艾聖賢拯救之秋衲子樹功之會我今付汝正法眼藏汝其光大囑囑。</p>
<p>題墨竹示楊超祖云米公石陶君菊周子愛蓮何似竹坡仙曾有言無此令人俗心空節勁質直如玉。</p>
<p>示徒云衲子行脚母友不如<span class='corr'>己</span>者雪峰得巖頭始於鰲山成道黃龍不遇雲峰那能復見石霜是以浮山遠天衣懷同叅葉縣敦篤為法其誓信以固惜夫近世伐木有鳥鳴微剌谷風有棄余薄怨而論者諄諄疾淺薄寧懷攜貳惡俗黨寧絕交遊不見瑯琊覺芭蕉泉慎人交<span class='corr'>己</span>審<span class='corr'>己</span>交人出世則無暴集客處靜則無邪僻賓原其所以來則知其所以去見其所以始則知其所以終如死心新靈源清友道交信善則久要不忘惡則忠告善誨否則止而無自辱如道吾智雲巖晟不為可棄行不患人遺<span class='corr'>己</span>躬自厚而薄責於人求諸<span class='corr'>己</span>而不求諸人如保福展明招謙非禪不言非法不親交遊以戒會友以道噫嘻邇來剌薄者博而濫斷交者真而孤與其不獲已而矯世寧將從夫孤何也朝涉溪猶淺暮涉溪忽深水猶如此變安可測人心。</p>
<p>示天鏡前上座云慧命相繼始於正悟而終於宗旨繁文不與焉後賢雖有根本而不加之明眼則必惑母謂拈頌易學旨脉難識世皆知浸水及物則生其所不及則死不知日月之所照功莫大焉禪流受法蔭甚遠不識其由來可乎吾徒識之。</p>
<p>示徒云心如虗空界示等虗空法法無差等願有大小器有寬隘量有巨細任有輕重所取未可舛乖萬碩巨鼎不可滿以盂水一鈞纖鐘豈可容於湧流十抱良木不可蓋以茆茨榛棘蒺藜豈可負於宮殿小非大所任大非小所載重非輕所制輕非重所用以大任小必有枉分之失以小容大必有輕溢之危以重處輕必然傷折以輕載重必致壓覆鵾鵬一振橫厲寥廓皆負青天足蹠浮雲有六翮之奇資也海驪神騕騰飛萬里絕塵掣電有迅雷奮發之力耳今以燕雀慕冲天速疾犬羊學追日飛步知其必不能及奔蜂不能化藿蠋越鳨不能伏鵠卵何也蓋神龍能變化故能乘雲驅霧佛祖能利生故能承道立法雲霧雖密蟻蚓不能昇法道雖同無眼不能行智小不可以謀大願狹不可以處廣以小處大必危以狹處廣必敗願小而承大謂之濫願大而任小謂之降而其失也寧降母濫是以佛祖量才而授承量承而授法則師無虗授徒無虗承故無危累之憂衲僧為法智眼可不慎諸。</p>
<p>示宗漢朱護法云曹溪水向西流一片月生海幾多人上樓火可冷冰可熱艷紫烏能混朱色優波毱多丈室盈籌不<span class='corr'>已</span>而已多少人摸索不得。</p>
<p>示松雲明上座云四時常青嵗寒不改豈非松乎萬化千變出沒太虗豈非雲乎此乃上古風韻也子其有可尚矣履立標格應如松之堅剛濟物利生須似雲之布澤以布澤之雲培堅剛之松則其賓主互換當何如也以布澤之利生用履立之標格則其奪境奪人轟雷掣電宜何如哉夫松者以慧命為根以道眼為株以綱宗為枝以向上為葉雲者以因時為權以妙密為實以収放為照以變化為用豈世間所謂松之為松雲之為雲也歟明上座思之勗之。</p>
<p>示徒云日月至明而浮雲蔽河水至清而沙土穢性源至靜而嗜慾害故先佛不貴顯達比丘而貴知愧僧也若由富貴興禪者貧賤時吾恐其惑亂若由貧賤興禪者富貴時吾恐其驕邪唯有謹慎比丘富貴而眼不明則慚愧貧賤而眼不明則慚愧在得師友之功吾信斯矣蓬生麻中不扶自直白沙在泥與之俱黑是故衲僧擇友而交譬舟車然相濟而行<span class='corr'>己</span>先則援彼先則推行則為友負無席則寢其趾若富貴而迷不如貧賤而悟生以辱不如死以榮故古德為法忘軀不隱其短不知則問不能則學取之玉也。</p>
<p>示徒云世事熟者不逆人情人情通而不通正法外矣正法通而不通道眼亂矣道眼通而不通料揀雜矣佛法明眼為貴眼明旨的而道方顯續佛慧命宗乘之所以建法者三一曰眼二曰戒三曰志眼以為本戒以行諸志以成諸衲僧必不得已守一於茲眼以為主衲僧所以擇法者有四誠其心正其智實其德定其旨心誠則諸佛應之况諸眾生智正則人天順之况於萬物德實則功立旨定則不亂古德所謂禪者徹悟今人所謂禪者邪解先德有言適東而西轅錯矣。</p>
<p>示豁庵文上座云但凡說法於時套最近口耳最熟者須極力出脫莫學邪禪爭習死句須知宗旨語脈自性生機盡而有餘久而更新者當深扣之若習古人陳語以此相尚便為俗禪然而亦有離而上者不可知也蓋佛法正脈不盡絕於天地間也無一切趣下之理。</p>
<p>示徒云禪以靜興以雜衰法以正安以邪亂古今常論世所共知然而衰禪亂法繼踵不絕者豈是時無明眼尊宿耶誠苦法道不行耳十步之間有茂草城市山林有宗匠曹溪有二桂汾陽有六人今以宗門盛行衲子繁庶叢林豐隆知識紛紜而師無智眼徒無正悟非世之無賢皆因接之乖實志道者少興逐俗者多儔朋黨用私背實趨華印證者不辨質幹不審材行虗造聲譽妄生毛羽濫於許可止取熱閙覽察其狀則德侔大衲詳覈厥能則鮮及中根而乃虗張高譽彊蔽瑕疵以相光耀嗟乎佛祖慧命至此窮極師家之唱若聲學者之和如響長短大小清濁邪正皆從師眼故先祖接人以短取長慎於料揀今使授受必覈以實若其眼邪勿強衣飭出處語默須辨根器則雲門趙州德山臨濟何慮不企踵而致耶。</p>
<p>示徒云理無常是事無常非先日所用今或置諸今日所棄後或所取投隙抵時應事無方在乎明眼若欲眼明在乎力叅世皆知以衣愈寒莫知以勤愈賤故先宗大德立志于勤苦以見自性末劫衲僧倘能砥礪其材自誠其明覩俗生慚徹證本源觀始終諸端覽無外諸境逍遙乎無方之內彷徉乎塵埃之表卓然獨立超然絕俗追踪上古友賢前哲籌䇿邪正以識禍福窮搜本末設義立度死有遺法生有芳名此皆衲子之所當行然而莫肯為者淪漫懈墜縱情故也蓋勤者立身之大本也儀狀齊等而眼明者勝質性同倫而勤苦者成是故砥礪琢磨可以利金勤苦叅究可以厲心大凡衲僧欲深察法旨以垂芳名未有不從叅究克苦而成者如水積成川蛟龍生土積成山豫樟長勤積成功榮達至千金珍裘非一狐而成臺廟諸椽非一木而支歷劫心垢非一日而能淨盡是以先祖勤苦叅究其行可法其立可法其坐可法其顏貌辭氣可法者此也。</p>
<p>示德文殊云道行惟讓臨事惟平立身惟清清則無欲平則不曲讓則無諍三者備然後可以說法衲僧盡悲願行道德而不化者緣時未至也眾生莫不欲安佛祖順而安之莫不欲善佛祖教而善之篤以大義固其心導以清淨和其氣宣佛弘恩大其化施仁行惠莫用威刑視佛與羣生如觀<span class='corr'>己</span>體則眾生愛之如父母出世為人豈細事哉德子勉之。</p>
<p>示徒云上古師僧行脚時品高韻逸氣靜神閑而意致幽深語味不盡故稱僧中絕倫季世堪嗟學游談而稱悟道及乎付法住持施施佛祖容貌匈匈市井汙行多方營求盛利盛利至則隨積敗德愆尤者何也不能知恥知過而附集者不正恣情縱慾則翼佐者邪羣故法道存亡於是乎在諦審先宗哲匠高蹈獨往以法自任身寄五濁波流心越三界之表道全于內遺物于外豈與俗輩競門庭而飾佞世媚容耶如上林喋喋嗇梟春蜩夏蠅聒耳德業不足以相涉聰明不足以相資蓋魔外黨隊見稱波旬迦葉苦行謂為法王則衲僧不在於聲色也今叢林稄稄知識茀茀誰念祖宗正法傷哉人入豺狐狼伍方思獅子智明處於不德惡族始信高操不渝咦法道凌遲須當竹柏其行雖嵗寒而無改峩然卓㧞確爾不移莫蓬轉以循俗莫易志以趨流然而任法道者不能免羣惡不生憎不能使魔外不侵害故苦且難而多貧順世情者樂且易而皆富是以俗流莫不委此而就彼秉操孤立者志定計决勸沮不能回知足知止憂患不能入困頓而彌堅窮獨而不悔嗚呼處此末運可謂長吟甚於痛哭。</p>
<p>示明宇王護法法名超麟人間麟兒出天上見文星正當與麼時菜園墻倒晴須築莫待廬穿漏始醒南兮北兮三拎五停進前兩步轉脚千扄呵呵揚眉鷂子過照顧自家珍。</p>
<p>示雲子驤維那雲從龍風從虎聖人作萬物覩天王峰上祖峰高放下身心三四五。</p>
<p>示雪安映上座月映千江持竿獨釣烟波靜晚風初定一隻船兒正撐出溪灣細閱楊岐景開雪徑雙峰庭前與子安心竟。</p>
</div>
<p class='juan'>明道正覺䒢溪森禪師語錄卷中</p>
<div class='div-w'>
<p class='h1'>音釋</p>
<div class='div-note'>癩<p style="margin-left:1em"><span class='note-inline'>(落蓋切音頼)</span>。</p>
癖<p style="margin-left:1em"><span class='note-inline'>(匹亦切)</span>。</p>
崟<p style="margin-left:1em"><span class='note-inline'>(魚音切音吟)</span>。</p>
荼<p style="margin-left:1em"><span class='note-inline'>(同都切)</span>。</p>
鼕<p style="margin-left:1em"><span class='note-inline'>(徒紅切音同皷聲)</span>。</p>
梏<p style="margin-left:1em"><span class='note-inline'>(古祿切音谷)</span>。</p>
爬<p style="margin-left:1em"><span class='note-inline'>(蒲巴切音杷)</span>。</p>
瑩<p style="margin-left:1em"><span class='note-inline'>(縈定切)</span>。</p>
鮫<p style="margin-left:1em"><span class='note-inline'>(居肴切)</span>。</p>
刈<p style="margin-left:1em"><span class='note-inline'>(倪製切音[卄/執/衣]割也)</span>。</p>
詆<p style="margin-left:1em"><span class='note-inline'>(典禮切音邸訶也)</span>。</p>
薨<p style="margin-left:1em"><span class='note-inline'>(呼宏切音轟薨薨羣飛聲)</span>。</p>
馮<p style="margin-left:1em"><span class='note-inline'>(蒲平切音平)</span>。</p>
瀹<p style="margin-left:1em"><span class='note-inline'>(弋灼切音藥)</span>。</p>
嘷<p style="margin-left:1em"><span class='note-inline'>([古*見]刀切)</span>。</p>
嗌<p style="margin-left:1em"><span class='note-inline'>(伊昔切音抑哽咽也)</span>。</p>
嗄<p style="margin-left:1em"><span class='note-inline'>(所嫁切沙去聲)</span>。</p>
瞚<p style="margin-left:1em"><span class='note-inline'>(輸慎切音舜)</span>。</p>
玦<p style="margin-left:1em"><span class='note-inline'>(居月切)</span>。</p>
瓀<p style="margin-left:1em"><span class='note-inline'>(而宜切輭平聲)</span>。</p>
珉<p style="margin-left:1em"><span class='note-inline'>(彌鄰切音民石之美者)</span>。</p>
骩骳<p style="margin-left:1em"><span class='note-inline'>(上烏賄切音委下部比切皮上聲骩骳屈曲也)</span>。</p>
舐<p style="margin-left:1em"><span class='note-inline'>(上[糸*氐]切時上聲以舌取食物也)</span>。</p>
蹠<p style="margin-left:1em"><span class='note-inline'>(之石切音職)</span>。</p>
騕<p style="margin-left:1em"><span class='note-inline'>(伊鳥切音杳)</span>。</p>
蠋<p style="margin-left:1em"><span class='note-inline'>(神六切音孰)</span>。</p>
鳨<p style="margin-left:1em"><span class='note-inline'>(林直切音力鳥似鳬而小)</span>。</p>
喋<p style="margin-left:1em"><span class='note-inline'>(徒協切甜入聲)</span>。</p>
</div></div>
</div><!-- end of div[@id='body'] -->
</body></html>