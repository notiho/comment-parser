<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>妙法蓮華經玄義釋籤卷第十　　　祿十</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○三問下料簡先問。</p>
</div>
<div class='div-orig'><p>問世第一法有三品不。</p>
</div>
<div class='div-commentary'><p style="margin-left:1em">○次答。</p>
</div>
<div class='div-orig'><p>答一人無多人有身子上目連中餘皆下就佛支佛聲聞為三品。</p>
</div>
<div class='div-commentary'><p style="margin-left:1em">○次世第一法者下歎第一義先立全勝。</p>
</div>
<div class='div-orig'><p>世第一法者此心心數法於餘法為最為勝為長為尊為上為妙。</p>
</div>
<div class='div-commentary'><p style="margin-left:1em">○次亦分下分別不同得名處別先立二門。</p>
</div>
<div class='div-orig'><p>亦分亦都。</p>
</div>
<div class='div-commentary'><p style="margin-left:1em">○次釋釋中先釋分次釋都。</p>
</div>
<div class='div-orig'><p>分者勝世間法不勝見諦見諦眷屬不相離慧力偏多故熏禪不與凡夫同生一處故盡智時一切善根永離一切諸垢障故三三昧乃至惡賤無漏何況有漏不應都勝分勝彼煗頂忍法亦應言第一應言分勝勝煗頂忍一切凡夫所得禪無量解脫除入也。</p>
</div>
<div class='div-commentary'><p style="margin-left:1em">初文云見諦不相離者第十六心為見諦餘十五心為眷屬無間續起故云不離是斷惑位故慧力偏多從見諦後至第三果熏禪成就生五淨居此之五天純聖所居故云不與凡夫同生一處至第四果得盡智時永斷界內思惑垢障如是後果並由見諦之功故見諦最勝次三三昧去舉況釋也如世第一心得三三昧猒離一切於無漏法心尚不取故云惡賤何況有漏不應都勝者結上世第一也言分勝者不能都勝見諦之法但分勝彼煗頂等法故世第一亦名分勝除入者勝處也。</p>
<p style="margin-left:1em">○又云都勝者從功能為名此世第一非但勝於煗頂等法亦勝見諦等法等者等取脩道智行等法乃至羅漢能開之功在世第一故曰都勝故從或言下釋都勝。</p>
</div>
<div class='div-orig'><p>或言都勝非謂一切事業中勝但以能開聖道門故彼見諦等不能開聖道門以世第一法開聖道門彼見諦等法得修見諦等法得修者皆是世第一法功用是世第一法名義者最勝義是第一義得妙果是第一義如高幢頂更無有上是第一義問前諸義有差別耶答此皆歎說上妙之義亦有差別於不淨安般名最於聞慧名勝於思慧名長於煗為尊於頂為上於忍為妙又依未至為最依初禪為勝中間為長二禪為尊三禪為上四禪為妙如是種種說此依毗婆沙釋欲委知向彼尋。</p>
</div>
<div class='div-commentary'><p style="margin-left:1em">據功用力強非所證亦勝問前諸位義有差別耶者前<span class='corr'>已</span>最勝得妙果等名通釋世第一法今欲分別故先問起答如文此不淨安般等並在世第一前故世第一於彼為勝為最等依地亦然次從又依未至為最去料簡依地從未至至四禪為六地妙音師說或七加欲界依欲界身天六人三除北洲前三善根三洲死生六天亦續生故第四善根天亦初起唯女男身非餘扇搋頌云聖由失地捨異生由命終煗必至涅槃頂終不斷善忍不墮惡道第一入離生委釋如論。</p>
<p style="margin-left:1em"><span class='note-inline'>(△四四果智)</span>。</p>
</div>
<div class='div-orig'><p>初果八忍八智三果重慮緣真九無礙九解脫智。</p>
</div>
<div class='div-commentary'><p style="margin-left:1em">次明初果八忍八智者每一諦下各一法忍一法智一比忍一比智故四諦下八忍八智此是無漏一十六心斷四諦下見盡也次明三果者慮謂思慮重思惟前所得真諦無漏之理或四諦中隨思一諦或唯思滅諦斷三界諸品不同得後三果六品九品三界都盡等九地中一一皆有九品思惑一一品皆同一無礙一解脫從一地說餘地例然故但云九。</p>
<p style="margin-left:1em"><span class='note-inline'>(△五支佛智)</span>。</p>
</div>
<div class='div-orig'><p>支佛用緫相別相如約三世明苦集分別十二因緣即別相相也。</p>
</div>
<div class='div-commentary'><p style="margin-left:1em">次支佛以苦集為總十二因緣為別若逆若順具如止觀第二記及前四果廣如俱舍賢聖品。</p>
<p style="margin-left:1em"><span class='note-inline'>(△六六度智)</span>。</p>
</div>
<div class='div-orig'><p>六度緣理智弱伏而未斷事智強能捨身命財無所遺顧聲聞能發真成聖猶論我衣我鉢互論強弱<span class='note-inline'>(云云)</span>。</p>
</div>
<div class='div-commentary'><p style="margin-left:1em">次三祇菩薩具如止觀第三記。</p>
<p style="margin-left:1em"><span class='note-inline'>(△七體法聲聞智)</span>。</p>
</div>
<div class='div-orig'><p>通教聲聞緫相一門達俗即真。</p>
</div>
<div class='div-commentary'><p style="margin-left:1em"><span class='note-inline'>(△八體法支佛智)</span>。</p>
</div>
<div class='div-orig'><p>通教緣覺能於一門緫相別相達俗即真。</p>
</div>
<div class='div-commentary'><p style="margin-left:1em"><span class='note-inline'>(△九體法菩薩入真方便智)</span>。</p>
</div>
<div class='div-orig'><p>通教菩薩能於四門緫相別相達俗即真。</p>
</div>
<div class='div-commentary'><p style="margin-left:1em"><span class='note-inline'>(△十體法菩薩出假智)</span>。</p>
</div>
<div class='div-orig'><p>又能徧四門出假教化眾生。</p>
</div>
<div class='div-commentary'><p style="margin-left:1em">次通教聲聞緣覺於一門總相等者總謂但作苦集觀耳別謂觀苦七支觀集五支以自行故但依一門菩薩為他故於四門然七地前約自行邊亦但一門入假方便亦須徧習。</p>
<p style="margin-left:1em"><span class='note-inline'>(△十一別教十信智)</span>。</p>
</div>
<div class='div-orig'><p>十信信果頭真如實相為求此理起十信心。</p>
</div>
<div class='div-commentary'><p style="margin-left:1em"><span class='note-inline'>(△十二三心智)</span>。</p>
</div>
<div class='div-orig'><p>十住正習入空傍習假中十行正習假傍習中十迴向正習中。</p>
</div>
<div class='div-commentary'><p style="margin-left:1em"><span class='note-inline'>(△十三十地智)</span>。</p>
</div>
<div class='div-orig'><p>初地證中二地<span class='corr'>已</span>上重慮於中。</p>
</div>
<div class='div-commentary'><p style="margin-left:1em"><span class='note-inline'>(△十四三藏佛智)</span>。</p>
</div>
<div class='div-orig'><p>三藏佛一時用一十四心八忍八智九無礙九解脫斷正習盡。</p>
</div>
<div class='div-commentary'><p style="margin-left:1em">三藏佛言一時用八忍八智等者具如止觀第三記料簡同異。</p>
<p style="margin-left:1em"><span class='note-inline'>(△十五通教佛智)</span>。</p>
</div>
<div class='div-orig'><p>通佛坐道場一念相應慧斷餘殘習氣。</p>
</div>
<div class='div-commentary'><p style="margin-left:1em">通佛但言斷習者以菩薩時留習潤生故至菩提樹下但斷殘習。</p>
<p style="margin-left:1em">○別佛又二先正釋。</p>
<p style="margin-left:1em"><span class='note-inline'>(△十六別教佛智)</span>。</p>
</div>
<div class='div-orig'><p>別教佛用金剛後心斷一品無明究竟盡成佛。</p>
</div>
<div class='div-commentary'><p style="margin-left:1em">○次或言下釋疑。</p>
</div>
<div class='div-orig'><p>或言斷時是等覺佛無所斷但證得圓滿菩提具足耳。</p>
</div>
<div class='div-commentary'><p style="margin-left:1em">或有疑云等覺<span class='corr'>已</span>斷一品此義不然依文釋定始從初地終至妙覺皆惑斷入位故斷一品入初地斷最後品入妙覺。</p>
<p style="margin-left:1em"><span class='note-inline'>(△十七圓教五品弟子智)</span>。</p>
</div>
<div class='div-orig'><p>圓五品不斷五欲而淨諸根具煩惱性能知如來秘密之藏。</p>
</div>
<div class='div-commentary'><p style="margin-left:1em"><span class='note-inline'>(△十八六根清淨智)</span>。</p>
</div>
<div class='div-orig'><p>六根淨位獲相似中道智。</p>
</div>
<div class='div-commentary'><p style="margin-left:1em"><span class='note-inline'>(△十九初住至等覺智二十妙覺智)</span>。</p>
</div>
<div class='div-orig'><p>初住獲如來一身無量身入法流海中行任運流注後位可解不復記。</p>
</div>
<div class='div-commentary'><p style="margin-left:1em">圓位具如止觀第七文中及位妙中並加脩五悔等為入品之前智。</p>
<p style="margin-left:1em"><span class='note-inline'>(△四照)</span>。</p>
<p style="margin-left:1em">○次明智照境者為三先敘意次料簡三正釋初文破性計成不思議又二先明破計次明立法初文先立性計次略不出破但注云云。</p>
</div>
<div class='div-orig'><p>四明智照境者若由智照境由境發智四句皆墮性中如別記<span class='note-inline'>(云云)</span>。</p>
</div>
<div class='div-commentary'><p style="margin-left:1em">初文四句墮性者如止觀第三及淨名玄等說若離性過皆不可說故云如別記。</p>
<p style="margin-left:1em"><span class='note-inline'>(△次明立法)</span>。</p>
</div>
<div class='div-orig'><p>若四悉檀因緣立境智但有名字<span class='note-inline'>(云云)</span>。</p>
</div>
<div class='div-commentary'><p style="margin-left:1em">次明為他隨機徧立四悉因緣可作四說如止觀第五記。</p>
<p style="margin-left:1em"><span class='note-inline'>(△次料簡)</span>。</p>
</div>
<div class='div-orig'><p>問智能照境境亦能照智不。</p>
</div>
<div class='div-commentary'><p style="margin-left:1em">次料簡中先問中智能照境如常所論境亦能照智不者為顯不可思議故有此問。</p>
<p style="margin-left:1em">○次答中三先正答次引證三舉譬。</p>
</div>
<div class='div-orig'><p>答若作不思議釋更互相照義亦無妨。</p>
</div>
<div class='div-commentary'><p style="margin-left:1em">初文者還依不思議答故能相照何者智既是心境亦是心既俱是心俱是法界心心相照有何不可故引仁王證成相照。</p>
</div>
<div class='div-orig'><p>仁王般若云說智及智處皆名為般若。</p>
</div>
<div class='div-commentary'><p style="margin-left:1em">智處是境當知境智俱名般若故得說境及境照俱名實相。</p>
</div>
<div class='div-orig'><p>譬鏡面互相照亦如大地一能生種種芽芽亦生地一且置斯義。</p>
</div>
<div class='div-commentary'><p style="margin-left:1em">次譬中鏡面如文地生芽如境生智芽生地如智照境此譬猶分未是境智體一而展轉相照相發故說不可盡恐妨後義是故且置。</p>
<p style="margin-left:1em"><span class='note-inline'>(△三正釋)</span>。</p>
<p style="margin-left:1em">○次正明智照境中取向類智照前諸境。</p>
</div>
<div class='div-orig'><p>世智照六道十如五停心智去至體法凡七智照二乘十如六度及通教出假菩薩智兩屬上求照菩薩十如下化照六道十如四十心智亦兩屬上求照菩薩十如下化照六道十如十地智兩屬次第照照菩薩十如不次第照照佛十如五品去凡四智皆照佛界十如緫略如此細捒<span class='note-inline'>(云云)</span>。</p>
</div>
<div class='div-commentary'><p style="margin-left:1em">前智類中三藏有七通教有五別圓各四文云七智照二乘十如者三藏四謂一五停四念二四善根三四果四支佛通教三謂聲聞支佛入空菩薩藏通菩薩及別教四十心智皆云兩屬者上求未極仍屬菩薩十地亦言兩屬者約教證道以分二義又此二義謂次不次又此二義復有上求下化二義總略如此細捒云云者捒字音數謂莊捒也今謂安置對當如莊捒也如五停去大分有七委細而言如五停自緣五境不同如治貪欲但緣六道中可愛十如治瞋恚但緣六道中可憎十如餘三例說四念但緣自身心陰六道無常從煗頂去至世第一或徧上下或捨上緣下四果但緣聲聞法界緣覺但緣支佛法界亦應分四果所照不同支佛又分別聞法不聞法等餘例可知如是七智皆求拙度故云總略六度細作例此可知。</p>
</div>
<div class='div-orig'><p>二十智照四種十二因緣境者世智五停四念四果乃至支佛六度三藏佛凡七智照思議生滅十二因緣境通教三乘入真方便智出假智佛智凡五智照思議不生不滅十二因緣境別教十信三十心十地佛凡四智照不思議生滅十二因緣境其中不無別意且從大判圓教四智照不思議不生不滅十二因緣境。</p>
<p>二十智照四種四諦者前三藏等七智照生滅四諦境次通教五智照無生滅四諦境次別教四智照無量四諦境次圓教四智照無作四諦境。</p>
</div>
<div class='div-commentary'><p style="margin-left:1em">次照因緣四諦中但以當教智照當教諦文相最顯。</p>
</div>
<div class='div-orig'><p>次二十智照二諦者前七智是照析空之二諦次五智是照體空之二諦次八智照顯中之二諦其間別圓相入者可以意得<span class='note-inline'>(云云)</span>。</p>
</div>
<div class='div-commentary'><p style="margin-left:1em">次照七二諦中云八智照顯中者且以別四照別圓四照圓若論相入應以通真照通真及圓別兩真別俗照圓真若接通教必須聖位若接別者但接賢位賢位屬教故云也故云可以意得。</p>
</div>
<div class='div-orig'><p>次明二十智照三諦者前七智照無中之二諦是因緣所生法皆屬俗攝次五智照含中之二諦即空一句皆屬真諦攝也次別圓八智照顯中之二諦即是假名亦名中道二句皆屬中道諦攝也。</p>
</div>
<div class='div-commentary'><p style="margin-left:1em">次照五三諦中言前七智照無中之二諦者前三藏二諦既無中道不成三諦今以二十智照於三諦不可棄七而全不論故便列之通雖無中以含中故則或二或三亦且從二為第二句故云屬真次以八智照顯中者通約當教始終言之故云假中若論二接應言通真照別中通真照圓中別俗照圓中各對本智及以本境合成三諦此中便對中論四句結成故云即空等。</p>
</div>
<div class='div-orig'><p>次二十智照一實諦者此須引釋論明四悉檀皆名為實世界故實乃至第一義故實當知實語亦通四諦生滅故實無生滅故實無量故實無作故實前三藏七智照生滅之實次通教五智照無生滅之實次別教四智照無量之實次圓教四智照無作之實前後諸實<span class='note-inline'>(云云)</span>。</p>
</div>
<div class='div-commentary'><p style="margin-left:1em">次明照一實者此亦置別從通非但通於四悉亦乃通四四諦故云生滅等先列四實次對四教言前後諸實云云者文但分別四實不同應更分判諸實麤妙及開權等。</p>
<p style="margin-left:1em">○次明照無諦者先通序意次正明照境。</p>
</div>
<div class='div-orig'><p>次二十智無諦無照者無諦無別理若於四種四諦得悟不復見諦與不諦故無諦亦通也。</p>
</div>
<div class='div-commentary'><p style="margin-left:1em">初文者亦且置別存通如前說云云。</p>
</div>
<div class='div-orig'><p>前七智照生滅之無諦生生不可說故次五智照無生滅之無諦生不生不可說故次四智照無量之無諦不生生不可說故次四智照無作之無諦不生不生不可說故。</p>
</div>
<div class='div-commentary'><p style="margin-left:1em">○次前無諦下判。</p>
</div>
<div class='div-orig'><p>前無諦是權後無諦是實此就言教。</p>
</div>
<div class='div-commentary'><p style="margin-left:1em">○次若就下開上諸智。</p>
</div>
<div class='div-orig'><p>若就妙悟同於聖人心中所照者則不見有權實故非權非實空拳誑小兒誘度於一切方便說權方便說實會理之時無復權實故稱非權非實為妙也。</p>
</div>
<div class='div-commentary'><p style="margin-left:1em">通論開者非不須悟此明無諦故斥通無以從別無別又約證者防語見故故須言悟無名近證故須言之乃至以此一無徧開前來一切諸智同入此無共成實智即是今經之正意也當知二十並是空拳雖復空拳漸誘方便皆不唐捐況復開時即權而實今從勝說故曰雙非故權即是非權非實。</p>
<p style="margin-left:1em"><span class='note-inline'>(△五判)</span>。</p>
<p style="margin-left:1em">○五明判者為二先判次結初又三初約智以判次約知見四句以判三約五眼初文又二初一往略判。</p>
</div>
<div class='div-orig'><p>五明麤妙者前十二番智是麤後八番智為妙。</p>
</div>
<div class='div-commentary'><p style="margin-left:1em">○次解釋釋又二先明十二為麤。</p>
</div>
<div class='div-orig'><p>何者藏通等佛自是無常亦不說常彼二乘菩薩何得聞常信常修常是故為麤。</p>
</div>
<div class='div-commentary'><p style="margin-left:1em">○次別教下明後八為妙於中為二初通明八妙次又別下料簡初又三初正明別妙。</p>
</div>
<div class='div-orig'><p>別教十信初<span class='corr'>已</span>聞常信修於常尚勝彼佛何況餘耶是故為妙。</p>
</div>
<div class='div-commentary'><p style="margin-left:1em">○次常途下破古。</p>
</div>
<div class='div-orig'><p>常途云法華不明常者秖是三藏意耳。</p>
</div>
<div class='div-commentary'><p style="margin-left:1em">○三今明下顯正。</p>
</div>
<div class='div-orig'><p>今明十信知中<span class='corr'>已</span>過牟尼則八番為妙也。</p>
</div>
<div class='div-commentary'><p style="margin-left:1em">言今明十信至八番為妙者且約知中勝三藏佛一往望前八番俱妙猶帶教道故須更簡。</p>
<p style="margin-left:1em">○簡中又二先對簡次雙釋。</p>
</div>
<div class='div-orig'><p>又別教四智三麤一妙圓教四智悉皆稱妙。</p>
</div>
<div class='div-commentary'><p style="margin-left:1em">初云別教四番三麤一妙今依地人以存教道十地猶麤何況十信若且從登地而為證道故一麤二妙妙覺果頭本是實人是故為妙又亦可妙覺是權故為麤十地是實故為妙故云中道乃是果頭能顯。</p>
<p style="margin-left:1em">○次釋又二先釋別次釋圓先釋別中又三初正判別三麤一妙次類下舉藏通以例別圓三今別下顯別例成。</p>
</div>
<div class='div-orig'><p>何者地人云中道乃是果頭能顯初心學者仰信此理如藕[糸*系]懸山故說信行皆非圓意也故十信智為麤十住正修空傍修假中十行正修假傍修中十迴向始正修中此中但理不具諸法是故皆麤登地智破無明見中道證則為妙。</p>
</div>
<div class='div-commentary'><p style="margin-left:1em">初文言初心學者等者謂仰信中理登地見中而證是妙如藕絲懸山者大經十六云若有人能以藕中絲懸須彌山可思議不不也世尊佛言菩薩能以一念稱量生死則不可思議今明圓理難曉但仰信而<span class='corr'>已</span>借彼況喻如人聞說藕絲懸山但信而<span class='corr'>已</span>如聞生死有不可思議理而但仰信不能一心即如來藏故非圓意餘如文。</p>
<p style="margin-left:1em"><span class='note-inline'>(△次舉藏通以例別圓)</span>。</p>
</div>
<div class='div-orig'><p>類如通藏兩種俱得道而三藏門拙。</p>
</div>
<div class='div-commentary'><p style="margin-left:1em"><span class='note-inline'>(△三顯別例成)</span>。</p>
</div>
<div class='div-orig'><p>今別教亦爾教門皆權而證是妙<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△次釋圓)</span>。</p>
</div>
<div class='div-orig'><p>圓教四智皆妙者如法相說如說而信如理而行始論五品終竟妙覺實而非權是故皆妙是名待麤智說妙智也。</p>
</div>
<div class='div-commentary'><p style="margin-left:1em">○次約知見判者又二初列四句。</p>
</div>
<div class='div-orig'><p>又約知見明麤妙者知與見云何然分別有四不知不見知非見見非知亦知亦見。</p>
</div>
<div class='div-commentary'><p style="margin-left:1em">○次釋釋中先約四教明知見次以佛智攝之初文又二先略列三藏及圓。</p>
</div>
<div class='div-orig'><p>先約三藏釋後約圓釋中間例可解。</p>
</div>
<div class='div-commentary'><p style="margin-left:1em">○次正釋。</p>
</div>
<div class='div-orig'><p>凡夫不聞故不知不證故不見五停四念至世第一法聞故名知未證故非見辟支佛不聞故非知自然證故是見四果聞故亦是知證故亦是見傳傳判麤妙可解約圓教釋者七方便不聞故不知未證故不見五品六根聞故知未證故不見發宿習者名見不從聞故不知稟教證入者亦知亦見此節節傳為麤妙。</p>
</div>
<div class='div-commentary'><p style="margin-left:1em">釋中藏圓如文通教亦以博地凡夫為不知不見乾慧性地為知而不見發習者為見而非知見地<span class='corr'>已</span>去亦知亦見別教不知不見同前凡夫地前知而非見發習者見而非知登地<span class='corr'>已</span>去亦知亦見。</p>
<p style="margin-left:1em">○次以佛智攝之者又四初略舉次如經下引經解釋三方便下歎四如此下結歸。</p>
</div>
<div class='div-orig'><p>究竟而論前來二十種智略而言之不出權實二智。</p>
</div>
<div class='div-commentary'><p style="margin-left:1em">初文者諸境本是如來一體權實為眾生故隨機且分今更從本說故云究而言之。</p>
</div>
<div class='div-orig'><p>如經如來方便知見波羅蜜皆悉具足即緫束得前來諸權智也如來知見廣大深遠即是緫束前來實智也。</p>
</div>
<div class='div-commentary'><p style="margin-left:1em">次引經釋中既言方便是故屬權既云具足故非異體既云深遠故屬實也復云廣大是即權故。</p>
<p style="margin-left:1em">○方便下歎意者又三初正歎。</p>
</div>
<div class='div-orig'><p>方便既其具足何所不該知見既其廣大深遠何所不攝。</p>
</div>
<div class='div-commentary'><p style="margin-left:1em">言具足等者具足之權即實而論權廣大之實即權而論實。</p>
<p style="margin-left:1em">○次境淵下結歎。</p>
</div>
<div class='div-orig'><p>境淵無邊智水莫測。</p>
</div>
<div class='div-commentary'><p style="margin-left:1em">實境淵深故豎極權境無邊故橫徧橫豎之水難量故智不可測也。</p>
<p style="margin-left:1em">○三唯佛下舉果智以歎。</p>
</div>
<div class='div-orig'><p>唯佛與佛乃能究盡。</p>
</div>
<div class='div-commentary'><p style="margin-left:1em">○四結歸中二初結歸眼智次判初文三初明眼智。</p>
</div>
<div class='div-orig'><p>如此知見即是眼智眼即五眼具足智即三智一心。</p>
</div>
<div class='div-commentary'><p style="margin-left:1em">○次一切種智下明眼智所知所見。</p>
</div>
<div class='div-orig'><p>一切種智知於實兩智知於權佛眼見於實四眼見於權。</p>
</div>
<div class='div-commentary'><p style="margin-left:1em">○三此知下明相即。</p>
</div>
<div class='div-orig'><p>此知即是見此見即是知。</p>
<p>對前諸智諸智是麤此之知見名之為妙也。</p>
</div>
<div class='div-commentary'><p style="margin-left:1em">○三約五眼者前明來意者前<span class='corr'>已</span>明智知次以知見四句分別以顯於眼眼秖是見智秖是知故云為未了者。</p>
</div>
<div class='div-orig'><p>若得知見中意不復論五眼迷者未了更約眼明麤妙。</p>
</div>
<div class='div-commentary'><p style="margin-left:1em">○釋中為三初正明五眼次約教三總結。</p>
</div>
<div class='div-orig'><p>如肉眼盲閉何由見色徒聞人說起種種想終非真見欲令眼開應須治膜那得閉眼執諍何益耶閉眼想則麤眼開見則妙天眼未開不見障外為麤修禪定願智之力能發得淨色徹障內外明闇無隔慧眼未開常行死逕假令情想亦復非實故為麤無漏豁發故稱為妙諦理明了故稱妙法眼未開差機說法如身子僻教滿願穢器名為麤破障通無知分別藥病名之為妙佛眼不開不見實相故文云二乘之人及新發心者不退菩薩所不能知故四眼皆麤除諸菩薩眾信力堅固者以信得入相似佛眼能開真佛知見乃名為妙。</p>
</div>
<div class='div-commentary'><p style="margin-left:1em">先五眼具如止觀第三記今肉眼中言開閉者不了因緣麤色等為閉若了為開天眼中云願智力者願智謂超越三昧超越三昧如止觀第九記身子僻教如止觀第五記滿願穢器者滿願此音富樓那彼稱如淨名中云無以穢食置於寶器無以日光等彼螢火等破障通無知者通謂神通塵沙無知障於化道今破此惑故云破障通無知二乘等不知具如方便品䟽云信力謂五品堅固謂六根此即除知以顯不知。</p>
</div>
<div class='div-orig'><p>諸教多說四眼或帶四眼說佛眼是故為麤今經獨說佛眼是故為妙。</p>
<p>是為待麤為妙也。</p>
</div>
<div class='div-commentary'><p style="margin-left:1em">約教及結可知。</p>
<p style="margin-left:1em">○六明開中二先約智開次約眼開若知見不異眼智故不須約之論開亦為未了者重為開之先約智中又二先總明所開。</p>
</div>
<div class='div-orig'><p>六明開麤顯妙者前十六番智若不決了但是麤智若得決了悉成妙智。</p>
</div>
<div class='div-commentary'><p style="margin-left:1em">一十六番須開。</p>
<p style="margin-left:1em">○次何者下釋又二先釋次結初又二初開藏通十二番次開別教四番初又二初明開世智次開十一智初又二初明世智。</p>
</div>
<div class='div-orig'><p>何者如妙莊嚴王先是外道世智聞法華經便得決了以邪相入正相於諸見不動而修三十七品不捨八邪而入八正即是決於世智得入妙智。</p>
</div>
<div class='div-commentary'><p style="margin-left:1em">○次略結位。</p>
</div>
<div class='div-orig'><p>或與五品齊或與相似齊或與分得齊節節有入義細作<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△次開十一智)</span>。</p>
<p style="margin-left:1em">○次又二初若五停下略開十一。</p>
</div>
<div class='div-orig'><p>若五停方便智乃至通教佛等智若不決了即是麤智今開權顯實汝等所行是菩薩道來入妙位。</p>
</div>
<div class='div-commentary'><p style="margin-left:1em">○次須一一將十二番智來等者略明格位。</p>
</div>
<div class='div-orig'><p>須一一將十二番智來入圓妙四智或入五品相似分得等智<span class='note-inline'>(云云)</span>。</p>
</div>
<div class='div-commentary'><p style="margin-left:1em">故此藏七通五隨智高下按位進入當體即按位進入即不定。</p>
<p style="margin-left:1em">○次別教。</p>
</div>
<div class='div-orig'><p>又決了別教歷別之智入於妙智當體即是某位進入是某位細捒<span class='note-inline'>(云云)</span>。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次總判結名。</p>
</div>
<div class='div-orig'><p>十六麤智皆成妙智無麤可待即是絕待智妙也。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次約五眼者初明開次料簡初文二先總開。</p>
</div>
<div class='div-orig'><p>復次開麤眼為妙眼者餘經雖說為五眼五眼不融是故為麤今經決了四眼令入佛眼。</p>
</div>
<div class='div-commentary'><p style="margin-left:1em">○次別開別開又二先開次結初文中初肉眼又三初正開。</p>
</div>
<div class='div-orig'><p>文云父<span class='corr'>母</span>所生眼遂得清淨。</p>
</div>
<div class='div-commentary'><p style="margin-left:1em">○次學大乘下引證。</p>
</div>
<div class='div-orig'><p>學大乘者雖有肉眼名為佛眼。</p>
</div>
<div class='div-commentary'><p style="margin-left:1em">○三即是下結。</p>
</div>
<div class='div-orig'><p>即是決了肉眼名為佛眼也。</p>
</div>
<div class='div-commentary'><p style="margin-left:1em">○次天眼中二先引經明開次結。</p>
</div>
<div class='div-orig'><p>淨名云世孰有真天眼者有佛世尊不以二相見諸佛國。</p>
</div>
<div class='div-commentary'><p style="margin-left:1em">初文奪那律所見非真即指世尊不二相見為真天眼那律但得彈斥之益不名為開正令梵王所得天眼即彼有相為不二相故名為開。</p>
</div>
<div class='div-orig'><p>此即是決了天眼即是佛眼也。</p>
<p>願得如世尊慧眼第一淨即是決了慧眼能得入妙。</p>
</div>
<div class='div-commentary'><p style="margin-left:1em">次決慧眼中開麤慧眼成妙慧眼故云願得如世尊等也。</p>
</div>
<div class='div-orig'><p>決法眼入妙者邊際智滿是也。</p>
</div>
<div class='div-commentary'><p style="margin-left:1em">決法眼中云邊際智滿者決別地前法眼來至等覺入重玄門不思議眼故下第五卷釋圓位中云觀達無始無明源底邊際智滿名為等覺即成圓門徧應法界名入重玄不同別教教道重玄居妙覺邊名邊際智滿亦可以佛不可思議用為邊際智以為法眼。</p>
</div>
<div class='div-orig'><p>四眼融入佛眼寂而常照故文云決了聲聞法是諸經之王。</p>
</div>
<div class='div-commentary'><p style="margin-left:1em">次佛眼中不復別論但云四眼融入以釋佛眼相也。</p>
<p style="margin-left:1em">○五眼下結。</p>
</div>
<div class='div-orig'><p>五眼具足成菩提開佛知見故稱為妙。</p>
</div>
<div class='div-commentary'><p style="margin-left:1em">可知。</p>
<p style="margin-left:1em"><span class='note-inline'>(△次料簡)</span>。</p>
</div>
<div class='div-orig'><p>問佛眼開乃名為妙六根雖淨云何為妙答佛眼雖未開<span class='corr'>已</span>能圓學圓信如迦陵頻伽鳥雖在㲉中音聲已勝諸鳥即是假名相似等妙若開即是分妙究竟妙<span class='note-inline'>(云云)</span>。</p>
</div>
<div class='div-commentary'><p style="margin-left:1em">次料簡中問佛眼至為妙者問前開肉眼中引法華經六根清淨文也迦陵頻伽如止觀第一記言若開者謂若進入論開或入分證等也。</p>
<p style="margin-left:1em"><span class='note-inline'>(△二對境論智)</span>。</p>
<p style="margin-left:1em">○次對境明智中自二先標列。</p>
</div>
<div class='div-orig'><p>二對境明智又二一對五境二展轉相照對境。</p>
</div>
<div class='div-commentary'><p style="margin-left:1em">○次釋釋初文先略明十如意次對六境前單明智若不對境後人將何為妙觀所託問前明智中已云照境即是對境明智<span class='corr'>已</span>竟何煩復立此中一門答前言照者或對或互通總而說但云生滅智照生滅境故脩觀者未可措心故今一一明其行相初明十如。</p>
</div>
<div class='div-orig'><p>初應對十如境此既一經之意處處說之可解故不復釋。</p>
</div>
<div class='div-commentary'><p style="margin-left:1em">如文。</p>
<p style="margin-left:1em"><span class='note-inline'>(△次對六境)</span>。</p>
<p style="margin-left:1em">○次因緣智中先引經次釋相。</p>
</div>
<div class='div-orig'><p>次對四種十二因緣明智者大經云十二因緣有四種觀下智觀故得聲聞菩提中智觀故得緣覺菩提上智觀故得菩薩菩提上上智觀故得佛菩提。</p>
</div>
<div class='div-commentary'><p style="margin-left:1em">初引經云下中上上上者大經二十五云觀十二因緣凡有四種謂下中上上上下智觀故不見佛性以不見故得聲聞菩提中智觀者不見佛性以不見故得緣覺菩提上智觀者見不了了不了了故住十住地上上智觀故見則了了得阿耨菩提以是義故十二因緣名為佛性佛性者第一義空第一義空名為中道中道名佛佛名涅槃今文銷釋從彼得名人不見之秖謂因緣為緣覺觀法又婆沙亦云無明緣行三種不同若上智觀於緣相得佛菩提若中智觀於緣相得緣覺菩提若下智觀於緣相得聲聞菩提以緣有體故轉下作中轉中作上故知論文雖有三品但成下智又準阿含觀十二因緣有逆有順從無明至老死名順從老死至無明為逆生滅皆然自為藏教中乘觀因緣法大經文通又欲順四諦觀故並初觀受由觸等以現五果受居初故也。</p>
<p style="margin-left:1em">○次何者下釋又二先總明今意次歷教解釋初文又二先敘大意。</p>
</div>
<div class='div-orig'><p>何者十二因緣本是一境緣解不同開成四種。</p>
</div>
<div class='div-commentary'><p style="margin-left:1em">○次得名所以若通而言之教教各有上中下人具如婆沙文意今從別對故從下以標下等於中二先各明次以四教下結歎。</p>
</div>
<div class='div-orig'><p>今以四教意釋之三藏具有三人而皆以析智觀界內十二因緣事為初門然析智淺弱三人之中聲聞最劣以劣人標淺法故名下智通教亦有三人同以體智觀界內十二因緣理體法雖深望藏為巧望別未巧三人之中緣覺是中以中人名通法故言中智別教佛與菩薩俱知界外十二因緣事次第菩薩比佛猶未是上比於通藏則是上法故以上智當名也圓教佛與菩薩俱觀界外十二因緣理初心即事而中此法最勝故以佛當名故言上上智觀也。</p>
</div>
<div class='div-commentary'><p style="margin-left:1em">初文自為四別。</p>
<p style="margin-left:1em"><span class='note-inline'>(△次結歎)</span>。</p>
</div>
<div class='div-orig'><p>以四教釋四觀於義允合<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次歷教中二先釋次明判開初文自為四別如諸觀法皆從受起者若支佛人自起觀者應如阿含生滅各有逆順觀境但作此觀自滅諸惑今大小偏圓共為觀法況因緣四諦名異義同四諦觀苦為初門故今觀因緣亦初起苦道如四四諦苦並居初故四觀緣咸從受起知苦斷集次第不殊用智見異理須分此四也初觀生滅中又四初推受以至無明次推無明以感現報三觀此下用觀四則是下結名。</p>
</div>
<div class='div-orig'><p>所言下智觀者觀受由觸觸由入入由名色名色由識識由行行由無明無明顛倒不善思惟致不善行感四趣識名色等若善思惟致善行感人天識名色等。</p>
</div>
<div class='div-commentary'><p style="margin-left:1em">初二文者推現苦本為知其苦本復推苦本至現苦者為知苦本所造不同輪迴升沈不出三有故須起觀。</p>
<p style="margin-left:1em"><span class='note-inline'>(△三用觀)</span>。</p>
<p style="margin-left:1em">○起觀中二先觀生次觀滅初觀生中二先通觀輪迴。</p>
</div>
<div class='div-orig'><p>觀此無明念念無常前後不住所生善惡遷變速朽所受名色衰損代謝煩惱業苦更互因緣都無暫停。</p>
</div>
<div class='div-commentary'><p style="margin-left:1em">○次束成因果。</p>
</div>
<div class='div-orig'><p>過去二因現在五果現在三因未來二果三世迴復猶若車輪。</p>
</div>
<div class='div-commentary'><p style="margin-left:1em">以知過現因果故了現未不停。</p>
<p style="margin-left:1em">○次觀滅中二先明子滅次無子下果滅初文三法譬結。</p>
</div>
<div class='div-orig'><p>癡惑之本既無常苦空無我則無明滅無明滅故諸行滅乃至老死滅。</p>
</div>
<div class='div-commentary'><p style="margin-left:1em">言癡惑本者癡惑是生死之本故名癡本問凡觀因緣推因者為識現因能招來果但斷現因以息來果何須復言無明滅則名色滅等耶答不然正由能知往因無常故往因滅方能了現果無常故破壞現果以破壞現果故不造現因方乃不招未來世果乃至逆滅尋之可知。</p>
<p style="margin-left:1em"><span class='note-inline'>(△譬)</span>。</p>
</div>
<div class='div-orig'><p>若不然火是則無煙。</p>
</div>
<div class='div-commentary'><p style="margin-left:1em">譬中然如因煙如果。</p>
<p style="margin-left:1em"><span class='note-inline'>(△結)</span>。</p>
</div>
<div class='div-orig'><p>是名子縛斷。</p>
</div>
<div class='div-commentary'><p style="margin-left:1em">結可知。</p>
<p style="margin-left:1em">○次果滅者又二釋結。</p>
</div>
<div class='div-orig'><p>無子則無果滅智灰身離二十五有。</p>
</div>
<div class='div-commentary'><p style="margin-left:1em">釋者智是習果身是報果為欲灰身應須滅智由果縛在智亦不滅是故相從二果俱滅起觀如道二滅如滅此約小教方便言滅大乘不然。</p>
<p style="margin-left:1em"><span class='note-inline'>(△結)</span>。</p>
</div>
<div class='div-orig'><p>是名果縛斷。</p>
</div>
<div class='div-commentary'><p style="margin-left:1em"><span class='note-inline'>(△四結名)</span>。</p>
</div>
<div class='div-orig'><p>則是下智觀十二因緣得聲聞菩提也。</p>
</div>
<div class='div-commentary'><p style="margin-left:1em">○次中智中為三初推因果次起觀三結。</p>
</div>
<div class='div-orig'><p>中智者觀受由觸乃至行由無明。</p>
</div>
<div class='div-commentary'><p style="margin-left:1em">初文甚略云觀受由觸乃至無明餘如三藏中說。</p>
<p style="margin-left:1em">○次起觀中二先生次滅初生中三先觀往因能招現果如幻。</p>
</div>
<div class='div-orig'><p>無明秖是一念癡心心無形質但有名字內外中間求字不得是字不住亦不不住猶如幻化虛誑眼目無明體相本自不有妄想因緣和合而生無所有故假名無明不善思惟心行所造以不達無明如幻化故起善不善思惟則有善不善行受善不善名色觸受。</p>
</div>
<div class='div-commentary'><p style="margin-left:1em">○次今達下觀現因能招來果如幻。</p>
</div>
<div class='div-orig'><p>今達無明如幻故則諸行亦如幻從幻生識名色等皆如幻愛取有生三世輪轉幻化遷改都無真實。</p>
</div>
<div class='div-commentary'><p style="margin-left:1em">總束前文故云三世。</p>
<p style="margin-left:1em">○三有智下引人例法。</p>
</div>
<div class='div-orig'><p>有智之人不應於中而生愛恚。</p>
</div>
<div class='div-commentary'><p style="margin-left:1em">○次無明下觀滅即子果滅也。</p>
</div>
<div class='div-orig'><p>無明既不可得則無明不生不生則不滅諸行老死亦不生不滅不生故則非新不滅故則非故非故者無故可畢非新者無新可造無新者子縛斷無故者果縛斷。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>是名中智觀十二因緣得緣覺菩提。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○上根觀中既云[泳-永+(瓜-、)]出不云理是故知是別於中又二謂釋結釋中又三初明觀境次觀此下正明用觀三知因此下觀成初文又二初總舉。</p>
</div>
<div class='div-orig'><p>上智觀者觀受由觸乃至行由無明。</p>
</div>
<div class='div-commentary'><p style="margin-left:1em">○次無明下明[泳-永+(瓜-、)]出三道。</p>
</div>
<div class='div-orig'><p>無明秖是癡一念心心癡故派出煩惱由煩惱派出諸業由業派出諸苦。</p>
</div>
<div class='div-commentary'><p style="margin-left:1em"><span class='note-inline'>(△次正明用觀)</span>。</p>
<p style="margin-left:1em">○次文又二先釋。</p>
</div>
<div class='div-orig'><p>觀此煩惱種別不同不同故業不同業不同故苦不同。</p>
</div>
<div class='div-commentary'><p style="margin-left:1em">○次諸行下總結。</p>
</div>
<div class='div-orig'><p>諸行若干名色各異種種三道無量無邊分別不濫。</p>
</div>
<div class='div-commentary'><p style="margin-left:1em"><span class='note-inline'>(△三觀成)</span>。</p>
<p style="margin-left:1em">○第三又二初明十行觀成次如是下明十地觀成。</p>
</div>
<div class='div-orig'><p>知因此煩惱起此業得此苦不關彼業及彼煩惱。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文又三先明能障次無明下明障破德成三自既下觀成利他。</p>
</div>
<div class='div-orig'><p>如是三道覆障三德破障方便亦復無量。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文又二即約因緣開為兩番三道也。</p>
</div>
<div class='div-orig'><p>無明若破顯出般若業破顯出解脫識名色破顯出法身愛取有老死亦復如是。</p>
</div>
<div class='div-commentary'><p style="margin-left:1em"><span class='note-inline'>(△三觀成利他)</span>。</p>
</div>
<div class='div-orig'><p>自既解已復能化他於一切種知一切法起道種智導利眾生。</p>
</div>
<div class='div-commentary'><p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>是名上智觀十二因緣也。</p>
</div>
<div class='div-commentary'><p style="margin-left:1em">○次上上智觀中束為三德故知異別亦初推因果次起觀三結。</p>
</div>
<div class='div-orig'><p>上上智觀者觀受由觸乃至行由無明。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次起觀中體性既即無復生滅於中又三標釋結成。</p>
</div>
<div class='div-orig'><p>知十二支三道即是三德豈可斷破三德更求三德則壞諸法相。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次釋中三德各一法一譬。</p>
</div>
<div class='div-orig'><p>煩惱道即般若當知煩惱不闇般若即煩惱般若不明煩惱既不闇何須更斷般若不明何所能破闇本非闇不須於明如耆婆執毒成藥豈可捨此取彼。</p>
<p>業道即是解脫者當知業道非縛解脫即業者脫非自在業非縛故何所可離脫非自在何所可得如神通人豈避此就彼耶。</p>
<p>苦道即法身者當知苦非生死法身即生死法身非樂苦非生死何所可憂法身非樂何所可喜如彼虛空無得無失不忻不戚。</p>
</div>
<div class='div-commentary'><p style="margin-left:1em">三譬相狀各約其位。</p>
<p style="margin-left:1em">○結成中二先略結成。</p>
</div>
<div class='div-orig'><p>如是觀者三道不異三德三德不異三道亦於三道具一切佛法。</p>
</div>
<div class='div-commentary'><p style="margin-left:1em">○次何者下結。</p>
</div>
<div class='div-orig'><p>何有三道即三德三德是大涅槃名祕密藏此即具佛果深觀十二因緣即是坐道場此即具佛因佛因佛果皆悉具足餘例可知。</p>
</div>
<div class='div-commentary'><p style="margin-left:1em">涅槃從果故名果成真因道塲故名為因當知四觀皆觀三世十二因緣能觀智別故使四殊。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>是名上上智觀十二因緣得佛菩提。</p>
</div>
<div class='div-commentary'><p style="margin-left:1em"><span class='note-inline'>(△次明判開)</span>。</p>
<p style="margin-left:1em">○次判開亦應約四教五味但文略無於中又二先略述判開。</p>
</div>
<div class='div-orig'><p>約此應判麤妙開麤顯妙意可解故不委記耳。</p>
</div>
<div class='div-commentary'><p style="margin-left:1em">○次又四下明判所以。</p>
</div>
<div class='div-orig'><p>又四智照四境境若不轉其智則麤四境轉成妙境麤智即成妙智仍是待絕之意<span class='note-inline'>(云云)</span>。</p>
</div>
<div class='div-commentary'><p style="margin-left:1em">由境轉故方得名妙此約悟論妙所以四人用觀皆從受起故知四人初觀皆以生滅因緣為境用觀方法則有四別此生滅境隨妙智轉方成妙境境若不轉智亦不轉故知雖用妙智境仍生滅故云不轉則麤又何但妙悟須轉前之三教亦須待轉方受教名如不見三世生滅亦不成三藏之境餘例可知是故深須了此境智若得此意下去諸智準此可知仍是待絕之意者若不轉麤成妙故成相待意也若即麤成妙方成絕待意也。</p>
<p style="margin-left:1em">○次明四諦者若了所照名異義同則能照智準例可見無俟更說亦為未了故重說耳於中亦先釋次判開初又二先引文立意次又云下正釋初文三先正引經文次若依下束判經文三今若下明判所以。</p>
</div>
<div class='div-orig'><p>二對四種四諦明智者大經云知聖諦智則有二種中智上智中智者聲聞緣覺上智者諸佛菩薩。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次束判經文)</span>。</p>
</div>
<div class='div-orig'><p>若依此文束於體析合稱為中束大乘利鈍合稱為上。</p>
</div>
<div class='div-commentary'><p style="margin-left:1em">次文者涅槃十二明上智中智經意但以三藏二乘對別菩薩今文義立束前兩教為中智束後兩教為上智<span class='corr'>已</span>下所引並是聖行品文。</p>
<p style="margin-left:1em"><span class='note-inline'>(△二明判所以)</span>。</p>
<p style="margin-left:1em">○第三文者為三先立根對理。</p>
</div>
<div class='div-orig'><p>今若約根緣利鈍內外事理開即成四。</p>
</div>
<div class='div-commentary'><p style="margin-left:1em">○次列。</p>
</div>
<div class='div-orig'><p>聲聞根鈍緣四諦事即生滅四諦智緣覺根利緣四諦理即無生四諦智菩薩智淺緣不思議事即無量四諦智諸佛智深緣不思議理即無作四諦智也。</p>
</div>
<div class='div-commentary'><p style="margin-left:1em">○三指廣。</p>
</div>
<div class='div-orig'><p>此乃大經之一文。</p>
</div>
<div class='div-commentary'><p style="margin-left:1em">○次正釋文自為四初三藏又三先重引經文。</p>
</div>
<div class='div-orig'><p>又云凡夫有苦無諦聲聞有苦有苦諦。</p>
</div>
<div class='div-commentary'><p style="margin-left:1em">○次釋。</p>
</div>
<div class='div-orig'><p>凡夫不見苦理故言無諦聲聞能見無常苦空故言有諦。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>即是生滅四諦智也。</p>
</div>
<div class='div-commentary'><p style="margin-left:1em">○次通亦三引釋結。</p>
</div>
<div class='div-orig'><p>又云菩薩之人解苦無苦而有真諦即是體苦非苦故言無苦即事而真故言有諦乃是摩訶衍門無生四諦智也。</p>
</div>
<div class='div-commentary'><p style="margin-left:1em">○別教亦三引釋結。</p>
</div>
<div class='div-orig'><p>又云知諸陰是苦知諸入為門亦名為苦知諸界為分亦名為性亦名為知是名中智。</p>
</div>
<div class='div-commentary'><p style="margin-left:1em">○釋中又三先重對前辨。</p>
</div>
<div class='div-orig'><p>依前說者即屬聲聞也。</p>
</div>
<div class='div-commentary'><p style="margin-left:1em">○次分別下正明今意。</p>
</div>
<div class='div-orig'><p>分別諸苦諸入界等有無量相我於彼經竟不說之是名上智受想行識亦復如是非諸聲聞緣覺境界此則異前兩意。</p>
</div>
<div class='div-commentary'><p style="margin-left:1em">○三既稱下辨異示相。</p>
</div>
<div class='div-orig'><p>既稱上智又非二乘境界豈非別教菩薩觀恒沙佛法如來藏理耶。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>是為無量四諦智。</p>
</div>
<div class='div-commentary'><p style="margin-left:1em">○圓教為二先釋次例初又四先引次非苦下釋三又云下引證四如此下結。</p>
</div>
<div class='div-orig'><p>又云如來非苦非集非滅非道非諦是實虛空非苦非諦是實。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次釋)</span>。</p>
</div>
<div class='div-orig'><p>非苦者非虛妄生死非諦者非二乘涅槃是實者即是實相中道佛性也。</p>
</div>
<div class='div-commentary'><p style="margin-left:1em">次釋中但釋一非苦餘三例知。</p>
<p style="margin-left:1em"><span class='note-inline'>(△三引證)</span>。</p>
</div>
<div class='div-orig'><p>又云有苦有苦因有苦盡有苦對如來非苦乃至非對是故為實。</p>
</div>
<div class='div-commentary'><p style="margin-left:1em">三引證中既云如來非苦等故義同也初並從苦立者由苦故集由集故道滅故以苦為本故云有苦有苦因等以四諦互指立四諦名初以三望苦得四諦名故有苦等四諦之別。</p>
<p style="margin-left:1em"><span class='note-inline'>(△四結)</span>。</p>
</div>
<div class='div-orig'><p>如此明義既異上三番豈非無作四諦智耶。</p>
</div>
<div class='div-commentary'><p style="margin-left:1em"><span class='note-inline'>(△次例)</span>。</p>
</div>
<div class='div-orig'><p>例此一諦為四餘三亦應爾謂有集有集果有集盡有集對有盡有盡因有盡障有盡障相有對有對果有對障有對障相如來非此四四十六種但是於實<span class='note-inline'>(云云)</span>。</p>
</div>
<div class='div-commentary'><p style="margin-left:1em">次例者既可以苦為本亦可以三準集望道滅等以為四也如云由集故苦由集故道滅等餘二準知餘二亦然如此互指乃成藏通別等三教之義今以圓望之故云如來非此四四十六一一教中皆具十六但隨教相義理不同。</p>
<p style="margin-left:1em">○次判開中亦名待絕。</p>
</div>
<div class='div-orig'><p>如是等智觀於四諦諦既未融智諦皆麤獨有非苦非對有實為妙。</p>
</div>
<div class='div-commentary'><p style="margin-left:1em">初文言皆麤者指前三教未會為語耳即相待妙。</p>
</div>
<div class='div-orig'><p>若諦圓智亦隨圓皆是如來非苦非諦是實之妙智也此即待絕兩意<span class='note-inline'>(云云)</span>。</p>
</div>
<div class='div-commentary'><p style="margin-left:1em">次言若諦圓智亦隨圓者絕待意也此與前十二緣文末境智相望轉文同也。</p>
</div>
<p class='juan'>妙法蓮華經玄義釋籤卷第十</p>
<div class='div-w'><p class="head2">音釋</p>

<div class='div-note'>捒<p style="margin-left:1em"><span class='note-inline'>(雙遇切裝捒也)</span>。</p>
誑誘<p style="margin-left:1em"><span class='note-inline'>(誑古況切欺也誘以九切引也)</span>。</p>
㲉<p style="margin-left:1em"><span class='note-inline'>(克角切)</span>。</p>
派<p style="margin-left:1em"><span class='note-inline'>(普卦切分流也)</span>。</p>
濫<p style="margin-left:1em"><span class='note-inline'>(盧瞰切泥溢也)</span>。</p>
欒<p style="margin-left:1em"><span class='note-inline'>(落宮切)</span>。</p>
煗<p style="margin-left:1em"><span class='note-inline'>(乃管切溫也)</span>。</p>
扇搋<p style="margin-left:1em"><span class='note-inline'>(梵語也此云生謂生來男根不滿也搋丑佳切)</span>。</p>
羝<p style="margin-left:1em"><span class='note-inline'>(都奚切牡羊也)</span>。</p>
藪<p style="margin-left:1em"><span class='note-inline'>(蘇后切)</span>。</p>
</div></div>
</div><!-- end of div[@id='body'] -->
</body></html>