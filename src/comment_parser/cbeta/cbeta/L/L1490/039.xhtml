<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu42' />
<p class='juan'>妙法蓮華經玄義釋籤卷第三十九　車九</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○次引無量義中二初引文。</p>
</div>
<div class='div-orig'><p>次引無量義為證者文云我以佛眼觀一切法不可宣說所以者何諸眾生性欲不同性欲不同種種說法文辭是一而義別異義異故眾生解異解異故得法得果得道亦異初說四諦為求聲聞人而八億諸天來下聽法發菩提心中於處處說甚深十二因緣為求支佛人次說方等十二部經摩訶般若華嚴海空宣說菩薩歷劫修行而百千比丘無量眾生發菩提心或住聲聞萬億人天得須陀洹至阿羅漢住辟支佛。</p>
</div>
<div class='div-commentary'><p style="margin-left:1em">○次從佛眼觀一切下釋經意又二初明初大後小次若依下明初小後大。</p>
</div>
<div class='div-orig'><p>佛眼觀一切法即是頓法在前四諦十二緣即是次漸。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文中二初明先小後大之意次次說下正明後大初又二初略標。</p>
</div>
<div class='div-orig'><p>若依此文說三藏竟次說方等十二部經。</p>
</div>
<div class='div-commentary'><p style="margin-left:1em">○次所以下釋。</p>
</div>
<div class='div-orig'><p>所以次小說大者佛本授大眾生不堪抽大出小令斷結成聖雖有此益非佛本懷。</p>
</div>
<div class='div-commentary'><p style="margin-left:1em">○次正明中又三初方等次般若後法華初方等中又六初略述其部大旨次故身子下明被彈之人三然方等下明被彈之時四何者下明受彈之意五自昔下明彈訶之益六按無量義下結時此諸文者並寄對小及鈍菩薩以明。</p>
</div>
<div class='div-orig'><p>次說方等維摩思益殃掘摩羅彈訶小乘保果之僻譏<span class='corr'>刺</span>三藏斷滅之非。</p>
</div>
<div class='div-commentary'><p style="margin-left:1em">初文者上句云小偏在聲聞下云三藏兼於菩薩。</p>
</div>
<div class='div-orig'><p>故身子善吉齊教專小初不曾聞大乘威德或茫然棄鉢或怖畏卻華不知是何言不知以何答。</p>
</div>
<div class='div-commentary'><p style="margin-left:1em">次文者且略舉二人餘者凖例善吉茫然棄鉢身子怖畏卻華以空智為入道之主故寄此二人故般若中亦加此二。</p>
</div>
<div class='div-orig'><p>然方等彈斥教在三藏之後被訶之時應在十二年前何以得知皆追述昔訶驗是前事。</p>
</div>
<div class='div-commentary'><p style="margin-left:1em">第三文者得果之後即有彈訶彈訶之時復云往昔驗知並在十二年前。</p>
</div>
<div class='div-orig'><p>何者前<span class='corr'>已</span>稟教得道證於無學荷佛恩深心相體信不復恚怒。</p>
</div>
<div class='div-commentary'><p style="margin-left:1em">第四如文。</p>
</div>
<div class='div-orig'><p>自昔至今恣殃掘之譏任淨名之折得為恥小慕大之益喻如烹酪作生酥即此義也。</p>
</div>
<div class='div-commentary'><p style="margin-left:1em">第五文者若未得果具足煩惱大機復生若其輙訶則憚教不受有損無益斯之謂歟由得果後訶故成二益一者得果成於酪益二者彈訶成生酥益。</p>
</div>
<div class='div-orig'><p>按無量義得知方等是三藏之後為第三時教也。</p>
</div>
<div class='div-commentary'><p style="margin-left:1em">六如文。</p>
<p style="margin-left:1em">○次明說般若中二初引經略立。</p>
</div>
<div class='div-orig'><p>按無量義經云次說摩訶般若華嚴海空歷劫修行者此是方等之後而明大品。</p>
</div>
<div class='div-commentary'><p style="margin-left:1em">○次大品下釋經意釋中四初略釋經意次又云下明部中共別三大品下結成次第四復言下結益。</p>
</div>
<div class='div-orig'><p>大品或說無常無我或說於空或說不生不滅皆歷色心至一切種智句句迴轉明修行法即是歷劫修行之意也。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文者初是共。</p>
</div>
<div class='div-orig'><p>又云百千比丘萬億人天得須陀洹及阿羅漢住辟支佛者驗是共般若也。</p>
</div>
<div class='div-commentary'><p style="margin-left:1em">○次而言下別別即不共。</p>
</div>
<div class='div-orig'><p>而言華嚴海空者若作寂滅道場之華嚴此非次第今依法性論云鈍根菩薩三處入法界初則般若次則法華後則涅槃因般若入法界即是華嚴海空又華嚴時節長昔小機未入如聾如瘂今聞般若即能得入即其義馬。</p>
</div>
<div class='div-commentary'><p style="margin-left:1em">此是不共般若與二乘共說又分二義一以法界為華嚴二以時長通至於後二義俱通是故兩存大機則華嚴不休小機則諸教次第是故鈍根猶同小見。</p>
</div>
<div class='div-orig'><p>大品通三乘人可得有四果華嚴隔小故無此義故方等之後次說般若為第四時教也復言熟酥味者命令轉教領知眾物心漸通泰自知螢火不及日光敬伏之情倍更轉熟如從生酥轉成熟酥也。</p>
</div>
<div class='div-commentary'><p style="margin-left:1em">三四如文。</p>
<p style="margin-left:1em">○次明般若之後說法華者亦二初引教略立。</p>
</div>
<div class='div-orig'><p>又解般若之後明華嚴海空者即是圓頓法華教也。</p>
</div>
<div class='div-commentary'><p style="margin-left:1em">○次釋釋中三初明說頓之意。</p>
</div>
<div class='div-orig'><p>何者初成道時純說圓頓為不解者大機未濃以三藏方等般若洮汰淳熟根利障除堪聞圓頓即說法華開佛知見得入法界與華嚴齊法性論中入者是也。</p>
</div>
<div class='div-commentary'><p style="margin-left:1em">○次故下引證結意。</p>
</div>
<div class='div-orig'><p>故下文云始見我身入如來慧今聞是經入於佛慧初後佛慧圓頓義齊故次般若之後說華嚴海空齊法華也亦第五時教也。</p>
</div>
<div class='div-commentary'><p style="margin-left:1em">○三復言下結益益中二初明與涅槃同味。</p>
</div>
<div class='div-orig'><p>復言醍醐者是眾味之後也涅槃稱為醍醐此經名大王饍故知二經俱是醍醐。</p>
</div>
<div class='div-commentary'><p style="margin-left:1em">○次又燈明下明化緣不同故有無不等於中又四先釋次譬三法華下引證四問下料簡釋疑。</p>
</div>
<div class='div-orig'><p>又燈明佛說法華經竟即於中夜唱入涅槃彼佛一化初說華嚴後說法華迦葉佛時亦復如是悉不明涅槃皆以法華為後教後味今佛熟前番人以法華為醍醐更熟後段人重將般若洮汰方入涅槃復以涅槃為後教後味。</p>
<p>譬如田家先種先熟先[(冰-水+〡)*ㄆ]晚種後熟後[(冰-水+〡)*ㄆ]。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○次引證中二先引證。</p>
</div>
<div class='div-orig'><p>法華八千聲聞無量損生菩薩即是前熟果實於法華中[(冰-水+〡)*ㄆ]更無所作若五千自起人天被移皆是後熟涅槃中[(冰-水+〡)*ㄆ]。</p>
</div>
<div class='div-commentary'><p style="margin-left:1em">○次為此下結。</p>
</div>
<div class='div-orig'><p>為此義故故云從摩訶般若出大涅槃即後番次第也按無量義云摩訶般若次華嚴海空即前番法華中次第也。</p>
</div>
<div class='div-commentary'><p style="margin-left:1em">○四料簡中問。</p>
</div>
<div class='div-orig'><p>問何意知鈍者於法華不入更用般若洮汰。</p>
</div>
<div class='div-commentary'><p style="margin-left:1em">如文。</p>
</div>
<div class='div-orig'><p>答釋論云須菩提何故更問菩薩畢定不畢定答云須菩提於法華中聞諸菩薩受記作佛今於般若中更問畢定不畢定當知法華之後更明般若也。</p>
</div>
<div class='div-commentary'><p style="margin-left:1em">次答中言大論須菩提更問畢定不畢定者大論九十三先舉經云須菩提白佛言世尊菩薩摩訶薩為畢定為不畢定佛告須菩提畢定非不畢定須菩提言為何處畢定聲聞耶支佛道耶佛言非二乘道中是佛道中須菩提復問為初心菩薩為後心菩薩佛言初心及䟦致皆悉畢定須菩提於法華中<span class='corr'>已</span>聞諸菩薩得記故<span class='corr'>已</span>畢定今復更問故知須菩提更為未入者問故知法華之後更說般若明矣般若不殊故結集者同為一部。</p>
<p style="margin-left:1em">○三引信解者具歷五時又為二先引證領五時教次此五味下結兩經同味。</p>
</div>
<div class='div-orig'><p>三引信解品四大聲聞領教證次第者文云其父先來求子不得中止一城其家大富多有僮僕臣佐吏民亦甚眾多時貧窮子遇到父舍疾走而去即遣傍人急追將還窮子驚愕稱怨大喚無罪囚執此必定死父語使言不須此人勿強將來此領何義領初成佛寂滅道場法身大士四十一地眷屬圍遶說圓頓教門于時以大擬子機生悶絕當知佛日初出頓教先開譬如從牛必先出乳爾時長者將欲誘引其子而以方便密遣二人形色憔悴無威德者汝可詣彼徐語窮子雇汝除糞即脫瓔珞著垢膩衣以方便故得近其子此領何義此領次頓之後隱舍那威德相好作老比丘像說三藏之教二十年中常令除糞得一日之價即是從十二部後出修多羅于時見思<span class='corr'>已</span>斷無漏心淨譬如從乳出酪也又經過是<span class='corr'>已</span>後心相體信出入無難然其所止故在本處此領何義明三藏之後次說方等<span class='corr'>已</span>得道果心相體信聞大名入住小名出苦言彈訶名無難又進宅內名入入見羣臣豪族大功德力聞寶炬陀羅尼見不思議解脫神變故名入也出者止宿草庵二乘境界名出也心相體信者得羅漢<span class='corr'>已</span>聞罵不瞋內心慚愧不敢以聲聞支佛法化人心漸淳熟如從酪出生酥是名從修多羅出方等經即第三時教也是時長者有疾自知將死不久語窮子言我今多有金銀珍寶倉庫盈溢其中多少所應取與窮子受勑領知眾物而無悕取一餐之意然其所止故在本處此領何義從方等後次說般若般若觀慧即是家業歷於名色乃至種智即是眾物善吉等轉教即是領知但為菩薩說自不行證故無悕取即是從方等經出摩訶般若因是得識大士法門滅破無知譬從生酥出熟酥是為第四時教也復經少時父知子意漸<span class='corr'>已</span>通泰臨欲終時而命其子并會親族即自宣言此實我子我實其父今吾所有皆是子有付以家業窮子歡喜得未曾有此領何義即是般若之後次說法華先以領知庫藏諸物後不須說但付業而<span class='corr'>已</span>譬前轉教皆知法門不須重演觀法直破草庵賜一大車授作佛記豈非明見佛性住大涅槃故言從摩訶般若出大涅槃是時無明破中道理顯其心皎潔如清醍醐即是從於熟酥轉出醍醐為第五時教也。</p>
</div>
<div class='div-commentary'><p style="margin-left:1em">初言次第者華嚴初云於菩提道場始成正覺在初明矣諸部小乘雖云初成自是小機見為初耳據信解品脫妙著麤故知居次大集云如來成道始十六年故知方等在鹿苑後仁王云如來成道二十九年<span class='corr'>已</span>為我說摩訶般若故知般若在方等後亦知仁王在大品後法華云四十餘年大經云臨滅度時當知次第有所據也故知古人以法華為般若對第四味獨以涅槃為第五味悞矣悞矣。</p>
<p style="margin-left:1em">○次文又二初明二經味同。</p>
</div>
<div class='div-orig'><p>此五味教調熟一段漸機眾生如身子等大德聲聞於法華中得受記莂見如來性成大果實如秋[(冰-水+〡)*ㄆ]冬藏更無所作不生不生名大涅槃即是前番從摩訶般若出妙法華為未熟者更論般若入於涅槃而見佛性即是後番又從般若出大涅槃也。</p>
</div>
<div class='div-commentary'><p style="margin-left:1em">○次然二經下以起盡同相釋同味之意於中又二初標次如法華下釋。</p>
</div>
<div class='div-orig'><p>然二經教意起盡是同。</p>
</div>
<div class='div-commentary'><p style="margin-left:1em">初言然二經教意起盡是同者起謂正說初分盡謂正說末分。</p>
<p style="margin-left:1em">○釋中二初正明起盡同次又涅槃下重辨。</p>
</div>
<div class='div-orig'><p>如法華三周說法斷奠聲聞咸歸一實後開近顯遠明菩薩事涅槃亦爾先勝三修斷奠聲聞入祕密藏後三十六問明菩薩事也。</p>
</div>
<div class='div-commentary'><p style="margin-left:1em">初文者法華以本迹二門為初後二分初則開權顯實斷奠聲聞後明本門增道損生重更辨前開權化主久遠成佛故涅槃正說開為四叚初純陀品去明涅槃施斷奠三修二長壽品去十四品明涅槃義三現病品去五品明涅槃行四師子吼品去三品明涅槃用故知初已斷奠聲聞後但明於涅槃義用是故二經起盡同也。</p>
</div>
<div class='div-orig'><p>又涅槃臨滅更扶三藏誡約將來使末代鈍根不於佛法起斷滅見廣開常宗破此顛倒令佛法久住如此等事其意則別第五醍醐佛性味同也。</p>
</div>
<div class='div-commentary'><p style="margin-left:1em">○三明半滿相成中意且置前三於一代教復須以半滿兩義相成方能消通一代妨難五味之處雖然若不論相成於理未盡於中為二初明單用有妨次今明下正明相成。</p>
</div>
<div class='div-orig'><p>三約五味半滿相成者若直論五味猶同南師但得方便若直半滿猶同北師但得其實。</p>
</div>
<div class='div-commentary'><p style="margin-left:1em">初文中云若直用五味猶同南師無慧方便雖有方便無實慧故故名為縛若直用半滿猶同北師無方便慧雖有實慧無方便故故慧名縛何者若以鹿苑為半後去皆滿滿中但得約實一途而失於權以他明滿不分權實故今順舊但得名實而失生熟二酥之益及生熟中兩教二乘及兩教中始入菩薩是故滿中但得於實。</p>
<p style="margin-left:1em">○次正明中意則不爾互相成益五味則一道豎進味味有半滿相成復於味味皆有祕密及以不定是則慧得方便故慧解方便得慧則方便解權實俱遊於茲明矣於中又二先略明離過次若華嚴下正判。</p>
</div>
<div class='div-orig'><p>今明五味不離半滿半滿不離五味五味有半滿則有慧方便解半滿有五味有方便慧解權實俱遊如鳥二翼雖復俱遊行藏得所。</p>
</div>
<div class='div-commentary'><p style="margin-left:1em">初文中言不相離者半滿相對有開有合今家五味次第唯用大經為有所據然諸教意散在諸經大經之文但略結示前諸教耳。</p>
<p style="margin-left:1em">○次正判又二初正判次如來下明半滿之功是則今家相成之意不同古人者良有以也。</p>
</div>
<div class='div-orig'><p>若華嚴頓滿大乘家業但明一實不須方便唯滿不半於漸成乳三藏客作但是方便唯半不滿於漸成酪若方等彈訶則半滿相對以滿斥半於漸成生酥若大品領教帶半論滿半則通為三乘滿則獨為菩薩於漸成熟酥若法華付財廢半明滿若無半字方便調熟鈍根則亦無滿字開佛知見於漸成醍醐。</p>
</div>
<div class='div-commentary'><p style="margin-left:1em">初文中言頓滿等者華嚴正隔小明大於彼初分永無聲聞故云唯滿後之四味或單或帶可以意知是故不同舊人所判況復次第永異他人。</p>
<p style="margin-left:1em">○次功能中二初舉化主稱歎。</p>
</div>
<div class='div-orig'><p>如來殷勤稱歎方便者半有成滿之功意在此也。</p>
</div>
<div class='div-commentary'><p style="margin-left:1em">○次述聲聞領解。</p>
</div>
<div class='div-orig'><p>四大聲聞領解無上寶聚不求自得安住實智中者皆由半滿相成意在此也。</p>
</div>
<div class='div-commentary'><p style="margin-left:1em">○四明合不合中二先緫明來意。</p>
</div>
<div class='div-orig'><p>四明合不合者半滿五味既通約諸經諸經不同今當辨其開合。</p>
</div>
<div class='div-commentary'><p style="margin-left:1em">○次若華嚴下正明合不合又為二初正釋次問答釋疑初文三初明五味有合不合前三味不合般若有合不合法華一向合合是會之異名次自鹿苑下明合不合所以三緫就下四句分別合不合相。</p>
</div>
<div class='div-orig'><p>若華嚴正隔小明大於彼初分永無聲聞後分則有雖復在坐如聾如瘂非其境界爾時尚未有半何所論合次開三乘引接小機令斷見思則以小隔大既不論滿何所可合故無量義云三法四果二道不一不一即不合也若方等教或半滿雙明或半滿相對或以滿彈半稟半聞滿雖知恥小猶未入大故云止宿草庵下劣之心猶未能改則半滿不合般若以滿洮練於半命領家業明半方便通入無生半字法門皆是摩訶衍是合其法而不悕取一餐之物即是未合其人是故半滿不合若至法華覺悟化城云非真實汝等所行是菩薩道即是合法汝實我子即是合人人法俱合。</p>
</div>
<div class='div-commentary'><p style="margin-left:1em">初法中言後分等者準不思議境界經云舍利子等五百聲聞皆是他方極位菩薩故今在此逝多林會迹示聲聞據華嚴經文殊師利逝多林出時舍利弗語五百言汝等且觀文殊師利相好威儀等據彼經中舍利弗語辭似如<span class='corr'>已</span>聞諸大乘竟如在方等般若會時未能悟故狀當聾瘂以後分之言時仍長遠亦可通在鹿苑之前今且判在華嚴會時。</p>
<p style="margin-left:1em">○次文中二初通明三乘得合之處次別顯聲聞得合之處初文又二初明在法華次明在涅槃二文各有先釋次引證。</p>
</div>
<div class='div-orig'><p>自鹿苑開權歷諸經教來至法華始得合實故無量義云四十餘年未顯真實。</p>
<p>若於法華未合於涅槃得合法性論明中下二根八法界者即是得合菩薩也。</p>
</div>
<div class='div-commentary'><p style="margin-left:1em">○次別顯聲聞中二先標二教。</p>
</div>
<div class='div-orig'><p>若論聲聞一祕密合二顯露合。</p>
</div>
<div class='div-commentary'><p style="margin-left:1em">○次釋二教釋中二先祕次顯。</p>
</div>
<div class='div-orig'><p>祕密合者初為提謂說五戒法<span class='corr'>已</span>有密悟無生忍者況修多羅方等般若豈無密悟此則不論。</p>
</div>
<div class='div-commentary'><p style="margin-left:1em">初祕中以提謂況出三時此文可以通冠一切。</p>
<p style="margin-left:1em">○次明顯中三初論未入位隨處得入者。</p>
</div>
<div class='div-orig'><p>若就顯露未入位聲聞亦隨處得合例如般若三百比丘得記者是也。</p>
</div>
<div class='div-commentary'><p style="margin-left:1em">意云此等不專在法華非謂全不至法華。</p>
<p style="margin-left:1em">○次明住果不過法華三未入位下明法華中上慢之輩來至涅槃。</p>
</div>
<div class='div-orig'><p>若住果聲聞決至法華敦信令合若住果不合是增上慢。</p>
</div>
<div class='div-commentary'><p style="margin-left:1em">次文中言敦信者入位之人借使至法華不肯合者正當敦逼之文文云若有實得阿羅漢不信此法者無有是處當知不合即是不信不信故名不實得故云不合成增上慢上慢之人實不得入得入之人非增上慢。</p>
</div>
<div class='div-orig'><p>未入位五千簡眾起去到涅槃中方復得合。</p>
</div>
<div class='div-commentary'><p style="margin-left:1em">第三文中言五千起去者於涅槃會方得入妙又大瓔珞譬喻品中復有五千菩薩聞佛說如來法身功德即從座起遶佛三匝而退目連問佛此諸正士修菩薩道<span class='corr'>已</span>入如來正法之藏行過二乘何故聞說三身深義不受而退耶佛言善男子此人聞說是法沸血流面何以故是無量劫恒誹謗受罪此五千者從過去恒沙佛所修六度起想著有悔心有退轉當經歷多劫勤苦千佛過去猶不得度其上首者名曰勇智雖修菩薩道欲得成佛不可得如人欲於虛空造室已發菩提心修六度行有著有悔心有退轉雖聞三身尚從座起去況諸聲聞未曾入位增上慢者是方等部抑挫之辭故云千佛過去若其實說此人於涅槃中尚<span class='corr'>已</span>得入。</p>
</div>
<div class='div-orig'><p>緫就諸教通作四句華嚴三藏非合非不合方等般若一向不合法華一向合涅槃亦合亦不合何者涅槃為末代更開諸權引後代鈍根故言亦不合。</p>
</div>
<div class='div-commentary'><p style="margin-left:1em">三四句分別中初句云華嚴三藏非合非不合者華嚴帶別名非合既是純大不與小並則不同於方等般若名非不合三藏純小未合於大名為非合既是純小不與大並不同方等般若並對而說名非不合涅槃亦合亦不合者本不住小名亦合仍存方便名亦不合餘句可知。</p>
<p style="margin-left:1em">○次釋疑。</p>
</div>
<div class='div-orig'><p>問菩薩因法華入法界與華嚴合不見因華嚴入一乘與法華合答華嚴入法界即是入一乘<span class='note-inline'>(云云)</span>。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次料簡中列章。</p>
</div>
<div class='div-orig'><p>五料簡者為三意一約通別二益不益三約諸教。</p>
</div>
<div class='div-commentary'><p style="margin-left:1em">○解釋釋中二先釋次問答釋疑初又二初略立。</p>
</div>
<div class='div-orig'><p>通別者夫五味半滿論別別有齊限論通通於初後。</p>
</div>
<div class='div-commentary'><p style="margin-left:1em">○次釋釋中初明前四味通後次若涅槃下明涅槃法華通至於前初文自四初明華嚴中二初引經釋次況結初文又二初明通至二經次明通至涅槃。</p>
</div>
<div class='div-orig'><p>若華嚴頓乳別但在初通則至後故無量義云次說般若歷劫修行華嚴海空法華會入佛慧即是通至二經。</p>
</div>
<div class='div-commentary'><p style="margin-left:1em">初文言二經者謂般若法華以般若亦得名華嚴故法華佛慧不殊初故。</p>
<p style="margin-left:1em">○次通至涅槃為二初正引經次夫日下述意。</p>
</div>
<div class='div-orig'><p>又像法決疑經云今日坐中無央數眾各見不同或見如來入涅槃或見如來住世一劫若減一劫若無量劫或見如來丈六之身或見小身或見大身或見報身蓮華藏世界海為千百億釋迦牟尼佛說心地法門或見法身同於虛空無有分別無相無礙遍同法界或見此處山林地土沙或見七寶或見此處乃是三世諸佛所行之處或見此處即是不可思議諸佛境界真實之法。</p>
</div>
<div class='div-commentary'><p style="margin-left:1em">初文者彼經既有住世無量劫之言又見報身蓮華藏海說心地法門等故知華嚴至涅槃後以彼像法決疑結涅槃故。</p>
</div>
<div class='div-orig'><p>夫日初出先照高山日若垂沒亦應餘輝峻嶺。</p>
</div>
<div class='div-commentary'><p style="margin-left:1em">次述意者初出先照既別得頓名餘輝獨及與先照何殊則初後俱照高山高山不異照體無別是故初後俱是華嚴。</p>
</div>
<div class='div-orig'><p>故蓮華藏海通至涅槃之後況前教耶。</p>
</div>
<div class='div-commentary'><p style="margin-left:1em">況結可知。</p>
<p style="margin-left:1em">○次若修下酪味通後又為四初略立次何者下證成三釋論下以結集證成四當知下緫結。</p>
</div>
<div class='div-orig'><p>若修多羅半酪之教別論在第二時通論亦至於後何者迦留陀夷於法華中靣得授記後入聚落被害作結戒緣起又如身子法華請主後入滅均提持三衣至佛問<span class='note-inline'>(云云)</span>豈非三藏至後耶。</p>
</div>
<div class='div-commentary'><p style="margin-left:1em">次文者二人雖於法華得記此後猶作三藏結戒之緣故知三藏至後言迦留陀夷者由非時入聚落為俗所疑遂被打殺埋馬糞中佛令諸比丘求覔不得從馬糞出便入滅度因斯佛制白入聚落文在涅槃故知涅槃共結小藏又如身子於法華中而為請主至滅度已帝釋供養<span class='corr'>已</span>收取三衣付沙彌沙彌持和尚三衣奉佛帝釋以事白佛若有所說當受持先至阿難所問<span class='corr'>已</span>阿難共來至佛所佛問汝和尚戒身滅不答言不滅乃至解脫知見身滅不答言不滅阿難言彼恒說法教化無我故憶此耳佛言止止阿難過去諸佛可非滅耶而五分不滅何所憂愁耶雖云五分不滅終是小乘中意故三藏至後當知聲聞雖得授記小機未悟終自見小舍利弗滅度緣出增一第九。</p>
</div>
<div class='div-orig'><p>釋論云從初鹿苑至涅槃夜所說戒定慧結為修妬路等藏。</p>
<p>當知三藏通至於後。</p>
</div>
<div class='div-commentary'><p style="margin-left:1em">○三方等至後中二先立。</p>
</div>
<div class='div-orig'><p>若方等教半滿相對是生酥教別論是第三時通論亦至於後。</p>
</div>
<div class='div-commentary'><p style="margin-left:1em">○次何者下釋釋中二釋結。</p>
</div>
<div class='div-orig'><p>何者陀羅尼云先於王舍城授諸聲聞記今復於舍衛國祇陀林中復授聲聞記昔於波羅柰授聲聞記身子云世尊不虛所言真實故能第二第三授我等記故知方等至法華後。</p>
</div>
<div class='div-commentary'><p style="margin-left:1em">釋中云陀羅尼云者是方等陀羅尼下卷經云文殊師利言今我不知是大陀羅尼義之所趣向念<span class='corr'>已</span>白佛言世尊如前所說先於王城<span class='corr'>已</span>授聲聞記今復於舍衛國授聲聞記昔於波羅柰授聲聞記我今少疑欲有請問惟佛[聽-王]許舍利弗問文殊師利世尊授記不久得菩提各於世界如今世尊世尊不虛所言真實故能第二第三授我等記必當如釋迦牟尼言至法華後者即指王城授記同於法華舍衛國記即指方等在法華後彼經下文又云舍利弗聞文殊得記問文殊師利於汝意云何文殊語舍利弗汝意云何猶如枯樹更生華不亦如山水還本處不析石還合不燋種生芽不舍利弗言不也文殊言若不可得云何問我得記生歡喜不授記無形無相無我無有言語無去來今猶如野馬如是觀者乃名得記此文是文殊破舍利弗得記之相亦同彈訶仍似般若亦可云般若在前意也。</p>
<p style="margin-left:1em">○四明般若中二先立。</p>
</div>
<div class='div-orig'><p>般若帶半論滿是熟酥教別論在第四時通論亦至初後。</p>
</div>
<div class='div-commentary'><p style="margin-left:1em">○次何者下釋釋中二初文正引經釋。</p>
</div>
<div class='div-orig'><p>何者從得道夜至泥洹夜常說般若。</p>
</div>
<div class='div-commentary'><p style="margin-left:1em">○次又釋論下引事證。</p>
</div>
<div class='div-orig'><p>又釋論云須菩提問畢定不畢定當知般若亦至後。</p>
</div>
<div class='div-commentary'><p style="margin-left:1em">○次明後至初為二先涅槃次法華初文二初立。</p>
</div>
<div class='div-orig'><p>若涅槃醍醐滿教別論在第五時通論亦至於初。</p>
</div>
<div class='div-commentary'><p style="margin-left:1em">○次釋釋中二先據道理。</p>
</div>
<div class='div-orig'><p>何者釋論云從初發心常觀涅槃行道前來諸教豈無發心菩薩觀涅槃耶。</p>
</div>
<div class='div-commentary'><p style="margin-left:1em">○次大經下證。</p>
</div>
<div class='div-orig'><p>大經云我坐道場菩提樹下初成正覺爾時無量阿僧祇恒沙世界諸菩薩亦曾問我是甚深義然其所問句義功德亦皆如是等無有異如是問者則能利益無量眾生此則通至於前。</p>
</div>
<div class='div-commentary'><p style="margin-left:1em">○次法華中二初分顯祕。</p>
</div>
<div class='div-orig'><p>若法華顯露邊論不見在前祕密邊論理無障礙故身子云我昔從佛聞如是法見諸菩薩受記作佛。</p>
</div>
<div class='div-commentary'><p style="margin-left:1em">○次結。</p>
</div>
<div class='div-orig'><p>豈非證昔通記之文。</p>
</div>
<div class='div-commentary'><p style="margin-left:1em">云通記者昔日授記佛意不壅小乘情隔自無悕取況約祕密已記二乘據斯以論通至鹿苑。</p>
</div>
<div class='div-orig'><p>問涅槃追說四方等正開四別教復有四若為分別答涅槃當四通入佛性別教次第後見佛性方等保證二不見性<span class='note-inline'>(云云)</span>。</p>
</div>
<div class='div-commentary'><p style="margin-left:1em">次釋疑中云別教復有四者別教十住修生無生十行修於無量十向修於無作登地證於無作故云有四又十行中習諸佛法具足習於一十六門亦名為四問住以習八何故行中更習十六答前是自行隨用一門後為化他是故行中更習前八是故十六俱須廣習。</p>
<p style="margin-left:1em">○二益不益中先敘意。</p>
</div>
<div class='div-orig'><p>二就益不益料簡者若華嚴為乳三藏為酪此則方便味濃大乘味薄。</p>
</div>
<div class='div-commentary'><p style="margin-left:1em">○次分釋釋其濃淡初約取用邊為二先釋次不可下結初文二謂譬合。</p>
</div>
<div class='div-orig'><p>釋此為三一取用益為論如貴藥非病治賤藥是病宜貴藥非宜徒服無益。</p>
<p>初說華嚴於初心未深益於漸機亦未轉於二緣如乳若漸機稟三藏能斷見思三毒稍盡即轉凡成聖如變乳為酪。</p>
</div>
<div class='div-commentary'><p style="margin-left:1em">○次文二先以譬結次少分下明譬意初文亦二先譬。</p>
</div>
<div class='div-orig'><p>不可以用益謂賤勝不用益謂貴劣。</p>
</div>
<div class='div-commentary'><p style="margin-left:1em">○次合合又二先正合。</p>
</div>
<div class='div-orig'><p>華嚴亦如是。</p>
</div>
<div class='div-commentary'><p style="margin-left:1em">○次於小下以譬帖合。</p>
</div>
<div class='div-orig'><p>於小如乳於大如醍醐。</p>
<p>少分譬喻不可全求也。</p>
</div>
<div class='div-commentary'><p style="margin-left:1em">次譬意中言少分譬喻不可全求者以華嚴為乳但取機生未堪入大復在五味最初而說是故華嚴分喻初味而未得於華嚴之頓及別圓兩教俱有五味次第之相復有不定及祕密等。</p>
<p style="margin-left:1em">○次約良醫譬簡中三初譬。</p>
</div>
<div class='div-orig'><p>二如良醫有一祕方具十二藥三種最貴善占病相盈縮所宜終不乖候謬有所治。</p>
</div>
<div class='div-commentary'><p style="margin-left:1em">○次佛亦如是下合。</p>
</div>
<div class='div-orig'><p>佛亦如是圓方妙治具十二部無問廣記最為甚深菩薩智利具足全服二乘病重以九為劑。</p>
</div>
<div class='div-commentary'><p style="margin-left:1em">○三此若下結結中二先結盈縮意。</p>
</div>
<div class='div-orig'><p>此若不縮於病無益於不縮為乳於縮為酪。</p>
</div>
<div class='div-commentary'><p style="margin-left:1em">○次此取下結用譬意。</p>
</div>
<div class='div-orig'><p>此取相生次第為譬不取濃淡淺深。</p>
</div>
<div class='div-commentary'><p style="margin-left:1em">不以味濃為乳味淡為酪故知自約次第相生為譬全用在初故如乳縮用居次故如酪。</p>
<p style="margin-left:1em">○三約行人中二先正釋次更問答料簡初文二初正約小乘行人得名不同。</p>
</div>
<div class='div-orig'><p>三約行人心者說華嚴時凡夫見思不轉故言如乳說三藏時斷見思惑故言如酪至方等時被挫恥伏不言真極故如生酥至般若時領教識法如熟酥至法華時破無明開佛知見受記作佛心<span class='corr'>已</span>清淨故言如醍醐。</p>
</div>
<div class='div-commentary'><p style="margin-left:1em">○次行人下結不同意。</p>
</div>
<div class='div-orig'><p>行人心生教亦未轉行人心熟教亦隨熟。</p>
</div>
<div class='div-commentary'><p style="margin-left:1em">○次問答中二先問。</p>
</div>
<div class='div-orig'><p>問為一人稟五味為五人耶。</p>
</div>
<div class='div-commentary'><p style="margin-left:1em">○次答答中為三即頓漸不定初文是頓次自有下是漸三自有利根下不定三文各二先釋次引大經。</p>
</div>
<div class='div-orig'><p>答自有一人稟一味如華嚴中純一根性即得醍醐不歷五味也大經云雪山有草牛若食者即得醍醐自有一人歷五味如小乘根性於頓如乳三藏如酪乃至醍醐方乃究竟如大經云從牛出乳乃至酥出醍醐。</p>
<p>自有利根菩薩未入位聲聞或於三藏中見性是歷二味自有方等中見性是歷三味般若中見性是歷四味如三百比丘大經云置毒乳中遍五味中悉能殺人即此意也。</p>
</div>
<div class='div-commentary'><p style="margin-left:1em">以由三例不同故稟味亦多少不一此即義當於三非即約行論三何者如二乘人至醍醐時亦得名頓如不定中見性之言並是頓義由初問云稟味多少是故答中還依教相出此三意言歷二味乃至四味者至第二味即便見性故云二味三四亦然。</p>
</div>
<p class='juan'>妙法蓮華經玄義釋籤卷第三十九</p>
<div class='div-w'><p class="head2">音釋</p>

<div class='div-note'>蜎<p style="margin-left:1em"><span class='note-inline'>(許緣切小飛也)</span>。</p>
蠕<p style="margin-left:1em"><span class='note-inline'>(乳兖切蟲動貌)</span>。</p>
</div></div>
</div><!-- end of div[@id='body'] -->
</body></html>