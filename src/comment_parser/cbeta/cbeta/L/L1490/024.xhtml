<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>妙法蓮華經玄義釋籤卷第二十四　富四</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○四明法門中三先分別次判三開初分別中三初列經文。</p>
</div>
<div class='div-orig'><p>四明法門眷屬者此如普現菩薩問淨名居士父母妻子親戚眷屬吏民知識悉為是誰奴婢僮僕象馬車乘皆在何所淨名答云方便為父智度為母一切眾導師無不由此生法喜為妻慈悲為女善心誠實男畢竟空寂舍弟子眾塵勞隨意之所轉道品善知識由是成正覺此法門以為眷屬。</p>
</div>
<div class='div-commentary'><p style="margin-left:1em">○次若爾下徵起。</p>
</div>
<div class='div-orig'><p>若爾者法門不同深淺有異。</p>
</div>
<div class='div-commentary'><p style="margin-left:1em">○三若三藏下歷教分別教教通用而義各異若善四教化主各從四種權實智生四教物機聞法生喜各發弘誓誓境不同故令四人慈悲各異初念善心究竟果舍當分自別各不雜亂<span class='corr'>己</span>心塵勞隨四智轉四四諦異故道品不同各開三脫四佛正覺若得此意此義自顯無俟委論至別教中別引無量義十住寶性等意若通上下亦應可見。</p>
</div>
<div class='div-orig'><p>若三藏法門觀真為實觀假為權以此二智滿即名為佛佛即導師慈悲六道即是女令他善順真諦名為男得此法時喜名此為妻此心中修諸波羅蜜道品等即是善知識也若通教中法門眷屬者觀諸法如幻如化體達即空為實分別四門同異為權於此二智生解名導師慈愛眾生為女令生善直心為男行六度道品為知識是為通教中法門眷屬<span class='note-inline'>(云云)</span>。</p>
<p>若別教法門恒沙眷屬真俗合為權智是父中實理為母無量慈善無量道品諸波羅蜜通達無滯道種智分明觀機識藥即是別教中眷屬故無量義云諸佛法王父經教夫人母和合出生諸菩薩子十住毗婆沙云般舟三昧父大悲無生母一切諸如來從此二法生寶性論云大乘信為子般若以為母禪胎大悲為乳母諸佛如實子闡提謗大乘障外道橫計身中有我障聲聞怖畏生死障支佛背捨利益眾生障菩薩修四法為對治修信修般若修虛空定首楞嚴定修大悲得清淨法界到彼岸見如來性生如來家是佛子也既道見如來性生如來家當知用如來為父也無量法門不可說不可說皆能生佛子<span class='note-inline'>(云云)</span>。</p>
</div>
<div class='div-commentary'><p style="margin-left:1em">寶性論云等者以大乘信為初生子此子即以實智般若為所懷<span class='corr'>母</span>用首楞嚴以為胎藏既出生已必假大悲將護信心為所養<span class='corr'>母</span>至於初地方得分名如實子也闕父者即以般若實智兼之言四種障菩薩能治者亦可通於三教菩薩首楞之名雖即在大義可通用此定本在別圓教中南岳隨自意等文亦以義通通於通教唯三藏中無此名耳然須分於能治相異言無量法門至皆能生佛子者生佛之子名生佛子又佛即是子佛從法生故佛是子跨節則諸教法門皆從圓生當分則各各自有無量法門生當教佛果。</p>
</div>
<div class='div-orig'><p>若圓教法門明眷屬自行三諦一諦為實化他一諦三諦為權隨情一諦三諦為權隨智三諦一諦為實從此不思議生解一心具萬行之善為男無緣大慈為女聞佛知見生喜為妻非淨非垢等中道道品六波羅蜜為善知識如是等實相圓極法門以為眷屬初住之中便成正覺能八相化物即是導師前來諸法門既麤生諸導師亦麤今法門眷屬既妙所生導師亦妙也。</p>
</div>
<div class='div-commentary'><p style="margin-left:1em">次圓教中言自行三諦者即權而實故云三一化他三諦者即實而權故云一三不分而分且作此說。</p>
<p style="margin-left:1em"><span class='note-inline'>(○次判)</span>。</p>
</div>
<div class='div-orig'><p>用此意歷五味教者乳教一麤一妙酪教但有一麤生酥有三麤一妙熟酥有二麤一妙法華但有一妙待麤意竟。</p>
</div>
<div class='div-commentary'><p style="margin-left:1em"><span class='note-inline'>(△三開)</span>。</p>
</div>
<div class='div-orig'><p>諸經妙者自妙麤者自麤今經非但妙者為妙亦無復有麤絓是前來諸麤悉皆決了為一平等大慧妙法門也絕待意竟。</p>
</div>
<div class='div-commentary'><p style="margin-left:1em">絓者結[糸*系]也非此中意亦挂也謂但挂諸經也淮南子云飛鳥不動不絓網羅楚辭云心絓而不解今皆開之故云皆悉決了餘文可見。</p>
<p style="margin-left:1em">○次觀心眷屬中二先列。</p>
</div>
<div class='div-orig'><p>五觀心眷屬者即為六一愛心二見心四則四教也。</p>
</div>
<div class='div-commentary'><p style="margin-left:1em">○次釋釋中二先釋次明事下寄此文後緫明功能初文三先釋次判三又決下開初文自六前二文中二釋結。</p>
<p style="margin-left:1em"><span class='note-inline'>(△一愛心)</span>。</p>
</div>
<div class='div-orig'><p>愛心眷屬者無明為父癡愛為<span class='corr'>母</span>出生煩惱之子孫以貪著憶想欲得心中法門魔鬼便入如媚女思想邪媚媚之行人亦爾憶想偏邪邪物得入以鬼力故或生權解或生實解邪解生故鬼導師生起鬼慈善著邪法喜行邪六度道品得邪辯心明口利說諸法門即愛心眷屬也。</p>
</div>
<div class='div-commentary'><p style="margin-left:1em"><span class='note-inline'>(△二見心)</span>。</p>
</div>
<div class='div-orig'><p>邪相既利發得四見見心推畫作諸法門心所見處為實同他為權心起愛為女心分別為男如是心中修六度為道品是名見心眷屬。</p>
</div>
<div class='div-commentary'><p style="margin-left:1em">釋二如文。</p>
<p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>何者此之見愛不識<span class='corr'>己</span>心苦集妄謂道滅不知字與非字如蟲食木偶得法門之名有名無義豈非愛見耶。</p>
</div>
<div class='div-commentary'><p style="margin-left:1em"><span class='note-inline'>(△四則四教)</span>。</p>
</div>
<div class='div-orig'><p>若能觀心識愛見心皆是因緣生法無常生滅即有四番觀心眷屬如中論偈云因緣生法即空即假即中仍於四觀各明眷屬凖前可知。</p>
</div>
<div class='div-commentary'><p style="margin-left:1em">次約教者亦如止觀記兼引楞伽經。</p>
<p style="margin-left:1em"><span class='note-inline'>(△次判)</span>。</p>
</div>
<div class='div-orig'><p>判五觀心為麤後一觀心為妙。</p>
</div>
<div class='div-commentary'><p style="margin-left:1em"><span class='note-inline'>(△三開)</span>。</p>
</div>
<div class='div-orig'><p>又決麤論妙人尚不自識<span class='corr'>己</span>愛見心是因緣生何能識因緣心即空即假尚不識空假何能魔界即佛界於見不動修三十七品耶今觀愛即是法性觀見不動修三十七品魔界見界即是佛界於非字中而能知字行於非道通達佛道於一切法無不是妙。</p>
</div>
<div class='div-commentary'><p style="margin-left:1em">此中前後合七眷屬此之七名各有通別別在於七通名眷屬者七皆於佛性自親愛莫不臣順然別名中前一從理次四從事次一從法次一從行於所從中通局不等初一名理俱通後六名局義通是故後六隨事別受名故何者業生名義亦通上下事唯局凡所言通者從有漏業乃至不可思議業故業是縛義界內界外諸相並縛願生名通後二義復通前業通兼願正是業繫復由願牽是故從勝依願立名事亦局凡通非無願亦從勝立名亦通後事局小聖及以大賢不通於凡次應生名局義通小聖及以大賢或有應來通得名應事局大聖不通小賢次法門者名義乃通通於四教能化所化若師若弟若境若智事局出世不通於迷次觀心者名之與義通世出世前二愛見唯世間故然法門及以業願通應莫不觀心但為隨事得名既殊故以觀心別置科目又淨名所答正從理觀然亦未得觀心名者以對事立稱觀道不專故立觀心唯對一境如是等義雖復分別未判未開前諸文中雖逐近略述未若文後緫判緫開故正釋後復立一門法門及觀在後復更自別開判。</p>
</div>
<div class='div-orig'><p>明事眷屬伏聽學文字人明法門眷屬伏行教人明觀心眷屬伏觀心坐禪人三種法門並過其聞見<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次利益妙中二先釋名次正釋自行功德指前五妙次後四妙<span class='corr'>已</span>是益他受化得益於茲別立益雖不等同歸法華是故名為利益妙也。</p>
</div>
<div class='div-orig'><p>第十功德利益者秪功德利益一而無異若分別者自益名功德益他名利益<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次正釋中先開章。</p>
</div>
<div class='div-orig'><p>此為四一利益來意二正說中利益三流通中利益四觀心中利益。</p>
</div>
<div class='div-commentary'><p style="margin-left:1em">○次依章解釋解釋中所以不言序中益者序但預表當益當文無益可論若作表義神通妙中<span class='corr'>已</span>略辨竟今初明來意中初緫標益意次別明益。</p>
</div>
<div class='div-orig'><p>一利益來意者諸佛所為未嘗空過。</p>
</div>
<div class='div-commentary'><p style="margin-left:1em">初文言所為者謂前感應神通說法三妙不空即是利益利益之人即是眷屬。</p>
<p style="margin-left:1em">○次釋論下別明中二初引他經得益不同次今經下明今經妙益。</p>
</div>
<div class='div-orig'><p>釋論云佛入王三昧前放光度前者後放光度後者譬如網魚前獲後獲見光聞法皆不唐捐淨名云法寶普照而雨甘露即身口兩益也華嚴思益並云放光破慳破瞋破癡等具如彼說。</p>
</div>
<div class='div-commentary'><p style="margin-left:1em">初文中所引一論三經並明由佛得王三昧能身口兩益語光指前神通語聞指前說法語身指前感應又語身亦通感應神通前言不空過者若度破獲皆不唐捐通是利益別號引淨名中法寶是現身普照是放光而雨是說法華嚴思益放光等者彼思益經第二網明菩薩放光徧照十方阿僧祇國一切煩惱病苦遇光快樂佛又放六度及一切法光皆悉對治眾生慳等諸蔽及一切惑具如彼經及華嚴等。</p>
<p style="margin-left:1em">○次此經中二先信解次述成。</p>
</div>
<div class='div-orig'><p>今經四大弟子領佛開三顯一之益佛言如來復有無量功德汝等說不能盡譬如大雲起於世間譬形益也興雷耀電譬神通益也其雨普等譬說法益也而諸草木各得生長即是四種眷屬皆沾七益故次明利益妙也。</p>
</div>
<div class='div-commentary'><p style="margin-left:1em">領解文略述成文廣具有前來四妙方有今文利益言不能盡者具如藥草䟽中明橫豎不及等此明利益益多故也餘意在文可見。</p>
<p style="margin-left:1em">○次明正說益中文自分三先列。</p>
</div>
<div class='div-orig'><p>二正說利益又為三先論遠益次論近益三論當文益。</p>
</div>
<div class='div-commentary'><p style="margin-left:1em">○次釋釋中初言遠者此是迹門故且以大通為遠於中又二先通敘次別釋初文為四初略述益由次善生下明益相三死之下結示四故文下引證。</p>
</div>
<div class='div-orig'><p>遠益者即大通佛所十六王子助化宣揚雙擊毒天二鼓。</p>
</div>
<div class='div-commentary'><p style="margin-left:1em">○益相中二先標次始人天下釋相。</p>
</div>
<div class='div-orig'><p>善生有淺深惑死有奢促。</p>
</div>
<div class='div-commentary'><p style="margin-left:1em">善生通淺深惡滅亦通淺者若依大經破無明位方名殺人其實惡滅具如今文通於初後。</p>
</div>
<div class='div-orig'><p>始人天善終至大樹淺益也始初心最實終後心最實深益也始破不善終破塵沙奢死也始破無明終亦破無明促死也。</p>
</div>
<div class='div-commentary'><p style="margin-left:1em"><span class='note-inline'>(△三結示)</span>。</p>
</div>
<div class='div-orig'><p>死之奢促是毒鼓之力善生淺深天鼓之力。</p>
</div>
<div class='div-commentary'><p style="margin-left:1em"><span class='note-inline'>(△四引證)</span>。</p>
</div>
<div class='div-orig'><p>故文云破有法王出現於世隨眾生欲而為說法即二鼓之文義也。</p>
</div>
<div class='div-commentary'><p style="margin-left:1em">○次別釋中二先結前生後。</p>
</div>
<div class='div-orig'><p>破有義如前說說法益義今當說。</p>
</div>
<div class='div-commentary'><p style="margin-left:1em">○次列釋列釋中二先七次十初七中先大師次私釋初文二先列。</p>
</div>
<div class='div-orig'><p>略為七益一二十五有果報益亦名地上清涼益二二十五有因華開敷益亦名小草益三真諦三昧析法益亦名中草益四俗諦三昧五通益亦名上草益五真諦三昧體法益亦名小樹益六俗諦三昧六通益亦名大樹益七中道王三昧益亦名最實事益。</p>
</div>
<div class='div-commentary'><p style="margin-left:1em">○次卻以益反釋眷屬由益成眷屬故也。</p>
</div>
<div class='div-orig'><p>若二十五有因果益堪為業生眷屬若真諦三昧體析益堪為願生眷屬若俗諦三昧五通六通益堪為神通眷屬若中道王三昧益堪為應生眷屬。</p>
</div>
<div class='div-commentary'><p style="margin-left:1em">七益中並以三藏菩薩為俗諦三昧五通益者以<span class='corr'>未</span>斷惑故別教出假俗諦三昧六通益者且語斷見思益名為無漏通望三藏菩薩全是有漏是故且與無漏之名。</p>
<p style="margin-left:1em"><span class='note-inline'>(△次私釋)</span>。</p>
</div>
<div class='div-orig'><p>私謂應有四雙八益直是開前合後故言七益若開後合前亦是七益前後俱開即是八益所謂中道次第益中道不次第益若前後俱合則是六益<span class='note-inline'>(云云)</span>。</p>
</div>
<div class='div-commentary'><p style="margin-left:1em">章安云開前者開小草為因果兩益合後者合中道次第不次第為一實事益俱開俱合準此可知次第益者即是別中約教道說耳。</p>
<p style="margin-left:1em">○次大師開為十益於前七中亦不開中道次第不次第唯於小草開為因果又於中草開為聲聞緣覺二益更加方便實報二益以成十益於中二先結前生後。</p>
</div>
<div class='div-orig'><p>已略說七益竟今更廣開為十益。</p>
</div>
<div class='div-commentary'><p style="margin-left:1em">○次正釋釋中二先列。</p>
</div>
<div class='div-orig'><p>一果益二因益三聲聞益四緣覺益五六度益六通益七別益八圓益九變易益十實報益。</p>
</div>
<div class='div-commentary'><p style="margin-left:1em">○次正釋釋中二初釋次問荅料簡初文二初正釋次若麤妙機下結初中自為十初果益中二標。</p>
</div>
<div class='div-orig'><p>果益者即二十五有果報益也。</p>
</div>
<div class='div-commentary'><p style="margin-left:1em">○釋然因果益通二十五有者於果報身得現益相故名果益言因益者謂內心轉修今初果益中三先釋次此清涼下明益由三大經下引經結益。</p>
</div>
<div class='div-orig'><p>有八大地獄謂阿鼻想黑繩眾合呌喚大呌喚焦熱大焦熱一一各有十六小獄為眷屬合一百三十六所此正地獄在地下二萬由旬其傍地獄或在地上或在鐵圍山間傍輕正重重者遍歷百三十六中者不遍下者復減其中眾生常為熱苦所逼不可具說聞者驚怖四解脫經稱為火塗初入初出兩時可化其中罪人宿世善根可發關宜而為聖人赴對應之或蒙光照或注雨滅火或調達婆藪開示說法熱悶甦醒身體清涼獲冥顯兩益諸苦得息八寒冰謂阿波波等亦有百三十六所乃至得冥顯兩益溫煗適身是為地獄果上得清涼益也畜生者略有三種水陸空陸有三品重者土內不見光明中者山林輕者人所畜養強者伏弱飲血噉肉怖畏百端四解脫經稱為血塗其中眾生先世善根可發關宜聖人赴對應之得無所畏獲冥顯兩益是為畜生果上清涼益也餓鬼者或居海渚或在人間山林中或似人形或似獸形重者飢火節燄不聞漿水之名中者伺求蕩滌膿血糞穢輕者時薄一飽加以刀杖驅逼塞海填河四解脫稱為刀塗其中眾生先世善根可發關宜聖人赴對應之手出香乳施令飽滿獲冥顯兩益是為餓鬼果上清涼益也阿脩羅者或居半須彌巖窟或大海邊或大海底與諸天為憾恒懷怖畏雷鳴謂為天鼓龍雨變成刀劒此中眾生先世善根可發關宜聖人赴對應之輭言調伏獲冥顯兩益是為阿脩羅果上清涼益也四天下人雖果報勝劣俱有生老病死同是輕報泥犁其中眾生先世善根可發關宜聖人赴對應之令所離得離所求得求獲冥顯兩益也六欲天者地天別有脩羅闘戰之難通有五衰死相苦等地獄其中諸天先世善根可發關宜聖人赴對應之令獲冥顯兩益也四禪梵王無想那含等色天雖無下界諸苦而為色所籠若命盡時不樂入禪風觸吹身唯除眼識餘皆有苦其中諸天先世善根可發關宜聖人赴對應之令獲冥顯兩益也四空諸天雖無欲色界等苦如瘡如癰如癡如箭入體成就細煩惱其中諸天先世善根可發關宜聖人赴對應之令獲冥顯兩益。</p>
</div>
<div class='div-commentary'><p style="margin-left:1em">初文者文中從省四趣自四四人合一六欲合一色界七有同為一釋四空合一一一文中皆云其中眾生乃至冥顯兩益者語略意周具如感應妙中明感應相及同異中三十六句一界十界并相對中苦樂關宜二十五有及別圓等且語現益以對先世據理則通現在未來具如前文十界中說不可盡具思之可及說不可併張例不可全闕一一皆出其苦相為機次關宜等可知初地獄中言八大地獄者八熱地獄地獄者梵云泥黎此云苦具言地獄者從處為名八中各有十六小獄以為眷屬則八箇十六成一百二十八并根本八合成一百三十六獄故俱舍云此下過二萬無間深廣同上七捺落迦八增皆十六謂煻煨糞屎鋒刃烈河增各住彼四方無間四門既各有四上七亦然八寒者且準他文云百三十六若準列八文一頞部陀此云皰謂寒風逼身生皰二剌部陀此云皰裂三頞哳咤四嚯嚯婆五唬唬婆此並從聲為名也六嗢鉢羅此云青蓮華七鉢特摩此云紅蓮華八摩訶鉢特摩此云大紅蓮華此並隨身色為名也並在前所說地獄傍本處在下支[泳-永+(瓜-、)]不定或近山河江海地下空及餘處鬼本處在琰摩王界故此洲下過五百由旬有琰摩界縱廣量亦爾從此展轉以居餘處或有端正受諸快樂猶如天中尚有醜陋今文稍略地獄諸相廣如觀佛三昧正法念阿含婆沙俱舍論等水陸空者此三是畜生所依處也大論又有三類攝畜生盡謂晝行夜行晝夜行五衰相者一者頭上華萎二者腋下汗出三者項中光滅四者兩目數瞬五者不樂本座如瘡等八聖種者具如止觀第八記。</p>
<p style="margin-left:1em"><span class='note-inline'>(△次明益由)</span>。</p>
</div>
<div class='div-orig'><p>此清涼益合而言之蓋由凡聖慈善根力別而言之本由菩薩初觀二十五有所防之惡而起於悲觀二十五能防之善而起於慈以此慈悲熏王三昧不捨眾生赴對關宜令得利益。</p>
</div>
<div class='div-commentary'><p style="margin-left:1em"><span class='note-inline'>(△三引經結益)</span>。</p>
</div>
<div class='div-orig'><p>大經明二十五三昧破二十五有者十番之一意略如此也。</p>
</div>
<div class='div-commentary'><p style="margin-left:1em">餘由證二文可見。</p>
<p style="margin-left:1em">○因益中二先與果益對辨難易同異次正釋。</p>
</div>
<div class='div-orig'><p>二番二十五有修因益者夫自他因果各隨義便互舉一邊說之則易前果報益處所時節不同不得一身備論諸益從多人多處易顯若明因益一人之心起無量業其義易顯故約一人明二十五有因益也。</p>
</div>
<div class='div-commentary'><p style="margin-left:1em">初文者一果辨多果則難一心辨多因則易故於一人心中可辨二十五有因益之相以王三昧力而應之也。</p>
<p style="margin-left:1em">○正釋又三初正釋次合而下明益由三大經下結初文又二先正釋次如是等下結初又二初緫釋次若無下別釋。</p>
</div>
<div class='div-orig'><p>云何因益四因壞益二十一因成益或一因壞益一因成益二十三亦成亦壞益。</p>
</div>
<div class='div-commentary'><p style="margin-left:1em">四因壞益者四趣因也二十一因成益者四趣已上至非想也此語先持五戒頓離四趣因者是也一因成者非想也此一無壞故也一因壞者此一唯壞無成此中明益不可更云成此一故也此語先破地獄因說中間漸離故迭有成壞意亦可知若成就地獄及壞非想非此中意六天因果前三具如正法念等三界因果具如俱舍婆沙。</p>
<p style="margin-left:1em">○次別釋中亦四趣四人各辨六欲色空合明初四趣壞中二先釋次此名下結益初又二先地獄中二先正明惡有。</p>
</div>
<div class='div-orig'><p>若無戒自制縱其身口作四趣業名地獄人若捨惡持戒名見天人但禁戒嚴峻遇緣動退則惡業還興或四重五逆焚毀塔寺此心生時惡起戒沒是業熟成必墮惡道。</p>
</div>
<div class='div-commentary'><p style="margin-left:1em">○欲離下立機緣中二初直明。</p>
</div>
<div class='div-orig'><p>欲離此心成就戒善此有可發關宜之機感無垢三昧赴對應之惡心豁破地獄因息得冥顯兩益<span class='note-inline'>(云云)</span>今人雖入道場懺悔惡心不轉則惡業不壞惡業不壞得繩不斷罪不得滅也。</p>
</div>
<div class='div-commentary'><p style="margin-left:1em"><span class='corr'>○</span>二明得繩者具如止觀第七記。</p>
<p style="margin-left:1em">○次餘三趣因相略如止觀十心中於中又二先正明有相次欲離下辨機緣初文自三。</p>
</div>
<div class='div-orig'><p>若慳貪諂媚邀射名聞內無實德欲人稱美此惡起戒伏墮於鬼中若無慚愧負債不還無恭敬心憍慢瞋忿貪婪饕餮此惡起戒伏墮畜生道若嫉賢妬能為勝他故而修福力蛆毒惡心方便墜陷驚怖於他是惡起戒伏墮阿脩羅業。</p>
</div>
<div class='div-commentary'><p style="margin-left:1em">○次機緣。</p>
</div>
<div class='div-orig'><p>欲離此三惡心成就戒善善有可發關宜之機聖用赴對應之惡心豁破戒善完具。</p>
</div>
<div class='div-commentary'><p style="margin-left:1em">如文。</p>
<p style="margin-left:1em"><span class='note-inline'>(△次結益)</span>。</p>
</div>
<div class='div-orig'><p>此名四趣因壞人天因成獲冥顯兩益此約人道修因作此釋耳若約諸趣欲出地獄入畜欲出畜入鬼欲出鬼入脩羅欲出脩羅入人道皆傳傳有因因成業轉此例可知<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次辨二十一因者又二謂人天各先辨相次機感初文先四人中二先正釋因相次明機感初又三先緫標人因。</p>
</div>
<div class='div-orig'><p>若堅持五戒兼行仁義孝順父<span class='corr'>母</span>信敬慚愧即是人業。</p>
</div>
<div class='div-commentary'><p style="margin-left:1em">○次列。</p>
</div>
<div class='div-orig'><p>人業有四品上中下下下。</p>
</div>
<div class='div-commentary'><p style="margin-left:1em">○三判。</p>
</div>
<div class='div-orig'><p>若就果報閻浮提為下下若就入道鬱單越為下下。</p>
</div>
<div class='div-commentary'><p style="margin-left:1em"><span class='note-inline'>(△次明機感)</span>。</p>
</div>
<div class='div-orig'><p>或時善心歇末惡念唯強善有可成惡有可滅關宜之機聖用赴對應之四惡趣壞四品善成獲冥顯兩益<span class='note-inline'>(云云)</span>。</p>
</div>
<div class='div-commentary'><p style="margin-left:1em">此中但是略論機應正文在下二十一有一時緫明。</p>
<p style="margin-left:1em">○次六欲亦三先緫辨因。</p>
</div>
<div class='div-orig'><p>若修持十善任運無間善心成熟即天業。</p>
</div>
<div class='div-commentary'><p style="margin-left:1em">○次故云下與四趣四人對辨同異。</p>
</div>
<div class='div-orig'><p>故云純惡心無善念間者即惡道業果時純苦故善惡相間起即人業人中果報苦樂相間故十善任運成是天業天中果報自然故。</p>
</div>
<div class='div-commentary'><p style="margin-left:1em">○三若修下別明因相六文不同。</p>
</div>
<div class='div-orig'><p>若修十善兼起護法心即四天王業若修十善兼慈化人是三十三天業若修十善其心細妙任運成熟行住坐臥不惱眾生善巧純續是燄摩業若修十善兼修禪定攝心麤住細住者是兜率業欲界定是化樂業未到定破事障是他化業。</p>
</div>
<div class='div-commentary'><p style="margin-left:1em">此中乃至下四禪四空不別明機感緫在無色文後一時通明。</p>
<p style="margin-left:1em">○次四禪中四禪自為四有於中初禪加梵王四禪加無想故略釋所加仍不明五聖但是文略。</p>
</div>
<div class='div-orig'><p>四禪是色界業兼於慈悲喜捨心數法中得定是梵王業滅心修無心定是無想業。</p>
</div>
<div class='div-commentary'><p style="margin-left:1em">○次問答引舊等。</p>
</div>
<div class='div-orig'><p>問無想是邪見天云何為機感答大集云菩薩調伏眾生多種或邪或正行於非道通達佛道<span class='note-inline'>(云云)</span>若舊云聖人以兩片無漏夾熏一片有漏練成無漏今言九次第定熏修有漏成無漏是那含業。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次四空文略。</p>
</div>
<div class='div-orig'><p>四空定是無色界業。</p>
</div>
<div class='div-commentary'><p style="margin-left:1em">○次結又二初正結。</p>
</div>
<div class='div-orig'><p>如是等二十一有患自地之苦麤欲修出要所求不得所捨不離爾時即名可發關宜之機感二十一三昧慈悲之力破其修因令所離得去所求得成拔苦與樂冥顯兩益。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>此如經文云小草小根小莖小枝小葉而得生長是此益也。</p>
</div>
<div class='div-commentary'><p style="margin-left:1em">○次合而下正明益由。</p>
</div>
<div class='div-orig'><p>合而言之蓋由凡聖慈善根力別而言之本由菩薩初持二百五十戒修根本等禪於一一能防善法之中皆起慈悲慈悲本誓熏王三昧不捨眾生赴對關宜各得利益。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>大經云二十五三昧破二十五有者十番之二意略如此<span class='note-inline'>(云云)</span>。</p>
</div>
<div class='div-commentary'><p style="margin-left:1em">結文可知。</p>
<p style="margin-left:1em">○三聲聞益中二先明修因意次若持戒下正釋。</p>
</div>
<div class='div-orig'><p>三番聲聞利益者若人猒患生死以死受生以生歸死勞累精神輪轉無際貪欲自蔽犛牛愛尾不得解脫故言若人遭苦猒老病死為說涅槃盡諸苦際既猒心內決志求出離為是事故修聲聞道。</p>
</div>
<div class='div-commentary'><p style="margin-left:1em">初中言犛牛者由愛尾故人貪其尾乃害其身說文云西夷長尾牛也有作貓字是人間捕鼠者非此中義又有作猫字未知所從正應作犛字。</p>
<p style="margin-left:1em">○次正釋中亦三先正釋次益由三大經下結益初又二先釋次結位初又二先明破見次明破思初又二先釋次是為下結初又二初明所修之法。</p>
</div>
<div class='div-orig'><p>若持戒時愛見羅剎毀損浮囊令戒不淨戒不淨故三昧不現前既無戒定無漏不發是故一心修戒定慧有可發關宜之機感無垢等四三昧力加之令四趣業不起使戒清淨。</p>
</div>
<div class='div-commentary'><p style="margin-left:1em">通伏愛見以為機緣初明出家修戒在五停心前。</p>
<p style="margin-left:1em">○次若均下行相又三初五停心位。</p>
</div>
<div class='div-orig'><p>若均修定慧慧若有定慧不狂定若有慧定不愚名之為賢。</p>
</div>
<div class='div-commentary'><p style="margin-left:1em">○次賢名下四善根位。</p>
</div>
<div class='div-orig'><p>賢名隣聖修此定慧一心精進如救頭然願樂禪慧如渴思飲而為二十一有漏業之所擾亂若得諸三昧力加之定發觀明四善根成就伏道純熟。</p>
</div>
<div class='div-commentary'><p style="margin-left:1em">言如救頭然者如止觀第七記。</p>
<p style="margin-left:1em">○三一剎那下初果位。</p>
</div>
<div class='div-orig'><p>一剎那轉即便發真成須陀洹破二十五有見諦煩惱八十八使。</p>
</div>
<div class='div-commentary'><p style="margin-left:1em">文相並略但列大位耳細相不論。</p>
</div>
<div class='div-orig'><p>是為二十五三昧通加令斷見諦惑而復兼除四思故云第十六心即入修道是其義也。</p>
</div>
<div class='div-commentary'><p style="margin-left:1em">○次修道中二謂超果及次第也。</p>
</div>
<div class='div-orig'><p>次入修道若是超人一時用十三昧力加之破五下分思惟惑。</p>
<p>若鈍人隨其分分斷思惑則分分用三昧加之盡三界惑究竟真諦三昧益也。</p>
</div>
<div class='div-commentary'><p style="margin-left:1em">○次結位及由結。</p>
</div>
<div class='div-orig'><p>此中草利益。</p>
<p>合而言之蓋由凡聖慈善根力別而言之由本慈悲初觀十法界中析空滅色之善因起弘誓熏王三昧不捨眾生致有中草利益。</p>
<p>大經明二十五三昧破二十五有者十番之三意略如此。</p>
</div>
<div class='div-commentary'><p style="margin-left:1em">可知此中節節有機感相尋之可見以明賢位及明見道修道等處處須加故爾。</p>
<p style="margin-left:1em">○次明支佛又三先略明行相次此人下略明機應三結位與聲聞共為中草故云猶也。</p>
</div>
<div class='div-orig'><p>四番緣覺利益者若人宿善深利在無佛世猒患生死樂獨善寂觀深因緣文云曾供養佛志求勝法為說緣覺。</p>
<p>此人大福可發關宜聖人赴對應之使其華飛釧動獲冥顯兩益悟支佛道。</p>
</div>
<div class='div-commentary'><p style="margin-left:1em">次言華飛釧動者論云有國王觀華飛葉動得辟支佛釧動者禪經云有國王令宮女摩身為鐶釧閙令漸漸減釧乃至唯一則不復聲因思此聲從因緣生悟辟支佛亦如獼猴見支佛坐禪後於餘處見諸外道種種苦行乃教外道跏趺而坐手捻其口合其眼諸外道歎云必有勝法外道受教皆證支佛。</p>
<p style="margin-left:1em"><span class='note-inline'>(△二結位)</span>。</p>
</div>
<div class='div-orig'><p>此猶屬中草利益也。</p>
</div>
<div class='div-commentary'><p style="margin-left:1em">○五六度中二先釋次由文闕引大經結初文又二先釋次結位初釋中四先緫次若行下別明行相三六蔽下指教四以伏下功能。</p>
</div>
<div class='div-orig'><p>五番六度菩薩觀於四諦行六度行。</p>
<p>若行檀時人從乞頭索眼國城妻子心或轉動檀度不成自知是惡欲成檀善可發關宜之機蒙三昧力伏其慳蔽是破餓鬼有蔽心既去歡喜布施如飲甘露知有為法危脆無常是蒙心樂三昧冥顯之益也尸羅若成是伏毀戒蔽破地獄有是無垢三昧益也忍成伏瞋蔽破畜生有不退三昧益也禪成是伏亂蔽破人有是四三昧益也精進成伏懈怠蔽破脩羅有歡喜三昧益也慧成伏愚癡蔽破天有十七三昧益也。</p>
</div>
<div class='div-commentary'><p style="margin-left:1em">初二如文破人言四者謂如幻等四破天言十七三昧者二十五有除四人四趣猶有十七謂欲界六色界七謂四禪無想梵王五含無色四。</p>
<p style="margin-left:1em"><span class='note-inline'>(△三指教)</span>。</p>
<p style="margin-left:1em">六蔽是六道業具出菩薩戒本。</p>
<p style="margin-left:1em">三明六度對破六道出地持菩薩戒本。</p>
<p style="margin-left:1em"><span class='note-inline'>(△四功能)</span>。</p>
</div>
<div class='div-orig'><p>以伏六道業故不為諸蔽所惱得五神通遊於六道成六度行。</p>
</div>
<div class='div-commentary'><p style="margin-left:1em"><span class='note-inline'>(△次結位)</span>。</p>
</div>
<div class='div-orig'><p>此即上草益也。</p>
</div>
<div class='div-commentary'><p style="margin-left:1em"><span class='note-inline'>(△次由)</span>。</p>
</div>
<div class='div-orig'><p>通應如前別而論之由本觀十法界事中善惡而起弘誓熏王三昧不捨眾生<span class='note-inline'>(云云)</span>。</p>
</div>
<div class='div-commentary'><p style="margin-left:1em">○六通教益中亦但釋由釋中三先緫標三乘次釋次結。</p>
</div>
<div class='div-orig'><p>六番通人益者此是三乘共學人也。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文二先二乘次菩薩初文二先破見次破思。</p>
</div>
<div class='div-orig'><p>若乾慧地性地八人見地即是用二十五三昧益從薄地去至十地用二十一三昧加破思惑。</p>
</div>
<div class='div-commentary'><p style="margin-left:1em">如文。</p>
<p style="margin-left:1em"><span class='note-inline'>(△次菩薩)</span>。</p>
</div>
<div class='div-orig'><p>又侵除無知。</p>
</div>
<div class='div-commentary'><p style="margin-left:1em"><span class='note-inline'>(△三結位)</span>。</p>
</div>
<div class='div-orig'><p>是名小樹益也。</p>
</div>
<div class='div-commentary'><p style="margin-left:1em"><span class='note-inline'>(△次由)</span>。</p>
</div>
<div class='div-orig'><p>緫別慈悲例前可知<span class='note-inline'>(云云)</span>。</p>
</div>
<div class='div-commentary'><p style="margin-left:1em">言緫別慈悲者例如前文前文云合而言之即是緫也別而言之即是別也亦是通別通以慈悲用二十五三昧加之別者若令伏見思時用菩薩本初自伏見思中慈悲弘誓熏之若令入空則用菩薩本初修空時慈悲弘誓加之假中準此思之可知。</p>
<p style="margin-left:1em">○七別人亦先釋次由釋中二先緫次別。</p>
</div>
<div class='div-orig'><p>七番別人益者此是次第心中繫緣法界一念法界。</p>
</div>
<div class='div-commentary'><p style="margin-left:1em">緫中言一念等者但期心在果耳如前廣釋。</p>
</div>
<div class='div-orig'><p>入十住得真諦三昧益入十行十迴向得俗諦三昧益入十地得中諦三昧益此即大樹之益。</p>
</div>
<div class='div-commentary'><p style="margin-left:1em"><span class='note-inline'>(△次由)</span>。</p>
</div>
<div class='div-orig'><p>緫別慈悲例前<span class='note-inline'>(云云)</span>。</p>
</div>
<div class='div-commentary'><p style="margin-left:1em">○八明圓人中二先明緫別次明機緣初又二先緫次別。</p>
</div>
<div class='div-orig'><p>八番圓人益者此是修三諦一實之理一念法界繫緣法界。</p>
</div>
<div class='div-commentary'><p style="margin-left:1em">緫中亦言一念繫緣等當知二名二義同異永別。</p>
</div>
<div class='div-orig'><p>若歷緣對境舉足下足無非道場其心念念與諸波羅蜜相應修四三昧觀十種境。</p>
</div>
<div class='div-commentary'><p style="margin-left:1em">次若歷下別中言十種境者陰入等十境也。</p>
<p style="margin-left:1em"><span class='note-inline'>(△次明機緣)</span>。</p>
</div>
<div class='div-orig'><p>可發關宜聖人赴對應之豁然開悟或似或真得冥顯兩益此是圓用二十五三昧圓加破二十五有顯出我性得究竟實事之益也。</p>
</div>
<div class='div-commentary'><p style="margin-left:1em">蒙加益等可知。</p>
<p style="margin-left:1em">○九變易者在方便土於中為五初辨人類次故下文下引證三是人下辨利鈍四是為下明益相五若分別下辨土體一異。</p>
</div>
<div class='div-orig'><p>九番變易益者此是方便有餘土人益也前八番中凡有四處或九處謂聲聞緣覺通教菩薩別教三十心圓教似解止破見思未除無明無明潤無漏受方便生。</p>
</div>
<div class='div-commentary'><p style="margin-left:1em">初文云前八番中四處或九處者四處謂四教中各有斷通惑者生於彼界言九處者三藏二人通教三人別教三人謂住行向圓教一人謂淨六根。</p>
<p style="margin-left:1em">○次引證中引四文也。</p>
</div>
<div class='div-orig'><p>故下文云我於餘國作佛更有異名而於彼土求佛智慧得聞是經即是彼土入一乘也勝鬘云三人生變易土謂大力羅漢辟支佛菩薩等楞伽云三種意生身者一安樂法意生身此欲擬二乘人入涅槃安樂意也二三昧意生身此擬通教出假化物用神通三昧意也三自性意生身此擬別教修中道自性意也通言意者安樂作空意三昧作假意自性作中意別圓似解猶未發真皆名作意故論云是時過意地住在智業中若發真可是智業未發真猶在意地。</p>
</div>
<div class='div-commentary'><p style="margin-left:1em">此經可見勝鬘當知菩薩義兼三教楞伽三人義當四人俱生彼土大論文反舉真以釋似。</p>
<p style="margin-left:1em"><span class='note-inline'>(△三辨利鈍)</span>。</p>
</div>
<div class='div-orig'><p>是人生彼析法者鈍體法者利別人<span class='corr'>已</span>習假又小利圓人先即中最利既有利鈍之殊於彼修學即有次第不次第兩益又是次第不次第用二十五三昧兩應也。</p>
</div>
<div class='div-commentary'><p style="margin-left:1em"><span class='note-inline'>(△四明益相)</span>。</p>
</div>
<div class='div-orig'><p>是為九人生方便國始於彼土見諸有我性得最實益。</p>
</div>
<div class='div-commentary'><p style="margin-left:1em">○五明土一異者隨機所見二義常存。</p>
</div>
<div class='div-orig'><p>若分別而言謂方便土在三界外若即事而真不必在遠下文云若能深心信解則為見佛常在耆闍崛山共大菩薩聲聞眾僧圍遶說法即方便土意也。</p>
</div>
<div class='div-commentary'><p style="margin-left:1em">○第十實報益中三先緫舉人類次但無明下明益相三若分別下正辨土體一異。</p>
</div>
<div class='div-orig'><p>十番實報土益者即實報土人益也八番中有兩人生方便土又二人悉破無明見實相者方得生彼。</p>
</div>
<div class='div-commentary'><p style="margin-left:1em">初言八番之中兩人者別教地前圓教住前在同居土得入此位進斷無明生實報土方便土又二人者是前四人中後之二人也此之二人先<span class='corr'>已</span>入於斷見思惑及無知位生方便土於彼土中進斷無明亦生實報。</p>
</div>
<div class='div-orig'><p>但無明重數甚多雖三賢十聖住於實報報未盡猶有殘惑更用王三昧四十一番益之至於妙覺豎窮橫遍不生不滅不生不滅者無明永盡智慧圓足故言不生不滅又機感滿足利益究竟故言不生不滅。</p>
</div>
<div class='div-commentary'><p style="margin-left:1em">次文言三賢十聖住果報者名雖似別義必依圓以別證道同圓教故即是兩處十地合說。</p>
<p style="margin-left:1em"><span class='note-inline'>(△三正辨土體一異)</span>。</p>
</div>
<div class='div-orig'><p>若分別為言謂實報在方便之外若即事而真此亦不遠文云觀見娑婆瑠璃為地坦然平正諸臺樓觀眾寶所成純諸菩薩咸處其中即實報土意也。</p>
</div>
<div class='div-commentary'><p style="margin-left:1em">○次結中三初若麤下緫結文旨。</p>
</div>
<div class='div-orig'><p>若麤妙機若別圓應若淨穢土若淺深益不出十番包括法界利益略周大意可見不俟繁文。</p>
</div>
<div class='div-commentary'><p style="margin-left:1em">○次是為下結益由。</p>
</div>
<div class='div-orig'><p>是為大通佛所毒鼓損生聞有遠近死有奢促天鼓增道聞有遠近。</p>
</div>
<div class='div-commentary'><p style="margin-left:1em">○三故令下結正益人。</p>
</div>
<div class='div-orig'><p>故令益有深淺致有業通願應諸眷屬利益也。</p>
</div>
<div class='div-commentary'><p style="margin-left:1em"><span class='note-inline'>(△次問答料簡)</span>。</p>
</div>
<div class='div-orig'><p>問初番<span class='corr'>已</span>破二十五有得益竟則無有可破更無益可論何須至十番耶答初破二十五果報苦獲果報益次破二十五因苦獲修因益次破二十五有見思苦得真三昧益次破二十五空令出二十五有假得俗三昧益次破二十五有有空二邊顯於中道王三昧益次破方便有餘土出二十五假得俗王兩三昧益次破實報土但深顯王三昧益三諦未了了者益意不息故有十番其義如是。</p>
</div>
<div class='div-commentary'><p style="margin-left:1em">次料簡中初問答者二十五有其名雖徧一一有上惑有淺深是故重重用二十五故大經云二十五有有我不耶。</p>
</div>
<div class='div-orig'><p>問三諦獨在極地亦得通凡答如大品云眾生色受想行識又云無等等色受想行識仁王云法性色法性受想行識大經云因滅是色獲得常色受想行識亦復如是是則從凡至聖皆悉是有即俗諦也淨名云眾生如彌勒如賢聖如一如無二如大品云色空受想行識空若有一法過涅槃者亦如幻如化此則凡聖皆空即真諦也大經云二十五有有我不耶答言有我我即佛性佛性即中道因緣生法一色一香無不中道此則從凡至聖悉皆是中道第一義諦。</p>
</div>
<div class='div-commentary'><p style="margin-left:1em">次問三諦在極亦通凡者由前答云破實報土顯王三昧三諦了了既云破實報土狀當三諦唯在於佛是故更問亦通凡不答中意者三諦名理實無深淺由證不證故分凡聖初云五陰即是俗諦陰既至佛當知俗諦亦通至佛言無等等者如前第二卷記為顯後地云破實報耳妙境觀法實通凡聖此中亦是寄文分別令易解故作三諦相其一一諦無非究竟若不爾者如何五陰而至於佛。</p>
<p style="margin-left:1em">○後問答中二初簡二文。</p>
</div>
<div class='div-orig'><p>問遠論利益經語遠多第一云從久遠劫來讚示涅槃道生死苦永盡我常如是說第二云我昔於二萬億佛所教無上道第三云宿世因緣吾今當說定據何文耶答第一文直云從久遠劫來久遠之言信實杳漫而未顯本地或據中間第二直云昔曾二萬億佛所未判劫數久近難明將後文凖望似如近近。</p>
</div>
<div class='div-commentary'><p style="margin-left:1em">○次取後文於中又四先示遠相次從是下明遠益由三彼之下明益相四斯等下結前生後。</p>
</div>
<div class='div-orig'><p>今論遠益取第三文以三千界墨東過千界乃下一點點與不點盡抹為塵一塵一劫復過是數無量無邊百千萬億阿僧祇劫用此明文望二萬億佛所始為昨日。</p>
<p>從是<span class='corr'>已</span>來為結大乘之首彼佛八千劫說經十六王子八萬四千劫覆講。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○三益相中二初明<span class='corr'>已</span>入實益次于時下明未入實者初文又二初正明次引證初又二初得入自滿。</p>
</div>
<div class='div-orig'><p>彼之經論文廣時深于時聽眾或可當座<span class='corr'>已</span>悟或可中間化得或可近來化得咸至寶所受法性身為應生眷屬。</p>
</div>
<div class='div-commentary'><p style="margin-left:1em">○次益他。</p>
</div>
<div class='div-orig'><p>內祕外現共熟眾生而作佛事。</p>
</div>
<div class='div-commentary'><p style="margin-left:1em">○次引證中成道證自法輪證他。</p>
</div>
<div class='div-orig'><p>淨名曰雖成道轉法輪而行菩薩道是此意也。</p>
</div>
<div class='div-commentary'><p style="margin-left:1em">○次文若為未入者復須成熟又為五初標忘不忘二人不同。</p>
</div>
<div class='div-orig'><p>于時聽眾未得真實益若相似益隔生不忘名字觀行益隔生則忘或有不忘。</p>
</div>
<div class='div-commentary'><p style="margin-left:1em">○次忘者下明忘者須熟。</p>
</div>
<div class='div-orig'><p>忘者若值善知識宿善還生若值惡友則失本心是故中間種種塗熨。</p>
</div>
<div class='div-commentary'><p style="margin-left:1em">○三或多以下明成熟不同。</p>
</div>
<div class='div-orig'><p>或多以大乘熟或多以小乘熟。</p>
</div>
<div class='div-commentary'><p style="margin-left:1em">○四生方便下明入實之處。</p>
</div>
<div class='div-orig'><p>生方便者雖說種種道其實為一乘亦復皆令得至寶所受法性身而於彼國被第九番十番真實利益。</p>
</div>
<div class='div-commentary'><p style="margin-left:1em">○五如千下示入實之人。</p>
</div>
<div class='div-orig'><p>如千世界微塵菩薩即其流也。</p>
</div>
<div class='div-commentary'><p style="margin-left:1em"><span class='note-inline'>(△四結前生後)</span>。</p>
</div>
<div class='div-orig'><p>斯等<span class='corr'>已</span>究竟於前名久遠利益其中眾生于今有住聲聞地者更近論利益如後說<span class='note-inline'>(云云)</span>。</p>
</div>
<div class='div-commentary'><p style="margin-left:1em">故知前明四種結緣四種成熟處處得益成內外眷屬及感應中過去感應并境妙中明二諦意尚取本行菩薩道時而為華臺而作方便<span class='corr'>已</span>入華臺者自是一邊即是其事今但大通<span class='corr'>已</span>後若於此土若方便實報<span class='corr'>已</span>入實者即是今文遠益之相其未入者故生後文近益之相。</p>
</div>
<p class='juan'>妙法蓮華經玄義釋籤卷第二十四</p>
<div class='div-w'><p class="head2">音釋</p>

<div class='div-note'>捍<p style="margin-left:1em"><span class='note-inline'>(侯旰切衛捍也)</span>。</p>
婪<p style="margin-left:1em"><span class='note-inline'>(盧含切貪也)</span>。</p>
饕餮<p style="margin-left:1em"><span class='note-inline'>(饕土刀切貪財也餮他結切貪食也)</span>。</p>
犁<p style="margin-left:1em"><span class='note-inline'>(音茅長髦牛也)</span>。</p>
絓<p style="margin-left:1em"><span class='note-inline'>(胡怪切)</span>。</p>
萎<p style="margin-left:1em"><span class='note-inline'>(於危切蔫也)</span>。</p>
瞬<p style="margin-left:1em"><span class='note-inline'>(舒閏切目動也)</span>。</p>
煻煨<p style="margin-left:1em"><span class='note-inline'>(煻徒郎切煨烏回切煻煨灰火也)</span>。</p>
皰<p style="margin-left:1em"><span class='note-inline'>(並教切)</span>。</p>
哳咤<p style="margin-left:1em"><span class='note-inline'>(哳陟轄切咤陟駕切)</span>。</p>
嚯<p style="margin-left:1em"><span class='note-inline'>(正許略切今相承音霍)</span>。</p>
唬<p style="margin-left:1em"><span class='note-inline'>(正呼交古獲二切今相承音虎)</span>。</p>
</div></div>
</div><!-- end of div[@id='body'] -->
</body></html>