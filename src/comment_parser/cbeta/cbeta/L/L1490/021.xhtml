<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>妙法蓮華經玄義釋籤卷第二十一　富一</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○六釋感應妙中二先來意次開章解釋來意又三初判前五妙次境妙下果滿得名三果智下正明感應來意由果滿故由機扣故。</p>
</div>
<div class='div-orig'><p>第六明感應妙者上來四妙名為圓因三法祕藏名為圓果。</p>
</div>
<div class='div-commentary'><p style="margin-left:1em">初文云上四妙為因者位妙若立實通因果為對三法且從因說。</p>
<p style="margin-left:1em">○次文為二先釋次引證。</p>
</div>
<div class='div-orig'><p>境妙究竟顯名毗盧遮那智妙究竟滿名盧舍那行妙究竟滿名釋迦牟尼三佛不一異不縱橫故名妙果。</p>
</div>
<div class='div-commentary'><p style="margin-left:1em">初釋文言境妙究竟滿名毗盧遮那等者前行妙初已融會此境智行三三而論一一而論三及境等三各自具三等具如止觀第二卷末指歸中文一德具三三各具三等今且從於理事合說以境智行而對三身。</p>
</div>
<div class='div-orig'><p>釋論云稽首智度無子佛者果地圓極非復因位故稱無子。</p>
</div>
<div class='div-commentary'><p style="margin-left:1em">次引證中云稽首智度無子佛者大論文初歸敬偈云智度大道佛善來智度大道佛窮底智度相義佛無礙稽首智度無子佛古人論音云言無子者有四義不同一者無等一切眾生無與佛等二云無碍佛是法王於法自在三云無子復有二義一者就理佛能體悟無生真理名為無子二者就事如來生死種子<span class='corr'>已</span>盡故名無子四者無子亦有二義一者般若名為佛<span class='corr'>母母</span>有七子謂佛菩薩及辟支佛并四果人即此七中佛最居長故云無子二者無明蔽中無有智慧種子故云無子今文中用第三第四二無子義果智究竟感應義足。</p>
<p style="margin-left:1em"><span class='note-inline'>(△三正明感應來意由果滿故由機扣故)</span>。</p>
</div>
<div class='div-orig'><p>果智寂照有感必彰故明感應妙也。</p>
</div>
<div class='div-commentary'><p style="margin-left:1em">三正明來意中且依本業瓔珞云等覺照寂妙覺寂照問前明境妙以證得為無諦前明智妙二十智中訖至妙覺前明行妙次第五行訖至初地不次第行亦至六根若明位妙始終具足向明三法辨始終中始從凡心一念十界終至究竟是三法果今初何得斷云四因一果答一家釋義稍異今古若得文大旨則不矒元由若隨文生解則前後雜亂前之三妙若離而言之唯境屬於理故解依於理依解故起行行之所階則有諸位若至初住名隨分果則分證三法證三法<span class='corr'>已</span>隨機起應此則以智導行至初住位又教所譚須論始末此則具如生起中意若從合明具如行妙初說若相由者不名妙行境智行三此三各三三九秪是一而論三次歷六即以至於果皆開權顯實成妙感應今從此義故云四法為因若從別說當妙高深自是一意。</p>
<p style="margin-left:1em">○次開章別釋中二列釋。</p>
</div>
<div class='div-orig'><p>即為六一釋感應名二明相三明同異四明相對五明麤妙六明觀心。</p>
</div>
<div class='div-commentary'><p style="margin-left:1em">○釋中初釋名自二初列。</p>
</div>
<div class='div-orig'><p>釋名又三一釋名二四悉檀帖解三料簡。</p>
</div>
<div class='div-commentary'><p style="margin-left:1em">○次釋釋中初釋名又二先緫立名者謂感應通論次別釋者謂感應二字各具三義。</p>
</div>
<div class='div-orig'><p>釋名者正法華云無數世界廣說經法世尊所為感應如是今故用為名。</p>
</div>
<div class='div-commentary'><p style="margin-left:1em">初文者如勝鬘經勝鬘夫人是末利之女末利及王既信佛<span class='corr'>已</span>以書與女女得書已即對使者而說偈言仰惟佛世尊普為世間出亦應愍我等速來至此處即生此念時佛於空中現即是雙明感應二義若得此意例應可知。</p>
<p style="margin-left:1em">○次別釋中今先明機三義者為二先明用機為名例知緣感。</p>
</div>
<div class='div-orig'><p>而經中機語緣語並是感之異目悉語眾生且從機釋義則易見緣感例可解。</p>
</div>
<div class='div-commentary'><p style="margin-left:1em">○次機有下正釋機名。</p>
</div>
<div class='div-orig'><p>機有三義一者機是微義故易云機者動之微吉之先現又阿含云眾生有善法之機聖人來應也眾生有將生之善此善微微將動而得為機若將生善為機此語為促今明可生之善此語則寬如弩有可發之機故射者發之發之則箭動不發則不前眾生有可生之善故聖應則善生不應則不生故言機者微也二者古注楞伽經云機是關義何者眾生有善有惡關聖慈悲故機是關義也三者機是宜義如欲拔無明之苦正宜於悲欲與法性之樂正宜於慈故機是宜義也。</p>
</div>
<div class='div-commentary'><p style="margin-left:1em">言如弩有可發等者眾生如弩宿因如機佛如射者應如發之益如箭中善機者大經十八云我觀眾生不觀老少中年貧富時節日月星宿工巧下賤童僕婢使唯觀眾生有善心者即便慈念。</p>
</div>
<div class='div-orig'><p>次明應者亦為三義一者應是赴義既言機有可生之理機微將動聖人赴之其善得生故用赴而釋應二者應是對義如人交關更相主對若一欲賣一不欲買則不相主對若賣買兩和則貿易交決貴賤無悔今以眾生譬買如來譬賣就機以論關就應以論對故以對釋應也三者應是應義既言機是於宜宜何等法應以慈悲之法是善惡所宜悲則宜救苦慈則宜與樂隨以何法應其所宜故以應釋應也。</p>
<p>二明四悉檀帖釋者機應各有三義即四悉檀意也若微以釋機赴以釋應者是赴樂欲之心也何但心善可生名之為欲如草木無心亦稱可生欲生將生故知赴此善生是隨樂欲即世界悉檀明機應也若關以釋機對以釋應更相對當以悲對其苦機以慈對其善機者即是隨對治悉檀以明機應也次以宜釋機以應釋應者即是為人第一義也宜以如此等法與其機感相宜宜生事善即為人悉檀宜生理善即是第一義悉檀也。</p>
<p>三料簡者問何意於理善稱第一義悉檀耶答理善明生理闇必滅終不理惡滅方始理善生故於理善稱第一義悉檀也若事善生事惡未必去事惡去事善未必生事是隔別對治悉檀正是藥病相對故不於中開第一義悉檀其意在此問眾生機聖人應為一為異若一則非機應若異何相交關而論機應答不一不異理論則同如是故不異事論有機應是故不一譬如父子天性相關骨肉遺體異則不可若同者父即子子即父同又不可秖不一不異而論父子也眾生理性與佛不殊是故不異而眾生隱如來顯是故不一不一不異而論機應也又同是非事非理故不異眾生得事聖人得理又聖人得事凡夫有理故論異<span class='note-inline'>(云云)</span>問為用法身應為用應身應若應身應應身無本何能應若用法身應應則非法答至論諸法非去來今非應非不應而能有應亦可言法應亦可言應應法應則冥益應應則顯益分別冥顯有四義如後說<span class='note-inline'>(云云)</span>。</p>
</div>
<div class='div-commentary'><p style="margin-left:1em">料簡中問意者由前貼釋中云宜生理善即第一義故今問云為人名生善理事俱是善何意於理善而稱第一義答意者理明是理善理暗是理惡故理之善惡其性雖相傾若理善生時理惡必定滅無有先惡滅方始理善生若事中善惡其性亦相傾善生之時未必惡滅惡滅之時未必善生故於生善以分事理理善即屬第一義義事中善惡善生即屬為人義也惡滅即屬對治義也理惡即滅理善即生故於生善以分二悉滅惡唯得立一對治惡無先滅故不分二眾生得事等者眾生得即理之事聖人得即事之理聖人知即眾生不知又聖人得於因果化他感應等事眾生但得非因非果迷中之理又眾生在因聖人居果問為用法應等者此一問答為欲生起機應之相約理雖即不當應與不應約事必有應與非應法應應應俱皆應故得法應俱名應由此與機相對辨致成三十六機應。</p>
<p style="margin-left:1em">○次相中二先正釋次廣問答料簡初又二先標。</p>
</div>
<div class='div-orig'><p>第二明機應相者。</p>
</div>
<div class='div-commentary'><p style="margin-left:1em">○次釋釋中先略舉機應兩相。</p>
</div>
<div class='div-orig'><p>約善惡明機相約慈悲論應相。</p>
</div>
<div class='div-commentary'><p style="margin-left:1em">○次釋釋中先機次應機中二先徵起。</p>
</div>
<div class='div-orig'><p>若善惡為機為單為共。</p>
</div>
<div class='div-commentary'><p style="margin-left:1em">○次釋釋中有三不言去取應中亦然。</p>
</div>
<div class='div-orig'><p>解者不同或言單惡為機引經云我為斷一切眾生瘡疣重病又云如有七子然於病者心則偏重如來亦爾於諸眾生非不平等然於罪者心則偏重又云如來不為無為眾生而住於世又無記是無明終屬惡攝此即單以惡為機。</p>
</div>
<div class='div-commentary'><p style="margin-left:1em">初機者惡為機中言七子者大經十八釋月愛中云譬如有人而有七子是七子中一子遇病父<span class='corr'>母</span>之心非不平等然於病子心則偏重章安云或以七方便根性為七子謂人天二乘三教菩薩是七子中有起過者心則偏重如來不為無為眾生者亦第十八經有為是惡故惡為機又無記是無明者若分三性即立無記今立機緣且對善惡無記雖非身口行惡能覆理善亦屬惡攝即屬惡機現雖是惡乘於宿種故得為機。</p>
</div>
<div class='div-orig'><p>或單以善為機引大經云我觀眾生不觀老少中年貧富貴賤有善心者即便慈念此則單善為機。</p>
</div>
<div class='div-commentary'><p style="margin-left:1em">○相帶為機中二先判次正釋。</p>
</div>
<div class='div-orig'><p>或云善惡不得獨為機何者如金剛後心即是佛眾善普會善無過此此何得為機耶雖云佛佛相念此是通語而無拔無與故知單善不得為機單惡不得為機者如闡提極惡不能感佛大經云唯有一髮不能升身即是性德理善此是通機終不成感也。</p>
</div>
<div class='div-commentary'><p style="margin-left:1em">初文中云唯有一髮者大經三十一迦葉菩薩問佛一闡提者終無善法是故名為一闡提耶佛言如是又問一切眾生有三種善所謂三世一闡提輩亦不能斷未來善法云何佛言斷諸善法名一闡提耶佛言滅有二種一現在滅二者現在障於未來闡提具二故作是說佛言善男子譬如有人沒在圊廁唯有一髮毛頭未沒雖復一髮不能升身闡提亦爾未來善法不能救於地獄之苦未來之世雖即可救現在之世無如之何以佛性故則可得救佛性非三世故佛性不斷今意亦爾於現在世雖有正因不可救故不成機緣。</p>
</div>
<div class='div-orig'><p>或取善惡相帶為機者從闡提起改悔心上至等覺皆有善惡相帶故得為機是故約此善惡明其相也<span class='note-inline'>(云云)</span>。</p>
</div>
<div class='div-commentary'><p style="margin-left:1em">善惡相帶為機者初從闡提起改悔心此舉極惡以帶微善上至等覺一品無明此舉極善以帶微惡準望前釋極善唯在佛極惡唯闡提二既非機故以闡提改悔等覺無明即是相帶名之為機若爾何故前明單善單惡今復重明相帶為機答前單明者據強偏說相帶明者據理實說經雖偏說非不相帶四悉順物作偏說耳以義推之必須相帶下釋慈悲為應義者若偏若帶準此可知。</p>
</div>
<div class='div-orig'><p>次約慈悲以明應相者或單以慈為應經云慈善根力象見師子廣說如涅槃<span class='note-inline'>(云云)</span>或單以悲為應如請觀音或遊戲地獄大悲代受苦或合用慈悲為應何者良以悲心熏於智慧能拔他苦慈心熏於禪定能與他樂下文云定慧力莊嚴以此度眾生論云水銀和真金能塗諸色像功德和法身處處應現徃豈是水銀真金單能塗色像耶當知慈悲合論應也。</p>
</div>
<div class='div-commentary'><p style="margin-left:1em">慈善根力者如大經十四梵行品提婆達多令阿闍世放護財醉象欲害如來及諸弟子爾時蹋殺無量眾生象聞血氣狂醉倍常見我翼從被服赤色謂呼是血復來奔趣我弟子中未離欲者四散馳走城中人民謂我終歿調達歡喜快哉適願我於爾時即入慈定舒手示之即於五指出五師子是象見<span class='corr'>已</span>而生怖畏失大小便投身禮我善男子我於爾時手指實不出五師子慈善根力令彼調伏乃至五百群賊得法眼等廣如經說乃至如請觀音現身作餓鬼等如前第四卷引論云水銀和真金等者出菩提流支法界性論。</p>
<p style="margin-left:1em">○次料簡中有五問答初問答明三世機應。</p>
</div>
<div class='div-orig'><p>問眾生善惡有三世何世為機聖法亦有三世何世為應過去已謝現在不住未來未至悉不得為機亦不得為應云何論機應耶。</p>
</div>
<div class='div-commentary'><p style="margin-left:1em">問如文。</p>
<p style="margin-left:1em">○答中二先通答機應之由次別答機應之相。</p>
</div>
<div class='div-orig'><p>答若就至理窮覈三世皆不可得故無機亦無應故經言非謂菩提有去來今但以世俗文字數故說有三世以四悉檀力隨順眾生說。</p>
</div>
<div class='div-commentary'><p style="margin-left:1em">初意中言以四悉力隨順眾生者至理實無三世善惡約事說故三世咸有但隨眾生四悉機緣宜作何世善惡而說何世善惡而堪遇聖。</p>
<p style="margin-left:1em">○次正明機應相中又二先機次應機中又二先善次惡善惡各有三世初善中二釋證。</p>
</div>
<div class='div-orig'><p>或用過去善為機故言我等宿福慶今得值世尊又如五方便人過去習方便者發真則易不習則難是故以過去善為機或可以現在善為機故言即生此念時佛於空中現或可以未來善為機未生善法為令生故又如無漏無習因而能感佛也故大論云譬如蓮華在水有<span class='corr'>已</span>生始生未生者若不得日光翳死不疑眾生三世善若不值佛無由得成<span class='note-inline'>(云云)</span>。</p>
</div>
<div class='div-commentary'><p style="margin-left:1em">初文三初文中言五方便者四念為一并四善根四念雖有緫別不同秖是四念停心治障方便義踈故且云五又如無漏無習因等者此舉無漏例未來善如證無漏習果已滿現無善因亦能感佛如阿羅漢根敗之士在方等座感佛彈訶以有未來一乘善故無漏根敗尚能感佛況諸凡夫根未敗者故引大論池華為喻已生如往善始生如現善未生如當善遇應如得日。</p>
</div>
<div class='div-orig'><p>惡亦如是或以過去之罪今悉懺悔現造眾惡今亦懺悔未來之罪斷相續心遮未來故名之為殺何者過去造惡障現善不得起為除此惡是故請佛又現在果苦報逼迫眾生而求救護又未來之惡與時相值遮令不起故通用三世惡為機。</p>
</div>
<div class='div-commentary'><p style="margin-left:1em">次明惡中言又未來之惡與時相值者緣合名時故求聖力助遮當惡此三世惡並有可發是故聖救。</p>
</div>
<div class='div-orig'><p>應亦如是或用過去慈悲為應故云我本立誓願欲令得此法或用現在慈悲為應者一切天人修羅皆應至此為聽法故未度令度也又用未來為應者即是壽量中未來世益物也亦如安樂行品中云我得三菩提時引之令得住是法中。</p>
</div>
<div class='div-commentary'><p style="margin-left:1em">次應中亦如機中應先明有應之意謂四悉也文無者略又亦應如機中慈悲各說及引文證等文亦從略。</p>
</div>
<div class='div-orig'><p>若通論三世善惡皆為機別論但取未來善惡為正機也何者過去<span class='corr'>已</span>謝現在<span class='corr'>已</span>定秪為拔未來惡生未來善耳。</p>
</div>
<div class='div-commentary'><p style="margin-left:1em">次別答中但語機邊亦應論應若別論者以現在為應何者過去<span class='corr'>已</span>過未來未具若爾機應差舛何名主對答機生未來之善感佛之時還名現在故今且從機一邊說耳。</p>
</div>
<div class='div-orig'><p>問若未來為正機者四正勤意云何。</p>
</div>
<div class='div-commentary'><p style="margin-left:1em">次問中言若未來善為機四正勤意云何者四勤中<span class='corr'>已</span>生未生皆可令生如何但云未來為正若準正勤應云<span class='corr'>已</span>生善為機如溉甘果㘽未生善為機如鑽木出火已生惡為機猶如除毒蛇未生惡為機如預防流水。</p>
</div>
<div class='div-orig'><p>答此<span class='corr'>已</span>屬通意今更別答者秪為過去惡遮未來善故勤斷過去惡秖為過去善不增長增長者即是未來善也是故四正勤中言雖過去意實未來<span class='note-inline'>(云云)</span>。</p>
</div>
<div class='div-commentary'><p style="margin-left:1em">答意者機分通別通則通於三世如四正勤別則唯在未來如前所說雖在未來功由過現是故過現以為機者本為未來生善滅惡是故四正勤中言雖過去等者文中雖云已生善惡意令此善未來增長意令此惡未來除滅故云也又如救火<span class='corr'>已</span>燒正燒皆不可救救正燒者本為未燒。</p>
</div>
<div class='div-orig'><p>問未來未有佛云何照。</p>
<p>答如來智鑒能如是知非下地所知仰信而<span class='corr'>已</span>何可分別。</p>
</div>
<div class='div-commentary'><p style="margin-left:1em">○次問答者為離性計初問。</p>
</div>
<div class='div-orig'><p>問為是眾生自能感由佛故感如來自能應由眾生故應。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次答中二先破次無性故下立。</p>
</div>
<div class='div-orig'><p>答此應作四句自他共無因破是性義悉不可無此四句故則無性。</p>
</div>
<div class='div-commentary'><p style="margin-left:1em">初中作四句者若四計者先破性<span class='corr'>已</span>然後方可點空說四是故感應各有四句感四句者謂眾生自能感由應故能感感應和合故有感離應離感故有感應四句者謂諸佛自能應由生故有應感應和合故有應離應離感故有應是故機應各以三假四句破竟方以世諦四悉四說。</p>
<p style="margin-left:1em">○立中二初通立能所。</p>
</div>
<div class='div-orig'><p>無性故但以世間名字四悉檀中而論感應能所等。</p>
</div>
<div class='div-commentary'><p style="margin-left:1em">○次而能下別判出能所又二先判。</p>
</div>
<div class='div-orig'><p>而能應屬佛所應屬眾生能感屬眾生所感屬佛。</p>
</div>
<div class='div-commentary'><p style="margin-left:1em">○次若更下誡勸。</p>
</div>
<div class='div-orig'><p>若更翻疊作諸語言世諦名字則亂不可分別雖作如此名字是字不住是字無所有故如夢如幻<span class='note-inline'>(云云)</span>。</p>
</div>
<div class='div-commentary'><p style="margin-left:1em">言若更翻疊等者若從應為言即以應為能以感為所若從感為言則以感為能以應為所故以義推從感為名亦有能所從應為名亦有能所是故不可以能所為名應以生佛定之使能所不亂若但以能所為名節節更立能所之號則為生佛之上更立生佛世諦則亂故須且依今文為定。</p>
<p style="margin-left:1em">○次問答。</p>
</div>
<div class='div-orig'><p>問既善惡俱為機者誰無善惡此皆應得益耶。</p>
<p>答如世病者延醫而有差不差機亦如是有熟不熟則應有遠有近。</p>
</div>
<div class='div-commentary'><p style="margin-left:1em">可見。</p>
<p style="margin-left:1em"><span class='note-inline'>(△三明同異)</span>。</p>
<p style="margin-left:1em">○三不同中四先標名。</p>
</div>
<div class='div-orig'><p>三明機感不同者。</p>
</div>
<div class='div-commentary'><p style="margin-left:1em">○次列章。</p>
</div>
<div class='div-orig'><p>即為三意一就四句論不同二就三十六句論不同三就十法界論不同。</p>
</div>
<div class='div-commentary'><p style="margin-left:1em">○三但眾生下敘不同意。</p>
</div>
<div class='div-orig'><p>但眾生根性百千諸佛巧應無量隨其種種得度不同故文云名色各異種類若干如上中下根莖葉等隨其種性各得生長即是機應不同意也。</p>
</div>
<div class='div-commentary'><p style="margin-left:1em">○四今略下釋釋不同自三先四句中三先列次釋三若解下結感應益意。</p>
</div>
<div class='div-orig'><p>今略言為四一者冥機冥應二者冥機顯應三者顯機顯應四者顯機冥應。</p>
</div>
<div class='div-commentary'><p style="margin-left:1em">○釋中自四皆先標次釋三結釋中句句皆先機次應。</p>
</div>
<div class='div-orig'><p>其相云何若過去善脩三業現在未運身口藉徃善力名此為冥機也雖不現見靈應而密為法身所益不見不聞而覺而知是名為冥益也。</p>
<p>二冥機顯益者過去殖善而冥機<span class='corr'>已</span>成便得值佛聞法現前獲利是為顯益如佛初出世最初得度之人現在何嘗修行諸佛照其宿機自徃度之即其義也三顯機顯應者現在身口精勤不懈而能感降如須達長跪佛徃祇洹月蓋曲躬聖居門閫如即行人道場禮懺能感靈瑞即是顯機顯應也。</p>
</div>
<div class='div-commentary'><p style="margin-left:1em">言如須達長跪者大經二十七佛在王舍須達爾時為兒娉婦入王舍城夜宿長者珊檀那舍因見長者怱怱辦供因問其故乃知有佛尋見如來請佛至彼如來許竟須達及與舍利弗同往經營精舍七日成立所設<span class='corr'>已</span>訖即執香鑪向王舍城遙作是言所作<span class='corr'>已</span>辦唯願如來慈哀憐愍為眾生故受是住處我知彼心即與大眾發王舍城至舍衛國祇陀園林須達精舍月盖曲躬者如止觀第二記。</p>
</div>
<div class='div-orig'><p>四者顯機冥應者如人雖一世勤苦現善濃積而不顯感冥有其利此是顯機冥益。</p>
</div>
<div class='div-commentary'><p style="margin-left:1em">○三明結益意中若冥若顯俱名為應不可以凡目不覩故而言無應此墮自性及無因過於中為四初勸其自勵以生善。</p>
</div>
<div class='div-orig'><p>若解四意一切低頭舉手福不虛棄終日無感終日無悔。</p>
</div>
<div class='div-commentary'><p style="margin-left:1em">○次若見下勸信因果以息惡。</p>
</div>
<div class='div-orig'><p>若見喜殺壽長好施貧乏不生邪見。</p>
</div>
<div class='div-commentary'><p style="margin-left:1em">○三若不解下勸解四意知不棄其功。</p>
</div>
<div class='div-orig'><p>若不解此者謂其徒功喪計憂悔失理。</p>
</div>
<div class='div-commentary'><p style="margin-left:1em">○四釋論下引論文證須解四意。</p>
</div>
<div class='div-orig'><p>釋論云今我疾苦皆由過去今生修福報在將來正念無僻得此四意也。</p>
</div>
<div class='div-commentary'><p style="margin-left:1em">○二釋三十六句中二初指前四句略舉機應各有冥顯以成四句。</p>
</div>
<div class='div-orig'><p>二就三十六句論機應不同者前冥顯互論略舉四句。</p>
</div>
<div class='div-commentary'><p style="margin-left:1em">○次若具足下機應各列一十六句先列次結先列中二先列根本四句次十六句初文三先列四句。</p>
</div>
<div class='div-orig'><p>若具足辨者用四機為根本所謂冥機顯機亦冥亦顯機非冥非顯機。</p>
</div>
<div class='div-commentary'><p style="margin-left:1em">○次冥是下略列四相。</p>
</div>
<div class='div-orig'><p>冥是過去顯是現在冥顯是過現非冥非顯是未來。</p>
</div>
<div class='div-commentary'><p style="margin-left:1em">○三如佛下引事證相。</p>
</div>
<div class='div-orig'><p>如佛為闡提說法<span class='note-inline'>(云云)</span>。</p>
</div>
<div class='div-commentary'><p style="margin-left:1em">但證未來一句餘如前文機應相中故略耳機中云非冥非顯者非過去之冥非現在之顯故也問應中非冥非顯與冥何別答並是法身益物然冥益者不見不聞而覺而知若非冥非顯不見不聞不覺不知。</p>
<p style="margin-left:1em"><span class='note-inline'>(△次十六句)</span>。</p>
</div>
<div class='div-orig'><p>於一句中復為四句所謂冥機冥應冥機顯應冥機亦冥亦顯應冥機非冥非顯應餘三機亦如是四四即成十六句。</p>
</div>
<div class='div-commentary'><p style="margin-left:1em">○次機既下應中不列根本直列一十六句據機中自列根本應中合有但是文略。</p>
<p style="margin-left:1em"><span class='note-inline'>(△次應)</span>。</p>
</div>
<div class='div-orig'><p>機既召應應亦有十六句。</p>
</div>
<div class='div-commentary'><p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>一機而感四應一應而赴四機機應各為十六合成三十二句就前根本四句便是三十六句機應也。</p>
</div>
<div class='div-commentary'><p style="margin-left:1em">次結中云三十六句者若準此取前文四句為根本若取機中四句更列應中四句即應四十句。</p>
</div>
<div class='div-orig'><p>三就十法界論機應不同者秖約一人身業機具三十六約三業即有一百八機約三世三業則有三百二十四一界既爾十法界即有三千二百四十機應不同就自行既爾化他亦然合則六千四百八十機應此就歷別十法界如此若就十法界交互則增九倍都六萬四千八百機應也。</p>
</div>
<div class='div-commentary'><p style="margin-left:1em">三就十界中云就自行既爾化他亦然者自行化他俱能感佛故也若分善惡自他俱有生善滅惡是故善惡並得為機言交互者且約自行如地獄中有九界機乃至佛界亦復如是問下下法界有上上機如地獄中有九界機鬼中有八畜中有七乃至菩薩有佛界機此則可爾如何佛界有九界機菩薩有八乃至鬼中有一耶答所言機者可發為義發有近遠是故不同若下有上機則通因果所謂下果求於上果亦可下因發於上因若上有下機則唯在果所謂下果求於上果亦可下果發於上因如佛界機在地獄者謂雖發心求於佛果破戒墮獄於彼可發成地獄機餘八準此若爾與地獄界有佛機緣有何差別答眾生無始未曾出界不妨無始有出界種然於十界重重交互不可具知且據一徃約多分說若佛界心強<span class='corr'>已</span>名佛界益在九界則名佛界有九界機若已墮九界則名九界有佛界機如惡業深重本是地獄名地獄界曾聞一句可為佛因聖人亦以冥顯應之是名地獄有佛界機未堪頓入漸漸誘之故用八界以為方便則為地獄有八界機故知下有上機與上有下機其相有異上下既爾中間交互準說可知故應一界皆具九界若約化他義分凡聖凡位但約觀行相似交互設化聖位則界界之身能為十法界化問約四句說以論機應<span class='corr'>已</span>兼三世何故更約三世說耶答三世之上更加三世故得更論乃成九世論交互也故華嚴中十種三世九世為九更加三世說平等以為十種大瓔珞中亦明九世是故今文重約三世。</p>
<p style="margin-left:1em">○次相對中三先標章。</p>
</div>
<div class='div-orig'><p>四明機應相對者。</p>
</div>
<div class='div-commentary'><p style="margin-left:1em">○次列四文。</p>
</div>
<div class='div-orig'><p>即有四意一明諸有苦樂與三昧慈悲相對二者機關等相對三者三十六句相對四者別圓相對。</p>
</div>
<div class='div-commentary'><p style="margin-left:1em">○三釋釋中二先釋四意次料簡初又四先釋初意又二先緫述。</p>
</div>
<div class='div-orig'><p>諸三昧相對者諸機乃多不出二十五有諸應乃多不出二十五三昧。</p>
</div>
<div class='div-commentary'><p style="margin-left:1em">○次地獄下正釋釋中且約地獄餘二十四略而不云下機關及三十六句亦然至第四意方始例出二十四有今正釋又二先釋次是為下結釋中二先竝列。</p>
</div>
<div class='div-orig'><p>地獄有有善惡之機關無垢三昧慈悲之應。</p>
</div>
<div class='div-commentary'><p style="margin-left:1em">○次釋釋中先機次應。</p>
</div>
<div class='div-orig'><p>論其惡者即有黑業惡見思惡塵沙惡無明惡論善則有白業善即空善即假善即中善是名地獄機也。</p>
</div>
<div class='div-commentary'><p style="margin-left:1em">○應中有標列釋。</p>
</div>
<div class='div-orig'><p>無垢三昧慈悲為應者初修無垢三昧觀地獄界因緣觀慈悲即空觀慈悲即假觀慈悲即中觀慈悲以因緣觀時悲拔地獄黑業苦以因緣觀時慈與白業樂以即空觀時悲拔見思苦以即空觀時慈與無漏樂以即假觀時悲拔塵沙苦以即假觀時慈與道種智樂以即中觀時悲拔無明苦以即中觀時慈與法性樂。</p>
</div>
<div class='div-commentary'><p style="margin-left:1em">釋中機則先惡次善應則先悲次慈望前二十五三昧中四意略無諸有過患及結行成何者此中既明機應即行<span class='corr'>已</span>成故須更明本法功德機中復加善者欲明機徧故前但明過患者且從惡邊。</p>
<p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>是為地獄有善惡之機以關無垢三昧慈悲之應拔苦與樂相對義也。</p>
<p>二者機關相對者地獄界中黑業之惡有微義有關義有宜義如此三機即關無垢三昧時慈悲有赴義有對義有應義地獄白業亦有六義相對即空見思塵沙無明等善惡皆具六義相對<span class='note-inline'>(云云)</span>。</p>
</div>
<div class='div-commentary'><p style="margin-left:1em">次機關相對中機中善惡各有三義應中慈悲亦各三義以慈對善以悲對惡各各以微對赴以關對對以宜對應下善惡中具足應云即假塵沙即中無明文無者略。</p>
</div>
<div class='div-orig'><p>三者三十六句相對者地獄黑白業具有冥機冥應冥機顯應顯機顯應顯機冥應即關無垢三昧慈悲冥顯四應赴於地獄見思即空塵沙種智無明中道等皆具四機四應相對<span class='note-inline'>(云云)</span>又地獄有冥顯三十六機即對無垢三昧三十六應<span class='note-inline'>(云云)</span>。</p>
</div>
<div class='div-commentary'><p style="margin-left:1em">次三十六機對三十六應者以三十六句中句句皆有一機一應故得機應各三十六如一顯機以對四應雖同是顯從所對應四義不同故成四別餘句例此又一一機中各具善四惡四各具微等三義應中若慈若悲各各皆以赴等三義應彼善惡各四中三若冥若顯機應皆然今且從緫為三十六況復如前約於三業三世十界及以一念等別若三業之中更開善惡微赴等別則無量無邊不可數知所以文中先約苦樂相對次以機關次三十六恐雜亂故知此意<span class='corr'>已</span>方可將此入前四句三十六句及十法界則可知矣。</p>
<p style="margin-left:1em">○次別圓相對中亦先緫標。</p>
</div>
<div class='div-orig'><p>四者別圓相對者若地獄有歷別之機三昧應即歷別若有圓普之機三昧應亦圓普。</p>
</div>
<div class='div-commentary'><p style="margin-left:1em">○次若歷別下正釋釋中先釋次簡初文先釋一有次例餘有。</p>
</div>
<div class='div-orig'><p>若歷別機起三昧別應一有業謝餘有業未必謝三惡思盡餘有思未必盡地獄道種智明餘有未必明地獄佛性了了餘有未必了了若作圓機圓應者地獄自在業未究竟餘有亦未究竟一有見思未盡餘有亦未盡一有道種未明餘有亦未明一有佛性未了了餘有亦未了了一有了了餘有亦了了乃至一有業自在餘有業亦自在。</p>
</div>
<div class='div-commentary'><p style="margin-left:1em">此言別圓不同者此約教證兩道得作此說如地獄有破一品惑餘二十四有亦一分破豈有地獄無明究竟名為了了餘有未盡名不了了耶故知且順教道說耳若約證道地即是住故知不別。</p>
</div>
<div class='div-orig'><p>分別地獄機應相對如上說餘二十四有機應相對例亦如是。</p>
<p>問頗有善機惡應惡機善應偏機圓應圓機偏應不答無方適時亦有此義淨名云或時現風火照令知無常即惡應於善也妙莊嚴信受邪惡三菩薩應為妻子即善應於惡圓機偏應者一切智願猶在不失不失即圓機教聲聞法即偏應也偏機圓應者先引三車後與一大領解云無上寶聚不求自得即其義也拔樂與苦例此可知<span class='note-inline'>(云云)</span>。</p>
</div>
<div class='div-commentary'><p style="margin-left:1em">次料簡中先問頗有善機惡應等者意不異前隨無方問故有此異是故還以無方之答故引經云或作地水及火風等如大經云云何名為不施一錢而得名為大施檀越佛言不飲酒肉施以酒肉不服華香施以華香如是施者無一文之費而得名為大施檀越如是施者施名流布此等並是答無方之問之流例也三菩薩應為妻子者謂妙莊嚴王淨藏淨眼應為二子光照菩薩應為夫人廣如䟽第十卷㧞樂與苦者假使有問既有圓機感於偏應乃是機應不相主對亦應㧞樂而與於苦此舉例者如㧞人天之樂與變易苦㧞涅槃樂與入假苦㧞分別樂與實報苦或㧞淺樂示現與苦如大經第四云又復示現於閻浮提疫病劫起飢饉刀兵亦復如是又為說法令其安住無上菩提。</p>
<p style="margin-left:1em">○次明麤妙者判前不同相對二門名相餘之二門通於麤妙故不須判又此二門中但判十界者四句三十六句及相對中二並攝在十界中判以十界有優劣餘無故也於中先標。</p>
</div>
<div class='div-orig'><p>第五明麤妙者。</p>
</div>
<div class='div-commentary'><p style="margin-left:1em">○次列章。</p>
</div>
<div class='div-orig'><p>即為三意一明機之麤妙二明應之麤妙三明開麤顯妙。</p>
</div>
<div class='div-commentary'><p style="margin-left:1em">○三解釋中準前諸文亦可以開別為一門今隨文便於此列之亦如明位中以開寄在圓位門中列之但從義正分章無定就釋中二先判麤妙次結初文二先機次應機中二先地獄次餘九例初文先判麤妙中三初立具十。</p>
</div>
<div class='div-orig'><p>一機麤妙者如樂閒地獄此樂因微善故立世毗曇云人養六畜飲飴溫清者在熱地獄得冷閒寒地獄得溫閒若從此義樂閒得論十法界機。</p>
</div>
<div class='div-commentary'><p style="margin-left:1em">○次阿鼻下釋疑。</p>
</div>
<div class='div-orig'><p>阿鼻無樂閒則無事善云何具十然阿鼻有性善不斷故又近世雖無事善遠劫或有惡強善弱冥伏未發若遇因緣發亦何定是故阿鼻得具十機。</p>
</div>
<div class='div-commentary'><p style="margin-left:1em">○三即判下正判。</p>
</div>
<div class='div-orig'><p>即判麤妙九界機為麤佛界機為妙。</p>
</div>
<div class='div-commentary'><p style="margin-left:1em">獄中十界則九麤一妙。</p>
<p style="margin-left:1em">○次麤機下辨機生熟召應不同先麤。</p>
</div>
<div class='div-orig'><p>麤機召方便應此機有熟未熟方便應有淺有深機熟者被應未熟者未應應淺深者如從無閒得之於閒出地獄至畜生出畜生至鬼出三惡至人天出人天至二乘等悉是機之生熟應之淺深悉屬麤機攝。</p>
</div>
<div class='div-commentary'><p style="margin-left:1em">○次妙。</p>
</div>
<div class='div-orig'><p>妙機召究竟妙應妙機亦有生熟妙應亦有淺深如慈童女在於地獄代人受罪即得生天此乃妙機淺熟近在乎天耳。</p>
</div>
<div class='div-commentary'><p style="margin-left:1em">慈童女緣如止觀第五記發菩提心名為妙機未入六根名為淺熟不至方便有餘但近在於欲界天耳。</p>
</div>
<div class='div-orig'><p>其餘例可知。</p>
</div>
<div class='div-commentary'><p style="margin-left:1em">○次判應中二先緫論應次約教辨判初文二先辨因果次若無下舉非顯是初文二先因果。</p>
</div>
<div class='div-orig'><p>二明應有麤妙者聖人慈悲誓願願持於行如物有膠任運與機相著。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>故慈善根力手出師子。</p>
</div>
<div class='div-commentary'><p style="margin-left:1em">由慈悲熏為因故果時能爾。</p>
<p style="margin-left:1em">○次文二先非。</p>
</div>
<div class='div-orig'><p>若無誓願雖觀苦樂不能拔與。</p>
</div>
<div class='div-commentary'><p style="margin-left:1em">○次是。</p>
</div>
<div class='div-orig'><p>以慈力故隨機麤妙先熟先應後熟後應。</p>
</div>
<div class='div-commentary'><p style="margin-left:1em">正明應相。</p>
<p style="margin-left:1em">○次約教中四教及別接通所以不言接別等者意如止觀初藏通中三先判次譬三何者下釋所以。</p>
</div>
<div class='div-orig'><p>三藏通教等聖亦得有應但是作意神通譬如圖寫經紀乃成覈論無本何者灰身滅智無常住本約何起應若別接通別惑未斷亦不得應縱令赴物皆名麤應也。</p>
</div>
<div class='div-commentary'><p style="margin-left:1em">言譬如圖寫經記乃成者譬藏通神通皆是作意如圖畫寫像經始記錄爾乃成就不同鏡像任運相似不同水月徧應諸器。</p>
</div>
<div class='div-orig'><p>若別圓兩教初心伏惑未能有應初地初住三觀現前證二十五三昧法身清淨無染如虛空湛然應一切無思無念隨機即對。</p>
<p>如一月不降百水不升而隨河短長任器䂓矩無前無後一時普現此是不思議妙應也又如明鏡表裏清澈一像千像無所簡擇不須功力任運像似是名妙應此是相待論感應妙也。</p>
</div>
<div class='div-commentary'><p style="margin-left:1em">別圓法譬可知亦約證道同故合說。</p>
<p style="margin-left:1em">○次開者又二先單約機應次約五味經。</p>
</div>
<div class='div-orig'><p>二開麤顯妙者若九界機麤一界機妙未得法身應麤得法身應妙者。</p>
</div>
<div class='div-commentary'><p style="margin-left:1em">初文開前機應中九界之麤同為佛界之妙若佛界中生亦名妙若餘九界熟亦名麤又四趣中妙機近熟亦名為妙麤機遠熟亦名為麤。</p>
<p style="margin-left:1em"><span class='note-inline'>(△次約五味經)</span>。</p>
<p style="margin-left:1em">○次開前諸麤應中亦約教道須開兩教佛應然但言諸經及以華嚴對無量義與今經者華嚴之後漸教並在無量義中所指者是是故從略不須復敘。</p>
</div>
<div class='div-orig'><p>諸大乘經華嚴等明麤妙相隔二乘不聞不解如瘂如聾。</p>
</div>
<div class='div-commentary'><p style="margin-left:1em">○次無量與今經中又二先無量義。</p>
</div>
<div class='div-orig'><p>無量義經明麤妙從一理出生無量麤妙機應一理為妙生出無量為麤此則從妙出麤隔而未合。</p>
</div>
<div class='div-commentary'><p style="margin-left:1em">○次今經又三初法說次譬如下譬三此即下明開合意。</p>
</div>
<div class='div-orig'><p>今經無量還為一此則開權顯實秖麤是妙何者本顯一理作諸方便方便即是真實故云凡有所作唯為一事未曾暫廢譬如三草二木秖是一地所生即是同源機一一雨所潤即是同受應一愚者未解謂草木四微永非是地智者了達四微生秖是地變四微滅秖是地還豈有草木而非於地耶此即開權而顯實決了聲聞法是諸經之王。</p>
</div>
<div class='div-commentary'><p style="margin-left:1em">若識此意則知草木生之與滅不離於地三草二木具如第三經合譬中人天為小草二乘為中草三藏菩薩為上草通教菩薩為小樹別教菩薩為大樹此乃藏通二教二乘合說名為中草若作七方便名開人天為二二乘為二三菩薩依本各為一此開合之義隨機不同不可一準。</p>
<p style="margin-left:1em"><span class='note-inline'>(△次結科)</span>。</p>
</div>
<div class='div-orig'><p>九法界機皆佛界機四聖之應無非妙應也第六明觀心<span class='note-inline'>(云云)</span>。</p>
</div>
<div class='div-commentary'><p style="margin-left:1em">觀心感應妙者境如感智如應境智和合即感應道交具如止觀煩惱境中諸法般若三十六句智照於境一十六句如四應赴機境發於智一十六句如四機感應應中一切智如冥道種智如顯兩智共為亦冥亦顯一切種智如非冥非顯機中真境如冥俗境如顯兩境如亦冥亦顯第一義如非冥非顯境之與智不出色心色心淨故般若亦淨色心秪是三業三業為境用智觀之是故亦可對前三業機應又三諦之境不出十界界必交互及以自他故亦對前十界自他故知觀心感應義足。</p>
</div>
<p class='juan'>妙法蓮華經玄義釋籤卷第二十一</p>
<div class='div-w'><p class="head2">音釋</p>

<div class='div-note'>鬘<p style="margin-left:1em"><span class='note-inline'>(莫班切)</span>。</p>
圊<p style="margin-left:1em"><span class='note-inline'>(七情切圂也)</span>。</p>
舛<p style="margin-left:1em"><span class='note-inline'>(尺兖切錯也)</span>。</p>
鑽<p style="margin-left:1em"><span class='note-inline'>(祖官切穿也)</span>。</p>
竝<p style="margin-left:1em"><span class='note-inline'>(部迥切併也)</span>。</p>
飴<p style="margin-left:1em"><span class='note-inline'>(與之切)</span>。</p>
清<p style="margin-left:1em"><span class='note-inline'>(七政切)</span>。</p>
</div></div>
</div><!-- end of div[@id='body'] -->
</body></html>