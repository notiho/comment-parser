<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>妙法蓮華經玄義釋籤卷第十二　　侈二</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em"><span class='note-inline'>(△次依章解釋)</span>。</p>
<p style="margin-left:1em">○次正釋中二先敘來意。</p>
</div>
<div class='div-orig'><p>前對境明智今亦應對智明行。</p>
</div>
<div class='div-commentary'><p style="margin-left:1em">○次若直下正釋釋中先釋通途次釋約教言通途者還依向妙以立通途未判屬一教故也隨教各別自明增數故曰約教如諸部中有共教者即其事也所謂華嚴共二乃至般若共三於諸部中復有同聽異聞自成約教故須有此二種釋義所以列此增數行者為知行妙徧[(冰-水+〡)*ㄆ]諸行攝一切教所明諸行相須之行正在別教藏通二教亦有此義而理淺近置而不論今明圓人境智行三一一具三方名行妙如行即有具深盡三依理起解名為智三理體即是理性之三此之三三不假相須復以境智行三用對三德不縱不橫問何故不名增一如增一阿含及毗尼等而言增數耶答其義實通若言增一者恐濫增法謂以一法增而加前法今言增數但是數增法體無定或是一法離開增數或以異法數增前故亦名增數通途約教二義咸然是故唯著增數之言總論秪是法界大體離出萬行初通途文為四初先敘意意在略舉知其大綱次釋論下正釋三行雖下明不思議相導相發等四若得此下結歎。</p>
</div>
<div class='div-orig'><p>若直對一種智增數明行則行若塵沙說不可盡況對諸智各導眾行則浩若虛空得意亡言不復可說釋論云菩薩行般若時以一法為行攝一切行或無量一法為行攝一切行或二法為行攝一切行或無量二法為行攝一切行乃至十法百法千萬億法為行攝一切行或無量十法百千萬億法為行攝一切行。</p>
</div>
<div class='div-commentary'><p style="margin-left:1em">初二文者但可以列數不可以名具。</p>
</div>
<div class='div-orig'><p>行雖眾多以智為本智如導主行若商人智如利針行如長線智御行牛車則安隱能有所至用此增數諸行為前十如諦智所導乃至一實諦智所導。</p>
</div>
<div class='div-commentary'><p style="margin-left:1em">第三文中云針導線者大論三十三文御導牛者大論二十文謂得前意以不思議智顯不思議行至不思議理故後文云智如導主等但約不思議異前耳。</p>
<p style="margin-left:1em"><span class='note-inline'>(△四結歎)</span>。</p>
</div>
<div class='div-orig'><p>若得此意以正智導眾行入正境中此義唯可懸知不可載記<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次約教中二初通約四教明增數相次廣明別圓兩五行相為別圓二教行法該廣別雖次第證道是同是故行門可以相例可以相顯初文三初正釋次判三開初又三標釋結。</p>
</div>
<div class='div-orig'><p>二約教增數者。</p>
</div>
<div class='div-commentary'><p style="margin-left:1em">○釋中自四初三藏中二初增一至三次廣指諸數初文者初明一法為行者謂不放逸及他物莫取於中二先引經。</p>
</div>
<div class='div-orig'><p>若三藏增數明行如阿含中佛告比丘當修一行我證汝等四沙門果謂心不放逸若能護心不放逸行廣演廣布則所作<span class='corr'>已</span>辦能得涅槃又告比丘當修一行謂他物莫取比丘白佛我已知已佛言汝云何知比丘白佛他物謂色聲香味觸法佛言善哉若能不取此六即所作<span class='corr'>已</span>辦能得涅槃。</p>
</div>
<div class='div-commentary'><p style="margin-left:1em"><span class='note-inline'>(△次釋)</span>。</p>
</div>
<div class='div-orig'><p>所言廣演廣布者以不放逸心歷一切法謂三界六塵皆不放逸得至涅槃。</p>
</div>
<div class='div-commentary'><p style="margin-left:1em">次所言下釋中前之二文俱有所作已辦而不釋者此是果法故不復釋今意明行故但釋不放逸言護心不放逸行者增一第四佛在給孤獨告諸比丘當脩一法廣演一法脩行廣布已便得神通諸行寂靜得沙門果至泥洹果云何一法謂不放逸行云何不放逸所謂護心云何護心於是比丘當守護心有漏心有漏法欲得恱預未盡欲漏便不生<span class='corr'>已</span>生便滅無明亦爾閑靜一處便自覺知而自遊戲便得解脫四智具足所作等者一切羅漢皆具四智謂我生已盡梵行<span class='corr'>已</span>立所作已辦不受後有今文略舉一焉。</p>
<p style="margin-left:1em"><span class='note-inline'>(△次增二法)</span>。</p>
</div>
<div class='div-orig'><p>增二數明行者阿含云阿練若比丘當修二法為行謂修止修觀若修止時即能休息諸惡戒律威儀諸行禁戒悉皆不失成諸功德若修觀時即能觀苦如實知之觀苦集苦盡苦出要如實知之得盡漏不受後有怛薩阿竭亦如是修。</p>
</div>
<div class='div-commentary'><p style="margin-left:1em">增二法中具如止觀第三記今止謂戒門觀謂四諦慧又止謂苦諦觀謂餘三言怛薩阿竭者古譯經論如來三號云怛薩阿竭阿羅訶三藐三佛陀初句謂如來次句謂應供後句謂正徧知晉宋<span class='corr'>已</span>來譯經皆爾晉安帝隆安年中僧伽婆譯增一云此之止觀佛及弟子皆悉脩習即此意也如婆沙中五百比丘皆云所脩止觀展轉相讚云善哉善哉如來弟子所脩皆同佛亦如是。</p>
<p style="margin-left:1em">○次增三中二先對。</p>
</div>
<div class='div-orig'><p>增三數明行者謂戒定慧此三是出世梯隥佛法軌儀。</p>
</div>
<div class='div-commentary'><p style="margin-left:1em">○次引教中先引。</p>
</div>
<div class='div-orig'><p>戒經云諸惡莫作諸善奉行自淨其意是諸佛教。</p>
</div>
<div class='div-commentary'><p style="margin-left:1em">○次釋。</p>
</div>
<div class='div-orig'><p>諸惡即七支過罪輕重非違五部律廣明其相如是等惡戒所防止諸善者善三業若散若靜前後方便支林功德悉是清升故稱為善自淨其意者即是破諸邪倒了知世間出世間因果正助法門能消除心垢淨諸瑕穢豈過於慧佛法曠海此三攝盡。</p>
</div>
<div class='div-commentary'><p style="margin-left:1em">言五部者彌沙塞曇無德迦葉遺婆麤富羅薩婆多具如止觀第六記餘數略如文。</p>
<p style="margin-left:1em"><span class='note-inline'>(△次廣指諸數)</span>。</p>
</div>
<div class='div-orig'><p>若得此意四五六七乃至百千萬億法為行攝一切行亦如是是名下智導行也。</p>
</div>
<div class='div-commentary'><p style="margin-left:1em">○通教增數行為二初敘意次正釋。</p>
</div>
<div class='div-orig'><p>通教增數行者不定部帙判通教但取三乘共學法門指此為通耳。</p>
</div>
<div class='div-commentary'><p style="margin-left:1em">初文中云不定部帙者不同三藏四阿含等別有部帙今以諸部方等諸般若中但是三乘共行即判屬通。</p>
<p style="margin-left:1em">○次釋中二初釋一法次餘數並略初文又二初正釋次指廣初文又三初標次釋三如是下結。</p>
</div>
<div class='div-orig'><p>今且引釋論增數以示其相。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次釋中二先出論文。</p>
</div>
<div class='div-orig'><p>論云菩薩行般若時雖知諸法一相亦能知一切法種種相雖知諸法種種相亦能知一切法一相。</p>
</div>
<div class='div-commentary'><p style="margin-left:1em">○次云何下釋論意又二初引論文自釋次今觀下正釋論文初又二初論文自標。</p>
</div>
<div class='div-orig'><p>云何觀一切法一相。</p>
</div>
<div class='div-commentary'><p style="margin-left:1em">○次所謂下論中自釋釋中二初略釋。</p>
</div>
<div class='div-orig'><p>所謂觀一切法無相。</p>
</div>
<div class='div-commentary'><p style="margin-left:1em">○次如四大下舉類。</p>
</div>
<div class='div-orig'><p>如四大各各不相離地中有水火風但地多以地為名水火風亦如是。</p>
</div>
<div class='div-commentary'><p style="margin-left:1em">一切諸法無不於一和合法中觀眾多性以多破一名為一相以無破一名為無相故舉四大以例知。</p>
<p style="margin-left:1em">○次正釋中三先法次譬三合法中四先略釋次若言下縱徵三如是下例破諸法四此以下結成觀相此即性相二空之相也一相是性空無相是相空是則一大之中餘三為他一大為自既破自他共則不立。</p>
</div>
<div class='div-orig'><p>今觀無此異相若火中有三大三大應併熱若三大在火中三大遂不熱則不名火若三大併熱則三大捨自性皆名為火無復三大。</p>
</div>
<div class='div-commentary'><p style="margin-left:1em">初文中推四大相如止觀第二觀音觀門但彼兼破轉計於一一大開為四句如因事堅以破情堅乃至四句皆是堅義餘大亦然此文依大論但破四大實法故於四大更互推撿地中無三名為一相地亦自無名為無相故一相亦無餘大亦爾。</p>
<p style="margin-left:1em"><span class='note-inline'>(△次縱徵)</span>。</p>
</div>
<div class='div-orig'><p>若言有三大而細不可知此與無何異若麤可得則知有細若無麤細亦無。</p>
</div>
<div class='div-commentary'><p style="margin-left:1em"><span class='note-inline'>(△三例破諸法)</span>。</p>
</div>
<div class='div-orig'><p>如是則火中諸相不可得一切法相亦不可得是故一切法皆一相。</p>
</div>
<div class='div-commentary'><p style="margin-left:1em"><span class='note-inline'>(△四結成觀相)</span>。</p>
</div>
<div class='div-orig'><p>此以一相破異相復以無相破一相無相亦自滅。</p>
<p>如前火木然諸薪<span class='corr'>已</span>亦復自燒。</p>
</div>
<div class='div-commentary'><p style="margin-left:1em">次譬中云如前火木如止觀第三記此之譬意通於偏圓今唯在通也。</p>
<p style="margin-left:1em"><span class='note-inline'>(△三合)</span>。</p>
</div>
<div class='div-orig'><p>是為觀一切法一相一相無相。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>如是無量一切法悉皆一相一相無相。</p>
</div>
<div class='div-commentary'><p style="margin-left:1em"><span class='note-inline'>(△次指廣)</span>。</p>
</div>
<div class='div-orig'><p>或二法為行攝一切行乃至百法千萬億法為行攝一切行。</p>
</div>
<div class='div-commentary'><p style="margin-left:1em"><span class='note-inline'>(△次餘數竝畧)</span>。</p>
</div>
<div class='div-orig'><p>可以意推不復繁記。</p>
</div>
<div class='div-commentary'><p style="margin-left:1em">○次別教增數行者又二初廣次略初文亦應云不定部帙指華嚴方等般若中歷別行法即是其相然方等中多以別行[后-口+十]於小行般若中多以別法展轉融通華嚴正當歷別之行故今略出以為行相又二初正釋次是一一下功能。</p>
</div>
<div class='div-orig'><p>別教增數行者如善財入法界中說於一善知識所各聞一法為行或如幻三昧或投巖赴火筭砂相黶發菩提心等種種一行皆云佛法如海我唯知此一法門餘非所知乃至一百一十善知識一一法門皆如是。</p>
</div>
<div class='div-commentary'><p style="margin-left:1em">初云指華嚴善財入法界者彼經一一善知識皆言我唯知此一法故也言或如幻三昧者彼法界品善財至摩耶夫人所獲是三昧廣如經說投巖赴火者善財南行有聚落名伊沙那有婆羅門名曰勝熱善財見彼婆羅門脩行苦行求一切智四面火聚猶如大山中有刀山高峻無極登彼山上投身火聚善財云我<span class='corr'>已</span>先發等<span class='note-inline'>(云云)</span>婆羅門言汝今若能上此刀山投身火聚諸菩薩行悉皆清淨善財念言人身難得脫諸難難諸根具難值佛聞法遇善知識逢善友難受如法教得正命難此將非魔所使耶此非險惡徒黨詐稱菩薩善知識耶爾時十千梵王空中告言善男子莫作是念今此聖者得金剛燄三昧光明法門度諸眾生十千諸魔空中勸十千自在天空中散華乃至他化天龍八部各有十千脩供養已婆羅門為善財說法善財聞<span class='corr'>已</span>心大歡喜於婆羅門所起真善知識心說偈讚歎善財投火未至火間即得菩薩善住三昧觸火得寂靜三昧善財言刀山大火觸我身時安隱無患婆羅門言唯我行此菩薩無盡輪解脫火燒諸眾生見惑無餘必不退轉見通深淺筭沙者善財南行至名聞國於自在主善知識所得筭沙法門自在主言我已先於文殊師利童子所脩學書筭印等法門入工巧神通知一切法門常與十千童子在河渚上共圍遶聚沙為戲因此法門得知世間書筭界處等法亦能治病一切世法皆知乃至菩薩筭法一百落叉為俱胝俱胝俱胝為一那庾多乃至不可說不可說轉等三十重筭法以此筭法知無量由旬廣大沙聚悉知內外顆粒多少乃至亦知十方沙數知眾生數法差別數法名數如來名數皆能知能說成就大願舊經中云文殊<span class='corr'>已</span>教我相黶子法門沙聚法門印法門餘同新經今文依舊經故云相黶發菩提心等者善財至一一善知識所皆言聖者我<span class='corr'>已</span>先發阿耨三菩提心而未知聖者云何脩菩薩行等。</p>
</div>
<div class='div-orig'><p>是一一行皆破無明入深境界。</p>
</div>
<div class='div-commentary'><p style="margin-left:1em">次功能中言皆破無明入深境界者今文通論一教不分賢聖之位若於諸善知識所但得俗諦三昧則但破無知名為無明若入實相則破障中微細無明多分並約教道不融破無明惑故云我唯知此一法門耳證道無隔豈得不知若菩提流支法界性論以諸知識用對四十二位則皆破無明但今一家據唯知一法及以普賢彌勒意望之則自成次第不相攝故此則全如今家所判。</p>
<p style="margin-left:1em"><span class='note-inline'>(△次畧)</span>。</p>
</div>
<div class='div-orig'><p>若二法三法百千萬億等法亦應如是<span class='note-inline'>(云云)</span>。</p>
</div>
<div class='div-commentary'><p style="margin-left:1em">○圓教增數亦先廣次略指。</p>
</div>
<div class='div-orig'><p>圓教增數行者如文殊問經明菩薩修一行三昧當於靜室結跏趺坐繫緣法界一念法界一切無明顛倒永寂如空此之一行即是一切無礙人一道出生死一切諸法中皆以等觀入解慧心寂然三界無倫匹此乃一行攝一切行增二法為行攝一切行所謂止觀增三法為行攝一切行謂聞思修戒定慧增四法為行攝一切行謂四念處增五法為行攝一切行謂五門禪增六法為行攝一切行謂六波羅蜜增七法為行攝一切行謂七善法增八法為行攝一切行謂八正道增九法為行攝一切行謂九種大禪增十數為行攝一切行謂十境界或十觀成乘等。</p>
</div>
<div class='div-commentary'><p style="margin-left:1em">初文且增至十法者為取十乘觀法故也餘行並是當門得益而為始終今此十法始終具足將送行者至初住故初一行中若始終論之亦須具十且以法界為正未及餘行法界即是十中不思議境言繫緣等及一切無礙人等如止觀第一記此圓增數其名乃通體必異漸止觀文中雖以止觀釋繫緣義今取所繫所念即實相境為一法也言一切無明等者釋上能繫能念之功用也止故永寂觀故如空此之下重明行之功能一切菩薩無異行故皆悉由之出於二死從因至果唯用一法智無異照名為等觀行無異趣名為等入解慧觀成寂然止成兩處三界無復過上匹謂匹類增二法等者寂照止觀無作三學無作道品初四念處言五門禪者如淨名迦旃延章五門是也取結成雙非以顯中道為圓五門如云諸法畢竟不生不滅是非常非無常義五受陰洞達空無所起是非苦非樂義諸法畢竟無所有是非空非有義於我無我而不二是非我非無我義寂滅之義名通大小不須雙非即名以顯中道之義即圓五門也亦名五行等至第六卷更釋六波羅蜜於一心中以六即位度二死岸七善者䟽云夫七善之語通於大小今局在圓七善也一初中後善是序正流通時節善二其義深遠名為義善三其語巧妙名為語善四純一無雜名為獨一善五具足名為圓滿善六清白名為調柔善七梵行之相名為慈悲善亦應細分諸教七異以顯法華獨顯圓七是今文意始四念至八道具如止觀道品中九種大禪唯在別圓今意非別列釋具在法界次第彼亦未分別圓之異若欲分之約境約智以分行相十種境如止觀陰等十境唯在三教今是圓人所觀境界故云十境觀<span class='corr'>已</span>俱成不思議故十乘者亦義通四教今非前三乃至百億例此判之。</p>
<p style="margin-left:1em"><span class='note-inline'>(△次畧指)</span>。</p>
</div>
<div class='div-orig'><p>增百數千萬億數阿僧祇不可說法門為行豈可具載若得其意例可解。</p>
</div>
<div class='div-commentary'><p style="margin-left:1em"><span class='note-inline'>(△次判)</span>。</p>
<p style="margin-left:1em">○次然增數下判前約教又二先約四教以判麤妙。</p>
</div>
<div class='div-orig'><p>然增數明行為行不同須判麤妙若三藏增數諸行以生滅智導但期出苦止息化城是故為麤通教增數諸行體智雖巧但導出苦灰斷是同別教增數諸行智導則遠自淺階深而諸行隔別事理不融是故為麤圓教增數諸行行融智圓是故為妙。</p>
</div>
<div class='div-commentary'><p style="margin-left:1em">○次約今經重顯妙行。</p>
</div>
<div class='div-orig'><p>今經屬圓增數如觀經云於三七日一心精進此就一法論行妙若行若坐思惟此經此就二法論行妙若聞是經思惟修習善行菩薩道此就三法論行妙四安樂行此就四法論行妙五品弟子此就五法論行妙六根清淨此就六法論行妙如是等待麤論妙也。</p>
</div>
<div class='div-commentary'><p style="margin-left:1em">前四中圓<span class='corr'>已</span>屬今經為明行相故重別辨如前境智皆引當文為證故也始從一法終至六法皆是四安樂之相狀也為成增數故以四法同共列之又四安樂行中止觀應屬二法三業應屬三法誓願亦屬四法又前所列圓教十數總在今經然名義等尚通諸部是故更對增六之法名之與義全屬此經。</p>
<p style="margin-left:1em">○三開。</p>
</div>
<div class='div-orig'><p>開麤論妙者低頭舉手積土弄砂皆成佛道雖說種種法其實為一乘諸行皆妙無麤可待待即絕矣。</p>
</div>
<div class='div-commentary'><p style="margin-left:1em">如文。</p>
<p style="margin-left:1em"><span class='note-inline'>(△次廣明別圓兩五行相)</span>。</p>
<p style="margin-left:1em">○次明二教五行五行具在大經十一經初云佛告迦葉菩薩應當於是大乘大般涅槃專心思惟五種之行何等為五一者聖行乃至病行善男子菩薩常當脩習是五種行復有一行是如來行今家判前所列名次第行復有一行名不次第行又前五中通於兩義證道通圓教道唯別今釋五行先列章。</p>
</div>
<div class='div-orig'><p>復次約五數明行妙者又為二先明別五行次明圓五行。</p>
</div>
<div class='div-commentary'><p style="margin-left:1em">○次解釋釋中二先釋次料簡釋疑初釋中三先釋兩五行次判三開初釋中二先次第次不次第先次第中二先列。</p>
</div>
<div class='div-orig'><p>別者如涅槃云五種之行謂聖行梵行天行嬰兒行病行。</p>
</div>
<div class='div-commentary'><p style="margin-left:1em">○次釋釋中二初正釋次問答料簡初文釋中五行自為五文初聖行中二先列。</p>
</div>
<div class='div-orig'><p>聖行有三戒定慧。</p>
</div>
<div class='div-commentary'><p style="margin-left:1em">○次釋釋中二先引經立意次正釋初文者又二初如經下經文。</p>
</div>
<div class='div-orig'><p>如經菩薩若聞大涅槃聞<span class='corr'>已</span>生信作是思惟諸佛世尊有無上道有大正法大眾正行。</p>
</div>
<div class='div-commentary'><p style="margin-left:1em">○次從此下是文中結示。</p>
</div>
<div class='div-orig'><p>從此立行。</p>
</div>
<div class='div-commentary'><p style="margin-left:1em">○次從若聞下解釋又三初明依經立信次明依信立願後方依願立行。</p>
</div>
<div class='div-orig'><p>若聞大涅槃即是信果亦是信滅有無上道<span class='corr'>已</span>去是信顯果之行無上道是信慧有大正法是信定大眾正行是信戒是名信因信道。</p>
</div>
<div class='div-commentary'><p style="margin-left:1em">初立信者信於果頭滅理及以緣脩之行行要不出三學先知苦集信此道滅以破苦集故菩薩發心須以四諦為願行之本具如止觀第一及第五明發心中辨。</p>
<p style="margin-left:1em">○次自傷下依信立願又為二先自愍悲他次正明願相。</p>
</div>
<div class='div-orig'><p>自傷<span class='corr'>己</span>身及諸眾生破戒造罪失人天樂及涅槃樂即是知集徃來生死受惡道報即是知苦苦集與戒定慧相違即無道無道故不得涅槃則無滅。</p>
</div>
<div class='div-commentary'><p style="margin-left:1em">唯有苦集無復道滅是則四諦俱無故也以不了苦集即名為無。</p>
</div>
<div class='div-orig'><p>菩薩欲拔苦集而起大悲興兩誓願欲與道滅而起大慈興兩誓願。</p>
</div>
<div class='div-commentary'><p style="margin-left:1em">次菩薩下正明發願即四弘也具如止觀發心中明今是次第弘誓之相應與前兩後一子細以境智相對辨別今文中總略無復委悉。</p>
<p style="margin-left:1em">○三發誓願<span class='corr'>已</span>下正明行相以填前願至無作慧行斷十二品無明願方滿也行相為三先戒次定三慧初戒中三謂釋判開初釋中為二先正釋次結勸辨位初又二初明持根本白四羯磨以為遠因次因是下明由是因本次出生五支諸戒。</p>
</div>
<div class='div-orig'><p>發誓願已次則修行思惟在家逼迫猶如牢獄不得盡壽淨修梵行出家閑曠猶若虛空即棄家捨欲白四羯磨持性重戒息世譏嫌等無差別不為愛見羅剎毀戒浮囊如止觀中說。</p>
</div>
<div class='div-commentary'><p style="margin-left:1em">初文者若不盡壽淨脩梵行則常住遠果何由可剋言盡壽者且順白四所受勢分為言故於二百五十中性遮兩戒等持無缺而世大乘語者乃根本先壞何者謂證真如則大妄居首三寶交互盜用為先未善媒房安疑衣鉢受食受藥詎思益方屏坐露坐曾無介意說法豈求男子宿載無間女人如斯等類不可具載愛見羅剎全損浮囊身尚叵存利他安在言羅剎乞浮囊等廣如止觀第四持戒犯相等文。</p>
<p style="margin-left:1em"><span class='note-inline'>(△次明由是因本次出生五支諸戒)</span>。</p>
<p style="margin-left:1em">○因是持戒具足根本乃至無上道者明定慧聖行並由事戒而得成就於中先列次釋。</p>
</div>
<div class='div-orig'><p>因是持戒具足根本業清淨戒前後眷屬餘清淨戒非諸惡覺覺清淨戒護持正念念清淨戒迴向具足無上道戒。</p>
</div>
<div class='div-commentary'><p style="margin-left:1em">初云具足等者五八十等未名具足至此白四方名具足言根本者由此能為道定根本若此具足復由五八以為根本言前後眷屬餘清淨戒者捨墮<span class='corr'>已</span>下及諸經所制皆名餘戒經列五支戒前二支戒聖行攝次一定聖行攝餘二慧聖行攝故文且通列同名戒故。</p>
<p style="margin-left:1em"><span class='note-inline'>(△次釋)</span>。</p>
</div>
<div class='div-orig'><p>根本者十善性戒眾戒根本為無漏心持故言清淨前後眷屬餘清淨戒者偷蘭遮等是前眷屬十三等是後眷屬餘者非律藏所出絓諸經所制者如方等二十四戒之流名為餘戒也此兩支屬律儀作法受得之戒也後三支非作法是得法得法時乃發斯戒也非諸惡覺覺清淨戒者即定共也尸羅不清淨三昧不現前以戒淨故事障除發得未來性障除發得根本滅惡覺觀名定共戒也護持正念念清淨戒者即四念處觀理正念雖未發真由相似念能發真道成道共戒故名正念念清淨戒復次定共戒依定心發屬止善義道共戒依分別心發屬行善義動不動俱是毗尼何者戒論防止得定共心不復起惡得道共發真永無過罪故俱是戒也。</p>
</div>
<div class='div-commentary'><p style="margin-left:1em">絓者卦也亦預也後三非作法是得法者經列五支戒竟云復有二種戒一者受世教戒二者得正法戒得正法戒終不為惡受世教者謂白四羯磨然後乃得得正法戒者通於大小及定慧等從受得戒邊戒聖行攝又有二種一者性戒二者息世譏嫌戒經文釋譏嫌戒具如梵網列諸輕戒及諸願等非諸惡覺等者戒體是覺離惡覺故名覺清淨故名定共既云發得根本通指欲散俱名惡覺與色定俱故名定共護持等者種種方便令入無漏故名護持初離邪見故名正念無諸見穢故名清淨從相似來通屬此戒故指煗等名雖未發乃至羅漢通名道共復次下寄此位中判道定屬戒以止行二善俱是戒故故先判<span class='corr'>已</span>結云動不動俱是毗尼道定是不動律儀名為動何者下釋。</p>
<p style="margin-left:1em">○次迴向具足者能迴<span class='corr'>己</span>與他迴因向果至此方得名為具足先標名。</p>
</div>
<div class='div-orig'><p>回向具足無上道戒者。</p>
</div>
<div class='div-commentary'><p style="margin-left:1em">○次即是下釋中二先略舉願行次釋願行。</p>
</div>
<div class='div-orig'><p>即是菩薩於諸戒中具四弘六度發願要心回向菩提故名大乘戒。</p>
</div>
<div class='div-commentary'><p style="margin-left:1em">初文以願行具足得大乘名前四濫小是故此中偏名大乘。</p>
<p style="margin-left:1em">○次弘誓下釋釋中三先總願指前次明事行三廣明別願。</p>
</div>
<div class='div-orig'><p>弘誓如前說。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>六度者猒惡出家捨於所愛即是檀纖毫不犯拒逆羅剎即是尸能撿節身心安忍打罵名生忍耐八風寒熱貪恚等名法忍愛見不能損即是羼提守護於戒犯心不起即是精進決志持戒不為狐疑所誑專心不動名為禪明識因果知戒是正順解脫之本出生一切三乘聖人非六十二見雞狗等戒名為般若。</p>
</div>
<div class='div-commentary'><p style="margin-left:1em">次文者雖列六度猶戒中攝故六全成戒言能忍身苦名為生忍忍心違順名為法忍八風秖是利衰等八不出違順鷄狗等戒者此諸外計並屬勒沙婆宗二十五諦中彼云苦行有六一自餓二投淵三赴火四自墜五寂默六持牛狗等戒謂得宿命智見從牛等中來得生人身便謂脩牛等行而得人身即便噉草及噉糞等不知牛等於彼業謝往勝因牽生於人天亦如婆沙屠兒伽吒緣及六十二見如止觀第二記。</p>
<p style="margin-left:1em"><span class='note-inline'>(△三廣明別願)</span>。</p>
<p style="margin-left:1em">○次別願文三先舉菩薩戒中一十二願次列大經防護十願三對大論十戒以辨同異。</p>
</div>
<div class='div-orig'><p>又別發願要制<span class='corr'>己</span>心寧以此身臥於熱鐵不以破戒受他牀席十二誓願自制其心。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次列大經防護十願)</span>。</p>
<p style="margin-left:1em">○次文二先列次與根本五支辨同異初文二先列。</p>
</div>
<div class='div-orig'><p>又更發願願一切眾生得護持禁戒得清淨戒善戒不缺戒不析戒大乘戒不退戒隨順戒畢竟戒具足諸波羅蜜戒以此十願防護眾生。</p>
</div>
<div class='div-commentary'><p style="margin-left:1em">○次結意又二先標意。</p>
</div>
<div class='div-orig'><p>菩薩一持戒心若干願行以莊嚴戒。</p>
</div>
<div class='div-commentary'><p style="margin-left:1em">○次會同。</p>
</div>
<div class='div-orig'><p>諸餘行心亦應如是。</p>
</div>
<div class='div-commentary'><p style="margin-left:1em"><span class='note-inline'>(△次與根本五支辨同異)</span>。</p>
</div>
<div class='div-orig'><p>然護他十戒從自行五支中出從根本眷屬兩支出禁戒清淨戒善戒何者篇聚作法即是禁戒禁戒若發無作乃名清淨清淨即止善而言善戒即是行善也從非惡覺覺清淨戒開出不缺戒何者雖防護七支妄念數起致有缺漏若發未來禪事行不缺得根本禪性行不缺從護持正念念清淨戒開出不析戒即道共戒也滅色入空是析法道共今體法入空故名不析又內有道共則戒品牢固不可破析也從回向具足無上道戒開出大乘不退隨順畢竟具足波羅蜜戒言大乘者菩薩持性重譏嫌等無差別自求佛道性重則急為化眾生譏嫌則急小乘自調性重則急不度他故譏嫌則寬菩薩具持兩種故名大乘戒不退者行於非道善巧方便婬舍酒家非法之處輙以度人而於禁戒無有退失如醫療病不為病所汙故名不退隨順者隨物機冝隨順道理故名隨順戒畢竟者豎究竟無上之法也具足波羅蜜者橫一切圓滿無法不備也。</p>
</div>
<div class='div-commentary'><p style="margin-left:1em">次與五支辨異中云如醫療病等者菩薩醫王療眾生病不為病汙。</p>
<p style="margin-left:1em"><span class='note-inline'>(△三對大論十戒以辨同異)</span>。</p>
</div>
<div class='div-orig'><p>大論亦明十種戒不破不缺不穿不雜四種即是大經根本支中禁戒清淨戒善戒不缺戒論隨道戒即是大經護持正念支中不析戒也論無著戒即是大經回向支中不退戒論智所讚戒即是大經大乘戒論自在戒即是大經自在戒論隨定戒即是大經隨順戒論具足戒即是大經波羅蜜戒大經明畢竟論言隨定此大同小異於義無失。</p>
</div>
<div class='div-commentary'><p style="margin-left:1em">三與大論十戒對辨者大經十戒對大論十戒文稍㕘互今具對錄論不缺即大經禁戒屬根本業支論不破不穿即大經清淨戒善戒屬前後眷屬支故文中云從根本眷屬等兩支中出禁等三論不雜戒即大經不缺戒屬非諸惡覺覺清淨支論隨道戒無著戒即大經不析戒屬護持正念支論自在戒智所讚戒隨定戒具足戒即大經大乘戒不退戒隨順戒畢竟戒具足諸波羅蜜戒屬迴向無上道支從五支出文雖如前若但以論十對大經十者論不缺戒即大經禁戒論不破戒即大經清淨戒論不穿戒即大經善戒論不雜戒即大經不缺戒與論不缺名同意別論取缺壞不任故對根本經取微有缺損故對不雜論隨道戒無著戒即大經不析戒論智所讚戒即大經大乘戒論自在戒即大經不退戒隨順戒論隨定戒即大經畢竟戒論具足戒即大經具足波羅蜜戒但依此對自見悞文亦不須改。</p>
<p style="margin-left:1em">○次涅槃下結勸辨位。</p>
</div>
<div class='div-orig'><p>涅槃欲辨菩薩次第聖行故具列諸戒淺深始終具足善能護持即入初不動地不動不退不墮不散是名戒聖行。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次判中初云戒聖行等者以有淺深故於淺深判其麤妙以證道同故故隨順等亦得名妙今復於次第分對四教者以次第行豎與四教行相同故於中二先約教判次約五味。</p>
</div>
<div class='div-orig'><p>戒聖行既從始淺以至於深今仍判其麤妙禁淨善三戒屬律儀律儀通攝眾故定尊卑位次緒雖有菩薩佛等不別立眾故戒法是同但以佛菩提心為異耳故知律儀等三戒三藏攝不缺是定共根本禪是事亦屬三藏攝是故為麤不析戒是體法道共即通教攝大乘不退等別教攝亦兼於通通有出假隨機順理於道不退然依真諦不及別人別人為妙也隨順畢竟具足等圓教攝不起滅定現諸威儀不捨道法現凡夫事故名隨順唯佛一人具淨戒餘人皆名汙戒者故名畢竟戒戒是法界具一切佛法眾生法到尸彼岸故名具足波羅蜜戒淨名云其能如是是名奉律是名善解此經云我等長夜持佛淨戒法王法中久修梵行始於今日得其果報又羅睺羅密行唯我能知之豈非待前諸戒皆麤唯圓為妙也。</p>
</div>
<div class='div-commentary'><p style="margin-left:1em">初約教中律儀通攝眾等者大小乘眾通用律儀攝其分位故各依律儀以定位次是故菩薩在大則大在小則小故知菩薩在小乘眾還依小乘位次而坐在大乘眾則依大乘位次而坐故云用律儀定之故不別立三乘位次此語藏通菩薩故云戒法是同言亦兼通者但兼通教出假菩薩隨界內機順真諦理耳別人以中理為真釋具足中先釋次引多文證其能如是是名奉律者觀心無生究竟持戒具如波離章中心無內外及以垢淨名真奉律久脩梵行等者此以久在二乘位中名為久脩今聞開權一切萬行同歸佛乘名為果報羅㬋羅密行者小乘亦云羅睺羅密行與法華何別然大小不同小乘以微細護持為密如云羅云比丘不曾倚樹倚壁不曾顧視不曾與女人一言等今法華中約其發迹即以迹覆本名之為密此語本在開權文中引證意者謂羅云比丘本持圓妙迹示為麤故但屬判麤妙中攝。</p>
</div>
<div class='div-orig'><p>復次持初戒如乳中間如三味後戒如醍醐醍醐為妙<span class='note-inline'>(云云)</span>。</p>
</div>
<div class='div-commentary'><p style="margin-left:1em">復次下約五味判者若約五支即以初支以為初味後支為後味中間為三味若束十戒為四教四教為五味者即以三藏為初味圓教為後味通別為三味即通教如酪別如二酥應以十行為生十向為熟。</p>
<p style="margin-left:1em">○開麤顯妙者又二先更寄相待重問答釋疑次開麤下正明開顯初文即應開麤令顯妙戒先問答料簡者簡出麤戒即為所開乃是重料簡於判麤妙文以顯開麤故下結云此說猶是待麤之戒。</p>
</div>
<div class='div-orig'><p>開麤顯妙者他云梵網是菩薩戒今問是何等菩薩戒彼若答言是藏通等菩薩戒者應別有菩薩眾眾既不別戒何得異又若別明菩薩戒何等別是緣覺戒今明三藏三乘無別眾不得別有菩薩緣覺之戒也若作別圓菩薩解者可然何者三乘共眾外別有菩薩故別有戒問三乘眾外別有菩薩戒者緣覺戒云何答三乘眾外無別緣覺此說猶是待麤之戒耳。</p>
</div>
<div class='div-commentary'><p style="margin-left:1em">他既不曾分於四菩薩別今問三祇菩薩及大品中三乘共位菩薩為持何戒若持梵網何故重仍存四輕分四篇今小吉既與僧殘共篇懺法一槩對首況夷愆許懺許增益受如是等異不可具之故知前之二教三乘共行別圓兩教專於梵網若出家菩薩全用白四而為護他加制六夷與小異耳餘諸輕重各隨其教次文云彼若答云乃至戒何得異者藏通兩經不別列眾但出家者在出家二眾在家者在在家二眾故知還依小乘二眾律儀次第是故二教無別菩薩戒故大論三十八云以釋迦無別菩薩眾故彌勒文殊在聲聞中次第而坐次答云無別緣覺眾者意明三乘同稟律儀。</p>
<p style="margin-left:1em"><span class='note-inline'>(△止觀云式叉式叉名大乘戒)</span>。</p>
</div>
<div class='div-orig'><p>開麤者毗尼學者即大乘學式叉式叉即是大乘第一義光非青非黃非赤白三歸五戒十善二百五十皆是摩訶衍豈有麤戒隔於妙戒戒既即妙人亦復然汝實我子即此義也是名絕待妙戒。</p>
</div>
<div class='div-commentary'><p style="margin-left:1em">式叉等如止觀第四記第一義光等者心非色故戒亦非色故心無盡戒亦無盡故使一切皆摩訶衍。</p>
</div>
<p class='juan'>妙法蓮華經玄義釋籤卷第十二</p>
<div class='div-w'><p class="head2">音釋</p>

<div class='div-note'>梯隥<p style="margin-left:1em"><span class='note-inline'>(梯天黎切木階也隥丁鄧切登陟之道也)</span>。</p>
黶<p style="margin-left:1em"><span class='note-inline'>(於琰切黑子也)</span>。</p>
絓<p style="margin-left:1em"><span class='note-inline'>(古賣切罥也)</span>。</p>
羼提<p style="margin-left:1em"><span class='note-inline'>(梵語也此云忍辱羼初限切)</span>。</p>
療<p style="margin-left:1em"><span class='note-inline'>(力照切治也)</span>。</p>
緒<p style="margin-left:1em"><span class='note-inline'>(象吕也切)</span>。</p>
叵<p style="margin-left:1em"><span class='note-inline'>(普火切不可也)</span>。</p>
噉<p style="margin-left:1em"><span class='note-inline'>(徒濫切食也)</span>。</p>
奮迅<p style="margin-left:1em"><span class='note-inline'>(奮方問切迅息進切)</span>。</p>
</div></div>
</div><!-- end of div[@id='body'] -->
</body></html>