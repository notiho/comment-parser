<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu40' />
<p class='juan'>妙法蓮華經玄義釋籤卷第三十七　車七</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○五教相中二先明來意次開章解釋初文中又二初正明來意次但聖下述開章意。</p>
</div>
<div class='div-orig'><p>大章第五釋教相者若弘餘經不明教相於義無傷若弘法華不明教者文義有闕。</p>
</div>
<div class='div-commentary'><p style="margin-left:1em">初文云若弘法華至有闕者法華前經但當文判釋於義未失當文辨教於理易明若弘法華須辨一期五時教相說佛本意意在何之諸經有體體趣何等明宗明用為何所依是故前釋宗用中云用是宗用宗是體宗名緫標三教相判四是故法華不明教相使前四義冥無所顯四義不顯妙法難明故不明教相於理實闕。</p>
<p style="margin-left:1em">○次文為五初但聖意下述大意意。</p>
</div>
<div class='div-orig'><p>但聖意幽隱教法彌難。</p>
</div>
<div class='div-commentary'><p style="margin-left:1em">○次前代下述異解意。</p>
</div>
<div class='div-orig'><p>前代諸師或祖承名匠或思出神衿。</p>
</div>
<div class='div-commentary'><p style="margin-left:1em">○三雖阡陌下述明難意。</p>
</div>
<div class='div-orig'><p>雖阡陌縱橫莫知孰是。</p>
</div>
<div class='div-commentary'><p style="margin-left:1em">○四然義不下述去取意。</p>
</div>
<div class='div-orig'><p>然義不雙立理無兩存若深有所以復與修多羅合者錄而用之無文無義不可信受。</p>
</div>
<div class='div-commentary'><p style="margin-left:1em">○五南岳下述判教意。</p>
</div>
<div class='div-orig'><p>南岳大師心有所證又勘同經論聿遵佛語天台師述而從用。</p>
</div>
<div class='div-commentary'><p style="margin-left:1em">以聖旨難知故須先出大意以諸師不同故須逐失略列以無一全是故一一難破以不全非故須明去取唯證可從故準南岳正判。</p>
<p style="margin-left:1em">○次開章解釋中二先列章。</p>
</div>
<div class='div-orig'><p>略明教為五一大意二出異三明難四去取五判教。</p>
</div>
<div class='div-commentary'><p style="margin-left:1em">○次解釋中初大意者大略而言五時教中前之四時當部被物而不須明設教多少開合增減對帶等意意在何之於中為三初明說之根本次說餘下正明大意三若能下結勸。</p>
</div>
<div class='div-orig'><p>大意者佛於無名相中假名相說。</p>
</div>
<div class='div-commentary'><p style="margin-left:1em">初文者約佛自證本不可說若被此土機緣須假立聲教。</p>
<p style="margin-left:1em">○次正大意中四初明教法優劣次其宿植下明物機不同三如是下明如來能鑒四又已今當下明校量所說初又二初明餘經當機當部不涉始終次今經下明今經化緣教旨始末該攝遠近初文又三初緫略標示次至如下別明前後諸教三凡此下緫結諸教未窮。</p>
</div>
<div class='div-orig'><p>說餘經典各赴緣取益。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次別明前後諸教)</span>。</p>
<p style="margin-left:1em">○次文自五即四時并涅槃。</p>
</div>
<div class='div-orig'><p>至如華嚴初逗圓別之機高山先照直明次第不次第修行住上地上之功德不辨如來說頓之意。</p>
</div>
<div class='div-commentary'><p style="margin-left:1em">初云至如華嚴至住上地上者今家為顯部中圓別二位不同故云地住新譯經中初會六品秖明如來現相普賢三昧世界藏海第二會六品前之五品但明人法名號菩薩發問為入住之端第三會六品秪說十住第四會四品秖說十行第五會三品秪說十向第六會一品秪說十地第七會十一品秖明十地勝進行耳第八會明離世間一品及以最後入法界品秪是令信善知識教故知一經三十七品但明菩薩行位功德言圓別者住中多明圓融之相行後多明歷別之相而皆不明行位之意不語初成頓說大旨。</p>
</div>
<div class='div-orig'><p>若說四阿含增一明人天因果中明真寂深義雜明諸禪定長破外道而通說無常知苦斷集證滅修道不明如來曲巧施小之意。</p>
</div>
<div class='div-commentary'><p style="margin-left:1em">四含灼然說小而已而亦不明說小之意於大化不獲垂以劣形說以淺法赴小機宜豈非曲巧。</p>
</div>
<div class='div-orig'><p>若諸方等折小彈偏歎大褒圓慈悲行願事理殊絕不明並對訶讚之意。</p>
</div>
<div class='div-commentary'><p style="margin-left:1em">方等折小如弟子品彈偏如菩薩品如觀眾生品即是歎大稱歎文殊及淨名等即是襃圓又弟子品用折不同有用三教如訶目連是歎大有用圓訶如訶身子是襃圓慈悲行願如問疾品佛道品事理殊絕如不思議品香積品等是事殊絕入不二法門品是理殊絕雖有此勝亦不明大小並席具對眾機等意。</p>
</div>
<div class='div-orig'><p>若般若論通則三人同入論別則菩薩獨進廣歷陰入盡淨虛融亦不明共別之意。</p>
</div>
<div class='div-commentary'><p style="margin-left:1em">般若論通則通於三教故曰三人論別則獨在別圓故云獨進三教同被盡淨虛融二乘之人無心悕取鈍根菩薩推功上人別教地前謂為別俗圓眾自謂一切圓融故使文中始自色心終乎種智融通徧入而亦不說設教所以別是不共而不明一部有共不共意也。</p>
</div>
<div class='div-orig'><p>若涅槃在後略斥三修粗點五味亦不委說如來置教原始結要之終。</p>
</div>
<div class='div-commentary'><p style="margin-left:1em">涅槃重施方便又於經初<span class='corr'>已</span>開常宗斥奪三修十仙小證中間廣荅三十六問廣辨菩薩五行十功而亦少明用方便意。</p>
<p style="margin-left:1em"><span class='note-inline'>(△三總結諸教未窮)</span>。</p>
</div>
<div class='div-orig'><p>凡此諸經皆是逗會他意令他得益不譚佛意意趣何之。</p>
</div>
<div class='div-commentary'><p style="margin-left:1em">結文可知。</p>
<p style="margin-left:1em">○次明今經中生先敘諸經以為網目次但論下明今經以為綱格。</p>
</div>
<div class='div-orig'><p>今經不爾絓是法門網目大小觀法十力無畏種種規矩皆所不論為前經已說故。</p>
</div>
<div class='div-commentary'><p style="margin-left:1em">初文言法門網目者自法華已前諸經所明方便教門如華嚴中別鹿苑四含方等中三般若中二並是圓門網目而<span class='corr'>已</span>雖諸部中有權有實而並不明權實本迹被物之意故非大綱故說法華唯存大綱不事網目。</p>
<p style="margin-left:1em">○次明今經者欲明今經復先敘始末方顯今妙。</p>
</div>
<div class='div-orig'><p>但論如來布教之元始中間取與漸頓適時。</p>
</div>
<div class='div-commentary'><p style="margin-left:1em">敘始末者迹門以大通為元始本門以本因為元始今日以初成為元始大通<span class='corr'>已</span>後本成已來如是中間節節施化皆以漸頓適物機情若大若小皆為取物機而與法差別若今日中間言取與者華嚴<span class='corr'>已</span>後法華之前觀機為取逗物為與適者得也謂得時而用諸經不爾未為大體。</p>
<p style="margin-left:1em">○次大事下正明今經。</p>
</div>
<div class='div-orig'><p>大事因緣究竟終訖說故之綱格大化之筌罤。</p>
</div>
<div class='div-commentary'><p style="margin-left:1em">說教等者明今經是一代之綱格格正也大化等者明一化之極筌字應從竹蹄字如止觀記。</p>
<p style="margin-left:1em">○次明物機不同中又二先明四種根性不同次明今經純一根性教意綱紀。</p>
</div>
<div class='div-orig'><p>其宿殖淳厚者初即頓與直明菩薩位行功德言不涉小文云始見我身聞我所說即皆信受入如來慧其不堪者隱其無量神德以貧所樂法方便附近語令勤作文云我若讚佛乘眾生沒在苦如此之人應以此法漸入佛慧既得道<span class='corr'>已</span>宜須彈斥即如方等以大破小文云苦切責之已示以所繫珠若宜兼通半滿洮汰如大品遣蕩相著會其宗途文云將導眾人欲過嶮道。</p>
</div>
<div class='div-commentary'><p style="margin-left:1em">初文自為四意從其宿植去正出今經敘於一代用教之意故前文云始從華嚴至般若來皆不說於設教之意故從此下騰今經意述一代教用與之由故初說華嚴意在大根言不涉小則三意未周一不攝小機二不開權三不發迹從其不堪者去說阿含教意在於小亦有三意未周一不涉大機餘二如前從既得道已去說方等教具明大小緫有二意一逗大逗小二以大斥小亦三意未周一者不明逗緣彈斥之意餘二同前從若宜兼通去說般若教亦有二意一通被大小二洮汰付財亦三意未周一者無通被洮汰之意餘二同前。</p>
<p style="margin-left:1em">○次文二初明開顯次結成綱紀。</p>
</div>
<div class='div-orig'><p>過此難<span class='corr'>已</span>定之以子父付之以家業拂之以權迹顯之以實本。</p>
</div>
<div class='div-commentary'><p style="margin-left:1em">從過此難<span class='corr'>已</span>去唯至法華說前教意顯今教意故云過此<span class='corr'>已</span>後定之以父子開權人也付之以家業委權實法也此約迹門開權顯實次拂之以權迹顯之以實本此本門開迹顯本也此即法華之大綱今家之撮要不過數行而<span class='corr'>已</span>[(冰-水+〡)*ㄆ]一代教法出法華文心辨諸教所以請有眼者委悉尋之勿云法華漸圓不及華嚴頓極當知法華約部則尚破華嚴般若約教則尚破別教後心如此教旨豈同外人因中有果等而為匹類耶一一文中皆先述教意次引文證。</p>
<p style="margin-left:1em">○次當知下結成今經綱紀中三先法。</p>
</div>
<div class='div-orig'><p>當知此經唯論如來設教大綱不委微細網目。</p>
</div>
<div class='div-commentary'><p style="margin-left:1em">○次譬。</p>
</div>
<div class='div-orig'><p>譬如筭者初下後除紀定大數不存斗斛。</p>
</div>
<div class='div-commentary'><p style="margin-left:1em">○三引無量義意以合譬。</p>
</div>
<div class='div-orig'><p>故無量義云無量義者從一法生則於一佛乘分別說三此譬下筭若[(冰-水+〡)*ㄆ]無量以入一會三而歸大者此譬除筭唯記大數焉。</p>
</div>
<div class='div-commentary'><p style="margin-left:1em">若無諸數將何以紀定若不紀定將何以結歸若不結歸則佛意杳漫若無諸數則化儀不周故開權顯實即彼所行是菩薩道開迹顯本本迹雖殊不思議一。</p>
<p style="margin-left:1em"><span class='note-inline'>(△三明如來能鑒)</span>。</p>
<p style="margin-left:1em">○三明佛意鑒機中二先明鑒機來久次當知下明佛意難測初文又二初緫述次別指。</p>
</div>
<div class='div-orig'><p>如是等意皆法身地寂而常照非始道樹逗大逗小佛智照機其來久矣。</p>
</div>
<div class='div-commentary'><p style="margin-left:1em">初文言法身地等者自本地真因初住<span class='corr'>已</span>來遠鑒今日乃至未來大小眾機故云本行菩薩道時所成壽命今猶未盡豈今日迹中草座木樹方鑒今日大小機耶。</p>
<p style="margin-left:1em">○次文云下別明鑒機以今日之事驗久遠之智一代始成四十餘年豈能令彼世界塵數菩薩萬億諸大聲聞便悟大道現獲無生色聲之益略難稱紀故知今日逗會赴昔成熟之機況若種若脫非言可盡於中又二初略明始終一期佛意次信解下重牒信解領鑒證成初文又三初明佛垂世本意意雖知小而在大。</p>
</div>
<div class='div-orig'><p>文云唯以一大事因緣出現於世此照大久矣。</p>
</div>
<div class='div-commentary'><p style="margin-left:1em">○次文云殷勤下明用小化本意意雖知大而用小。</p>
</div>
<div class='div-orig'><p>文云殷勤稱歎方便此照小久矣。</p>
</div>
<div class='div-commentary'><p style="margin-left:1em">○三文云諸佛下明適機化儀佛意本暢非始靈鷲其心泰然。</p>
</div>
<div class='div-orig'><p>文云諸佛法久後要當說真實此照會小歸大久矣。</p>
</div>
<div class='div-commentary'><p style="margin-left:1em">○次信解文具足五時。</p>
</div>
<div class='div-orig'><p>信解品云踞師子牀見子便識此語初鑒大機久矣於䆫牗中遙見其子者此鑒小機久矣密遣二人方便附近語令勤作此鑒須開三久矣心相體信入出無難此鑒調斥久矣領知眾物此鑒洮汰久矣後付家業此鑒教行等久矣。</p>
</div>
<div class='div-commentary'><p style="margin-left:1em">初華嚴時大機未起以佛遠鑒令見而復遙次於䆫牗中下知小機先熟故遙而不捨所以密遣將護大機故體業領付其意在茲。</p>
<p style="margin-left:1em"><span class='note-inline'>(△次明佛意難測)</span>。</p>
<p style="margin-left:1em">○次當知下結中二先正結。</p>
</div>
<div class='div-orig'><p>當知佛意深遠彌勒不識所為因緣況下地二乘凡夫等耶。</p>
</div>
<div class='div-commentary'><p style="margin-left:1em">○次文云下引證。</p>
</div>
<div class='div-orig'><p>文云唯我知是相十方佛亦然。</p>
</div>
<div class='div-commentary'><p style="margin-left:1em">○四明校量中二先引法師品與一代校量次將說下以疑請文與諸經校量。</p>
</div>
<div class='div-orig'><p>又已今當說最為難信難解前經是<span class='corr'>已</span>說隨他意彼不明此意故易信易解無量義是今說亦是隨他意亦易信易解涅槃是當說先<span class='corr'>已</span>聞故亦易信易解。</p>
</div>
<div class='div-commentary'><p style="margin-left:1em">初文可知。</p>
<p style="margin-left:1em">○次文中二先明與諸經一向異次唯華嚴與法華經廣辨同異。</p>
</div>
<div class='div-orig'><p>將說此教疑請重疊具如迹本二文受請說時秖是說於教意教意是佛意佛意即是佛智佛智至深是故三止四請如此艱難比於餘經餘經則易若始坐道場梵王初請直言請法亦無疑網往復殷勤說諸方等觀文可知說大品時猶酬梵請。</p>
</div>
<div class='div-commentary'><p style="margin-left:1em">初文中三止四請者方便品初佛止歎云止舍利弗不須復說次舍利弗騰眾心請次佛止云止止不須復說恐驚疑故二舍利弗騰宿根利是故復請三佛復止舍利弗護增上慢故三舍利弗復騰宿慧益多是故更請四如來許說四身子願聞亦無疑網等者餘經雖亦有請有止不同此經三乘四眾天龍咸有疑請致請為往佛止為復皆至於三名為殷勤說諸方等觀文可知者且如說方等陀羅尼時初敘雷音比丘為九十二億魔之所掩蔽華聚菩薩請佛救護佛便許以摩訶袒持調伏彼魔後說滅罪修行方法如說淨名初因命問疾述昔被彈文殊承旨廣論因疾調伏慰喻此等諸文由問疾生<span class='corr'>已</span>下諸文次第而起不云再請何況至三說大品時猶酬梵請者如大品中如來自敷師子之座入王三昧身分次第放於六百萬億光明放光明<span class='corr'>已</span>復入師子遊戲三昧現神變<span class='corr'>已</span>令無量人各各謂佛獨為我說十方世界亦復如是此中無請仍用梵王初通請竟是故此說猶酬梵王所言猶者佛初成道梵王初請請意既遠鹿苑方等未稱梵心故至般若尚酬初請故知三請唯獨法華驗不虛矣。</p>
<p style="margin-left:1em">○次與華嚴對辨者今一家意豈欲貶於法界融通普賢徧入文殊彌勒妙用無邊耶但據彼部文猶帶行布序首結集自云始成存行布故仍未開權言始成故尚未發迹此之二義文意之綱骨教法之心髓而彼部不開不拂焉知化迹無優劣耶圓理無殊故今許云可為連類斥人師不了故復論之於中為二初緫明同異次別比決。</p>
</div>
<div class='div-orig'><p>唯華嚴中請金剛藏可為連類而人師偏著謂加於法華言小乘致請不及菩薩此見一邊耳。</p>
</div>
<div class='div-commentary'><p style="margin-left:1em">初連類者如華嚴中說十住時有十慧菩薩法慧為首說十行時有十林菩薩功德林為首說十向時有十幢菩薩金剛幢為首並云承佛力說至說十地時有三十六菩薩皆以藏為名金剛藏為首解脫月居末是金剛藏入大智慧光明三昧十方皆爾從三昧起告諸菩薩言廣大如法界等次列十地名竟云三世十方諸佛無有不說此十地者一切菩薩隨順佛說作是說<span class='corr'>已</span>默然而住一切菩薩聞是語<span class='corr'>已</span>渴仰欲聞各各念言何故金剛藏菩薩說十地名<span class='corr'>已</span>默然而住眾中有菩薩名解脫月知眾心念說五行偈請金剛藏金剛藏復說六行偈止云眾生少信故我默然解脫月復請云大眾直心清淨善修助道種諸善根<span class='note-inline'>(云云)</span>金剛藏復止云眾雖清淨不久行者智慧未明了解脫月復請云諸佛皆護念願說十地義諸菩薩同聲偈請諸佛放光照光中偈讚竟金剛藏復稱歎十地義深妙難思謙退<span class='corr'>已</span>次方乃云承佛力說復誡眾令諦聽恭敬又云我之所說者如大海之一渧次方廣說十地功德等此乃三請兩止猶闕法華一請一止故云連類況法華所請獨顯本迹一實長遠耶又連類者但云止請不云所說之法法非連類不可為儔而人師偏著謂加於法華者自古弘經論師不曉佛意唯見華嚴事廣文長菩薩致請而謂華嚴加勝法華近代已來讀山門教者仍有此說悞哉悞哉況以人師但以請主勝劣相形不云法門觀智勝此而近代匠者更以教體謂勝法華豈非悞耶緫明同異竟。</p>
<p style="margin-left:1em">○次身子下別比決中三初正比決次彼以下明比決意三但此下結歸本文疑多請倍之意初文又二初斥古師云法華請者唯小。</p>
</div>
<div class='div-orig'><p>身子騰眾心云佛口所生子合掌瞻仰待求佛諸菩薩大數有八萬欲聞具足道何獨是一小乘。</p>
</div>
<div class='div-commentary'><p style="margin-left:1em">○次又彌勒下救法華不及菩薩疑請於中又二先引齊次又本門下明勝意。</p>
</div>
<div class='div-orig'><p>又彌勒闔眾求決文殊與解脫月金剛藏若為有異。</p>
</div>
<div class='div-commentary'><p style="margin-left:1em">初云法華中彌勒求決於文殊華嚴中解脫月請釋疑於金剛藏若據二處菩薩互為賔主並是深位是則似齊故云若為有異二處會主雖即釋迦舍那不同但是衣纓少殊內身不別。</p>
<p style="margin-left:1em">○次文者一徃雖然所請之法所被機緣不無同異華嚴兼別法華純圓又十方諸佛皆是舍那分身而經中不說亦是以權而覆於實是故須此比決令勝於中又三初緫明請人說者所說法勝次若彼下別明眷屬勝三又彼下明化主勝。</p>
</div>
<div class='div-orig'><p>又本門中菩薩請佛說於佛法豈比菩薩請菩薩說菩薩法耶若就此意有加於彼。</p>
</div>
<div class='div-commentary'><p style="margin-left:1em">初文者法華本門是佛說佛法與華嚴中加於菩薩說菩薩法不無同異如此優劣佛旨難思故大師自云若較其優劣恐失佛旨佛旨但在誘物契真但能被教門不可一槩所以復云此法華經開權顯實開迹顯本如斯兩意永異餘經請倍疑多復異諸教故迹門三止四請本門四請三誡。</p>
</div>
<div class='div-orig'><p>若彼列眾十方雲集皆是盧舍那佛宿世知識此經雲集地涌菩薩皆從釋尊發心是我所化此一徃則齊而不無踈密。</p>
</div>
<div class='div-commentary'><p style="margin-left:1em">次文中言不無踈密者知識踈發心密知識可互相成益發心則師位不移故知知識之言覆此發心之事顯覆不等踈密何疑。</p>
<p style="margin-left:1em"><span class='note-inline'>(△三明化主勝)</span>。</p>
</div>
<div class='div-orig'><p>又彼明十方佛說華嚴被加者同名法慧金剛藏等不言彼佛是舍那分身今明三變土田一方各四百萬億那由他土滿中諸佛悉是釋尊分身此意異彼。</p>
</div>
<div class='div-commentary'><p style="margin-left:1em">第三意者彼十方說法法同人同被加者同是則化主眷屬並以一身無量身互為主伴同而不同一身多身一多自在而覆其分身之說但云主伴相關設彼一身多身但云法同名同彼一華臺立一化主華臺相去其量叵量今以八方土田滿中諸佛凡集幾許華臺佛耶舉例而知塵數亦爾。</p>
<p style="margin-left:1em"><span class='note-inline'>(△次明比決意)</span>。</p>
</div>
<div class='div-orig'><p>彼以華嚴為勝還復出一兩句非故興毀若較其優劣恐成失旨。</p>
</div>
<div class='div-commentary'><p style="margin-left:1em">比決意者彼華嚴佛何殊法華已如前說餘並如文及䟽文中廣以十義辨於同異。</p>
<p style="margin-left:1em">○三結歸。</p>
</div>
<div class='div-orig'><p>但此法華開權顯本前後二文疑多請倍不比餘經秖為深論佛教妙說聖心近會圓因遠申本果所以疑請不已。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○二結勸。</p>
</div>
<div class='div-orig'><p>若能精知教相則識如來權實二智也教意甚深其略如是。</p>
</div>
<div class='div-commentary'><p style="margin-left:1em">○次異解中二先明三意通用次明諸師不同初文者頓漸不定名雖不殊但明義不了是故須破。</p>
</div>
<div class='div-orig'><p>二出異解者即為十意所謂南三北七南北地通用三種教相一頓二漸三不定華嚴為化菩薩如日照高山名為頓教三藏為化小乘先教半字故名有相教十二年後為大乘人說五時般若乃至常住名無相教此等俱為漸教也別有一經非頓漸攝而明佛性常住勝鬘光明等是也此名偏方不定教此之三意通途共用也。</p>
</div>
<div class='div-commentary'><p style="margin-left:1em">初中言南三北七者南謂南朝即京江之南北謂北朝河北也。</p>
</div>
<div class='div-orig'><p>一者虎丘山岌師述頓與不定不殊前舊漸更為三十二年前明三藏見有得道名有相教十二年後齊至法華明見空得道名無相教最後雙林明一切眾生佛性闡提作佛名常住教也二者宗愛法師頓與不定同前就漸更判四時教即莊嚴旻師所用三時不異前更於無相後常住之前指法華會三歸一萬善悉向菩提名同歸教也三者定林柔次二師及道場觀法師明頓與不定同前更判漸為五時教即開善光宅所用也四時不異前更約無相之後同歸之前指淨名思益諸方等經為褒貶抑揚教四者北地師亦作五時教而取提謂波利為人天教合淨名般若為無相教餘三不異南方五者菩提流支明半滿教十二年前皆是半字教十二年後皆是滿字教六者佛䭾三藏學士光統所辨四宗判教一因緣宗指毗曇六因四緣二假名宗指成論三假三誑相宗指大品三論四常宗指涅槃華嚴等常住佛性本有湛然也七者有師開五宗教四義不異前更相華嚴為法界宗即護身自軌大乘所用也八者有人稱光統云四宗有所不[(冰-水+〡)*ㄆ]更開六宗指法華萬善同歸諸佛法久後要當說真實名為真宗大集染淨俱融法界圓普名為圓宗餘四宗如前即是耆闍凜師所用九者北地禪師明二種大乘教一有相大乘二無相大乘有相者如華嚴瓔珞大品等說階級十地功德行相也無相者如楞伽思益真法無詮次一切眾生即涅槃相也十者北地禪師非四宗五宗六宗二相半滿等教但一佛乘無二亦無三一音說法隨類異解諸佛常行一乘眾生見三但是一音教也出異解竟。</p>
</div>
<div class='div-commentary'><p style="margin-left:1em">自宋朝<span class='corr'>已</span>來三論相承其師非一並稟羅什但年代淹久文䟽零落至齊朝<span class='corr'>已</span>來玄綱殆絕江南盛弘成實河北偏尚毗曇于是高麗朗公至齊建武來至江南難成實師結舌無對因茲朗公自弘三論至梁武帝勅十人止觀詮等令學三論九人但為兒戲唯止觀詮習學成就詮有學士四人入室時人語日興皇伏虎朗栖霞得意布長干領語辯禪眾文章勇故知南宗初弘成實後尚三論近代相傳以天台義指為南宗者非也自是山門一家相承是故難則南北俱破取則南北俱存今時言北宗者謂俱舍唯識南方近代亦無偏弘其中諸師所用義意若憑三論則應判為南宗若今師所用毗曇成實及三論等大小諸經隨義引用不偏南北若法相宗徒多依大論觀門綱格正用瓔珞融通諸法則依大品及諸部圓文故知今家不偏朋黨護身寺自軌法師大乘是人為立號以重其所習故美之稱為大乘。</p>
<p style="margin-left:1em">○三明難中先難南三次難北七初南三中先難五時次今更下重難前文用三時義初文二先難五時次五時之失下結難初文正難用涅槃五味五時又三初難五時次難共用頓等三教三難用涅槃五味初文又二初敘意次正難。</p>
</div>
<div class='div-orig'><p>三明難者先難南地五時其義不成餘四時三時例壞也。</p>
</div>
<div class='div-commentary'><p style="margin-left:1em">初言先難五時者以初二師立三四時攝在五時中故先緫標意竟。</p>
<p style="margin-left:1em">○次若言下次第難其五時即自為五文初難十二年前有相教者先牒其所立。</p>
</div>
<div class='div-orig'><p>若言十二年前名有相教者。</p>
</div>
<div class='div-commentary'><p style="margin-left:1em">○次難難中又四初緫難十二年前及以有相次又阿含下單以空難三又成道下難十二年前唯小四復次下以成論破意難。</p>
</div>
<div class='div-orig'><p>成實論師自誣<span class='corr'>己</span>論論云我今正欲明三藏中實義實義者所謂空是空非無相耶三藏非十二年前耶。</p>
</div>
<div class='div-commentary'><p style="margin-left:1em">初文中言成論等者論屬十二年前論文自明空義論師判之為有相教豈非以有加誣<span class='corr'>己</span>宗為有相教。</p>
</div>
<div class='div-orig'><p>又阿含中說是老死誰老死二皆邪見無是老死即法空無誰老死即生空三藏經中自說二空二空豈非無相又釋論云三藏中明法空為大空摩訶衍中明十方空為大空既以法空為大空即大無相。</p>
</div>
<div class='div-commentary'><p style="margin-left:1em">次文者阿含即是十二年前及大論所指皆明空義如何云有言是老死等者如止觀第六記次論所指云三藏中明法空為大空者他云三藏通大小何為但屬小今明如法華云貪著小乘三藏學者又大論中處處以三藏對衍而辨大小故準此文以三藏為小若通論者小衍二門俱有三藏自是通途非別意也若唯通途如何銷通法華大論具如四教本中廣明故十二年前約顯露教秪可通云三藏教耳故不可云見有得道若唯見有妨於三門是故文中且破存於計有之見又三藏教準不定教亦非獨在十二年前如食檀耳是涅槃時其事亦在四阿含內迦留陀夷亦復如是故顯露教十二年前定唯在小。</p>
<p style="margin-left:1em">○三難唯小中二初文引央掘仍是大乘明空亦在十二年前。</p>
</div>
<div class='div-orig'><p>又成道六年即說殃掘摩羅經明空最切此非無相誰是無相耶<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次又如大論得道<span class='corr'>已</span>後十二年中亦說般若。</p>
</div>
<div class='div-orig'><p>又大論云從得道夜至泥洹夜常說般若般若即空慧也。</p>
</div>
<div class='div-commentary'><p style="margin-left:1em">○四成論斥意難中三初直以論師斥意難教成虛設。</p>
</div>
<div class='div-orig'><p>復次十二年前名有相教為得道為不得道若得道則乖成論論師云有相四諦是調心方便實不得道須見空平乃能得道既言有相那忽得道若不得道用此教為。</p>
</div>
<div class='div-commentary'><p style="margin-left:1em">○次又拘隣下以得道人難得道不無則教成無相。</p>
</div>
<div class='div-orig'><p>又拘隣如五人最初於佛法寂然無聲字獲真實知見最初之言豈非十二年前得道耶。</p>
</div>
<div class='div-commentary'><p style="margin-left:1em">○三又若下以得道與無相雙折又為三初難得道不得道教同無相及以邪說。</p>
</div>
<div class='div-orig'><p>又若得道教同無相若不得道教同邪說。</p>
</div>
<div class='div-commentary'><p style="margin-left:1em">○次難得道仍存有相道亦成外。</p>
</div>
<div class='div-orig'><p>又若得道得何等道若見空得道還同無相若不見空得道亦同九十五種非得佛道。</p>
</div>
<div class='div-commentary'><p style="margin-left:1em">○三結成過相。</p>
</div>
<div class='div-orig'><p>有相之教具有二過<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次難十二年後亦二先牒所立以略非。</p>
</div>
<div class='div-orig'><p>二難十二年後名無相教明空蕩相未明佛性常住猶是無常八十年佛亦不會三歸一亦無彈訶褒貶者此不可解。</p>
</div>
<div class='div-commentary'><p style="margin-left:1em">○次若言下廣破彼師以般若教為第二時故般若無褒貶等所以約此而為難辭於中為六初難無相不成次若言下難不明佛性三若言下以般若無會三難四若言下以般若無彈訶難五若言下以般若是第二時教難六以般若通十二年前難。</p>
</div>
<div class='div-orig'><p>若言無相何意不蕩無常猶有無常何謂無相。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文又三初單以正因佛性難次故知下以三佛性難三若言無常下以八十年不說佛性難初文又二初以共不共般若難。</p>
</div>
<div class='div-orig'><p>若言不明佛性法身常住者共般若可非佛性法身常等不共般若云何非佛性耶。</p>
</div>
<div class='div-commentary'><p style="margin-left:1em">○次大經下以名義同難又為四初引五名中有佛性般若難次彼師救三若爾下重破四又涅槃下重引文結同。</p>
</div>
<div class='div-orig'><p>大經云佛性有五種名亦名首楞嚴亦名般若般若乃是佛性之異名何得言非。</p>
</div>
<div class='div-commentary'><p style="margin-left:1em">初文云佛性有五種名如止觀第三記意仍少別。</p>
</div>
<div class='div-orig'><p>彼即救言經稱佛性亦名般若者是三德之般若何關無相之般若。</p>
</div>
<div class='div-commentary'><p style="margin-left:1em">次救云涅槃自是三德中之般若非無相者此過更甚一者三德般若猶有相過二者無相般若非三德過若非三德即是無常若是無常云何無相縱屬小乘亦非十二年後般若無相不成況重破中還為涅槃所指涅槃何殊般若耶況重立結同中涅槃佛性與實際般若不殊。</p>
</div>
<div class='div-orig'><p>若爾者涅槃第八何意云如我先於摩訶般若中說我與無我其性不二不二之性即是實性實性之性即是佛性如此遙指明文灼然何意言非。</p>
<p>又涅槃佛性秖是法性常住不可變易般若明實相實際不來不去即是佛無生法無生法即是佛二義何異。</p>
</div>
<div class='div-commentary'><p style="margin-left:1em">○次以三佛性難中三初更牒涅槃般若所明實相法性為正因對餘二性為三因。</p>
</div>
<div class='div-orig'><p>故知法性實相即是正因佛性般若觀照即是了因佛性五度功德資發般若即是緣因佛性此三般若與涅槃三佛性復何異耶。</p>
</div>
<div class='div-commentary'><p style="margin-left:1em">○次重引金剛論證般若為了因佛性。</p>
</div>
<div class='div-orig'><p>金剛般若論云福不趣菩提二能趣菩提於餘名生因於實名了因實相了因能趣菩提豈非佛性。</p>
</div>
<div class='div-commentary'><p style="margin-left:1em">○三但名異下舉譬結難。</p>
</div>
<div class='div-orig'><p>但名異義同如前分別何得聞釋提婆那民謂非帝釋其謬類此。</p>
</div>
<div class='div-commentary'><p style="margin-left:1em">○三以八十年佛難中二先牒所計。</p>
</div>
<div class='div-orig'><p>若言無常八十年佛說非佛性常住者。</p>
</div>
<div class='div-commentary'><p style="margin-left:1em">○次難難中又三初以八十年佛亦說常難次引大論秖是一身而分生法難三以小況並難。</p>
</div>
<div class='div-orig'><p>涅槃亦云八十年佛背痛有疾於娑羅入滅那忽譚常辨性<span class='note-inline'>(云云)</span>。</p>
</div>
<div class='div-commentary'><p style="margin-left:1em">初言云云者涅槃八十既說常般若八十豈不說般若八十若不說涅槃八十安得說廣並<span class='note-inline'>(云云)</span>。</p>
<p style="margin-left:1em">○次引大論又二先分二身次二身合。</p>
</div>
<div class='div-orig'><p>釋論云佛有生身法身生身同人法有寒熱病患馬麥乞乳法性身佛光明無邊色像無邊尊特之身猶如虛空為法性身菩薩說法聽法之眾尚非生死身何況佛耶。</p>
</div>
<div class='div-commentary'><p style="margin-left:1em">初文者般若之中既為諸菩薩當知化主必非生死若非生死即是常住若是常住明常灼然所言佛有生法二身者如大品中華積世界普明菩薩欲來此土彼佛令其問訊釋迦少病少惱等論問云何故諸佛問訊而言病惱論答云佛有生法二身故生身有寒熱乃至九惱法身無病故問生身不問法身。</p>
</div>
<div class='div-orig'><p>釋論云又生身佛壽則有量法身佛壽則無量豈可以無常八十年加於法身耶。</p>
</div>
<div class='div-commentary'><p style="margin-left:1em">次釋論下明二身合者教分二身為機劣故豈以為劣機故暫現無常即以無常加誣法性令無常耶。</p>
</div>
<div class='div-orig'><p>小乘中云法身尚其不滅如均提沙彌憂惱佛問汝和尚戒身滅不答言不乃至解脫知見滅不答言不何況般若法身而言無常。</p>
</div>
<div class='div-commentary'><p style="margin-left:1em">三舉小為況者均提沙彌緣出大論如止觀第四記彼小乘言不滅者以無作之業至未來世名為不滅非常住不滅且引不滅破彼無常。</p>
<p style="margin-left:1em">○三般若無會三難者其實般若未會其人今且以會法而為難者彼亦不曉會法不會人故又為二初汎引天子發心。</p>
</div>
<div class='div-orig'><p>若言般若無會三者何故問住品云諸天子今未發三菩提心者應當發。</p>
</div>
<div class='div-commentary'><p style="margin-left:1em">天子雖非二乘然發菩提即當會義。</p>
<p style="margin-left:1em">○次引聲聞發心正明會義又為二初引經次若聲聞下釋。</p>
</div>
<div class='div-orig'><p>若入聲聞正位是人不能發三菩提心何以故與生死作障隔故是人若發三菩提心者我亦隨喜所以者何上人應求上法我終不斷其功德。</p>
</div>
<div class='div-commentary'><p style="margin-left:1em">初文中云與生死作障隔者滅智灰身永斷生死若其發心大悲利物應處生死與物結緣若種若脫而成熟之是故二乘<span class='corr'>已</span>斷生死永與生死作障隔故不能復入生死益物若發三菩提心者我亦隨喜者折挫小行令發大心於權教中雖云敗種佛以實理而發動之假使能發菩提心者我亦隨喜。</p>
</div>
<div class='div-orig'><p>若聲聞不求上法何所隨喜既隨喜上法即是會三。</p>
</div>
<div class='div-commentary'><p style="margin-left:1em">○四難無褒貶中四初引斥智次又十三下引斥教三又云下以引失教旨難四豈有下結。</p>
</div>
<div class='div-orig'><p>若言般若無彈訶者大品云二乘智慧猶如螢火菩薩一日學智慧如日照四天下。</p>
<p>又十三卷云譬如狗不從大家求食反從作務者索當來世善男女人棄深般若而攀枝葉取聲聞辟支佛所應行經。</p>
</div>
<div class='div-commentary'><p style="margin-left:1em">次文言不從大家求食等者經云汝是上人應求上法不應自鄙唯居下位不應如彼攀附枝葉狗狎作務等。</p>
</div>
<div class='div-orig'><p>又云見像觀跡皆名不黠。</p>
</div>
<div class='div-commentary'><p style="margin-left:1em">三引失教旨中言見象等者立小乘教本期於大住小亡大斯為不黠。</p>
<p style="margin-left:1em">○四結。</p>
</div>
<div class='div-orig'><p>豈有彈訶更劇於此謂無褒貶耶。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○五難是第二時中二初引諸經。</p>
</div>
<div class='div-orig'><p>若言般若是第二時教引諸天子白佛云見第二法輪轉者何經不見第二而獨言般若淨名云始坐道樹力降魔得甘露滅覺道成乃至說法不有亦不無兩說相對亦應是第二法輪轉法華亦云昔於波羅柰轉四諦法輪今復更轉最上之法輪涅槃又云昔於波羅柰初轉法輪八萬天人得須陀洹果今於此間拘尸那城轉法輪時八十萬億人得不退轉。</p>
</div>
<div class='div-commentary'><p style="margin-left:1em">○次經經下結難。</p>
</div>
<div class='div-orig'><p>經經皆有此旨亦應併是第二何獨般若耶。</p>
</div>
<div class='div-commentary'><p style="margin-left:1em">○六難十二年後有無相。</p>
</div>
<div class='div-orig'><p>若言十二年後明無相者何得二夜常說般若故知無相之過亦甚眾多<span class='note-inline'>(云云)</span>。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次難第三時者彼以方等為第三時教故須約褒貶等難於中為二初牒所計次今問下正難。</p>
</div>
<div class='div-orig'><p>次難褒貶教是第三時雖七百阿僧祇猶是無常不明常住直是彈訶褒揚而已。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次為四初難方等不應在般若之後次又彌勒下難被彈不應獨在聲聞三若言下難不應以七百之壽用判方等四以三佛性難同涅槃常住。</p>
</div>
<div class='div-orig'><p>今問說般若時諸大弟子皆轉教說法雖不悕取咸以具知菩薩法門何得被訶茫然不識是何言不知以何答故知褒貶不應在般若之後非第三時也。</p>
<p>又彌勒等亦被屈折何但聲聞。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○第三中又三初難次文辨下再辨三又云下引證常身。</p>
</div>
<div class='div-orig'><p>若言七百阿僧祇者此亦不然其文自說佛身無為不墮諸數金剛之體何疾何惱為度眾生現斯事耳。</p>
</div>
<div class='div-commentary'><p style="margin-left:1em">初文中云七百阿僧祇者楞嚴七百及淨名金剛二經俱是第三時教何故不取金剛為正而人師苦以七百判為無常若七百無常金剛豈常方等金剛若無常者涅槃金剛何必是常涅槃無常佛性何在言何疾何惱者乳光經中佛在毗耶離音樂樹下眾會說法佛少中風當用牛乳時城中有梵志名摩耶利五百弟子為國大長者不信佛法不知布施羅覆宅庭不令鳥侵所居之處去佛不遠佛告阿難汝持我名至梵志所索乳[孚*重]來阿難受教而往持鉢門下立時梵志欲入王宮因見阿難問曰何故晨朝持鉢住此阿難具以佛意答梵志梵志默然思惟若不與乳諸人咸謂我慳若與乳者諸梵志謂我事瞿曇道復思惟已即授弊牛令阿難自穀欲令弊牛觸殺阿難折辱瞿曇如謀而行梵志五百弟子皆笑云瞿曇常自言能度生老病死今者自病須乳時維摩詰訶辭問答空聲等具如淨名仍廣於經時五百弟子聞空中聲即無狐疑皆悉歡喜發無上心時梵志內外眷屬及聚落中無數千人皆隨阿難往看穀牛阿難至牛傍自念我師法不自穀乳言竟忉利天座為之大動從天下來化為小梵志住牛傍阿難見之歡喜請取乳即答阿難我非梵志是帝釋耳聞世尊須乳故來至此阿難言何能近此腥穢耶答言我之何如佛世尊耶欲為取乳唯願知時帝釋諾即持器至牛傍牛便靜住觀者驚怪小梵志有何緣來為之穀乳儻為弊牛觸死當柰何耶帝釋說偈言今佛小中風與汝作乳[孚*重]令佛服之差得福無有量佛尊天人師常慈心憂念蜎飛蠕動類皆欲令度脫爾時犢<span class='corr'>母</span>說偈云此手捫摸我一切快乃爾取我兩乳[孚*重]置於後餘者當持遺我子朝來未得食雖知有多福作意當平等於是犢子為母說偈云我從無數劫今得聞佛聲即言持我分盡用奉上佛世尊一切師甚難得再見我食草飲水自可足今日更有五偈<span class='note-inline'>(云云)</span>於是阿難滿[愨-心+牛]乳去梵志及親邑八見此稱歎信解佛法得法眼淨阿難至世尊所具述之佛言如是此牛過去曾為長者喜出息償錢畢復抵觸他人坐此墮畜生今罪<span class='corr'>已</span>畢放口光授記從此卻後命終七反生兜率天及梵天復七反生人間豪家牛母見彌勒成阿羅漢犢子上下二十劫竟作佛號乳光當知世尊無疾無惱為度人故現身有疾為度眾生現行斯事故淨名安慰阿難云但為佛出五濁惡世為眾生故現行斯法。</p>
<p style="margin-left:1em"><span class='note-inline'>(△次再辨)</span>。</p>
</div>
<div class='div-orig'><p>文辨金剛而人判七百涅槃亦辨金剛那忽常住。</p>
</div>
<div class='div-commentary'><p style="margin-left:1em"><span class='note-inline'>(△三引證常身)</span>。</p>
</div>
<div class='div-orig'><p>又云觀身實相觀佛亦然。</p>
</div>
<div class='div-commentary'><p style="margin-left:1em">二三如文。</p>
<p style="margin-left:1em">○第四文又三初引經題緫具三脫即三佛性難。</p>
</div>
<div class='div-orig'><p>又不思議解脫有三種真性實慧方便即是三佛性義。</p>
</div>
<div class='div-commentary'><p style="margin-left:1em">○次引下文具三脫三佛性難。</p>
</div>
<div class='div-orig'><p>且復塵勞之儔是如來種豈非正因佛性不斷癡愛起諸明脫明即了因性脫即緣因性。</p>
</div>
<div class='div-commentary'><p style="margin-left:1em">○三三義下結難。</p>
</div>
<div class='div-orig'><p>三義宛然判是無常涅槃三種佛性何得是常耶。</p>
</div>
<div class='div-commentary'><p style="margin-left:1em">○次難第四時為法華同歸教者又二初牒文緫斥。</p>
</div>
<div class='div-orig'><p>次難第四時同歸教正是[(冰-水+〡)*ㄆ]束萬善入於一乘不明佛性神通延壽前過恒沙後倍上數亦不明常此不應爾。</p>
</div>
<div class='div-commentary'><p style="margin-left:1em">○次法華下別難別難又為二初略舉法華明常辨性華嚴下別引並難。</p>
</div>
<div class='div-orig'><p>法華明一種性相一地所生其所說法皆悉到於一切智地命章即云開示悟入佛之知見。</p>
</div>
<div class='div-commentary'><p style="margin-left:1em">初文云命章者命字口令也謂教也即命召也謂章初也。</p>
<p style="margin-left:1em">○次文又三初引明常文次引佛性文三破神通初文又五初以華嚴為並難彼許華嚴亦明常住故將為並次又無量義下以序文驗為難三若言下以勑語多少為難四引今文五法華論下引三身為難初文又二先以迹門並難次又華嚴下以本門並難。</p>
</div>
<div class='div-orig'><p>華嚴明佛智慧猶帶菩薩智慧菩薩智慧如爪上土如來智慧如十方土法華純說佛之智慧如十方土而非常者華嚴爪上土云何明常住。</p>
</div>
<div class='div-commentary'><p style="margin-left:1em">初文言菩薩智慧如爪上土者大經三十二云爾時世尊取大地土置爪甲上問迦葉言是土多耶十方世界地土多耶迦葉荅言爪上土者不比十方所有土也經文本譬捨於人身得人身少今借以譬菩薩智者如爪土等華嚴甚深但為今序。</p>
</div>
<div class='div-orig'><p>又華嚴始坐道場初成正覺成佛太近法華明成佛久遠中間今日皆是迹耳迹中所說而言是常本地之教豈不明常。</p>
</div>
<div class='div-commentary'><p style="margin-left:1em"><span class='note-inline'>(△次以序文驗為難)</span>。</p>
</div>
<div class='div-orig'><p>又無量義經云說華嚴海空歷劫修行未曾宣說如是甚深無量義經甚深無量義經<span class='corr'>已</span>自甚深甚深之經為法華弄引豈不明常。</p>
</div>
<div class='div-commentary'><p style="margin-left:1em"><span class='note-inline'>(△三以勅語多少為難)</span>。</p>
</div>
<div class='div-orig'><p>若言常住語少者如天子一語可非勑耶。</p>
</div>
<div class='div-commentary'><p style="margin-left:1em">第二第三如文。</p>
<p style="margin-left:1em"><span class='note-inline'>(△四引今文)</span>。</p>
</div>
<div class='div-orig'><p>文云世間相常住又云無量阿僧祇劫壽命無量常住不滅伽耶城壽命及數數示現等是應佛壽命阿僧祇壽命無量者是報佛壽命常住不滅者是法佛壽命也三佛宛然常住義足。</p>
</div>
<div class='div-commentary'><p style="margin-left:1em">第四文者引文三身壽命為難。</p>
<p style="margin-left:1em"><span class='note-inline'>(△五引三身為難)</span>。</p>
</div>
<div class='div-orig'><p>法華論云示現三種菩提一者應化佛菩提隨所應見而為示現謂出釋氏宮去伽耶城不遠坐道場得三菩提也二報佛菩提謂十地滿足得常涅槃文云我實成佛<span class='corr'>已</span>來無量無邊百千萬億那由他劫也三法佛菩提謂如來藏性淨涅槃常清淨不變文云如來如實知見三界之相不如三界見於三界謂眾生界即涅槃界不離眾生界即如來藏。</p>
</div>
<div class='div-commentary'><p style="margin-left:1em">第五文者若不明常豈明三佛。</p>
<p style="margin-left:1em">○次明三佛性又五初引不輕文次引法華論文三引涅槃遙指四引涅槃同明一乘五汎舉涅槃猶劣。</p>
</div>
<div class='div-orig'><p>又云我不敢輕於汝等汝等皆當作佛即正因佛性又云為令眾生開佛知見即了因佛性又云佛種從緣起即緣因佛性。</p>
<p>法華論亦明三種佛性論云唯佛如來證大菩提究竟滿足一切智慧故名大言我不敢輕於汝等汝等皆當作佛者示諸眾生皆有佛性也經論明據云何言無。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em"><span class='note-inline'>(△三引涅槃遙指)</span>。</p>
</div>
<div class='div-orig'><p>又涅槃云是經出世如彼果實多所利益安樂一切能令眾生見如來性如法華中八千聲聞得受記莂成大果實如秋[(冰-水+〡)*ㄆ]冬藏更無所作若八千聲聞於法華中不見佛性涅槃不應懸指明文信驗何勞苟執。</p>
</div>
<div class='div-commentary'><p style="margin-left:1em">第三文言八千聲聞得授記莂者如止觀第七記。</p>
<p style="margin-left:1em"><span class='note-inline'>(△四引涅槃同明一乘)</span>。</p>
</div>
<div class='div-orig'><p>又涅槃二十五云究竟畢竟者一切眾生所得一乘一乘者名為佛性以是義故我說一切眾生悉有佛性一切眾生悉有一乘故今經是一乘之教與涅槃玄會。</p>
</div>
<div class='div-commentary'><p style="margin-left:1em">第四同明一乘中言畢竟者經云畢竟有二種一者莊嚴畢竟二者畢竟畢竟又有二種一者世間二出世間莊嚴畢竟謂六波羅蜜畢竟畢竟謂一切眾生悉是一乘一乘者名為佛性是故我說一切眾生悉有佛性悉有一乘。</p>
<p style="margin-left:1em"><span class='note-inline'>(△五泛舉涅槃猶劣)</span>。</p>
</div>
<div class='div-orig'><p>且涅槃猶帶三乘得道此經純一無雜涅槃更不發迹此經顯本義彰。</p>
</div>
<div class='div-commentary'><p style="margin-left:1em">第五如文。</p>
<p style="margin-left:1em">○三破神通者又二初略舉身土不滅驗非神通。</p>
</div>
<div class='div-orig'><p>處處唱生處處現滅未來常住三世益物人眾見燒我土不毀豈是神通延壽有滅盡耶。</p>
</div>
<div class='div-commentary'><p style="margin-left:1em">○次正破神通義。</p>
</div>
<div class='div-orig'><p>破神通延壽義<span class='note-inline'>(云云)</span>。</p>
</div>
<div class='div-commentary'><p style="margin-left:1em">如第二卷故著云云。</p>
<p style="margin-left:1em">○次破第五時中又二初牒。</p>
</div>
<div class='div-orig'><p>難第五時教雙林常住眾生佛性闡提作佛者。</p>
</div>
<div class='div-commentary'><p style="margin-left:1em">○次難又二初以一諦為難次眾生佛性下例難。</p>
</div>
<div class='div-orig'><p>問成論師依二諦解義第五時教為二諦攝不若二諦攝與諸教同前教二諦猶是無常雙林二諦何得是常若雙林不出二諦能照別理破別惑得是常者前教所明二諦亦照別理破別惑那忽無常。</p>
</div>
<div class='div-commentary'><p style="margin-left:1em">初言欲破第五先難成論師二諦判教古人雖云二諦而不分共別含顯之異故將常住以例諸教諸教並是十二年後所明二諦與十二年前二諦何別若言無別自涅槃<span class='corr'>已</span>前法華<span class='corr'>已</span>來應俱無常若其別者那同名二諦。</p>
</div>
<div class='div-orig'><p>眾生佛性闡提作佛例如此難故知明理不異前時據何為常住耶。</p>
</div>
<div class='div-commentary'><p style="margin-left:1em">次例難者二諦既同應俱明佛性並云云二諦既同應俱明闡提作佛並云云。</p>
<p style="margin-left:1em">○<span class='corr'>已</span>難漸中五時次難頓等三教初難頓者又二先以同難次權雖下以別難。</p>
</div>
<div class='div-orig'><p>難頓教者例此可解實既是同據何為頓。</p>
</div>
<div class='div-commentary'><p style="margin-left:1em">華嚴至法華來無不有頓何獨華嚴得稱頓耶。</p>
</div>
<div class='div-orig'><p>權雖別異不應從事判大小則大顛倒<span class='note-inline'>(云云)</span>。</p>
</div>
<div class='div-commentary'><p style="margin-left:1em">次明別難中以權別故故有諸部不同者權是事法不應從權異邊而分頓與非頓。</p>
</div>
<p class='juan'>妙法蓮華經玄義釋籤卷第三十七</p>
<div class='div-w'><p class="head2">音釋</p>

<div class='div-note'>筌罤<p style="margin-left:1em"><span class='note-inline'>(筌音詮取魚器也罤音題兔網也)</span>。</p>
洮汰<p style="margin-left:1em"><span class='note-inline'>(洮音桃汰音太洮汰洗濯也)</span>。</p>
薳<p style="margin-left:1em"><span class='note-inline'>(韋委切)</span>。</p>
凜<p style="margin-left:1em"><span class='note-inline'>(力稔切)</span>。</p>
黠<p style="margin-left:1em"><span class='note-inline'>(胡八切慧也)</span>。</p>
[孚*童]<p style="margin-left:1em"><span class='note-inline'>(他冬他動竹用三切乳汁也)</span>。</p>
</div></div>
</div><!-- end of div[@id='body'] -->
</body></html>