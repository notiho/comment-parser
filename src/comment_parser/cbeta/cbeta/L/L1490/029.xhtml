<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>妙法蓮華經玄義釋籤卷第二十九　富九</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○前已釋別名竟此之別名法喻合題然古人釋諸經題或但從人如郁伽長者或但從法如大般若或從人法如仁王般若但作此說何能顯於名下深致秖如今家解妙法兩字二百餘紙豈但人法法譬而<span class='corr'>已</span>如此消釋尚恐不能盡經幽旨又復餘經當機被物無多關涉若釋此經不可率爾是故今師殷勤再三豈節外生文皆事不獲<span class='corr'>已</span>於中二初略對別名重辨次正釋。</p>
</div>
<div class='div-orig'><p>第二釋通名者經一字也具存胡音應云薩達磨分陀利修多羅薩達磨此翻妙法分陀利此翻蓮華已如上釋。</p>
</div>
<div class='div-commentary'><p style="margin-left:1em">初中言胡音者自古著述諍競未生但從西來以胡為稱應云梵音元梵天種還作梵語及以梵書梵天初下具如䟽及止觀第七記此土書法本無從始但是大權隨其方土為其制立是故倉頡初觀鳥跡故感通傳云倉頡造書臺亦名高四臺有人姓高兄弟四人造得此臺名高四臺倉頡於彼造書有云是迦葉佛說法堂故知迦葉佛密化此土。</p>
<p style="margin-left:1em">○次正釋中先列彼音輕重不同有翻無翻此方不定。</p>
</div>
<div class='div-orig'><p>修多羅或云修單蘭或云修妬路彼方楚夏此土翻譯不同或言無翻或言有翻。</p>
</div>
<div class='div-commentary'><p style="margin-left:1em">言楚夏者亰華為夏淮南為楚音詞不同所詮不異彼土亦爾雖同梵音諸國輕重不無少異。</p>
<p style="margin-left:1em">○次開章中列章。</p>
</div>
<div class='div-orig'><p>釋此為五一明無翻二明有翻三和融有無四歷法明經五觀心明經。</p>
</div>
<div class='div-commentary'><p style="margin-left:1em">○解釋初言無翻者又二先列無翻次開五義初文二先立無翻。</p>
</div>
<div class='div-orig'><p>言無翻者彼語多含此語單淺不可以單翻複應留本音。</p>
</div>
<div class='div-commentary'><p style="margin-left:1em">○次述他解。</p>
</div>
<div class='div-orig'><p>而言經者開善云非正翻也但以此代彼耳此間聖說為經賢說子史彼聖稱經菩薩稱論既不可翻宜以此代彼故稱經也。</p>
</div>
<div class='div-commentary'><p style="margin-left:1em">○解未全當是故須開以為五門五門並是毗曇雜心中意於中又三標列釋。</p>
</div>
<div class='div-orig'><p>既不可翻而含五義。</p>
</div>
<div class='div-commentary'><p style="margin-left:1em">○列中先列。</p>
</div>
<div class='div-orig'><p>一法本亦云出生二云微發亦云顯示三云涌泉四云繩墨五云結鬘今秖作五義不可翻。</p>
</div>
<div class='div-commentary'><p style="margin-left:1em">○次列今家義開為三通釋五義。</p>
</div>
<div class='div-orig'><p>今於一中作三三五十五義一教本二行本三義本。</p>
</div>
<div class='div-commentary'><p style="margin-left:1em">○釋中又二先正釋五義次釋訓初又二先釋次結初文自五初釋法本具三義者又二先散釋次束為法門初文又二初通釋次別釋所言通者經是一切諸法之本。</p>
</div>
<div class='div-orig'><p>今廣釋之言法本者一切皆不可說以四悉檀因緣則有言說。</p>
</div>
<div class='div-commentary'><p style="margin-left:1em">○次世界下別釋又二先略對。</p>
</div>
<div class='div-orig'><p>世界悉檀說則為教本為人對治則為行本第一義悉檀則為義本。</p>
</div>
<div class='div-commentary'><p style="margin-left:1em">○次廣解廣解中三初明佛言還以佛言為本次若後下明佛經為論之本三諸外下明斥外道無佛經本故法本義不成。</p>
</div>
<div class='div-orig'><p>所言教本者金口所說一言為本派出無量言教若通若別當時被物聞即得道故經言一一修多羅復有無量修多羅以為眷屬。</p>
</div>
<div class='div-commentary'><p style="margin-left:1em">初言若通若別者一經通別諸經通別諸教通別故經下引證教本經云一一修多羅無量修多羅以為眷屬者華嚴第二十五不思議品云隨根性行廣說不可說億那由他修多羅一一修多羅初中後善出生一切句身味身又三十六云一切諸佛於一身化不可說不可說佛剎微塵數頭一一頭化不可說不可說佛剎微塵數舌一一舌出不可說不可說佛剎微塵數音聲一一音聲出不可說不可說佛剎微塵數修多羅一一修多羅說不可說不可說微塵數法一一法說不可說不可說微塵數句身味身法及句味名為眷屬眷屬秖是隨順彼修多羅流類法耳。</p>
<p style="margin-left:1em"><span class='note-inline'>(△次明佛經為論之本)</span>。</p>
</div>
<div class='div-orig'><p>若後人不解菩薩以佛教為本作通論別論申通別經令佛意不壅尋者得道良由其論有本故也。</p>
</div>
<div class='div-commentary'><p style="margin-left:1em"><span class='note-inline'>(△三斥外道無佛經本故法本義不成)</span>。</p>
</div>
<div class='div-orig'><p>諸外道等雖有所說不與修多羅合戲論無本不能得道。</p>
<p>經是行本者示人無諍法導達通塞開明眼目救治人病如教修行則起通別諸行從此至彼入清涼池至甘露地泥洹真法寶眾生從種種門入故知經是行本。</p>
<p>經是義本者尋一句詮於一義尋無量句詮無量義或尋一句詮於無量義尋無量句詮於一義若通若別尋詮會入故經是義本。</p>
</div>
<div class='div-commentary'><p style="margin-left:1em">次義本中云尋一句詮一義等者如大經三十一因佛答迦葉闡提善根不定有斷不斷迦葉復問何故世尊作不定說佛言譬如醫方皆為治病或於一名下說無量名如大涅槃亦名無生無出無作歸依窟宅解脫燈明彼岸無畏等或有一義說無量名如天帝釋名憍尸迦婆蹉婆摩佉婆因陀羅千眼天舍脂夫金剛寶頂等或有無量義說無量名如佛如來義異名異復有一義說無量名如五陰亦名顛倒苦諦四念處四識住道時眾生第一義身戒心慧解脫十二緣三乘六道三世等也名是能詮義是名旨大經從義故義為名本故後二句並義居先初立一名無量名不立一義一名及無量義一名者為酬迦葉是故不立若一義一名即當定義即是迦葉所難之辭是故不立此中文意為釋經名從名詮義是故四句以名為先前後雖殊其意不別涅槃云名此中云句者如云名詮自性句詮差別今為存於詮差別名是故云句如云妙法蓮華殊於諸典即差別也。</p>
<p style="margin-left:1em"><span class='note-inline'>(△次束為法門)</span>。</p>
</div>
<div class='div-orig'><p>束此三種為法門者教本即是聞慧行本即是思慧義本是修慧見真法本之義尚已多含故不可翻也或言出生例此可知。</p>
</div>
<div class='div-commentary'><p style="margin-left:1em">○次三發者亦二先通。</p>
</div>
<div class='div-orig'><p>二含微發者佛以四悉檀說言辭巧妙次第詮量初中後善圓滿具足如大海水漸漸轉深。</p>
</div>
<div class='div-commentary'><p style="margin-left:1em">○次聞教下別釋別中亦先散。</p>
</div>
<div class='div-orig'><p>聞教之者初聞世界悉檀次第領受分別法相微有解生漸漸增長明練通達又遍讀諸異論廣知智者意多聞強識以至成佛就此即約教論微發初聞為人對治即能起行始人天小行次戒定慧入無漏行見道修道遂證無學從小入大終于妙覺是約行論微發初聞第一義悉檀展轉增廣入於聞思煗頂世第一次入見諦得真第一義次入修道至無學從小入大見似真中道起自毫末終成合抱也。</p>
</div>
<div class='div-commentary'><p style="margin-left:1em">○次束。</p>
</div>
<div class='div-orig'><p>束此三發為法門者依小乘即三種解脫發依大乘初住中有教發是般若行發即如來藏理發是實相微發已自多含故不可翻也。</p>
</div>
<div class='div-commentary'><p style="margin-left:1em">束中在初住前名教行理至初住時此三開發此約修得三德而說故從發心漸漸微發至初住位一時頓發從初受名故云微發又云若約小乘三解脫者性念處慧解脫約理共念處俱解脫約行緣念處無疑解脫約教應須委釋出其義意。</p>
</div>
<div class='div-orig'><p>三含涌泉者從譬為名也佛以四悉檀說法文義無盡法流不絕。</p>
<p>若聞世界說一句解無量句月四月至歲如風於空中自在無障礙說初心解已如涌泉何況後心何況如來猶如石泉流潤遍益也若聞為人對治起無量行恒沙佛法種種法門一行無量行入善境界登八正直道若聞第一義理若虛空虛空之法不可格量遍一切處是名義涌泉。</p>
<p>束此為法門者教泉是法無礙辯行泉即辭無礙辯義泉即義無礙辯樂說通三處涌泉已自多含故不可翻也。</p>
</div>
<div class='div-commentary'><p style="margin-left:1em">含涌泉中對四辯者教謂教法即十界教辭謂言辭即利他行義謂言旨即所詮理。</p>
</div>
<div class='div-orig'><p>四含繩墨者佛以四悉檀說。</p>
<p>初聞世界裁愛見之邪教不為邪風倒惑得入正轍即教繩墨也若聞為人對治遠離非道入好正濟道品之路即行繩墨也若聞第一義裁愛見此岸得至彼岸不保生死亦不住無為即義繩墨。</p>
<p>束此為法門者教裁邪即是正語行裁邪即正業正精進正念正定等義裁邪即正見正思惟等繩墨已自多含故不可翻。</p>
<p>五含結鬘者結教行理如結華鬘令不零落世界悉檀結佛言教不零落為人對治結眾行不零落第一義結義理不零落。</p>
<p>束此為法門者結教成口無失結行即身無失結義即意無失亦是三種共智慧行亦是三陀羅尼教不零落是聞持陀羅尼行不零落行陀羅尼義不零落即緫持陀羅尼若作嚴身釋者即是約教名智慧莊嚴約行名福德莊嚴約義即是所莊嚴所莊嚴即是法身為定慧莊嚴也一切眾生皆有法身法身體素天龍之所忽劣若修學定慧莊嚴法身則一切見敬也。</p>
</div>
<div class='div-commentary'><p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>舊云經含五義今則經含十五義豈可單漢翻胡名含之釋如此<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△次釋訓)</span>。</p>
</div>
<div class='div-orig'><p>訓者訓常今釋其訓天魔外道不能改壞名為教常真正無雜無能踰過名為行常湛然不動決無異趣名為理常又訓法者法可軌行可軌理可軌今直釋訓<span class='corr'>已</span>含六義況胡言重複而可單翻耶。</p>
<p>二言有翻者亦為五一翻為經經由為義由聖人心口故今亦隨而釋之謂教由行由理由一切修多羅一切通別論一切䟽記等皆由聖人心口是名教由一切契理行一切相似行一切信行法行皆由聖人心口故以行為由一切世間義一切出世義一切方便義一切究竟義皆由聖人心口故以義為由教由世界行由為人對治義由第一義悉檀又言經者緯義如世絹經以緯織之龍鳳文章成佛以世界悉檀說經菩薩以世界緯織經緯合故賢聖文章成又約行論經緯慧行為經行行為緯經緯合故八正文章成又約理論經緯者詮真為經詮俗為緯經緯合故二諦文章成二翻為契者契緣契事契義世界說是契緣隨宜說是契生善隨對治說是契破惡是為契事隨第一義說是契義三翻法本者即教行理本如前釋<span class='note-inline'>(云云)</span>四翻線者線貫持教行理令不零落嚴身等義如前釋又線能縫義縫教使章句次第堪可說法如支佛不值十二部線不能說法世智辯聦亦不得經線正語不成又線能縫行依經則行正違經則行邪又縫理者理所不印墮六十二邪理所印者會一究竟道也五翻善語教亦是善行教亦是善理教世界悉檀說即善語教為人對治即善行教第一義說即善理教是名修多羅有五種翻也。</p>
</div>
<div class='div-commentary'><p style="margin-left:1em">餘文可知。</p>
<p style="margin-left:1em">○三和融中二初斥次今和融下正融通初又三初雙斥二家次釋論下二家引證三舊云下重斥無翻。</p>
</div>
<div class='div-orig'><p>三和融有無者昔佛法初度胡漢未明言無翻者乃是河西羣學所傳晚人承用加以此代彼今傳譯煥爛方言稍通豈苟執無翻猶以多含為解若多含者何局五耶若有翻者以何為正義寧種種翻那得多若翻修多羅為經者修多羅有九謂通別修多羅藏等何不見周正十二部中經部三藏中有經藏耶若翻為契法本等者亦應改正十二部中有契部法本部線部善語教部三藏中應有線等藏彼諸處皆不從此翻何獨通修多羅耶。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>釋論云般若尊重智慧輕薄何得用輕翻重若爾即是無翻家證夫實相尊重不可說遂得作胡言而說何不得作漢語而翻若不可翻亦不可說此即有翻家證。</p>
</div>
<div class='div-commentary'><p style="margin-left:1em">次二家引證中初無翻家云般若尊重智慧輕薄者譯梵為漢漢音浮淺故安師云譯經有五失及三不易譯梵為秦如嚼食與人令人嘔噦據此似如非不可翻但薄淡也今既<span class='corr'>已</span>翻非全不可。</p>
<p style="margin-left:1em">○三重[后-口+十]無翻者意在共翻為經故且廣[后-口+十]無翻次方融通二計於中二初立舊無翻家。</p>
</div>
<div class='div-orig'><p>舊云涅槃含三德不可用滅度為翻又梁武云滅度小乘法不可用翻大涅槃。</p>
</div>
<div class='div-commentary'><p style="margin-left:1em">○次此未必下[后-口+十]又四初緫舉大經次引今經並折三若謂下縱折四若執下以失意折。</p>
</div>
<div class='div-orig'><p>此未必爾經言有涅槃大涅槃亦應有滅度大滅度此經云如來滅度豈非大滅度既以小滅度翻小涅槃何得不以大滅度翻大涅槃。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○第三又二初直以滅度名折。</p>
</div>
<div class='div-orig'><p>若謂滅度偏不含三德者今作含釋滅者即解脫解脫必有其人人即法身法身不直身必有靈智靈智即般若。</p>
</div>
<div class='div-commentary'><p style="margin-left:1em">○次按經題以大滅度名折。</p>
</div>
<div class='div-orig'><p>又大即法身滅即解脫度即般若但標滅度含三宛然何得無翻耶。</p>
</div>
<div class='div-commentary'><p style="margin-left:1em">○四[后-口+十]失意。</p>
</div>
<div class='div-orig'><p>若執一言則彼彼相是非不達佛意已如上說。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次正和融中三初以令家如前所釋融通。</p>
</div>
<div class='div-orig'><p>今和融有無虛豁義趣若言無翻名含五義於一一義更含三義彌見其美若作有翻於一一翻亦具三義轉益旨深任彼有無何所乖諍。</p>
</div>
<div class='div-commentary'><p style="margin-left:1em">○次大經下引證融通。</p>
</div>
<div class='div-orig'><p>大經云我終不與世間共諍世智說有我亦說有世智說無我亦說無如此通融於二家無失而有理存焉。</p>
</div>
<div class='div-commentary'><p style="margin-left:1em">何不專憑一理而雙是二家故引大經明雙是意凢破立之法皆先出彼非彼二無大非何須固[后-口+十]故雙是二解以三意助之使雙益其美復順如來善權益物。</p>
<p style="margin-left:1em">○三復次下助一家用義處中而立共翻為經又為二初明翻意。</p>
</div>
<div class='div-orig'><p>復次圓義無方處處通入乃如上說若正翻名世諦不得混濫今且據一名以為正翻亦不使二家有怨。</p>
</div>
<div class='div-commentary'><p style="margin-left:1em">○次何者下釋所以又三初略立。</p>
</div>
<div class='div-orig'><p>何者從古及今譯胡為漢皆題為經。</p>
</div>
<div class='div-commentary'><p style="margin-left:1em">○次若餘下重略[后-口+十]二家。</p>
</div>
<div class='div-orig'><p>若餘翻是正何不改作契線若傳譯僉然則經正明矣若等是無翻何不標微發涌泉等今正用經於多含義強含三法本三微發三涌泉諸繩墨結鬘等義亦含契線善語教訓法訓常等無不攝在經一字中餘句亦如是。</p>
</div>
<div class='div-commentary'><p style="margin-left:1em">○三諸大小下重立。</p>
</div>
<div class='div-orig'><p>諸大小乘教皆以經為通名故不用餘句也。</p>
</div>
<div class='div-commentary'><p style="margin-left:1em">○四歷法明經中二先歷法次約教初又二先略明經體次正明歷法初文又二先明此土三法次若他土下明諸土六塵初文又二初通立三法次明利鈍互非初文二初略徵起。</p>
</div>
<div class='div-orig'><p>四歷法明經者若以經為正翻何法是經。</p>
</div>
<div class='div-commentary'><p style="margin-left:1em">○次舊用下釋三法相。</p>
</div>
<div class='div-orig'><p>舊用三種一用聲為經如佛在世金口演說但有聲音詮辯聽者得道故以聲為經大品云從善知識所聞也二用色為經若佛在世可以聲為經今佛去世紙墨傳持應用色為經大品云從經卷中聞三用法為經內自思惟心與法合不由他教亦非紙墨但心曉悟即法為經故云修我法者證乃自知<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次明隨根利鈍異故各取者之二初緫標。</p>
</div>
<div class='div-orig'><p>三塵為經施於此土。</p>
</div>
<div class='div-commentary'><p style="margin-left:1em">○次別釋三文。</p>
</div>
<div class='div-orig'><p>耳識利者能於聲塵分別取悟則聲是其經於餘非經若意識利者自能研心思惟取決法是其經於餘非經眼識利者文字詮量而得道理色是其經於餘非經此方用三塵而<span class='corr'>已</span>餘三識鈍鼻臭紙墨則無所知身觸經卷亦不能解舌噉文字寧別是非。</p>
</div>
<div class='div-commentary'><p style="margin-left:1em">然今古共以法為經者文從強說雖別立三法然聲色兩種必假法通若覩若聞不以意思無能令教與心相應。</p>
<p style="margin-left:1em">○次他土中二先緫立言亦六亦偏者或一土具六或一土偏一或二三四即如此土具足用三復有增強若單雙具若爾何妨此土根性不等亦有因味及香觸等即如下文通釋者是於中二先釋六相。</p>
</div>
<div class='div-orig'><p>若他土亦用六塵亦偏用一塵如淨名曰以一食施於一切於食等者於法亦等於法等者於食亦等此即偏用舌根所對為經或有國土以天衣觸身即得道此偏用觸為經或見佛光明得道此偏用色為經或寂滅無言觀心得道此偏用意為經如眾香土以香為佛事此偏用香為經他方六根識利六塵得為經。</p>
</div>
<div class='div-commentary'><p style="margin-left:1em">○次明此土不用之意。</p>
</div>
<div class='div-orig'><p>此土三根識鈍鼻不及驢狗鹿等云何於香味觸等能得通達。</p>
</div>
<div class='div-commentary'><p style="margin-left:1em">○次正釋中二先假問徵起。</p>
</div>
<div class='div-orig'><p>問根利故於塵是經鈍者塵則非經耶。</p>
</div>
<div class='div-commentary'><p style="margin-left:1em">○次答下正釋釋中二先通辨六塵皆具諸法。</p>
</div>
<div class='div-orig'><p>答六塵是法界體自是經非根利取方乃是經。</p>
</div>
<div class='div-commentary'><p style="margin-left:1em"><span class='note-inline'>(△先略明經體竟次正明歷法然是前釋中第二科一科兩用)</span>。</p>
<p style="margin-left:1em">○次別釋即正歷諸法於中二先寄歷十八界次是則下緫結初文二初廣約六塵次略例根識初六塵中初色極廣次聲漸略餘四全略初廣色中二初約色立相次結成三諦初又二初舉一黑色次青黃下以餘色例初黑色中二初一黑字歷於有翻無翻及和通等次正以黑字為法界徧攝諸法即是結成三諦也初文二先緫引大品色具諸法。</p>
</div>
<div class='div-orig'><p>何者大品云一切法趣色是趣不過此色能詮一切法。</p>
</div>
<div class='div-commentary'><p style="margin-left:1em">○次正借色能詮諸義於中又三初詮無翻次有翻三和通初文五義即為五文。</p>
<p style="margin-left:1em"><span class='note-inline'>(△初詮無翻初法本中先且積黑字為諸法本即是教本)</span>。</p>
</div>
<div class='div-orig'><p>如黑墨色一畫詮一二畫詮二三畫詮三豎一畫則詮王足右畫則詮丑足左畫則詮田出上詮由出下詮申如是迴轉詮不可盡或一字詮無量法無量字共詮一法無量字詮無量法一字詮一法於一黑墨小小迴轉詮量大異左迴詮惡右迴詮善上點詮無漏下點詮有漏殺活與奪毀譽苦樂皆在墨中更無一法出此墨外。</p>
</div>
<div class='div-commentary'><p style="margin-left:1em">初法本中先且積黑字為諸法之本即是教本中云左回等者此以所表為善惡等左謂偏僻以表於惡右謂便易以表於善在上為勝以表無漏在下為劣以表有漏亦如梵書以十一點加於本音成十二字各有所表故知回轉皆由於墨。</p>
<p style="margin-left:1em">○次正詮法本即教行義三。</p>
</div>
<div class='div-orig'><p>略而言之黑墨詮無量教無量行無量理黑墨亦是教本行本理本。</p>
</div>
<div class='div-commentary'><p style="margin-left:1em">○次黑墨下成三微發。</p>
</div>
<div class='div-orig'><p>黑墨從初一點至無量點從點至字從字至句從句至偈從偈至卷從卷至部又從點一字句中初立小行後著大行又從點字中初見淺理後到深理是名黑色教行義三種微發。</p>
</div>
<div class='div-commentary'><p style="margin-left:1em">從淺至深故云微發。</p>
<p style="margin-left:1em">○又從黑色下涌泉。</p>
</div>
<div class='div-orig'><p>又從黑色涌出點出字句偈不可窮盡涌出諸行無盡涌出義無盡是名黑色具三涌泉。</p>
</div>
<div class='div-commentary'><p style="margin-left:1em">○次又下約詮裁邪。</p>
</div>
<div class='div-orig'><p>又約黑色裁教行義邪。</p>
</div>
<div class='div-commentary'><p style="margin-left:1em">○次又約下詮結鬘。</p>
</div>
<div class='div-orig'><p>又約黑色結教行義鬘又以嚴身。</p>
</div>
<div class='div-commentary'><p style="margin-left:1em">結鬘中二義今亦具之。</p>
<p style="margin-left:1em"><span class='note-inline'>(△次有翻前經由為義在有翻科中故今此科是詮有翻字訓附在有翻科中故言及也)</span>。</p>
<p style="margin-left:1em">○次又色下詮經是由義及訓等。</p>
</div>
<div class='div-orig'><p>又色是由由色故縛有六道生死由色故脫有四種聖人又色訓法法色故能成教行理又色是常色教不可破色行不可改色理不可動。</p>
</div>
<div class='div-commentary'><p style="margin-left:1em"><span class='note-inline'>(△三和通)</span>。</p>
<p style="margin-left:1em">○次又色下詮不可翻。</p>
</div>
<div class='div-orig'><p>又色不可翻色義多含故。</p>
</div>
<div class='div-commentary'><p style="margin-left:1em">文略準前可知。</p>
<p style="margin-left:1em">○次又可翻下共翻為經今亦詮之。</p>
</div>
<div class='div-orig'><p>又色可翻名色為經故。</p>
</div>
<div class='div-commentary'><p style="margin-left:1em"><span class='note-inline'>(△次正以黑字為法界徧攝諸法即是結成三諦)</span>。</p>
<p style="margin-left:1em">○於詮經中具結成三諦以一切法不出三諦故非字亦字即雙照空假。</p>
</div>
<div class='div-orig'><p>見色經時知色愛見知色因緣生法知色即空即假即中色即法界緫含諸法法界文字文字即空無點無字無句無偈句偈文字畢竟不可得是名知字非字非字亦字。</p>
</div>
<div class='div-commentary'><p style="margin-left:1em">○次於一黑色既名為經經詮諸法故於經字廣歷十妙方是今文妙法之經於中先約迹文自為十即十妙也於中二先釋次如此解下結功能。</p>
</div>
<div class='div-orig'><p>墨色是經為法本者若於墨字生瞋斷他壽命若於墨字起愛而作盜婬乃至於墨起癡而生邪見當知墨字是四趣本若於墨字生慈生捨乃至生正見者當知墨字是人天本若知墨字是果報無記無記是苦諦於報色生染即是集諦知字因緣所成苦空無我是道諦既知字非字不生字倒諸煩惱滅即滅諦知字四諦知字四諦能生煗頂若向若果賢聖解脫當知墨字是聲聞本若於字不了名無明於字起愛恚是諸行分別字好醜是識識於字名名色字涉於眼名六入字塵對根名為觸納領染著即是受纏綿不捨是愛竭力推求是取取則成業名為有有能牽果是名生老病死苦輪不息是則十二因緣本若能知字非字無明即滅不至於行乃至不至老死無明滅則老死滅當知此字是辟支佛本若知字即空非滅<span class='corr'>已</span>空字性本空空中無愛恚乃至無邪正字不可得知字者誰云何眾生妄生取捨起慈悲誓願行六度濟眾生入如實際亦無眾生得滅度者當知此字是菩薩本若知字非字非字非非字無二邊倒名淨淨則無業名我我則無苦名樂無苦則無生死名常何以故字是俗諦非字是真諦非字非非字是一實諦一諦即三諦三諦即一諦是名境本若知墨字從紙筆心手和合而成一一字推不得一字一一點推亦不得字則無所不得心手即不得能無能無所知能所誰是一切智本字雖非字非字而字從心故有點從點有字從字有句從句有偈從偈有行從行有卷從卷有帙從帙有部從部有藏從藏有種種分別是道種智本雖非字非非字而雙照字非字是為一切種智本雪山為八字捨所愛身是為行本我解一句乃至半句得見佛性入大涅槃即是位本我得三菩提皆由聞經及稱善哉字即乘本若忘失句逗還令通利與其三昧及陀羅尼即感應本依文學通即神通本依字故得語即說法本說字教他即眷屬本勤學此字祿在其中即利益本。</p>
</div>
<div class='div-commentary'><p style="margin-left:1em">前九可見十利益中云勤學此字等者通論五乘皆因勤學別論今經專能利益佛乘學者祿即是益。</p>
</div>
<div class='div-orig'><p>如此解字手不執卷常讀是經口無言聲遍誦眾典佛不說法恒聞梵音心不思惟普照法界如此學問豈不大哉當知黑色是諸法本。</p>
</div>
<div class='div-commentary'><p style="margin-left:1em">次結功能中云手不執卷等者卷軸是色今以色法徧一切法乃見一期佛法常在一塵豈假執於黃卷經耶是則一念具讀一期色教色具眾典未藉口言如來一音出一切音此中徧詮何殊梵響一塵即足何須別思如此勸學豈與夫一經一論至皓首耶。</p>
<p style="margin-left:1em">○次例餘色。</p>
</div>
<div class='div-orig'><p>青黃赤白亦復如是。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○結成三諦中四先結三諦次不可下歷事雙非三能於下勸誡四若於下結示。</p>
</div>
<div class='div-orig'><p>非字非非字雙照字非字。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>不可說非不可說不可見非不可見何所簡擇何所不簡擇何所攝何所不攝何所棄何所不棄是則俱是非則悉非。</p>
</div>
<div class='div-commentary'><p style="margin-left:1em">次歷事中色中諸法既在一色故不可說亦可寄事分別解釋色是可說色中諸法則不可見色為法界無可簡擇復須簡九以從佛界即空故無所攝即假故徧攝棄等重釋於攝徧攝故不棄無所攝故徧棄同一法界故俱是法界離念故俱非。</p>
<p style="margin-left:1em">○三勸誡中二先勸。</p>
</div>
<div class='div-orig'><p>能於黑色通達一切非於一切非通達一切是通達一切非非非是一切法邪一切法正。</p>
</div>
<div class='div-commentary'><p style="margin-left:1em">○次若於下誡。</p>
</div>
<div class='div-orig'><p>若於黑色不如是解則不知字與非字黃白赤青有對無對皆不能知。</p>
</div>
<div class='div-commentary'><p style="margin-left:1em">○四結示中二先結。</p>
</div>
<div class='div-orig'><p>若於黑色通達知餘色亦如是。</p>
</div>
<div class='div-commentary'><p style="margin-left:1em">○次示今經意。</p>
</div>
<div class='div-orig'><p>此即法華經意以色為經也。</p>
</div>
<div class='div-commentary'><p style="margin-left:1em">今經秪是開顯十妙色具十妙及一切法故是今經意也。</p>
<p style="margin-left:1em"><span class='note-inline'>(△次聲漸畧)</span>。</p>
<p style="margin-left:1em">○聲中二先詮諸法。</p>
</div>
<div class='div-orig'><p>聲塵亦如是或一聲詮一法<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次略示三諦相餘文指同。</p>
</div>
<div class='div-orig'><p>耳根利者即解聲愛見因緣即空即假即中知脣舌牙齒皆不可得聲即非聲非聲亦聲非聲非非聲聲為教行義本種種等義皆如上說即是通達聲經。</p>
</div>
<div class='div-commentary'><p style="margin-left:1em"><span class='note-inline'>(△餘四全畧)</span>。</p>
<p style="margin-left:1em">○次香下餘四塵例。</p>
</div>
<div class='div-orig'><p>香味觸等亦復如是。</p>
<p>文云一切世間治生產業皆與實相不相違背即此意也。</p>
</div>
<div class='div-commentary'><p style="margin-left:1em">次引證中云但舉資生等餘攝有翻等及十妙等並如前。</p>
<p style="margin-left:1em">○次餘根識中二先引例次引證根識皆為所觀故也。</p>
</div>
<div class='div-orig'><p>外入皆經周遍法界者內入亦如是內外入亦如是。</p>
</div>
<div class='div-commentary'><p style="margin-left:1em">初云外入等者如相傳云有三藏至此嗅春秋書云有血腥氣嗅周易云有玄氣故知鼻根具知諸法故經中鼻根最為委悉餘身根等例此可知六塵皆具一切諸法更互相攝猶如帝網。</p>
</div>
<div class='div-orig'><p>經云非內觀得解脫亦不離內觀<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次緫結亦不出三諦文舉塵識略不列根又三初結三諦次自在下歎三若欲下結用義勢。</p>
</div>
<div class='div-orig'><p>是則一塵達一切塵不見一塵一切塵通達一塵一切塵於一識分別一切識亦不見一識一切識而通達一識一切識。</p>
</div>
<div class='div-commentary'><p style="margin-left:1em">初文初句假次空通達下中識中例知。</p>
<p style="margin-left:1em"><span class='note-inline'>(△次歎)</span>。</p>
</div>
<div class='div-orig'><p>自在無礙平等大慧何者是經何者非經。</p>
</div>
<div class='div-commentary'><p style="margin-left:1em">何者下如前是則俱具三諦等。</p>
<p style="margin-left:1em"><span class='note-inline'>(△三結用義勢)</span>。</p>
</div>
<div class='div-orig'><p>若欲細作於一一塵識例可解有翻無翻以三義織之後用三觀結之<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△次約教)</span>。</p>
</div>
<div class='div-orig'><p>歷諸教分別經者若言理絕文字文字是世俗寄字詮理理可是經文字非經六塵等皆是經詮非正經也此即三藏中經耳若無離文字說解脫義文字性離即是解脫六塵即實相無二無別如上所說者圓教中經也帶三方便作此說者方等中經也帶二方便如此說者般若中經也帶一方便作如此說者華嚴中經也。</p>
</div>
<div class='div-commentary'><p style="margin-left:1em">次約教中文不次第五時義足圓是法華藏是鹿苑。</p>
<p style="margin-left:1em">○次觀心經中具約前來四段明經又二初標。</p>
</div>
<div class='div-orig'><p>五明觀心經者皆類上為四也。</p>
</div>
<div class='div-commentary'><p style="margin-left:1em">○次釋釋中先無翻中三初來意次正約十五義三結。</p>
</div>
<div class='div-orig'><p>一類無翻者心含善惡諸心數等當知此心諸法之都何可定判若惡是心心不含善及諸心數若善是心心不含惡及諸心數不知何以目心以略代緫故知略心能含萬法況不含五義耶華嚴云一微塵中有三千大千世界經卷即其義也。</p>
</div>
<div class='div-commentary'><p style="margin-left:1em">初華嚴一塵有大千經卷如止觀第三記。</p>
</div>
<div class='div-orig'><p>心是法本者釋論云一切世間中無不從心造無心無思覺無思覺無言語當知心即語本心是行本者大集云心行大行遍行心是思數思數屬行陰諸行由思心而立故心為行本心是理本者若無心理與誰含以初心研理恍恍將悟稍入相似則證真實是為理本。</p>
<p>心含微發者初剎那心微微而有次心若存若亡次漸增長後則決定暢心而發口是語微發初心習行行猶微弱次少樹立後成大行即行微發初觀心不見心理更修髣髴乃至相似真實即理微發。</p>
<p>心含涌泉者心具諸法障故不流如土石壓泉去壅涌溜若不觀心心闇不明所說不長若觀心明徹則宣辯無方流溢難盡豈非語涌泉若不觀心行則有間以觀心故念念相續翻六蔽成六度六度攝一切行是行涌泉若能觀心如利钁斵地磐石沙鹵理水清澄<span class='corr'>滔滔</span>無竭即義涌泉。</p>
<p>心含結鬘者觀念不謬得一聞持穿文無失觀心得定共力穿行無失觀心得道共力穿義無失又觀心得定慧嚴顯法身此皆可解又心是繩墨若觀心得正語離邪倒說觀心正則勉邪行心無見著則入正理事行如繩理行如墨彈愛見木成正法器也。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>是為心經多含略示十五義<span class='note-inline'>(云云)</span>。</p>
</div>
<p class='juan'>妙法蓮華經玄義釋籤卷第二十九</p>
<div class='div-w'><p class="head2">音釋</p>

<div class='div-note'>壅<p style="margin-left:1em"><span class='note-inline'>(於用切塞也)</span>。</p>
钁<p style="margin-left:1em"><span class='note-inline'>(居縳切大鉏也)</span>。</p>
斵<p style="margin-left:1em"><span class='note-inline'>(竹角切斫也)</span>。</p>
鹵<p style="margin-left:1em"><span class='note-inline'>(郎古切沙鹵埆薄地也)</span>。</p>
</div></div>
</div><!-- end of div[@id='body'] -->
</body></html>