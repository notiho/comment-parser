<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>妙法蓮華經玄義釋籤卷第二十二　富二</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○次明神通中標列釋。</p>
</div>
<div class='div-orig'><p>第七明神通妙者。</p>
<p>此為四意一明次第二名數三同異四麤妙。</p>
</div>
<div class='div-commentary'><p style="margin-left:1em">○前諸文中並立來意一門但寄在文前明之今則別列言次第者次前文來故云次第即來意異名也於中為三初舉前生後次略示後文之相三上辨下正明次前有此文來初文二初舉前。</p>
</div>
<div class='div-orig'><p>來意者前論機應止是辨其可生可赴之相。</p>
</div>
<div class='div-commentary'><p style="margin-left:1em">○次若正論下生後。</p>
</div>
<div class='div-orig'><p>若正論化用益他即是三輪不思議化。</p>
</div>
<div class='div-commentary'><p style="margin-left:1em">○次示後文相中二初列。</p>
</div>
<div class='div-orig'><p>謂身輪口輪他心輪。</p>
</div>
<div class='div-commentary'><p style="margin-left:1em">○次普門下釋釋中二初引普門證次遊於下釋經意。</p>
</div>
<div class='div-orig'><p>普門品但有二文而兼得三意。</p>
</div>
<div class='div-commentary'><p style="margin-left:1em">初明普門品但有二文兼得三意者經文先問次答問中具三答文但二問云觀世音菩薩云何遊此娑婆世界問身也云何而為眾生說法問口也方便之力其事云何問意也答中句句但舉身口以兼於意應以聲聞身答身也而為說法答口也既有身口必兼於意或將應以兩字即是意也善達機緣故云應以。</p>
<p style="margin-left:1em">○次文又二初約身口表意次又化下從多少以論初又二謂法譬。</p>
</div>
<div class='div-orig'><p>遊於娑婆世界即是身輪而為說法即是口輪。</p>
</div>
<div class='div-commentary'><p style="margin-left:1em">○譬又三謂譬合結。</p>
</div>
<div class='div-orig'><p>如見蓮華大知池水深。</p>
<p>若見說法大則知智慧大。</p>
<p>故兩輪兼示他心輪也。</p>
</div>
<div class='div-commentary'><p style="margin-left:1em">○次文又為三先正論多少。</p>
</div>
<div class='div-orig'><p>又化他多示兩輪示心輪少從多但二故無心輪。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>經言其見聞者悉皆得度也。</p>
</div>
<div class='div-commentary'><p style="margin-left:1em">○三正辨多用身口一切聖教但多有此二相故也又為四先釋二身二鼓次此是下明身口所由二若示下明所兼之意四亦是下舉二行以釋二身二鼓。</p>
</div>
<div class='div-orig'><p>示身輪者即是示藥樹王身如意珠王身示口輪者即是示毒鼓天鼓。</p>
</div>
<div class='div-commentary'><p style="margin-left:1em">初文中言藥樹王身者則示可畏破惡之形如大經第二十九菩薩品云譬如藥樹名曰樹王於諸藥中最為殊勝能滅諸病樹不作念若取枝葉及皮身等雖不作念能愈諸病涅槃亦爾<span class='note-inline'>(云云)</span>如意珠王身者示為可愛生善之形如大品第十云如摩尼珠所在住處一切非人不得其便其珠著身暗中得明熱時得涼寒時得濕若在水中隨物現色毒鼓者大經云譬如有人以諸毒藥用塗大鼓於大眾中擊令出聲聞者皆死此譬說於破惡法也如止觀第五記天鼓者如忉利天所有妙鼓隨天心念出種種聲此譬說於生善法也。</p>
</div>
<div class='div-orig'><p>此是慈悲熏於身口則有二身示現二鼓宣揚。</p>
</div>
<div class='div-commentary'><p style="margin-left:1em">次意者雖現身口皆由意慈。</p>
</div>
<div class='div-orig'><p>若示心輪即是示隨自意隨他意等也。</p>
</div>
<div class='div-commentary'><p style="margin-left:1em">第三意者覩身口相則知意業今且引大經經從說邊故名為語今文略語以證於意謂隨自意等語必待意故也隨自如珠如天隨他如藥如毒。</p>
<p style="margin-left:1em"><span class='note-inline'>(△四舉二行以釋二身二鼓)</span>。</p>
</div>
<div class='div-orig'><p>亦是同於病行嬰兒行。</p>
</div>
<div class='div-commentary'><p style="margin-left:1em">二行對上亦應可見。</p>
<p style="margin-left:1em">○次正明次第中二先法說。</p>
</div>
<div class='div-orig'><p>上辨機感相關而妙理難顯應須神通發動現於瑞相密表乎理。</p>
</div>
<div class='div-commentary'><p style="margin-left:1em">○次譬況先舉小譬次小尚下以小況大謂妙感應也。</p>
</div>
<div class='div-orig'><p>世人以蜘蛛挂則喜事來鳱鵲鳴則行人至。</p>
</div>
<div class='div-commentary'><p style="margin-left:1em">鳱鵲鳴者鳱鵲小鵲也西京雜記云乾鵲鳴者則行人至亦可作䧲今時書本多作乾字。</p>
</div>
<div class='div-orig'><p>小尚有徵大焉無瑞以近表遠亦應如是。</p>
</div>
<div class='div-commentary'><p style="margin-left:1em">○次名數中四列數釋名次第虛實後二寄名數中辨耳。</p>
</div>
<div class='div-orig'><p>二名數者諸經所出名數不同今且依六種謂天眼天耳他心宿命如意身通無漏等也。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>此六皆稱神通者如瓔珞云神名天心通名慧性天心者天然之心也慧性者通達無礙也毗曇亦云障通無知若去即發慧性也當知天然慧性與六法相應即能轉變自在故名神通地持力品云神謂難測知通謂無壅礙此解與瓔珞同天心即是難測知義慧性即是無壅礙義。</p>
</div>
<div class='div-commentary'><p style="margin-left:1em">釋名中雖三文不同義意不別地持云神謂難測知者易云陰陽不測謂之神非佛教意也。</p>
<p style="margin-left:1em"><span class='note-inline'>(△三次第)</span>。</p>
</div>
<div class='div-orig'><p>然此六法修無前後證無次第用亦任時故眾經列次不同也。</p>
</div>
<div class='div-commentary'><p style="margin-left:1em"><span class='note-inline'>(△四虛實)</span>。</p>
</div>
<div class='div-orig'><p>釋論云幻術事是虛誑法法於草木誑惑人眼物實不變神通不爾實得變法使物實變如地有成水之理水有成地之義若金銀得火則融水遇寒則結火寒是融結法結則實結融則實融若得天然慧性則實能如此變用自在所變水火令他實得受用而非其果報但是神通一時所作耳。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>△</span>三同異)</span>。</p>
<p style="margin-left:1em">○神通不同者具如文列凡夫外道及四教也三教如文略釋六通如止觀第七記彼文並是發宿習通也復有生得通如鬼畜等有報得通如諸天等有修得通如諸聲聞及諸外道三藏菩薩通教出假等修得又四若三藏二乘以無漏心依根本禪若諸外道以有漏心依根本禪通教二乘同通菩薩亦以無漏依根本禪別教菩薩初依根本用無漏心次依界外恒沙三昧後依實相發得妙通圓教初住初心雖別發得義同又約六即六根清淨相似發得初住已上分真發得妙覺一位究竟發得今此文中即分真發既從圓位已後起應現通故知正是發得通也故大經二十二云通有二種一內二外外謂與外道共內復有二一者二乘二者菩薩菩薩修行大般涅槃所得神通不與小共故知即是別圓菩薩如上得通也。</p>
</div>
<div class='div-orig'><p>三明神通不同者鬼道報得通人能服藥亦得通外道因根本禪亦發通諸天報得通二乘依背捨勝處一切處修十四變化發得神通六度菩薩因禪得五通坐道場時能得六通通教菩薩因禪得五通依體法慧得無漏通別教地前依禪發五通登地發正無漏通任運常照不以二相見諸佛土。</p>
</div>
<div class='div-commentary'><p style="margin-left:1em">前言十四變化者初禪二謂初禪初禪化初禪欲界化二禪三三禪四四禪五準初禪說可以意得具如法界次第委釋。</p>
<p style="margin-left:1em">○圓教文相稍廣者用今經意以餘文助釋於中又二先廣釋次料簡初文中二先出不同。</p>
</div>
<div class='div-orig'><p>圓教通者依今經及普賢觀以鼻舌兩根以為六數菩薩處胎經同他心宿命入意根攝。</p>
</div>
<div class='div-commentary'><p style="margin-left:1em">○次然下申今經以六根為通之意餘經不明者今經最廣故知應用六根為通於中二先明意次今云下釋。</p>
</div>
<div class='div-orig'><p>然經文明鼻通最委悉取其互用無壅舌根取四辯無礙能以一妙音遍滿三千界而不取知味知味是報法經云諸根通利智慧明了也六根皆智慧即互用意也。</p>
</div>
<div class='div-commentary'><p style="margin-left:1em">初文中云然經明鼻通最委悉者一切諸經不明鼻通非究竟說豈有諸根並得神通而鼻舌獨無唯有今經六根清淨於中鼻根文最委悉若華嚴明十種六根亦是六根皆有神通但彼經在果謂初住<span class='corr'>已</span>去當知住前亦有似發華嚴又明十種神變即十通也一眾生身二佛剎三供養四音聲五行願六調伏七成就八菩提九說法十住持。</p>
<p style="margin-left:1em">○次釋中二先明所依次文云下出通相。</p>
</div>
<div class='div-orig'><p>今云六根之通不因事禪而發此乃中道之真真自有通任運成就不須作意故名無記化化禪不別作意故名無記任運常明如阿脩羅琴化復能化故言化化中道真通任運如此與餘通異論其修習皆緣實相常住之理。</p>
</div>
<div class='div-commentary'><p style="margin-left:1em">初言無記化化如止觀第一記。</p>
<p style="margin-left:1em">○次釋通相中二先且約眼根略釋次見有下判真似初文三初略引此經。</p>
</div>
<div class='div-orig'><p>文云得是常眼根清淨既言是常即本性清淨常性無垢染。</p>
</div>
<div class='div-commentary'><p style="margin-left:1em">○次借毗曇自爾之言彼論在小此中在大自爾名同意義各別自爾秪是自然之異名耳。</p>
</div>
<div class='div-orig'><p>毗曇婆沙云六入殊勝本自爾故。</p>
</div>
<div class='div-commentary'><p style="margin-left:1em">言毗曇云六入殊勝者皆有通用故云殊勝自爾之名通於大小且引證大然小乘中於一切法立因緣<span class='corr'>已</span>皆云自爾如青葉紅華非染使然故云自爾通亦如是但是得禪自爾有通雖是作意即是諸禪自爾力也小乘尚爾何況大乘故今借小以證於大。</p>
<p style="margin-left:1em">○三引央掘。</p>
</div>
<div class='div-orig'><p>鴦掘云所謂彼眼根於諸如來常具足無減修了了分明見乃至耳鼻舌身意皆於諸如來常具足無減修了了分明聞知等也彼者於佛為自於眾生為彼眾生謂為無常於如來是常也減修者依禪而修名為減修依實相修名無減修不見佛性名不了了見若見佛性名了了見又見實相理名了了識法界事名分明也。</p>
</div>
<div class='div-commentary'><p style="margin-left:1em">具如止觀第七記及第七文。</p>
<p style="margin-left:1em">○次判真似中借華嚴意對辨之也。</p>
</div>
<div class='div-orig'><p>見有二種一相似見二分真見相似者如六根清淨中辨論其真見如華嚴所明佛眼耳鼻舌身意也此經中亦明真身通相所謂普現色身示一切眾生所喜見身即是外身通也現身如瑠璃十方諸佛悉於身中現即是內現身通也眼耳鼻舌等內外示現亦例如此是則圓教神通異於前辨<span class='note-inline'>(云云)</span>。</p>
</div>
<div class='div-commentary'><p style="margin-left:1em">言內外身通者此是真如鏡淨任運能照以能照外現十界像故外像現內也有此二用故分內外論其實體內外不二。</p>
<p style="margin-left:1em">○次料簡中言三根增減者此引大論四十文云鼻舌身三者但引彼論云有增減若對六根與今不同意云論文許有增減何妨今經眼鼻身三數劣餘三是故引論以例今經故云若例此義餘如䟽說於中三先例不同。</p>
</div>
<div class='div-orig'><p>問若以六根為六通者云何功德有增減答大論四十云鼻舌身同稱覺眼稱見耳稱聞意稱知三識所知為一三識所知為別而三識助道法多故別說三識不爾故合說又三識但知世間事故合說三識亦知世間亦知出世間故別說又三識但無記法三識或緣善惡無記等又三識能生三業因緣故別說也若例此義三根種種義強故有千二百功德三根力弱故但八百功德者蓋一途別說非經圓意。</p>
</div>
<div class='div-commentary'><p style="margin-left:1em">○次引正法華證等。</p>
</div>
<div class='div-orig'><p>正法華功德正等等千。</p>
</div>
<div class='div-commentary'><p style="margin-left:1em">○三復引今經證互用。</p>
</div>
<div class='div-orig'><p>今經顯六根互用將三根足二百向三根而互用耳自在無礙能等如正法華說能縮如身眼鼻之八百能盈如耳舌意千二百經云若能持是經功德則無量如虛空無邊其福不可限互用之意彰矣。</p>
</div>
<div class='div-commentary'><p style="margin-left:1em">○次明麤妙中二先判次開初判中二先通敘變化所作不同次正釋初文三初立。</p>
</div>
<div class='div-orig'><p>四明麤妙者若言神通度物非但變<span class='corr'>己</span>身同其正報亦變<span class='corr'>己</span>國土同其依報。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>如瓔珞云起一切國土應起一切眾生應也。</p>
</div>
<div class='div-commentary'><p style="margin-left:1em">○三若應同正報下各辨不同。</p>
</div>
<div class='div-orig'><p>若應同正報者即是示為十法界像也若應同依報者即是同十界所依處也。</p>
</div>
<div class='div-commentary'><p style="margin-left:1em">○次正釋中二先正次依依正各二先教次味初先正報約教中二先釋次如是下結。</p>
</div>
<div class='div-orig'><p>若應同四惡趣者用觀惡業慈悲熏無記化化禪應作地獄等形質黑髮纏身猴猨鹿馬犬鷲鵽鳥脩羅等像各各皆見同其事業若應人天身者是用觀善業中慈悲熏無記化化禪作善道身如後身菩薩正慧託胎墮地七步盥洗手足楊枝自淨納妃生子猒世出家乃至天像亦復如是各各皆見同其事業若應作三藏二乘者是用析空慈悲熏無記化化禪起老比丘像共僧布薩律儀䂓矩各各皆見同其事業若應通教者是用即空慈悲熏無記化化禪作體法應觀無生習應苦空等悉不可得各各皆見同其事業若應別教者是用即假即中慈悲熏無記化化禪起漸頓應示修恒沙佛法各各皆見同其事業若應圓教者是用即中慈悲熏無記化化禪起圓頓應示修一中無量無量中一皆各各見同其事業。</p>
</div>
<div class='div-commentary'><p style="margin-left:1em">初文秖是十界不同而四趣合人天合二乘合菩薩離尋意可見黑髮纏身者餓鬼狀出大論盥者古煗切洗也澡也滌也通論諸洗皆名為盥若別論者洗手曰盥洗足曰洗洗音銑洗頭曰沐洗身曰浴䂓圓矩方。</p>
</div>
<div class='div-orig'><p>如是應同正報不可稱計可以意知不可以言盡<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次若得下約五味中二先四味。</p>
</div>
<div class='div-orig'><p>若得此意徃望漸頓五味教中用神通者乳教所用神力若多若少但表兩意一麤一妙三藏用神力若多若少但為一麤方等用神力若多若少三麤一妙般若用神力若多若少二麤一妙。</p>
</div>
<div class='div-commentary'><p style="margin-left:1em">○次今經又三先緫判是妙次別示妙相三緫示妙相。</p>
</div>
<div class='div-orig'><p>此經神力若多若少唯為一妙所以序品中瑞相有十咸皆表妙也。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>地皆嚴淨表理妙放眉間光表智妙入于三昧表行妙天雨四華表位妙栴檀香風表乘妙四眾咸有疑表機見萬八千土表應此二明感應妙也地六種動表神通妙天鼓自鳴及而為說法表說法妙天龍大眾歡喜表眷屬妙又見佛子修種種行表利益妙此用神變若少若多俱表妙也。</p>
</div>
<div class='div-commentary'><p style="margin-left:1em">次文中云地淨表理妙者理者境也地既能持能生為諸法本故表理妙光表智者光處二眉之閒故可表於中道智妙三昧表行者首楞嚴定正當妙行風表乘者風行於空而實非空不異於空乘乘實相乘非實相而不異實相地動表神通者地本不動而能現動實體非通而依實現通。</p>
</div>
<div class='div-orig'><p>文云今佛入于三昧是不可思議現希有事現希有事是妙神通也。</p>
</div>
<div class='div-commentary'><p style="margin-left:1em">○次應同依報中二先重判所屬兩意不同次今且下正釋。</p>
</div>
<div class='div-orig'><p>若應同依報者有兩意若國土苦樂由於眾生非佛所作佛但應同而<span class='corr'>已</span>若作折伏攝受者佛鑒機緣或作苦國或作樂國苦樂由佛不關眾生。</p>
</div>
<div class='div-commentary'><p style="margin-left:1em">初文者論其正報尚乃亦可生佛相攝但眾生唯理諸佛事成故一切眾生悉皆攝在佛境界中況所依土本是諸佛所化之境如世王土土必屬王而萬姓所居各謂自得其實王為萬姓以治國萬姓歸王而立家是故以慈以忠更互相攝彼此相望而從王義強今為分於機應義異前從機說故云且從況諸佛寂理神無方所所依寂境號常寂光是故砂石七珍隨生所感若依此意復由生造是故從之以立土為機。</p>
<p style="margin-left:1em">○次正釋中為二初釋初意次若作下第二意初文為三初引大論緫列次若戒下釋所以三淨穢下結歸初文二初列。</p>
</div>
<div class='div-orig'><p>今且釋初意大論云有國土純聲聞僧或國土純菩薩僧或菩薩聲聞共為僧或淨或穢。</p>
</div>
<div class='div-commentary'><p style="margin-left:1em">○次皆由下結示。</p>
</div>
<div class='div-orig'><p>何故差別皆由乘戒緩急。</p>
</div>
<div class='div-commentary'><p style="margin-left:1em"><span class='note-inline'>(△次釋所以)</span>。</p>
</div>
<div class='div-orig'><p>若戒緩乘亦急亦緩者即是穢土以聲聞菩薩共為僧以戒緩故五濁土穢乘亦緩故是開三乘乘亦急故是顯一乘娑婆是也戒急乘亦緩亦急者淨土也戒急故土無五濁乘亦緩故開三乘亦急故顯一安養是也乘緩戒急者即是淨土純聲聞為僧此可知也戒緩乘急即是穢國純菩薩為僧此亦可知。</p>
</div>
<div class='div-commentary'><p style="margin-left:1em">次文者然乘戒四句文在大經具如止觀第二記淨名䟽初委釋今且從略直對聲聞菩薩而為緩急之乘直對淨土穢土而為緩急之戒者為以大槩攝諸土徧故也於一一土若欲委明應隨諸教及三品戒各各對之為上中下具如止觀第四卷中所言乘亦緩亦急者初開三後顯一即初緩後急也亦是中間具有諸乘緩急四句依大經第六大無量壽經呼安樂為安養大論二十八云有佛土說一乘純菩薩也有佛土雜如彌陀也多菩薩僧少聲聞僧若大論中明安養國非三界者秖是非此娑婆三界耳若就彼土具有三界故無量壽經阿難白佛彼安養界既無須彌忉利諸天依何而住佛反質云此土夜摩乃至色界依何而住阿難默領反質意者此夜摩等既許依空何妨彼土四王已上依空而住具明土相復有多種共別不同如無動界雖是淨土猶有男女及須彌等此同居淨土既其不同同居穢土亦應不等委明四土橫豎等相具如淨名佛國品䟽此中大略示其綱紀以明神通現土不同若細分別乘戒緩急應分三觀一觀三品九品理觀細對三品事戒緩急以驗諸土聲聞菩薩若純若雜廣尋經論以求其異知大小乘所被不同則不起此座而觀法界。</p>
<p style="margin-left:1em"><span class='note-inline'>(△三結歸)</span>。</p>
</div>
<div class='div-orig'><p>淨穢差別悉由眾生高下苦樂不關佛也。</p>
</div>
<div class='div-commentary'><p style="margin-left:1em">○次明國土應第二意中二先標意。</p>
</div>
<div class='div-orig'><p>若作伏攝義者國由於佛不關眾生。</p>
</div>
<div class='div-commentary'><p style="margin-left:1em">以兩屬故故安若作之言。</p>
<p style="margin-left:1em">○次佛以下正釋中二先釋次判初釋中二釋結初中自六四趣人天四教如文。</p>
</div>
<div class='div-orig'><p>佛以觀惡慈悲與無記化化禪合起於穢國折伏攝受四趣眾生也以善業慈悲與無記化化禪合折伏攝受兩趣眾生也佛以析空六度等慈悲與無記化化禪合或起於穢國或起淨國折伏攝受聲聞菩薩兩界眾生也佛以體空慈悲與無記化化禪合或起淨國或起穢國折伏攝受通教聲聞菩薩兩界眾生也佛以歷別慈悲與無記化化禪合或起穢國淨國折伏攝受別界菩薩眾生也佛以即中慈悲與無記化化禪合或起淨國或起穢國折伏攝受圓界菩薩眾生也。</p>
</div>
<div class='div-commentary'><p style="margin-left:1em">一一文中皆言或淨或穢者教由乘種土藉戒淨故戒有緩急使土有淨穢故也既分菩薩四人不同應言上上品乃至下下品乘聲聞既分兩教二乘緩急亦四品不同一一皆言與無記禪合者無記是理慈悲是事事熏於理至理能用故云合也若圓教修無緣慈初心即合但用有廣狹耳。</p>
<p style="margin-left:1em">○如是下結。</p>
</div>
<div class='div-orig'><p>如是種種為國不同皆由如來神力轉變。</p>
</div>
<div class='div-commentary'><p style="margin-left:1em">○次今將下判也通約依正者前正報文約教之中直列而<span class='corr'>已</span>未判麤妙故今合判於中又二初約教次約五味初約教又二約教判者別教即約教道也。</p>
</div>
<div class='div-orig'><p>今將此依正轉變待三教作意神通悉名為麤譬如圖畫盡思竭力終不似真名之為麤若明鏡寫容任運相似名之為妙方便神通譬如麤畫中道任運即對即應譬於淨鏡故為妙也。</p>
</div>
<div class='div-commentary'><p style="margin-left:1em">○次約無記化化判者約證道也又二先正判次引經。</p>
</div>
<div class='div-orig'><p>就無記化化禪所作神變自論麤妙若為九界眾生用方便神力作淨作穢若廣若狹悉名為麤若為佛法界眾生用真實神力作淨作穢若廣若狹悉名為妙。</p>
</div>
<div class='div-commentary'><p style="margin-left:1em">初文者無記如鏡眾機如形發應如像像關形對非鏡端醜但以形端醜判麤妙耳故不以多少廣狹判也言淨穢者如鏡任運現像有通有別通像如土別像如形通別皆有淨穢皆有麤妙是故山河為通所照人面為別所照故有通照端醜別照端醜合譬可知。</p>
<p style="margin-left:1em">○次引經。</p>
</div>
<div class='div-orig'><p>如經放眉間光照萬八千土及三變土田比餘經神力何足為多但為開發大事故言妙也。</p>
</div>
<div class='div-commentary'><p style="margin-left:1em">○次約五味中三初正約五味次又諸經下重約麤妙難易轉判三唯以一大事下約能所判麤妙。</p>
</div>
<div class='div-orig'><p>又約五味論麤妙者乳教一麤一妙酪教一麤生酥三麤一妙熟酥二麤一妙法華一妙又諸經妙同麤異麤有二種一難轉麤二易轉麤易轉者於諸經中已得為妙難轉者今於法華無復兩麤但有一妙。</p>
</div>
<div class='div-commentary'><p style="margin-left:1em">難轉謂二乘易轉謂菩薩。</p>
</div>
<div class='div-orig'><p>唯一大佛事因緣曾無他事假同九界神通眾生自謂他事於佛常是佛事客作自謂賤人長者審知是子此即相待神通妙也。</p>
</div>
<div class='div-commentary'><p style="margin-left:1em">三能所中即所麤能妙。</p>
<p style="margin-left:1em">○次又諸下開。</p>
</div>
<div class='div-orig'><p>又諸經諸麤神通隔妙神通者今經皆開權顯實同妙神通是名絕待明妙神通此略記不周悉也。</p>
</div>
<div class='div-commentary'><p style="margin-left:1em">如文然此中神通之名通於深淺故前判教中四俱神通但有麤妙耳若準下眷屬妙中初乃別判以地前住前為神通<span class='corr'>已</span>上名應後料簡中亦通取之如妙音是神通來等今文通者以神通感應果上之變用耳故與應色相例判之麤則俱麤妙則俱妙思之可見。</p>
<p style="margin-left:1em">○次說法妙中二標釋。</p>
</div>
<div class='div-orig'><p>第八說法妙者。</p>
</div>
<div class='div-commentary'><p style="margin-left:1em">○釋中二先明來意次正釋初文為三初約說不說明來意。</p>
</div>
<div class='div-orig'><p>諸法不可示言辭相寂滅有因緣故亦可說示。</p>
</div>
<div class='div-commentary'><p style="margin-left:1em">為其機熟者說云因緣。</p>
<p style="margin-left:1em">○次神通後明為來意也。</p>
</div>
<div class='div-orig'><p>前藥珠二身先以定動今毒天二鼓後以慧拔。</p>
</div>
<div class='div-commentary'><p style="margin-left:1em">前雖通敘二輪三輪傍正正意但在身輪故神通預表當說法之先兆所以現瑞表於十妙前相若據行說則十妙之中說法為說若從教言之則十妙俱教故序中所表表當說十妙故前為二身今為二鼓若滅惡生善通於偏圓而二身二鼓無不咸妙。</p>
<p style="margin-left:1em">○三演說下正明說意。</p>
</div>
<div class='div-orig'><p>演說一乘無三差別皆悉到於一切智地其所說法皆實不虛是故次說法妙。</p>
</div>
<div class='div-commentary'><p style="margin-left:1em">○次正說中先列章。</p>
</div>
<div class='div-orig'><p>即為六意一釋法名二分大小三對緣同異四判所詮五明麤妙六明觀心。</p>
</div>
<div class='div-commentary'><p style="margin-left:1em">○次解釋釋中先略標釋名意。</p>
</div>
<div class='div-orig'><p>釋法名者三世佛法雖多無量十二部經[(冰-水+〡)*ㄆ]罄無不盡。</p>
</div>
<div class='div-commentary'><p style="margin-left:1em">○次正釋名於中先出達磨鬱多羅釋。</p>
</div>
<div class='div-orig'><p>先出達摩鬱多羅有七種分別體一相二制名三定名四差別五相攝六料簡七。</p>
</div>
<div class='div-commentary'><p style="margin-left:1em">達磨鬱多羅者此云法尚是阿羅漢佛滅度後八百年中於婆沙中取三百偈以為一部名雜阿毗曇又撰增一集三十卷此義依彼此中章門初一至五增數列之第一一法第二二法乃至第五五法。</p>
</div>
<div class='div-orig'><p>體一者經以名味章句為體經無不然故體一也。</p>
</div>
<div class='div-commentary'><p style="margin-left:1em">初云體一者同是名句等也諸經皆然故為一體。</p>
</div>
<div class='div-orig'><p>相二者長行直說有作偈讚頌兩種相別何者以人情喜樂不同有好質言有好美語故相別有二也。</p>
</div>
<div class='div-commentary'><p style="margin-left:1em">相二者有於長行偈頌二種相故。</p>
</div>
<div class='div-orig'><p>制名三者脩多羅祇夜伽陀三部就字句為名不就所表授記等八部不就所表又不就字句從事立稱方廣一部名從所表何者脩多羅等三部直說法相可即名以顯所表如苦集滅道依名即顯所表故就名以為名也授記等經所表之法不可但以言說要寄事方乃得顯如授記經從事為名止明行因得果道理理託事彰事以言辨如法華中與聲聞授記彰一切皆當得成佛寄授記以彰所顯故名授記經無問自說經者聖人說法皆待請問然亦為眾生作不請之師故無問自說又佛法難知人無能問若不自說眾則不知為說不說又復不知為說何法故無問自說乃所以彰所說甚深唯證是以寄無問自說以彰所顯也因緣經者欲明戒法必因犯彰過過相彰現方得立制此亦託因緣以明所顯也譬喻經者法相微隱要假近以喻遠故以言借況寄況以彰理也本事本生經者本事說他事本生說自生因現事以說徃事託本生以彰所表名本事經託本生以彰所行名本生經也未曾有經者說希奇事由來未有者未曾有也示法有大力有大利益託未曾有事以彰所表也論義經者諸部中言義隱覆徃復分別得明所顯寄論義以明理也故授記等八經從事立稱方廣一部從所表為名者方廣之理雖以名說而妙出名言雖寄事以彰然不可如事而取故不就名不就事就所表以為名也。</p>
</div>
<div class='div-commentary'><p style="margin-left:1em">制名三者十二部中所制之名不出三義初言從字句者此之三部長行二頌秖是字句耳次言寄事得顯者謂所記是事所說是事結戒因事託事為喻本生事本事事未曾有事相最易知論義者假往復事三從所表表理深故。</p>
</div>
<div class='div-orig'><p>定名有四脩多羅名線經經體是名字而名從況喻祇夜偈陀當體為名授記無問自說論義等三經體事合目自餘從事也。</p>
</div>
<div class='div-commentary'><p style="margin-left:1em">定名四者從喻從體從體事從事也授記無問自說論義體事合目者如授記經記是當體所記是事無問自說說是當體所說是事論義往復名為當體所論是事不同二偈但是二種偈相而<span class='corr'>已</span>以無孤起重頌事故其中所說各別有事不得名為孤起等事。</p>
</div>
<div class='div-orig'><p>差別者脩多羅有九種經云從如是至奉行一切名脩多羅是則脩多羅名通而體緫皆名為經故名通就文字經體分為十二部故體緫也第二就緫脩多羅中隨事分出十一部即對十一部餘直說法相者是別相脩多羅三者論義經解釋十一部經是則十一部為經本當知論所解釋前十一部皆是脩多羅又雜心中脩多羅品亦對論以經為脩多羅又如婆修槃䭾解提婆百論論為經本亦名論為脩多羅又經云除脩多羅餘四句偈以為偈經即對四句偈經餘長行說者是脩多羅又云祇夜名偈頌脩多羅即對祇夜頌偈所頌即是脩多羅也又如分別三藏以敷置理教為脩多羅對別毗尼阿毗曇也又如經說從佛出十二部經從十二部經出脩多羅對十二別教以通教為脩多羅是九中初二偈亦是也。</p>
</div>
<div class='div-commentary'><p style="margin-left:1em"><span class='note-inline'>(△差別有五是總科一者九種修多羅是別科因文不可斷并入註中)</span>。</p>
<p style="margin-left:1em">差別有五者一者九種修多羅如文從通緫至二偈言二偈亦在九中攝也又如分別至修多羅去但是敷置說理之教屬修多羅不同二部故對二部得此藏名彼云別教非今家別即指大乘為別小乘為通。</p>
</div>
<div class='div-orig'><p>偈陀者有四種如言法華有阿閦婆等偈涅槃二萬五千偈是則偈經復是通緫若四句為偈一字一句得名為經非一字一句皆名為偈但以聖言巧妙章句成就數句為偈故通得名偈二除修多羅餘四句為偈三偈中重頌者名祇夜當知不重頌偈名為偈經四如脩多羅通緫隨事剋分別為異部以直說為脩多羅當知偈中亦隨事剋分若授記因緣等別為異部以不隨事直爾偈說名為偈經。</p>
</div>
<div class='div-commentary'><p style="margin-left:1em">二者偈陀四中初言阿閦婆等偈者且準俱舍明十六重後數前十五重者初從十十增之至第十六重名矜羯羅初謂一十百千萬億兆京該梓欀搆諫正載此即前十五重也第十六矜羯羅第十七矜羯羅矜羯羅為大矜羯羅第十八頻䟦羅第十九頻䟦羅頻䟦羅為大頻䟦羅第二十阿閦婆第二十一阿閦婆阿閦婆為大阿閦婆此第六經所列即第十六第十八第二十也言除修多羅者除長行也第三意中復除重頌孤起方名為偈第四意者於孤起中復除十部相方名偈經從通緫來漸漸向狹若前明修多羅則寬狹不定。</p>
<p style="margin-left:1em">○祇夜有三。</p>
</div>
<div class='div-orig'><p>祇夜者名為重頌頌有三種一頌意二頌事三頌言。</p>
</div>
<div class='div-commentary'><p style="margin-left:1em">○初頌意二先標次頌頌意下釋。</p>
</div>
<div class='div-orig'><p>頌意者頌聖意所念法相及事若頌心所念法相則名偈陀經若頌心所念授記等事則隨事別為異經。</p>
</div>
<div class='div-commentary'><p style="margin-left:1em">初頌意中釋取所念法相方名祇夜中偈意次若頌下釋餘部意。</p>
</div>
<div class='div-orig'><p>頌事謂授記等事亦隨所頌事別為異經。</p>
</div>
<div class='div-commentary'><p style="margin-left:1em">次頌事中亦簡卻餘九部中事外方是祇夜中事。</p>
</div>
<div class='div-orig'><p>頌言者若頌隨事之言隨事別為異經若頌直說脩多羅者名為重頌祇夜經也。</p>
</div>
<div class='div-commentary'><p style="margin-left:1em">三頌言中亦簡九部之言直說之言方是祇夜之言二偈同是偈頌雖開為兩同是偈中差別耳。</p>
<p style="margin-left:1em">○授記有二於中先釋名。</p>
</div>
<div class='div-orig'><p>授記者果為心期名記聖言說與名授。</p>
</div>
<div class='div-commentary'><p style="margin-left:1em">○次正釋大小二別。</p>
</div>
<div class='div-orig'><p>授記有二種若與諸菩薩授佛記莂是大乘中授記若記近因近果是小乘中記也。</p>
</div>
<div class='div-commentary'><p style="margin-left:1em">○四者無問自說二。</p>
</div>
<div class='div-orig'><p>無問自說有二種一理深意遠人無能問二非不可問但聽者宜聞佛為不請之師不請之師不待問自說也。</p>
</div>
<div class='div-commentary'><p style="margin-left:1em">○五方廣。</p>
</div>
<div class='div-orig'><p>方廣有二種一語廣二理廣。</p>
</div>
<div class='div-commentary'><p style="margin-left:1em">○第六相攝應有多義文但列四。</p>
</div>
<div class='div-orig'><p>相攝者就脩多羅中出十一部若偈與直說相對言之脩多羅中得出九部但無二偈偈陀中得出十部但無直說脩多羅也祇夜中得出九部無脩多羅亦無偈經也。</p>
</div>
<div class='div-commentary'><p style="margin-left:1em">○料簡全闕。</p>
</div>
<div class='div-orig'><p>料簡有無<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△先出達摩欝多羅釋已竟次大師正標釋又二初標)</span>。</p>
<p style="margin-left:1em">○次大師正標釋先直標十二名即別名也。</p>
</div>
<div class='div-orig'><p>釋法名者上起教中<span class='corr'>已</span>說今標名互有不同翻譯多異今依大智論標名者一脩多羅此云法本亦云契經亦線經二祇夜此云重頌以偈頌脩多羅也三和伽羅那此云授記四伽陀此云不重頌亦略言偈耳四句為頌如此間詩頌也五優陀那此云無問自說六尼陀那此云因緣七阿波陀那此云譬喻八伊帝目多伽此云如是語亦云本事九闍陀伽此云本生十毗佛略此云方廣十一阿浮陀達摩此云未曾有十二優波提舍此云論義。</p>
</div>
<div class='div-commentary'><p style="margin-left:1em">此標法名全依大論三十七文論文甚廣。</p>
<p style="margin-left:1em">○次部者即通名也新譯名十二分教恐濫部帙故也經名亦通於中三先略釋。</p>
</div>
<div class='div-orig'><p>部者部別各有類從也經者外國云脩多羅此云線經線能貫穿經能經緯言能持法如線如經。</p>
</div>
<div class='div-commentary'><p style="margin-left:1em">○次斥論師。</p>
</div>
<div class='div-orig'><p>然阿毗曇雜心中說脩多羅五義者乃是彼論師解義非翻名也。</p>
</div>
<div class='div-commentary'><p style="margin-left:1em">○三舉世經義以釋出世也。</p>
</div>
<div class='div-orig'><p>世俗亦對緯名經而訓經為常如物經亘始終始終時別而物無改異不改異故名之為常。</p>
</div>
<div class='div-commentary'><p style="margin-left:1em"><span class='note-inline'>(△先直標十二名已竟次釋十二部別名義)</span>。</p>
</div>
<div class='div-orig'><p>脩多羅者諸經中直說者謂四阿含及二百五十戒出三藏外諸摩訶衍經直說者皆名脩多羅也。</p>
</div>
<div class='div-commentary'><p style="margin-left:1em">次釋十二部別名義者言出三藏外者即簡小門三藏<span class='corr'>已</span>盡取衍門為修多羅彼釋大品故作此說況復今文釋法華耶若如第一卷通途釋者則不然下去皆須在大然文中釋義皆通大小意在大也。</p>
</div>
<div class='div-orig'><p>祇夜者諸經中偈四五七九言句少多不定重頌上者皆名祇夜也。</p>
<p>和伽羅那者說三乘六趣九道刼數當得作佛若後爾所歲當得聲聞支佛後爾所歲當受六趣報皆名授記夫授記法面門放五色光從上二牙出照三惡道下二牙出照人天光中演說無常無我安隱涅槃遇光聞法者三途中身心安樂人中癃殘者差六欲天猒患欲樂色天猒禪樂光照十方遍作佛事還遶七帀從佛足下入是記地獄道[跳-兆+尃]入䏶入臍入胷入口入眉間入頂入者是記佛道論不見記脩羅光當是開鬼道出脩羅從容在於䏶臍之間耳。</p>
</div>
<div class='div-commentary'><p style="margin-left:1em">授記中雖言二乘人天故知亦大又復通釋放光[(冰-水+〡)*ㄆ]光等以表記也言[跳-兆+尃]入等者[跳-兆+尃]入記畜生䏶入記鬼臍入記人胷入記天口入記二乘眉間入記菩薩頂入記佛修羅既從鬼畜二道開出今且略言從鬼故寄䏶臍中間入也。</p>
</div>
<div class='div-orig'><p>伽陀者一切四言五言七九等偈不重頌者皆名伽陀也。</p>
<p>優陀那者有法佛必應說而無有問者佛略開問端如佛在舍婆提毗舍佉堂上陰地經行自說優陀那所謂無我無我所是事善哉是名優陀那又如般若中諸天子讚須菩提所說善哉善哉希有世尊難有世尊是名優陀那乃至佛滅後諸弟子抄集要偈諸無常偈作無常品乃至婆羅門品皆名優陀那也。</p>
</div>
<div class='div-commentary'><p style="margin-left:1em">自說部中先舉自說無我所等者且舉小耳次即云又如般若方等正明大也從乃至<span class='corr'>已</span>下去明通攝之相乃兼婆羅門事何但小乘耶。</p>
</div>
<div class='div-orig'><p>尼陀那者說諸佛本起因緣佛何因緣說此事脩多羅中有人問故為說是事毗尼中有人犯是事故結是戒一切佛語緣起事皆名尼陀那。</p>
</div>
<div class='div-commentary'><p style="margin-left:1em">毗尼亦小一切通大況事毗尼本通於大。</p>
</div>
<div class='div-orig'><p>阿波陀那者與世間相似柔輭淺語如中阿含長譬喻長阿含大譬喻億耳二十億耳譬喻等無量譬喻皆名阿波陀那。</p>
</div>
<div class='div-commentary'><p style="margin-left:1em">譬中亦然先舉阿含次通一切言億耳者生時耳上自然有環評堪一億金錢二十億耳者亦耳有環堪二十億故中阿含二十九云佛在給孤二十億耳亦遊舍衛在暗林中初夜後夜學習不眠精勤正住修習道品於是億耳安坐思惟作是念言佛弟子中精勤我最第一不得解脫我家大富不如還家布施修福佛知彼心令比丘呼來至<span class='corr'>已</span>禮佛卻坐一面佛言汝實如向所念耶答實爾佛言我今問汝隨汝意解汝在家時彈琴調絃琴隨歌音歌隨琴音耶答如是佛又言絃若緩若急有樂音耶答曰不也調和有耶答曰有也佛言極大精進令心掉散極不精進令心懈怠故當觀察時與非時二十億耳聞佛教<span class='corr'>已</span>於閑靜處精勤修習得阿羅漢果大論三十三廣明。</p>
</div>
<div class='div-orig'><p>伊帝目多伽有二種一者結句言我先許說者今<span class='corr'>已</span>說竟二者更有經名一目多伽有人言因多伽目多伽名出三藏及摩訶衍何等是如淨飯王強逼千釋令出家佛選堪得道者五百人將徃舍婆提令離親屬身子目連教化初中後夜專精不睡以夜為長後得道還本國從迦毗羅婆林五十里入城乞食覺道路為長時有師子來禮佛足為三因緣說偈<span class='note-inline'>(云云)</span>說此三事本因緣故名一目多伽也。</p>
</div>
<div class='div-commentary'><p style="margin-left:1em">次釋本事中云<span class='corr'>已</span>說者本謂謝在於徃故云<span class='corr'>已</span>說一目等梵音輕重耳言更有者大小部中復有此等本時之事耳言為說三因緣者如大論三十三釋因目多伽云如淨飯王強令五百釋種出家堪得道者將至舍婆提城所以者何未離欲故若近親里恐其破戒令身子等親教化之初夜後夜專精不寐是故得道得道<span class='corr'>已</span>佛還將至本國一切諸佛還本國時與大會諸天俱至迦毗羅婆仙人林中去迦毗羅婆城五十里是諸釋種所遊戲園此諸釋種比丘以精進故以夜為長從林入城乞食覺道路長佛知其心有師子來禮佛足在一面住佛以三因緣故說偈云不寐夜長疲極道長愚生死長莫知正道佛告諸比丘汝本在家時放逸多睡今精進故覺夜為長本在家時駕乘遊戲今著衣持鉢步行疲極故路為長此師子鞞婆尸佛時作婆羅門師見佛說法來至佛所爾時大眾以聽法故無共語者即生惡念發惡罵言此諸禿輩畜生何異不別好人不知言語以是業故從彼佛時乃至今日九十一劫常墮畜生此人爾時即應得道以愚癡故自作如是長久生死今於佛所心清淨故當得解脫如是等經名因目多伽。</p>
</div>
<div class='div-orig'><p>闍陀伽者說菩薩本曾為師子受獼猴寄[國*瓜]脅肉貿猴子於病世作赤目魚施諸病者或作飛鳥救於泫溺如是等無量本生多有所濟皆名闍陀伽也。</p>
</div>
<div class='div-commentary'><p style="margin-left:1em">次本生中云[爬-巴+國]脇肉貿猴子者大論三十三釋本生經中昔有菩薩曾為師子在林中住與一獼猴共為親友獼猴以子寄於師子時有鷲鳥飢行求食值師子睡取猴子去住於樹上師子覺<span class='corr'>已</span>求覓猴子見鷲持去在於樹上而告之言我受獼猴寄託二子護之不謹令汝得去辜負言信請從汝索我為獸中王汝為鳥中王貴勢同等宜以相還鷲言汝不知時吾今飢乏何論同異師子知其叵得因以利爪自[爬-巴+國]其肉以貿猴子於疫病世為赤目大魚者出過去因果經經文廣明䟽中略辨救於泫溺者大論云菩薩昔為飛鳥救諸泫溺諸商人等乃至溺水而心不退泫字<span class='note-inline'>(乎罥切)</span>混流也又救泫溺者如大論斥三藏中云於大海中自<span class='corr'>刺</span>而令諸商人依之至岸等。</p>
</div>
<div class='div-orig'><p>毗佛略者所謂摩訶衍般若經六波羅蜜經華首法華佛本起因緣雲法雲大雲如是等無量諸經為得阿耨三菩提故說此毗佛略也。</p>
</div>
<div class='div-commentary'><p style="margin-left:1em">毗佛略略字大論云<span class='note-inline'>(來夜切)</span>。</p>
</div>
<div class='div-orig'><p>阿浮陀達摩者如佛現種種神力眾生怪未曾有放光動地種種異相皆名阿浮陀達摩也。</p>
<p>優波提舍者答諸問者釋其所以廣說諸義如是等問答解義皆名優波提舍也佛自說論義經迦旃延所解乃至像法凡夫人如法說者亦名優波提舍經也。</p>
</div>
<div class='div-commentary'><p style="margin-left:1em">○次分大小中二初大小相望以論通別次為緣下明通別意初又三初小九望大三對十二為通別次有人言下大九望小三對十二為通別三有經言下大一望小十一對十二為通別初文中三初略標三九別次釋十二通小三又涅槃下明十二大小共。</p>
</div>
<div class='div-orig'><p>二明分法大小者此經指九部為入大之本則九部是小三部是大蓋別語耳。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文又五初明通小。</p>
</div>
<div class='div-orig'><p>通而為言小亦有記莂六道因果又阿含中亦授彌勒當作佛記豈非授記經亦有自唱善哉無問而說聲聞經中以法空為大空故成論中云正欲明三藏中實義實義者空是阿毗曇所不申而成論申於空空即廣經當知小乘通具十二部也。</p>
</div>
<div class='div-commentary'><p style="margin-left:1em">言大空經者阿含經中有大空經經中廣明是老死誰老死為人法二空如止觀第六記。</p>
<p style="margin-left:1em">○次故涅槃下證通小意三大品下舉大品況四有經下若通小故大小俱十二五但是下釋三別在於大則十二唯大。</p>
</div>
<div class='div-orig'><p>故涅槃云先雖得聞十二部經但聞名字不聞其義今因涅槃得聞其義又云先雖得聞十二部經我意猶謂故不如是大涅槃經。</p>
</div>
<div class='div-commentary'><p style="margin-left:1em">次故涅槃下十二通小者大經既云先雖得聞十二部者並指鹿苑故知鹿苑亦有十二如次文魔雖不能說頓十二部故知亦能說權十二部也亦為二乘說小十二部。</p>
<p style="margin-left:1em">○三大品下舉況。</p>
</div>
<div class='div-orig'><p>大品亦云魔作比丘為菩薩說聲聞十二部經。</p>
</div>
<div class='div-commentary'><p style="margin-left:1em">魔說尚具十二況小乘耶。</p>
<p style="margin-left:1em"><span class='note-inline'>(△四若通下故大小俱十二)</span>。</p>
</div>
<div class='div-orig'><p>有經言大小乘各具十二部若信六部通大小乘不信六部互不相通按此者即是大小俱有十二部也。</p>
</div>
<div class='div-commentary'><p style="margin-left:1em">四引一經據信者情不偏於九則大小俱十二按此下結言若信六部通大小乘不信六部互不相通者河西云修多羅祇夜和伽羅優陀那伊帝目多伽優波提舍此六顯現是故易信餘六深隱是故不信復有人云但信六部不信六部不論深淺今謂不然將大小俱十二望大小各九各九是別各十二是通各九之中緣喻議三局在於小廣問記三局在於大餘之六部通於大小此以通難別故云既信六部通於大小不信餘六三唯在小三唯在大故云不信六部互不相通此六若許通於大小則成大小俱有十二。</p>
<p style="margin-left:1em"><span class='note-inline'>(△五釋三別在於大則十二唯大)</span>。</p>
<p style="margin-left:1em">○五正釋三九別中三初先[后-口+十]通義。</p>
</div>
<div class='div-orig'><p>但是小乘中說非大乘之義。</p>
</div>
<div class='div-commentary'><p style="margin-left:1em">○次正立別。</p>
</div>
<div class='div-orig'><p>故別讓三存九。</p>
</div>
<div class='div-commentary'><p style="margin-left:1em">○三何者下釋小無三。</p>
</div>
<div class='div-orig'><p>何者小乘灰斷無如意珠身故無廣經假令以法空為廣說之文小乘根鈍說必假緣無天鼓任鳴少無問自說雖有授記記作佛少。</p>
</div>
<div class='div-commentary'><p style="margin-left:1em">○三明十二大小共。</p>
</div>
<div class='div-orig'><p>又涅槃第七云九部中不明佛性是人無罪例此而言十二部中不明佛性是人有罪。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次大九望小三中二先明大別在九。</p>
</div>
<div class='div-orig'><p>有人言大乘九部除因緣譬喻論義大乘人根利不假此三斯亦別論。</p>
</div>
<div class='div-commentary'><p style="margin-left:1em">○次通語下明大通十二。</p>
</div>
<div class='div-orig'><p>通語大乘何得無此三經耶。</p>
</div>
<div class='div-commentary'><p style="margin-left:1em"><span class='note-inline'>(△三大一望小十一對十二為通別)</span>。</p>
<p style="margin-left:1em">○三明一與十一中二先別立十一。</p>
</div>
<div class='div-orig'><p>有經言小乘但讓廣經一部有十一部無方廣者大乘說如來是常一切眾生皆有佛性正理為方包富為廣又理融無二亦名為等聲聞中所無但十一部耳。</p>
</div>
<div class='div-commentary'><p style="margin-left:1em">○次若言下亦通具十二。</p>
</div>
<div class='div-orig'><p>若言小乘定有九不應復有十一部既取十一亦通有十二。</p>
</div>
<div class='div-commentary'><p style="margin-left:1em">言十二部者大經十四云又有說者名十一部菩薩純說大乘方等第十九云復有十一部經除毗佛略亦無如是甚深之義。</p>
</div>
<div class='div-orig'><p>為緣別說或讓三或讓一以判大小乘<span class='note-inline'>(云云)</span>。</p>
</div>
<div class='div-commentary'><p style="margin-left:1em">次明通別意者如上所說一徃赴機據理應以通說為正故第一卷中明一十六番十二部也通別之意意在於斯。</p>
</div>
<p class='juan'>妙法蓮華經玄義釋籤卷第二十二</p>
<div class='div-w'><p class="head2">音釋</p>

<div class='div-note'>鳱<p style="margin-left:1em"><span class='note-inline'>(音干鳱鵲鳥名)</span>。</p>
鵽<p style="margin-left:1em"><span class='note-inline'>(知滑切黃雀也)</span>。</p>
[國*瓜]<p style="margin-left:1em"><span class='note-inline'>(古獲切)</span>。</p>
貿<p style="margin-left:1em"><span class='note-inline'>(莫候切)</span>。</p>
癃<p style="margin-left:1em"><span class='note-inline'>(音隆疲病也)</span>。</p>
[跳-兆+尃]<p style="margin-left:1em"><span class='note-inline'>(市兖切腓膓也)</span>。</p>
臍<p style="margin-left:1em"><span class='note-inline'>(前西切)</span>。</p>
泫<p style="margin-left:1em"><span class='note-inline'>(胡畎切)</span>。</p>
䏶<p style="margin-left:1em"><span class='note-inline'>(部禮切股也)</span>。</p>
脇<p style="margin-left:1em"><span class='note-inline'>(虛業切腋下也)</span>。</p>
</div></div>
</div><!-- end of div[@id='body'] -->
</body></html>