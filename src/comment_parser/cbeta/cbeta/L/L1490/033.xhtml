<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>妙法蓮華經玄義釋籤卷第三十三　車三</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○次明圓教入門觀者文自二。</p>
</div>
<div class='div-orig'><p>次明圓門入實觀者先簡圓門次明圓觀。</p>
</div>
<div class='div-commentary'><p style="margin-left:1em">○初文簡中二先敘簡意次正簡初文又二初明簡意次上兩門下簡上藏通門理全別不須對簡別門理同故須簡卻初文又二初通對三門以顯圓妙次引文證圓。</p>
</div>
<div class='div-orig'><p>上三藏門滅實色通真不得意多諍體門即幻色通真示人無諍法別門體滅生死色次第滅法性色通中不得意多諍圓門即生死色是法性色即法性色而通中示人無諍法。</p>
</div>
<div class='div-commentary'><p style="margin-left:1em">初言示人無諍者如止觀第六記故般若中以通教等能通之門為無諍法今以義推通教即是界內無諍圓門即是內外無諍故云三藏滅於實色別教次第滅於法性之色法性之色實不可滅初緣法性先滅分叚次滅變易入地方乃見於法性故今義云次第滅於法性色耳緫而言之前三未融通名為諍至圓方名無諍法也。</p>
<p style="margin-left:1em"><span class='note-inline'>(△次引文證圓)</span>。</p>
</div>
<div class='div-orig'><p>故文云無上道又云而行深妙道即此義也。</p>
</div>
<div class='div-commentary'><p style="margin-left:1em"><span class='note-inline'>(△次簡上藏通門理全別不須對簡)</span>。</p>
</div>
<div class='div-orig'><p>上兩門不通中不俟分別。</p>
</div>
<div class='div-commentary'><p style="margin-left:1em">○次正對別教簡中二初略明簡意。</p>
</div>
<div class='div-orig'><p>別圓兩種俱通中。</p>
</div>
<div class='div-commentary'><p style="margin-left:1em">○次正簡又二先列十門次釋。</p>
</div>
<div class='div-orig'><p>論其同異略為十一融不融二即法不即法三明佛智非佛智四明次行不次行五明斷斷惑不斷斷惑六明實位不實位七果縱果不縱八圓詮不圓詮九約難問十約譬喻。</p>
</div>
<div class='div-commentary'><p style="margin-left:1em">然此十意前之七意皆有三叚先正釋次判圓別三從復次下判諸經文前後約位以判圓別唯第一文加於破會一復次也第八意約諸經文序正流通及正說中諸會所說觀初中後而辨圓別以判前七及以後二第九第十略無復次直觀經文問答舉譬以顯圓別以判前八故云融即乃至譬喻若其直明圓別之相恐人不曉經文前後明位不同或文相雖融位在向後定屬別義或文雖次第位在住前定屬圓義即不即等乃至能詮教之初後意亦可知。</p>
<p style="margin-left:1em">○釋中二先緫明釋意為令識於別圓八門二四不同故也。</p>
</div>
<div class='div-orig'><p>尋此十意明識八門同異也。</p>
</div>
<div class='div-commentary'><p style="margin-left:1em">○次正釋於中又三初正釋十門次約五味分別三今經下辨今經文十相及四門相不同初文又二先正釋十門次今以下結示初文自為十釋初門中三初正約融不融以辨兩教次復次下更寄破會辨融不融三復次經文前後下明融不融初文二先舉別教次明圓教初別教中二初明執門生過次從然別門下釋疑初文二初明彼論生過次今時下明此方學者生過初文又二初明執門。</p>
</div>
<div class='div-orig'><p>一明融不融者別教四門所據決定妙有善色不關於空據畢竟空不關於有乃至非空非有門亦如是。</p>
</div>
<div class='div-commentary'><p style="margin-left:1em">○次四門下明生過又二初明過體不同次周璞下舉譬初又二初正明過相由不得意豈關法體次前三藏下簡。</p>
</div>
<div class='div-orig'><p>四門歷別當分各通不得意者作定相取似同性實殆濫冥初生覺<span class='note-inline'>(云云)</span>。</p>
</div>
<div class='div-commentary'><p style="margin-left:1em">前云殆濫冥初生覺者如止觀第七記殆者危也亦幾也巨希切上人均下名濫下人行上名僣。</p>
<p style="margin-left:1em">○次簡中為展轉相形故須出彼於中又二初簡次妙有下結勸。</p>
</div>
<div class='div-orig'><p>前三藏有門<span class='corr'>已</span>破外道邪計先盡次空等三門破邪則少又通巧四門破三藏之拙又別教之門破通門之近<span class='corr'>已</span>不與二乘共何況外道冥覺而濫妙有。</p>
</div>
<div class='div-commentary'><p style="margin-left:1em">初文者然破冥初功在三藏有門而<span class='corr'>已</span>別門與彼永異故不可得等也。</p>
</div>
<div class='div-orig'><p>妙有依如來藏分判四門何得同彼尼揵性實。</p>
</div>
<div class='div-commentary'><p style="margin-left:1em"><span class='note-inline'>(△次舉譬)</span>。</p>
</div>
<div class='div-orig'><p>如周璞鄭璞名同質異貴賤天懸。</p>
</div>
<div class='div-commentary'><p style="margin-left:1em">次譬中云周璞鄭璞如止觀第十記周都東京鄭都鄭州。</p>
<p style="margin-left:1em"><span class='note-inline'>(△次明此方學者生過)</span>。</p>
</div>
<div class='div-orig'><p>今時學地論人反道還俗竊以此義偷安莊老金石相糅遂令邪正混淆盲瞑之徒不別涇渭若得諸四門意精簡真偽偷盜不生。</p>
</div>
<div class='div-commentary'><p style="margin-left:1em">次明此方生過者偷此藏理種子之名以助自然之計以地人釋地義偷安莊老如止觀第五記混淆者子書云濁水也涇濁渭清。</p>
<p style="margin-left:1em"><span class='note-inline'>(△次釋疑)</span>。</p>
</div>
<div class='div-orig'><p>然別門雖作定說如是諍論諸佛境界二乘不知豈同外道耶。</p>
</div>
<div class='div-commentary'><p style="margin-left:1em">○次明圓教又三初略明門融。</p>
</div>
<div class='div-orig'><p>圓門虛融微妙不可定執說有不隔無約有而論無說無不隔有約無而論有。</p>
</div>
<div class='div-commentary'><p style="margin-left:1em">○次有無下明立門意。</p>
</div>
<div class='div-orig'><p>有無不二無決定相假寄於有以為言端。</p>
</div>
<div class='div-commentary'><p style="margin-left:1em">○三而此下正明融相。</p>
</div>
<div class='div-orig'><p>而此有門亦即三門一門無量門無量門一門非一非四四一一四此即圓門相也。</p>
</div>
<div class='div-commentary'><p style="margin-left:1em">○次約破會中二標釋。</p>
</div>
<div class='div-orig'><p>復次更約破會明融不融相。</p>
</div>
<div class='div-commentary'><p style="margin-left:1em">○釋中二先別次圓初別中二先約破次約會。</p>
</div>
<div class='div-orig'><p>若破外道邪見不破二乘邪曲亦不破大乘方便。</p>
</div>
<div class='div-commentary'><p style="margin-left:1em">初文者法華已前諸教中如諸部方等般若等無處不破諸外道而存二乘及三教菩薩。</p>
</div>
<div class='div-orig'><p>又會不圓者如淨名中會凡夫反復聲聞無也會塵勞之儔為如來種無為入正位不能反復生死惡人煩惱惡法而皆被會二乘善法四果聖人而不被會又般若中明二乘所行念處道品皆摩訶衍貪欲無明見愛等皆摩訶衍善惡之法悉皆被會亦不會惡人及二乘人等不辨其作佛此即別門攝也。</p>
</div>
<div class='div-commentary'><p style="margin-left:1em">次雖會而不圓者如文引淨名般若可見。</p>
<p style="margin-left:1em">○次圓門中二先破次會初破中三初破別次以二乘凡夫況三結歸。</p>
</div>
<div class='div-orig'><p>若圓破者從別教已去皆是方便故迦葉自破云自此之前我等皆名邪見人也既言邪見之人即無圓正道法則人法俱被破也。</p>
</div>
<div class='div-commentary'><p style="margin-left:1em">初文中云自此之前我等皆名邪見人者大經第七迦葉聞常乃自述云自此未聞常住之前我等皆名邪見人也當知偏教皆名為邪。</p>
</div>
<div class='div-orig'><p>別教人法尚爾何況草庵人法二乘尚爾何況凡夫人法。</p>
</div>
<div class='div-commentary'><p style="margin-left:1em"><span class='note-inline'>(△三結歸)</span>。</p>
</div>
<div class='div-orig'><p>是則圓破無所固留。</p>
</div>
<div class='div-commentary'><p style="margin-left:1em">○次圓會中三初會凡夫以二乘菩薩況次汝等下會析法二乘以通別三乘況三汝是下緫結會一切人法。</p>
</div>
<div class='div-orig'><p>圓會者會諸凡夫著法之眾汝等皆當作佛我不敢輕於汝等五逆調達亦與受記龍畜等亦與受記況二乘菩薩等世間治生產業皆與實相不相違背即會一切惡法也。</p>
</div>
<div class='div-commentary'><p style="margin-left:1em">初文云龍畜等皆授記者如舍利弗領解中天龍八部皆自領解云大智舍利弗今得受尊記我等亦如是必當得作佛。</p>
</div>
<div class='div-orig'><p>汝等所行是菩薩道析法二乘尚被會況通況別。</p>
</div>
<div class='div-commentary'><p style="margin-left:1em"><span class='note-inline'>(△三總結會一切人法)</span>。</p>
</div>
<div class='div-orig'><p>汝是我子我則是父無有人法而不被會俱皆融妙此即圓門攝也。</p>
</div>
<div class='div-commentary'><p style="margin-left:1em"><span class='note-inline'>(△三約經文前後明融不融)</span>。</p>
<p style="margin-left:1em">○三約經文中二先明別。</p>
</div>
<div class='div-orig'><p>復次更約經文前後明圓不圓相若先明不融門此說地前後明不融門而言證融此說向後或先明證融門此說向後後明不融門此說地前者此皆別門攝。</p>
</div>
<div class='div-commentary'><p style="margin-left:1em">○次明圓。</p>
</div>
<div class='div-orig'><p>若先明融門證亦融此說信後後明證不融此說住前或先明證不融此說住前後明證融此說信後者此皆屬圓門攝<span class='note-inline'>(云云)</span>。</p>
</div>
<div class='div-commentary'><p style="margin-left:1em">若識此意不以融不融言能顯圓別復須更約經文前後寄行位判方能顯之但地向相對明融不融此定屬別若住信相對此定屬圓由經中赴機便宜說位不定前後但約位判自了別圓此一門意不專在於此徧下諸門下文但言或前或後皆是此第三門意但言徧不徧等即第二門意下去闕此第二門二三兩門俱有圓別二意準初融不融門可知下去準知皆別門云說圓門云證或時略證但註云云。</p>
<p style="margin-left:1em">○即不即法中從復次去亦有三意初即不即次徧不徧三約經文前後約五住文猶屬第二最後復次方屬後意初門中二先別次圓。</p>
</div>
<div class='div-orig'><p>二即法不即法者若說有為門此有非生死有出生死外別論真善妙有空門者出二乘真外別論畢竟空乃至非有非無門亦如是是為別四門相。</p>
</div>
<div class='div-commentary'><p style="margin-left:1em">初別中四門不即三諦不即或一即二即或三即而復不融。</p>
</div>
<div class='div-orig'><p>若有為門即生死之有是實相之有一切法趣有有即法界出法界外更無法可論生死即涅槃涅槃即生死無二無別舉有為門端耳實具一切法圓通無礙是名有門三門亦如是此即生死之法是圓四門相也。</p>
</div>
<div class='div-commentary'><p style="margin-left:1em"><span class='note-inline'>(△次徧不徧)</span>。</p>
</div>
<div class='div-orig'><p>復次即法有遍不遍判圓別相例前分別<span class='note-inline'>(云云)</span>。</p>
<p>約五住遍不遍。</p>
</div>
<div class='div-commentary'><p style="margin-left:1em">三法相即乃名為徧於一念中圓破五住名之為徧次第破者名為不徧。</p>
<p style="margin-left:1em"><span class='note-inline'>(△三約經文前後)</span>。</p>
</div>
<div class='div-orig'><p>復次即法不即法或前或後判別圓相如前分別<span class='note-inline'>(云云)</span>。</p>
</div>
<div class='div-commentary'><p style="margin-left:1em">○佛智非佛智分文同前。</p>
</div>
<div class='div-orig'><p>三約佛智非佛智者若有為門分別一切智了達空法分別道種智照恒沙佛法差別不同者是菩薩智即別四門相也若有為門分別一切種智五眼具足圓照法界正遍知者即諸佛之智是圓四門相也。</p>
<p>復次別門說圓智圓門說別智或前或後分別別圓相例如前<span class='note-inline'>(云云)</span>復次別門證圓智圓門證別智或前或後分別別圓如前分別<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次第不次第中分文亦同但第三意初闕復次字耳。</p>
</div>
<div class='div-orig'><p>四約次第不次第者若以有為門依門修行漸次階差從微至著不能一行中即無量行乃至非空非有門亦如是是別四門相若以有為門一切法趣有門依門修行亦一切行趣有行一行無量行名為遍行乃至非空非有門亦如是是圓四門相。</p>
<p>復次別門圓行圓門別行或前或後分別別圓例如前<span class='note-inline'>(云云)</span>。</p>
</div>
<div class='div-commentary'><p style="margin-left:1em">○五斷不斷中二先通敘斷不斷意次正分別斷即是別不斷即圓文句同前第三意亦少復次之言下去皆爾。</p>
</div>
<div class='div-orig'><p>五約斷斷不斷斷者夫至理虛無無明體性本自不有何須智慧解惑既無安用圓別涅槃云誰有智慧誰有煩惱淨名曰婬怒癡性即是解脫又不斷癡愛起於明脫此則不論斷不斷大經云闇時無明明時無闇有智慧時則無煩惱此用智慧斷煩惱也。</p>
<p>若別有門多就定分割截漸次斷除五住即是思議智斷也乃至三門亦如是是為別四門相若圓有門解惑不二多明不斷斷五住皆不思議即是不思議斷乃至三門亦如是是為圓四門相。</p>
<p>復次圓門說斷別門說不斷斷或前或後判別圓相者例如前說<span class='note-inline'>(云云)</span>。</p>
<p>六約實位非實位者若有門明斷界內見思判三十心位斷界外見思無明判十地位等覺後心斷無明盡妙覺常果累外無事此乃他家之因將為<span class='corr'>己</span>家之果皆方便非實位也後三門大同小異皆是別四門相若有門從初發意三觀一心斷界內惑圓伏界外無明判十信位進發真智圓斷界外見思無明判四十心位等覺後心無明永盡妙覺累外此是究竟真實之位乃至三門亦如是是名圓四門相。</p>
<p>復次別門說實位圓門說不實位別門證實位圓門證不實位或前或後皆如前分別<span class='note-inline'>(云云)</span>。</p>
<p>七約果縱果不縱者若有為門從門證果三德縱橫言法身本有般若修成解脫始滿不但果德縱成因亦局限如地人云初地具足檀波羅蜜於餘非為不修隨力隨分檀滿初地不通上地餘法分有而不具足者是義有餘三門亦如是是為別四門相若有為門從門證果三德具足不縱不橫亦因如是一法門具足一切法門通至佛地華嚴云從初一地具足諸地功德大品云初阿字具足四十一字功德三門亦如是是為圓四門相復次別門說果不縱圓門說果縱或前或後判圓別相例前<span class='note-inline'>(云云)</span>。</p>
</div>
<div class='div-commentary'><p style="margin-left:1em">七果縱果不縱中別引地人圓引華嚴等者意亦可知三德縱橫如止觀第三中。</p>
</div>
<div class='div-orig'><p>八約圓詮不圓詮者若有為門門不圓融或融一或融二門前章偏弄引門中章詮述不融不即菩薩智乃至偏譬喻等門後還結不融不即等三門亦如是是為別四門相若有為門一門即三門門前圓弄引門中詮述融即佛智乃至圓譬喻等門後結成融即等三門亦如是是為圓四門相復次別門詮圓圓門詮別或前或後分別別圓之相例前<span class='note-inline'>(云云)</span>。</p>
</div>
<div class='div-commentary'><p style="margin-left:1em">第八約詮者更重判於前七後二皆有門前序中門相及以門中正說之相以辨別圓故云不融不即乃至譬喻。</p>
</div>
<div class='div-orig'><p>九約問答者若有門明義未辨圓別須尋問答覈徵自見圓別指趣三門亦如是<span class='note-inline'>(云云)</span>。</p>
<p>十約譬喻者諸門前後或舉金銀寶物為譬或舉如意日月為譬或用別合或用圓合圓別之相自顯<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△次結示)</span>。</p>
</div>
<div class='div-orig'><p>今以十意玄覽眾經圓別兩門朗然明矣。</p>
</div>
<div class='div-commentary'><p style="margin-left:1em"><span class='note-inline'>(△次約五味分別)</span>。</p>
</div>
<div class='div-orig'><p>復約五味分別少多乳教兩種四門酪教一種四門生酥四種四門熟酥三種四門此經一種四門<span class='note-inline'>(云云)</span>。</p>
</div>
<div class='div-commentary'><p style="margin-left:1em">次約五味中文略但言乳教兩種四門應判云一種融一種不融乃至問答等有兩種十意不同不可具列但言門耳。</p>
<p style="margin-left:1em">○三約今經十中為二先釋十相四門次結意初釋又二初十相次四門初文二標釋。</p>
</div>
<div class='div-orig'><p>今經十義者觀一切法空如實相決了聲聞法是諸經之王開方便門此是融凡小大之人法也一切世間治生產業皆與實相不相違背即客作者是長者子此是即法之義也開示悟入佛之知見今所應作唯佛智慧即佛慧也著如來衣座室等即不次第行也不斷五欲而淨諸根又過五百由旬即不斷斷義也五品六根淨乘寶乘遊四方即實位也佛自住大乘定慧力莊嚴以此度眾生即果不縱也合掌以敬心欲聞具足道即今佛文前圓詮也諸法實相義<span class='corr'>已</span>為汝等說即古佛文後圓詮也智積龍女問答顯圓也輪王頂珠其車高廣皆圓喻也。</p>
</div>
<div class='div-commentary'><p style="margin-left:1em">以著衣等為行者以依寂忍等三而弘此經即是行也以五百由旬即不斷斷者即以佛智對於煩惱及生死處所故也況初心一步<span class='corr'>已</span>涉長途二乘被開先進三百按位進入皆有入住住即五百故云圓也欲聞具足道聞即教也教即能詮。</p>
<p style="margin-left:1em">○次明今經四門又二初結前生後。</p>
</div>
<div class='div-orig'><p>十意既足圓門明矣融門四相今當說。</p>
</div>
<div class='div-commentary'><p style="margin-left:1em">○次正釋四門所以。</p>
</div>
<div class='div-orig'><p>若言佛之智慧微妙第一又云我以如來智慧觀彼久遠猶若今也智知妙法有門也一切法空常寂滅相終歸於空空門也諸法常無性佛種從緣起即亦空亦有門也非如非異非虛非實雙非兩捨即非空非有門也。</p>
</div>
<div class='div-commentary'><p style="margin-left:1em">今經四門文相不委悉者以今經正意在於開顯但略示四相若依門觀利者隨一句一偈咸皆發真中下之人事須具如中論廣述況復此中且為分別與諸教異門中觀法具如止觀何但此中文略如前三教亦並指他經文相可見。</p>
<p style="margin-left:1em"><span class='note-inline'>(△次結意)</span>。</p>
</div>
<div class='div-orig'><p>四相標門十意簡別故知此經明圓四門也<span class='note-inline'>(云云)</span>。</p>
</div>
<div class='div-commentary'><p style="margin-left:1em">○二正明實觀為三先別釋次是十下示此經文十觀之相三復次下結[后-口+十]傷歎初文二初指所依門。</p>
</div>
<div class='div-orig'><p>二明入實觀者上<span class='corr'>已</span>知四圓門今依有門修觀。</p>
</div>
<div class='div-commentary'><p style="margin-left:1em">○次正釋門中觀法又二初明有門觀法次餘三略例初釋有門又二初略標門列數次正釋。</p>
</div>
<div class='div-orig'><p>觀則為十<span class='note-inline'>(云云)</span>。</p>
</div>
<div class='div-commentary'><p style="margin-left:1em">初文不列但註云云。</p>
<p style="margin-left:1em">○正釋中二初正釋次是名下結成經體初文自十初境中二初待對立妙。</p>
</div>
<div class='div-orig'><p>對前十二思議之門名不思議境。</p>
</div>
<div class='div-commentary'><p style="margin-left:1em">○次釋釋中三初立四諦次兼通異名三結門初又二初緫標四諦。</p>
</div>
<div class='div-orig'><p>不思議境即是一實四諦。</p>
</div>
<div class='div-commentary'><p style="margin-left:1em">○次別釋釋中二先苦滅相對次集道相對初又二初苦滅次集道互融以隨苦集體即道滅故相對明不同三教初文二初明苦即是滅。</p>
</div>
<div class='div-orig'><p>謂生死苦諦不可思議即空即假即中即空故方便淨即假故圓淨即中故性淨三淨一心中得名大涅槃。</p>
</div>
<div class='div-commentary'><p style="margin-left:1em">謂生死即是三諦三諦即是三涅槃。</p>
<p style="margin-left:1em">○次引證又二初引經。</p>
</div>
<div class='div-orig'><p>淨名曰一切眾生即大涅槃。</p>
</div>
<div class='div-commentary'><p style="margin-left:1em">○次釋經意。</p>
</div>
<div class='div-orig'><p>故名不可思議四諦也不可復滅此即生死之苦諦是無作之滅。</p>
</div>
<div class='div-commentary'><p style="margin-left:1em">言不可思議四諦者此語四諦融即之相耳不可復滅釋上句耳。</p>
<p style="margin-left:1em"><span class='note-inline'>(△次集道互融)</span>。</p>
</div>
<div class='div-orig'><p>亦是集道也。</p>
</div>
<div class='div-commentary'><p style="margin-left:1em">○次煩惱下集道相對又二初集道次以苦滅互融初又二初明集即是道。</p>
</div>
<div class='div-orig'><p>煩惱集諦不可思議即空即假即中即空故名一切智即假故名道種智即中故一切種智三智一心中得名大般若。</p>
</div>
<div class='div-commentary'><p style="margin-left:1em">謂煩惱之集即是三諦三諦即是三智。</p>
<p style="margin-left:1em">○次引證亦二先引經。</p>
</div>
<div class='div-orig'><p>淨名曰一切眾生即菩提相不可復得。</p>
</div>
<div class='div-commentary'><p style="margin-left:1em">○次釋經意。</p>
</div>
<div class='div-orig'><p>此即煩惱之集而是無作道諦。</p>
</div>
<div class='div-commentary'><p style="margin-left:1em"><span class='note-inline'>(△次以苦滅互融)</span>。</p>
</div>
<div class='div-orig'><p>亦是苦滅故名不思議一實四諦也。</p>
</div>
<div class='div-commentary'><p style="margin-left:1em">言亦是苦滅及一實四諦者此明苦不異集集是剎那心起苦是一期報陰今一念心具十法界苦集還觀此心具足三諦安得不以四諦相即而釋為欲令人別識相狀故別別釋之。</p>
<p style="margin-left:1em"><span class='note-inline'>(△次兼通異名)</span>。</p>
</div>
<div class='div-orig'><p>亦是真善妙色何者生死即空故名真生死即假故名善生死即中故名妙。</p>
</div>
<div class='div-commentary'><p style="margin-left:1em"><span class='note-inline'>(△三結門)</span>。</p>
</div>
<div class='div-orig'><p>此名有門不可思議境也。</p>
</div>
<div class='div-commentary'><p style="margin-left:1em">○次發心中還以一念無作四諦為境約此而起慈悲文又為三初正明弘誓。</p>
</div>
<div class='div-orig'><p>二發真正心者一切眾生即大涅槃云何顛倒以樂為苦即起大悲興兩誓願令未度者度令未斷者斷一切煩惱即是菩提云何愚闇以道為非道即起大慈興兩誓願令未知者知未得者得。</p>
</div>
<div class='div-commentary'><p style="margin-left:1em">○次無緣下結成誓體謂無緣也。</p>
</div>
<div class='div-orig'><p>無緣慈悲清淨誓願。</p>
</div>
<div class='div-commentary'><p style="margin-left:1em">無偏小雜故名清淨。</p>
<p style="margin-left:1em">○三慈善下結誓成相。</p>
</div>
<div class='div-orig'><p>慈善根力任運吸取一切眾生也。</p>
</div>
<div class='div-commentary'><p style="margin-left:1em">○三安心中三初結前生後次正明安法三體生死下明安心行相初又二先結前兩觀。</p>
</div>
<div class='div-orig'><p>三安心者既體解成就發心具足豈可臨池觀魚不肯結網裹粮束腳安坐不行。</p>
</div>
<div class='div-commentary'><p style="margin-left:1em">體解謂了境發心謂弘誓豈可下生後安心臨池觀魚對前妙境豈可知妙境而不緫別安心次裹粮下對前發心豈可發大心而不修行填願。</p>
<p style="margin-left:1em">○次正示能安之法又二先法。</p>
</div>
<div class='div-orig'><p>修行之要不出定慧。</p>
</div>
<div class='div-commentary'><p style="margin-left:1em">○次譬譬中二先斥不均非今文意。</p>
</div>
<div class='div-orig'><p>譬如陰陽調適萬物秀實雨旱不節焦爛豈生。</p>
</div>
<div class='div-commentary'><p style="margin-left:1em">○次歎均調能橫周豎徧。</p>
</div>
<div class='div-orig'><p>若兩輪均平是乘能運二翼具足堪任飛升。</p>
</div>
<div class='div-commentary'><p style="margin-left:1em">二輪橫周二翼豎徧具如止觀第五記。</p>
<p style="margin-left:1em">○三行相中二先正明行相次於一心下明行相該攝。</p>
</div>
<div class='div-orig'><p>體生死即涅槃名為定達煩惱即菩提名為慧。</p>
</div>
<div class='div-commentary'><p style="margin-left:1em">初文者體用一止而三止達用一觀而三觀具如止觀第三文。</p>
</div>
<div class='div-orig'><p>於一心中巧修定慧具足一切行也。</p>
</div>
<div class='div-commentary'><p style="margin-left:1em">言該攝者生死及煩惱既不出一念即此為定慧豈離於一心故一心中五行具足具如前第四卷。</p>
<p style="margin-left:1em">○四明破徧中三譬合結。</p>
</div>
<div class='div-orig'><p>四破法遍者以此妙慧如金剛斧所擬皆碎如無翳日所臨皆朗。</p>
</div>
<div class='div-commentary'><p style="margin-left:1em">初譬中二前譬斷德次譬智德。</p>
</div>
<div class='div-orig'><p>若生死即涅槃者分段變易苦諦皆破若煩惱即菩提者四住五住集諦皆破。</p>
</div>
<div class='div-commentary'><p style="margin-left:1em">合中義兼二德約所破得斷名約能破得智名。</p>
<p style="margin-left:1em">○三雖復下結意又二初明智斷不二。</p>
</div>
<div class='div-orig'><p>雖復能破亦不有所破。</p>
</div>
<div class='div-commentary'><p style="margin-left:1em">○次釋智斷不二所以以體即故。</p>
</div>
<div class='div-orig'><p>何者生死即涅槃故無所破也。</p>
</div>
<div class='div-commentary'><p style="margin-left:1em">文略煩惱即菩提句亦應可解。</p>
<p style="margin-left:1em">○五識通塞中三初譬次合三結意。</p>
</div>
<div class='div-orig'><p>五識通塞者如主兵寶取捨得宜強者綏之弱者撫之。</p>
</div>
<div class='div-commentary'><p style="margin-left:1em">初譬中云主兵寶取捨得宜者強者綏之為捨弱者撫之為取綏者國語云綏其謗言謂止也左傳云交綏而退也爭而兩退故曰交綏今謂強者止之退之弱者安之進之故塞強而通弱應進通而退塞。</p>
</div>
<div class='div-orig'><p>知生死過患名為塞即涅槃名為通煩惱惱亂名為塞即是菩提名為通。</p>
</div>
<div class='div-commentary'><p style="margin-left:1em">次合中還約一念而論強弱。</p>
<p style="margin-left:1em">○三結中三初寄豎門以論一念。</p>
</div>
<div class='div-orig'><p>始從外道四見乃至圓教四門皆識通塞。</p>
</div>
<div class='div-commentary'><p style="margin-left:1em">○次節節下正結撿校。</p>
</div>
<div class='div-orig'><p>節節執著即是塞節節亡妙名為通。</p>
</div>
<div class='div-commentary'><p style="margin-left:1em">○三若不下結失。</p>
</div>
<div class='div-orig'><p>若不識諸法夷嶮非但行法不前亦亡去重寶也。</p>
</div>
<div class='div-commentary'><p style="margin-left:1em">若其不能節節撿校非唯行不進趣理解亦亡故云失也。</p>
<p style="margin-left:1em">○六道品中三先正明四念次明破倒具品等三結成枯榮。</p>
</div>
<div class='div-orig'><p>六善識道品者觀生死即涅槃十界生死色陰皆非淨非不淨乃至識陰非常非不常。</p>
<p>能破八顛倒即法性四念處念處中具道品三解脫及一切法。</p>
</div>
<div class='div-commentary'><p style="margin-left:1em">念處中具道品至一切法者言念處中者此具約位相攝道品此則念處中具足諸品餘品亦然道品是能趣涅槃行法三脫是能通涅槃之門並是正行一切法是助正道法攝入正道。</p>
<p style="margin-left:1em">○三從又知涅槃下重結枯榮。</p>
</div>
<div class='div-orig'><p>又知涅槃即生死顯四枯樹知生死即涅槃顯四榮樹知生死涅槃不二即一實諦非枯非榮住大涅槃也。</p>
</div>
<div class='div-commentary'><p style="margin-left:1em">如文。</p>
</div>
<div class='div-orig'><p>七善修對治者若正道多障應須助道觀生死即涅槃治報障也觀煩惱即菩提治業障煩惱障也。</p>
</div>
<div class='div-commentary'><p style="margin-left:1em">七明助道中本治事障今以理觀者何耶此中約第一義治故作是說若事障興應觀諦理生死煩惱即涅槃菩提故能治之。</p>
</div>
<div class='div-orig'><p>八善知次位者生死之法本即涅槃理涅槃也解知生死即涅槃名字涅槃也勤觀生死即涅槃觀行涅槃也善根功德生即相似涅槃也真實慧起即分真涅槃也盡生死底即究竟涅槃也觀煩惱即菩提亦如是。</p>
</div>
<div class='div-commentary'><p style="margin-left:1em">六即之位約一心理生死煩惱可知。</p>
<p style="margin-left:1em">○九安忍中二初通立。</p>
</div>
<div class='div-orig'><p>九善安忍者能安內外強輭遮障不壞觀心。</p>
</div>
<div class='div-commentary'><p style="margin-left:1em">○次別釋。</p>
</div>
<div class='div-orig'><p>若觀生死即涅槃不為陰入境病患業魔禪二乘菩薩等境所動壞也若觀煩惱即菩提不為諸見增上慢境所動壞也。</p>
</div>
<div class='div-commentary'><p style="margin-left:1em">能常一心安於妙境故有此等十境生也。</p>
<p style="margin-left:1em">○十離愛為四初明相似法起。</p>
</div>
<div class='div-orig'><p>十無法愛者既過障難道根成立諸功德生觀生死即涅槃故諸禪三昧功德生觀煩惱即菩提故諸陀羅尼無畏不共諸般若生觀生死涅槃不二故法身實相生。</p>
</div>
<div class='div-commentary'><p style="margin-left:1em">○次相似下明頂墮。</p>
</div>
<div class='div-orig'><p>相似功德順理而生喜起順道法愛生名愛法不上不退名為頂墮。</p>
</div>
<div class='div-commentary'><p style="margin-left:1em">○三此愛下明離愛入位。</p>
</div>
<div class='div-orig'><p>此愛若起即當疾滅愛若滅<span class='corr'>已</span>破無明開佛知見證實相體。</p>
</div>
<div class='div-commentary'><p style="margin-left:1em">○四觀生死下明位所證法。</p>
</div>
<div class='div-orig'><p>觀生死即涅槃故證得解脫煩惱即菩提故證得般若此二不二證得法身一身無量身無上寶聚如意圓珠眾法具足。</p>
</div>
<div class='div-commentary'><p style="margin-left:1em">○次結成經體。</p>
</div>
<div class='div-orig'><p>是名有門入實證得經體。</p>
</div>
<div class='div-commentary'><p style="margin-left:1em">○次三門例。</p>
</div>
<div class='div-orig'><p>餘三門亦如是。</p>
</div>
<div class='div-commentary'><p style="margin-left:1em">可見。</p>
<p style="margin-left:1em">○次引此經明觀法之相然彼止觀局引大車今散引一部彼為成觀此但歎教又二初正引。</p>
</div>
<div class='div-orig'><p>是十種觀經文具足是法不可示言辭相寂滅諸餘眾生類無有能得解又我法妙難思即不思議境於一切眾生中起大慈心於非菩薩中起大悲心我得三菩提時以神通力智慧力引之令得住是法中即正發心也佛自住大乘如其所得法定慧力莊嚴即是安於二法自成成他也破有法王即是破法遍也又如日月光明能除諸幽暝斯人行世間能破眾生闇即破法遍也有一導師將導眾人明了心決定在嶮濟眾難善知通塞也淨藏淨眼善修三十七品諸波羅蜜即是兩意也增道損生遊於四方即是識次位也安住不動如須彌頂著如來衣即安忍也雖聞是諸聲聽之而不著其意等六根皆言清淨若此又云真淨大法即無法愛也。</p>
</div>
<div class='div-commentary'><p style="margin-left:1em">○次是十下結例。</p>
</div>
<div class='div-orig'><p>是十種觀散在經文而人不知今撮聚十數入有門為觀乃至三門小異大同十觀入實亦復如是。</p>
</div>
<div class='div-commentary'><p style="margin-left:1em">意廣語略思之。</p>
<p style="margin-left:1em">○三結斥傷歎中三初結斥次傷歎三指廣初又二先結今意次固非下斥。</p>
</div>
<div class='div-orig'><p>復次此十觀意非但獨出今經大小乘經論備有其意如摩黎山純出栴檀。</p>
</div>
<div class='div-commentary'><p style="margin-left:1em">初文者具如前一十六門門門十觀即是其意。</p>
</div>
<div class='div-orig'><p>固非外道四韋陀典及此間莊老之所載也。</p>
</div>
<div class='div-commentary'><p style="margin-left:1em">斥文可知。</p>
<p style="margin-left:1em">○次世人下傷歎中三先傷次歎三益初文二謂法譬。</p>
</div>
<div class='div-orig'><p>世人咸共講讀而對文不知若欲學道全無方便悲夫。</p>
</div>
<div class='div-commentary'><p style="margin-left:1em">法如文。</p>
</div>
<div class='div-orig'><p>徒知[(殼-一)/牛]捋不解鑽搖。</p>
</div>
<div class='div-commentary'><p style="margin-left:1em">譬中云徒知[(殼-一)/牛]捋不解鑽搖者借大經譬責講讀人大經第三迦葉難佛如來若常何不常現佛告迦葉譬如長者多有諸牛色雖種種同共一群付放牧人令逐水草唯為醍醐不求乳酪彼牧牛者[(殼-一)/牛]已自食長者命終所有諸牛悉為群賊之所抄掠賊得牛<span class='corr'>已</span>無有婦女即自[(殼-一)/牛]捋得<span class='corr'>已</span>自食爾時群賊各相謂言彼大長者畜養此牛不求乳酪唯為醍醐我等今者設何方便而得之耶<span class='note-inline'>(止觀記具注解)</span>夫醍醐者名為世間第一上味我等無器設復得之無安置處復相謂言唯有皮囊可以盛之雖有盛處不知鑽搖漿猶難得況復生酥爾時群賊以醍醐故加之以水以加水故乳酪醍醐一切皆失凡夫亦爾雖有善法皆是如來正法之餘何以故如來入涅槃後盜竊如來遺餘善法若戒定慧如彼群賊劫掠諸牛雖復得之無有方便以是義故不能獲得常樂我淨常戒定慧又為解脫說我人眾生等如加以水以非想為涅槃如失醍醐以少梵行得生天上如加水之乳等<span class='note-inline'>(云云)</span>。</p>
<p style="margin-left:1em">○次若識下歎中二先歎教法無缺次半如意下歎弘法無機。</p>
</div>
<div class='div-orig'><p>若識十意於小乘四門俱用入真於大乘四門俱用入實既入實已如食乳糜更無所須。</p>
</div>
<div class='div-commentary'><p style="margin-left:1em">初文者此十六門門門觀法徧被一切自此之外無所復須不同講人漿猶難得。</p>
</div>
<div class='div-orig'><p>半如意珠全如意珠布施一切雖有此施不見有人輕生重道勤心修習不受不用徒施何益我則悔焉。</p>
</div>
<div class='div-commentary'><p style="margin-left:1em">次文者今一家弘法大小通立或以小助大或開小即大或破小明大或以小形大則是半滿雙弘觀教俱立今以此半滿之觀說以施人人無受用故云我則悔焉悔者悲嗟之甚應非悋情言半如意珠全如意珠者第五卷末云半如意珠則以迹中五妙為半此釋圓門十觀法竟云半全者乃指偏門名之為半圓門為全故文云小乘四門大乘四門名同意異不可例前。</p>
<p style="margin-left:1em">○雖無下微益。</p>
</div>
<div class='div-orig'><p>雖無所益作毒鼓因。</p>
</div>
<div class='div-commentary'><p style="margin-left:1em">○三指廣下可知。</p>
</div>
<div class='div-orig'><p>欲具知之委如止觀<span class='note-inline'>(云云)</span>。</p>
</div>
<div class='div-commentary'><p style="margin-left:1em">彼文為顯鈍根行者一一文中皆須先明橫豎次明不二此中直明一念一塵即具橫豎不暇廣及故指彼文若得意者見此略文以顯彼廣。</p>
</div>
<p class='juan'>妙法蓮華經玄義釋籤卷第三十三</p>
<div class='div-w'><p class="head2">音釋</p>

<div class='div-note'>糅<p style="margin-left:1em"><span class='note-inline'>(女救切雜也)</span>。</p>
淆<p style="margin-left:1em"><span class='note-inline'>(胡茅切混淆猶錯雜也)</span>。</p>
綏<p style="margin-left:1em"><span class='note-inline'>(息遺切安也)</span>。</p>
捋<p style="margin-left:1em"><span class='note-inline'>(郎括切[愨-心+牛]取也)</span>。</p>
</div></div>
</div><!-- end of div[@id='body'] -->
</body></html>