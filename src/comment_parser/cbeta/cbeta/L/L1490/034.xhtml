<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>妙法蓮華經玄義釋籤卷第三十四　車四</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○三明判中自二。</p>
</div>
<div class='div-orig'><p>三明諸門麤妙者為二一就能所判麤妙二約諸門判麤妙。</p>
</div>
<div class='div-commentary'><p style="margin-left:1em">列章竟。</p>
<p style="margin-left:1em">○次釋初章中二先分別能所麤妙次問答釋疑初文二先略立能所。</p>
</div>
<div class='div-orig'><p>能所為四句門名能通理是所通。</p>
</div>
<div class='div-commentary'><p style="margin-left:1em">○次以兩種四句分別前教次味前四句者列。</p>
</div>
<div class='div-orig'><p>自有能通麤所通亦麤能通妙所通麤能通麤所通妙能通妙所通亦妙。</p>
</div>
<div class='div-commentary'><p style="margin-left:1em">○釋。</p>
</div>
<div class='div-orig'><p>三藏四門扶事淺近故能通為麤但詮偏真所通亦麤通教四門大乘體法如實巧度能通為妙三乘偏證所通為麤別教四門教道方便能通為麤詮入圓真所通為妙圓教四門證道實說能通為妙即事而圓所通亦妙也。</p>
</div>
<div class='div-commentary'><p style="margin-left:1em">若以理為言則一麤一妙詮理之教巧拙不同故使通妙理之教別教仍麤。</p>
<p style="margin-left:1em">○次四句者皆約味判判彼部中能所麤妙。</p>
</div>
<div class='div-orig'><p>又自有帶麤能所生酥教是也不帶麤能所乳教是也自有帶麤所不帶麤能熟酥教是也自有帶麤能不帶麤所圓接通接別是也涅槃中諸門亦是也。</p>
</div>
<div class='div-commentary'><p style="margin-left:1em">不帶麤能所是乳者為成四句一往語耳故此句中但云無有真諦能所故云也仍有別教能通之麤自有帶麤所不帶麤能者且云般若本是融門二乘寄此而入真諦雖有但真所通之麤而無詮真能通三藏此亦約部大分為言若隨二乘當分所見非無能詮即空麤教自有帶麤能等者能通從於通教中來故名為麤所通即是別圓中道故名為妙涅槃中諸門亦是者涅槃部中前之三教能通之門名之為麤並不住真及以教道俱入三德故所通妙。</p>
<p style="margin-left:1em">○次釋疑中先問。</p>
</div>
<div class='div-orig'><p>問經云唯有一門而復狹小為麤故稱一小為妙故稱一小。</p>
</div>
<div class='div-commentary'><p style="margin-left:1em">○次答中三先通明其意次何者下歷教解釋三今拓下明用門之意。</p>
</div>
<div class='div-orig'><p>答此義當通用不可局在一門。</p>
<p>何者如三藏四門赴機異說故言四同是佛教故言一門門方便異故言四同向涅槃故言一所通從能通故言四能通會所通故言一文字中無菩提是約教論狹小譬如隘路不受二人並行即約行論狹小教行兩門取真難契即約理論狹小<span class='note-inline'>(云云)</span>通教亦如是逗緣別說故為四同是佛教故言一觀法不同故有四俱向無生故為一所隨於能故為四能隨於所故為一通教即事而真文字中有菩提善惡俱觀皆不可得即是並行不約此義論狹小但教觀取真理難當故名理為狹小<span class='note-inline'>(云云)</span>別教四門亦如是為四機說故有四同是佛教故言一入實觀異故言四俱向一實故言一所隨於能故言四能會於所故言一不即生死是涅槃教狹小不即煩惱是菩提故行狹小教行取理難當名理論狹小圓教四門亦如是逗四種機故言四皆是佛說故言一入實觀異故言四四觀向實故言一將門名理故言四以理應門故言一此教即生死是涅槃教不狹小煩惱即菩提行不狹小而此教觀取理難當名理為狹小若依經文唯有一門而復狹小者正語教行之門取理不當故言狹小也。</p>
</div>
<div class='div-commentary'><p style="margin-left:1em">一一教中皆作三對四一不同及判門意所言三者即教行理通別之相具如第二卷初當分通別即其義也皆以四故名別一故名通今以此之通別判於狹小若藏別兩教教行理三皆悉是狹若通圓兩教教行不狹而教行取理不當故名理為狹是則四教皆以教主及所詮理名之為一以所被機及能詮教名之為四是故經言一門者一是四家之門故云一門言依經文者依今經即是以圓教行取理難當。</p>
</div>
<div class='div-orig'><p>今拓開一句處處不同豈可定執守一文耶若得此意麤妙自明<span class='note-inline'>(云云)</span>。</p>
</div>
<div class='div-commentary'><p style="margin-left:1em">三明用門意中言拓開等者今開圓經一句而作四解徧一代教故云處處則識前之三教教行理三狹小復麤後之一教教行理三狹小俱妙作此釋者意云四門是教十觀是行皆通至極恐人不了狹小之言謂一向麤故須此簡若約五味意亦可知。</p>
<p style="margin-left:1em">○次約諸門中二先約教次約味先約教中四教不同一一教皆有教行二判教謂四教行謂門中十觀教又二義一約門二約悉初三藏中三先且通論無復麤妙。</p>
</div>
<div class='div-orig'><p>二約諸門判麤妙者先明三藏四門皆是能通執著四門俱皆壅礙成壞麤妙更無優劣此則不可偏判。</p>
</div>
<div class='div-commentary'><p style="margin-left:1em">以教門俱妙從能通故若執皆麤從計情故此就當教為語。</p>
<p style="margin-left:1em">○次別論者從若從法為語去互相形比則有前麤後妙。</p>
</div>
<div class='div-orig'><p>若從法為語有則附俗入道則拙空則傍真入道則巧故釋論云為鈍根人說生空為利根說法空即其義也亦有亦無門望前為巧望後是拙非有非無門則是巧也大論云半有半無者名為鈍人是約四門法判麤妙也。</p>
</div>
<div class='div-commentary'><p style="margin-left:1em">言為鈍根說生空等者此是三藏生法二空具如止觀第六記準理二門俱得二空一往從便有門附俗為生空空門附真為法空二空名同意義永異是故生空義歸於有法空方乃義順於空。</p>
<p style="margin-left:1em">○三今約下從行所宜以判麤妙。</p>
</div>
<div class='div-orig'><p>今約根性便宜若宜有門有門成三門壞若宜無門無門成三門壞乃至第四門亦如是。</p>
</div>
<div class='div-commentary'><p style="margin-left:1em"><span class='note-inline'>(△次約悉)</span>。</p>
</div>
<div class='div-orig'><p>若就一門皆得四悉檀者皆名為成失四悉檀者皆名為壞還就一門赴欲為得乖情為失當宜為得不當宜為失治病為得不治病為失見第一義為得不見第一義為失傳有成壞約此得論麤妙也。</p>
</div>
<div class='div-commentary'><p style="margin-left:1em">次約四悉中四悉文相可見一門既爾餘門亦然。</p>
<p style="margin-left:1em">○次約十觀中初三藏者若門中有觀為妙無觀為麤。</p>
</div>
<div class='div-orig'><p>又約十觀判麤妙者觀因緣境正為得境邪僻為失發真正心為得不爾為失安心得所為得安心不調為失破法遍為得不遍為失知通塞為得不知通塞為失乃至順道法愛不生為得順道法愛生為失若一門十法成就則此門為妙餘門為麤若餘門十法成就此門不成就則此為麤餘門為妙<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次通教通論無通無塞。</p>
</div>
<div class='div-orig'><p>通四門麤妙者通理唯一一不可說有何形比麤妙可論。</p>
</div>
<div class='div-commentary'><p style="margin-left:1em">○次別論有通有塞。</p>
</div>
<div class='div-orig'><p>就赴機說門不無優劣判四門深淺如三藏中說又約一一門若說會四悉檀機名之為妙若乖四機名之為麤若於一一門十觀修行句句得所名之為妙句句失所名之為麤麤故四邊火所燒不得入清涼池異此者名之為妙也。</p>
</div>
<div class='div-commentary'><p style="margin-left:1em">有通有塞即四門四悉十觀具如三藏中。</p>
<p style="margin-left:1em">○次別中亦應明通不論通塞但是文略故云若論法相既有若論之言即是置通從別別中亦有約四門教及以根性并十觀法。</p>
</div>
<div class='div-orig'><p>別四門麤妙者若論法相有門附事故為麤空門傍理故為妙空門單理故為麤亦空亦有門兩通故為妙亦空亦有兩存故為麤非空非有門兩捨故為妙若約根緣則不如是有門稱欲故為妙三門不稱欲故為麤有門是宜故為妙三門非宜故為麤有門對惡故為妙三門非對故為麤有門見第一義故為妙三門不見第一義故為麤餘三門亦如是。</p>
</div>
<div class='div-commentary'><p style="margin-left:1em">○十觀中二初約十觀。</p>
</div>
<div class='div-orig'><p>又識有門真善妙色之境者名鎮頭迦不識境故名迦羅迦正發心故名鎮頭迦不正發心名迦羅迦安心定慧名鎮頭迦不安二法名迦羅迦破諸法遍名鎮頭迦破法不遍名迦羅迦善識通塞名鎮頭迦不識通塞名迦羅迦修三十七品名鎮頭迦不修道品名迦羅迦善解對治名鎮頭迦不善對治名迦羅迦善知次位名鎮頭迦不識次位名迦羅迦安忍不動名鎮頭迦不能安忍名迦羅迦無順道愛名鎮頭迦順道愛起名迦羅迦。</p>
</div>
<div class='div-commentary'><p style="margin-left:1em">○次迦羅迦果則有九分下判。</p>
</div>
<div class='div-orig'><p>迦羅迦果則有九分鎮頭迦果纔有一分若十觀成就則十分鎮頭十觀皆妙若九分迦羅迦羅則麤一分鎮頭鎮頭則妙疊華千斤不如真金一兩故約此判麤妙也有門既爾餘三門亦如是。</p>
</div>
<div class='div-commentary'><p style="margin-left:1em">鎮頭迦羅者大經文意以林譬寺以果譬僧以採者譬請僧之人明僧相相似真偽難分今借譬十乘邪正須判第六云善男子如迦羅林其樹眾多林中唯有一樹名鎮頭迦二果相似不可分別其果熟時有一女人皆悉拾取鎮頭迦果唯有一分迦羅迦果乃有九分女人不識將來詣市凡愚不識買迦羅迦噉<span class='corr'>已</span>命終有智人輩問是女人汝於何處得是果來女人答言於彼林中得是果來諸人聞<span class='corr'>已</span>即言彼方多有無量迦羅迦樹唯有一株鎮頭迦樹諸人知<span class='corr'>已</span>笑而捨去下文合譬以畜八不淨者為迦羅迦以清淨眾為鎮頭迦今以十觀合於十分若十分善巧則十分鎮頭若從偏小及外道中得是觀法則十分迦羅若用三教方便觀法則節級遞判迦羅鎮頭<span class='note-inline'>(云云)</span>是則教主如林觀法如果採果女人如弘教者詣市譬於說法之堂買果之人譬聽法眾愚人受教不窮教主智者審問邪正自分命終即譬失於正諦。</p>
<p style="margin-left:1em">○次明圓教中三初明圓門融妙次明四悉機異三此就下更結圓門判麤妙意。</p>
</div>
<div class='div-orig'><p>圓教四門者則皆妙無麤何者有門為法界攝一切法不可思議即是一切法況復三門空門即是法界攝一切法況復三門餘二亦如是法相平等無復優劣。</p>
</div>
<div class='div-commentary'><p style="margin-left:1em">初文者具如止觀第五圓無生門後及第六四門料簡中圓四門相。</p>
<p style="margin-left:1em"><span class='note-inline'>(△次明四悉機異)</span>。</p>
<p style="margin-left:1em">○次文者先徵起若依圓門四尚非四豈況更有門中四悉根性不融耶但由物情各殊故使門中四緣各異於中為五先明赴機四異。</p>
</div>
<div class='div-orig'><p>若爾則無四門之異但因順根機赴緣四說如四指指一月月一指四。</p>
</div>
<div class='div-commentary'><p style="margin-left:1em">○次何者下釋異所由。</p>
</div>
<div class='div-orig'><p>何者此由眾生世世習此四門因以成性昔四門中推理欲翻無明即成慧根性昔四門中修善欲翻惡業即成福德根性福慧因緣感今名色觸受各於本習而起愛取是為十法成圓性眾生。</p>
</div>
<div class='div-commentary'><p style="margin-left:1em">○三欲樂下明機感之相。</p>
</div>
<div class='div-orig'><p>欲樂不同宜治有異佛智明鑒照機無差。</p>
</div>
<div class='div-commentary'><p style="margin-left:1em">○四以世界下正明赴機。</p>
</div>
<div class='div-orig'><p>以世界悉檀赴四性欲說此四門以為人悉檀生四善以對治悉檀治其四執以第一義悉檀令四人見理無此四緣佛不說法。</p>
</div>
<div class='div-commentary'><p style="margin-left:1em">○五緣既下結成妙門。</p>
</div>
<div class='div-orig'><p>緣既不一略言其四皆是正直捨方便但說無上道門相圓融四門皆妙。</p>
</div>
<div class='div-commentary'><p style="margin-left:1em"><span class='note-inline'>(△三更結圓門判麤妙意)</span>。</p>
<p style="margin-left:1em">○三更結判中二初緫標。</p>
</div>
<div class='div-orig'><p>此就教門更判麤妙。</p>
</div>
<div class='div-commentary'><p style="margin-left:1em">○次釋釋中二先明釋判意。</p>
</div>
<div class='div-orig'><p>何者若不得四悉檀意諸論諍競誰能融通。</p>
</div>
<div class='div-commentary'><p style="margin-left:1em">○次正判又二初明地論教道多諍次與別門辨諍輕重。</p>
</div>
<div class='div-orig'><p>如地論有南北二道加復攝大乘興各自謂真互相排斥令墮負處若不得意四門俱失。</p>
</div>
<div class='div-commentary'><p style="margin-left:1em">初文云如地論有南北二道者陳梁<span class='corr'>已</span>前弘地論師二處不同相州北道計阿黎耶以為依持相州南道計於真如以為依持此二論師俱稟天親而所計各異同於水火加復攝大乘興亦計黎耶以助北道又攝大乘前後二譯亦如地論二計不同舊譯即立庵摩羅識唐三藏譯但立第八。</p>
<p style="margin-left:1em">○次文者二先舉圓門唯通無塞。</p>
</div>
<div class='div-orig'><p>但圓門融淨教尚虛玄銷釋經論何競不息若欲入道何門不通悟理之時豈應存四修行之時豈應有塞。</p>
</div>
<div class='div-commentary'><p style="margin-left:1em">○次但四下正對辨輕重又二初標。</p>
</div>
<div class='div-orig'><p>但四塞有輕重。</p>
</div>
<div class='div-commentary'><p style="margin-left:1em">○次釋則別重圓輕。</p>
</div>
<div class='div-orig'><p>別教門隔悟者無乖未悟成諍其執大重譬如鈍馬痛手乃去。</p>
</div>
<div class='div-commentary'><p style="margin-left:1em">○輕中又三初正明輕相次明益相三引論。</p>
</div>
<div class='div-orig'><p>圓門虛玄未悟之時其執則輕譬如快馬見鞭影即去。</p>
</div>
<div class='div-commentary'><p style="margin-left:1em">初文云如快馬見鞭影者如止觀第五記。</p>
<p style="margin-left:1em">○次益相。</p>
</div>
<div class='div-orig'><p>如此輕執若未得第一義益不失三悉檀利。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○三引論中二先引論。</p>
</div>
<div class='div-orig'><p>故論云是四悉檀皆實不虛。</p>
</div>
<div class='div-commentary'><p style="margin-left:1em">○次釋釋中三先明皆實各各實故。</p>
</div>
<div class='div-orig'><p>何者世界故實乃至見第一故實雖俱是實實有深淺。</p>
</div>
<div class='div-commentary'><p style="margin-left:1em">當位益故實有淺深故虛。</p>
<p style="margin-left:1em"><span class='note-inline'>(△次明俱虛)</span>。</p>
</div>
<div class='div-orig'><p>亦俱是虛何者如有門說世界悉檀於樂欲是實於餘則虛有門生善為實於餘則虛有門破惡為實於餘則虛有門見第一義為實於餘則虛乃至三門亦如是有門三悉檀於世界故實於第一義則虛一悉檀於第一義故實於世界則虛。</p>
</div>
<div class='div-commentary'><p style="margin-left:1em">次亦俱虛者相望成虛非無當位對前乃成亦虛亦實。</p>
<p style="margin-left:1em">○三實故下判。</p>
</div>
<div class='div-orig'><p>實故為妙虛故為麤廣作<span class='note-inline'>(云云)</span>。</p>
</div>
<div class='div-commentary'><p style="margin-left:1em">實故為妙者當位雖妙望第一義故三悉皆虛是故圓中須此一判。</p>
<p style="margin-left:1em">○次約五味中二初通明五味次別判涅槃初文二先約法以明五味。</p>
</div>
<div class='div-orig'><p>若以此麤妙約五味者乳教有八門四麤四妙所通俱妙也酪教四門為麤理亦是麤生酥則十六門十二門是麤四門是妙兩所通為麤兩所通為妙熟酥有十二門八門是麤四門是妙一理為麤一理為妙法華四門為妙一理亦妙。</p>
</div>
<div class='div-commentary'><p style="margin-left:1em">○次諸下約人及重辨利鈍兩根菩薩。</p>
</div>
<div class='div-orig'><p>諸聲聞人前來門理俱麤至此法華門理融妙菩薩不定或於方等般若門理融妙極鈍者同二乘也。</p>
</div>
<div class='div-commentary'><p style="margin-left:1em">○次別判涅槃中二初正判涅槃次法華下更與法華辨異初文四初略判諸門權實次何者下明用權門意與前諸教諸門對辨三引事為證四故知下舉一喻一法正出部意。</p>
</div>
<div class='div-orig'><p>涅槃有十六門十二門麤四門為妙所通俱妙。</p>
<p>何者前來諸門麤妙各通猶存權理涅槃不爾一切諸法中悉有安樂性是諸眾生皆有佛性無復權理但一妙理而更存麤門為妙理方便皆明入實。</p>
</div>
<div class='div-commentary'><p style="margin-left:1em">前二如文。</p>
</div>
<div class='div-orig'><p>如梵志問云因無常故果云何常佛反質答<span class='note-inline'>(云云)</span>。</p>
</div>
<div class='div-commentary'><p style="margin-left:1em">三引事中云如梵志問云者涅槃三十五陳如品闍提首那此外道宗於迦羅計因中有果即是因與果一來至佛所難佛云因無常故果亦無常佛反質答汝因是常而果無常何妨我因無常而果是常今引此文以證因門無常而得常果故大經意通以三教而為因門悉歸常果。</p>
<p style="margin-left:1em"><span class='note-inline'>(△四舉一喻一法正出部意)</span>。</p>
</div>
<div class='div-orig'><p>故知如百川緫海諸門會實實理要急是故須融接引鈍根存麤方便。</p>
</div>
<div class='div-commentary'><p style="margin-left:1em"><span class='note-inline'>(△次更與法華辨異)</span>。</p>
</div>
<div class='div-orig'><p>法華折伏破權門理如金沙大河無復迴曲涅槃攝受更許權門各為因緣存廢有異然金沙百川歸海不別<span class='note-inline'>(云云)</span>。</p>
</div>
<div class='div-commentary'><p style="margin-left:1em"><span class='note-inline'>(△四示開顯科在前卷二十三紙)</span>。</p>
<p style="margin-left:1em">○四開麤中二先問起。</p>
</div>
<div class='div-orig'><p>四開麤門顯妙門者問中論先明摩訶衍門後明二乘門今何意先明小門後明大門。</p>
</div>
<div class='div-commentary'><p style="margin-left:1em">○次答出開意又三初明同異謂須開不須開次謂開下正明開三若門下結妙初文又二初與中論對辨須否次與前後諸教對辨須否。</p>
</div>
<div class='div-orig'><p>答中論為時人見成病先以大蕩後示入真之門今經無復見病但住草庵須開方便門示圓實相故先列小門次明大門開破適時各有其美。</p>
</div>
<div class='div-commentary'><p style="margin-left:1em">然中論意以衍門為正以小教為傍今取彼論被小之文故云先以大蕩後示小門若應入大者前門<span class='corr'>已</span>入應入小者且遣著心至後二品方可入理故知中論前二十五品蕩於一切大小者著故大乘人前被蕩<span class='corr'>已</span>即時入理小待後門故知機別今經見心鹿苑久破但破執小指小即是故法華中先敘昔門次開方便名大方便名之大門故法華名開方便門中論破執諸見病故云各有其美。</p>
<p style="margin-left:1em">○次與諸教對辨。</p>
</div>
<div class='div-orig'><p>若法華後教不俟更開法華前教或門理<span class='corr'>已</span>入妙者更何所開或門理雖妙而人未妙門理妙者亦不須開若門若理若人未妙者今當開。</p>
</div>
<div class='div-commentary'><p style="margin-left:1em">言法華後教者即涅槃也稟方便教咸知真實何須更開若法華前方等般若等若門理已開謂諸菩薩若未開其人謂般若中二乘也若門理人俱未開者即方等中二乘及諸凡夫未預諸會者也。</p>
<p style="margin-left:1em">○次正開中三謂凡夫二乘菩薩也初開凡夫為四初開愛見生死之法。</p>
</div>
<div class='div-orig'><p>謂開一切愛見煩惱即是菩提故云觀一切法空如實相開一切生死即是涅槃故云世間相常住。</p>
</div>
<div class='div-commentary'><p style="margin-left:1em">○次人。</p>
</div>
<div class='div-orig'><p>開一切凡人即是妙人故云一切眾生皆是吾子。</p>
</div>
<div class='div-commentary'><p style="margin-left:1em">○三教。</p>
</div>
<div class='div-orig'><p>開一切愛見言教即是佛法故云若說俗間經書治生產業皆與實相不相違背。</p>
</div>
<div class='div-commentary'><p style="margin-left:1em">○四理。</p>
</div>
<div class='div-orig'><p>開一切眾生即是妙理故云為令眾生開佛知見示悟入等亦復如是。</p>
</div>
<div class='div-commentary'><p style="margin-left:1em">○次開聲聞亦四謂法教行理。</p>
</div>
<div class='div-orig'><p>開一切小乘法即是妙法故云決了聲聞法是諸經之王開一切聲聞教故云佛昔於菩薩前毀訾聲聞然佛實以大乘而見教化開一切聲聞行即是妙行故云汝等所行是菩薩道開一切聲聞理即是妙理故云開方便門示真實相。</p>
</div>
<div class='div-commentary'><p style="margin-left:1em">問教法何別答教謂能詮之教法謂所詮行法行謂所行之行。</p>
<p style="margin-left:1em">○三開菩薩中二先緫。</p>
</div>
<div class='div-orig'><p>開諸菩薩未被妙者今皆得圓故云菩薩聞是法疑網悉<span class='corr'>已</span>除。</p>
</div>
<div class='div-commentary'><p style="margin-left:1em">○次別別中三種菩薩也。</p>
</div>
<div class='div-orig'><p>別教有一種菩薩三藏亦一種菩薩通教一種菩薩未決了者今皆開顯。</p>
</div>
<div class='div-commentary'><p style="margin-left:1em">○次結妙。</p>
</div>
<div class='div-orig'><p>若門若理無不入妙是名開權顯實決麤令妙也<span class='note-inline'>(云云)</span>。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○五為諸經體文自開五今經對他通名為諸。</p>
</div>
<div class='div-orig'><p>第五實相為諸經作體更為五一今經之體種種異名二諸經體種種異名三傍正料簡四此彼料簡五麤妙開麤顯妙。</p>
</div>
<div class='div-commentary'><p style="margin-left:1em">列竟。</p>
<p style="margin-left:1em">○次釋初釋為此經體者今經體一但一部之內諸名不同應知諸名同詮實相故須明之於中二先引一部諸名次如是等下釋會諸名名異體一。</p>
</div>
<div class='div-orig'><p>一此經體名前後同異者序品云今佛放光明助發實相義又云諸法實相義<span class='corr'>已</span>為汝等說方便品廣說中云諸佛一大事因緣開佛知見無上道實相印等譬喻中以大車譬一大乘信解中名付家業藥草中名一切智地最實事化城中名寶所授記中名繫珠法師中名祕密藏寶塔中名平等大慧安樂行中名實相壽量中名非如非異神力品中祕要之藏妙音中名普現色身三昧觀音中名普門勸發中名殖眾德本。</p>
</div>
<div class='div-commentary'><p style="margin-left:1em">引例如文。</p>
</div>
<div class='div-orig'><p>如是等異名不同其義亦異理極真實以實為相故名實相靈知寂照名佛知見三世諸佛唯用此自行化他故言大事因緣虛通名道正定諸法名實相印運載名乘成辦佛事名家業一切所依故名智地諸法之元故名寶所圓妙難思故言寶珠無所積聚而含眾法名祕藏祕要通達無礙名平等大慧遮於二邊名非如非異妙色自在故言普現三昧入實之由故名普門諸法由生故言德本如是名義差別體即實相<span class='corr'>已</span>如上說<span class='note-inline'>(云云)</span>。</p>
</div>
<div class='div-commentary'><p style="margin-left:1em">釋會意者序中正名實相方便即以大事所為為體佛知見等所見等為體印取所譬為體所付取不共般若中究竟種智所知為體藥草中取智所依地為體化城授記並取所喻中一理寶塔中大慧所照秘藏秘要凖例可知妙音中取三昧所依觀音取所通勸發中取眾德之本。</p>
<p style="margin-left:1em">○次諸經體中先問列疑。</p>
</div>
<div class='div-orig'><p>二諸經之體種種異名者問釋論云無實相印是魔所說今談實相可用為體餘經不爾應是魔說。</p>
</div>
<div class='div-commentary'><p style="margin-left:1em">○次答中三先斥。</p>
</div>
<div class='div-orig'><p>答不然。</p>
</div>
<div class='div-commentary'><p style="margin-left:1em">○次諸經下正釋。</p>
</div>
<div class='div-orig'><p>諸經異名或真善妙色或畢竟空或如來藏或中道等種種異名不可具載皆是實相別稱悉是正印各稱第一由實印故也。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>若失此意則非佛法故言眾經體同也。</p>
</div>
<div class='div-commentary'><p style="margin-left:1em">○三傍正中二初約教次約味初教中三初通辨傍正次引文三正約四教初文二先通標。</p>
</div>
<div class='div-orig'><p>三傍正料簡者眾經半滿小大之殊體有傍正。</p>
</div>
<div class='div-commentary'><p style="margin-left:1em">○次正即下分別分別中先論別相次明相帶。</p>
</div>
<div class='div-orig'><p>正即實相傍即偏真。</p>
</div>
<div class='div-commentary'><p style="margin-left:1em">初文中言實相者圓也傍偏真者藏也。</p>
</div>
<div class='div-orig'><p>偏真或時含實相實相或時帶偏真而通稱實相。</p>
</div>
<div class='div-commentary'><p style="margin-left:1em">次文中言偏含實者通也實帶偏者別也。</p>
<p style="margin-left:1em"><span class='note-inline'>(△次引文)</span>。</p>
</div>
<div class='div-orig'><p>故中論云實相三人共得共得者即偏真也大經云聲聞之人但見於空空即傍也智者見空及與不空不空即正也此經云我等昔日同入法性法性即傍也今日安住實智中實智中即正也。</p>
</div>
<div class='div-commentary'><p style="margin-left:1em">次中論下引文者中論證通大經證藏及別圓此經下證藏圓相對。</p>
<p style="margin-left:1em">○三小乘下正約教。</p>
</div>
<div class='div-orig'><p>小乘三法印此傍也通教帶傍明正也別圓但明於正不復論傍。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次約味中二先約體。</p>
</div>
<div class='div-orig'><p>若約五味乳唯論正酪唯論傍生酥熟酥傍正相兼帶醍醐唯正。</p>
</div>
<div class='div-commentary'><p style="margin-left:1em"><span class='corr'>○</span>次又正下約諸名二先標列。</p>
</div>
<div class='div-orig'><p>又正實相多諸名字約名字中復論傍正勝鬘自性清淨為正餘名為傍華嚴以法身為正般若以一切種智為正涅槃以佛性為正此經以實相一乘為正餘名為傍。</p>
</div>
<div class='div-commentary'><p style="margin-left:1em">○次此則下結體。</p>
</div>
<div class='div-orig'><p>此則非傍非正論傍正傍正悉是經體<span class='note-inline'>(云云)</span>。</p>
</div>
<div class='div-commentary'><p style="margin-left:1em">○四彼此中二先結前生後。</p>
</div>
<div class='div-orig'><p>四就彼此料簡上約別圓二法異名料簡今更通就小大四句料簡。</p>
</div>
<div class='div-commentary'><p style="margin-left:1em">○次正料簡又二先列四句。</p>
</div>
<div class='div-orig'><p>或名義體與此經同或名義體與此經異或名義與此經同而體異或名義與此經異而體同。</p>
</div>
<div class='div-commentary'><p style="margin-left:1em">○次三藏下釋釋中二先教次味。</p>
</div>
<div class='div-orig'><p>三藏中若名體為實相者此名義與此經同而體異若不名為實相者此名義體與此經異唯論兩句無有兩句通教名實相為體者此名義同而體異若不作此名則名義體俱異若通門遠通中道者則名義體同名義異而體同別教望圓經四句如一法異名中分別<span class='note-inline'>(云云)</span>。</p>
</div>
<div class='div-commentary'><p style="margin-left:1em">初教中初三藏中名字去聲無兩同句也。</p>
<p style="margin-left:1em">○次約味。</p>
</div>
<div class='div-orig'><p>歷五味者乳教兩種名義同兩種名義異而體同酪教如前<span class='note-inline'>(云云)</span>生酥熟酥中如前<span class='note-inline'>(云云)</span>涅槃中四種名義異名義同而皆體同一佛性則無差別<span class='note-inline'>(云云)</span>。</p>
</div>
<div class='div-commentary'><p style="margin-left:1em">乳教中云兩種者別圓名義體同別圓名義異而體同酪如前者唯有兩異句也二酥言如前者如前約教類例可知故云如前此中<span class='corr'>已</span>有兩種如華嚴一種如三藏準更須如前通教通近同三藏通遠如別教兩酥多少例餘可見涅槃中藏通不應更立偏體故四教名義雖異其體皆同。</p>
<p style="margin-left:1em">○五麤妙中二先判次開初文二先簡絕待體次明所待麤。</p>
</div>
<div class='div-orig'><p>五麤妙者正實相中傍正異名者此乃異名異義其體本同此無麤妙。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文者二先教次味初教中二初但傍下四教也。</p>
</div>
<div class='div-orig'><p>但傍為麤傍含正正帶傍一徃亦為麤但正為妙也。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次藏通下更判。</p>
</div>
<div class='div-orig'><p>藏通名同義同而體別一向是麤別名義或同或異教門異為麤體同為妙名義同名義異而體同為妙。</p>
</div>
<div class='div-commentary'><p style="margin-left:1em">兩教一向為麤且從通近別有麤有妙言名義同者即三種俱同也文略體字。</p>
<p style="margin-left:1em"><span class='note-inline'>(△次法)</span>。</p>
</div>
<div class='div-orig'><p>歷五味中麤妙可知也。</p>
</div>
<div class='div-commentary'><p style="margin-left:1em">○次開中三初緫標意次或開傍教下正約教等論開三一切下結。</p>
</div>
<div class='div-orig'><p>開麤者即開於傍也。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文二初兼開教等。</p>
</div>
<div class='div-orig'><p>或開傍教即正教佛昔於菩薩前毀訾聲聞然佛實以大乘而見教化或開傍行即正行汝等所行是菩薩道或開傍人即正人客作人一日之價即長者子也。</p>
</div>
<div class='div-commentary'><p style="margin-left:1em">○次正開體又三初正開。</p>
</div>
<div class='div-orig'><p>或開傍體即正體。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>開方便門示真實相後見此貧人示以所繫珠。</p>
</div>
<div class='div-commentary'><p style="margin-left:1em">○三示開方法。</p>
</div>
<div class='div-orig'><p>深觀傍理即正理也。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>一切皆妙無麤可待即經之正意也。</p>
</div>
<div class='div-commentary'><p style="margin-left:1em">○六為諸行體中列章。</p>
</div>
<div class='div-orig'><p>第六諸行體此為四一諸行同異二依經修行三麤妙四開麤。</p>
</div>
<div class='div-commentary'><p style="margin-left:1em">○解釋初釋同異中二先緫標。</p>
</div>
<div class='div-orig'><p>行同異者夫稟教立行不出信法。</p>
</div>
<div class='div-commentary'><p style="margin-left:1em">○次鈍者下行相又二先立二行義通。</p>
</div>
<div class='div-orig'><p>鈍者因聞得解從解立行故名信行利者自推得解從解立行故名法行。</p>
</div>
<div class='div-commentary'><p style="margin-left:1em">○次正以二行歷教又二先歷四教次重約圓初歷四教又二先明行相次結行意意須相藉初又二先豎次橫豎謂從淺至深皆以理為其體橫謂初心具修諸行亦約當教所詮為體。</p>
</div>
<div class='div-orig'><p>二行通四教三藏信法以傍實相為體通教信法以傍含正為體別教信法以正為體圓信法亦用正為體。</p>
<p>若橫論行即是諸波羅蜜慈悲喜捨等當教論體。</p>
</div>
<div class='div-commentary'><p style="margin-left:1em"><span class='note-inline'>(△次結行意意須相藉)</span>。</p>
</div>
<div class='div-orig'><p>若橫豎諸行有體則本立而道生若體有行體則藉行而顯也。</p>
</div>
<div class='div-commentary'><p style="margin-left:1em">○次重明圓橫豎行者又二先明橫豎行次結成車體初又二先豎。</p>
</div>
<div class='div-orig'><p>重明圓豎行五品六根以相似正為體初住至等覺皆用真正為體。</p>
</div>
<div class='div-commentary'><p style="margin-left:1em">○次橫橫中二初正明橫體。</p>
</div>
<div class='div-orig'><p>橫行者如大品云一切法皆是摩訶衍以不可得不可得故即正實相也。</p>
</div>
<div class='div-commentary'><p style="margin-left:1em">○次此文下廣引文證。</p>
</div>
<div class='div-orig'><p>此文云不得諸法若有若無等賜諸子各一大車即其義也儒童見然燈佛得無生忍行有真體金剛般若云無住相布施如人有目見種種色亦其義也。</p>
</div>
<div class='div-commentary'><p style="margin-left:1em">不得是體有無是橫大車是體本習是橫各一是體諸行是橫無生是體施等是橫無住是體。</p>
<p style="margin-left:1em"><span class='note-inline'>(△次結成車體)</span>。</p>
</div>
<div class='div-orig'><p>豎行有體其車則高橫行有體其車即廣高廣大運行步平正其疾如風<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次依經修行中三先立遲速二行。</p>
</div>
<div class='div-orig'><p>二依經修行者前信法兩行意通時寬或經劫數譬如長圍若依諸經別明行法剋日制時喻如苦攻。</p>
</div>
<div class='div-commentary'><p style="margin-left:1em">○次若隨下明行須體。</p>
</div>
<div class='div-orig'><p>若隨事行行行則無體若隨理行行令此空慧與行相應能破無量障道罪能得無生忍者此行有體。</p>
</div>
<div class='div-commentary'><p style="margin-left:1em">○三諸經下正示行相中四先列四行名。</p>
</div>
<div class='div-orig'><p>諸經別行乃多略言其四謂常行行常坐行半行半坐行非行非坐行。</p>
</div>
<div class='div-commentary'><p style="margin-left:1em">○次諸行下正示體。</p>
</div>
<div class='div-orig'><p>諸行各有事相方法勤身苦䇿悉用實相正觀為體。</p>
</div>
<div class='div-commentary'><p style="margin-left:1em">○三念念下示行相。</p>
</div>
<div class='div-orig'><p>念念無間清淨如空具論觀意如止觀中說。</p>
</div>
<div class='div-commentary'><p style="margin-left:1em">○四然小乘下歷教分別又二先教次味初文先三藏中二先辨同異。</p>
</div>
<div class='div-orig'><p>然小乘戒藏不許懺重修多羅藏使犯重人念佛身佛身者念空也。</p>
</div>
<div class='div-commentary'><p style="margin-left:1em">○次正明行有體。</p>
</div>
<div class='div-orig'><p>亦備有常行等方法而以偏空為體。</p>
</div>
<div class='div-commentary'><p style="margin-left:1em">○次三教及約味。</p>
</div>
<div class='div-orig'><p>通教亦明常行等方法而用即空為體別行歷別圓行虛融而俱用正實相為體。</p>
<p>以此四行歷五味論方法之體義推可知。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○三判麤妙中亦二謂教及味。</p>
</div>
<div class='div-orig'><p>三麤妙者藏通信法真似橫豎諸行以傍實相為體體行俱麤別信法真似橫豎諸行雖依別門用正實相為體因無常故而果是常行麤體妙圓信法真似橫豎依圓門正體體行俱妙。</p>
</div>
<div class='div-commentary'><p style="margin-left:1em">○味中又二先通約五味。</p>
</div>
<div class='div-orig'><p>歷五味明麤妙可知<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次依諸經下明味中諸部修行分別故云可解。</p>
</div>
<div class='div-orig'><p>依諸經方法常行等行以傍為體體行俱麤以正為體則行麤體妙體行俱妙例前可知歷五味亦可解<span class='note-inline'>(云云)</span>。</p>
</div>
<div class='div-commentary'><p style="margin-left:1em">○四開中二先開三藏及藏中行。</p>
</div>
<div class='div-orig'><p>四開麤者開三藏信法兩行亦是決了聲聞法是諸經之王聞<span class='corr'>已</span>諦思惟得近無上道聞即信行思惟即法行皆近無上道者即大乘無相行近於真也開橫行者低頭舉手歌詠散心皆<span class='corr'>已</span>成佛道。</p>
</div>
<div class='div-commentary'><p style="margin-left:1em">○次以二教況又二先況。</p>
</div>
<div class='div-orig'><p>三藏最淺尚被開即妙況通別等可以意得。</p>
</div>
<div class='div-commentary'><p style="margin-left:1em">○次重述小善。</p>
</div>
<div class='div-orig'><p>開依小乘常行等方法者小小微善無一不成佛可以意得<span class='note-inline'>(云云)</span>。</p>
</div>
<div class='div-commentary'><p style="margin-left:1em">既四行俱通四教所行當知不以行能表理但應立觀照理導行方可令行至正境中故知無理無益苦行若無行者理必不顯故教行理三相藉而顯互相光飾相導相成凡諸行人不可不達此也。</p>
</div>
<p class='juan'>妙法蓮華經玄義釋籤卷第三十四</p>
<div class='div-w'><p class="head2">音釋</p>

<div class='div-note'>拓<p style="margin-left:1em"><span class='note-inline'>(他各切音託)</span>。</p>
隘<p style="margin-left:1em"><span class='note-inline'>(烏懈切<span class='corr'>矮</span>去聲)</span>。</p>
</div></div>
</div><!-- end of div[@id='body'] -->
</body></html>