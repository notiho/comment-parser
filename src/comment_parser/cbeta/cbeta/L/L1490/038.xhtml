<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>妙法蓮華經玄義釋籤卷第三十八　車八</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○次難不定者為三初緫舉諸經次別引央掘列眾明常三以淨名為並。</p>
</div>
<div class='div-orig'><p>次難偏方不定教謂非次第別為一緣如金光勝鬘楞伽殃掘之流也。</p>
<p>問殃掘之經六年所說列次第眾委悉餘經彈斥明常分明餘教釋梵四王及十弟子乃至文殊皆被訶斥同聞宛然應入次第而今判作偏方。</p>
</div>
<div class='div-commentary'><p style="margin-left:1em">次文言央掘列眾者彼經初云爾時世尊與無量菩薩摩訶薩及四眾天龍八部毗舍遮富單那等日月天子及護世等皆云無量始從鹿苑方等般若法華涅槃經初列眾皆有聲聞菩薩雜眾央掘亦爾仍云無量故云委悉彈斥明常者如彼央掘偈云云何名為一謂一切眾生皆以如來藏畢竟恒安住云何名為二所謂名與色此是聲聞宗斯非摩訶衍云何名為四所謂四聖諦是則聲聞宗斯非摩訶衍一切諸如來第一畢竟常是則大乘諦非苦是真諦云何名為五所謂彼五根是則聲聞宗斯非摩訶衍所謂彼眼根於諸如來常等具如止觀第七卷引乃至增十亦復如是如是等文彈訶聲聞明於常住最為顯著餘如彼經又如無垢施女經阿闍世王有女名無垢施於晨朝時著王屣踞父殿坐爾時舍利弗與八大聲聞文殊師利等八大菩薩入城乞食各先作念舍利弗念言我當入如是定<span class='corr'>已</span>願舍衛城中一切眾生聞四聖諦法目連念言願令城中一切眾生無有魔事如是十六人各作念<span class='corr'>已</span>次第到城入無垢施女門詣其乞食皆被此女如其心念種種彈訶此十六人還佛所述<span class='corr'>已</span>佛記是女等<span class='note-inline'>(云云)</span>。</p>
<p style="margin-left:1em"><span class='note-inline'>(△三以淨名為並)</span>。</p>
<p style="margin-left:1em">○三文者為三初以同有彈訶為並。</p>
</div>
<div class='div-orig'><p>淨名亦是彈訶那得引為次第。</p>
</div>
<div class='div-commentary'><p style="margin-left:1em">○次又淨名下以訶在昔與央掘同為難。</p>
</div>
<div class='div-orig'><p>又淨名所訶事在徃昔追述前語以辭不堪當知十二年前<span class='corr'>已</span>應被訶與殃掘同若殃掘偏方則淨名非次。</p>
</div>
<div class='div-commentary'><p style="margin-left:1em">○三若謂下以明常被緣為難。</p>
</div>
<div class='div-orig'><p>若謂殃掘明常別為一緣者淨名云塵勞之儔是如來種何得是次第之說<span class='note-inline'>(云云)</span>。</p>
</div>
<div class='div-commentary'><p style="margin-left:1em">○三難用涅槃五味中二先敘其非。</p>
</div>
<div class='div-orig'><p>次難其依涅槃五味判五時教用從牛出乳譬三藏十二年前有相教從乳出酪譬十二年後般若無相教從酪出生酥譬方等褒貶教從生酥出熟酥譬萬善同歸法華教從熟酥出醍醐譬涅槃常住教。</p>
</div>
<div class='div-commentary'><p style="margin-left:1em">○次別明難難中又二初緫斥非。</p>
</div>
<div class='div-orig'><p>此現見乖文義理顛倒相生殊不次第。</p>
</div>
<div class='div-commentary'><p style="margin-left:1em">○次何者下釋釋中自五初難從牛出乳為十二部中三初以非初說及無十二部為難次救云下彼救三今問下縱難。</p>
</div>
<div class='div-orig'><p>何者經云從牛出乳譬初從佛出十二部經云何以十二部對於九部有相教耶一者有相教無十二部二者有相教非佛初說故不應以此為對<span class='note-inline'>(云云)</span>。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>彼即救云小乘亦有十二部引文證云雪山忍草牛若食者即出醍醐更有異草牛若食者不出醍醐故知大小通有十二部但有佛性無佛性之異耳。</p>
</div>
<div class='div-commentary'><p style="margin-left:1em">次文言彼救云小乘亦有十二部至異耳者大經二十五云雪山有草名曰忍辱牛若食者即出醍醐更有異草牛若食者則無醍醐雖無醍醐不可說言雪山之中無忍辱草佛性亦爾山喻如來忍辱草者喻大涅槃異草者喻十二部經若有能聽大般涅槃則見佛性十二部中雖不聞有不可說言無佛性也既云十二部中無有佛性即是無佛性之十二部也忍辱草者既喻佛性佛性亦不出於十二部彼師依經救云大小乘俱有十二部也今意從別且存大乘佛性十二部也無佛性者且對九部。</p>
<p style="margin-left:1em">○三縱難中二先直縱難何為不用有佛性之十二部。</p>
</div>
<div class='div-orig'><p>今問縱令通有十二部者何故不取明佛性之十二部為乳教耶。</p>
</div>
<div class='div-commentary'><p style="margin-left:1em">○次引第七中判其墮罪。</p>
</div>
<div class='div-orig'><p>大經第七云九部不明佛性是人無罪如言大海唯有七寶無有八寶是人無罪例此而言若十二部無佛性者是人得罪既言具十二部何意不明佛性即墮得罪之句豈會無罪十二部耶。</p>
</div>
<div class='div-commentary'><p style="margin-left:1em">○次難第二時又四初牒計。</p>
</div>
<div class='div-orig'><p>若言從十二部出修多羅修多羅對無相般若教者。</p>
</div>
<div class='div-commentary'><p style="margin-left:1em">○次修多羅下明難。</p>
</div>
<div class='div-orig'><p>修多羅則通一切有相無相五時皆名修多羅何以獨對無相般若。</p>
</div>
<div class='div-commentary'><p style="margin-left:1em">○三解云下彼救。</p>
</div>
<div class='div-orig'><p>解云般若中有直說義復是第二時故以對之。</p>
</div>
<div class='div-commentary'><p style="margin-left:1em">○四若言下重破破中又三初以譬喻等例破。</p>
</div>
<div class='div-orig'><p>若言直說應是修多羅者般若中有譬說因緣說授記說論義說那得獨是直說耶。</p>
</div>
<div class='div-commentary'><p style="margin-left:1em">○次般若下以餘經例般若直說為難。</p>
</div>
<div class='div-orig'><p>般若兼具眾說以修多羅為名者餘經亦直說何不對修多羅。</p>
</div>
<div class='div-commentary'><p style="margin-left:1em">○三若言下破第二時。</p>
</div>
<div class='div-orig'><p>若言第二時者何經非第二時<span class='corr'>已</span>如前難。</p>
</div>
<div class='div-commentary'><p style="margin-left:1em">○次破第三時又二先牒計。</p>
</div>
<div class='div-orig'><p>從修多羅出方等經用對褒貶淨名等教者。</p>
</div>
<div class='div-commentary'><p style="margin-left:1em">○次淨名下指前文破。</p>
</div>
<div class='div-orig'><p>淨名不應在大品之後<span class='corr'>已</span>如前破<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次破第四時又二先牒計。</p>
</div>
<div class='div-orig'><p>從方等出般若用對法華者。</p>
</div>
<div class='div-commentary'><p style="margin-left:1em">○次正破破又二先破回文。</p>
</div>
<div class='div-orig'><p>經文自云般若而曲辨為法華迴經文就義最為無意。</p>
</div>
<div class='div-commentary'><p style="margin-left:1em">○次引涅槃破其謬立。</p>
</div>
<div class='div-orig'><p>涅槃云八千聲聞於法華受記不道般若受記那得喚法華為般若乖文失旨不成次第。</p>
</div>
<div class='div-commentary'><p style="margin-left:1em">○次難第五時亦先牒計。</p>
</div>
<div class='div-orig'><p>從般若出大涅槃彼即解云從法華出大涅槃。</p>
</div>
<div class='div-commentary'><p style="margin-left:1em">○次正破。</p>
</div>
<div class='div-orig'><p>此亦不會經文譬如很子又似㑦羊<span class='note-inline'>(云云)</span>。</p>
</div>
<div class='div-commentary'><p style="margin-left:1em">譬云很㑦者兩字本為一義謂諍競不順今隨語便故分字釋。</p>
<p style="margin-left:1em"><span class='note-inline'>(△次結難)</span>。</p>
</div>
<div class='div-orig'><p>五時之失其過如此其四時三時無勞更難南方教相不可復依也。</p>
</div>
<div class='div-commentary'><p style="margin-left:1em"><span class='note-inline'>(△次重難前文用三時義)</span>。</p>
</div>
<div class='div-orig'><p>今更難用三時義家云十二年後訖至法華同名無相教者法華會三般若亦應歸一若不爾者云何同是無相四時亦例爾。</p>
</div>
<div class='div-commentary'><p style="margin-left:1em">結及更難用四三二時可見。</p>
<p style="margin-left:1em">○次難北地中自為七文初難五時中但難初時次餘四同上初時為二初牒計。</p>
</div>
<div class='div-orig'><p>次難北地五時義若言提謂說五戒十善者。</p>
</div>
<div class='div-commentary'><p style="margin-left:1em">○次正難難中又六初單約戒善難次又彼經下用彼經體難三又云五戒下以五戒為諸行本難四又提謂下以經中結得道眾難五復次下以結集法藏次第難六若言下以在初難一音初文又二先直難。</p>
</div>
<div class='div-orig'><p>彼經但明五戒不明十善唯是人教則非天教。</p>
</div>
<div class='div-commentary'><p style="margin-left:1em">○次縱難。</p>
</div>
<div class='div-orig'><p>縱以此為人天教者諸經皆明戒善亦應是人天教耶。</p>
</div>
<div class='div-commentary'><p style="margin-left:1em"><span class='note-inline'>(△次用彼經體難)</span>。</p>
</div>
<div class='div-orig'><p>又彼經云五戒為諸佛之母欲求佛道讀是經欲求阿羅漢讀是經又云欲得不死地當佩長生之符服不死之藥持長樂之印長生符者即三乘法是長樂印者即泥洹道是云何獨言是人天教耶。</p>
</div>
<div class='div-commentary'><p style="margin-left:1em">次文者符謂三乘法者所謂行行法也印謂泥洹道者道謂能通印謂實相有實相印道則可行。</p>
<p style="margin-left:1em"><span class='note-inline'>(△三以五戒為諸行本難)</span>。</p>
</div>
<div class='div-orig'><p>又云五戒天地之根眾靈之源天持之和陰陽地持之萬物生萬物之母萬神之父大道之元泥洹之本又四事本五陰六衰本四事即四大四事本淨五陰本淨六衰本淨如此等意窮元極妙之說云何獨是人天教耶。</p>
</div>
<div class='div-commentary'><p style="margin-left:1em">第三文者靈謂情識有情識故藉戒為本天謂諸天正報依報地謂地神依報正報四天王持之使四時調順地神持之萬物成熟父<span class='corr'>母</span>道源秖是能生為義。</p>
<p style="margin-left:1em"><span class='note-inline'>(△四以經中結得道眾難)</span>。</p>
</div>
<div class='div-orig'><p>又提謂長者得不起法忍三百人得信忍二百人得須陀洹四天王得柔順法忍龍王得信根阿須輪眾皆發無上正真道意觀此得道豈是人天教耶。</p>
</div>
<div class='div-commentary'><p style="margin-left:1em">第四如文。</p>
<p style="margin-left:1em">○第五結集難中二初難不預五時。</p>
</div>
<div class='div-orig'><p>復次釋論結集法藏初從波羅柰至泥洹夕凡所說小乘法結為三法藏從初生至雙樹凡說大乘結為摩訶衍藏柰苑之前不預小乘攝。</p>
</div>
<div class='div-commentary'><p style="margin-left:1em">○次何者下釋不預所以。</p>
</div>
<div class='div-orig'><p>何者爾時未有僧寶故不應用提謂為初教也。</p>
</div>
<div class='div-commentary'><p style="margin-left:1em">○六難一音。</p>
</div>
<div class='div-orig'><p>若言提謂是祕密教一音異解者不應在顯露之初。</p>
</div>
<div class='div-commentary'><p style="margin-left:1em">可見。</p>
<p style="margin-left:1em"><span class='note-inline'>(△次餘四同上)</span>。</p>
</div>
<div class='div-orig'><p>餘四時同南家<span class='corr'>已</span>如前破<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次難菩提流支中二先牒計略斥。</p>
</div>
<div class='div-orig'><p>次難流支半滿義從初鹿苑三藏皆明半義從般若<span class='corr'>已</span>去訖至涅槃皆明滿者此不應然。</p>
</div>
<div class='div-commentary'><p style="margin-left:1em">○次從得道下正斥正斥又二先斥半教次從般若去斥滿教初又二初緫難。</p>
</div>
<div class='div-orig'><p>從得道夜常說般若鹿苑<span class='corr'>已</span>來何曾不滿。</p>
</div>
<div class='div-commentary'><p style="margin-left:1em">○次引諸文皆是十二年前<span class='corr'>已</span>有滿教。</p>
</div>
<div class='div-orig'><p>如提謂時無量天人得無生忍成道六年<span class='corr'>已</span>說殃掘摩羅涅槃云我初成道恒沙菩薩來問是義如汝無異當知鹿苑不應純半。</p>
</div>
<div class='div-commentary'><p style="margin-left:1em">言涅槃云我初成道恒沙菩薩來問等者第三經迦葉設三十六問竟佛讚言善哉善哉汝今未得一切種智如<span class='corr'>已</span>得之如汝所問如一切智等無有異善男子我初坐道塲初成正覺爾時無量阿僧祇恒沙等諸佛世界有諸菩薩亦曾問我如是深義然其所問句義功德皆亦如是等無有異如是問者則能利益無量眾生。</p>
<p style="margin-left:1em">○次[后-口+十]滿中又二先引論以明法華祕密難。</p>
</div>
<div class='div-orig'><p>從般若<span class='corr'>已</span>去諸經皆滿者釋論云般若非祕密教以付阿難法華是祕密教付諸菩薩若同是滿教何得一祕一不祕。</p>
</div>
<div class='div-commentary'><p style="margin-left:1em">○次又若下以三味名展轉互難互難又二初正難。</p>
</div>
<div class='div-orig'><p>又若皆是滿應同會三又若同是滿生熟二酥應同是醍醐醍醐應同是生熟酥。</p>
</div>
<div class='div-commentary'><p style="margin-left:1em">○次能譬下結難。</p>
</div>
<div class='div-orig'><p>能譬之味既差別不同所譬之法豈併是滿<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次難四宗中自為四初難因緣宗中二初以通途因緣為難次又因緣下假名義同不應立異為難。</p>
</div>
<div class='div-orig'><p>次難四宗者謂因緣宗指阿毗曇六因四緣若爾成論亦明三因四緣一切諸法皆為因緣所成因緣語通何獨在毗曇。</p>
</div>
<div class='div-commentary'><p style="margin-left:1em">初文言六因四緣者略如止觀第八記言成論三因四緣者三因謂生因習因依因生因者若法生時能與其因如業為報因習因者如習貪欲貪欲增長依因者如心心數法依色香等四緣者因緣者具足三因次第緣者心心數法次第而生緣緣者如識生眼識增上緣者諸餘緣也若俱舍中因緣五因性成論以所作因即是增上故不別立但立報因即生因是自分因即習因是共因即依因是。</p>
</div>
<div class='div-orig'><p>又因緣宗異假名宗故成論云見有四諦是調心法不能得道既立因緣宗得何等道若得小乘道則與假名宗同何須別立若得大乘道即與圓常等同何須別立今別以為宗應別判一道<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次難假名宗中二先據本論得道為難。</p>
</div>
<div class='div-orig'><p>次難假名宗者指成實論觀三假浮虛乃是世諦事法非彼論宗彼論見空得道應用空為宗。</p>
</div>
<div class='div-commentary'><p style="margin-left:1em">○次引大論空門為證。</p>
</div>
<div class='div-orig'><p>又釋論明三藏中空門無假名門若指彼義應用彼宗既別立名則非見空得道<span class='note-inline'>(云云)</span>。</p>
</div>
<div class='div-commentary'><p style="margin-left:1em">宗應順本論異不成宗。</p>
<p style="margin-left:1em">○次難不真宗中三先引大論彈方廣破次若謂下難不明佛性三何但下難幻化語通立宗不成。</p>
</div>
<div class='div-orig'><p>次難不真宗此指大品十喻為不真誑相者龍樹彈方廣云取佛十喻說一切如幻如化無生無滅失般若意與外道同云何拾他被彈之義立不真宗。</p>
</div>
<div class='div-commentary'><p style="margin-left:1em">初文破不真宗指大品十喻者如止觀第五記十喻既是大品正文龍樹彈者但為方廣不曉即空不空等理但指如幻為不生滅如幻但是俗諦而<span class='corr'>已</span>如何得立為般若宗般若意在空及不空故云失般若意。</p>
</div>
<div class='div-orig'><p>若謂文明幻化不辨佛性常住為不真者此則不然經明佛性常住<span class='corr'>已</span>如前說。</p>
</div>
<div class='div-commentary'><p style="margin-left:1em">次文可見。</p>
<p style="margin-left:1em">○第三文又二先難。</p>
</div>
<div class='div-orig'><p>何但此經明幻化耶華嚴亦云如化忍如夢忍心如工幻師等種種譬喻涅槃亦云諸法如幻化佛於中不著絓是諸經皆明幻化亦應是不真宗。</p>
</div>
<div class='div-commentary'><p style="margin-left:1em">○次結。</p>
</div>
<div class='div-orig'><p>若諸經幻化非不真宗何獨大品苦為誑相。</p>
</div>
<div class='div-commentary'><p style="margin-left:1em">○次難常宗指涅槃於中為二先以八術並難。</p>
</div>
<div class='div-orig'><p>又難常宗指於涅槃涅槃之經何但明常亦明非常非無常能常能無常雙用具足八術云何單取常用為宗何不取無常用為宗單輪隻翼不能飛運<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次彼云下重述彼救重破又五初述計次宗則下重破其宗教真不真等不應別立三彼引楞伽下破其謬引失意四若爾下以因緣假名為例五覆卻下結難。</p>
</div>
<div class='div-orig'><p>彼云誑相不真宗即是通教常宗秪是真宗即是通宗者宗則通真不真不真何意沒宗而用教真宗何意無教而立宗宗若無教何得知真真宗若沒宗有教則同名通教若俱沒教留宗則同名通宗若俱安教則同名通宗教若留不真真則名通不真宗教通真宗教通不真宗可為三乘通修通真宗亦應三乘通修也若言此通是融通之通者通教亦是通真之真也此則兩名混同義無別也。</p>
</div>
<div class='div-commentary'><p style="margin-left:1em">初文言彼云誑相不真宗等者彼立四宗家自判云不真宗是通教常宗是真宗彼依楞伽作如此判具如下引今以真不真及宗教有無卻覆並決令二名齊等使宗必有教教必有宗教是能詮宗是所詮必互相有不可孤然既無此義當知汝之所立真及不真亦須互有既不別立其名便齊何須別立宗教二耶說大意竟更重消文從初至者字有二十二字先述彼定計二宗次從宗則下重破中初至用教二句有十五字難其不真不合無宗從真宗去至立宗有九字難其有宗不合無教次從宗若去至知真有八字重徵其無教之失宗為所詮教為能詮真宗既無能詮之教如何得知所詮之真次從真宗若沒去至通教有十二字以真卻並不真若使真宗還例不真無宗有教則真與不真同名通教次從若俱沒教去至通宗有十一字復以不真卻並於真若使不真還例於真無教有宗則真與不真同名通宗次從若俱安去至宗教有一十字立理難其宗教合俱若真與不真俱有教有宗則真與不真俱名通宗及教次從若留去至宗教有十六字以真不真卻覆並難宗之與教宗教既等不應復分真不真別是則宗教之上俱有真與不真真與不真既同宗之與教復等是則但成一句謂通不真真宗教文中似開為兩句者為開次文難勢未畢故云通不真宗教通真宗教次從通不真宗去至修也有二十一字以法卻覆難其行人法既一例俱有教宗人不合分大小之別若言不真通三乘人真宗亦應通三乘人亦應更覆並云真既獨教菩薩之人不真亦應獨教菩薩亦應更並云三乘通有真與不真如何輙分宗教等別次若言去至真也有十九字縱難也借使真宗是融通之通亦不應獨無教而立宗也通教亦是通宗之真豈得無宗而立於教從此則下緫結宗教二義既其齊等真不真名亦皆混同。</p>
</div>
<div class='div-orig'><p>彼引楞伽經云說通教童蒙宗通教菩薩故以真宗為通宗也。</p>
</div>
<div class='div-commentary'><p style="margin-left:1em">三從彼引去出其謬引所憑便成不曉教旨彼經明於三乘共位即簡二乘名為童蒙說秖是教以教通故不隔童蒙故云說通兼教童蒙雖通童蒙宗在菩薩是故宗通本教菩薩教是能詮何故立云真宗無教兼被於小則童蒙有教何故立云無宗但教彼人不知三乘之真兼空不空不空復有教證兩別他不見此望聲釋義徒分宗教失旨逾深。</p>
<p style="margin-left:1em">○四從若爾去例難。</p>
</div>
<div class='div-orig'><p>若爾是則因緣假名不真皆是童蒙不應悉立宗也。</p>
</div>
<div class='div-commentary'><p style="margin-left:1em">且依彼立以難因緣假名二宗同成不真。</p>
</div>
<div class='div-orig'><p>覆却並決四宗名義甚不便也。</p>
</div>
<div class='div-commentary'><p style="margin-left:1em">若更並決亦應準前故云不便。</p>
<p style="margin-left:1em">○次破五宗六宗又二先破次緫責無憑初破五宗。</p>
</div>
<div class='div-orig'><p>次難五宗者難四宗如前。</p>
</div>
<div class='div-commentary'><p style="margin-left:1em">彼立五宗四不殊前<span class='corr'>已</span>如前破。</p>
<p style="margin-left:1em">○次若言下正破法界宗中二先難次結初文二先以涅槃難次以大品難初文二先以二部不應優劣難。</p>
</div>
<div class='div-orig'><p>若言華嚴為法界宗異大涅槃涅槃非法界但名常宗大經云大般涅槃是諸佛法界若為劣謝華嚴耶。</p>
</div>
<div class='div-commentary'><p style="margin-left:1em">○次若常下以二法對並為妨難。</p>
</div>
<div class='div-orig'><p>若常非法界法界非常法界非常應有生滅常非法界攝法不盡此皆不可然也。</p>
</div>
<div class='div-commentary'><p style="margin-left:1em">二法不別何得別立以為兩宗。</p>
</div>
<div class='div-orig'><p>大品云不見一法出法性外者法性即是法界又云一切法趣色是趣不過豈非法界之說。</p>
</div>
<div class='div-commentary'><p style="margin-left:1em">次引大品中一切法趣如止觀第二記。</p>
</div>
<div class='div-orig'><p>而獨言華嚴是法界異於涅槃大品耶。</p>
</div>
<div class='div-commentary'><p style="margin-left:1em">結如文。</p>
<p style="margin-left:1em">○次難六宗先指四宗與前同竟<span class='corr'>已</span>如前破。</p>
</div>
<div class='div-orig'><p>次難六宗者四宗如前難。</p>
</div>
<div class='div-commentary'><p style="margin-left:1em">○次今問下真常二宗對並為難又二先以同異對並。</p>
</div>
<div class='div-orig'><p>今問真常兩宗真常若同何故開兩真常若異俱非妙法。</p>
</div>
<div class='div-commentary'><p style="margin-left:1em">○次何者下釋不異又二先釋異非妙法以生滅虛偽故。</p>
</div>
<div class='div-orig'><p>何者真若非常真則生滅常若非真常則虛偽。</p>
</div>
<div class='div-commentary'><p style="margin-left:1em">○次又真下判既非妙法何殊不真等。</p>
</div>
<div class='div-orig'><p>又真若非常與前三宗何異若常非真即有破壞法。</p>
</div>
<div class='div-commentary'><p style="margin-left:1em">○次難圓宗中先牒計緫斥。</p>
</div>
<div class='div-orig'><p>次難圓宗若言大集染淨圓融異於涅槃華嚴者此亦不然。</p>
</div>
<div class='div-commentary'><p style="margin-left:1em">○次大品下別難又二初以果法俱融難次又云下以因法俱融難。</p>
</div>
<div class='div-orig'><p>大品云即色是空非色滅空釋論解云色是生死空是涅槃生死際涅槃際一而無二此豈非染淨俱融又云一切趣色欲趣瞋趣癡諸見等豈非俱融之相淨名云一切塵勞是如來種不斷癡愛起諸明脫行於非道通達佛道此圓融何異大集<span class='note-inline'>(云云)</span>。</p>
</div>
<div class='div-commentary'><p style="margin-left:1em">染因染果皆悉即淨具一切法豈非不二耶。</p>
</div>
<div class='div-orig'><p>此六宗五宗皆倚傍四宗而開但四宗無文或言出頂王經經云初說因緣諸法空次教諸子一乘常住法諸法空者不應是假名宗也一乘常住者不應是通教誑相也或言經不度也四宗既爾五宗六宗約四開立皆難信用也。</p>
</div>
<div class='div-commentary'><p style="margin-left:1em">次責五宗六宗無憑中言出頂王經者親撿無文未審其意。</p>
<p style="margin-left:1em">○次難有相無相教中二先緫[后-口+十]。</p>
</div>
<div class='div-orig'><p>次難有相無相大乘教者相無相不應單說。</p>
</div>
<div class='div-commentary'><p style="margin-left:1em">○次何者下別[后-口+十]又三初以二諦相即難次華嚴下以經部大體難三大品下重引大品結難初文二先舉二諦中言相即者俗即有相真即無相不應相離。</p>
</div>
<div class='div-orig'><p>何者本約真論俗還約俗論真。</p>
</div>
<div class='div-commentary'><p style="margin-left:1em">○次一切智人去引證也。</p>
</div>
<div class='div-orig'><p>一切智人以無為法而有差別。</p>
</div>
<div class='div-commentary'><p style="margin-left:1em">一切智人即證真真即無為差別即俗以猶用也用此無為而能分別故即俗論真。</p>
<p style="margin-left:1em">○次文又二先準部中所明義不應別。</p>
</div>
<div class='div-orig'><p>華嚴雖論十地何曾不約法身楞伽思益雖復論空何曾不說無生忍。</p>
</div>
<div class='div-commentary'><p style="margin-left:1em">○次若純下明別立有妨。</p>
</div>
<div class='div-orig'><p>若純用有相相則無體教何所詮亦不得道若純用無相無相真寂絕言離相言語道斷心行處滅則非復是教云何可說若言是教教即是相何謂無相。</p>
</div>
<div class='div-commentary'><p style="margin-left:1em">寄此兼判楞伽成方等部他云楞伽非第三時七卷經文第六卷中大慧問言外道尚遮不許食肉何況如來大悲含育而許自他令食肉耶若大乘中梵網<span class='corr'>已</span>制猶作此說當知楞伽四含之後為漸制之始下佛答中仍云菩薩不應食肉故知仍存小教中開。</p>
</div>
<div class='div-orig'><p>大品須菩提問云若諸法畢竟無所有云何說有一地乃至十地佛答云以諸法畢竟無所有故則有菩薩初地至十地若諸法有決定性者則無一地乃至十地故知二種大乘別說乖經<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次難一音中亦二先立計緫[后-口+十]。</p>
</div>
<div class='div-orig'><p>次難一音教者但言一大乘無三差別者秪是實智不見權智。</p>
</div>
<div class='div-commentary'><p style="margin-left:1em">○次別難別中為六初以鹿苑施小四諦破。</p>
</div>
<div class='div-orig'><p>若但大乘者法華何故云我若讚佛乘眾生沒在苦破法不信故墜於三惡道尋時思方便諸佛皆歡喜故知非獨一大乘教。</p>
</div>
<div class='div-commentary'><p style="margin-left:1em">○次以信解衣瓔二身破。</p>
</div>
<div class='div-orig'><p>若純是一乘亦應純長者身既有垢衣之體亦有大小教異那得混判一音失於方便。</p>
</div>
<div class='div-commentary'><p style="margin-left:1em">○三若言下所化返成能化破。</p>
</div>
<div class='div-orig'><p>若言佛常說一乘眾生見三者此則眾生能化佛是所化佛既是能化應能說三乘何得用一乘。</p>
</div>
<div class='div-commentary'><p style="margin-left:1em">○四若言法華下以法華純一縱難破。</p>
</div>
<div class='div-orig'><p>若言法華純一可爾。</p>
</div>
<div class='div-commentary'><p style="margin-left:1em">○五引華嚴仍二破六故知下結難。</p>
</div>
<div class='div-orig'><p>華嚴五天徃反亦為鈍根菩薩開別方便況餘經耶。</p>
</div>
<div class='div-commentary'><p style="margin-left:1em">言華嚴五天往返者通舉上五故云五天其實但四除化樂故謂忉利說十住夜摩說十行兜率說十向他化說十地。</p>
</div>
<div class='div-orig'><p>故知一音之教但有一大車無有僕從方便侍衛但有智慧波羅蜜無方便波羅蜜<span class='note-inline'>(云云)</span>。</p>
</div>
<div class='div-commentary'><p style="margin-left:1em">○四研詳中二先釋章名。</p>
</div>
<div class='div-orig'><p>四研詳去取者覈實故言研覈權故言詳適法相故言去取。</p>
</div>
<div class='div-commentary'><p style="margin-left:1em">○次若五時下正為研詳次第詳前南三北七所用宗教尋之可見不復分節。</p>
</div>
<div class='div-orig'><p>若五時明教得五味方便之文而失一道真實之意雖得其文配對失旨其文通用其對宜休若言十二年前明有相教此得小乘一門而失三門何者三藏有四門得道或見有得道如阿毗曇或見空得道如成實或見亦有亦空得道如昆勒或見非空非有得道如車匿故知泥洹真法寶眾生各以種種門入若欲舉一標四應緫言三藏若欲廣明備立四種何意偏存有相失沒三耶疑誤後生空有成諍若三藏中菩薩須廣學四門通諸方便後得佛時名正遍知若但標有相之教唯得見有得道一門聲聞全失三門入泥洹路則於小乘義闕若但有相秖偏知一門不解三門非正遍知於菩薩義闕其闕則眾故須棄其得則寡唯存一。</p>
<p>若十二年後明無相無相者此得共般若失不共般若共般若有四門如幻如化即有門幻化即無是空門幻化有而不有是亦空亦有門雙非幻化即非空非有門若言般若無相者秖得共般若一空門全失三門亦失七門尚不是因中正遍知況果上正遍知其失則去其得即取<span class='note-inline'>(云云)</span>。</p>
</div>
<div class='div-commentary'><p style="margin-left:1em">全失三門亦失七門者以般若中有共不共故不共雖有別圓不同且緫言之名為不空對共中四以為八門既但得一全失共三及不共四故云失七。</p>
</div>
<div class='div-orig'><p>若言第三時抑挫聲聞褒揚菩薩此得斥小一種聲聞全失七種聲聞得顯大一意全不得折挫諸偏菩薩褒揚極圓菩薩亦不得折挫諸權菩薩褒揚於實菩薩又不識偏圓權實四門所得處少不得處多。</p>
</div>
<div class='div-commentary'><p style="margin-left:1em">此得斥小一種聲聞全失七種聲聞者藏通八門各有聲聞若斥有相但斥三藏有門一種全失餘三及通中四故云失七。</p>
</div>
<div class='div-orig'><p>若言第四時同歸之教唯得萬善同歸一乘之名不得萬善同歸一乘之所所者即佛性同歸常住等也秪得會三歸一不得會五歸一不得會七歸一唯得歸於一不得歸佛性常住有如此等失<span class='note-inline'>(云云)</span>。</p>
</div>
<div class='div-commentary'><p style="margin-left:1em">會五者五謂人天及三不會七者七謂聲聞支佛各有二故。</p>
</div>
<div class='div-orig'><p>第五時若依二諦論常住則非常住若不依二諦無所間然彼雖明常全失非常非無常雙用常無常唯得四術之一永失七術復不得其正體<span class='note-inline'>(云云)</span>。</p>
</div>
<div class='div-commentary'><p style="margin-left:1em">永失七術者常樂等四及非常非無常等四緫成八術故知但常唯得八術中之一耳又八術如止觀第八記。</p>
</div>
<div class='div-orig'><p>四時教三時教無文可依無實可據進退無所可取<span class='note-inline'>(云云)</span>。</p>
<p>北地五時亦無文據又失實意其間去取類前可知半滿教得實意失方便意四宗教失五味方便意又失實意五宗六宗例如此二種大乘教權實乖離父母乖離導師云何得生權若離實無實相印是魔所說實若離權不可說示一音教得實失權鰥夫寡婦不成生活永無子孫眾家解教種種不同皆是當世之師各各自謂有於深致時既流播義亦添雜晚賢情執苟諍紛紜所以上來研難次論去取略知大意<span class='note-inline'>(云云)</span>。</p>
<p>若除其病如上所說若不除法用之則異云何用異有相則具用四門無相則用共不共八門褒貶則用貶小褒大貶偏褒圓貶權褒實同歸則用同歸一乘常住佛性究竟圓趣常住則用非常非無常雙用常無常二鳥俱遊八術具足。</p>
</div>
<div class='div-commentary'><p style="margin-left:1em">二鳥俱遊者大經第八鳥喻品云善男子鳥有二種一名迦隣提二名鴛鴦遊止共俱不相捨離此品答前云何共聖行娑羅迦隣提舊云娑羅是雙隣提是鳥然娑羅翻堅固不應云雙或云娑羅一雙隣提一雙或云娑羅一隻隣提一隻引文云鳥有二種也或娑羅翻為鴛鴦引證云問中云娑羅答中云鴛鴦類異義同故以鴛鴦替於娑羅或云娑羅翻為天鶴引六卷泥洹云鴈鶴舍利章安云然漢不善梵音秖增諍競意在況喻取其雌雄共遊止息譬一中無量無量中一問為凡與聖共聖與凡共凡與凡共他云若觀常時不識生死無常若觀生死無常不識涅槃常住二解不分如識金不識鍮識鍮不識金精識二物是名雙觀餘三亦爾凡聖俱然故云雙遊此釋違喻一鳥窮下之生死一鳥窮高之涅槃升沈永乖雙遊何在又有人約半滿以明雙遊夫雙遊者生死涅槃各有常與無常取生死涅槃中雙常為一雙滿取生死涅槃中一雙無常為一雙半今明不爾兩常俱起乃是二雄兩無常俱起乃是二雌亦與喻乖是故不用今言雙遊者生死涅槃中俱有常無常在下在高雙遊並息事理相即二即中中即二非二中而二中事理雌雄義並成也故此雙遊須約六即此中具有凡共聖等如前三句。</p>
</div>
<div class='div-orig'><p>用五味則次第如文在下當說用提謂波利亦不止是人天之乘用半滿則有五句滿開滿立半破半明滿帶半明滿廢半明滿用因緣假名則為三藏兩門耳用誑相是通教一門耳用真秖是常常秪是真法界不獨在華嚴圓宗不偏指大集用有相無相者約有相明無相約無相明有相二不相離用一音者有慧方便解有方便慧解設取其名用義永異<span class='note-inline'>(云云)</span>。</p>
</div>
<div class='div-commentary'><p style="margin-left:1em">用一音者有慧方便解等者慧即是實方便是權二義相即不得相離他用五時但得方便而無實慧故淨名云無慧方便縛故無實慧而用方便名愛見悲即三藏菩薩也緫而言之除無緣外皆悉名為方便縛也是則別教地前通教出假皆名愛見若但一音而無權慧何但方便是縛慧亦非解故淨名云無方便慧縛即二乘空慧也緫而言之通別入空菩薩皆名無方便慧今用此意斥彼用教諸味用實雖名一音若無赴緣彈斥洮汰成生熟酥使至法華堪入一實名無方便若用五時漸誘之益則失諸味平等一音名為無慧故今斥之義同縛慧及縛方便。</p>
<p style="margin-left:1em">○五判教中列章。</p>
</div>
<div class='div-orig'><p>五判教相者即為六一舉大綱二引三文證三五味半滿相成四明合不合五通別料簡六增數明教。</p>
</div>
<div class='div-commentary'><p style="margin-left:1em">○解釋釋中自六初舉大綱中復為三標。</p>
</div>
<div class='div-orig'><p>一大綱三種。</p>
</div>
<div class='div-commentary'><p style="margin-left:1em">○列。</p>
</div>
<div class='div-orig'><p>一頓二漸三不定此三名同舊義異也<span class='note-inline'>(云云)</span>。</p>
</div>
<div class='div-commentary'><p style="margin-left:1em">○釋釋中復為教觀二種於中又二先二門意。</p>
</div>
<div class='div-orig'><p>今釋此三教各作二解一約教門解二約觀門解教門為信行人又成聞義觀門為法行人又成慧義聞慧具足如人有目日光明照見種種色具如釋論偈<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次正釋釋中二先釋二種次今辨下簡示稱歎初文二初約教中初釋頓教。</p>
</div>
<div class='div-orig'><p>先約教者若華嚴七處八會之說譬如日出先照高山淨名中唯嗅薝蔔大品中說不共般若法華云但說無上道又始見我身聞我所說即皆信受入如來慧若遇眾生盡教佛道涅槃二十七云雪山有草名為忍辱牛若食者即得醍醐又云我初成佛恒沙菩薩來問是義如汝無異諸大乘經如此意義類例皆名頓教相也非頓教部也。</p>
</div>
<div class='div-commentary'><p style="margin-left:1em">始自華嚴終至法華皆有頓義故顯露中唯除鹿苑以餘部中皆有頓故名為頓教而非頓部下文不定亦復如是此中又引初成道者且借祕密助入此中明鹿苑初成亦有頓義況諸經耶言七處八會者是舊經五十卷或六十卷成晉義熈十四年北天竺佛度䟦陀羅三藏此翻覺賢於揚州司空寺譯後有大唐三藏證聖元年來至與于闐實叉難陀此云喜覺於愛敬寺譯八十卷成但龍宮三本上本十三世界微塵數偈中本四十九萬八千八百偈下本十萬偈四十八品今但有三十九品則經猶未盡舊經七處八會新譯更加普光明殿一會第一摩竭阿蘭若有六品一世主妙嚴二如來現相三普賢三昧四世界成就五華藏世界六毗盧遮那第二摩竭熈連河曲普光明殿會有六品一如來名號二四諦三光明覺四菩薩問明五淨行六賢首第三忉利天會說十住有六品一升須彌頂二須彌頂讚歎三十住四梵行五發心功德六說法說令十住進後位也第四夜摩天會說十行有四品一升夜摩二夜摩讚偈三十行四無盡第五兜率天會說十向有三品一升兜率二升兜率讚歎三十向第六他化天會說十地一品第七重會普光明殿說十地勝進行有十一品一十定二十通三十忍四阿僧祇五壽量明菩薩報生淨土隨時壽量六菩薩住處七不思議法明佛果德八相海九隨相光明功德十普賢行十一如來出現八三會普光明殿說六位一品謂離世間第九遊逝多林會說入法界品如是處會所明位行不出別圓但經意兼含義難分判始從住前至登住來全是圓義從第二住至第七住文相次第又似別義於七住中又辨一多相即自在次行向地又是次第差別之義又一一位皆有普賢行布二門故知兼用圓文接別次結如文。</p>
<p style="margin-left:1em">○次漸教者又三初約始終共名為漸次又始自下約人在教以判為漸三從方等之初至法華前皆名為漸。</p>
</div>
<div class='div-orig'><p>二漸教相者如涅槃十三云從佛出十二部經從十二部經出修多羅從修多羅出方等經從方等經出般若從般若出涅槃如此等意即是漸教相也。</p>
</div>
<div class='div-commentary'><p style="margin-left:1em">前文多處及止觀等用中間之漸今用舊名通判一代且置藏等是故爾耳頓與不定亦復如是今先引大經通明一代漸教之相此明敷設教門出沒利物故用斯漸。</p>
</div>
<div class='div-orig'><p>又始自人天二乘菩薩佛道亦是漸也。</p>
</div>
<div class='div-commentary'><p style="margin-left:1em">次始自去始自人天終至佛乘亦名為漸此是約人人雖在於諸味漸稟而得益深淺始自人天次第入實此如止觀初破三途後達常住此人不經華嚴但從鹿苑之前初稟人天後漸深入。</p>
</div>
<div class='div-orig'><p>又中間次第入亦是漸<span class='note-inline'>(云云)</span>。</p>
</div>
<div class='div-commentary'><p style="margin-left:1em">言中間者或復初從方等般若後漸漸深入皆如前說並名為漸以鹿苑後皆有人天乃至實相故也此等漸人初不在華嚴後不至法華教雖經漸或得頓益其未入者若來至法華被開會竟又名漸頓自是別途非全名漸。</p>
<p style="margin-left:1em">○三明不定中二初略點示。</p>
</div>
<div class='div-orig'><p>三不定教者此無別法但約頓漸其義自明。</p>
</div>
<div class='div-commentary'><p style="margin-left:1em">○次引經解釋釋中三先引教。</p>
</div>
<div class='div-orig'><p>今依大經二十七云置毒乳中乳即殺人酪酥醍醐亦能殺人。</p>
</div>
<div class='div-commentary'><p style="margin-left:1em">○次釋經。</p>
</div>
<div class='div-orig'><p>此謂過去佛所嘗聞大乘實相之教譬之以毒。</p>
</div>
<div class='div-commentary'><p style="margin-left:1em">○三結釋經意中又二先明不定之由由徃聞法。</p>
</div>
<div class='div-orig'><p>今值釋迦聲教其毒即發結惑人死。</p>
</div>
<div class='div-commentary'><p style="margin-left:1em">○次正明不定。</p>
</div>
<div class='div-orig'><p>若如提謂波利但聞五戒不起法忍三百人得信忍四天王得柔順忍皆服長樂之藥佩長生之符住於戒中見諸佛<span class='corr'>母</span>即是乳中殺人也。</p>
</div>
<div class='div-commentary'><p style="margin-left:1em">即今世發習且以提謂為首提謂猶屬顯露未假祕密故至鹿苑方分顯祕。</p>
</div>
<div class='div-orig'><p>酪中殺人者如智度論云教有二種一顯露教二祕密教顯露者初轉法輪五比丘及八萬諸天得法眼淨若祕密教無量菩薩得無生法忍此是毒至於酪而能殺人也。</p>
<p>生酥中殺人者有諸菩薩於方等大乘教得見佛性住大涅槃即其義也熟酥殺人者有諸菩薩於摩訶般若教得見佛性即其義也。</p>
</div>
<div class='div-commentary'><p style="margin-left:1em">次生熟酥中但語菩薩者亦是顯露亦應言若祕密教二乘之人處處得入但是文略耳不語今經者如第一卷中分別今經無不定故。</p>
</div>
<div class='div-orig'><p>醍醐殺人者如涅槃教中鈍根聲聞開發慧眼得見佛性乃至鈍根緣覺菩薩七種方便皆入究竟涅槃即其義也是名不定教相也非不定部。</p>
</div>
<div class='div-commentary'><p style="margin-left:1em">涅槃中言鈍根二乘等者應於法華皆得悟入若至涅槃乃是鈍中之鈍此如五千復成不定言菩薩者即藏通菩薩至涅槃中方得聞常破於無明亦屬不定是等皆名發不定故言七種方便皆入究竟者今釋不定非但涅槃之中七種方便皆得入實名為不定前諸教中亦復如是若圓教中及別登地得入實者不名不定故不定名必在方便又登地登住超斷無明亦名不定是故名為醍醐殺人。</p>
<p style="margin-left:1em">○次約觀門者此三觀中頓觀一種全同止觀漸及不定少分不同漸初不云先修歸戒下去文同如前教中初即人天此中道理初亦歸戒但是文略不定但寄漸次論發不定若彼止觀但論從師所受修行不定故彼文云或漸或頓或止或觀既云天台傳於南岳不可從師傳於所發是故不同此約昔聞今隨修觀所發不定又漸次觀云從初發心為圓極故修阿那般那彼止觀意亦復如是故彼三種初皆知圓人不見之便謂止觀漸初不知圓極之理名為別教者謬之甚矣稟此一家皆須諳臆信其虛說徒費餘言。</p>
</div>
<div class='div-orig'><p>二約觀門明義者一圓頓觀從初發心即觀實相修四種三昧行八正道即於道場開佛知見得無生忍如牛食忍草即得醍醐其意具在止觀<span class='note-inline'>(云云)</span>。</p>
</div>
<div class='div-commentary'><p style="margin-left:1em">○漸次觀中二初釋。</p>
</div>
<div class='div-orig'><p>二漸次觀從初發心為圓極故修阿那波那十二門禪即是根本之行故云凡夫如雜血乳次修六妙門十六特勝觀練熏修等乃至道品四諦觀等即是聲聞法如清淨乳行也次修十二緣觀即是緣覺如酪行也次修四弘誓願六波羅蜜通藏菩薩所行事理之法皆如生酥行也次修別教菩薩所行之行皆如熟酥故云菩薩如熟酥也次修自性禪入一切禪乃至清淨淨禪此諸法門能見佛性住大涅槃真應具足故名醍醐行也。</p>
</div>
<div class='div-commentary'><p style="margin-left:1em">○次重別指。</p>
</div>
<div class='div-orig'><p>若的就菩薩位辨五味義如上行妙中辨亦如次第禪門說也是名漸次觀也。</p>
</div>
<div class='div-commentary'><p style="margin-left:1em">云若的就者以此中文皆寄四教二乘菩薩辨觀故也復更云的即是借用別教行相而初心知圓者是也。</p>
</div>
<div class='div-orig'><p>不定觀者從過去佛深種善根今修證十二門豁然開悟得無生忍即是毒在乳中即能殺人也若坐證不淨觀九想十想背捨勝處有作四聖諦觀等因此禪定豁然心開意解得無生忍即是毒至酪中殺人也若有人發四弘誓願修於六度體假入空無生四諦觀豁然悟解得無生忍即是毒至生酥殺人也若人修行六度修從空出假修無量四諦觀豁然心悟得無生忍是毒至熟酥而殺人也若有坐禪修中道自性等禪正觀學無作四聖諦行法華般舟等四種三昧豁然心悟得無生忍即是醍醐行中殺人也。</p>
</div>
<div class='div-commentary'><p style="margin-left:1em">○次簡示中二初簡次結初文自分信法二行。</p>
</div>
<div class='div-orig'><p>今辨信法兩行明於佛法各作三意歷前諸教無有一科而不異諸法師也若欲修禪學道歷前諸觀為法行人說安心法無有一科與世間禪師同也。</p>
<p>是名略點教觀大意大該佛法。</p>
</div>
<div class='div-commentary'><p style="margin-left:1em">次結中云大該佛法者前標大綱故此結云大該佛法言大綱者此三種義若教若觀該通一化語頓則始終俱有語漸又三種不同不定復寄諸門涉於四教列觀秪是行者教部教部隨行何等為至何位發心所期各各不同不假必須從初至後並未委論諸門網目為是義故名為大綱不同古人以此三名局定判部今師以此為大綱竟於其中間或約聲聞鈍根菩薩或約利根獨悟菩薩或對或並或破或會或盈或縮或顯或祕此等諸意隨事別釋更須約教故與今昔諸判不同。</p>
<p style="margin-left:1em">○次引文者證三大綱所以引三文者方便品法說文義顯著無量義重敘於開為合作由信解品委領始終五味今昔權實無缺若語方便攝下二周若語信解復該前後故引此三文該通一部本門曉示久成故亦略引是故正引三文義足然三處文文意雖具今從易了隨顯而說故前之兩文文義互彰後之一文該始末故初引方便中意者且取從頓出鹿苑文次引無量義者正當鹿苑後方等般若文後信解者通[(冰-水+〡)*ㄆ]二文今初方便品文又三初引文次解釋三結示。</p>
</div>
<div class='div-orig'><p>二引三文證者所謂方便品無量義經信解品也方便品云我始坐道場觀樹亦經行於三七日中思惟如此事我所得智慧微妙最第一眾生諸根鈍云何而可度我寧不說法疾入於涅槃尋念過去佛所行方便力我今所得道亦應說三乘。</p>
</div>
<div class='div-commentary'><p style="margin-left:1em">初引文中具明漸頓云於三七日中者近代釋云但是始成不云日數菩提流支云說華嚴經前之五會初七日說第六會去第二七說引地經云如是我聞等成道未久第二七日也復有人言八會如前第九會別時說新䟽破前二師釋云第七日但說十地故知定在第二七日若準深密普曜二經第七日在鹿苑說三乘四分律云第六七興起行判七七五分律第七日智論五十七十二遊一年方始說法過去因果經云初七思惟我法妙無能受者二七思惟上中下根三七思惟誰應聞法即至波羅柰為五人說四諦小雲法華䟽云三七<span class='corr'>已</span>說法華引下文宿王華智佛在七寶菩提樹下說法華經今佛亦爾因果經略同令師意者佛在法身地佛眼洞覽豈止道場淹留三七今明三七意有所表表三周也初七思惟法說次七思惟譬說三七思惟因緣說皆無機故息大施小此偏就圓為語若通約大乘為語初七思惟說圓次七思惟欲說別三七思惟欲說通皆無機故息大施於三藏。</p>
<p style="margin-left:1em">○次釋中二先釋頓次釋漸初釋頓中二初正釋方便品先頓意也次序品下引二文助釋頓後明漸。</p>
</div>
<div class='div-orig'><p>我始坐道場即是明頓何者從兜率下法身眷屬如陰雲籠月共降母胎胎若虛空常說妙法乃至寂滅道場始成正覺為諸菩薩純說大乘如日初出前照高山此明釋迦最初頓說也。</p>
</div>
<div class='div-commentary'><p style="margin-left:1em">初文者約大機即寂塲之時約小機即成已思惟未說之時。</p>
<p style="margin-left:1em">○次文為二初引二文次如此等下判益相不同初又二初引序文次引涌出初引序中二初引今佛。</p>
</div>
<div class='div-orig'><p>序品云佛放眉間光遍照東方萬八千土覩聖主師子演說經法微妙第一教諸菩薩次云若人遭苦為說涅槃盡諸苦際即是現在佛先頓後漸。</p>
</div>
<div class='div-commentary'><p style="margin-left:1em">○次引古佛。</p>
</div>
<div class='div-orig'><p>又文殊釋疑引昔佛亦爾文云又見諸如來自然成佛道世尊在大眾敷演深法義次即云一一諸佛土聲聞眾無數即是古佛先頓後漸。</p>
<p>又下方涌出菩薩問訊佛答云如是如是眾生易度始見我身聞我所說即皆信受入如來慧除先修習學小乘者如是之人我今亦令得聞是經入於佛慧即是釋迦初頓後漸。</p>
</div>
<div class='div-commentary'><p style="margin-left:1em">涌出如文。</p>
<p style="margin-left:1em">○次得益不同中二先立不同。</p>
</div>
<div class='div-orig'><p>如此等初頓未必純教法身菩薩亦有凡夫大根性者即有兩義當體圓頓得悟者即是醍醐初心之人雖聞大教始入十信最是初味初能生後復是於乳。</p>
</div>
<div class='div-commentary'><p style="margin-left:1em">即初後兩味不同。</p>
<p style="margin-left:1em">○次何者下釋又為五初約機緣次如牛下約化主三三教下約教味四又約下約行五以此下結意。</p>
</div>
<div class='div-orig'><p>何者雖言是頓或乘戒俱急或戒緩乘急如此業生無由自致必須應生引入七處八會大機扣佛譬忍辱草圓應頓說譬出醍醐又頓教最初始入內凡仍呼為乳呼為乳者意不在淡以初故本故。</p>
</div>
<div class='div-commentary'><p style="margin-left:1em">初約機中具得二名大故名頓初故名乳。</p>
<p style="margin-left:1em">○次約化主中二先譬。</p>
</div>
<div class='div-orig'><p>如牛新生血變為乳純淨在身犢子若[口*數]牛即出乳。</p>
</div>
<div class='div-commentary'><p style="margin-left:1em">○次合。</p>
</div>
<div class='div-orig'><p>佛亦如是始坐道場新成正覺無明等血轉變為明八萬法藏十二部經具在法身大機犢子先感得乳乳為眾味之初譬頓在眾教之首故以華嚴為乳耳。</p>
</div>
<div class='div-commentary'><p style="margin-left:1em">機緣雖二約佛恒頓故云具在法身。</p>
<p style="margin-left:1em">○三約教中二初單約華嚴得名。</p>
</div>
<div class='div-orig'><p>三教分別即名頓教亦即醍醐。</p>
</div>
<div class='div-commentary'><p style="margin-left:1em">○次五味下對餘教味得名復殊。</p>
</div>
<div class='div-orig'><p>五味分別即名乳教。</p>
</div>
<div class='div-commentary'><p style="margin-left:1em">所以對漸不定名之為頓在四味初故復名乳。</p>
<p style="margin-left:1em">○四約行中亦從所對得有二名一從所證理極得醍醐名二得乳名復從二義。</p>
<p style="margin-left:1em">大行之始二小機未轉先列二義。</p>
</div>
<div class='div-orig'><p>又約行者大機稟頓即破無明得無生忍行如醍醐又雖稟此頓未能悟入始初立行故其行如乳若望小根性人行又如乳。</p>
</div>
<div class='div-commentary'><p style="margin-left:1em">○次何者下釋小未轉之相。</p>
</div>
<div class='div-orig'><p>何者大教擬小如聾如瘂非<span class='corr'>己</span>智分行在凡地全生如乳。</p>
</div>
<div class='div-commentary'><p style="margin-left:1em">○五結。</p>
</div>
<div class='div-orig'><p>以此義故頓教在初亦名醍醐亦名為乳其意可見也。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○次釋方便品開漸中一初述方便品次故涅槃下引涅槃證初文又二初正引方便品。</p>
</div>
<div class='div-orig'><p>次開漸者佛本以大乘擬度眾生其不堪者尋思方便趣波羅柰於一乘道分別說三即是開三藏教也。</p>
</div>
<div class='div-commentary'><p style="margin-left:1em">○次非但下釋古佛同然。</p>
</div>
<div class='div-orig'><p>非但釋迦隱其無量神德作斯漸化過現諸佛亦復如是如前所引當知初頓之後次開於漸。</p>
</div>
<div class='div-commentary'><p style="margin-left:1em">指引序文也。</p>
<p style="margin-left:1em">○次涅槃文二先引法譬。</p>
</div>
<div class='div-orig'><p>故涅槃云從佛出十二部經從十二部出修多羅正與此義相應譬如從牛出乳從乳出酪其譬不違。</p>
</div>
<div class='div-commentary'><p style="margin-left:1em">○次漸機下釋味名。</p>
</div>
<div class='div-orig'><p>漸機於頓教未轉全生如乳三藏中轉革凡成聖喻變乳為酪即是次第相生為第二時教不取濃淡優劣為喻也。</p>
</div>
<div class='div-commentary'><p style="margin-left:1em">所以言不取濃淡者秪是小機於華嚴如乳非酪濃於華嚴。</p>
<p style="margin-left:1em">○三結示。</p>
</div>
<div class='div-orig'><p>方便品文齊於此。</p>
</div>
<div class='div-commentary'><p style="margin-left:1em">如文。</p>
</div>
<p class='juan'>妙法蓮華經玄義釋籤卷第三十八</p>
<div class='div-w'><p class="head2">音釋</p>

<div class='div-note'>劇<p style="margin-left:1em"><span class='note-inline'>(竭㦸切甚也)</span>。</p>
很<p style="margin-left:1em"><span class='note-inline'>(胡懇切)</span>。</p>
麗<p style="margin-left:1em"><span class='note-inline'>(郎計切)</span>。</p>
鰥<p style="margin-left:1em"><span class='note-inline'>(古頑切無妻曰鰥)</span>。</p>
紛紜<p style="margin-left:1em"><span class='note-inline'>(紛音芬紜音云紛紜擾亂也)</span>。</p>
[口*數]<p style="margin-left:1em"><span class='note-inline'>(所角切含吸也)</span>。</p>
</div></div>
</div><!-- end of div[@id='body'] -->
</body></html>