<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>妙法蓮華經玄義釋籤卷第六　　　祿六</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○三以偈結中二先明結意。</p>
</div>
<div class='div-orig'><p>復次百界千法縱橫甚多以經論偈結之令其易解。</p>
</div>
<div class='div-commentary'><p style="margin-left:1em">云縱橫甚多者於一一界各具十法故名為橫按次第起名之為縱雖若縱若橫無非三諦故知實非縱橫義言縱橫雖非縱橫以交互起不可分別故雖千萬起不可分別若以下文諸意結之則令可識。</p>
<p style="margin-left:1em">○次正結中二先正結次總結初中云以經論偈結者復有多意一者法不孤立立必有由二者以偈結廣令易攝持三者知此無上十界徧一切教[(冰-水+〡)*ㄆ]大小乘為實施權開權顯實等意並可見。</p>
</div>
<div class='div-orig'><p>中論偈云因緣所生法我說即是空亦名為假名亦名中道義六道相性即是因緣所生法也二乘及通教菩薩等相性是我說即是空六度別教菩薩相性是亦名為假名佛界相性是亦名中道義結要雖少攝得前多義則可見<span class='note-inline'>(云云)</span>。</p>
</div>
<div class='div-commentary'><p style="margin-left:1em">中論偈意本是一實不可思議徧申諸經故今用結百界千如以成一心稱一切教故云攝得前多。</p>
</div>
<div class='div-orig'><p>又涅槃偈云諸行無常是生滅法生滅滅<span class='corr'>已</span>寂滅為樂六道相性即是諸行二乘通教相性即是無常別教菩薩相性即是生滅滅<span class='corr'>已</span>佛界相性即是寂滅為樂又生滅滅<span class='corr'>已</span>寂滅為樂即是別教相性即於生滅仍是寂滅不待滅<span class='corr'>已</span>方稱為樂是為圓教佛界相性<span class='note-inline'>(云云)</span>。</p>
</div>
<div class='div-commentary'><p style="margin-left:1em">大經偈云通教同稱無常者未見常理故別教次第滅於生滅先內次外佛界一切眾生即滅盡定又生下重釋者別教登地亦得寂滅故須此釋也。</p>
</div>
<div class='div-orig'><p>又七佛通戒偈云諸惡莫作眾善奉行自淨其意是諸佛教四趣相性即是諸惡人天相性即是眾善自淨其意即有析體淨意是二乘相性入假淨意是菩薩相性入中淨意是佛界相性<span class='note-inline'>(云云)</span>。</p>
</div>
<div class='div-commentary'><p style="margin-left:1em">七佛通戒偈者過現諸佛皆用此偈以為略戒徧攝諸戒故名為通如增一第一迦葉問阿難增一阿含具三十七品及以諸法四含亦出乎阿難言且四含一偈盡具佛法及聲聞教所以然者如諸惡莫作是戒淨眾善奉行是意淨自淨其意是除邪是諸佛教是去愚當知一期廣教不出此也小乘既爾例大亦然故用結之今對十界其理盡也一切大小咸入其中。</p>
<p style="margin-left:1em"><span class='note-inline'>(△次總結)</span>。</p>
</div>
<div class='div-orig'><p>若能解十相性與眾經論律合者即通達三藏通別識一切法無有障礙廣明眾生法相竟。</p>
</div>
<div class='div-commentary'><p style="margin-left:1em">○次廣明佛法中為三初標所照次唯佛下能照三是事下結意指廣。</p>
</div>
<div class='div-orig'><p>二廣明佛法者佛豈有別法秪百界千如是佛境界。</p>
</div>
<div class='div-commentary'><p style="margin-left:1em">初文者還指前眾生是佛智所照故云境界。</p>
<p style="margin-left:1em">○次明能照中二先總明境智相契次歷三語以明智相文但二語者以自他相對即名自他故闕不論初文中二先法。</p>
</div>
<div class='div-orig'><p>唯佛與佛究竟斯理。</p>
</div>
<div class='div-commentary'><p style="margin-left:1em">○次譬。</p>
</div>
<div class='div-orig'><p>如函大蓋亦隨大。</p>
</div>
<div class='div-commentary'><p style="margin-left:1em">當知三法秖是不思議廣大法界。</p>
<p style="margin-left:1em">○次二語中二先正釋次從二法下結意立妙。</p>
</div>
<div class='div-orig'><p>以無邊佛智照廣大佛境到其源底名隨自意法也若照九法界性相本末纖芥不遺名隨他意法。</p>
</div>
<div class='div-commentary'><p style="margin-left:1em">初文者照佛界名自照九界名他者亦約顯說何者佛非無九九非無佛攝屬異故故各得名。</p>
<p style="margin-left:1em"><span class='note-inline'>(△次結意)</span>。</p>
</div>
<div class='div-orig'><p>從二法本垂十界迹或示<span class='corr'>己</span>身或示他身或說自意語或說他意語自意他意不可思議<span class='corr'>己</span>身他身微妙寂絕皆非權非實而能應於九界之權一界之實而於佛法無所損減諸佛之法豈不妙耶。</p>
</div>
<div class='div-commentary'><p style="margin-left:1em">次結中雖有本迹之名此是迹中之本亦名權實亦名自他也以不言久遠之本但云二法為本故但屬迹化儀不過現身說法故約此二以明自他故知且約果邊明佛法也。</p>
<p style="margin-left:1em"><span class='note-inline'>(△三結意指廣)</span>。</p>
</div>
<div class='div-orig'><p>是事可知無勞廣說至方便品中當更明之。</p>
</div>
<div class='div-commentary'><p style="margin-left:1em">至方便品釋十如中委明。</p>
<p style="margin-left:1em">○三明心法者為三初標次來意三正釋。</p>
</div>
<div class='div-orig'><p>三廣釋心法者。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>前所明法豈得異心但眾生法太廣佛法太高於初學為難然心佛及眾生是三無差別者但自觀<span class='corr'>己</span>心則為易。</p>
</div>
<div class='div-commentary'><p style="margin-left:1em">次文者言前所明法者秖眾生法佛法不出於心故先示之若爾何須復述故但眾生下正述來意。</p>
<p style="margin-left:1em">○次涅槃下正釋又二先明心體次上能下明心所攝。</p>
</div>
<div class='div-orig'><p>涅槃云一切眾生具足三定上定者謂佛性也能觀心性名為上定。</p>
</div>
<div class='div-commentary'><p style="margin-left:1em">初文者向言前法豈得異心今言心性名為上定故心性之言其言甚略應了此性具足佛法及眾生法雖復具足心性冥妙不一不多以心性觀則似可見若以眾生及佛而為觀者則似如不逮若以心性觀彼界如界如皆空常具諸法非空非具而空而具雙遮雙照非遮非照亦秖是一念心性而<span class='corr'>已</span>如斯之定豈不尚耶言涅槃云一切眾生具足三定者謂上中下上定者謂佛性即心法本妙如止觀第五記。</p>
<p style="margin-left:1em">○次明所攝者既異前法故須明攝示心是攝非謂攝他先攝眾生但略指而<span class='corr'>已</span>。</p>
</div>
<div class='div-orig'><p>上能兼下即攝得眾生法也。</p>
</div>
<div class='div-commentary'><p style="margin-left:1em">○次攝佛法中二先引華嚴次釋經意顯佛法界。</p>
</div>
<div class='div-orig'><p>華嚴云遊心法界如虛空則知諸佛之境界。</p>
</div>
<div class='div-commentary'><p style="margin-left:1em">初引華嚴等者引華嚴二句三諦具足。</p>
<p style="margin-left:1em">○從法界去釋又二先釋經意次又遊心等者下重釋二句結歸經意以顯心法妙也。</p>
</div>
<div class='div-orig'><p>法界即中也虛空即空也心佛即假也三種具即佛境界也是為觀心仍具佛法又遊心法界者觀根塵相對一念心起於十界中必屬一界若屬一界即具百界千法於一念中悉皆備足此心幻師於一日夜常造種種眾生種種五陰種種國土所謂地獄假實國土乃至佛界假實國土行人當自選擇何道可從又如虛空者觀心自生心不須藉緣藉緣有心心無生力心無生力緣亦無生心緣各無合云何有合尚叵得離則不生尚無一生況有百界千法耶以心空故從心所生一切皆空此空亦空若空非空點空設假假亦非假無假無空畢竟清淨又復佛境界者上等佛法下等眾生法又心法者心佛及眾生是三無差別是名心法也。</p>
</div>
<div class='div-commentary'><p style="margin-left:1em">初釋遊心者心之所遊體是法界不得更計能遊所遊此法界體是畢竟空故云如空法本無名假立心佛故云即假經文雖爾語猶總略故重釋云又遊心等即百界千法三千世間次所謂去略引示相假即眾生實即五陰及以國土即三世間也千法皆三故有三千釋遊心竟次重釋如虛空者具如止觀不思議境以自他四句推三千法縱橫乃至非縱非橫四句叵得次重釋諸佛境界者徧法界故故云上等佛法下等眾生法次重釋心者眾生及佛不出於心故無差別名心法妙是故結歸三無差別方名為妙思意可見<span class='note-inline'>(云云)</span>。</p>
<p style="margin-left:1em">○問下料簡。</p>
</div>
<div class='div-orig'><p>問一念心云何含受百界千法耶答借三種為譬如止觀中說<span class='note-inline'>(云云)</span>。</p>
</div>
<div class='div-commentary'><p style="margin-left:1em">雖對心料簡意實亦應對餘二簡何者亦應問言一一眾生何故各具百界千法佛果已滿何須復云百界千法<span class='corr'>已</span>云心法即餘二故若不問餘二心法之二既其不妙卻令心法亦未為妙故知義言應兼問二具如止觀不思議境若理若脩若結若譬須來此中若失此意至釋十妙妙反成麤乃至第七卷末同申此旨何者乃至蓮華同譬此旨乃至本門久證此旨體宗用三同顯此旨。</p>
<p style="margin-left:1em">○次釋妙者今一家釋義名通義別蓋是常談又更略引小乘名通以示其相如中含第三諸比丘歎含利子所說妙中之妙然舍利子但說事中行忍是巧方便不損他境名妙中妙又四十三佛告諸比丘莫求欲樂極下賤法為凡夫行亦莫自苦苦非聖行離此二邊則有中道成於眼智歷一切法皆悉如是又四十九歷一切法皆云不空又婆沙中問佛何故說四諦為食答為滿法身如村落食但養人身故禪中善根能養法身豈以如是妙中之妙中道不空法身等名能定法體是故須以名下之義而簡別之今尚不取別教教道通教含中況三藏教離斷常中及阿舍中離苦樂中等耶又約部者尚不取帶二對三兼一之中況但空偏假而為妙耶又約本門尚不取中間今日相待絕待況復今日兼帶妙耶下去例然正釋中先列通別二門。</p>
</div>
<div class='div-orig'><p>二明妙者一通釋二別釋。</p>
</div>
<div class='div-commentary'><p style="margin-left:1em">○次依門解釋初通門中文自列二妙。</p>
</div>
<div class='div-orig'><p>通又為二一相待二絕待。</p>
</div>
<div class='div-commentary'><p style="margin-left:1em">○次釋釋中二先略敘二意次正釋初文又二初正敘次破古。</p>
</div>
<div class='div-orig'><p>此經唯論二妙更無非絕非待之文若更作者絕何惑顯何理故不更論也。</p>
</div>
<div class='div-commentary'><p style="margin-left:1em">初文者既云此經當知妙題兼此二義故使今釋諸妙以二冠初故迹門十妙一一妙中開多科目無不二釋言更無非待非絕等者理性實是非待非絕秖向待絕約理論二不同雙非二邊更有中道之理恐有人疑應更別有雙非待絕之理故便釋云文理俱無此待絕理已破無明<span class='corr'>已</span>顯中道故知雙非無復所顯故云破何惑等。</p>
</div>
<div class='div-orig'><p>光宅用法華之妙待前諸教皆麤巨有所妨<span class='corr'>已</span>如前難<span class='note-inline'>(云云)</span>。</p>
</div>
<div class='div-commentary'><p style="margin-left:1em">次破古中牒前破意以前教中有麤有妙故知光宅破昔意謬如前。</p>
<p style="margin-left:1em">○次正釋中自二先待次絕初待中二先釋次問答料簡初文又三初總敘來意次正釋三妙義下結意。</p>
</div>
<div class='div-orig'><p>今待麤妙者待半字為麤明滿字為妙亦是常無常大小相待為麤妙也。</p>
</div>
<div class='div-commentary'><p style="margin-left:1em">初文意者今家即以三教為滿故對三藏為半簡之亦是常無常等者大小可爾常等仍[企-止+古]以通教遠能通常理故故且對藏以為無常餘例可知。</p>
<p style="margin-left:1em">○次正釋中即以鹿苑對後三味中三教為滿下文以涅槃在法華前者以同味故前後無殊又欲以今經顯獨妙故在後明之。</p>
</div>
<div class='div-orig'><p>淨名云說法不有亦不無以因緣故諸法生即是明滿字也始坐佛樹力降魔得甘露滿覺道成即提昔之半待出於滿也般若云於閻浮提見第二法輪轉亦是對鹿苑為第一待般若為第二也涅槃云昔於波羅柰初轉法輪今於尸城復轉法輪眾經皆共以鹿苑為半為小為麤待此明滿大妙其義是同。</p>
</div>
<div class='div-commentary'><p style="margin-left:1em">淨名滿中云說法等者具如淨名䟽止觀第一記略釋次般若云於閻浮提見第二法輪轉者大品十二諸天子云我於閻浮提見第二法輪轉是中無量百千諸天子得無生忍乃至方等法華亦望鹿苑以為初轉。</p>
<p style="margin-left:1em">○次明今經。</p>
</div>
<div class='div-orig'><p>今法華明昔於波羅柰轉四諦法輪五眾之生滅今復轉最妙無上之法輪此亦待鹿苑為麤法華為妙。</p>
</div>
<div class='div-commentary'><p style="margin-left:1em">如文所以重敘前諸經者明今經相待不應對三教文亦且同諸教所待故亦指鹿苑而為所待。</p>
<p style="margin-left:1em"><span class='note-inline'>(△三結意)</span>。</p>
</div>
<div class='div-orig'><p>妙義皆同待麤亦等文義在此也。</p>
</div>
<div class='div-commentary'><p style="margin-left:1em">結中意者一往以所待之麤對圓為能待之妙。</p>
<p style="margin-left:1em"><span class='note-inline'>(△次問答料簡)</span>。</p>
<p style="margin-left:1em">○諸味不殊與法華何別故須更有料簡釋疑於中有兩重問答先約法次約譬。</p>
</div>
<div class='div-orig'><p>問齊方等來滿理無殊者悉應稱妙。</p>
</div>
<div class='div-commentary'><p style="margin-left:1em">初約法中先問者如上釋不應法華獨稱為妙。</p>
<p style="margin-left:1em">○答中二初總責次別答。</p>
</div>
<div class='div-orig'><p>答今亦不剋教定時那忽云齊方等耶縱令爾者別有所以。</p>
</div>
<div class='div-commentary'><p style="margin-left:1em">初總責云今亦不剋教定時者但云從通教去且名為滿亦不剋定通別圓中俱取三教生酥<span class='corr'>已</span>去的取一時那忽難云齊方等來滿理無殊又更與之故云縱令爾者別有所以。</p>
<p style="margin-left:1em">○從何者下別答中三先釋次引證三判麤妙初釋中二先約機次約教初約機中又三先總立利鈍二機次歷味分別三此妙下判同異。</p>
</div>
<div class='div-orig'><p>何者利根菩薩於彼入妙與法華不異鈍根菩薩及二乘人猶帶方便諸味調伏。</p>
</div>
<div class='div-commentary'><p style="margin-left:1em">初言利根者即圓別也二乘之人及通菩薩即此以論方便別教雖帶地前方便處處得入是故此等更須生熟二酥調之故此二味復名方便。</p>
<p style="margin-left:1em"><span class='note-inline'>(△次歷味分別)</span>。</p>
</div>
<div class='div-orig'><p>方等帶生酥論妙以待麤般若帶熟酥論妙以待麤今經無二味方便純真醍醐論妙以待麤。</p>
</div>
<div class='div-commentary'><p style="margin-left:1em">云方等帶生酥論妙以待麤者二乘鈍根於方等中得生酥益帶此益故以論圓妙熟酥比說。</p>
<p style="margin-left:1em"><span class='note-inline'>(△三判同異)</span>。</p>
</div>
<div class='div-orig'><p>此妙彼妙妙義無殊但以帶方便不帶方便為異耳。</p>
</div>
<div class='div-commentary'><p style="margin-left:1em">今經既無方便故判文中今經與諸經雖同名滿帶不帶異故復不同。</p>
<p style="margin-left:1em"><span class='note-inline'>(△次約教)</span>。</p>
</div>
<div class='div-orig'><p>復次三藏但半字生滅門不能通滿理故名為麤滿字是不生不滅門能通滿理故名妙能通滿理復有二種一帶方便通滿理二直顯滿理方等般若帶方便通滿理今經直顯滿理。</p>
</div>
<div class='div-commentary'><p style="margin-left:1em">次約教者既並云門故知是教可見。</p>
<p style="margin-left:1em"><span class='note-inline'>(△次引證)</span>。</p>
</div>
<div class='div-orig'><p>故中論云為鈍根弟子說因緣生滅相為利根弟子說因緣不生不滅相<span class='note-inline'>(云云)</span>中論偈<span class='note-inline'>(云云)</span>。</p>
</div>
<div class='div-commentary'><p style="margin-left:1em">次引論證中雙證機教為說即教弟子是機不生不滅帶不帶等<span class='corr'>已</span>如前簡故註云云中論偈云云者不能列名直釋其義證利鈍根意初句為鈍餘三為利亦且一往故云云耳。</p>
<p style="margin-left:1em"><span class='note-inline'>(△三判麄妙)</span>。</p>
</div>
<div class='div-orig'><p>若不即空為通真方便是故言麤若能即空是通中方便通中方便若帶即空即假通中者麤不帶空假直通中者妙<span class='note-inline'>(云云)</span>。</p>
</div>
<div class='div-commentary'><p style="margin-left:1em">三判中還以論偈意判初句對析故云不即此析拙故故名為麤若能即空去釋下三句初且通舉言此即空能通中道為中方便次從通中方便去釋通別菩薩雖能通中以帶麤故故總名麤通教中根帶於即空下根帶假別教亦然是故皆麤言直通者空即假中是故名妙此亦是判未得名開開無復麤空假皆妙。</p>
<p style="margin-left:1em"><span class='note-inline'>(△次約譬)</span>。</p>
</div>
<div class='div-orig'><p>問乳至醍醐同稱為滿是譬云何。</p>
</div>
<div class='div-commentary'><p style="margin-left:1em">次問者問乳至醍醐同稱為滿者約五味為問也由前釋云方等般若及以今經俱通滿理是則除三藏外俱名為滿其義既混此云何通。</p>
</div>
<div class='div-orig'><p>答今以譬解譬如官有三航及以私船從於此岸度人彼岸乳教如大中兩航共度人彼岸酪教如私船度人中洲生酥如四種小航與私船度人於中洲兩航度人於彼岸熟酥如三航一航中洲二航彼岸醍醐如大航度人彼岸三航同是官物故俱稱為滿私船非官物是故言半官物之中二航小所容蓋寡大航壯麗容載倍多獨稱為妙智者以譬喻得解其譬義如是<span class='note-inline'>(云云)</span>。</p>
</div>
<div class='div-commentary'><p style="margin-left:1em">答意者滿名雖同不無差別故作四航之譬以解五味之譬四航之中三官一私雖同名官不無差別教門亦爾通雖名滿所通處近如至中洲別圓通遠如至彼岸若簡教道別到彼岸其路紆迴圓教官航方名直往雖同名官所通既近及教道別何妨同滿而滿不同。</p>
<p style="margin-left:1em">○釋絕待中為七先通明四絕次明二妙妙上三法三將四絕約五味判四開權五會諸絕成妙六將本迹等妙妙上三法七判橫豎初文約教顯圓問若明絕待秖應但一何故開四以四相形與待何別答若相待中展轉明妙前麤猶存今論絕待絕前諸麤無可形待又所以漸明四種絕者為知圓絕極妙無過前三被絕圓外無法細消文意各有深致言隨情等者三藏生滅生滅是事事附物情故云隨情通教即空空即附理故云隨理三假之義今不暇釋意但且論展轉相望以明諸絕顯於圓教無復能絕若委釋三假具如止觀第五記故此中圓絕廣引文證譬類釋出圓絕相狀於中初正釋四教不同。</p>
</div>
<div class='div-orig'><p>二絕待明妙者為四一隨情三假法起若入真諦待對即絕故身子云吾聞解脫之中無有言說此三藏經中絕待意也二若隨理三假一切世間皆如幻化即事而真無有一事而非真者更待何物為不真耶望彼三藏絕還不絕即事而真乃是絕待此通教絕待也三別教若起望即真之絕還是世諦何者非大涅槃猶是生死世諦絕還有待若入別教中道待則絕矣。</p>
</div>
<div class='div-commentary'><p style="margin-left:1em">前三如文。</p>
<p style="margin-left:1em">○四圓教中為二初正釋次以空有二門判前所釋初文為三初依圓教出絕待體次今法下出今文意三降此下斥偽初又三初引正教出體次大經下引經三妙亦下以今意會經初文又二初正出體次明絕相。</p>
</div>
<div class='div-orig'><p>四圓教若起說無分別法即邊而中無非佛法亡泯清淨。</p>
</div>
<div class='div-commentary'><p style="margin-left:1em">初文者既云圓教若起說無分別教所談絕絕前諸教故云亡泯。</p>
<p style="margin-left:1em">○次豈更下明絕待相狀。</p>
</div>
<div class='div-orig'><p>豈更佛法待於佛法如來法界故出法界外無復有法可相形比待誰為麤形誰得妙無所可待亦無所絕不知何名強言為絕。</p>
</div>
<div class='div-commentary'><p style="margin-left:1em">明法界體一無復形待待誰為麤等者明無能待能即是妙法外無法待誰麤妙無所可待等者明無所絕所即是麤法外無法故無所絕。</p>
<p style="margin-left:1em">○次引大經中三謂法譬合。</p>
</div>
<div class='div-orig'><p>大經云大名不可稱量不可思議故名為大譬如虛空不因小空名為大也涅槃亦爾不因小相名大涅槃。</p>
</div>
<div class='div-commentary'><p style="margin-left:1em">○三會今經意中二先會。</p>
</div>
<div class='div-orig'><p>妙亦如是妙名不可思議不因於麤而名為妙。</p>
</div>
<div class='div-commentary'><p style="margin-left:1em">○次若謂下破情計。</p>
</div>
<div class='div-orig'><p>若謂定有法界廣大獨絕者此則大有所有何謂為絕。</p>
</div>
<div class='div-commentary'><p style="margin-left:1em">若謂有能絕此計大於所絕何者若於所絕起計猶有能絕之大於能起計計大於所故云大有所有能翻成所故不名絕。</p>
<p style="margin-left:1em"><span class='note-inline'>(△次出今文意)</span>。</p>
<p style="margin-left:1em">○次今下正出今文絕妙之相又二先出。</p>
</div>
<div class='div-orig'><p>今法界清淨非見聞覺知不可說示。</p>
</div>
<div class='div-commentary'><p style="margin-left:1em">○次引證證中二先證非見聞等次證不可說示初文二先引。</p>
</div>
<div class='div-orig'><p>文云止止不須說我法妙難思。</p>
</div>
<div class='div-commentary'><p style="margin-left:1em">○次釋。</p>
</div>
<div class='div-orig'><p>止止不須說即是絕言我法妙難思即是絕思。</p>
</div>
<div class='div-commentary'><p style="margin-left:1em">○次文二先引。</p>
</div>
<div class='div-orig'><p>又云是法不可示言辭相寂滅。</p>
</div>
<div class='div-commentary'><p style="margin-left:1em">○次釋釋中二先總次別。</p>
</div>
<div class='div-orig'><p>亦是絕歎之文。</p>
</div>
<div class='div-commentary'><p style="margin-left:1em">總中但云亦是絕歎之文即指經中絕歎文也。</p>
<p style="margin-left:1em">○別中又二先釋次引文三證。</p>
</div>
<div class='div-orig'><p>不可以待示不可以絕示滅待滅絕故言寂滅。</p>
</div>
<div class='div-commentary'><p style="margin-left:1em">初文者不可以相待示不可以絕待示待絕俱絕故名滅待滅絕。</p>
</div>
<div class='div-orig'><p>又云一切諸法常寂滅相終歸於空此空亦空則無復待絕中論云若法為待成是法還成待今則無因待亦無所成法華首云既得無生忍亦不生無生無生即無生是名絕待。</p>
</div>
<div class='div-commentary'><p style="margin-left:1em">次又云下引文三中初引今經空為能絕此空亦空能所俱絕次引中論者借成今文待不名絕若法為待成者待麤而得妙是法還成待者是妙還成待今妙不因麤故云無因待既無所待麤亦無能待妙妙即所成法既能所俱亡故云亦無所成法此引中論以絕破待待謂緣生故唯絕無待故且引絕以證今經待絕俱妙同在法華亦非碩異由待知妙妙體是絕絕亦無寄妙體無二華首文意亦同此也故引華首成中論意。</p>
<p style="margin-left:1em">○次從降此<span class='corr'>已</span>下[后-口+十]偽顯正若未見理徒謂為絕若論文意非必見理但應六即以判絕理是則六即名為六絕於中又二先明斥偽次若能下舉正顯偽各有法譬初文法中又二先直明偽。</p>
</div>
<div class='div-orig'><p>降此<span class='corr'>已</span>外若更作者絕何物顯何理流浪無窮則墮戲論。</p>
</div>
<div class='div-commentary'><p style="margin-left:1em">○次乃是下出偽相偽即不絕又二先出偽相。</p>
</div>
<div class='div-orig'><p>乃是迷情分別絕待不絕非絕非待待於亦待亦絕言語相逐永無絕矣。</p>
</div>
<div class='div-commentary'><p style="margin-left:1em">○次何者下釋偽所以由心慮故。</p>
</div>
<div class='div-orig'><p>何者言語從覺觀生心慮不息語何由絕。</p>
</div>
<div class='div-commentary'><p style="margin-left:1em">○次舉譬偽故不絕。</p>
</div>
<div class='div-orig'><p>如癡犬逐塊徒自疲勞塊終不絕。</p>
</div>
<div class='div-commentary'><p style="margin-left:1em"><span class='note-inline'>(△次舉正顯偽)</span>。</p>
<p style="margin-left:1em"><span class='corr'>○</span>次若能下復初顯正如黠下舉譬顯正。</p>
</div>
<div class='div-orig'><p>若能妙悟寰中息覺觀風心水澄清言思皆絕。</p>
</div>
<div class='div-commentary'><p style="margin-left:1em">初言寰中如止觀第六記。</p>
</div>
<div class='div-orig'><p>如黠師子放塊逐人塊本既除塊則絕矣。</p>
</div>
<div class='div-commentary'><p style="margin-left:1em">名字如塊真理如人無明癡犬逐名言塊種智師子得理亡名故知言語從覺觀生息覺觀則名言絕言思絕則待絕亡。</p>
<p style="margin-left:1em"><span class='note-inline'>(△次以空有二門判前所釋)</span>。</p>
<p style="margin-left:1em">○妙悟下明二門。</p>
</div>
<div class='div-orig'><p>妙悟之時洞知法界外無法而論絕者約有門明絕也是絕亦絕約空門明絕也如快馬見鞭影無不得入是名絕待妙也。</p>
</div>
<div class='div-commentary'><p style="margin-left:1em">門能入絕門從教入故如快馬下譬入門之人此中多意不復委釋尋意可見。</p>
<p style="margin-left:1em"><span class='note-inline'>(△次明二妙妙上三法)</span>。</p>
</div>
<div class='div-orig'><p>用是兩妙妙上三法眾生之法亦具二妙稱之為妙佛法心法亦具二妙稱之為妙。</p>
</div>
<div class='div-commentary'><p style="margin-left:1em">次二妙妙上三法者欲明三妙在於法華方得稱妙故須二妙以妙三法故諸味中雖有圓融全無二妙三被妙<span class='corr'>已</span>故三即妙故上文云此妙即法此法即妙故得三法皆具於十成三十妙良由於此問向釋妙云待絕俱絕方名為絕今何以言待絕二耶答前明絕待故須俱絕今述經意故須雙明經意雖雙理無異趣以此俱絕對前稱待所待未會會方名絕是故此部得二妙名。</p>
<p style="margin-left:1em"><span class='note-inline'>(△三將四絕約五味判)</span>。</p>
</div>
<div class='div-orig'><p>若將上四種絕待約五味經者乳教兩絕酪教一絕生酥四絕熟酥三絕此經但有一絕。</p>
</div>
<div class='div-commentary'><p style="margin-left:1em">三將四絕約五味者應更判云乳味二絕一麤一妙乃至熟酥二麤一妙今經唯妙但是文略。</p>
<p style="margin-left:1em"><span class='note-inline'>(△四開權)</span>。</p>
</div>
<div class='div-orig'><p>若開權絕者無不入一妙絕也。</p>
</div>
<div class='div-commentary'><p style="margin-left:1em">四開權者開諸味中麤耳。</p>
<p style="margin-left:1em"><span class='note-inline'>(△五會諸絕成妙)</span>。</p>
<p style="margin-left:1em">○五從問下會絕成妙中先問。</p>
</div>
<div class='div-orig'><p>問何意以絕釋妙。</p>
</div>
<div class='div-commentary'><p style="margin-left:1em">○次答答中又三先會。</p>
</div>
<div class='div-orig'><p>答秪喚妙為絕絕是妙之異名如世人稱絕能耳。</p>
</div>
<div class='div-commentary'><p style="margin-left:1em">○次從又下判能所。</p>
</div>
<div class='div-orig'><p>又妙是能絕麤是所絕此妙有絕麤之功故舉絕以名妙。</p>
</div>
<div class='div-commentary'><p style="margin-left:1em">○三從如迹下約本迹以釋能所之意。</p>
</div>
<div class='div-orig'><p>如迹中先施方便之教大教不得起今大教若起方便教絕將所絕以名於妙耳又迹中大教既起本地大教不得興今本地教興迹中大教即絕絕於迹大功由本大將絕迹之大名於本大故言絕也又本大教若興觀心之妙不得起今入觀緣寂言語道斷本教即絕絕由於觀將此絕名名於觀妙為顯此義故以絕為妙。</p>
</div>
<div class='div-commentary'><p style="margin-left:1em">教與本迹及以觀心展轉相絕何者不由迹中圓融之說故不能知本地長遠之本若本遠教興故使迹絕本雖絕迹豈即說遠能知心性若語心性迹本俱絕故云本迹雖殊不思議一一彼殊故故知徒引遠近未了觀心遠近自彼於我何為如貧數寶此之謂也。</p>
<p style="margin-left:1em"><span class='note-inline'>(△六將本迹等妙妙上三法)</span>。</p>
</div>
<div class='div-orig'><p>今將迹之絕妙妙上眾生法將本地之絕妙妙上佛法將觀心之絕妙妙上心法。</p>
</div>
<div class='div-commentary'><p style="margin-left:1em">第六今將下意者迹中意者九界眾生皆開顯故本中意者雖開權竟事須顯本權迹望本迹猶名麤觀心意者若不觀心安知<span class='corr'>己</span>他因果心妙。</p>
<p style="margin-left:1em"><span class='note-inline'>(△七判橫竪)</span>。</p>
</div>
<div class='div-orig'><p>前四絕橫約四教今三絕豎約圓教<span class='note-inline'>(云云)</span>。</p>
</div>
<div class='div-commentary'><p style="margin-left:1em">第七意者四各有絕故名為橫今三從圓迭至觀心故名為豎。</p>
<p style="margin-left:1em"><span class='note-inline'>(△別釋者即依門解釋中第二別門也)</span>。</p>
<p style="margin-left:1em">○次別釋中二先結數示妙次正釋妙初文中三麤一妙者且以但麤對獨妙說餘之三味麤妙相帶故略未論下文具列於中二先結數次若破下示妙。</p>
</div>
<div class='div-orig'><p>別釋妙者為三若鹿苑三麤鷲頭一妙皆迹中之說約迹開十重論妙此妙有迹有本本據元初元初本妙十重論妙迹本俱是教依教作觀觀復有十重論妙迹中有眾生法妙佛法妙心法妙各十重合三十重此與眾經論妙有同有異本中三十妙與眾經一向異此六十重一一復有待妙絕妙則有一百二十重。</p>
</div>
<div class='div-commentary'><p style="margin-left:1em">初文中云本迹等者本迹各十具列在文若觀心十並皆附在諸文之末或存或沒不別開章既其觀心寄在諸文之下今但約迹本兩門各具十妙義各攝於心佛眾生。</p>
<p style="margin-left:1em"><span class='note-inline'>(△次示妙)</span>。</p>
</div>
<div class='div-orig'><p>若破麤顯妙即用上相待妙若開麤顯妙即用上絕待妙<span class='note-inline'>(云云)</span>。</p>
</div>
<div class='div-commentary'><p style="margin-left:1em">○今初迹門十妙者為二先列。</p>
</div>
<div class='div-orig'><p>迹中十妙者一境妙二智妙三行妙四位妙五三法妙六感應妙七神通妙八說法妙九眷屬妙十功德利益妙。</p>
</div>
<div class='div-commentary'><p style="margin-left:1em">○次釋釋中為五者第一中云廣解五章一一廣起五心者故今釋名迹十妙中望前七番以成五心唯少開合及觀心等並散在諸文故也故今標章起念引證起信生起起定況諸妙下處處皆然并觀心起進開合起慧五心足也故更列五番意在於此。</p>
</div>
<div class='div-orig'><p>釋十妙為五番一標章二引證三生起四廣解五結權實標章者云何境妙謂十如因緣四諦三諦二諦一諦等是諸佛所師故稱境妙智妙者所謂二十智四菩提智下中上上上七權實五三智一如實智以境妙故智亦隨妙以法常故諸佛亦常函蓋相稱境智不可思議故稱智妙行妙者謂增數行次第五行不次第五行智導行故故言行妙位妙者謂三草位二木位一實位妙行所契故言位妙三法妙者謂緫三法縱三法橫三法不縱不橫三法類通三法皆祕密藏故稱為妙感應妙者謂四句感應三十六句感應二十五感應別圓感應水不上升月不下降一月一時普現眾水諸佛不來眾生不往慈善根力見如此事故名感應妙神通妙者謂報通修通作意通體法通無記化化通無謀之權稱緣轉變若遠若近若種若熟若脫皆為一乘故言神通妙說法妙者謂說十二部法小部法大部法逗緣法所詮法圓妙法如理圓說咸令眾生開示悟入佛之知見故言說法妙眷屬妙者謂業眷屬神通眷屬願眷屬應眷屬法門眷屬如陰雲籠月羣臣豪族前後圍遶故言眷屬妙利益妙者謂果益因益空益假益中益變易益猶如大海能受龍雨故名利益妙。</p>
</div>
<div class='div-commentary'><p style="margin-left:1em">初標章者非獨直標十名而<span class='corr'>已</span>兼標章內一一諸科如境具標六智列二十等觀文可知釋者事須略述諸科文相大體攬下觀今粗亦可見乃至一一妙中皆先列竟末後說意如境妙云境是所師智云導行等尋之可知標感應中水譬感月譬應不升不降感應道交神通中報得在天脩得如仙作意在藏體法在通無記在別圓初地初住遠近者大通名遠爾後名近。</p>
<p style="margin-left:1em">○二引證中先指處。</p>
</div>
<div class='div-orig'><p>二引證者但引迹文尚不引本文況引餘經耶。</p>
</div>
<div class='div-commentary'><p style="margin-left:1em">○次正引證。</p>
</div>
<div class='div-orig'><p>文云諸法如是相等唯佛與佛乃能究盡諸法實相實相是佛智慧門門即境也又云甚深微妙法難見難可了我及十方佛乃能知是相即境妙也我所得智慧微妙最第一又以此妙慧求無上道無漏不思議甚深微妙法唯我知是相<span class='note-inline'>(云云)</span>即智妙也本從無數佛具足行諸道行此諸道<span class='corr'>已</span>道場得成果又云合掌以敬心欲聞具足道又諸法從本來常自寂滅相佛子行道<span class='corr'>已</span>來世得作佛即行妙天雨四華表住行向地開示悟入亦是位義乘是寶乘遊於四方四方是因位直至道場是果位是名位妙佛自住大乘如其所得法定慧力莊嚴大乘即真性定即資成慧即觀照是為三法妙我於三七日中思惟如是事又我以佛眼觀見六道眾生又一切眾生皆是吾子又遙見其父踞師子牀即感應妙也今佛世尊入于三昧是不可思議現希有事神通妙也如來能種種分別巧說諸法言辭柔輭恱可眾心身子云聞佛柔輭音深遠甚微妙又其所說法皆悉到於一切智地又但說無上道又<span class='corr'>已</span>今當說最為難信難解即說法妙但教化菩薩無聲聞弟子即眷屬妙現在未來若聞一句一偈皆與三菩提記又須㬰聞者即得究竟三菩提又若以小乘化我即墮慳貪此事為不可又終不令一人獨得滅度皆以如來滅度而滅度之即利益妙也。</p>
</div>
<div class='div-commentary'><p style="margin-left:1em">境中言智慧門者慧家之門即理為門意也三法中且指乘體以為真性感中我即是應思眾生眾生即感也佛眼六道等思之可見神通中六瑞且舉入定。</p>
<p style="margin-left:1em">○三生起中二初正生起。</p>
</div>
<div class='div-orig'><p>三生起者實相之境非佛天人所作本自有之非適今也故最居初迷理故起惑解理故生智智為行本因於智目起於行足目足及境三法為乘乘於是乘入清涼池登於諸位位何所住住於三法祕密藏中住是法<span class='corr'>已</span>寂而常照照十法界機機來必應若赴機垂應先用身輪神通駭發見變通已堪任受道即以口輪宣示開導既霑法雨稟教受道成法眷屬眷屬行行拔生死本開佛知見得大利益。</p>
</div>
<div class='div-commentary'><p style="margin-left:1em">○次前五下結成。</p>
</div>
<div class='div-orig'><p>前五約自因果具足後五約他能所具足法雖無量十義意圓自他始終皆悉究竟也。</p>
</div>
<div class='div-commentary'><p style="margin-left:1em">自行化他各有始終故知心佛眾生皆有此意也。</p>
<p style="margin-left:1em">○次正釋中十文不同初釋境者先列章次列數次數意次生起後廣解。</p>
</div>
<div class='div-orig'><p>四廣釋境又為二一釋諸境二論諸境同異。</p>
</div>
<div class='div-commentary'><p style="margin-left:1em"><span class='note-inline'>(△次列數)</span>。</p>
</div>
<div class='div-orig'><p>釋境為六一十如境二因緣境三四諦境四二諦境五三諦境六一諦境。</p>
</div>
<div class='div-commentary'><p style="margin-left:1em"><span class='note-inline'>(△次數意)</span>。</p>
</div>
<div class='div-orig'><p>然眾經赴緣明境甚眾豈可具載略舉六種。</p>
</div>
<div class='div-commentary'><p style="margin-left:1em">○生起中初正生起次始從下結示始從無明即十二因初也實際即一諦也。</p>
</div>
<div class='div-orig'><p>六種次第者十如是此經所說故在初次十二因緣三世輪迴本來具有如來出世分別巧示四諦名興從廣至略次辨二諦二諦語通別顯中道次明三諦三諦猶帶方便直顯真實次明一諦一諦猶有名相次明無諦。</p>
</div>
<div class='div-commentary'><p style="margin-left:1em">初正生起中云初十如是此經所說者此是今經實相之境又是一部三妙之文次因緣境雖舉三世生滅因緣已下三種以三世為本次四諦者示其因果令脩道滅非佛出世焉知此名苦集是俗道滅是真餘文可見。</p>
<p style="margin-left:1em"><span class='note-inline'>(△次結示)</span>。</p>
</div>
<div class='div-orig'><p>始從無明終至實際略用六種足。</p>
</div>
<div class='div-commentary'><p style="margin-left:1em"><span class='note-inline'>(△後廣解一明十如境)</span>。</p>
</div>
<div class='div-orig'><p>一明十如境<span class='corr'>已</span>如前說<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次正釋因緣中自為四章初列四章。</p>
</div>
<div class='div-orig'><p>二釋因緣境又為四一正釋二判麤妙三開麤顯妙四觀心。</p>
</div>
<div class='div-commentary'><p style="margin-left:1em">○次釋釋中先雙舉界內界外各二種以定根性。</p>
</div>
<div class='div-orig'><p>正釋又為四一明思議生滅十二因緣二明思議不生不滅十二因緣三明不思議生滅十二因緣四明不思議不生不滅十二因緣。</p>
</div>
<div class='div-commentary'><p style="margin-left:1em">○次釋釋中三先重立界內利鈍二根。</p>
</div>
<div class='div-orig'><p>思議兩種因緣為利鈍兩緣辨界內法也。</p>
</div>
<div class='div-commentary'><p style="margin-left:1em">○次引論。</p>
</div>
<div class='div-orig'><p>中論云為鈍根弟子說十二因緣生滅相。</p>
</div>
<div class='div-commentary'><p style="margin-left:1em">○三釋釋中二先簡次釋。</p>
</div>
<div class='div-orig'><p>此簡異外道外道邪謂諸法從自在天生或言世性或言微塵或言父<span class='corr'>母</span>或言無因種種邪推不當道理。</p>
</div>
<div class='div-commentary'><p style="margin-left:1em">簡中言自在天者一切外道皆悉尊於三仙二天如止觀第十記世性者計二十五諦如止觀第十記微塵者計於眾塵和合而成以外人不知業力緣故也。</p>
<p style="margin-left:1em">○此正下正釋釋中為二先正釋次料簡初正釋中四初略立次引證三過患四釋名。</p>
</div>
<div class='div-orig'><p>此正因緣不同邪計唯是過去無明顛倒心中造作諸行能出今世六道苦果好惡不同。</p>
</div>
<div class='div-commentary'><p style="margin-left:1em">初文者以知無明造故不同外計。</p>
<p style="margin-left:1em">○次引證中三先引次釋三結。</p>
</div>
<div class='div-orig'><p>正法念云畫人分布五彩圖一切形端正醜陋不可稱計原其根本從畫手出六道差別非自在等作悉從一念無明心出。</p>
</div>
<div class='div-commentary'><p style="margin-left:1em">初文中非自在者諸邪計中且舉初計。</p>
<p style="margin-left:1em">○次無明下釋。</p>
</div>
<div class='div-orig'><p>無明與上品惡行業合即起地獄因緣如畫出黑色無明與中品惡行業合起畜生道因緣如畫出赤色無明與下品惡行合起鬼道因緣如畫青色無明與下品善行合即起脩羅因緣如畫黃色無明與中品善行合即起人因緣如畫白色無明與上品善行合即起天因緣如畫上上白色。</p>
</div>
<div class='div-commentary'><p style="margin-left:1em">○當知下結。</p>
</div>
<div class='div-orig'><p>當知無明與諸行合故即有六道名色六入觸受愛取有生老病死等隨上中下差別不同。</p>
</div>
<div class='div-commentary'><p style="margin-left:1em">○三人天下明過患又二先出過。</p>
</div>
<div class='div-orig'><p>人天諸趣苦樂萬品以生歸死死<span class='corr'>已</span>還生三世盤迴車輪旋火。</p>
</div>
<div class='div-commentary'><p style="margin-left:1em">○次引瓔珞文證。</p>
</div>
<div class='div-orig'><p>故經言有河洄澓沒眾生無明所盲不能出經又稱為十二牽連更相拘帶亦名十二重城亦名十二棘園。</p>
</div>
<div class='div-commentary'><p style="margin-left:1em">言經又稱等者生<span class='corr'>已</span>復生生生不<span class='corr'>已</span>故云十二牽連等也。</p>
<p style="margin-left:1em">○此十二下釋名。</p>
</div>
<div class='div-orig'><p>此十二因緣新新生滅念念不住故名生滅十二因緣也。</p>
</div>
<div class='div-commentary'><p style="margin-left:1em">新新秖是念念續起。</p>
<p style="margin-left:1em"><span class='note-inline'>(△次料簡)</span>。</p>
</div>
<div class='div-orig'><p>料簡者瓔珞第四云無明緣行生十二乃至生緣老死亦生十二是則一百二十因緣初是癡乃至老死亦是癡不覺故癡初亦不覺至老死亦不覺癡故生癡故死若能覺因緣因緣即不行癡不行故則將來生死盡名為黠黠即隨道。</p>
</div>
<div class='div-commentary'><p style="margin-left:1em">次料簡中云瓔珞中無明緣行生十二則一百二十支者準彼經第四釋十二因緣云從無明緣行便生十二支乃至有緣生老死便生十二既以未來二支合說則始從無明來至老死有十一番此十一番但十箇中間一一皆生一十二支故十中間有百二十若依今文乃成一百三十二支以開生死為二番故雖開合不同大意不別今雖開生死結數依經是故但云一百二十初是癡等者既十二支無明為本一一復具一十二支當知支支皆具無明乃至老死。</p>
</div>
<div class='div-orig'><p>又十二緣起十二緣生為同為異此同是一切有為法故無異亦有差別因是緣起果是緣生則二緣起五緣生三緣起二緣生又無明是緣起行是緣生乃至生是緣起老死是緣生又四句緣起非緣生未來二支法是也緣生非緣起過去二支現在阿羅漢最後死陰是也緣起緣生者除過去現在羅漢死五陰諸餘過去現在法是也非緣起非緣生者無為法是也。</p>
</div>
<div class='div-commentary'><p style="margin-left:1em">緣起緣生者先問也從此同是去答婆沙雜揵度中問云緣起緣生有何差別彼文答云或有說者無有差別何者如伽羅那經說云夫緣起法一切皆是有為法故云何緣生一切緣生亦是有為法故今文略云同是有為法故亦有差別去彼論云然亦有差別故有說者云因是緣起果是緣生如因果義事所事相所相成所成續所續生所生取所取亦如是事如因所事如果乃至取亦如是<span class='note-inline'>(論中初但云因果次開對二因二果)</span>復有說者過去是緣起現在是緣生<span class='note-inline'>(不云未來)</span>復有說者現在是緣起未來是緣生<span class='note-inline'>(不云過去)</span>今文略無此二解復有說者無明是緣起正是今文第二解復有說者無明是緣起老死是緣生十支是緣起緣生<span class='note-inline'>(今文無此解)</span>又尊者富那奢說應作四句<span class='note-inline'>(具如今文)</span>四句中初句以未來果支為緣起等者謂因能起果非果生因以過去為緣生等者因能生果非果起因故阿羅漢果不復起因第三句者謂除前二句相<span class='corr'>已</span>取過現果及餘凡夫現在五支等此是論文諸師異解不須和會。</p>
</div>
<div class='div-orig'><p>法身經說諸無明決定生行不相離常相隨逐是名緣起非緣生若無明不決定生行或時相離不相隨是名緣生非緣起乃至老死亦如是尊者和須蜜說因是緣起從因生法是緣生和合是緣起從和合生是緣生十二因緣支二是過去則止常二是未來則止斷現在則顯中道推現三因則說未來二果推現在五果則說過去二因。</p>
</div>
<div class='div-commentary'><p style="margin-left:1em">次引法身經說與論文同因是緣起即無明也從因所生即是行也和合謂結業成就從和合生謂識等是愛取至老死亦復如是言中道者離斷常耳論文又云復次起所起等如前。</p>
</div>
<div class='div-orig'><p>三世皆有十二支為推因果故作如是說。</p>
</div>
<div class='div-commentary'><p style="margin-left:1em">次推三世中云三世皆有十二者推因知果等如今所說三世俱名因果而支數多少不同者具如俱舍云略果及略因由中可比二如止觀第三記現在既望過未成十二當知過未亦自相望各有過未故各十二今且從現故但十二。</p>
</div>
<div class='div-orig'><p>十二時者無明是過去諸結時行是過去諸行時識者相續心及眷屬時名色者<span class='corr'>已</span>受生相續未生四種色根六入未具一歌邏羅二阿浮陀三卑尸四伽那五波羅奢訶如是等時名名色六入<span class='corr'>已</span>生四種色根具足六入此諸根未能為觸作所依是時名六入此諸根<span class='corr'>已</span>能為觸作所依未別苦樂不能避危害捉火觸毒把刃不淨是時名觸能分別苦樂避危害等能生貪愛不起婬欲於一切物不生染著是時名受具上三受是時名愛以貪境故四方追求是時名取追求之時起身口意是時名有如現在識在於未來是時名生如現在名色六入觸受於未來是時名老死。</p>
</div>
<div class='div-commentary'><p style="margin-left:1em">次釋十二時中識心眷屬者謂三陰也論文又問云何具上三受答三受悉能為愛作緣何者愛有五種一者求樂受愛未生樂受欲令生故愛二者不欲離樂愛<span class='corr'>已</span>生樂受不欲離故生愛三者不生苦愛苦受未生欲令不生故生愛四者欲速離苦愛<span class='corr'>已</span>生苦受欲令速滅故生愛五者愚愛未生不苦不樂欲令未生不生<span class='corr'>已</span>生欲令不失故生愛為是義故三受緣愛問愛取何別答愛增廣名取復有說者下者名愛上者名取復有說者若愛能生煩惱是名受緣愛若愛能生業是名為取。</p>
</div>
<div class='div-orig'><p>一剎那十二緣者若以貪心殺生彼相應愚是無明相應思是行相應心是識起有作業必有名色起有作業必有六入彼相應觸是觸彼相應受是受貪即是愛彼相應纏是取彼身口作業是有如此諸法生是生此諸法變是老此諸法壞是死。</p>
</div>
<div class='div-commentary'><p style="margin-left:1em">次釋一剎那者俱舍亦云連縛等四剎那是其一也具如止觀第七記。</p>
</div>
<div class='div-orig'><p>問何不說病為支答一切時一切處盡有者立支自有人從生無病如薄拘羅生來不識頭痛況餘病是故不立問憂悲是支不答非也以終顯始耳如老死必憂悲問無明有因不老死有果不若有應是支若無則墮無因無果法答有而非支無明有因謂不正思惟老死有果謂憂悲又無明有因謂老死老死有果謂無明現在愛取是過去無明現在名色六入觸受此四若在未來名老死如說受緣愛當知說老死緣無明也猶如車輪更互相因也欲界胎生者具十二支色界者十一無名色也無色界有十除名色六入又言具有色界初生諸根未猛利時是名名色無色界雖無色而有名當知悉具十二支也問無明行與取有何異答過現新故<span class='corr'>已</span>與果未與果等異。</p>
</div>
<div class='div-commentary'><p style="margin-left:1em">次料簡問答中論又問何故不立病為支答<span class='note-inline'>(具如今文)</span>欲界眾生尚有如薄拘羅者況色無色界故不以病為支凖例老亦不是一切常有故不立支問憂悲是支不答以終顯始者始謂老死終謂憂悲以見憂悲必有老死憂悲既苦老死必苦又云憂悲等法散壞有支猶如霜雹是故非支論又問三有為相何故生相獨為一支老死二法共為一支尊者波奢說佛知法相無能過者復有說者生能使法成立老死使法不立復有說者法起時生勢用勝法滅時老死勢用勝論又問無明有因不等<span class='note-inline'>(具如今文)</span>若有云何不立十三十四支若無無明不是無因老死不是無果耶答應作是說無明有因老死有果但不在有支中何者<span class='note-inline'>(餘如今文)</span>復有說者無明有因謂老死等如文彼料簡文又約增數釋十二緣當知有一種緣起法謂一切有為法復有二種緣起法謂因果復有三種緣起法謂煩惱業苦復有四種緣起法謂無明行生老死以現八支攝在過未故也又有五種緣起法謂愛取有生老死以過現七支攝在現未故也復有六種緣起法謂三世各二謂因果也復有七種乃至十一文中不列指在他經大經十四增數文同婆沙次文又料簡問此十二支幾欲界色界無色界答有說唯有欲界胎生具有十二有說欲界十二色界十一無色界十色界應云識緣六入無色應云識緣觸評者曰應作是說三界皆十二又問如色界無色界無名色云何具十二答初生色界眾生諸根未猛利名名色無色界雖無色而有名故云雖無色根而有意根彼應作是說識緣名名緣意入意入緣觸以是義故一切十二又婆沙中毗婆闍婆提說無色有色若育多提婆說無色無色何者是耶答佛經中說名色緣識亦應有色又餘經說壽煗識三常相隨逐無色既有壽識云何無煗又餘比丘說除四陰說識有去來生死者不應爾如從欲界生無色界經二四六八萬劫斷色後生欲界還生色者入無餘界應更與行相續欲令無此過故說無色有色言無色者此依何經答經云解脫寂靜過色入無色者故知無色又云色離欲無色離一切入涅槃故知無色此二云何通何者為勝答說無者勝若爾說有者云何通答未了義故問引經云何通答欲有名色無色無也欲有三法隨逐無色無也色續論者有四句分別無色續色色續無色餘二句可見故知無咎論又譬樹者過去二支為根現在五支為質現在三支為華未來二支為果有華有果謂凡夫無華有果謂學人無華無果謂無學。</p>
<p style="margin-left:1em">○無生中六先立意次立根三正釋四引證五舉譬六結名總而言之秖是四句破假相性二空故得幻化即空之名。</p>
</div>
<div class='div-orig'><p>二思議不生不滅十二者此以巧破拙。</p>
</div>
<div class='div-commentary'><p style="margin-left:1em"><span class='note-inline'>(△次立根)</span>。</p>
</div>
<div class='div-orig'><p>中論云為利根弟子說十二不生不滅。</p>
</div>
<div class='div-commentary'><p style="margin-left:1em"><span class='note-inline'>(△三正釋)</span>。</p>
</div>
<div class='div-orig'><p>癡如虛空乃至老死如虛空無明如幻化不可得故乃至老死如幻化不可得。</p>
</div>
<div class='div-commentary'><p style="margin-left:1em"><span class='note-inline'>(△四引證)</span>。</p>
</div>
<div class='div-orig'><p>金光明云無明體相本自不有妄想因緣和合而有不善思惟心行所造。</p>
</div>
<div class='div-commentary'><p style="margin-left:1em"><span class='note-inline'>(△五舉譬)</span>。</p>
</div>
<div class='div-orig'><p>如幻師在四衢道幻作種種象馬瓔珞人物等癡謂真實智知非真無明幻出六道依正當知本自不有無明所為。</p>
</div>
<div class='div-commentary'><p style="margin-left:1em">前五文可見。</p>
<p style="margin-left:1em"><span class='note-inline'>(△六結名)</span>。</p>
<p style="margin-left:1em">○結中先譬次合。</p>
</div>
<div class='div-orig'><p>如知藤本非虵則怖心不生不生故不滅。</p>
</div>
<div class='div-commentary'><p style="margin-left:1em">譬中云如藤蛇者亦可喻圓門本有今通喻無生辨異可知。</p>
<p style="margin-left:1em"><span class='note-inline'>(△次合)</span>。</p>
</div>
<div class='div-orig'><p>是名思議不生不滅十二因緣相也。</p>
</div>
<p class='juan'>妙法蓮華經玄義釋籤卷第六</p>
<div class='div-w'><p class="head2">音釋</p>

<div class='div-note'>叵<p style="margin-left:1em"><span class='note-inline'>(普火切不可也)</span>。</p>
航<p style="margin-left:1em"><span class='note-inline'>(胡剛切方舟也)</span>。</p>
塊<p style="margin-left:1em"><span class='note-inline'>(苦怪切土塊也)</span>。</p>
黠<p style="margin-left:1em"><span class='note-inline'>(胡八切慧也)</span>。</p>
鷲<p style="margin-left:1em"><span class='note-inline'>(疾救切)</span>。</p>
籠<p style="margin-left:1em"><span class='note-inline'>(盧紅切罩也)</span>。</p>
輭<p style="margin-left:1em"><span class='note-inline'>(乳兗切)</span>。</p>
</div></div>
</div><!-- end of div[@id='body'] -->
</body></html>