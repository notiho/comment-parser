<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>妙法蓮華經玄義釋籤卷第八　　　祿八</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○次釋隨智置於世人心所見者獨明聖人所見二諦自為一番於中為五初立相次如眼下舉譬三又如下引事四毗曇下重以譬顯二諦深勝五故經下引教結名佛居極位故舉極位以證智勝以結得名。</p>
</div>
<div class='div-orig'><p>隨智者聖人悟理非但見真亦能了俗。</p>
</div>
<div class='div-commentary'><p style="margin-left:1em">初文中悟理是見真復能了俗諦故知隨智具有二諦。</p>
<p style="margin-left:1em"><span class='note-inline'>(△次舉譬)</span>。</p>
</div>
<div class='div-orig'><p>如眼除瞙見色見空。</p>
</div>
<div class='div-commentary'><p style="margin-left:1em">譬中色空即譬二諦。</p>
<p style="margin-left:1em"><span class='note-inline'>(△三引事)</span>。</p>
</div>
<div class='div-orig'><p>又如入禪者出觀之時身心虛豁似輕雲藹空<span class='corr'>已</span>不同散心何況悟真而不了俗。</p>
</div>
<div class='div-commentary'><p style="margin-left:1em">引事中引近事以況遠理入事禪如悟真身虛心豁如了俗。</p>
<p style="margin-left:1em"><span class='note-inline'>(△四重以譬顯二諦深勝)</span>。</p>
</div>
<div class='div-orig'><p>毗曇云小雲發障大雲發障無漏逾深世智轉淨。</p>
</div>
<div class='div-commentary'><p style="margin-left:1em">譬顯中見惑如小雲思惑如大雲無漏謂見真世智謂了俗。</p>
<p style="margin-left:1em"><span class='note-inline'>(△五引教結名)</span>。</p>
</div>
<div class='div-orig'><p>故經言凡人行世間不知世間相如來行世間明了世間相此是隨智二諦也。</p>
</div>
<div class='div-commentary'><p style="margin-left:1em">結名中舉凡失以顯聖得故知聖人二諦具也。</p>
<p style="margin-left:1em"><span class='note-inline'>(△四結)</span>。</p>
</div>
<div class='div-orig'><p>若解此三意將尋經論雖說種種於一一諦皆備三意也。</p>
</div>
<div class='div-commentary'><p style="margin-left:1em">第四結文可見。</p>
<p style="margin-left:1em">○次正明二諦者於中為四先明來意次明功能三所言下廣釋四問答下問答料簡。</p>
</div>
<div class='div-orig'><p>二正明二諦者取意存略但點法性為真諦無明十二因緣為俗諦於義即足但人心麤淺不覺其深妙更須開拓則論七種二諦一一二諦更開三種合二十一二諦也。</p>
</div>
<div class='div-commentary'><p style="margin-left:1em">初文者凡諸釋義或從廣之略或先略後廣從略即預用跨節從廣則教門當分故略言之唯一法性以對無明無明是迷真之始法性則全指無明無始時來奚嘗非真未發心前無真不俗秪點一法二諦宛然俗即百界千如真即同居一念仍顯相異義理雖足其如麤淺聞之墮苦故佛於一代曲開七重二十一重以赴物情使佛本懷暢使物宿種遂故以下二門判之開之意如前說。</p>
<p style="margin-left:1em">○次功能中二先出初番次以後況初初又二法譬。</p>
</div>
<div class='div-orig'><p>若用初番二諦破一切邪謂執著皆盡。</p>
</div>
<div class='div-commentary'><p style="margin-left:1em">初法者如止觀中始自迦羅終至圓著無不並為初教所破況復列後各三番耶。</p>
<p style="margin-left:1em"><span class='note-inline'>(△次譬)</span>。</p>
</div>
<div class='div-orig'><p>如劫火燒不留遺芥。</p>
</div>
<div class='div-commentary'><p style="margin-left:1em"><span class='note-inline'>(△次以後况初)</span>。</p>
</div>
<div class='div-orig'><p>況鋪後諸諦逈出文外非復世情圖度。</p>
</div>
<div class='div-commentary'><p style="margin-left:1em">○三正釋中二先列次釋。</p>
</div>
<div class='div-orig'><p>所言七種二諦者一者實有為俗實有滅為真二者幻有為俗即幻有空為真三者幻有為俗即幻有空不空共為真四者幻有為俗幻有即空不空一切法趣空不空為真五者幻有幻有即空皆名為俗不有不空為真六者幻有幻有即空皆名為俗不有不空一切法趣不有不空為真七者幻有幻有即空皆為俗一切法趣有趣空趣不有不空為真。</p>
</div>
<div class='div-commentary'><p style="margin-left:1em">初意者一藏二通三別接通四圓接通五別六圓接別七圓若止觀中為成理觀但以界外理以接界內理故藏通兩教明界內理別圓二教明界外理通別兩教是明兩理之交際是故但明別接通耳今前六重仍存教道於法華前逗彼權機故有圓接通別二義實道秪應圓理接權故釋今文應順教道復以圓中接於但中又此七名雖立二諦後之五意義<span class='corr'>已</span>含三幻有即俗空即是真不空是中但觀名中空合在何諦若合在俗諦即如別教名含真入俗二諦若合入真諦如別圓入通名含中入真二諦藏通即名單俗單真圓教即名不思議真俗細得此意尋名釋義不失毫微。</p>
<p style="margin-left:1em">○次解釋中文自為七若欲憑教者然此七文散在諸經無一處具出唯大經十二四諦文後列八二諦章安作七二諦銷之初一是總餘七是別初云如出世人心所見者名第一義諦世人心所見者名為世諦䟽云總冠諸諦世情多種束為世諦聖智多知束為第一義諦即是諸教隨情智也經云五陰和合稱名某甲是名世諦解陰無陰亦無名字離陰亦無是名第一義諦陰是實法某甲是假名即實有俗諦也無陰無名即假實空若離陰者名太虛空是故離陰亦無某甲及二諦名䟽云名無名二諦也世諦有名真諦無名即生滅二諦也經云或有法有名有實是名第一義諦或有法有名無實是名世諦幻化假名即空故實即真諦也秪指幻化但有假名故名世諦故䟽云實不實二諦也真實幻化不實也即無生二諦也經云如我人眾生壽命知見乃至如龜毛兔角等陰界入是名世諦苦集滅道是名真諦兔角之俗與前不殊故成單俗四諦義含共為真諦即是舍中真諦也故䟽云定不定二諦也即單俗複真俗是不定中道名定經云世法有五種謂名世句世縛世法世執著世是名世諦<span class='note-inline'>(經文廣解)</span>於此五法心無顛倒名第一義諦五種世法名與前異大意不別亦是單俗於世無倒謂見實相教道但中雖未究竟此中究竟望前故實故䟽云法不法二諦也法謂實相不法謂俗亦是含中二諦也經云燒割死壞是名世諦無燒割死等是名第一義諦地前方便皆屬無常故云可燒登地見常故無燒等故䟽云燒不燒二諦也無常可燒常不可燒複俗單中二諦也經云有八種苦是名世諦無八種苦故是第一義八苦無常同前燒義無八苦真即是實相故䟽云苦不苦二諦亦是複俗單中教道有苦圓中無苦經云譬如一人有多名字依父母生是名世諦依十二緣和合生者名第一義諦依父母生即十二緣而分二者以大經中明十二緣即佛性故且據顯說即以佛性而為真諦依父母生即是無明名為世諦故䟽云和合二諦真俗不二故名和合複俗複中二諦也後乃結云今七二諦來銷此文佛旨難知且用一師意耳初釋三藏實有二諦者但標總名以解釋直銷不復列別名於中為二初正釋二諦次示三意初文又四初釋相次引證三述意四結名。</p>
<p style="margin-left:1em"><span class='note-inline'>(△初釋三藏中初正釋二諦初釋相)</span>。</p>
</div>
<div class='div-orig'><p>實有二諦者陰入界等皆是實法實法所成森羅萬品故名為俗方便修道滅此俗已乃得會真。</p>
</div>
<div class='div-commentary'><p style="margin-left:1em">初文中言森羅者須指三界依正相也。</p>
<p style="margin-left:1em"><span class='note-inline'>(△次引證)</span>。</p>
</div>
<div class='div-orig'><p>大品云空色色空以滅俗故謂為空色不滅色故謂為色空。</p>
</div>
<div class='div-commentary'><p style="margin-left:1em">次引證中言大品云色空空色等者此引大品以證三藏既不云即故且證藏俗秪是色析滅色故名為空色謂色實有名為不滅雖不可滅以無常故名為色空。</p>
<p style="margin-left:1em"><span class='note-inline'>(△三述意)</span>。</p>
</div>
<div class='div-orig'><p>病中無藥文字中無菩提皆是此意。</p>
</div>
<div class='div-commentary'><p style="margin-left:1em">次述意中以能治所治俱實有故是故互無。</p>
<p style="margin-left:1em"><span class='note-inline'>(△四結名)</span>。</p>
</div>
<div class='div-orig'><p>是為實有二諦相也。</p>
</div>
<div class='div-commentary'><p style="margin-left:1em"><span class='note-inline'>(△次示三意)</span>。</p>
</div>
<div class='div-orig'><p>約此亦有隨情情智智等三義推之可知。</p>
</div>
<div class='div-commentary'><p style="margin-left:1em">次約此下總釋隨情等三歷下六重意應可見故諸文下但略點而已故云推之可知雖諸教不同但約教異說即是隨情約入理說即是隨智二義相對即隨情智皆以當教定之使無雜亂其意可顯。</p>
<p style="margin-left:1em">○次釋即空二諦者亦二初釋二諦次明三意初文為五初立名次斥前三正釋相四引證五結名。</p>
</div>
<div class='div-orig'><p>幻有空二諦者斥前意也何者實有時無真滅有時無俗二諦義不成若明幻有者幻有是俗幻有不可得即俗而真大品云即色是空即空是色空色相即二諦義成是名幻有無二諦也。</p>
</div>
<div class='div-commentary'><p style="margin-left:1em">並可見。</p>
<p style="margin-left:1em">○次三意中二先列。</p>
</div>
<div class='div-orig'><p>約此亦有隨情情智智等三義<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次分別此教三乘所入真諦不殊三藏然所照俗二教不同故須更此分別釋疑於中為二先標次釋。</p>
</div>
<div class='div-orig'><p>隨智小當分別。</p>
</div>
<div class='div-commentary'><p style="margin-left:1em">標中云小當者未暇廣及且略辨異故云小耳。</p>
<p style="margin-left:1em">○次何者下釋中四先出同異次釋同異三如百川下舉譬四秪就下引例。</p>
</div>
<div class='div-orig'><p>何者實有隨智照真與此不異隨智照俗不同。</p>
<p>何者通人入觀巧復局照俗亦巧。</p>
</div>
<div class='div-commentary'><p style="margin-left:1em">前二可知。</p>
<p style="margin-left:1em">○譬中二先譬次合。</p>
</div>
<div class='div-orig'><p>如百川會海其味不別復局還源江河則異。</p>
</div>
<div class='div-commentary'><p style="margin-left:1em">初譬中言復局還源江河則異者會海如真同江河如俗異由觀俗故契真如由眾水故成海會海雖同卻尋本源江河則異如會真不異卻尋本俗俗則不同。</p>
<p style="margin-left:1em">○俗是下合譬釋疑。</p>
</div>
<div class='div-orig'><p>俗是事法照異非疑真是理法不可不同。</p>
<p>秪就通人出假亦人人不同可以意得例三藏出假亦應如是<span class='note-inline'>(云云)</span>。</p>
</div>
<div class='div-commentary'><p style="margin-left:1em">次秪就下將藏通出假不同以例藏通兩俗二人出假是一而三根不同何妨二教真同而所觀俗各異。</p>
<p style="margin-left:1em">○次釋接義者即含中入真也於中為三初以一法標。</p>
</div>
<div class='div-orig'><p>幻有空不空二諦者。</p>
</div>
<div class='div-commentary'><p style="margin-left:1em">○次俗不下略以三法示。</p>
</div>
<div class='div-orig'><p>俗不異前真則三種不同一俗隨三真即成三種二諦。</p>
</div>
<div class='div-commentary'><p style="margin-left:1em">○三其相下辨相通寄三法以辨其相漏無漏本是通法為成接義故立雙非空不空本是別法一切法趣本是圓法於一一法各有三人取解不同者良由機發故所聞不同又通教菩薩由根利鈍發習不同故鈍同二乘直至法華方乃被會利者爾前接入中道故使同觀幻有之俗而契真各異所以別圓機發對鈍住空致成三別是以釋後二接須對通鈍共成三人同聞異聽故約漏等以示解源若得此意於一切法無礙自在於中為四初正釋三相次無量下明三意三何故下釋疑四大品下引證三人初文又二初正釋次是故下結初文自有三別初文者三人俱作雙非之名而取解不等於中為三初依教立次初人下明行相三何者下重釋。</p>
</div>
<div class='div-orig'><p>其相云何如大品明非漏非無漏。</p>
</div>
<div class='div-commentary'><p style="margin-left:1em"><span class='note-inline'>(△次明行相)</span>。</p>
</div>
<div class='div-orig'><p>初人謂非漏是非俗非無漏是遣著。</p>
</div>
<div class='div-commentary'><p style="margin-left:1em">非無漏是遣著者無漏無著由行者著心緣之今破其著心故名為非故云非無漏也。</p>
<p style="margin-left:1em"><span class='note-inline'>(△三重釋)</span>。</p>
</div>
<div class='div-orig'><p>何者行人緣無漏生著如緣滅生使破其著心還入無漏此是一番二諦也次人聞非漏非無漏謂非二邊別顯中理中理為真又是一番二諦又人聞非有漏非無漏即知雙非正顯中道中道法界力用廣大與虛空等一切法趣非有漏非無漏又是一番二諦也。</p>
</div>
<div class='div-commentary'><p style="margin-left:1em">如緣下引例釋成復宗真諦離著云非還歸無漏此初人意也即通鈍根次人又人即利根二人也圓人亦云雙非者帶通方便是故爾耳。</p>
</div>
<div class='div-orig'><p>大經云聲聞之人但見於空不見不空智者見空及與不空即是此意二乘謂著此空破著空故故言不空空著若破但是見空不見不空也利人謂不空是妙有故言不空利利人聞不空謂是如來藏一切法趣如來藏還約空不空即有三種二諦也。</p>
</div>
<div class='div-commentary'><p style="margin-left:1em">次引大經空不空例漏無漏可以意知。</p>
</div>
<div class='div-orig'><p>復次約一切法趣非漏非無漏顯三種異者初人聞一切法趣非漏非無漏者謂諸法不離空周行十方界還是缾處如又人聞趣知此中理須一切行來趣發之又人聞一切趣即非漏非無漏具一切法也。</p>
</div>
<div class='div-commentary'><p style="margin-left:1em">次言三人聞趣者初人云諸法不離空義當一切法趣空故引例云如缾如等如即空也如缾是空十方界空不異缾空故十方空皆趣缾空即通人也次人聞趣知此但中須脩地前一切諸行來趣向後以發初地中道之理即別人也第三人聞即具一切名之為趣。</p>
<p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>是故說此一俗隨三真轉或對單真或對複真或對不思議真。</p>
</div>
<div class='div-commentary'><p style="margin-left:1em">次結中言或對者三真是能對一俗是所對。</p>
<p style="margin-left:1em">○次明三意中二初立次釋。</p>
</div>
<div class='div-orig'><p>無量形勢婉轉赴機出沒利物一一皆有隨情情智智等三義。</p>
</div>
<div class='div-commentary'><p style="margin-left:1em">初文云無量等者相接<span class='corr'>已</span>成赴機形勢於中復各情等逗緣去取在他故云出沒利物。</p>
<p style="margin-left:1em">○次釋中二先釋入真次釋照俗。</p>
</div>
<div class='div-orig'><p>若隨智證俗隨智轉智證偏真即成通二諦智證不空真即成別入通二諦智證一切趣不空真即成圓入通二諦。</p>
</div>
<div class='div-commentary'><p style="margin-left:1em">初入真中云若隨智證俗隨智轉等者若隨智證一俗隨三真轉也以此隨智觀幻有之俗由隨智轉證真不同故成三種二諦之別並以智證字為句頭二諦字為句末。</p>
<p style="margin-left:1em"><span class='note-inline'>(△次釋照俗)</span>。</p>
</div>
<div class='div-orig'><p>三人入智不同復局照俗亦異<span class='note-inline'>(云云)</span>。</p>
</div>
<div class='div-commentary'><p style="margin-left:1em">從三人入智下卻釋隨智證真已後重以證智更照前俗故使三俗相局不同若成偏真局照幻俗成不空真局照恒沙佛法之俗成實相真局照界外不思議俗。</p>
<p style="margin-left:1em">○三釋疑中二先立疑。</p>
</div>
<div class='div-orig'><p>何故三人同聞二諦而取解各異者。</p>
</div>
<div class='div-commentary'><p style="margin-left:1em">○次釋。</p>
</div>
<div class='div-orig'><p>此是不共般若與二乘共說則淺深之殊耳。</p>
</div>
<div class='div-commentary'><p style="margin-left:1em">釋中云此是不共般若與二乘共說者諸部般若以但不但二種中道不共之法與二乘共說如云四諦清淨故真如清淨等例方等部非無此義以方等經多順彈訶共義稍踈故判在般若般若於菩薩則成共說故至下文判麤妙中云方等有說通別入通圓入通。</p>
<p style="margin-left:1em"><span class='note-inline'>(△四引證三人)</span>。</p>
<p style="margin-left:1em">○四大品云去引證三人所見不同。</p>
</div>
<div class='div-orig'><p>大品云有菩薩初發心與薩婆若相應有菩薩初發心如遊戲神通淨佛國土有菩薩初發心即坐道場為佛即此意也。</p>
</div>
<div class='div-commentary'><p style="margin-left:1em">初人元在通教乃至乾慧亦得義云與薩婆若相應若成別圓縱入初地初住亦得通為初發心也以望本人是初得故況未入位而非初耶今文別教為遊戲神通者以存教道讓證屬圓故也若入圓教借使住前亦得通名坐道場也即是相似觀行為如佛也為異別教故在初住引文同異具如止觀第七記。</p>
<p style="margin-left:1em">○次明別二諦中二初正釋次明三意初文又二初正釋相。</p>
</div>
<div class='div-orig'><p>幻有無為俗不有不無為真者有無二故為俗中道不有不無不二為真。</p>
</div>
<div class='div-commentary'><p style="margin-left:1em">○次二乘下斥小又二先斥次引證。</p>
</div>
<div class='div-orig'><p>二乘聞此真俗俱皆不解故如瘂如聾。</p>
</div>
<div class='div-commentary'><p style="margin-left:1em">初文者二乘在彼頓教聞別尚自如聾瘂等故今斥小得引彼文。</p>
<p style="margin-left:1em"><span class='note-inline'>(△次引證)</span>。</p>
</div>
<div class='div-orig'><p>大經云我與彌勒共論世諦五百聲聞謂說真諦即此意也。</p>
</div>
<div class='div-commentary'><p style="margin-left:1em">次引證中言五百聲聞謂說真諦者大經三十三云我雖說一切眾生悉有佛性眾生不解佛自意語善男子如是語者後身菩薩尚不能解況復二乘其餘菩薩我於一時在耆闍崛山與彌勒共論世諦舍利弗等五百聲聞於是事中都無識者何況出世第一義諦䟽云問何處為五百說答一云華嚴中如聾如瘂又云西方經何量又云天台師云多有所關又大經十五云復次如來說於世諦眾生謂為第一義諦有時說第一義諦眾生謂為世諦是則諸佛境界非二乘所知二乘既以菩薩之俗為真當知菩薩真俗並非二乘所測。</p>
<p style="margin-left:1em"><span class='note-inline'>(△次明三意)</span>。</p>
</div>
<div class='div-orig'><p>約此亦有隨情情智智等<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次圓接別又二先正釋次明三意初文又二先略立。</p>
</div>
<div class='div-orig'><p>圓入別二諦者俗與別同真諦則異。</p>
</div>
<div class='div-commentary'><p style="margin-left:1em">○次別人下斥別釋相。</p>
</div>
<div class='div-orig'><p>別人謂不空但理而已欲顯此理須緣修方便故言一切法趣不空圓人聞不空理即知具一切佛法無有缺減故言一切法趣不空也一<span class='note-inline'>(次明三意)</span>。</p>
<p>約此亦有隨情等<span class='note-inline'>(云云)</span>。</p>
</div>
<div class='div-commentary'><p style="margin-left:1em">○圓二諦者又二先釋二諦次明三意初文中又四一立二釋相三譬四明諦意。</p>
</div>
<div class='div-orig'><p>圓教二諦者直說不思議二諦也。</p>
</div>
<div class='div-commentary'><p style="margin-left:1em">初文但以二諦俱不思議以辨別前列名中以略有其相如云三諦各言趣故。</p>
<p style="margin-left:1em"><span class='note-inline'>(△二釋相)</span>。</p>
</div>
<div class='div-orig'><p>真即是俗俗即是真。</p>
</div>
<div class='div-commentary'><p style="margin-left:1em">次釋相中但云相即言濫於通應從意說意以一切趣中為真與百界千如及千如本空為俗而相即故知今即即彼別教次第三諦次第即<span class='corr'>已</span>方成今即何者彼若未即猶同小空及隨事假對中論即今若即<span class='corr'>已</span>三俱圓極不即而即即而不即故有理即乃至究竟良由於此故知別二諦乃至通藏本妙本即情謂自殊故得汝行是菩薩道。</p>
<p style="margin-left:1em">○次譬中先譬次合。</p>
</div>
<div class='div-orig'><p>如如意珠。</p>
</div>
<div class='div-commentary'><p style="margin-left:1em">譬中如如意珠如止觀第五記彼文具以三譬方顯此譬俱譬初立及第二釋相。</p>
<p style="margin-left:1em"><span class='note-inline'>(△次合)</span>。</p>
</div>
<div class='div-orig'><p>珠以譬真用以譬俗即珠是用即用是珠。</p>
</div>
<div class='div-commentary'><p style="margin-left:1em">○四明諦意。</p>
</div>
<div class='div-orig'><p>不二而二分真俗耳。</p>
</div>
<div class='div-commentary'><p style="margin-left:1em">可見用初意以釋之大途自顯。</p>
<p style="margin-left:1em">○次明三意中又二先釋。</p>
</div>
<div class='div-orig'><p>約此亦有隨情智等<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>身子云佛以種種緣譬喻巧言說其心安如海我聞疑網斷即其義焉。</p>
</div>
<div class='div-commentary'><p style="margin-left:1em">種種緣即隨情也即指法華<span class='corr'>已</span>前心安疑斷即是法華中意即是隨智若情智相對即第三意也。</p>
<p style="margin-left:1em"><span class='note-inline'>(△四問答料簡)</span>。</p>
</div>
<div class='div-orig'><p>問真俗應相對云何不同耶。</p>
</div>
<div class='div-commentary'><p style="margin-left:1em">四料簡中初問真俗應相對者應如三藏俗有真無或如通教幻有幻空云何別接已去真俗不同。</p>
<p style="margin-left:1em">○答中先列四句。</p>
</div>
<div class='div-orig'><p>答此應四句俗異真同真異俗同真俗異相對真俗同相對。</p>
</div>
<div class='div-commentary'><p style="margin-left:1em">○次釋四句。</p>
</div>
<div class='div-orig'><p>三藏與通真同而俗異二入通真異而俗同別真俗皆異而相對圓入別俗同真異圓真俗不異而相對不同而同若不相入當分真俗即相對<span class='note-inline'>(云云)</span>七種二諦廣說如前略說者界內相即不相即界外相即不相即四種二諦也別接通五也圓接通六也圓接別七也。</p>
</div>
<div class='div-commentary'><p style="margin-left:1em">初二句可解別真俗異者俗則有無不同真則唯一中道圓教二諦真俗既融二諦名同同異相對故成四句從七種下寄此料簡略撮前七種使文現可覽。</p>
</div>
<div class='div-orig'><p>問何不接三藏。</p>
</div>
<div class='div-commentary'><p style="margin-left:1em">次問何不接三藏者問三藏二乘永入滅者。</p>
</div>
<div class='div-orig'><p>答三藏是界內不相即小乘取證根敗之士故不論接餘六是摩訶衍門若欲前進亦可得去是故被接問若不接亦不會答接義非會義未會之前不論被接。</p>
</div>
<div class='div-commentary'><p style="margin-left:1em">答中云界內小乘根敗取證故是昔教二乘人也餘六是摩訶衍等者此置二乘約通菩薩等於法華前得有接義故云餘六三藏菩薩非但教拙以未斷惑接義不成故一教俱廢所言廢者二乘之人於法華前生滅度想菩薩復轉成衍中人又通教二乘於法華前得二味益亦名前進三藏二乘據生滅度想者縱未入滅以根敗故菩提心死此並據於法華會前挫言根敗若至法華根敗復生故云其不在此會汝當為宣說縱已入滅於彼亦聞故云雖生滅度之想而於彼土得聞是經無性宗家不見此意問若不接等者既不接二乘何故皆會答意者二義不同二乘之人於法華前不論被接法華被會復非是接具如止觀第三記問但云餘六得去那簡通教二乘答通是衍教初門觀境俱巧堪入不空故云得去小人寄此是故不論餘如向說問此是法華滅化之文小人正應得去答接義本在法華經前於中仍是菩薩今借得去之語以證菩薩迴心據教而論不必皆去。</p>
<p style="margin-left:1em">○三判中二先約七重即是約教次約五味前文又二先單約七重次約三意初文者自有七重七重展轉前麤後妙未窮圓極故雖妙猶麤初三藏中二初立次二諦去斥。</p>
</div>
<div class='div-orig'><p>三判麤妙者實有二諦半字法門引鈍根人蠲除戲論之糞二諦義不成此法為麤。</p>
</div>
<div class='div-commentary'><p style="margin-left:1em">然前立中還用後教立之乃可得云半字引鈍及蠲除等論謂界內愛論見論涉此二者唐喪其功義之如戲復更斥云二諦不成意如前說。</p>
<p style="margin-left:1em"><span class='note-inline'>(△次通教)</span>。</p>
</div>
<div class='div-orig'><p>如幻二諦滿字法門為教利根諸法實相三人共得比前為妙同見但空方後則麤。</p>
</div>
<div class='div-commentary'><p style="margin-left:1em">次通教中言滿字者若對四教即後三為滿今對七重故後六為滿。</p>
<p style="margin-left:1em"><span class='note-inline'>(△三別入通)</span>。</p>
</div>
<div class='div-orig'><p>以別入通能見不空是則為妙教譚理不融是故為麤。</p>
</div>
<div class='div-commentary'><p style="margin-left:1em">別教談理不融如判四諦中說。</p>
<p style="margin-left:1em"><span class='note-inline'>(△四圓入通)</span>。</p>
</div>
<div class='div-orig'><p>以圓入通為妙妙不異後帶通方便是故為麤。</p>
</div>
<div class='div-commentary'><p style="margin-left:1em"><span class='note-inline'>(△五別)</span>。</p>
</div>
<div class='div-orig'><p>別二諦不帶通方便是故為妙教譚理不融是故為麤。</p>
</div>
<div class='div-commentary'><p style="margin-left:1em"><span class='note-inline'>(△六圓入別)</span>。</p>
</div>
<div class='div-orig'><p>圓入別理融為妙帶別方便為麤。</p>
</div>
<div class='div-commentary'><p style="margin-left:1em"><span class='note-inline'>(△七圓)</span>。</p>
</div>
<div class='div-orig'><p>唯圓二諦正直無上道是故為妙。</p>
</div>
<div class='div-commentary'><p style="margin-left:1em">○次約三意者文為二初離判次又束下束判初中先標。</p>
</div>
<div class='div-orig'><p>次約隨情智判麤妙者。</p>
</div>
<div class='div-commentary'><p style="margin-left:1em">○次判判中教教之中皆先自約情等三意以判麤妙次入後教展轉漸益故借五味義以顯益相故漸廢前淺以興後深初三藏又三先立次判三譬初立中四初立隨情。</p>
</div>
<div class='div-orig'><p>且約三藏初聞隨情二諦。</p>
</div>
<div class='div-commentary'><p style="margin-left:1em">○次執實下斥情立智。</p>
</div>
<div class='div-orig'><p>執實語為虛語起語見故生死浩然無佛法氣分。</p>
</div>
<div class='div-commentary'><p style="margin-left:1em">教語本實凡情未悟執之成見見即煩惱為因故果浩然不息。</p>
<p style="margin-left:1em">○若能下正明情智。</p>
</div>
<div class='div-orig'><p>若能勤修念處發四善根是時隨情二諦皆名為俗發得無漏所照二諦皆名為真。</p>
</div>
<div class='div-commentary'><p style="margin-left:1em">賢位二諦合為俗聖位二諦合為真。</p>
<p style="margin-left:1em">○次從四果去正明隨智。</p>
</div>
<div class='div-orig'><p>從四果人以無漏智所照真俗皆名隨智二諦。</p>
</div>
<div class='div-commentary'><p style="margin-left:1em">○次隨情下判。</p>
</div>
<div class='div-orig'><p>隨情則麤隨智則妙。</p>
</div>
<div class='div-commentary'><p style="margin-left:1em">即當此教中智妙情麤若爾情智則是亦妙亦麤真妙俗麤故也。</p>
<p style="margin-left:1em"><span class='note-inline'>(△三譬)</span>。</p>
</div>
<div class='div-orig'><p>譬如轉乳始得成酪。</p>
</div>
<div class='div-commentary'><p style="margin-left:1em">三譬如下即鹿苑時意也。</p>
<p style="margin-left:1em">○次既成下明下六重中二先釋次結。</p>
</div>
<div class='div-orig'><p>既成酪<span class='corr'>已</span>心相體信入出無難即得隨情情智智等說通別入通圓入通令其恥小慕大自悲敗種渴仰上乘是時如轉酪為生酥心漸通泰即為隨情情智智等說別圓入別明不共般若命領家業金銀珍寶出入取與皆使令知既知是<span class='corr'>已</span>即如轉生酥為熟酥諸佛法久後要當說真實即隨情情智智等說圓二諦如轉熟酥為醍醐。</p>
</div>
<div class='div-commentary'><p style="margin-left:1em">六中各有情智不細各明者由用情等於諸部中次第調熟令鈍根菩薩及二乘人堪入法華隨智故也故寄生熟二酥通總而說初言既成者得羅漢<span class='corr'>已</span>聞大不謗故云體信入聞於大出猶住小不同畏懼王等之時故云無難即用情等三意說通等三者鹿苑以成藏人於其不復須藏故但說通即於此座復以別圓而接通者並對而說彈斥而說即當相入意也令其下即明說意意欲令其轉成生酥謂受彈斥令歎大自鄙即其益相通教利根及別圓人自於一邊得益無妨是時下亦舉譬次心漸等者至般若中不復同前悲泣之時故云通泰即為三意說別等者前於方等中義已成通故至般若唯須此二明不共等者說部意也意雖不共猶有方等新受小者至此須通亦有衍門傍得小者是故兼用上智加被故云命領長者之宅為大乘家諸珍寶物為不思議業業即金等付與諸子化他為出自行為入又化功為入皆使令知即熟酥益相得此益已義成別人即於此座以圓入之令堪入法華既知下譬故兩味中即是衍中五重之相諸佛下即是第六法華意也雖純醍醐亦用情等如三周中各有異名即其事也。</p>
<p style="margin-left:1em">○是則下總結六重。</p>
</div>
<div class='div-orig'><p>是則六種二諦調熟眾生雖成四味是故為麤醍醐一味是則為妙。</p>
</div>
<div class='div-commentary'><p style="margin-left:1em">○次束判中離謂別約情等諸味不同束謂總束一代為隨情等三如前兩教雖有情等三意今束為一隨情故云一向別入通去有中道故智帶方便故情圓雖三意對前諸味今但成智說則成語凖智可知。</p>
</div>
<div class='div-orig'><p>又束判麤妙前二教雖有隨智等一向是隨情說他意語故故名為麤別入通去雖有隨情等一向束為情智說自他意語故亦麤亦妙圓二諦雖有隨情等一向是隨智說佛自意語故故稱為妙。</p>
<p>問前二二諦一向是隨情應非見諦亦不得道答不得中道故稱隨情諸佛如來不空說法雖非中道第一義悉檀不失三悉檀益大槩判之皆屬隨情為麤耳。</p>
</div>
<div class='div-commentary'><p style="margin-left:1em">次料簡中問前二二諦一向是隨情等者問此中問文判前兩教俱屬隨情與止觀中判三假文及此文前第二卷中但以三藏而為隨情餘並隨理同異云何答此有三別一者彼以小衍相對是故三藏獨屬隨情此以權實二理相對是故前二俱屬隨情二者彼為通申觀門且斥三藏以為隨事此為申於法華經意須以中道而為隨理三者彼明三假三假是俗藏通二俗即不即異故彼文判事理不同此判二諦二諦俱權不會中理是故此判俱屬隨情答中以第一義對三悉者前二無中故。</p>
<p style="margin-left:1em">○次約五味。</p>
</div>
<div class='div-orig'><p>若以七種二諦歷五味教者乳教有別圓入別圓三種二諦二麤一妙酪教但實有二諦純麤生酥具七種二諦六麤一妙熟酥六種五麤一妙法華但有一圓二諦無六方便唯妙不麤題標為妙意在於此是為相待判麤妙也。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○四開權中二先標。</p>
</div>
<div class='div-orig'><p>四開麤顯妙者。</p>
</div>
<div class='div-commentary'><p style="margin-left:1em">○次釋釋中三初總舉三世佛出世意次舉論以證佛意三始見下正明開相。</p>
</div>
<div class='div-orig'><p>三世如來本令眾生開佛知見得無生忍大事因緣出現於世。</p>
</div>
<div class='div-commentary'><p style="margin-left:1em">初文意者非止釋尊三世佛化皆然故知三世如來凡出世處皆悉為開佛知見故。</p>
<p style="margin-left:1em"><span class='note-inline'>(△次舉論以證佛意)</span>。</p>
<p style="margin-left:1em">○次文者又二先引論。</p>
</div>
<div class='div-orig'><p>法華論云蓮華出水義不可盡出離小乘泥濁水故入如來大眾中坐如諸菩薩坐蓮華上聞說無上清淨智慧者。</p>
</div>
<div class='div-commentary'><p style="margin-left:1em">○次必非下釋論意。</p>
</div>
<div class='div-orig'><p>必非坐華葉也乃是諸菩薩聞說一圓道證一圓果處華王界同舍那佛坐蓮華臺耳佛意如此。</p>
</div>
<div class='div-commentary'><p style="margin-left:1em">秪以入實名為華臺以內心同佛入實故故使外器同佛處臺。</p>
<p style="margin-left:1em"><span class='note-inline'>(△三正明開相)</span>。</p>
<p style="margin-left:1em">○三正開中三初略明今日入實施權次有人下明久遠施權入實三其未入下正明今經開權顯實初文又二初正明入實開權次明機感之相初文又二初明入實次為未入下明施權。</p>
</div>
<div class='div-orig'><p>始見我身初聞一實<span class='corr'>已</span>入華臺。</p>
</div>
<div class='div-commentary'><p style="margin-left:1em">初謂華嚴利根菩薩<span class='corr'>已</span>入實竟其別菩薩且置不論以此菩薩猶易開故其難開者更以小起故。</p>
<p style="margin-left:1em"><span class='note-inline'>(△次明施權)</span>。</p>
</div>
<div class='div-orig'><p>為未入者從頓開漸更以異方便助顯第一義說諸二諦或單或複或不可思議種種不同皆為華臺而作方便。</p>
</div>
<div class='div-commentary'><p style="margin-left:1em">次為施鹿苑等教故名為諸前三藏單次五重中如前七重中文意亦可見。</p>
<p style="margin-left:1em">○次感應。</p>
</div>
<div class='div-orig'><p>但如來常寂而化周法界實不分別先謀後動施此汲引慈善根力令諸眾生從此得入。</p>
</div>
<div class='div-commentary'><p style="margin-left:1em">可見。</p>
<p style="margin-left:1em"><span class='note-inline'>(△次明久遠施權入實)</span>。</p>
<p style="margin-left:1em">○次明久遠中二初出舊。</p>
</div>
<div class='div-orig'><p>有人言始自鹿苑皆是法華弄引。</p>
</div>
<div class='div-commentary'><p style="margin-left:1em">○次今言下正解也弄引秪是方便耳如止觀記於中又二先明久遠施權次明入實初又二先重敘寂場為況次展轉明久。</p>
</div>
<div class='div-orig'><p>今言不爾且近說寂滅道場已來悉為法華弄引所以光照他土現佛悉為頓開漸。</p>
</div>
<div class='div-commentary'><p style="margin-left:1em">初文者除已入者及中間入者盡是法華方便所以光照他土至為頓開漸者初他土者從又覩諸佛下四行說頓也從若人遭苦下三行漸初也即是鹿苑從文殊師利我住於此下三十二行半方等般若此他土漸頓也寂場兼權頓後為一獨而施三漸以一漸兼頓取機不得故至鹿苑及餘二味。</p>
<p style="margin-left:1em">○次文殊下正展轉明久於中又三初正明次文云下引證三當知下結。</p>
</div>
<div class='div-orig'><p>文殊引先佛亦為頓開漸如此弄引猶恨其近從大通智勝已來而為眾生作法華方便當知不止近在寂場又此猶近從本成佛已來而為眾生作華臺方便又復猶近從本行菩薩道時而為眾生作華臺方便。</p>
</div>
<div class='div-commentary'><p style="margin-left:1em">是則本迹兩文中施化未入實者並為今日法華弄引故知菩薩本初發心已後所化眾生乃至成道已後經於如許塵界劫數處處成熟今方入實當知實道何易可階況復今世猶自未入尚在未來遠遠方得豈非煩惱厚重根性難迴不蒙如來善巧之力何有入期故覩斯妙旨應勤思勤聽重之重之。</p>
<p style="margin-left:1em"><span class='note-inline'>(△次引證)</span>。</p>
</div>
<div class='div-orig'><p>文云我本立誓願普令一切眾亦同得此道。</p>
</div>
<div class='div-commentary'><p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>當知弄引豈止今耶。</p>
</div>
<div class='div-commentary'><p style="margin-left:1em">證結可知。</p>
<p style="margin-left:1em">○次本來下明入實中又二初明久遠入實次明今世入實。</p>
</div>
<div class='div-orig'><p>本來所化入華臺者自是一邊其未入者如上方便不息中間亦如是。</p>
</div>
<div class='div-commentary'><p style="margin-left:1em">以今昔施化節節實益豈待今耶。</p>
<p style="margin-left:1em"><span class='note-inline'>(△次明今世入實)</span>。</p>
</div>
<div class='div-orig'><p>若從華嚴方等般若等經或別入通圓入通圓入別等入華臺者與本入者無異復自是一邊。</p>
</div>
<div class='div-commentary'><p style="margin-left:1em">今世文云與本入者不異者事有本迹今古理齊故今入本入理無差別。</p>
<p style="margin-left:1em"><span class='note-inline'>(△三正明今經開權顯實)</span>。</p>
<p style="margin-left:1em">○三今經入中二先正明開次若如下歎教[后-口+十]偏初文又五先豎約四味論開次諸教下約諸味中諸教橫開三三藏下舉難況易四文云下引證五此即下總結。</p>
</div>
<div class='div-orig'><p>其未入者四味調熟皆於此經得入華臺。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次約諸味中諸教橫開)</span>。</p>
</div>
<div class='div-orig'><p>諸教之中或住三味二味一味或全生者皆決麤令妙悉入華臺。</p>
</div>
<div class='div-commentary'><p style="margin-left:1em">次文中云諸教之中或住三二一味及全生者者通指四味名為諸教且如方等般若初證二乘名為一味若鹿苑<span class='corr'>已</span>證得彈斥益名為二味得洮汰益名為三味若諸菩薩於前諸教能斷見思名住二味能斷無知名住三味能伏無明名住四味若住四味<span class='corr'>已</span>成妙行故此不論全未伏通惑名為全生華嚴鹿苑應論顯密思之可見此約橫論不關豎入若豎入者鈍根菩薩及二乘人依次歷教不論增減。</p>
<p style="margin-left:1em"><span class='note-inline'>(△三舉難况易)</span>。</p>
<p style="margin-left:1em">○三況。</p>
</div>
<div class='div-orig'><p>三藏保果難破<span class='corr'>已</span>破難開<span class='corr'>已</span>開況易破易開悉隨情仍本當門顯實即入華臺。</p>
</div>
<div class='div-commentary'><p style="margin-left:1em">可見不改本位即麤成妙故云當門。</p>
<p style="margin-left:1em"><span class='note-inline'>(△四引證)</span>。</p>
</div>
<div class='div-orig'><p>文云七寶大車其數無量各賜諸子<span class='note-inline'>(云云)</span>。</p>
</div>
<div class='div-commentary'><p style="margin-left:1em">引證中云七寶大車者各稱本習而入圓乘本習不同圓乘非一。</p>
<p style="margin-left:1em">○五結。</p>
</div>
<div class='div-orig'><p>此即開權顯實諸麤皆妙絕待妙也。</p>
<p>如文。</p>
</div>
<div class='div-commentary'><p style="margin-left:1em">○次歎斥中二先總歎次人不見下得失初又三初約化儀。</p>
</div>
<div class='div-orig'><p>若如上說法華緫括眾經而事極於此。</p>
</div>
<div class='div-commentary'><p style="margin-left:1em">○次佛意。</p>
</div>
<div class='div-orig'><p>佛出世之本意。</p>
</div>
<div class='div-commentary'><p style="margin-left:1em">○三教旨。</p>
</div>
<div class='div-orig'><p>諸教法之指歸。</p>
</div>
<div class='div-commentary'><p style="margin-left:1em">○次得失又二先失次得。</p>
</div>
<div class='div-orig'><p>人不見此理謂是因緣事相輕慢不止舌爛口中。</p>
</div>
<div class='div-commentary'><p style="margin-left:1em">初文云輕慢不止舌爛口中者不了法華宗極之旨謂記聲聞事相而<span class='corr'>已</span>不如華嚴般若融通無礙如此說者諫曉不止舌爛何疑如彭城寺嵩法師云佛智流動至無常時舌爛口中猶不易志又如大經第五云我今為諸聲聞諸弟子等說毘伽羅論所謂如來常存不變若有說言如來無常云何是人舌不墮落又云若有說言如來許畜奴婢僕使舌則卷縮如是乘戒兩門謗皆舌壞故知若言事相者不見一代獨顯之妙不見般若付財之能般若融通與法華何異二乘於昔自無悕取至今方云不求自得已今當妙於茲固迷舌爛不止猶為華報謗法之罪苦流長劫具如止觀第四逆流十心中說。</p>
<p style="margin-left:1em">○次若得下明得中又二先正明得次攝大乘下重破教道初文又四初約法以明得次約三世佛以明得三舉涅槃以釋疑四結勸。</p>
</div>
<div class='div-orig'><p>若得其旨深見七種二十一種無量教門意氣博遠更相間入繡淡精微橫周豎窮悉歸會法華。</p>
</div>
<div class='div-commentary'><p style="margin-left:1em">初文者有一毫之善咸至菩提穿鑿權實牢籠本迹故云意氣博遠大小互入故云更相越教相接故云間入從淺至深故云繡淡取機顯祕故云精微味味益徧故云橫周俱至法華故云豎窮。</p>
<p style="margin-left:1em"><span class='note-inline'>(△次約三世佛以明得)</span>。</p>
</div>
<div class='div-orig'><p>二萬燈明迦葉等古佛設教妙極於此有經云彌勒當來亦妙極於此釋迦仰同三世亦妙極於此。</p>
</div>
<div class='div-commentary'><p style="margin-left:1em">次二萬下約佛者應具如五佛章門今略指燈明彌勒等耳承上曰仰雖佛無優劣我既施權同彼顯實高尚實理故云仰同。</p>
<p style="margin-left:1em"><span class='note-inline'>(△三舉涅槃以釋疑)</span>。</p>
</div>
<div class='div-orig'><p>涅槃贖命重寶重抵掌耳。</p>
</div>
<div class='div-commentary'><p style="margin-left:1em">三釋疑者疑云法華既已顯實涅槃何復施權故即釋之釋言贖命重寶者涅槃十四云如人七寶不出外用名之為藏是人所以藏積此寶為未來故所謂穀貴賊來侵國值遇惡王為用贖命財難得時乃當出用諸佛秘藏亦復如是為未來世諸惡比丘畜不淨物為四眾說如來畢竟入於涅槃讀誦外典不教佛經如是等惡出現世時為滅諸惡為說是經是經若滅佛法則滅今家引意指大經部以為重寶若消此文應有單複兩義所言複者謂乘及戒若言不許畜八不淨此是戒門事門若說如來畢竟涅槃及遮外典此是乘門理門以彼經部前後諸文皆扶事說常若末代中諸惡比丘破戒說於如來無常及讀誦外典則並無乘戒失常住命賴由此經扶律說常則乘戒具足故號此經為贖常住命之重寶也所言單者唯約戒門彼經扶律律是贖常住命之重寶也所以法華明常<span class='corr'>已</span>足更說贖命者為護圓常鄭重殷勤如人抵掌重叮嚀耳說文云<span class='corr'>抵</span>掌者側手擊也。</p>
<p style="margin-left:1em"><span class='note-inline'>(△四結勸)</span>。</p>
</div>
<div class='div-orig'><p>觀此妙旨宏壯包籠尋者須曠其意莫以人情局彼太虛也。</p>
</div>
<div class='div-commentary'><p style="margin-left:1em">四結勸中云觀此等者且如諸法實相即云百界千如心佛眾生三無差別乃至本因為今弄引豈以劣見稱此經王莫以人情局彼太虛者勿以世情偏取如來赴機之說局彼法華博遠意氣太虛之量。</p>
<p style="margin-left:1em"><span class='note-inline'>(△次重破教道)</span>。</p>
<p style="margin-left:1em">○次斥教道中二初舉論師謬謂次今試下明今家斥失。</p>
</div>
<div class='div-orig'><p>攝大乘明十勝相義咸謂深極使地論翻宗。</p>
</div>
<div class='div-commentary'><p style="margin-left:1em">初云攝大乘十勝相者彼論始終秪明十種勝相之義分為十品論初云菩薩欲顯大乘功德依大乘教說如是言諸佛世尊有勝相義所說無等過於餘教言勝相者有十一依止二應知三入應知四因果五入因果脩差別六於差別依於戒學七於中依心學八於中依慧學九學果寂滅十智差別論文先列次生起釋初勝相明第八識生十二因緣義言依止者謂所依也真諦所譯則依庵摩羅後代諸譯並依黎耶如其各計成自他性一論二譯尚生二計況諸部耶論師以黎耶依持破於地論故云翻宗翻者改也令地論宗破歸我攝宗。</p>
<p style="margin-left:1em">○次明今家斥中為八初總舉迹中十妙次別以初妙比破三四悉下以逗機比決四彼直下斥偏五因緣下展轉比決六當知下結歎七天竺下舉勝況劣八思自下結。</p>
</div>
<div class='div-orig'><p>今試以十妙比之彼有所漏。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次以初妙比破)</span>。</p>
</div>
<div class='div-orig'><p>且用理妙比依止勝相明不思議因緣四句破執豈留黎耶庵摩羅為依止耶。</p>
</div>
<div class='div-commentary'><p style="margin-left:1em">次文者且以迹中十妙之初境妙少分比彼十勝相之初相全分於少分中尚有所漏四句之中但得自他一句而<span class='corr'>已</span>故上斥云有所漏也況破則俱破立則俱立不同彼論唯計一句故今文云不思議因緣豈同論文黎耶摩羅自他因緣耶文雖雙舉計必偏執如新舊兩譯亦如地論南北二道還成性過各計不同今不思議離四性計豈同彼論各計不同耶。</p>
<p style="margin-left:1em"><span class='note-inline'>(△三以逗機比决)</span>。</p>
</div>
<div class='div-orig'><p>四悉檀施設不止立無明他生一句。</p>
</div>
<div class='div-commentary'><p style="margin-left:1em">三逗機中四悉俱立不同彼論唯立一句。</p>
</div>
<div class='div-orig'><p>彼直是一道明義不見開合眾經頓漸為物約教約行隨情隨智大包佛化深括始終。</p>
</div>
<div class='div-commentary'><p style="margin-left:1em">四斥偏中彼計一句為一道不見下舉今得顯彼失四味增減為開合頓漸可知由教行別故情智等不同。</p>
<p style="margin-left:1em"><span class='note-inline'>(△五展轉比决)</span>。</p>
</div>
<div class='div-orig'><p>因緣一境<span class='corr'>已</span>廣於依止更用四四諦七二諦五三諦一諦等比者彼無凖擬迹中十妙<span class='corr'>已</span>有所漏本中十妙羣經所無何況彼論又觀心十妙即得行用不如貧人數果頭寶。</p>
</div>
<div class='div-commentary'><p style="margin-left:1em">第五意者境妙有六其但得一少分故也況復餘耶。</p>
<p style="margin-left:1em"><span class='note-inline'>(△六結嘆)</span>。</p>
</div>
<div class='div-orig'><p>當知十妙法門鱗沓重積可勝言哉。</p>
</div>
<div class='div-commentary'><p style="margin-left:1em">六當知下結鱗沓重積等者十妙生起如鱗皆具諸法如沓於一一妙若鱗若沓亦復如是。</p>
<p style="margin-left:1em"><span class='note-inline'>(△七舉勝况劣)</span>。</p>
</div>
<div class='div-orig'><p>天竺大論尚非其類真丹人師何勞及語此非誇耀法相然耳。</p>
</div>
<div class='div-commentary'><p style="margin-left:1em">第七意中真丹義如止觀第二記。</p>
<p style="margin-left:1em"><span class='note-inline'>(△八結)</span>。</p>
</div>
<div class='div-orig'><p>思自見之無俟辭費也。</p>
</div>
<div class='div-commentary'><p style="margin-left:1em">八結文可知。</p>
<p style="margin-left:1em">○次明三諦中又二初依他教以立名義次正開章解釋初文中又三初依他經立名次依今經例立三問答料簡。</p>
</div>
<div class='div-orig'><p>五明三諦者眾經備有其義而名出瓔珞仁王謂有諦無諦中道第一義諦。</p>
<p>今經亦有其義壽量云非如非異即中道如即真異即俗。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○三料簡中先問。</p>
</div>
<div class='div-orig'><p>問若此經無四種因緣等名那用其義。</p>
</div>
<div class='div-commentary'><p style="margin-left:1em">○次答答中三初舉勝鬘以例涅槃用斥來問次重舉楞伽以例餘經用酬來難三結初文二先總斥。</p>
</div>
<div class='div-orig'><p>答五住二死名出勝鬘涅槃不應用其義。</p>
</div>
<div class='div-commentary'><p style="margin-left:1em">○次釋。</p>
</div>
<div class='div-orig'><p>若不用五住則不破無明若不用二死則非常住。</p>
</div>
<div class='div-commentary'><p style="margin-left:1em"><span class='note-inline'>(△次重舉楞伽以例餘經用酬來難)</span>。</p>
<p style="margin-left:1em">○次例。</p>
</div>
<div class='div-orig'><p>又三佛名出楞伽餘經應無三佛義。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>眾經皆是佛說名乃不同義不可壅<span class='note-inline'>(云云)</span>。</p>
</div>
<div class='div-commentary'><p style="margin-left:1em">可知。</p>
<p style="margin-left:1em"><span class='note-inline'>(△次正開章解釋)</span>。</p>
<p style="margin-left:1em">○次正明三諦中自三。</p>
</div>
<div class='div-orig'><p>今明三諦為三一明三諦二判麤妙三開麤顯妙。</p>
</div>
<div class='div-commentary'><p style="margin-left:1em">○初又二先明去取即是來意。</p>
</div>
<div class='div-orig'><p>却前兩種二諦以不明中道故就五種二諦得論中道即有五種三諦。</p>
</div>
<div class='div-commentary'><p style="margin-left:1em">○次正釋五文。</p>
</div>
<div class='div-orig'><p>約別入通點非有漏非無漏三諦義成有漏是俗無漏是真非有漏非無漏是中當教論中但異空而<span class='corr'>已</span>中無功用不備諸法圓入通三諦者二諦不異前點非漏非無漏具一切法與前中異也別三諦者開彼俗為兩諦對真為中中理而<span class='corr'>已</span><span class='note-inline'>(云云)</span>圓入別三諦者二諦不異前點真中道具足佛法也圓三諦者非但中道具足佛法真俗亦然三諦圓融一三三一如止觀中說<span class='note-inline'>(云云)</span>。</p>
</div>
<div class='div-commentary'><p style="margin-left:1em">初文中約別入通點非漏非無漏者於真諦中點示中道故云雙非當教論中既異於空故有雙非也一三三一如止觀者如第三卷顯體中及第七卷破橫豎中。</p>
<p style="margin-left:1em">○判中亦二約教約味。</p>
</div>
<div class='div-orig'><p>二判麤妙者別圓入通帶通方便故為麤別不帶通為妙圓入別帶別方便為麤圓不帶方便最妙。</p>
<p>約五味教者乳教說三種三諦二麤一妙酪教但麤無妙生酥熟酥皆具五種三諦四麤一妙此經唯一種三諦即相待妙也。</p>
<p>三開麤顯妙決前諸麤入一妙三諦無所可待是為絕待妙也。</p>
</div>
<div class='div-commentary'><p style="margin-left:1em">開如文。</p>
<p style="margin-left:1em">○六明一諦又為三初分別次判三開初又二初法。</p>
</div>
<div class='div-orig'><p>六明一諦者大經云所言二諦其實是一方便說二。</p>
</div>
<div class='div-commentary'><p style="margin-left:1em">○次譬。</p>
</div>
<div class='div-orig'><p>如醉未吐見日月轉謂有轉日及不轉日醒人但見不轉不見於轉。</p>
</div>
<div class='div-commentary'><p style="margin-left:1em">譬中但通云轉不轉相對以明一諦即一實諦是不轉故也所言如醉未吐見日月轉等者第二云諸比丘白佛言世尊譬如醉人其心眩亂視諸山川城郭宮殿日月星辰皆悉迴轉若有不脩苦無常想無我等想不名為聖佛便迴此醉人之譬反斥比丘云汝向所引醉人譬者但知文字而不知義何等為義如彼醉人見上日月實非迴轉生轉想眾生亦爾為諸煩惱無明所覆生顛倒心我計無我等當知比丘無明未吐謂有二諦本日如一諦轉日如世諦此帶實二諦也若二乘人於轉日上復生轉想故二乘人以菩薩俗謂為真諦故下文云三藏全是轉二即二乘二諦也是故大經十二七種二諦文末說一實諦文殊難言即是如來虛空佛性無差別耶此難意者若唯一實如來佛性應同虛空佛言有苦有諦有實三亦如是如來非苦非諦是實虛空佛性亦復如是是則唯一實諦。</p>
<p style="margin-left:1em">○次判中亦先約教次約味。</p>
</div>
<div class='div-orig'><p>轉二為麤不轉為妙。</p>
</div>
<div class='div-commentary'><p style="margin-left:1em">文中亦且通以轉不轉對辨麤妙若歷諸教教教如之。</p>
<p style="margin-left:1em">○次三藏下約五味中二先正明次借地持以顯一實。</p>
</div>
<div class='div-orig'><p>三藏全是轉二同彼醉人諸大乘經帶轉二說不轉一今經正直捨方便但說無上道不轉一實是故為妙。</p>
</div>
<div class='div-commentary'><p style="margin-left:1em">初文略無華嚴教意者合在下文云諸大乘即其意也不煩文故合在下耳故知文意以證道明中為不轉妙教道亦屬帶轉故也。</p>
<p style="margin-left:1em">○次借地持中二初借地持次寄此文後約行人破執初又二初引文次正明今意。</p>
</div>
<div class='div-orig'><p>地持明地相明義說相似法地實明義說真實法又教門方便即教道明義說所證法即證道明義今借用之。</p>
</div>
<div class='div-commentary'><p style="margin-left:1em">初有兩番意者前文約行次文約教初言地持明地相等者地相謂地前迴向位中道觀雙流地相現前登地<span class='corr'>已</span>去明真實法稱為地實初地即是初住故也次文言又教門等者依教道義以四悉檀說登地法名為教道故知初地<span class='corr'>已</span>上仍存教道若說十地<span class='corr'>已</span>證之法即證道也凡釋別義多用此意具如止觀第三記。</p>
<p style="margin-left:1em"><span class='note-inline'>(△次正明今意)</span>。</p>
</div>
<div class='div-orig'><p>諸佛法久後要當說真實即地實義道場所得法即是證道明義是故妙也。</p>
</div>
<div class='div-commentary'><p style="margin-left:1em">次今意者借於此文證權實部法華<span class='corr'>已</span>前如地相教道至法華經猶如地實及以證道說佛自證名為地實約佛自行故云證道。</p>
<p style="margin-left:1em"><span class='note-inline'>(△次寄此文後約行人破執)</span>。</p>
</div>
<div class='div-orig'><p>執著此實實語是虛語生語見故故名為麤融通無著是故言妙。</p>
</div>
<div class='div-commentary'><p style="margin-left:1em">次寄此文後約於行人破執等者破末代執者諦雖是妙執故成麤破其執情不破所執所執本妙非關人情。</p>
<p style="margin-left:1em"><span class='note-inline'>(△三開)</span>。</p>
</div>
<div class='div-orig'><p>開麤顯妙可解<span class='note-inline'>(云云)</span>。</p>
</div>
<div class='div-commentary'><p style="margin-left:1em">開麤如文。</p>
<p style="margin-left:1em">○無諦者秪前諸諦理不可說故名為無若通論者大小皆有無諦通即別故別乃成通如婆沙云佛經中說一諦無諦問有四諦義云何但云一諦等耶尊者波奢說一諦者苦諦無第二苦乃至道諦無第二道復次一諦者謂滅諦為破外道種種解脫故復次一諦者謂道諦能盡惡道苦故又佛說二諦者謂世諦第一義諦或云世諦謂苦集第一義諦謂道滅前合四諦為二正用此意復有說者世諦謂苦集滅第一義諦謂道諦評者曰四諦亦是世諦亦是第一義諦如苦集是世諦苦空無常集因緣生是第一義滅是世諦者如佛說言如城園林是第一義諦者盡止妙離道是世諦者佛說道諦如筏如山如梯如樓是第一義諦者道如跡乘若四諦盡是第一義者世諦說陰界入第一義諦亦說陰界入彼小乘中尚開合四諦為世諦第一義等況復大乘於中先正明無諦次問答料簡初文又二初別約極理以明無諦次通約諸教以明無諦前明一諦亦有通別二義不同故今亦爾理無二極故同歸一無眾生緣異故復歷教初中三初正立無諦。</p>
</div>
<div class='div-orig'><p>諸諦不可說者諸法從本來常自寂滅相那得諸諦紛紜相礙一諦尚無諸諦安有。</p>
</div>
<div class='div-commentary'><p style="margin-left:1em">○次一一下判麤妙。</p>
</div>
<div class='div-orig'><p>一一皆不可說可說為麤不可說為妙。</p>
</div>
<div class='div-commentary'><p style="margin-left:1em">○三不可說亦不可說下明絕待即是開麤。</p>
</div>
<div class='div-orig'><p>不可說亦不可說是妙是妙亦妙言語道斷故。</p>
</div>
<div class='div-commentary'><p style="margin-left:1em">○次文又二初四教次五味初文二先列四教次明判開。</p>
</div>
<div class='div-orig'><p>若通作不可說者生生不可說乃至不生不生不可說。</p>
</div>
<div class='div-commentary'><p style="margin-left:1em">初四教如文。</p>
<p style="margin-left:1em">○次從前不可說去判。</p>
</div>
<div class='div-orig'><p>前不可說為麤不生不生不可說為妙。</p>
</div>
<div class='div-commentary'><p style="margin-left:1em">○次若麤異妙下開準上下文例應在五味後開今隨便各明於理無失。</p>
</div>
<div class='div-orig'><p>若麤異妙相待不融麤妙不二即絕待妙也<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次約五味中初判。</p>
</div>
<div class='div-orig'><p>約五味教者乳教一麤無諦一妙無諦酪教一麤無諦生酥三麤無諦一妙無諦熟酥二麤無諦一妙無諦此經但一妙無諦。</p>
</div>
<div class='div-commentary'><p style="margin-left:1em">○次從開麤如前者例前四教開。</p>
</div>
<div class='div-orig'><p>開麤如前<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次料簡中有三重問答。</p>
</div>
<div class='div-orig'><p>問何故大小通論無諦答釋論云不破聖人心中所得涅槃為未得者執涅槃生戲論如緣無生使故破言無諦也。</p>
</div>
<div class='div-commentary'><p style="margin-left:1em">初問者通約諸教為問所言無諦者秪應如前歷教明實別約極理理即一實如何諸教並論無諦答意者為破執理而生戲論是故云無大小乘教既並有理是故大小俱論無諦故引例云滅本無惑緣滅生惑如三界利鈍一十九使但破能執不破所緣今意亦爾。</p>
</div>
<div class='div-orig'><p>問若爾小乘得與不得俱皆被破大乘得與不得亦俱應破答不例小乘猶有別惑可除別理可顯故雖得須破中道不爾得云何破。</p>
</div>
<div class='div-commentary'><p style="margin-left:1em">次問者小乘未得執成戲論是故須破若實證得理仍是權是故亦破今以此意例難於大既得大小通論無諦亦應大小得否俱破答云不例者小乘得否俱皆有惑是故俱破大乘不得有惑須破得即無惑得何須破是故不例。</p>
</div>
<div class='div-orig'><p>問若爾中道唯應有一實諦不應言無諦也答為未得者執中生惑故須無諦實得者有戲論者無<span class='note-inline'>(云云)</span>。</p>
</div>
<div class='div-commentary'><p style="margin-left:1em">次問意者小乘是權破權名無大乘是實實諦非無何故中道亦名無諦答意者實如所問於實得者不須云無今云無者為未得者。</p>
</div>
<p class='juan'>妙法蓮華經玄義釋籤卷第八</p>
<div class='div-w'><p class="head2">音釋</p>

<div class='div-note'>瞙<p style="margin-left:1em"><span class='note-inline'>(末各切音莫目瞖不明曰瞙)</span>。</p>
藹<p style="margin-left:1em"><span class='note-inline'>(正作靄倚亥切雲集貌)</span>。</p>
複<p style="margin-left:1em"><span class='note-inline'>(方六切重也)</span>。</p>
婉<p style="margin-left:1em"><span class='note-inline'>(於阮切順也)</span>。</p>
贖<p style="margin-left:1em"><span class='note-inline'>(石欲切貿也)</span>。</p>
沓<p style="margin-left:1em"><span class='note-inline'>(達合切重也)</span>。</p>
誇<p style="margin-left:1em"><span class='note-inline'>(枯瓜切矜誇)</span>。</p>
壅<p style="margin-left:1em"><span class='note-inline'>(委勇切塞也)</span>。</p>
</div></div>
</div><!-- end of div[@id='body'] -->
</body></html>