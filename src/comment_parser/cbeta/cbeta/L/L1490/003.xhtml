<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>妙法蓮華經玄義釋籤卷第三　　　祿三</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○釋會異中二先問起。</p>
</div>
<div class='div-orig'><p>七會異者問佛有所說依四悉檀今解五義與彼會不。</p>
</div>
<div class='div-commentary'><p style="margin-left:1em">○次答出答中自分二前對五章次解四悉初文又二先對五章。</p>
</div>
<div class='div-orig'><p>答此義今當說先對五章次解四悉檀世界悉檀對釋名名該一部世界亦冠於三第一義對體最分明為人對宗宗論因果為人生善義同對治對用用破疑滯與治病事齊分別悉檀對教相教相如後說。</p>
</div>
<div class='div-commentary'><p style="margin-left:1em">云名該一部世界亦冠於三者如五重玄義名最居初冠於一部部內不出體宗用三世界亦在四悉之初生善等三不出世界是故同也此並須以圓妙四悉方同此經五章意也。</p>
<p style="margin-left:1em">○次問答料簡中二初一問答明四悉五章次第不同次一問答明經論異同初問。</p>
</div>
<div class='div-orig'><p>問何不次第。</p>
</div>
<div class='div-commentary'><p style="margin-left:1em">可解。</p>
<p style="margin-left:1em">○次答中四初雙標兩根。</p>
</div>
<div class='div-orig'><p>答悉檀是佛智慧對利鈍緣則成四種。</p>
</div>
<div class='div-commentary'><p style="margin-left:1em">○次釋對利鈍。</p>
</div>
<div class='div-orig'><p>利人聞世界解第一義此對釋名辨體即足若鈍人未悟更須為人生善對治破惡乃入第一義則具用四也。</p>
</div>
<div class='div-commentary'><p style="margin-left:1em">○三五重下判不同。</p>
</div>
<div class='div-orig'><p>五重玄義意兼利鈍四悉檀法專為鈍者。</p>
</div>
<div class='div-commentary'><p style="margin-left:1em">○四對義下結酬。</p>
</div>
<div class='div-orig'><p>對義是同次第則異。</p>
</div>
<div class='div-commentary'><p style="margin-left:1em"><span class='note-inline'>(△次一問答明經論異同)</span>。</p>
</div>
<div class='div-orig'><p>問論專釋大品不涉法華何得指彼悉檀通此五義中論通申諸經何意不用。</p>
</div>
<div class='div-commentary'><p style="margin-left:1em">次問者若以大論四悉通大品經五章可爾何得將通法華經耶麤妙既殊通義安在中論通申用之即是何不用耶。</p>
<p style="margin-left:1em">○答中先申四悉意。</p>
</div>
<div class='div-orig'><p>答釋論云四悉檀攝八萬法藏十二部經法華何得不預耶。</p>
</div>
<div class='div-commentary'><p style="margin-left:1em">○次還用通申以申今意。</p>
</div>
<div class='div-orig'><p>中論通申理冝須用若具引論博而未巧今取論題申於五章中字申體觀字申宗論字申用瓔珞云破法方便立法方便利益眾生方便論有研覈破執立三寶四諦得四沙門果故知論字申用。</p>
</div>
<div class='div-commentary'><p style="margin-left:1em">言中觀者謂觀中之觀名為中觀故用所觀以申於體能觀因果以申於宗所以引纓珞助申論者破立之義與用義同利益眾生具須破立復同用也論有下次引論意同經別以三字申三章竟。</p>
<p style="margin-left:1em">○次中觀下總以三字共申於名。</p>
</div>
<div class='div-orig'><p>中觀理不可思議申妙觀境是權實申法觀智是因果申蓮華觀詮申經論之三字合四悉檀以對五義通申意顯若更以論申餘經者取偈初句申三藏次句申通次句申別次句申圓法華又為第四句所申也豈止兩論申此五章五章通申諸經論也。</p>
</div>
<div class='div-commentary'><p style="margin-left:1em">文闕教相教相秖是分別前四意思之可知故不別釋更復以論四句申者論題是總故總題中含於三觀具如止觀第五卷破古師中意兩論正申五章也經但助成。</p>
<p style="margin-left:1em">○次解四悉中列章別釋。</p>
</div>
<div class='div-orig'><p>次解四悉檀為十重。</p>

<ul class="">
<li>一釋名</li>

<li>二辨相</li>

<li>三釋成</li>

<li>四對諦</li>

<li>五起教觀</li>

<li>六說默</li>

<li>七用不用</li>

<li>八權實</li>

<li>九開顯</li>

<li>十通經</li>
</ul></div>
<div class='div-commentary'><p style="margin-left:1em">初標列十章通亘一代於中為二前七章通約諸經後之三章獨今經意前七又四初二正明悉檀次二名義同異次二所起功能次一自證與利他得失初二者前總名次別相次二名義同異中初一名有同異義一向同次一名一向異而義同次二初凡夫起觀聖人起教次唯聖人說默次一凡聖得失次後三中初二明今經意後一明今經文於前二中初一判權實次一開權實得此意<span class='corr'>已</span>方知一代悉檀不同雖前七門義及今經妙未獨顯別明當部故有後三思之思之。</p>
<p style="margin-left:1em"><span class='note-inline'>(△二別釋)</span>。</p>
<p style="margin-left:1em">○初釋名中三初泛引古師次引論破三引南岳正解。</p>
</div>
<div class='div-orig'><p>釋名者悉檀天竺語一云此無翻例如修多羅多含一云翻為宗成墨印實成就究竟等莫知孰是。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文者先引地持證謬次正破謬。</p>
</div>
<div class='div-orig'><p>地持菩提分品說一切行無常一切行苦一切法無我涅槃寂滅是名四優檀那此翻為印亦翻為宗印是楷定不可改易佛菩薩具此法復以傳教此就教釋印如經世智所說有無無二此法楷定以此傳授經過去寂默諸牟尼尊展轉相傳此就行釋印也經增上踊出乃至出第一有最上眾共歸仰世間所無此釋宗義。</p>
</div>
<div class='div-commentary'><p style="margin-left:1em">初引地持四優檀那者彼第十七菩提分品云餘之一切所行所學悉入三三昧門所謂聲聞所行所學有四優檀那法諸佛菩薩為眾生故亦說此四謂一切行苦是優檀那法乃至涅槃寂滅是優檀那法諸佛菩薩具足此法復以此法轉授眾生是名優檀那過去寂默諸牟尼尊展轉相傳是名優檀那增上涌出乃至具足出第一有是名優檀那論文無經字但題云地持經故今引云經也地持此四名為印者如下所引大論所明法印不同大乘一印小乘三印此地持文雖是大乘欲明所攝之法及為初行菩薩且脩此四四秪是三更立苦印故為四也二印印生死一印印涅槃生死以無常為初印無我為後印又名為宗故知此與四悉名義全別印是下釋印義教行兩文不同說屬世智故云世智所說問約教約行俱云傳授有何差別答教是所傳之法故云佛菩薩具此法行是能傳之功故云經過去寂默諸牟尼秖是佛佛皆有化他傳教之行增上等者並是歎釋宗義故也言第一有者謂三界頂此有難出故云第一居極頂故復云第一。</p>
<p style="margin-left:1em">○次彼明文下正破。</p>
</div>
<div class='div-orig'><p>彼明文了義釋優檀那諸師何得用宗印翻四悉檀。</p>
</div>
<div class='div-commentary'><p style="margin-left:1em">○如此下例破。</p>
</div>
<div class='div-orig'><p>如此既謬餘翻亦叵信。</p>
</div>
<div class='div-commentary'><p style="margin-left:1em">○南岳下正釋。</p>
</div>
<div class='div-orig'><p>南岳師例大涅槃梵漢兼稱悉是此言檀是梵語悉之言徧檀翻為施佛以四法徧施眾生故言悉檀也。</p>
</div>
<div class='div-commentary'><p style="margin-left:1em">可見。</p>
<p style="margin-left:1em">○二辨相中二先引大師釋次私釋初文四悉自為四段初文二初釋次料簡。</p>
</div>
<div class='div-orig'><p>二辨相者世界如車輪輻軸輞和合故有車無別車也五眾和合故有人無別人也。</p>
</div>
<div class='div-commentary'><p style="margin-left:1em">初文中言世界者謂五陰差別界入亦然。</p>
<p style="margin-left:1em"><span class='note-inline'>(△次料簡)</span>。</p>
</div>
<div class='div-orig'><p>若無人者佛是實語人云何言我見六道眾生當知有人人者世界故有非第一義第一義可是實餘不應實答各各實如如法性等世界故無第一義故有人等第一義故無世界故有有於五陰十二入十八界一切名相隔別名為世界外人迷此世界不達法相或計無因緣有世界或計邪因緣有世界大聖隨順眾生所欲樂聞分別為說正因緣世界法令得世間正見是名世界悉檀相。</p>
</div>
<div class='div-commentary'><p style="margin-left:1em">次文者若無下問人者下答第一義下問答下答也外人下因釋外人橫計不名世界不達差別但總計我無因謂自然邪因謂梵天等此四悉文全出大論。</p>
<p style="margin-left:1em">○為人中三標釋結。</p>
</div>
<div class='div-orig'><p>二各各為人悉檀者。</p>
</div>
<div class='div-commentary'><p style="margin-left:1em">○釋中二初正釋次如雜業下立傍正相以釋疑。</p>
</div>
<div class='div-orig'><p>大聖觀人心而為說法人心各各不同於一事中或聽或不聽。</p>
</div>
<div class='div-commentary'><p style="margin-left:1em">初文云或聽不聽者聽謂聽許雖復雙舉意在於聽聽是所宜宜即生善。</p>
<p style="margin-left:1em">○次釋疑者恐引此為疑生善文中復有破惡者何耶於中先出相狀次正判。</p>
</div>
<div class='div-orig'><p>如雜業故雜生世間得雜觸雜受更有破羣那經說無人得觸無人得受為二人疑後世不信罪福墮斷常中故作此說。</p>
</div>
<div class='div-commentary'><p style="margin-left:1em">初文言如雜業等者文引二經云如經中說以雜業故雜生世間及更有破羣那經問此二經云何通答有人不信罪福墮於斷見斷彼疑故說雜業等若計有神我墮於常見如破羣那來問佛言誰受若佛說言某受更增其邪是故不說受者觸者但說無觸無受此之二人雖有此疑機在生善。</p>
<p style="margin-left:1em">○次此意下正判。</p>
</div>
<div class='div-orig'><p>此意傍為破執正是生信增長善根施其善法也。</p>
</div>
<div class='div-commentary'><p style="margin-left:1em">傍為二人不信罪福破其斷常正為二人令生善根故為人中非無破惡但有傍正故云正為生善傍為破惡。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>故名各各為人悉檀。</p>
</div>
<div class='div-commentary'><p style="margin-left:1em">○三對治中亦標釋結。</p>
</div>
<div class='div-orig'><p>三對治悉檀者。</p>
</div>
<div class='div-commentary'><p style="margin-left:1em">○釋中二初辨有無次對治下正釋相。</p>
</div>
<div class='div-orig'><p>有法對治則有實性則無對治者貪欲多教觀不淨瞋恚多教修慈心愚癡多教觀因緣。</p>
</div>
<div class='div-commentary'><p style="margin-left:1em">初文中云有法對治則有等者有能治所治故名為有第一義中既無能所故云則無此中實性但是對辨為顯對治有能所耳。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>對治惡病說此法藥徧施眾生故名對治悉檀相也。</p>
</div>
<div class='div-commentary'><p style="margin-left:1em">次結中云說此法藥等者通論四悉無非法藥今從別說從對治邊立名便故且作此說。</p>
<p style="margin-left:1em">○次第一義中亦標釋結。</p>
</div>
<div class='div-orig'><p>四第一義悉檀者。</p>
</div>
<div class='div-commentary'><p style="margin-left:1em">○釋中二初立二種不同次不可下釋二種相。</p>
</div>
<div class='div-orig'><p>有二種一不可說二可說。</p>
</div>
<div class='div-commentary'><p style="margin-left:1em">初文言有二者意說今文言第一義者從教法邊正當可說不可說者當內證邊非今文意故須辨異。</p>
<p style="margin-left:1em">○初釋不可說中初正出相次引論證。</p>
</div>
<div class='div-orig'><p>不可說者即是諸佛辟支佛羅漢所得真實法引偈云言論盡竟心行亦訖不生不滅法如涅槃說諸行處名世界說不行處名第一義。</p>
</div>
<div class='div-commentary'><p style="margin-left:1em">初文者證法無憑須寄人辨故云諸佛等所得之法所引偈者亦是論第一義文中引之初之二句明證法功能能離言說妄想故也次二句者明所證法體上句正明法體次句引例況釋如過去諸佛所得涅槃不生滅法在我身中說諸下一偈與世界互辨前明世界亦與第一義互辨故今亦然。</p>
<p style="margin-left:1em">○次可說者正明今意。</p>
</div>
<div class='div-orig'><p>二約可說者一切實一切不實一切亦實亦不實一切非實非不實皆名諸法之實相佛於如是等處處經中說第一義悉檀相此亦是一家明四門入實之意故中論云為向道人說四句如快馬見鞭影即入正路。</p>
<p>○四句皆實故無非第一義也佛於下引證。</p>
</div>
<div class='div-commentary'><p style="margin-left:1em">此亦是一家明四門入實者判也謂一切實等四句次第以對有等四門上皆名等者入實也故中論下證入實意謂為利根故也快馬見鞭影如止觀第二記。</p>
<p style="margin-left:1em">○若聞下結反以無結有故云豈第一義耶。</p>
</div>
<div class='div-orig'><p>若聞四句心生取著皆是戲論豈第一義耶。</p>
</div>
<div class='div-commentary'><p style="margin-left:1em"><span class='note-inline'>(△二私釋)</span>。</p>
<p style="margin-left:1em">○十五番者又二初正釋次問下料簡初文者總十五番謂一事理二假實三善惡人四善惡陰五善惡法六三世七內外凡八見脩聖九凡及聖非學非無學即凡位也十至十三四悉各為一番十四以四悉通為一番十五別約四諦此十五番為欲令人了四悉義徧一切法若得此意觸境皆成自行化他法皆具足然須細釋此十五番皆使順於歡喜生善破惡入真又此十五番雖趣舉一法不無次第於中為四初之六番約所觀人法次內外凡下三番約能觀凡聖三五番約所施方法四一番約所觀諦非所觀法無以成能觀人非能觀人無以用所施法非上三故不成於諦諦是所觀義通能所人法迷悟故也今畧出相狀不可具記。</p>
<p style="margin-left:1em"><span class='note-inline'>(△初六番約所觀人法于中一事理)</span>。</p>
</div>
<div class='div-orig'><p>私十五番釋其相令易解隨說事理聞者適恱是世界舊善心生是為人新惡除遣是對治得悟聖道是第一義。</p>
</div>
<div class='div-commentary'><p style="margin-left:1em">初事理者名通迷悟因果等法今且在迷為迷說於事中有理而理異於事直聞此法心生歡喜屬世界聞能生善破惡入真即屬後三。</p>
<p style="margin-left:1em"><span class='note-inline'>(△二假實)</span>。</p>
</div>
<div class='div-orig'><p>雙說假實是世界論輪輻軸輞故有車五陰和合故有人單說假人即為人論或說有人或說無人單說實法即對治論對治則有實性則無雙非假實即第一義論言語道斷心行亦訖<span class='note-inline'>(云云)</span>。</p>
</div>
<div class='div-commentary'><p style="margin-left:1em">假實異故聞復歡喜即屬世界輪等譬實法車即譬假名五陰及人共譬和合有人也從人邊說即為人論既云或說有人無人人能生善故也單說實法實法虛幻可以觀治雙非下明第一義論中既云言語道斷故云雙非即第一義故一一悉並引論證此假實相對為一番。</p>
<p style="margin-left:1em"><span class='note-inline'>(△三善惡人)</span>。</p>
</div>
<div class='div-orig'><p>因緣和合有善人惡人之異是世界善緣和合有善人是為人惡緣和合有惡人是對治雙非善惡是第一義。</p>
</div>
<div class='div-commentary'><p style="margin-left:1em">次單約假人。</p>
<p style="margin-left:1em"><span class='note-inline'>(△四善惡陰)</span>。</p>
</div>
<div class='div-orig'><p>五陰實法隔歷是世界從善五陰生善五陰是為人以善五陰破惡五陰是對治無漏五陰是第一義。</p>
</div>
<div class='div-commentary'><p style="margin-left:1em">次單約實法從外凡陰生內凡陰以內外凡陰破三界陰無漏即初果等陰雖有內外等不同然陰終是所觀之境。</p>
<p style="margin-left:1em"><span class='note-inline'>(△五善惡法)</span>。</p>
</div>
<div class='div-orig'><p>善法惡法異是世界說今善法生後善法是為人以今善法破今惡法是對治非善非惡是第一義。</p>
</div>
<div class='div-commentary'><p style="margin-left:1em">○次問下畧料簡。</p>
<p style="margin-left:1em"><span class='note-inline'>(△初一問答)</span>。</p>
</div>
<div class='div-orig'><p>問曰人通善惡何得言生善是為人答善業為人所乘令生其善故言為人。</p>
</div>
<div class='div-commentary'><p style="margin-left:1em">初問者人名既通何故生善獨得人名答意者惡是所破非所為故不立人名人能生善非無惡人。</p>
<p style="margin-left:1em"><span class='note-inline'>(△二問答)</span>。</p>
</div>
<div class='div-orig'><p>問為人生善秪應生善那復斷惡答為人者生善是舊是正斷惡是傍是新治中治惡是舊是正生善是新是傍<span class='note-inline'>(云云)</span>。</p>
</div>
<div class='div-commentary'><p style="margin-left:1em">次問者生善唯在為人何故令人破惡答意者有傍正故得名不同。</p>
<p style="margin-left:1em"><span class='note-inline'>(△六三世)</span>。</p>
</div>
<div class='div-orig'><p>三世隔別是世界來世是為人現世是對治非三世是第一義。</p>
</div>
<div class='div-commentary'><p style="margin-left:1em">次約三世中來世是為人者為人本生其宿善現種微善當來可生以當望現故現名宿若治現惡名為對治可見。</p>
<p style="margin-left:1em"><span class='note-inline'>(△次三番約能觀凡聖於中七內外凡)</span>。</p>
</div>
<div class='div-orig'><p>四善根內外凡隔別是世界煗頂是為人緫別念處是對治世第一法近真是第一義。</p>
</div>
<div class='div-commentary'><p style="margin-left:1em">次約凡位者以四善根內用對於外凡名內外異煗法<span class='corr'>已</span>去善陰漸生義當生善緫別念中以無常等治故云對治以第一義通初後故凡位中亦得通用。</p>
<p style="margin-left:1em"><span class='note-inline'>(△八見修聖)</span>。</p>
</div>
<div class='div-orig'><p>見道修道異是世界見道是為人修道是對治無學道是第一義。</p>
</div>
<div class='div-commentary'><p style="margin-left:1em">次約聖位者見道生理善脩道治事惡既純約聖位故聖位中極方名第一義。</p>
<p style="margin-left:1em"><span class='note-inline'>(△九凡及聖)</span>。</p>
</div>
<div class='div-orig'><p>非學非無學是世界見學是為人修學是對治無學是第一義。</p>
</div>
<div class='div-commentary'><p style="margin-left:1em">次凡聖共立雙非即是內外凡位。</p>
<p style="margin-left:1em">○次世界下料簡釋疑非十五番數。</p>
</div>
<div class='div-orig'><p>世界悉檀中有為人為人中有對治對治中有第一義第一義中無三悉檀<span class='note-inline'>(云云)</span>。</p>
</div>
<div class='div-commentary'><p style="margin-left:1em">由前文云世界中無第一義今問為人對治為有第一義第一義有三耶故今文云展轉相生由觀世界故生善由生善故破惡由惡破故見理理中則無世界等也是則善生惡滅若互有無終不見理。</p>
<p style="margin-left:1em">○次約四悉各立四悉者還引前大論本文文自各具故作此釋之。</p>
<p style="margin-left:1em"><span class='note-inline'>(△三五番約所施方法於中第十世界中四)</span>。</p>
</div>
<div class='div-orig'><p>一悉檀通有四悉檀論云陰入界隔別是世界因緣和合故有人是為人正世界破邪世界是對治聞正世界得悟入是第一義。</p>
</div>
<div class='div-commentary'><p style="margin-left:1em"><span class='note-inline'>(△十一為人中四)</span>。</p>
</div>
<div class='div-orig'><p>為人有四者雜業因緣得雜觸雜受是世界於一事中或聽是為人或不聽是對治無人得觸無人得受是第一義。</p>
</div>
<div class='div-commentary'><p style="margin-left:1em"><span class='note-inline'>(△十二對治中四)</span>。</p>
</div>
<div class='div-orig'><p>對治中有四者佛三種法治人心病藥病異故是世界治人是為人對病是對治實性則無是第一義。</p>
</div>
<div class='div-commentary'><p style="margin-left:1em"><span class='note-inline'>(△十三第一義中四)</span>。</p>
</div>
<div class='div-orig'><p>第一義中四者一切實乃至四句是世界佛支佛心中所得法豈非理善是為人一切語論一切見一切著皆可破一切不能通第一義能通是對治言語道斷法如涅槃是第一義。</p>
</div>
<div class='div-commentary'><p style="margin-left:1em"><span class='note-inline'>(△十四以四悉通為一番)</span>。</p>
</div>
<div class='div-orig'><p>又通作者四悉檀不同通是世界悉檀也四悉徧化眾生通是為人四悉檀皆破邪通是對治隨聞一種皆能悟道通是第一義也。</p>
</div>
<div class='div-commentary'><p style="margin-left:1em">次通以四悉作者問今四悉相異以為世界容可異前下三通三與前何別答前一悉各四逗十六人今四通四但對四人法相雖爾在人不定或通或別或一人具四或三二一或多人共一或二三四若隨所宜始終而論何人不假聞法歡喜生善惡破見第一義耶但根有利鈍或超或次耳。</p>
<p style="margin-left:1em"><span class='note-inline'>(△四一番約所觀諦是第十五番別約四諦)</span>。</p>
</div>
<div class='div-orig'><p>別作者約苦集諦明世界約道諦能治明為人約道諦所治明對治約滅諦明第一義。</p>
</div>
<div class='div-commentary'><p style="margin-left:1em">約諦中能治屬人故。</p>
<p style="margin-left:1em"><span class='note-inline'>(△次問下料簡)</span>。</p>
</div>
<div class='div-orig'><p>問依論解相<span class='corr'>已</span>足何用多釋答論云四悉檀攝八萬四千法藏私約十五法分別何咎。</p>
</div>
<div class='div-commentary'><p style="margin-left:1em">料簡如文。</p>
<p style="margin-left:1em">○三釋成者問大師淨名䟽中云世人多以經釋論令人謂論富經貧今以論釋經令知經富論貧此中何以將經釋論答言釋成者以義同故引來相成令論意可識非謂將經解釋論也況復此是申經別論於理無傷於中為三初來意次列經三樂欲下正釋成。</p>
</div>
<div class='div-orig'><p>三釋成者四悉檀是龍樹所說四隨禪經佛所說今以經成論於義彌明所謂隨樂欲隨便冝隨對治隨第一義。</p>
</div>
<div class='div-commentary'><p style="margin-left:1em">初二如文。</p>
<p style="margin-left:1em">○正釋成中前二名異義同須會後二名義俱同不會初二為二初世界為三初明得名不同即是名異次引證三佛經下正明相成。</p>
</div>
<div class='div-orig'><p>樂欲從因得名世界從果立稱。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(○引證)</span>。</p>
</div>
<div class='div-orig'><p>釋論云一切善惡欲為其本淨名云先以欲鉤牽後令入佛道。</p>
</div>
<div class='div-commentary'><p style="margin-left:1em">引證二文文雖似因意兼因果善惡果也欲即因也果以因為本佛道果也淨名本文謂行於非道今以欲名通於深淺道體無欲欲能為因。</p>
<p style="margin-left:1em"><span class='note-inline'>(△三正明相成)</span>。</p>
</div>
<div class='div-orig'><p>佛經舉修因之相論明得果之相舉隨樂欲釋成世界悉檀也。</p>
</div>
<div class='div-commentary'><p style="margin-left:1em">三釋成中因必得果故以因成果。</p>
<p style="margin-left:1em">○次為人中四初名異。</p>
</div>
<div class='div-orig'><p>隨便冝者隨行人所冝之法各各為人者是化主鑒機照其可否。</p>
</div>
<div class='div-commentary'><p style="margin-left:1em">○次論云下引證。</p>
</div>
<div class='div-orig'><p>論云於一事中或聽或不聽冝聽不宜不聽。</p>
</div>
<div class='div-commentary'><p style="margin-left:1em">文似單證化主意兼行者所宜聽不聽屬化主宜不宜屬行者。</p>
<p style="margin-left:1em">○三如金師下引事。</p>
</div>
<div class='div-orig'><p>如金師子冝數息浣衣子冝不淨。</p>
</div>
<div class='div-commentary'><p style="margin-left:1em">金師之子等如止觀第五記。</p>
<p style="margin-left:1em">○四經舉下應必待機故以機釋應。</p>
</div>
<div class='div-orig'><p>經舉行者之堪冝論明化主之鑒照以釋成也。</p>
</div>
<div class='div-commentary'><p style="margin-left:1em"><span class='note-inline'>(△後二名義俱同不會)</span>。</p>
</div>
<div class='div-orig'><p>餘兩種經論名義同<span class='note-inline'>(云云)</span>。</p>
</div>
<div class='div-commentary'><p style="margin-left:1em">○四對諦中二先別次總別中二先畧次廣。</p>
</div>
<div class='div-orig'><p>四對諦者直對一番四諦如前說。</p>
</div>
<div class='div-commentary'><p style="margin-left:1em">畧中言如前者如前私釋。</p>
</div>
<div class='div-orig'><p>廣對四種四諦者四種四諦一一以四悉檀對之。</p>
</div>
<div class='div-commentary'><p style="margin-left:1em">次廣者前不分教故畧今教教具故廣。</p>
</div>
<div class='div-orig'><p>復緫對者生滅四諦對世界無生四諦對為人無量四諦對對治無作四諦對第一義。</p>
</div>
<div class='div-commentary'><p style="margin-left:1em">總者以一一悉同對四諦。</p>
<p style="margin-left:1em">○五起觀教中二先觀次教觀中二先敘意次正起。</p>
</div>
<div class='div-orig'><p>五起觀教幽微之理非觀不明契理之觀非悉檀不起。</p>
</div>
<div class='div-commentary'><p style="margin-left:1em">初文者觀假悉成理由觀顯。</p>
<p style="margin-left:1em">○次文者又二先次第次一心次第中三觀為三初空觀廣餘二觀畧初中二先釋次結釋四悉為四初世界中六初標。</p>
</div>
<div class='div-orig'><p>修從假入空觀時。</p>
</div>
<div class='div-commentary'><p style="margin-left:1em">○次先觀下觀境。</p>
</div>
<div class='div-orig'><p>先觀正因緣法。</p>
</div>
<div class='div-commentary'><p style="margin-left:1em">○三此法下明用世界所以。</p>
</div>
<div class='div-orig'><p>此法內外親踈隔別。</p>
</div>
<div class='div-commentary'><p style="margin-left:1em">因內緣外因親緣踈親踈隔別即顯世界意也。</p>
<p style="margin-left:1em">○四若不下正明觀意。</p>
</div>
<div class='div-orig'><p>若不殷勤樂欲則所習不成。</p>
</div>
<div class='div-commentary'><p style="margin-left:1em">○五必須下勸忻。</p>
</div>
<div class='div-orig'><p>必須曉夜精勤欣恱無斁。</p>
</div>
<div class='div-commentary'><p style="margin-left:1em">斁字音易亦音度也猒也。</p>
<p style="margin-left:1em">○六結。</p>
</div>
<div class='div-orig'><p>此即世界悉檀起初觀也。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○為人中三初明為人意。</p>
</div>
<div class='div-orig'><p>若欲觀假入空須識為人便冝。</p>
</div>
<div class='div-commentary'><p style="margin-left:1em">○次若宜下正明生善。</p>
</div>
<div class='div-orig'><p>若冝修觀即用擇精進喜三覺分起之若冝修止則用除捨定三覺分起之念通兩處。</p>
</div>
<div class='div-commentary'><p style="margin-left:1em">止觀各三隨一可辦。</p>
<p style="margin-left:1em">○三是為下結。</p>
</div>
<div class='div-orig'><p>是為隨冝善心則發。</p>
</div>
<div class='div-commentary'><p style="margin-left:1em">○三對治中三初明治意。</p>
</div>
<div class='div-orig'><p>若有沈浮之病須用對治悉檀。</p>
</div>
<div class='div-commentary'><p style="margin-left:1em">○次正明用治。</p>
</div>
<div class='div-orig'><p>若心沈時念擇進喜治之若心浮時念捨除定治之。</p>
</div>
<div class='div-commentary'><p style="margin-left:1em">亦隨一可辦。</p>
<p style="margin-left:1em">○三若善用下與為人對辨。</p>
</div>
<div class='div-orig'><p>若善用為人善根則厚若善用對治煩惱則薄。</p>
</div>
<div class='div-commentary'><p style="margin-left:1em">○四第一義中二初正明第一義。</p>
</div>
<div class='div-orig'><p>於七覺中隨依一覺怳然如失。</p>
</div>
<div class='div-commentary'><p style="margin-left:1em">不得三悉之相故云如失此是證前第一義相。</p>
</div>
<div class='div-orig'><p>即依此覺分研修能發真明見第一義。</p>
</div>
<div class='div-commentary'><p style="margin-left:1em">次即依下由此是證前第一義相故云發真。</p>
<p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>是為用四悉檀起從假入空觀成一切智發慧眼也。</p>
</div>
<div class='div-commentary'><p style="margin-left:1em">○餘二觀及一心並畧。</p>
</div>
<div class='div-orig'><p>若從空入假觀巧用四悉檀取道種智法眼亦如是若修中道第一義觀巧用四悉檀取一切種智佛眼亦如是。</p>
</div>
<div class='div-commentary'><p style="margin-left:1em"><span class='note-inline'>(△次一心)</span>。</p>
</div>
<div class='div-orig'><p>若一心三觀巧用亦如是。</p>
</div>
<div class='div-commentary'><p style="margin-left:1em">○次起教中二先不可說約理理即向來脩觀所證故不可說次又下明可說說即教也初不可說中二先通次大經下別。</p>
</div>
<div class='div-orig'><p>起教者大論云佛常樂默然不樂說法淨名亦論杜口此經云不可以言宣。</p>
</div>
<div class='div-commentary'><p style="margin-left:1em">先通文中初引大論義通諸教次淨名下彼經義在於圓雖有此義以不分對諸教直言不可說故屬通也。</p>
</div>
<div class='div-orig'><p>大經云生生不可說乃至不生不生不可說。</p>
</div>
<div class='div-commentary'><p style="margin-left:1em">生生等十因緣如止觀第五記。</p>
<p style="margin-left:1em">○次可說者為二先明說因即十因緣所成眾生。</p>
</div>
<div class='div-orig'><p>又云亦可得說十因緣法為生作因亦可得說十因緣者從無明至有此十成於眾生。</p>
</div>
<div class='div-commentary'><p style="margin-left:1em">○次正明說又二先經次論先經中復二先四教次十二部。</p>
</div>
<div class='div-orig'><p>具四根性能感如來說四種法若十因緣所成眾生有下品樂欲能生界內事善拙度破惑析法入空具此因緣者如來則轉生滅四諦法輪起三藏教也若十因緣法所成眾生有中品樂欲能生界內理善巧度破惑體法入空具此因緣者如來則轉無生四諦法輪起通教也若十因緣所成眾生有上品樂欲能生界外事善歷別破惑次第入中具此因緣者如來則轉無量四諦法輪起別教也若十因緣所成眾生有上上品樂欲能生界外理善一破惑一切破惑圓頓入中具此因緣者如來則轉無作四諦法輪起圓教也。</p>
</div>
<div class='div-commentary'><p style="margin-left:1em">初四教者起教秖是轉法輪耳即是四佛當分各轉當教法輪亦應對於頓漸祕密不定但是文畧。</p>
<p style="margin-left:1em">○次約十二部中三先標次釋三大論下指論證成。</p>
</div>
<div class='div-orig'><p>復次一一教中各各有十二部經亦用悉檀起之。</p>
</div>
<div class='div-commentary'><p style="margin-left:1em">○釋中先四教次五時。</p>
</div>
<div class='div-orig'><p>若十因緣法所成眾生樂聞正因緣世界事如來則為直說陰界入等假實之法是名修多羅或四五六七八九言偈重頌世界陰入等事是名祇夜或直記眾生未來事乃至記鴿雀成佛等是名和伽羅那或孤起偈說世界陰入等事是名伽陀或無人問自說世界事是名優陀那或約世界不善事而結禁戒是名尼陀那或以譬喻說世界事是名阿波陀那或說本昔世界事是名伊帝目多伽或說本昔受生事是名闍陀伽或說世界廣大事是名毗佛略或說世界未曾有事是名阿浮陀達磨或問難世界事是名優波提舍此是世界悉檀為恱眾生故起十二部經或作十二種說生眾生善或作十二種說破眾生惡或作十二種說令眾生悟是名四悉檀起三藏十二部經。</p>
</div>
<div class='div-commentary'><p style="margin-left:1em"><span class='note-inline'>(△次通教)</span>。</p>
</div>
<div class='div-orig'><p>若十因緣法所成眾生樂聞空者直為說五隂十二入十八界無不即空或四五六七八九言偈重頌陰界入即空或說能達陰入界即空者便與授記或孤然說陰界入即空或無問自說陰界入即空或說知陰界入即空名為禁戒或舉如幻如化等喻陰界入即空或說本昔世間國土即空或說本生陰界入即空或說即空廣大或說陰入界即空希有或難問陰界入即空是為隨樂欲世界悉檀起通教十二部經或作十二種說即空生善或作十二種說即空破惡或作十二種說即空令悟理是為四悉檀起通教十二部經也。</p>
</div>
<div class='div-commentary'><p style="margin-left:1em"><span class='note-inline'>(△三別教)</span>。</p>
</div>
<div class='div-orig'><p>若有十因緣法所成眾生樂聞一切世界一切陰界入及不可說世界不可說陰界入等事者如來即直說一切正世界及陰入等一切翻覆世界及陰入等一切仰世界及陰入等一切倒住世界及陰入等一切穢國一切淨國一切凡國一切聖國如是等種種世界不可說世界種種陰入界不可說陰入界<span class='note-inline'>(云云)</span>。</p>
<p>或作四言乃至九言偈重頌或孤起偈或能知國土陰入界者即與記成佛或能知者即具禁戒或譬喻說或說昔國土事或說昔受生事或說廣大事或說希有事或說論議事如是等十二種說恱其樂欲或生其善或破其惡或令悟入是名四悉檀起別教十二部經。</p>
</div>
<div class='div-commentary'><p style="margin-left:1em"><span class='note-inline'>(△四圓教)</span>。</p>
</div>
<div class='div-orig'><p>若十因緣所成眾生樂聞不可說國土不可說陰界入皆是真如實相即直說一切國土依正即是常寂光一切陰入即是菩提離是無菩提一色一香無非中道離是無別中道眼耳鼻舌皆是寂靜門離此無別寂靜門或作偈重頌或作孤起偈或作無問自說或知者與記或知者具戒或作譬說或指昔世界或指本生或說廣大或說希有或作論議是為赴樂欲世界悉檀起圓教十二部經或作十二種說生妙善或作十二種說頓破惡或作十二種說頓會理是為四悉檀起圓教十二部經。</p>
</div>
<div class='div-commentary'><p style="margin-left:1em"><span class='note-inline'>(△次五時)</span>。</p>
</div>
<div class='div-orig'><p>復次用別圓兩種四悉檀說十二部經者是起華嚴教也但用一番四悉檀說十二部經者是起三藏教也若用四番四悉檀說十二部經者是起方等教也若用三番四悉檀說十二部經者是起般若教也若但用一番四悉檀說十二部經者是起法華教也。</p>
</div>
<div class='div-commentary'><p style="margin-left:1em">先四教中文相可見細論不可具盡前別教中言仰覆世界等者具如華嚴常寂光者普賢觀云有佛世界名常寂光毗盧遮那之所住處眼耳鼻舌皆是寂靜門如止觀第二記。</p>
<p style="margin-left:1em"><span class='note-inline'>(△三指教證成)</span>。</p>
</div>
<div class='div-orig'><p>大論云四悉檀攝十二部經其義如是。</p>
</div>
<div class='div-commentary'><p style="margin-left:1em">○次起論中四初明所依三昧次菩薩下造論意三天親下正出論相四又五通下明論所攝。</p>
</div>
<div class='div-orig'><p>地持云菩薩入摩得勒伽造不顛倒論為令正法得久住禪而作論也。</p>
</div>
<div class='div-commentary'><p style="margin-left:1em">初文云摩得勒伽此云智母菩薩入此智母三昧作論申經令法久住故云正法得久住禪故地持九種大禪中第八此世他世禪復有九種第七造不顛倒論微妙讚頌摩得勒伽為令正法得久住禪。</p>
<p style="margin-left:1em">○次造論意。</p>
</div>
<div class='div-orig'><p>菩薩住是禪觀眾生於佛去世後根緣不同作論通經。</p>
</div>
<div class='div-commentary'><p style="margin-left:1em">可見。</p>
<p style="margin-left:1em"><span class='note-inline'>(△三正出論相)</span>。</p>
</div>
<div class='div-orig'><p>天親用兩番四悉檀造地論通華嚴舍利弗用初番四悉檀造毗曇五百羅漢造毗婆沙通三藏見有得道意也訶黎跋摩亦用初番四悉檀造成實論通三藏見空得道意也迦旃延亦用初番四悉檀造昆勒論通三藏見空有得道意也龍樹用四番四悉檀造中論三番正通大乘一番傍通三藏彌勒用二番四悉檀造地持通華嚴無著亦用二番四悉檀造攝大乘龍樹用三番四悉檀造大智度通大品天親用一番四悉檀通法華世人傳天親龍樹各作涅槃論未來此土凖例可知。</p>
</div>
<div class='div-commentary'><p style="margin-left:1em">地持釋華嚴十地品此下一代四時皆有論申唯方等部未有別論可以唯識通用申之無性之文全同敗種故也五百羅漢造毗婆沙如止觀第六記。</p>
<p style="margin-left:1em"><span class='note-inline'>(△四明論所攝)</span>。</p>
</div>
<div class='div-orig'><p>又五通神仙種種諸論釋天善論大梵出欲論皆用初番悉檀方便利益意也書云文行誠信定禮刪詩垂裕後昆即世界也官人以德賞延于世即為人也叛而伐之刑故無小即對治也政在清靜道合天心人王無上即是世間第一義悉檀也。</p>
</div>
<div class='div-commentary'><p style="margin-left:1em">通攝世間有漏法輪中云五通等者明服餌長生等釋居欲界唯說十善梵居色天故說出欲此且據迹文依華嚴等經本是菩薩<span class='note-inline'>(云云)</span>文行誠信者孔子四德也定禮樂刪詩書裕猶益也饒也昆者爾雅云後也周人謂兄弟為昆季昆兄季弟裕字亦作袞有德者賞義同生善背叛者罰義同斷惡君臣道合似第一義。</p>
<p style="margin-left:1em">○六說默中二初明默次問答料簡初文又二先明來意次正釋初文三初引教雙立。</p>
</div>
<div class='div-orig'><p>六起聖說聖默者思益云佛告諸比丘汝等當行二事若聖說法若聖默然。</p>
</div>
<div class='div-commentary'><p style="margin-left:1em">○次聖說下簡示。</p>
</div>
<div class='div-orig'><p>聖說如上辨聖默然者夫四種四諦並是三乘聖人所證之法非下凡所知故不可說。</p>
</div>
<div class='div-commentary'><p style="margin-left:1em">○三假令下明默意。</p>
</div>
<div class='div-orig'><p>假令說之如為盲人設燭何益無目者乎故不可說名聖默然。</p>
</div>
<div class='div-commentary'><p style="margin-left:1em">以自證法不可為他說故。</p>
<p style="margin-left:1em">○次正說中具約五時並約當部具教多少以大經四不可說而貼釋之。</p>
</div>
<div class='div-orig'><p>華嚴中數世界不可說不可說明理極不可說不可說約無量無作兩番四諦不生生不生不生法明不可說不可說名聖默然。</p>
</div>
<div class='div-commentary'><p style="margin-left:1em">初文可解。</p>
</div>
<div class='div-orig'><p>若三藏中憍陳如比丘最初獲得真實之知見寂然無聲字身子云吾聞解脫之中無有言說者是約生滅四諦生生之法明不可說不可說名聖默然。</p>
</div>
<div class='div-commentary'><p style="margin-left:1em">次三藏中云陳如等者大集云甚深之理不可說第一義諦無聲字陳如比丘於諸法獲得真實之知見。</p>
</div>
<div class='div-orig'><p>淨名杜口大集無言菩薩不可智知不可識識言語道斷心行亦訖不生不滅法如涅槃此約四番四諦不可說不可說名聖默然。</p>
</div>
<div class='div-commentary'><p style="margin-left:1em">大集無言菩薩者第十三云王舍城中師子將軍產生一子尋有天來作如是言善男子常應念法守口慎言童子聞<span class='corr'>已</span>不復啼泣無嬰兒相乃至七日眼不視瞬是時有人語父母言是兒不祥瘂不能言父母答言是兒雖復瘂不能言身相具足當知是兒必有福德因為立字名曰無言年至八嵗人所樂見以佛力故與父母眷屬往至欲色二界中間寶坊之中見釋迦牟尼并見十方一切諸佛因身子問廣現神變說偈讚佛等今謂此之無言即是契理。</p>
</div>
<div class='div-orig'><p>若大品句句悉不可得不可得者不可以身得不可以心得不可以口得此約三番四諦生不生不生生不生不生法明不可得不可得故不可說不可說名聖默然。</p>
</div>
<div class='div-commentary'><p style="margin-left:1em">大品不可得者第十經憍尸迦白佛言菩薩行般若時知一切眾生心不可得乃至知者見者色乃至無上菩提悉不可得何以故般若不為得法故。</p>
</div>
<div class='div-orig'><p>此經明止止不須說我法妙難思是法不可示言辭相寂滅不可以言宣非思量分別之所能解此約無作四諦不生不生法明不可說不可說故名聖默然。</p>
</div>
<div class='div-commentary'><p style="margin-left:1em">一一文中皆云諦者諸佛所說無不依諦以四諦中世出世間因果具故縱長途散說四諦之中必在一諦。</p>
<p style="margin-left:1em">○料簡中二問答。</p>
<p style="margin-left:1em"><span class='note-inline'>(△初一問答)</span>。</p>
</div>
<div class='div-orig'><p>問為樂他故有聖說法為自樂故名聖默然默然則不益他答正為自樂傍亦益他若人猒文不好言語為恱是人故聖默然如律中為福他故受供聖則默然如脇比丘對破馬鳴是故默然如佛結跏正念身心不動令無量人得悟道跡是故默然皆是四悉檀起此默然利益一切何謂無益。</p>
</div>
<div class='div-commentary'><p style="margin-left:1em">初問可知由前文云並是三乘所證之法以自利利他俱有默故故須問起答中具出四悉脇比丘對破馬鳴者相傳釋云馬鳴未有大信之時來至脇比丘所自立宗云有言者屈斬首以謝比丘便默馬鳴久久乃至云比丘於我有屈故默不言比丘猶默於是馬鳴便出其門自思惟曰本我立默彼竟不言而我有言乃成我屈卻至比丘所求自斬首比丘曰我法仁慈不斬汝首汝當剃髮為我弟子若凖付法藏傳脇比丘法付富那奢奢論勝馬鳴剃髮為弟子馬鳴初於閑林之中自思惟言智慧殊絕有難能通計實有我甚自貢高來至奢所奢言諸法無我馬鳴言所有言論我皆能破此言若虛要當斬首奢言佛法之中凡有二諦世諦有我第一義諦無我鳴猶未伏奢云汝諦思惟無出虛言定為誰勝鳴思惟二諦然後乃伏欲自斬首奢令剃髮以為弟子若凖傳意但以二諦破非默破也若婆沙中云曾聞有大論師名奢提羅至罽賔國于時佛跡林中有阿羅漢名婆夷秀羅具足三明通達三藏時奢提羅聞彼林中有大論師即往其所到<span class='corr'>已</span>慰問在一面坐時奢提羅語尊者曰誰先立論答我是舊應先立論奢提羅言一切論有報時婆夷秀羅默然而坐婆夷秀羅諸弟子輩唱言汝師若是奢提羅者自當知從林起去展轉前行其師作是思惟沙門釋子何故作是言汝師若是奢提羅者自當知即便自憶我作是言一切論有報彼沙門默然便是我論無報沙門<span class='corr'>已</span>勝即報弟子言我還往彼弟子曰<span class='corr'>已</span>於眾中得勝何故更往師言我寧於智者邊負不於愚者邊勝即時詣彼作如是言汝是勝者我是負者汝是我師我是弟子此婆夷秀羅正當默破但與今文名字不同。</p>
<p style="margin-left:1em"><span class='note-inline'>(△次一問答)</span>。</p>
</div>
<div class='div-orig'><p>問論云四悉檀攝八萬四千法藏其相云何。</p>
</div>
<div class='div-commentary'><p style="margin-left:1em">次問者凖大論云四悉攝八萬四千法藏十二部經攝十二部<span class='corr'>已</span>如上說攝八萬四千其相如何。</p>
<p style="margin-left:1em">○答中引經具出數相既云初心乃至舍利故知四悉攝一期教故云八萬四千也於中初引賢劫經次引異說初文二初引賢劫通難。</p>
</div>
<div class='div-orig'><p>答賢劫經云從佛初發心去乃至分舍利凡三百五十法門一一門各有六度合二千一百度用是度對破四分煩惱合成八千四百約一變為十合八萬四千也。</p>
</div>
<div class='div-commentary'><p style="margin-left:1em">○次若作下廣集諸教別對四悉。</p>
</div>
<div class='div-orig'><p>若作八萬四千法藏名是世界悉檀攝若作八萬四千塵勞門名為人悉檀攝八萬四千三昧八萬四千陀羅尼門亦如是若作八萬四千對治八萬四千空門對治悉檀攝若作八萬四千諸波羅蜜八萬四千度無極第一義悉檀攝。</p>
</div>
<div class='div-commentary'><p style="margin-left:1em">止觀文中用對四諦今對四悉者以四悉義同四諦故具如對諦中說餘諸八萬四千更有不同之相如止觀第一記度無極者賢劫經中列三百五十度無極然後對六度四分煩惱為八萬四千法門亦在止觀第一記又大瓔珞經六度皆云度無極故晉宋譯經皆翻波羅蜜為度無極。</p>
</div>
<div class='div-orig'><p>又一說佛地三百五十法門一一門有十善合三千五百善治四分則一萬四千又治六根即八萬四千也。</p>
</div>
<p class='juan'>妙法蓮華經玄義釋籤卷第三</p>
<div class='div-w'><p class="head2">音釋</p>

<div class='div-note'>覈<p style="margin-left:1em"><span class='note-inline'>(下革切考實也)</span>。</p>
楷<p style="margin-left:1em"><span class='note-inline'>(口駭切式也)</span>。</p>
輻<p style="margin-left:1em"><span class='note-inline'>(方六切輪轑也)</span>。</p>
輞<p style="margin-left:1em"><span class='note-inline'>(扶紡切車輞也)</span>。</p>
浣<p style="margin-left:1em"><span class='note-inline'>(胡管切濯衣垢也)</span>。</p>
斁<p style="margin-left:1em"><span class='note-inline'>(夷益切厭也)</span>。</p>
析<p style="margin-left:1em"><span class='note-inline'>(先的切分也)</span>。</p>
鴿<p style="margin-left:1em"><span class='note-inline'>(古沓切鳩屬)</span>。</p>
刪<p style="margin-left:1em"><span class='note-inline'>(師姦切除削也)</span>。</p>
<span class='corr'>裕</span><p style="margin-left:1em"><span class='note-inline'>(俞成切寬饒也)</span>。</p>
脇<p style="margin-left:1em"><span class='note-inline'>(虛業切)</span>。</p>
叛<p style="margin-left:1em"><span class='note-inline'>(蒲半切背叛也)</span>。</p>
罽<p style="margin-left:1em"><span class='note-inline'>(居例切)</span>。</p>
</div></div></div>
</div><!-- end of div[@id='body'] -->
</body></html>