<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>妙法蓮華經玄義釋籤卷第二十三　富三</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○三明對緣者以前大小對何等緣若通若別若不辨對徒施法音於中為四初辨法名有無次次約十下正明對緣之相三前以下明所依四雖復下明攝法初文中二先立生熟兩機。</p>
</div>
<div class='div-orig'><p>三明對緣有異者緣即是十因緣法所成眾生而此眾生皆有十界根性熟者先感佛知成熟未成熟者應不失時。</p>
</div>
<div class='div-commentary'><p style="margin-left:1em">○次若眾生下明機生則無十二部名於中又四初正明不立其名次故天竺下引例三故地持下引證四若深下汎明出沒。</p>
</div>
<div class='div-orig'><p>若眾生解脫緣未熟不可全棄對此機緣止作人天乘說不作修多羅等名。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次引例中三一西方。</p>
</div>
<div class='div-orig'><p>故天竺外典無十二部名亦無其意。</p>
</div>
<div class='div-commentary'><p style="margin-left:1em">○次此方。</p>
</div>
<div class='div-orig'><p>此間儒道亦無斯名意義皆闕。</p>
</div>
<div class='div-commentary'><p style="margin-left:1em">○三引權行大士。</p>
</div>
<div class='div-orig'><p>若法身為王示十善道亦不濫用此名。</p>
</div>
<div class='div-commentary'><p style="margin-left:1em">法身菩薩示為世王雖內善眾典必依迹立不濫其蹤。</p>
<p style="margin-left:1em">○次引證。</p>
</div>
<div class='div-orig'><p>故地持中說種性菩薩能自熟又能熟他有二乘種性及佛種性者隨法熟之無種性者以善趣熟善趣熟者即是其義種性熟者如下說。</p>
</div>
<div class='div-commentary'><p style="margin-left:1em">言即其義者謂不濫用十二部名也。</p>
</div>
<div class='div-orig'><p>若深觀行者妙得其意以邪相入正相用無礙辯約邪經外典作十二部義胡為不得而非正對緣說也。</p>
</div>
<div class='div-commentary'><p style="margin-left:1em">四出沒中用則必得教意不然所言深觀行者雖暫用其名而心恒達法相故也。</p>
<p style="margin-left:1em">○次正明對緣中二先通立大小兩機。</p>
</div>
<div class='div-orig'><p>次約十因緣所成眾生有小乘根性對此機說通則十二別則或九或十一<span class='note-inline'>(云云)</span>若對十因緣所成眾生有菩薩機者不作別說但明十二部經。</p>
</div>
<div class='div-commentary'><p style="margin-left:1em">○次今緫下通列顯秘等教於中先列兩種四教次一者下釋兩四教。</p>
</div>
<div class='div-orig'><p>今緫論如來對四緣說十二部法有兩種四教不同。</p>
</div>
<div class='div-commentary'><p style="margin-left:1em">初言四緣者兩種四教所被不出四緣四緣秪是藏等四教人不見者妄於顯秘等四而生穿鑿使聞者失途具如第一卷中明之。</p>
<p style="margin-left:1em">○次釋中二先釋密等四教又二先明去取。</p>
</div>
<div class='div-orig'><p>一者就隱顯共論四教隱即祕密教顯即頓漸不定教祕密既隱非世流布此置而不論。</p>
</div>
<div class='div-commentary'><p style="margin-left:1em">秘在大聖赴機今且置而不說若欲說之秪是口密赴四機緣令其彼彼互不相知即是其意顯秘雖異教不出四是故不論今且釋其三謂頓漸不定所言共者三顯一秘。</p>
</div>
<div class='div-orig'><p>若對四法界眾生通說十二部別說或九部或十一部名漸法說也若對兩法界眾生通說十二部此說頓法也或對四法界或對兩法界或作別說或但通說此說不定法也。</p>
</div>
<div class='div-commentary'><p style="margin-left:1em">次正釋中言對四名漸者由頓後開漸漸涉三味故教成四具如第一卷及喻疑中辨若不深見一家門戶如何能辨此漸等四復更下文明藏等四彼此兩文更無差別但漸中合明增減不定同座異聞同名為漸對機分四耳頓二亦然但指華嚴故云兩界不定但於頓漸二途稟益不等是故名為頓漸不定。</p>
<p style="margin-left:1em">○次二者下明藏等四。</p>
</div>
<div class='div-orig'><p>二者直就顯露漸教中更明四教者即是三藏通別圓也三藏教直對三法界別說或九或十一通教對四法界通說十二部法也別教對兩法界通說十二部法圓教對一法界通說十二部法。</p>
</div>
<div class='div-commentary'><p style="margin-left:1em">且置頓與不定令識漸中四相分明復須除秘故云顯露秪是重分別前漸中所用四法之相故云更明此四中圓何曾異於頓中圓極復與法華圓義宛同而尚不及法華開顯妄生比決一何苦哉又藏等四中所言對界與頓等中文意少別何者彼頓等中通束於教以藏為聲聞通為緣覺別為菩薩圓為佛界故使爾也今藏等中離人為界故藏三通四通真含中以為佛界故爾此以兩教佛界有教無人故置不說別對二者亦可存於佛界亦可且置佛果但以初地而為佛界耳。</p>
</div>
<div class='div-orig'><p>前以無記化化禪與諸慈悲合示現身輪或為國師道士儒林之宗父母兄弟乃至猴猨鹿馬同事利益不可稱說今口輪說者例如前用諸慈悲熏無記化化禪種種不同百千萬法不可說不可說故龍宮象負渧海研山八萬四千法藏不可窮盡。</p>
</div>
<div class='div-commentary'><p style="margin-left:1em">三明所依中以依法性故故能於彼雜類之身說於如是不思議法然又立此頓漸顯秘次第必須八相佛形而說言海渧研山者如華嚴龍宮誦出象負西來此下本也大本十三世界微塵數偈故知不可以海水毛端渧數知其偈限不可以研須彌為墨書其文字故知西來象負偈數能幾。</p>
</div>
<div class='div-orig'><p>雖復無崖以十二部徃[(冰-水+〡)*ㄆ]罄無不盡也。</p>
</div>
<div class='div-commentary'><p style="margin-left:1em">四明攝法中縱於雜類身中所說以十二部收亦無不罄盡。</p>
<p style="margin-left:1em">○四明所詮者既以能詮教被所取機機緣不同教亦碩異若不以所詮為教體與邪經外論亦復何殊故以所詮定之知教有所離所至功能有歸所詮者何所謂諸諦於中二先敘意次若說下正明詮相。</p>
</div>
<div class='div-orig'><p>四明所詮者若委論其意出四教義中今略引詮意。</p>
</div>
<div class='div-commentary'><p style="margin-left:1em">初文者四教本中有四種意一約四諦二約三諦三約二諦四約一諦一一意中皆具三義一明所詮理二明能詮教三明所出經論今此略用初之二意能所合辨從所標名故云詮意不廣分別故但云意耳。</p>
<p style="margin-left:1em">○於正明相中先明人天次明出世。</p>
</div>
<div class='div-orig'><p>若說人天乘詮界內思議之俗永不詮真。</p>
</div>
<div class='div-commentary'><p style="margin-left:1em">初文中云人天教永不詮真但詮思議之俗者但是俗而非諦望出世法屬俗諦攝故云思議俗耳。</p>
<p style="margin-left:1em">○次出世中先漸次頓而先明漸者隨便說之應無他意。</p>
</div>
<div class='div-orig'><p>若為漸教人別說九部十一部乃至通十二部者初正詮思議之俗諦傍詮思議之真諦中正詮思議之真諦傍詮思議之俗諦後正詮不思議之真諦傍詮不思議之俗諦也乃至雙詮不思議之真俗<span class='note-inline'>(云云)</span>。</p>
</div>
<div class='div-commentary'><p style="margin-left:1em">初言若為漸者以人天教非五時次第故以三藏而為漸初初但說於無常苦等故云正詮思議之俗雖通涅槃涅槃是小乘法性若初詮法性恐增邪倒不能破於常等僻故俗正真傍無常少寬即正示真理則無常幻化悉皆為傍是故次云真正俗傍既獲小果正欲令其入真中道傍以菩薩不思議真兼帶而說故云真正俗傍言中後者此兼方等般若兩意故方等中所得小果多因正詮思議之真至般若中即不思議之傍正也乃至去即法華開權顯實真俗不二故曰雙詮。</p>
</div>
<div class='div-orig'><p>若說頓十二部者正詮不思議之真傍詮不思議之俗若說不定者此則不可定判其詮。</p>
</div>
<div class='div-commentary'><p style="margin-left:1em">若說頓教者華嚴頓部正在圓真兼申別俗故云真正俗傍不定教者或傍或正或俗或真。</p>
</div>
<div class='div-orig'><p>若約漸中四教明詮者三藏正詮思議真傍詮思議俗若為三藏菩薩者正詮思議俗傍詮思議真若通教二乘正詮思議真傍詮思議俗若為通教初心菩薩同二乘若為後心菩薩正詮於俗傍詮於真若為別教初心正詮界內之真俗傍詮界外之真俗若為中心正詮界外之真俗傍詮界內之真俗若為後心雙詮界內外之真俗若為圓教初中後心圓詮界外不思議之真俗<span class='note-inline'>(云云)</span>。</p>
</div>
<div class='div-commentary'><p style="margin-left:1em">次約漸中四教者言漸四者意旨如前問漸初亦是三藏四教之初亦是三藏何故前云初正詮思議之俗傍詮思議之真此中何故云正詮思議之真傍詮思議之俗答前文為成漸教之初不分菩薩與二乘之別故前文明二乘初心但云俗正真傍後既約教分之故開三藏以為二段以理而言二處菩薩俱是俗正真傍二處二乘俱是真正俗傍以菩薩乘同於二乘初心故也彼此通詮是故不異若約別教等者初心即是信住二位中心即是行向二位後心即指初地<span class='corr'>已</span>上。</p>
<p style="margin-left:1em">○五明麤妙中有五初列五名。</p>
</div>
<div class='div-orig'><p>五明麤妙者即為五一約理二約言三約所詮四約眾經五正約此經。</p>
</div>
<div class='div-commentary'><p style="margin-left:1em">五中初理次言與第三所詮何別答初言理者唯約所詮次云言者唯約能詮此二並是跨節明義是故但立一音一理雖云麤妙義已當開第三所詮即當分義一一教下自明所詮仍判麤妙以此異故與前二別。</p>
</div>
<div class='div-orig'><p>一就理妙者一切諸法無非中道無離文字而說解脫文字性離即是解脫一切所說即理而妙譬如龍雨雨而處處不同或水或火或刀杖理亦如是理具情乖順耳乖故為麤理順為妙。</p>
<p>二約言辭者如佛得道夜至泥洹夕常說般若常說中道而一音演法隨類異解一音巧說是則為妙異類殊解自有麤妙。</p>
<p>三就所詮者若對六道眾生說人天乘者此詮有為能詮所詮俱麤若對鈍根三藏五門詮於生滅四諦理此則能詮所詮俱麤若通教體法五門比於三藏析門體門能詮雖巧而所詮猶是真諦所詮亦麤若別教五門能詮為麤所詮中道為妙若圓教五門能詮所詮俱皆是妙也。</p>
</div>
<div class='div-commentary'><p style="margin-left:1em">言五門者即約淨名中旃延五義謂苦義空義無常義無我義寂滅義䟽云約理名五義以智緣理名為五行約定明五門禪此五為眾行之指歸故四教四門各明五義今文通說且云五門由迦旃延為諸比丘敷演三藏四門五義為維摩詰通五義訶故云諸法畢竟不生不滅是無常義故知諸法生滅但是無常非無常義四句推此生本無生滅亦非滅方得名為無常之義五受陰洞達空無所起是苦義諸法畢竟無所有是空義於我無我而不二是無我義法本不生今則無滅是寂滅義餘例初句思之可知問淨名彈斥既斥四枯應顯四榮何故結句皆歸四枯言是無常等義耶答訶有漸頓漸如旃延頓如空生應如涅槃二鳥雙遊不得相離是故今說真無常義不離於常故云不生不滅是無常義又若委論者若說生滅唯得結歸無常義邊若說不生不滅則結歸不定若結歸無常即屬四枯結歸於常即屬四榮結歸非常非無常即屬非枯非榮下之四句準此可知若以教判枯屬藏通榮屬別教雙非屬圓以衍門中不生不滅義通故也故今教教皆云五門意在於此問餘文何不明五門義獨在此中答餘門通用有何不可此明能詮及以所詮互有麤妙故須用之何者淨名以通訶藏意在別圓故且用於能詮妙所詮麤以訶旃延能所俱麤意在結歸非常非無常能所俱妙一俗隨三真轉意亦如是真秖有二別真猶帶教道是故開之。</p>
<p style="margin-left:1em">○四眾經中為二先迹次本迹中又三初五味。</p>
</div>
<div class='div-orig'><p>四就眾經者華嚴詮別詮圓三藏詮偏方等四種詮般若三種詮法華唯一詮。</p>
</div>
<div class='div-commentary'><p style="margin-left:1em">○次判。</p>
</div>
<div class='div-orig'><p>又諸經詮妙與法華不異而帶麤詮麤詮不得合妙是故為麤法華不爾佛平等說如一味雨正直捨方便但說無上道純是一詮。</p>
</div>
<div class='div-commentary'><p style="margin-left:1em">○三又云昔下開此開且寄此中明之於中又四法譬合證。</p>
</div>
<div class='div-orig'><p>又云昔毀呰聲聞而佛實以大乘教化又云汝等所行是菩薩道此則融麤令妙如此兩意異於眾經是故言妙。</p>
</div>
<div class='div-commentary'><p style="margin-left:1em">初法中言如此兩意等者相待絕待也初句云毀呰聲聞即正直捨方便相待意也從又云<span class='corr'>已</span>去開方便門絕待意也。</p>
</div>
<div class='div-orig'><p>譬如良醫能變毒為藥。</p>
<p>二乘根敗不能反復名之為毒今經得記即是變毒為藥。</p>
</div>
<div class='div-commentary'><p style="margin-left:1em">譬合如文。</p>
</div>
<div class='div-orig'><p>故論云餘經非祕密法華為祕密也。</p>
</div>
<div class='div-commentary'><p style="margin-left:1em">第四引證中言論云等者大論文證也言秘密者非八教中之秘密但是前所未說為秘開<span class='corr'>已</span>無外為密。</p>
<p style="margin-left:1em">○次復有下本門。</p>
</div>
<div class='div-orig'><p>復有本地圓說諸經所無在後當廣明<span class='note-inline'>(云云)</span>。</p>
</div>
<div class='div-commentary'><p style="margin-left:1em">言在後者指第七卷。</p>
<p style="margin-left:1em">○次就此經中初標次釋三結四開。</p>
</div>
<div class='div-orig'><p>五正就此經明妙十二部者。</p>
<p>如脩多羅名直說今經直說中道佛之智慧不說六道二乘菩薩等法唯說佛法故直說為妙祇夜妙者重頌長行中道之說耳故知祇夜亦妙伽陀者如龍女獻珠喜見說偈孤然特起此偈明於剎那頃便成正覺稱歎於佛成菩提事喜見孤起歎佛容顏甚奇妙故知孤起伽陀妙也本事妙者即是二萬佛所教無上道不教餘事即是本事妙也本生妙者明十六王子生身生為王子法身生為佛子即是本生妙也因緣者結緣覆講大乘繫珠不論小乘人天等緣是名因緣妙也未曾有妙者天華地動二眉間光三變土田等是不可思議未曾有事妙也譬喻妙者經題以法譬為名譬於開三顯一何曾譬於餘事即譬喻妙也優波提舍妙者身子問佛佛答諸佛智慧門龍女智積問答論法華事智積云我見釋迦經無量劫方成菩提不信此女須㬰成佛此執別疑圓龍女云佛自證知以圓珠獻佛此以圓答別此即提舍妙也無問妙者如文云無問而自說稱歎所行道從昧三安詳而起告舍利弗說佛智慧又宿世因緣吾今當說即是無問妙也授記妙者授三根佛記皆安住實智中為天人所敬即授記妙也方廣妙者其車高廣智慧深遠等即是方廣妙也。</p>
</div>
<div class='div-commentary'><p style="margin-left:1em">釋中言因緣妙者發心為因聞法華經為緣又以結戒為因緣者以實相心離十惱亂即其意也未曾有妙者獨放眉間光表於中道餘經雖放未曾獨放二眉間光皆兼足頂及面門等故使所表各各不同三變土田者土田梵云佛剎物所生處名為土田即佛生處所也亦是一切諸法之所生處三變表三智破三惑餘並如文。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>當知此經從初直說乃至優波提舍十二意足而皆是妙此即待麤明說法妙也。</p>
</div>
<div class='div-commentary'><p style="margin-left:1em">○四開者前雖因便義立於開此正當徧開之相。</p>
</div>
<div class='div-orig'><p>開麤顯妙者昔十二十一九部不說實者今無別實異昔不實昔但言廣不明理廣今開言廣即理廣也開昔之異顯今之同即是絕待明說法妙也。</p>
</div>
<div class='div-commentary'><p style="margin-left:1em">此中言理廣者其實通於十二部以廣經是理事隨於理理若開竟事無不開若列當文十二部<span class='corr'>已</span>是開判竟更重明者但向引文直示十二相故以此十二對法華前諸教以論待絕故即向所列是待絕十二部也然前五意雖在判麤妙中列之前二意明佛本意更無異途第三意即是約四教判第四意即是約五味判至第五意方是正開判今經是妙。</p>
</div>
<div class='div-orig'><p>第六欠觀心<span class='note-inline'>(云云)</span>。</p>
</div>
<div class='div-commentary'><p style="margin-left:1em">第六欠觀心者應用觀心十二部經別有小卷流行者是此說法五章中初釋名義通於大小故至第二方以九三一與十一約於通別而辨大小故前之二章但是能詮將此能詮於所被故有對緣由緣不同故所詮異所以第四更明所詮能被所被能詮所詮從始至終一期教顯欲明所說所化麤妙復欲開此諸麤非麤故須第五判開共立方始顯於所說之法終訖具於待絕二妙又復此中雖辨所被所詮正意並是以所顯能所被既純知能被妙所詮既即識能詮融是故前來悉皆屬教如教而觀故辨觀心一切教中凡諸十二一心中具無俟他求是故須明觀心十二。</p>
<p style="margin-left:1em">○次明眷屬妙中列章。</p>
</div>
<div class='div-orig'><p>第九眷屬妙者就此為五一明來意二明眷屬三明麤妙四明法門五辨觀心。</p>
</div>
<div class='div-commentary'><p style="margin-left:1em">○解釋於中又五初緫明次第次譬如下略釋眷屬名義三行者下寄例以釋眷屬義也四他土下明眷屬之由對他土辨異五昔教下對麤辨妙又初意是緫明次第後四意是別明次第一一莫不因說而生故次說後而明眷屬。</p>
</div>
<div class='div-orig'><p>所言次第者若無說而<span class='corr'>已</span>說必被緣緣即受道人也已受道故即成眷屬。</p>
</div>
<div class='div-commentary'><p style="margin-left:1em">初文者次第秖是來意異名說即指前說法妙也。</p>
<p style="margin-left:1em">○次意者先義次名。</p>
</div>
<div class='div-orig'><p>譬如父<span class='corr'>母</span>遺體攬此成身得為天性。</p>
</div>
<div class='div-commentary'><p style="margin-left:1em">如來如父<span class='corr'>母</span>所說如遺體受者如攬此成身如眷屬。</p>
</div>
<div class='div-orig'><p>天性親愛故名眷更相臣順故名屬。</p>
</div>
<div class='div-commentary'><p style="margin-left:1em">名中宿緣相關如性親愛今日受道名為臣屬所受如說能為眷屬。</p>
</div>
<div class='div-orig'><p>行者亦爾受戒之時說此戒法授於前人前人聽聞即得發戒師弟所由生也禪亦如是授安心法如教修行即得發定是為我師我是弟子慧亦如是說諸法門轉入人心由法成親親故則信信故則順是名眷屬也。</p>
</div>
<div class='div-commentary'><p style="margin-left:1em">次例中意者戒定慧如說弟子為眷屬。</p>
<p style="margin-left:1em">○由中意者為二先正明由此土由說也。</p>
</div>
<div class='div-orig'><p>他土餘根皆利隨所用塵起之令他得益此土耳根利故偏用聲塵。</p>
</div>
<div class='div-commentary'><p style="margin-left:1em">○次故二萬下引證。</p>
</div>
<div class='div-orig'><p>故二萬佛時教無上道十六王子覆講法華從是<span class='corr'>已</span>來恒為眷屬世世與師俱生或人天眷屬或三乘眷屬或一乘眷屬故身子云今日乃知真是佛子。</p>
</div>
<div class='div-commentary'><p style="margin-left:1em">既云教無上道及覆講法華故並從說自大通<span class='corr'>已</span>後種種調熟令入一乘故身子下重證眷屬也言今日乃知真是佛子者小乘中以菩薩為似子聲聞為真子大乘中以菩薩為真子聲聞為似子故身子於昔自謂為真今日乃知聲聞為似蒙佛開示方名真子。</p>
<p style="margin-left:1em">○次麤妙者亦名今昔相對昔指鹿苑三藏三乘對權今日法華為妙。</p>
</div>
<div class='div-orig'><p>昔教五人得真無漏名佛子菩薩不發真名為外人於法華發大乘解自稱昔日非真佛子。</p>
</div>
<div class='div-commentary'><p style="margin-left:1em">言昔教五人者一頞鞞二䟦提三俱利太子四釋摩男五十力迦葉具如䟽釋。</p>
<p style="margin-left:1em">○今又為二初正明對辨。</p>
</div>
<div class='div-orig'><p>今說一實之道。</p>
</div>
<div class='div-commentary'><p style="margin-left:1em">○次從聞下別明所生又四初緫明三慧生次從佛下別明三慧生三三慧下緫結思修並因於聞故具列之四故次下結。</p>
</div>
<div class='div-orig'><p>從聞悟解法身得生。</p>
<p>從佛口生是聞慧中法身生從法化生是思慧中法身生得佛法分是修慧中法身生。</p>
</div>
<div class='div-commentary'><p style="margin-left:1em">次文言法化為思者受化故思修故得分。</p>
</div>
<div class='div-orig'><p>三慧成就是真佛子定於天性得成眷屬。</p>
<p>故次說法之後而明眷屬妙也。</p>
</div>
<div class='div-commentary'><p style="margin-left:1em">○正明眷屬中標列釋。</p>
</div>
<div class='div-orig'><p>二明眷屬者又為五種一明理性眷屬二明業生眷屬三明願生眷屬四明神通生眷屬五明應生眷屬。</p>
</div>
<div class='div-commentary'><p style="margin-left:1em">○釋中初釋理性中三初明理同。</p>
</div>
<div class='div-orig'><p>一理性眷屬者眾生如佛如一如無二如理性相關任運是子。</p>
</div>
<div class='div-commentary'><p style="margin-left:1em">○次引證。</p>
</div>
<div class='div-orig'><p>故云我亦如是眾聖中尊世間之父一切眾生皆是吾子。</p>
</div>
<div class='div-commentary'><p style="margin-left:1em">○三結歸。</p>
</div>
<div class='div-orig'><p>此是理性不關結緣不結緣皆是佛子也。</p>
</div>
<div class='div-commentary'><p style="margin-left:1em">○次業生下釋餘四眷屬又二初通約四教結緣成熟次別約四教釋四眷屬初文又四初明結緣不同次若信下受道不同三結緣下明成熟不同四雖復下結成眷屬初又二先立二類次釋二類。</p>
</div>
<div class='div-orig'><p>二業生眷屬者但眾生理論皆子而飲他毒藥有失心者不失心者。</p>
</div>
<div class='div-commentary'><p style="margin-left:1em">初文云飲他毒藥失本心者忘本所受故曰失心從本化來迷真之後起無明惑如飲毒藥背大化為失心。</p>
<p style="margin-left:1em">○不失者下釋兩意。</p>
</div>
<div class='div-orig'><p>不失心者拜跪問訊求索救護與藥即服故於大通覆講說妙法華得結大乘父子其失心者雖與良藥而不肯服流浪生死逃逝他國即起方便或作三藏結緣說生滅之法或作通教結緣說無生之法或作別教結緣說不生生恒沙佛法或作圓教結緣說不生不生一實相法。</p>
</div>
<div class='div-commentary'><p style="margin-left:1em">初人大通佛所已結緣竟中間成熟成頓眷屬次人久迷生死復須更結即大通之後也。</p>
<p style="margin-left:1em"><span class='note-inline'>(△次明受道不同)</span>。</p>
</div>
<div class='div-orig'><p>若信若謗因倒因起如喜根雖謗後要得度。</p>
</div>
<div class='div-commentary'><p style="margin-left:1em"><span class='note-inline'>(△三明成熟不同)</span>。</p>
</div>
<div class='div-orig'><p>結緣<span class='corr'>已</span>後以二十五三昧為二十五有說三諦法而成熟之或於中間得度或于今未度。</p>
</div>
<div class='div-commentary'><p style="margin-left:1em"><span class='note-inline'>(△四結成眷屬)</span>。</p>
</div>
<div class='div-orig'><p>雖復得度未度皆是眷屬。</p>
</div>
<div class='div-commentary'><p style="margin-left:1em">○次別約四教明四眷屬中即為四文初三藏中二初釋三次辨無四初明三眷屬為三初明業中為五初今三藏下明垂三藏迹次往日下敘昔施化三緣未下明今日相遇四明受道不同五若不下明此佛一叚眷屬義絕。</p>
</div>
<div class='div-orig'><p>今三藏佛於分段國出家成道。</p>
<p>徃日三藏之緣或得度或未得度得度之者灰身滅智不復論生。</p>
<p>緣未度者來牽分段昔殷重信順今為親識受道昔汎汎信順今為踈外受道昔時拒謗今為怨家受道。</p>
</div>
<div class='div-commentary'><p style="margin-left:1em">初三如文。</p>
<p style="margin-left:1em"><span class='note-inline'>(△四明受道不同)</span>。</p>
</div>
<div class='div-orig'><p>甘露初降先得服嘗早斷分段得出生死如大象捍羣俱證解脫如五佛子之流雖是異姓則是法親內眷屬也。</p>
</div>
<div class='div-commentary'><p style="margin-left:1em">言甘露初降者初轉四諦法輪也即以教法名為甘露初稟道益名為服嘗如大象捍群者諸佛菩薩示入生死示與眾生共證解脫五佛子者四果及支佛且約示輔三藏佛生為眷屬者若權若實俱云業生教門且爾。</p>
<p style="margin-left:1em"><span class='note-inline'>(△五明眷屬義絕)</span>。</p>
</div>
<div class='div-orig'><p>若不得道雖是宗族名外眷屬佛於其人則無利益若入滅度不復更生此人緣盡傳付後佛也。</p>
</div>
<div class='div-commentary'><p style="margin-left:1em">言緣絕者且約三藏一期而說教中既不說有生處故昔教中不復論生跨節論之生生不息。</p>
<p style="margin-left:1em">○次願生中其文簡略大意如前業生中說言願眷屬者如論云諸內眷屬並由宿願又如帝釋發心若太子於最後身成佛之時願為馬載太子出城亦如大挐太子見阿周陀阿周陀發願若太子成佛願為神通弟子即目連是餘皆例此具在佛本行集於中為三初正明眷屬。</p>
</div>
<div class='div-orig'><p>三願眷屬者先世結緣雖未斷苦願生內眷屬中。</p>
</div>
<div class='div-commentary'><p style="margin-left:1em">○次明受道不同。</p>
</div>
<div class='div-orig'><p>或怨家等因之受道若得道者成法內眷屬不得者成法外眷屬。</p>
</div>
<div class='div-commentary'><p style="margin-left:1em">○三眷屬義絕。</p>
</div>
<div class='div-orig'><p>若佛滅度此人無益傳付後佛也。</p>
</div>
<div class='div-commentary'><p style="margin-left:1em"><span class='note-inline'>(△謂從正明眷屬至眷屬義絕意皆同于業生)</span>。</p>
<p style="margin-left:1em">意同業生皆言傳付後佛者如彌勒云釋迦文佛種種訶責無柰汝何教植來緣今得值我此例可知。</p>
<p style="margin-left:1em">○次神通者為二先正釋次料簡願通不同初文為二初正明三藏通生次三藏下明以大乘意說有生初文三先正明眷屬。</p>
</div>
<div class='div-orig'><p>四神通眷屬者若先世值佛發真見諦生猶未盡或在上界或在他方今佛分段作佛或以願力或以通力來生下界。</p>
</div>
<div class='div-commentary'><p style="margin-left:1em">○次或為下受益不同。</p>
</div>
<div class='div-orig'><p>或為親中怨輔佛行化斷餘殘惑而出三界。</p>
</div>
<div class='div-commentary'><p style="margin-left:1em">○三殘惑下亦明緣絕。</p>
</div>
<div class='div-orig'><p>若殘惑未盡值佛入滅亦自能斷或待後佛<span class='note-inline'>(云云)</span>。</p>
<p>三藏不說界外生今以大乘意望之昔值佛得度三界生盡受變易身緣牽分段非是業生但是願通。</p>
</div>
<div class='div-commentary'><p style="margin-left:1em">次以大乘意說神通眷屬界外有生。</p>
<p style="margin-left:1em"><span class='note-inline'>(△次料簡願通不同)</span>。</p>
</div>
<div class='div-orig'><p>願通云何異。</p>
</div>
<div class='div-commentary'><p style="margin-left:1em">次料簡中云願通云何異者由向釋云或以願力或以通力既於通中而兼云願願之與通有何同異。</p>
<p style="margin-left:1em">○約自下答又為三初略答自力及教不同次約本處有身無身三約大小二教重辨。</p>
</div>
<div class='div-orig'><p>約自報力名神通約教名誓願。</p>
</div>
<div class='div-commentary'><p style="margin-left:1em">初文修得報得緫明自報力也約教名誓願者大乘教門所說名此神通以為誓願誓願來者昔稟佛教起於誓願佛昔亦以大誓願攝故世世相值為熟為脫今佛生此誓牽而來故云約教。</p>
</div>
<div class='div-orig'><p>神通生者本受報處猶有報身以身通力分形來此若願生者報處無身願力下生耳。</p>
</div>
<div class='div-commentary'><p style="margin-left:1em"><span class='note-inline'>(△三約大小二教重辨)</span>。</p>
</div>
<div class='div-orig'><p>三藏不說斷結誓願受生死身不約此教論願通教則有誓扶餘習而生分段依通明願於義為便。</p>
</div>
<div class='div-commentary'><p style="margin-left:1em">言通有誓扶等者若三藏教習不牽生若正使盡無復生處況三藏教因則正習俱在果則正習俱斷故依通教及大乘實說得有來生。</p>
<p style="margin-left:1em"><span class='note-inline'>(△次辨無四)</span>。</p>
</div>
<div class='div-orig'><p>此等未得法身故全無應生眷屬三藏眷屬竟。</p>
</div>
<div class='div-commentary'><p style="margin-left:1em">○次明通教三眷屬中為二初正明眷屬次對辨應生。</p>
</div>
<div class='div-orig'><p>徃昔結無生緣者或已得道或未得道佛於分段作佛未得道者當處即有業生上界向下即有願通兩生分別願通如前說橫從他土來者即有願通豎從方便來者亦有願通。</p>
</div>
<div class='div-commentary'><p style="margin-left:1em">初言橫從他土來者或在娑婆之外俱有來義娑婆內來此不須疑故淨名云從餘四天下來在會座諸大乘經皆云從十方來。</p>
</div>
<div class='div-orig'><p>通教未得法身故無應生眷屬也。</p>
<p>徃昔曾結別教緣者中間同事說法種種教詔或熟未熟佛今在分段作佛未得道者當處即有業生上界向下得有願通橫從他方得有願通豎從方便來亦有願通豎從實報來者得有應生無明先破已得法身之本能起應入生死此則異前<span class='note-inline'>(云云)</span>。</p>
</div>
<div class='div-commentary'><p style="margin-left:1em">次明別教四眷屬者前之兩教教無應身故不論應圓教亦然故先明教。</p>
</div>
<div class='div-orig'><p>徃昔結圓教緣者中間調熟或得道或未得道今於分段作佛先緣牽來差別不同若未得道當處有一上界向下有二他方橫來有二方便來亦二實報來有一例如前<span class='note-inline'>(云云)</span>。</p>
</div>
<div class='div-commentary'><p style="margin-left:1em">言如前者如前別教。</p>
<p style="margin-left:1em">○次問答料簡中具簡二教應身有二問答初問。</p>
</div>
<div class='div-orig'><p>問法身惑除理顯何故受生。</p>
</div>
<div class='div-commentary'><p style="margin-left:1em">如文。</p>
<p style="margin-left:1em">○答中自三列釋。</p>
</div>
<div class='div-orig'><p>答應身受生其意有三一為熟他二為自熟三為本緣。</p>
</div>
<div class='div-commentary'><p style="margin-left:1em">○釋熟他中為六初明能應次若得下明於所化辨能化功三如華嚴下引證能化既云非生死者即應生也四復次下釋疑五通結意六約今經以判妙。</p>
</div>
<div class='div-orig'><p>一熟他者秖為業生善根微弱不能自發諸菩薩等先雖得度愍彼迷闇慈力起應入二十五有而作師導引諸實行令向佛所。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>若得真道成內眷屬同於應生若得似道同於願通不得真似令增進勝業皆使利益無有唐捐。</p>
</div>
<div class='div-commentary'><p style="margin-left:1em">次文者所化入真還同能化。</p>
<p style="margin-left:1em">○三引證中二先通引。</p>
</div>
<div class='div-orig'><p>如華嚴中說佛初託胎法身菩薩皆侍衛下生如陰雲籠月散降餘胎為親中怨引諸業者當知諸眷屬非生死人。</p>
</div>
<div class='div-commentary'><p style="margin-left:1em">○次摩耶下別引人類。</p>
</div>
<div class='div-orig'><p>摩耶是千佛之母淨飯是千佛之父羅睺羅十佛之子諸聲聞等悉內祕外現示眾有三毒實自淨佛土諸親族等皆是大權法身上地豈有凡夫能懷那羅延菩薩耶。</p>
</div>
<div class='div-commentary'><p style="margin-left:1em">○四釋疑中四先通釋次何者下舉例釋三調達下別引人類釋四故華嚴下以所得法門驗釋。</p>
</div>
<div class='div-orig'><p>復次外道怨惡抗拒誹謗當知皆是法身所為。</p>
</div>
<div class='div-commentary'><p style="margin-left:1em">初如文。</p>
</div>
<div class='div-orig'><p>何者轉輪小善出世無怨豈有無上法王怨讐滿路若於佛起惡惡道受罪何得灼然生生相惱龍象蹴踏非驢所堪。</p>
</div>
<div class='div-commentary'><p style="margin-left:1em">讐亦怨也法身如龍象若作魔王非二乘所堪。</p>
<p style="margin-left:1em"><span class='note-inline'>(△三別引人類釋)</span>。</p>
</div>
<div class='div-orig'><p>調達是賔伽羅菩薩先世大善知識阿闍世是不動菩薩薩遮尼楗是大方便菩薩波旬是住不思議解脫。</p>
</div>
<div class='div-commentary'><p style="margin-left:1em">言調達是賔伽羅菩薩等者故大經云若提婆達多實是惡人墮阿鼻者無有是處今經授其當作佛記品後又云若有男子女人聞是品者淨心信敬不生疑惑不墮三惡生十方佛前豈五逆人有此聞品妙功德耶餘並如文。</p>
<p style="margin-left:1em"><span class='note-inline'>(△四以所得法門驗釋)</span>。</p>
</div>
<div class='div-orig'><p>故華嚴列眾明諸天龍鬼神悉住不可思議法門。</p>
</div>
<div class='div-commentary'><p style="margin-left:1em"><span class='note-inline'>(△五結通意)</span>。</p>
</div>
<div class='div-orig'><p>如是等若親中怨好惡逆順皆是法身先是法內眷屬今作應生眷屬若親中怨好惡逆順未得法身先雖結緣為猶在法外同稱願業等眷屬。</p>
</div>
<div class='div-commentary'><p style="margin-left:1em"><span class='note-inline'>(△六約今經以顯妙)</span>。</p>
</div>
<div class='div-orig'><p>諸餘經典非不明此權利益眾咸謂是實內實外實好實惡實逆實順故經云未曾向人說如此事今經佛自開近權顯遠實開諸眷屬迹權顯本實故文云今當為汝說最實事是名應生眷屬熟他故來也。</p>
</div>
<div class='div-commentary'><p style="margin-left:1em">六顯昔麤今妙中云諸餘經典非不明此等者非不明此內外眷屬未若今經開權顯實。</p>
<p style="margin-left:1em"><span class='note-inline'>(△二為自熟)</span>。</p>
</div>
<div class='div-orig'><p>二為自成來者法身菩薩進道無定或從生身進道或從法身進道故下涌出菩薩云我亦自欲得此真淨大法分別功德品中明增道損生即其義也。</p>
</div>
<div class='div-commentary'><p style="margin-left:1em">二自熟中即迹本二門意也本門二文下土此土具如經文可見言法身菩薩或從生身進道等者如他方大士或從釋迦生身佛邊聞法進道或從法身者如大論云法身佛為法身菩薩說法此約界外得作此說大論八十七問云生身菩薩貪惜未除割截則難若無生忍菩薩猶如化人割截無痛有何恩分答雖得無生行亦為難何以得知得無生已應受寂滅無量快樂能捨此樂入生死中受於種種下賤之身生身菩薩著此法身故悕望心施非清淨施是故不及無生忍者是故無生忍菩薩方名大恩故知生身法身仍須進道為進道故聽法利物具如分別功德品無生忍去是法身菩薩自此已前至八世界是生身菩薩大論三十七廣明諸佛眷屬不同。</p>
<p style="margin-left:1em">○三本緣中二先略明。</p>
</div>
<div class='div-orig'><p>三為本緣所牽本從此佛初發道心亦從此佛住不退地佛尚自入分段施作佛事有緣之者何得不來猶如百川應須朝海緣牽應生亦復如是。</p>
</div>
<div class='div-commentary'><p style="margin-left:1em">○次若別下更以通別兩釋以簡本緣。</p>
</div>
<div class='div-orig'><p>若別說者業生在分段願生通生在方便應生在寂光通論一處具有四種如實報<span class='corr'>已</span>得法身能起應作四種眷屬就圓結緣者雖未斷惑自有三種眷屬就得道者即是四也別眷屬亦四可知通藏結緣三種可知雖無應來之應得論感應之應就所應得名四義宛足。</p>
</div>
<div class='div-commentary'><p style="margin-left:1em">所言別者四土對四類若通說者可知言未斷惑者未斷無明。</p>
<p style="margin-left:1em"><span class='note-inline'>(△次一問答)</span>。</p>
</div>
<div class='div-orig'><p>問下方涌出妙音東來如大經中召請十方諸大菩薩集娑羅林大師子吼於四眷屬此是何等。</p>
</div>
<div class='div-commentary'><p style="margin-left:1em">次問中言娑羅林等者大經云如來至彼俱尸城中欲入涅槃師子吼菩薩問如來何故離六大城俱尸城現我為迫逐諸外道故不住六城我昔於餘處未名師子吼今於此處娑羅林中大師子吼。</p>
</div>
<div class='div-orig'><p>答是神通來非神通生是應來非應生是大誓願相關非願生是因緣相召如下方聞聲妙音見光是諸佛大事業來非業生業生者不能業來業來非是業生願通生者不能願通來願通來者亦能願通生亦能應來應來亦能應生<span class='note-inline'>(云云)</span>。</p>
</div>
<div class='div-commentary'><p style="margin-left:1em">答文者從他方起通來非神通生此是法身發得神通名神通起應從他方來非起應生此言大誓願者昔結圓種今以圓熟故云大誓相關是大事不思議業相召不同結業牽生之類或有未破見思藉妙音力而得來者非大誓業亦是結業眷屬妙也此則自是一途若準前意並以法身為四眷屬方答前問故下結云願通來者亦能應來不言業者業濫實業故也下方聞聲者涌出中云爾時下方菩薩聞釋迦牟尼所說音聲從下發來妙音見光者妙音中云爾時一切淨光莊嚴國中有一菩薩名曰妙音久<span class='corr'>已</span>植眾德本得諸三昧釋迦牟尼佛光照其身即白淨華宿王智佛言我往娑婆世界等。</p>
<p style="margin-left:1em">○三判麤妙中二先判次開初判為二先約教次約味初教中二先正約四教次責偏部以顯妙初文二先三麤次一妙。</p>
</div>
<div class='div-orig'><p>三明麤妙者若三藏根性眷屬此性下劣昔結此緣緣亦淺小中間以法成熟成熟蓋少若來生佛國作內外眷屬業願通等乃至應來影響三藏佛者皆麤眷屬也通別根性乃至內外雖巧別有異凖例可知皆麤眷屬也。</p>
</div>
<div class='div-commentary'><p style="margin-left:1em">三麤中何但所化成麤亦乃能化非妙何者以機麤故致使化主現為麤身乃至菩薩現麤眷屬而成熟之且從迹判故皆屬麤。</p>
<p style="margin-left:1em">○次此經妙者直引此經當教當部二義俱成故便引之文中自列三妙次文準義初文應云結緣妙次一切下釋前結緣方屬成熟後文內外中間兼得業願通三。</p>
</div>
<div class='div-orig'><p>此經說諸眾生悉是吾子非客作人論其理性無非是子是名理性眷屬妙。</p>
</div>
<div class='div-commentary'><p style="margin-left:1em"><span class='note-inline'>(△次文準義初文應云結緣妙)</span>。</p>
</div>
<div class='div-orig'><p>徃昔覆講結緣繫珠二萬億佛教無上道經云若我遇眾生盡教以佛道若眾生無佛性者教以佛道過則屬佛若眾生皆有佛性迷惑不受教過屬眾生。</p>
<p>一切有心皆當作佛闡提不斷心猶有反復作佛何難二乘灰滅滅智則心盡灰身則色盡色心俱敗其於五欲無所復堪而能世世遇之盡教佛道此則中間成熟妙。</p>
</div>
<div class='div-commentary'><p style="margin-left:1em">言其於五欲無所復堪者以閹人譬助顯此意以色敗故五根亦敗以心敗故是故二乘菩提種斷。</p>
</div>
<div class='div-orig'><p>今於法華普得作佛此希有事最上醫王變毒為藥能治敗種無心成佛此則內外眷屬妙。</p>
</div>
<div class='div-commentary'><p style="margin-left:1em">○次譬如下譬向三文。</p>
</div>
<div class='div-orig'><p>譬如臨陣爭勳前鋒第一佛說諸教[(冰-水+〡)*ㄆ]羅眾生而灰心二乘處處不入於法華忽然得入故涅槃遙指八千聲聞得授記莂如秋[(冰-水+〡)*ㄆ]冬藏更無所作若法華不悟佛性涅槃不應遙指若眾生本無佛性徃昔結緣不應教以佛道原始要終佛性義明可以意得。</p>
</div>
<div class='div-commentary'><p style="margin-left:1em">元始謂結緣要終謂得度餘教豈無此事但教中不說故判為麤。</p>
<p style="margin-left:1em">○次責偏中不破華嚴圓教但判部權而弘教者不曉故破其經師於中初責次故知下判麤妙。</p>
</div>
<div class='div-orig'><p>今問華嚴師頓極之教說一切眾生有佛性不若其有者二乘何不聞經授記作佛那忽如聾如瘂若言二乘本有佛性而怱怱取小如閹本根本根已敗為可治為不可治若可治何故不治若不可治那得復言一切眾生皆有佛性。</p>
</div>
<div class='div-commentary'><p style="margin-left:1em">初言如閹本根者如止觀第六記。</p>
<p style="margin-left:1em">○次判中二先略判。</p>
</div>
<div class='div-orig'><p>故知華嚴所不能治是方便之說法華能治是如實之說能治難治此處則妙。</p>
</div>
<div class='div-commentary'><p style="margin-left:1em">○次所謂下歷諸妙獨顯。</p>
</div>
<div class='div-orig'><p>所謂結緣妙成熟妙業生妙願生妙應生妙內眷屬妙外眷屬妙能受妙道影響妙事是故稱妙。</p>
</div>
<div class='div-commentary'><p style="margin-left:1em"><span class='note-inline'>(△次約味)</span>。</p>
</div>
<div class='div-orig'><p>若將此意約五味者乳教有別圓兩眷屬一麤一妙酪教但一麤生酥三麤一妙熟酥二麤一妙法華無麤但妙是名相待明眷屬妙也。</p>
</div>
<div class='div-commentary'><p style="margin-left:1em">五味可知。</p>
<p style="margin-left:1em"><span class='note-inline'>(△次開)</span>。</p>
</div>
<div class='div-orig'><p>又開麤顯妙者諸經明麤眷屬皆不見佛性今法華定天性審父子非復客作故常不輕深得此意知一切眾生正因不滅不敢輕慢於諸過去佛現在若滅後若有聞一句皆得成佛道即了因不滅低頭舉手皆成佛道即緣因不滅也一切眾生無不具此三德即是開麤顯妙絕待明眷屬妙也。</p>
</div>
<p class='juan'>妙法蓮華經玄義釋籤卷第二十三</p>
<div class='div-w'><p class="head2">音釋</p>

<div class='div-note'>鳱䧲<p style="margin-left:1em"><span class='note-inline'>(並古安切)</span>。</p>
銑<p style="margin-left:1em"><span class='note-inline'>(蘇典切)</span>。</p>
欀<p style="margin-left:1em"><span class='note-inline'>(音箱)</span>。</p>
閦<p style="margin-left:1em"><span class='note-inline'>(初六切)</span>。</p>
[跳-兆+尃]<p style="margin-left:1em"><span class='note-inline'>(同膞)</span>。</p>
渧<p style="margin-left:1em"><span class='note-inline'>(丁歴切與滴同)</span>。</p>
詰<p style="margin-left:1em"><span class='note-inline'>(契吉切)</span>。</p>
呰<p style="margin-left:1em"><span class='note-inline'>(蔣氏切口毀也)</span>。</p>
頞<p style="margin-left:1em"><span class='note-inline'>(阿葛切)</span>。</p>
</div></div>
</div><!-- end of div[@id='body'] -->
</body></html>