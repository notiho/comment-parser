<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄義釋籤</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>妙法蓮華經玄義釋籤卷第五　　　祿五</p><p class="byline">隋天台智者大師說</p><p class="byline">門人灌頂記</p><p class="byline">唐天台沙門湛然釋</p>
<div class='div-commentary'><p style="margin-left:1em">○四正論今意又二先借光宅義以顯今妙次正釋初文為三先標次釋三結。</p>
</div>
<div class='div-orig'><p>四正論今意為二先略用彼名顯於妙義。</p>
</div>
<div class='div-commentary'><p style="margin-left:1em">○釋中二先釋次初約下判初文自四初約十界釋中二先釋次結初釋中二先因次果先因中二先釋次融通。</p>
</div>
<div class='div-orig'><p>因具三義者一法界具九法界名體廣九法界即佛法界名位高十法界即空即假即中名用長。</p>
</div>
<div class='div-commentary'><p style="margin-left:1em">初釋中三體位用也於一念中一法攝九故名廣一念中九無非佛法故名高十法無非三諦並有破三惑現三身之用。</p>
<p style="margin-left:1em"><span class='note-inline'>(△次融通)</span>。</p>
</div>
<div class='div-orig'><p>即一而論三即三而論一非各異亦非橫亦非一故稱妙也。</p>
</div>
<div class='div-commentary'><p style="margin-left:1em">次融通中意者前廣義似於橫次高義似於縱用中似獨具三故須合前二義共成一意秖是三諦一心有體位用耳。</p>
<p style="margin-left:1em"><span class='note-inline'>(△次果)</span>。</p>
</div>
<div class='div-orig'><p>果體具三義者體徧一切處名體廣久已成佛久遠久遠名位高從本垂迹過現未來三世益物名用長。</p>
</div>
<div class='div-commentary'><p style="margin-left:1em">次果三義中言體徧者本法身也即本地<span class='corr'>已</span>成法身也非但高廣等殊指本迹二門因果永異。</p>
<p style="margin-left:1em">○是為下結。</p>
</div>
<div class='div-orig'><p>是為因果六義異於餘經是故稱妙。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次約五味以判麤妙者二先列五味次又醍醐下重辨同異。</p>
</div>
<div class='div-orig'><p>又乳經一種因果廣高長一種因果狹下短則一麤一妙<span class='note-inline'>(云云)</span>酪經唯一種因果狹下短但麤無妙生酥經三種因果狹下短一種因果廣高長則三麤一妙熟酥經二種因果狹下短一種因果廣高長則二麤一妙醍醐經一種因果廣高長但妙無麤。</p>
</div>
<div class='div-commentary'><p style="margin-left:1em">初文者因果二門並約迹說故得乳中亦有一妙因果餘味例然故下結云與醍醐妙同。</p>
<p style="margin-left:1em"><span class='note-inline'>(△次重辨同異)</span>。</p>
</div>
<div class='div-orig'><p>又醍醐經妙因妙果與諸經妙因妙果不異故稱為妙也。</p>
</div>
<div class='div-commentary'><p style="margin-left:1em">○次約觀心委明十境十乘。</p>
</div>
<div class='div-orig'><p>復次觀心釋若觀<span class='corr'>己</span>心不具眾生心佛心者是體狹具者是體廣若<span class='corr'>己</span>心不等佛心是位下若等佛心是位高若<span class='corr'>己</span>心眾生心佛心不即空即假即中者是用短即空即假即中者是用長。</p>
</div>
<div class='div-commentary'><p style="margin-left:1em">若論觀境則不如止觀委悉若以體位用三而判麤妙則此文顯要如其體等不廣高長不名為妙非今經觀若得此意法華三昧於茲現矣一經樞鍵於茲立矣一代教旨於茲攢矣佛出世意於茲辦矣十法成觀之精髓矣十不思議之導首矣是則前約十界五味二釋咸入其中後約六即是觀心之位故前二義假茲方立是故行者常觀一念介爾起心以具一切心故等於佛心以等佛心故六皆名即成究竟即已能巧設五味思之思之。</p>
<p style="margin-left:1em">○次約六即釋。</p>
</div>
<div class='div-orig'><p>復次於一法界通達十法界六即位者亦是體廣亦是位高亦是用長。</p>
</div>
<div class='div-commentary'><p style="margin-left:1em">亦是體廣者具十界故亦是位高者皆佛界故亦是用長者皆究竟故同在一念故皆云亦。</p>
<p style="margin-left:1em"><span class='note-inline'>(△次判)</span>。</p>
</div>
<div class='div-orig'><p>初約十法界是顯理一次約五味是約教一次約觀心是約行一次約六即是約人一。</p>
</div>
<div class='div-commentary'><p style="margin-left:1em">次初約下判前四釋義同四一何者今經體具十法界如云實相如是相等由此經用有前四味由觀此經成於妙行始終六即四一義顯是故四釋成今四一況廣高長徧於四釋所以今教具足有於體廣等三皆成四一方知光宅絕此氣分。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>略示妙義竟廣說者先法次妙。</p>
</div>
<div class='div-commentary'><p style="margin-left:1em">次略示下結前廣說下生後釋云先法次妙亦是後文標也。</p>
<p style="margin-left:1em"><span class='note-inline'>(△次正釋)</span>。</p>
<p style="margin-left:1em">○次釋中二先舉南岳分三次今師順南岳意廣解初文中二初標列。</p>
</div>
<div class='div-orig'><p>南岳師舉三種謂眾生法佛法心法。</p>
</div>
<div class='div-commentary'><p style="margin-left:1em">○次釋釋中自三初眾生法妙中六先明妙有所憑次又經下引今經相似之文以驗眾生法成妙也三引大經證眾生法位麤而行妙初學大乘位居肉眼從行而說故云佛眼四殃掘下舉果以勸脩妙行五引大品二文明行妙之相六此即下結。</p>
</div>
<div class='div-orig'><p>如經為令眾生開示悟入佛之知見若眾生無佛知見何所論開當知佛之知見蘊在眾生也。</p>
</div>
<div class='div-commentary'><p style="margin-left:1em">初文可解。</p>
</div>
<div class='div-orig'><p>又經但以父<span class='corr'>母</span>所生眼即肉眼徹見內外彌樓山即天眼洞見諸色而無染著即慧眼見色無錯謬即法眼雖未得無漏而其眼根清淨若此一眼具諸眼用即佛眼此是今經明眾生法妙之文也。</p>
</div>
<div class='div-commentary'><p style="margin-left:1em">次文者既云父母所生即是眾生清淨若此故即名妙。</p>
<p style="margin-left:1em"><span class='note-inline'>(△三引大經證眾生法位麄而行妙)</span>。</p>
</div>
<div class='div-orig'><p>大經云學大乘者雖有肉眼名為佛眼耳鼻五根例亦如是。</p>
</div>
<div class='div-commentary'><p style="margin-left:1em">第三文者既云肉眼故名眾生名為佛眼故即是妙。</p>
<p style="margin-left:1em"><span class='note-inline'>(△四舉果以勸修妙行)</span>。</p>
</div>
<div class='div-orig'><p>殃掘云所謂彼眼根於諸如來常具足無減修了了分明見乃至意根亦如是。</p>
</div>
<div class='div-commentary'><p style="margin-left:1em">四引殃掘經具如止觀第七記。</p>
<p style="margin-left:1em"><span class='note-inline'>(△五引大品二文明行妙之相)</span>。</p>
</div>
<div class='div-orig'><p>大品云六自在王性清淨故又云一切法趣眼是趣不過眼尚不可得何況有趣有非趣乃至一切法趣意亦如是。</p>
</div>
<div class='div-commentary'><p style="margin-left:1em">五引大品二文中初言六自在王者凡夫為六所使不名為王亦非自在純行染汙又非清淨今六根得理理無過上故名為王徧一切處故名自在自性無染不為惑拘故云清淨別在行成通具六即又云一切法趣等者即是六根皆具三諦故妙趣義具如止觀第二記具引本文委釋當知諸經並有眾生妙文但部兼帶不受妙名耳。</p>
<p style="margin-left:1em">○六此即下結。</p>
</div>
<div class='div-orig'><p>此即諸經明眾生法妙也。</p>
</div>
<div class='div-commentary'><p style="margin-left:1em">可知。</p>
<p style="margin-left:1em">○次佛法妙者先釋次如是下結。</p>
</div>
<div class='div-orig'><p>佛法妙者如經止止不須說我法妙難思佛法不出權實是法甚深妙難見難可了一切眾生類無能知佛者即實智妙也及佛諸餘法亦無能測者即佛權智妙也。</p>
</div>
<div class='div-commentary'><p style="margin-left:1em">釋中意者攝前四味並是今經權智所攝而與實理相即故妙。</p>
<p style="margin-left:1em"><span class='note-inline'>(△次結)</span>。</p>
</div>
<div class='div-orig'><p>如是二法唯佛與佛乃能究盡諸法實相是名佛法妙。</p>
</div>
<div class='div-commentary'><p style="margin-left:1em"><span class='note-inline'>(△三心法妙)</span>。</p>
</div>
<div class='div-orig'><p>心法妙者如安樂行中修攝其心觀一切法不動不退又一念隨喜等普賢觀云我心自空罪福無主觀心無心法不住法又心純是法淨名云觀身實相觀佛亦然諸佛解脫當於眾生心行中求華嚴云心佛及眾生是三無差別破心微塵出大千經卷是名心法妙也。</p>
</div>
<div class='div-commentary'><p style="margin-left:1em">次心法妙意者大論云眾生心性猶如利刀唯用割泥泥無所成刀日就損理體常妙眾生自麤初引安樂行中既云觀一切法不為生死所動不為煩惱所退以煩惱生死是法界故又一念心隨喜等者即觀行位初秖於貪瞋一念心起體即權實諸皆例然隨順三諦故云隨喜是故隨喜名心法妙普賢觀意者心體即理故云自空誰執罪福故云無主應徧十界以明罪福在一念心方成妙觀觀心無心等者能緣之心既無所緣之法安在能所不二故云純是以心體本妙故可於心行而求解脫破心微塵如止觀第三記。</p>
<p style="margin-left:1em">○次明大師依南岳意更廣分別於中為三初標次釋三問下略料簡。</p>
</div>
<div class='div-orig'><p>今依三法更廣分別。</p>
</div>
<div class='div-commentary'><p style="margin-left:1em">○釋中二初略明得名所依。</p>
</div>
<div class='div-orig'><p>若廣眾生法一往通論諸因果及一切法若廣佛法此則據果若廣心法此則據因。</p>
</div>
<div class='div-commentary'><p style="margin-left:1em">言若廣眾生法一往通論諸因果及一切法等者然眾生義通故云通論若其通論義非究竟故云一往一往雖通二往則局不通於佛及唯在因佛法及心不云一往者佛法定在於果心法定在於因故此三法得名各別何者如眾生身中佛法心法猶通因果況眾生名通通凡通聖若佛身中眾生心法亦定在果心法之中佛法眾生法此二在因若爾何故經云三無差別答理體無差差約事用此義廣明具如止觀十法成乘中說即是心法及眾生法彼佛法界亦兼於果而不專於果彼文寄果明理性故也。</p>
<p style="margin-left:1em">○次正廣釋中自三初廣眾生中文又自標二謂列數次釋。</p>
</div>
<div class='div-orig'><p>眾生法為二先列法數次解法相。</p>
</div>
<div class='div-commentary'><p style="margin-left:1em">○初列數中二初通論諸經增數次正約今經初通諸經者此中釋法唯立三門釋妙則本迹各十且如下文通釋妙數中云本迹三中一一各十十中復各待絕不同故有一百二十重妙當知諸經所列法數一往且從增數而說據其道理須論四教四教之中皆有迹中三十麤法三十妙法更約五味以論麤妙兼但對帶依此等法而生增數始從一法乃至百千不出心佛眾生法故增數之相略如止觀第六記故宜樂不同令增減異於中又二初略至三。</p>
</div>
<div class='div-orig'><p>數者經論或明一法攝一切法謂心是三界無別法唯是一心作或明二法攝一切法所謂名色一切世間中但有名與色或明三法攝一切法謂命識煗。</p>
</div>
<div class='div-commentary'><p style="margin-left:1em">○次廣例百千。</p>
</div>
<div class='div-orig'><p>如是等增數乃至百千。</p>
</div>
<div class='div-commentary'><p style="margin-left:1em">○次明今經又為四先依經列數次南岳下釋十如名三次判下判權實料簡四皆稱下釋法界名。</p>
</div>
<div class='div-orig'><p>今經用十法攝一切法所謂諸法如是相如是性如是體如是力如是作如是因如是緣如是果如是報如是本末究竟等。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次釋如名中二初出南岳次騰<span class='corr'>己</span>見。</p>
</div>
<div class='div-orig'><p>南岳師讀此文皆云如故呼為十如也。</p>
</div>
<div class='div-commentary'><p style="margin-left:1em">今一家相承皆云如者猶依南岳通云十如。</p>
<p style="margin-left:1em"><span class='note-inline'>(△次騰<span class='corr'>己</span>見)</span>。</p>
<p style="margin-left:1em">○次大師意者為六初章安述所依標數次一云下釋出讀相三分別下融通大意四唯佛下稱歎五是十下明法功能六若依下明讀文所以。</p>
</div>
<div class='div-orig'><p>天台師云依義讀文凡有三轉。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em"><span class='note-inline'>(△次釋出讀相)</span>。</p>
</div>
<div class='div-orig'><p>一云是相如是性如乃至是報如二云如是相如是性乃至如是報三云相如是性如是乃至報如是若皆稱如者如名不異即空義也若作如是相如是性者點空相性名字施設邐迤不同即假義也若作相如是者如於中道實相之是即中義也。</p>
</div>
<div class='div-commentary'><p style="margin-left:1em">次讀相中約假雖有邐迤之言但是約空論假。</p>
<p style="margin-left:1em">○三融通中二先出文意。</p>
</div>
<div class='div-orig'><p>分別令易解故明空假中得意為言空即假中。</p>
</div>
<div class='div-commentary'><p style="margin-left:1em">○次約如下正明融通又二初融三諦。</p>
</div>
<div class='div-orig'><p>約如明空一空一切空點如明相一假一切假就是論中一中一切中。</p>
</div>
<div class='div-commentary'><p style="margin-left:1em">○次非一下複踈也。</p>
</div>
<div class='div-orig'><p>非一二三而一二三不縱不橫名為實相。</p>
</div>
<div class='div-commentary'><p style="margin-left:1em">兩義相成方名實相。</p>
<p style="margin-left:1em"><span class='note-inline'>(△四稱歎)</span>。</p>
</div>
<div class='div-orig'><p>唯佛與佛究竟此法。</p>
</div>
<div class='div-commentary'><p style="margin-left:1em"><span class='note-inline'>(△五明法功能)</span>。</p>
</div>
<div class='div-orig'><p>是十法攝一切法。</p>
</div>
<div class='div-commentary'><p style="margin-left:1em">四五可解。</p>
<p style="margin-left:1em"><span class='note-inline'>(△六明讀文所以)</span>。</p>
</div>
<div class='div-orig'><p>若依義便作三意分別若依讀便當依偈文云如是大果報種種性相義<span class='note-inline'>(云云)</span>。</p>
</div>
<div class='div-commentary'><p style="margin-left:1em">第六意者偈文既以性相為句故今讀者大分依之。</p>
<p style="margin-left:1em">○三判權實中二先出古師次明今解初文二師各先出次破。</p>
</div>
<div class='div-orig'><p>次判權實者光宅以前五如是為權屬凡夫次四如是為實屬聖人後一如是緫結權實引偈證云如是大果報大故知是實種種性相故知是權。</p>
</div>
<div class='div-commentary'><p style="margin-left:1em">初師初文可見。</p>
<p style="margin-left:1em">○次今恐下破破中先約法。</p>
</div>
<div class='div-orig'><p>今恐不爾大義有三大多勝若取大為實者亦應取多取勝種種之名豈非多義。</p>
</div>
<div class='div-commentary'><p style="margin-left:1em">○次若言下約人。</p>
</div>
<div class='div-orig'><p>若言權屬凡夫凡夫何意無實若實屬聖人聖人何意無權如此抑沒義不可依。</p>
</div>
<div class='div-commentary'><p style="margin-left:1em">言凡夫何意無實等者經云一切眾生皆有佛性則眾生有實而生五道以現其身則聖人有權觀音妙音三十三身並是聖人有權之文也如此抑沒等者抑凡無實沒聖無權。</p>
<p style="margin-left:1em">○次破地師亦二先出。</p>
</div>
<div class='div-orig'><p>又北地師以前五為權後五為實。</p>
</div>
<div class='div-commentary'><p style="margin-left:1em">○次破。</p>
</div>
<div class='div-orig'><p>此皆人情耳。</p>
</div>
<div class='div-commentary'><p style="margin-left:1em">破中大意可見不能委細但總云人情而<span class='corr'>已</span>不應聖理故也。</p>
<p style="margin-left:1em"><span class='note-inline'>(△次明今解)</span>。</p>
</div>
<div class='div-orig'><p>今明權實者以十如是約十法界謂六道四聖也。</p>
</div>
<div class='div-commentary'><p style="margin-left:1em">次明今文正解者但明一心具足十界若且約界判則九界為權佛界為實一一界中又各具十尚權實相即何況具耶一心既爾諸心例然是故不同舊人所見是知舊人不知以如約界界界互有而但約如以分權實。</p>
<p style="margin-left:1em"><span class='note-inline'>(△四釋法界名)</span>。</p>
<p style="margin-left:1em">○四釋十法界名約三諦者具如止觀第五記如無別體全依於界前釋本末等<span class='corr'>已</span>約三諦即是十界皆三諦竟今重明者按十法界三字解義使十界中三諦分明則令如中三諦復顯彼此相成令知不異故止觀中不思議境一念三千非思量分別之所能解是故立此不思議名釋中文又為四初標數。</p>
</div>
<div class='div-orig'><p>皆稱法界者其意有三。</p>
</div>
<div class='div-commentary'><p style="margin-left:1em">○次十數下釋。</p>
</div>
<div class='div-orig'><p>十數皆依法界法界外更無復法能所合稱故言十法界也二此十種法分齊不同因果隔別凡聖有異故加之以界也三此十皆即法界攝一切法一切法趣地獄是趣不過當體即理更無所依故名法界乃至佛法界亦復如是。</p>
</div>
<div class='div-commentary'><p style="margin-left:1em">○三若十數依下判對。</p>
</div>
<div class='div-orig'><p>若十數依法界者能依從所依即入空界也十界界隔者即假界也十數皆法界者即中界也。</p>
</div>
<div class='div-commentary'><p style="margin-left:1em">○四欲令下以文融通。</p>
</div>
<div class='div-orig'><p>欲令易解如此分別得意為言空即假中無一二三如前<span class='note-inline'>(云云)</span>。</p>
</div>
<div class='div-commentary'><p style="margin-left:1em">初列法數竟。</p>
<p style="margin-left:1em"><span class='note-inline'>(△次釋)</span>。</p>
<p style="margin-left:1em">○次此一法下正解法相於中為五初重舉千如次束為五差三判五差權實四然此下歎五差權實五次解下正廣解十如。</p>
</div>
<div class='div-orig'><p>此一法界具十如是十法界具百如是又一法界具九法界則有百法界千如是。</p>
<p>束為五差一惡二善三二乘四菩薩五佛。</p>
</div>
<div class='div-commentary'><p style="margin-left:1em">初二如文。</p>
</div>
<div class='div-orig'><p>判為二法前四是權法後一是實法細論各具權實且依兩義。</p>
</div>
<div class='div-commentary'><p style="margin-left:1em">三判中言細論各具權實且依兩義者相即如向所說且依九界為權佛界為實若不然者謂佛尚亦不說況復下地故且依顯說。</p>
<p style="margin-left:1em"><span class='note-inline'>(△四歎五差權實)</span>。</p>
<p style="margin-left:1em">○四稱歎中為八先約人歎境故云諸佛次以此下約行歎境故云發智三故文云下重舉境智深廣四其智下歎智令妙以顯妙境欲明智契故重舉境若境為智門即正歎境也五方便下總以二境通歎經文六如來下總明如來能照二境七殃掘下引證佛智八當知下結歸稱歎。</p>
</div>
<div class='div-orig'><p>然此權實不可思議乃是三世諸佛二智之境。</p>
<p>以此為境何法不[(冰-水+〡)*ㄆ]此境發智何智不發。</p>
<p>故文云諸法諸法者是所照境廣也唯佛與佛乃能究盡者明能照智深窮邊盡底也。</p>
<p>其智慧門難解難入者歎境妙也我所得智慧微妙最第一者歎智與境相稱也。</p>
</div>
<div class='div-commentary'><p style="margin-left:1em">前四可見。</p>
<p style="margin-left:1em">○五總歎經中二先歎次如是下結。</p>
</div>
<div class='div-orig'><p>方便品長行略說此法後開示悟入廣說此法火宅譬喻此法信解領解此法長者付子此法藥草述成此法化城引入此法。</p>
</div>
<div class='div-commentary'><p style="margin-left:1em">初文中具約三周所言方便品略說等者品初長行略歎廣歎權實二智次重頌中二十一行頌前二智於中前二十行重頌廣略二歎末後一行略開權顯實云佛以方便力示以三乘教眾生處處著引之令得出後開示悟入廣約五佛開權顯實望後二周仍成略說言長者付子此法者付彼般若彼般若中雖未開權依彼法體不出權實。</p>
</div>
<div class='div-orig'><p>如是等種種秪名十如權實法耳。</p>
</div>
<div class='div-commentary'><p style="margin-left:1em">總結可知。</p>
<p style="margin-left:1em"><span class='note-inline'>(△六總明如來能照二境)</span>。</p>
</div>
<div class='div-orig'><p>如來洞達究十法底盡十法邊明識眾生種非種芽未芽熟不熟可度脫不可度脫如實知之無有錯謬。</p>
</div>
<div class='div-commentary'><p style="margin-left:1em">六明如來能照中云如來洞達究十法底等者於一一界一一法善知法相自行化他諸法具足名為盡邊無非實相名為究底種芽等者皆以二法為種熟脫故也聞法為種發心為芽在賢如熟入聖如脫於十方界十界眾生無不了知橫豎種脫。</p>
<p style="margin-left:1em"><span class='note-inline'>(△七引證佛智)</span>。</p>
</div>
<div class='div-orig'><p>殃掘摩羅雖是惡人實相性熟即時得度四禪比丘雖是善人惡性相熟即不堪度。</p>
</div>
<div class='div-commentary'><p style="margin-left:1em">七引證中且舉善惡二人餘皆倣此言殃掘雖是惡人善性相熟等者殃掘經中如來說偈問殃掘偈答佛命善來成阿羅漢即地獄人成聲聞界若依大乘得無生忍即成佛界四禪比丘謂為四果此即天界成就地獄且略舉此以為事端他皆例也。</p>
<p style="margin-left:1em">○八當知下結中二初結眾生是妙。</p>
</div>
<div class='div-orig'><p>當知眾生之法不可思議雖實而權雖權而實實權相即不相妨礙。</p>
</div>
<div class='div-commentary'><p style="margin-left:1em">○次不可下誡勸。</p>
</div>
<div class='div-orig'><p>不可以牛羊眼觀視眾生不可以凡夫心評量眾生智如如來乃能評量何以故眾生法妙故。</p>
</div>
<div class='div-commentary'><p style="margin-left:1em">言不可以牛羊眼等者普超經下卷佛授闍王記<span class='corr'>已</span>因告舍利弗人人相見莫相平相所以不當相平相者人根難見唯有如來能平相人賢者舍利弗及大眾會驚喜踊躍而說斯言從今日始盡其形壽不觀他人不敢說人某趣地獄某當滅度所以者何羣生之行不可思議。</p>
<p style="margin-left:1em">○五正廣解中文自為二。</p>
</div>
<div class='div-orig'><p>次解十如是法初通解後別解。</p>
</div>
<div class='div-commentary'><p style="margin-left:1em">○初通中二初廣釋十如。</p>
</div>
<div class='div-orig'><p>通解者相以據外覽而可別名為相性以據內自分不改名為性主質名為體功能為力構造為作習因為因助因為緣習果為果報果為報初相為本後報為末所歸趣處為究竟等<span class='note-inline'>(云云)</span>。</p>
</div>
<div class='div-commentary'><p style="margin-left:1em">○次若作下廣以三諦釋究竟等以顯十如又為二先寄釋等。</p>
</div>
<div class='div-orig'><p>若作如義初後皆空為等若作性相義初後相在為等若作中義初後皆實相為等。</p>
</div>
<div class='div-commentary'><p style="margin-left:1em">○次今不下正出實理釋究竟又二先釋。</p>
</div>
<div class='div-orig'><p>今不依此等三法具足為究竟等。</p>
</div>
<div class='div-commentary'><p style="margin-left:1em">○次夫究竟下重釋。</p>
</div>
<div class='div-orig'><p>夫究竟者中乃究竟即是實相為等也。</p>
</div>
<div class='div-commentary'><p style="margin-left:1em">從勝立名方名究竟所以本末究竟皆空假中者如於夢中脩因得果夢事宛然即假也求夢不可得即空也夢之心性即中也此之三法不前後不合散。</p>
<p style="margin-left:1em">○次別解者為二初文復合五差為四。</p>
</div>
<div class='div-orig'><p>次別解者取氣類相似合為四番初四趣次人天次二乘次菩薩佛也。</p>
</div>
<div class='div-commentary'><p style="margin-left:1em">以菩薩與佛菩提器同故復合之。</p>
<p style="margin-left:1em">○次初明下解釋釋中為三初正解次復次下開權三復次百界下以諸教偈結初依四文為四先解四趣十如自為十惡相者文為二先法次譬。</p>
</div>
<div class='div-orig'><p>初明四趣十法如是相者即是惡相表墮不如意處。</p>
</div>
<div class='div-commentary'><p style="margin-left:1em">初法中不如意處即是後報相表於報故云也。</p>
<p style="margin-left:1em">○次譬中二謂譬合。</p>
</div>
<div class='div-orig'><p>譬人未禍否色<span class='corr'>已</span>彰相師覽別能記凶衰。</p>
</div>
<div class='div-commentary'><p style="margin-left:1em">○合中惡相下合否色。</p>
</div>
<div class='div-orig'><p>惡相若起遠表泥黎。</p>
</div>
<div class='div-commentary'><p style="margin-left:1em">報不即受故云遠表泥黎者此翻不如意此處咸苦無適意法故云也亦云地獄新譯云捺落迦翻苦具等<span class='note-inline'>(云云)</span>四惡之業感報不同今且從重說故云也。</p>
<p style="margin-left:1em">○凡夫下合相師。</p>
</div>
<div class='div-orig'><p>凡夫不知二乘髣髴知菩薩知不深佛知盡邊。</p>
</div>
<div class='div-commentary'><p style="margin-left:1em">若不舉相師則不預知有相師有分與究竟故舉凡夫用世相法亦有分知況二乘菩薩唯佛究竟。</p>
<p style="margin-left:1em">○如善下重譬佛。</p>
</div>
<div class='div-orig'><p>如善相師洞見始終故言如是相也。</p>
</div>
<div class='div-commentary'><p style="margin-left:1em">洞者鑒幽也始終者秖是相報耳又地獄相報如迦葉等千人出家先本事火皮膚皴裂淨飯王曰是諸人等雖復出家不足光顯我之太子乃令千釋種出家入道此千釋種出城之時提婆達多瞿伽離其馬仆其冠脫眾人皆云是二人者必於佛法無大利益此亦地獄之前相也此世間相者尚亦似知未現之相況極聖乎如善相師具如止觀孫劉曹等第五記。</p>
<p style="margin-left:1em">○惡性者約理則本有之法不可改故如木等者明以性為因假於外緣不同今此明染中之惡即脩惡也具如止觀第五記不思議境初然十如十界皆有脩性此中但以脩為性耳於中為二初正釋次譬功能。</p>
</div>
<div class='div-orig'><p>如是性者黑自分性也純習黑惡難可改變。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文又二先順譬次反譬初又二先譬。</p>
</div>
<div class='div-orig'><p>如木有火遇緣即發。</p>
</div>
<div class='div-commentary'><p style="margin-left:1em">○次大經下合於中先引教。</p>
</div>
<div class='div-orig'><p>大經云有漏之法以有生性故生能生之。</p>
</div>
<div class='div-commentary'><p style="margin-left:1em">○次合。</p>
</div>
<div class='div-orig'><p>此惡有四趣生性故緣能發之。</p>
</div>
<div class='div-commentary'><p style="margin-left:1em">○若泥木下反以不可生為譬以顯可生亦先譬。</p>
</div>
<div class='div-orig'><p>若泥木像雖有外相內無生性生不能生。</p>
</div>
<div class='div-commentary'><p style="margin-left:1em">○次合。</p>
</div>
<div class='div-orig'><p>惡性不爾。</p>
</div>
<div class='div-commentary'><p style="margin-left:1em">合中但云不爾即略合也。</p>
<p style="margin-left:1em">○故言下結。</p>
</div>
<div class='div-orig'><p>故言如是性。</p>
</div>
<div class='div-commentary'><p style="margin-left:1em">○體中二謂釋結。</p>
</div>
<div class='div-orig'><p>如是體者攬彼摧折麤惡色心以為體質也復次此世先<span class='corr'>已</span>摧心來世摧色又此世華報亦摧色心來世果報亦摧色心。</p>
</div>
<div class='div-commentary'><p style="margin-left:1em">初釋中文出三釋各有其意。</p>
</div>
<div class='div-orig'><p>故以被摧色心為體也。</p>
</div>
<div class='div-commentary'><p style="margin-left:1em">○次明力中四先法次舉譬引事三合後結。</p>
</div>
<div class='div-orig'><p>如是力者惡功用也。</p>
</div>
<div class='div-commentary'><p style="margin-left:1em">初如文。</p>
<p style="margin-left:1em">○次文先引譬。</p>
</div>
<div class='div-orig'><p>譬如片物雖未被用指擬所任言其有用。</p>
</div>
<div class='div-commentary'><p style="margin-left:1em">○次引事。</p>
</div>
<div class='div-orig'><p>大經云作舍取木不取縷線作布取縷不取泥木。</p>
</div>
<div class='div-commentary'><p style="margin-left:1em">云大經云作舍取木不取縷線等者涅槃二十三云欲造墻壁則取泥土不取彩色欲造畫像則取彩色不取草木作衣取縷不取泥木作舍取泥木不取縷線彼敘外人而執定計今借因緣助成義邊各有力用能生之性當知力者功能為義亦是堪任。</p>
<p style="margin-left:1em">○地獄下以三趣合仍略脩羅故知一一並以四趣言之。</p>
</div>
<div class='div-orig'><p>地獄有登刀上劒之用餓鬼吞銅噉鐵之用畜生強者伏弱魚鱗相咀牽車挽重。</p>
</div>
<div class='div-commentary'><p style="margin-left:1em">○皆是下結。</p>
</div>
<div class='div-orig'><p>皆是惡力用也。</p>
</div>
<div class='div-commentary'><p style="margin-left:1em">○次明作中二法譬。</p>
</div>
<div class='div-orig'><p>如是作者構造經營運動三業建創諸惡名之為作。</p>
</div>
<div class='div-commentary'><p style="margin-left:1em">○譬中譬合。</p>
</div>
<div class='div-orig'><p>大經第八云譬如世間為惡行者名為半人既行惡行名地獄作也。</p>
</div>
<div class='div-commentary'><p style="margin-left:1em">譬云為惡行者名為半人者大經第八云譬如世間為惡行者名為半人為善行者名為滿人經文本譬半滿二教今借譬義不用於法文且引地獄故諸惡之言義兼四趣。</p>
<p style="margin-left:1em">○次明因中二初正釋。</p>
</div>
<div class='div-orig'><p>如是因者惡習因也。</p>
</div>
<div class='div-commentary'><p style="margin-left:1em"><span class='note-inline'>(△次功能)</span>。</p>
</div>
<div class='div-orig'><p>自種相生習續不斷以習發故為惡易成故名如是因。</p>
</div>
<div class='div-commentary'><p style="margin-left:1em">次功能中云自種相生習續不斷者自分因也俱舍名為同類因具如止觀第八業境中。</p>
<p style="margin-left:1em">○次緣中三法譬結法中二先正釋。</p>
</div>
<div class='div-orig'><p>如是緣者緣助也。</p>
</div>
<div class='div-commentary'><p style="margin-left:1em">○次所謂下功能。</p>
</div>
<div class='div-orig'><p>所謂諸惡我我所所有具度皆能助成習業。</p>
</div>
<div class='div-commentary'><p style="margin-left:1em"><span class='note-inline'>(△次譬)</span>。</p>
</div>
<div class='div-orig'><p>如水能潤種。</p>
</div>
<div class='div-commentary'><p style="margin-left:1em">言如水能潤等者習因如種助因如潤單有習因未能成報故加緣潤堪受後果是故報因名之為緣。</p>
<p style="margin-left:1em">○三故用下結。</p>
</div>
<div class='div-orig'><p>故用報因為緣也。</p>
</div>
<div class='div-commentary'><p style="margin-left:1em">○次明果中二先略釋。</p>
</div>
<div class='div-orig'><p>如是果者習果也。</p>
</div>
<div class='div-commentary'><p style="margin-left:1em">○次如多下相狀。</p>
</div>
<div class='div-orig'><p>如多欲人受地獄身見苦具謂為欲境便起染愛謂此為習果也。</p>
</div>
<div class='div-commentary'><p style="margin-left:1em">○次明報中亦二先略釋。</p>
</div>
<div class='div-orig'><p>如是報者報果也。</p>
</div>
<div class='div-commentary'><p style="margin-left:1em">○次相狀。</p>
</div>
<div class='div-orig'><p>如多欲人在地獄中趣欲境時即受銅柱鐵牀之苦故名如是報也。</p>
</div>
<div class='div-commentary'><p style="margin-left:1em">○次明本末中為三謂標釋結。</p>
</div>
<div class='div-orig'><p>本末究竟等者即有三義。</p>
</div>
<div class='div-commentary'><p style="margin-left:1em">○釋中三即三觀。</p>
</div>
<div class='div-orig'><p>本空末亦空故言等。</p>
</div>
<div class='div-commentary'><p style="margin-left:1em">初空觀中相本報末始終俱空此四趣十如本無性故乃至四中一一具十此四既空四中之十安得不空。</p>
<p style="margin-left:1em">○次又惡下明假等中三正釋引事結。</p>
</div>
<div class='div-orig'><p>又惡果報在本相性中此末與本等本相性在惡果報中此本與末等。</p>
</div>
<div class='div-commentary'><p style="margin-left:1em">初文者初相後報更互可識故四中之十相表皆然。</p>
<p style="margin-left:1em">○次若先無後下引事。</p>
</div>
<div class='div-orig'><p>若先無後事相師不應預記若後無先事相師不應追記。</p>
</div>
<div class='div-commentary'><p style="margin-left:1em">言追記者追退也卻記往事也亦云隨記故書云雖悔可追及也。</p>
<p style="margin-left:1em">○言當知下結。</p>
</div>
<div class='div-orig'><p>當知初後相在此假事論等。</p>
</div>
<div class='div-commentary'><p style="margin-left:1em">○三中實下釋中道等。</p>
</div>
<div class='div-orig'><p>中實理心與佛果不異一色一香無非中道此約理論等。</p>
</div>
<div class='div-commentary'><p style="margin-left:1em">此四趣及十界之十無非實相言約理者中名附理故云約理究論此三無不是理也。</p>
<p style="margin-left:1em"><span class='note-inline'>(△三結)</span>。</p>
</div>
<div class='div-orig'><p>以是義故故言本末究竟等三義具足故言等也。</p>
</div>
<div class='div-commentary'><p style="margin-left:1em">○次人天中為二先與四趣辨異。</p>
</div>
<div class='div-orig'><p>次辨人天界十法者但就善樂為語異於四趣。</p>
</div>
<div class='div-commentary'><p style="margin-left:1em">○次正釋。</p>
</div>
<div class='div-orig'><p>相表清升性是白法體是安樂色心力是堪任善器作是造止行二善因是白業緣是善我我所所有具度果是任運酬善心生報是自然受樂等者如前說<span class='note-inline'>(云云)</span>。</p>
</div>
<div class='div-commentary'><p style="margin-left:1em">釋中言自然者此言通用何必外計即任運之異名耳因必剋果之相也委以四趣意例之可識。</p>
<p style="margin-left:1em">○次明二乘中二先總明所依。</p>
</div>
<div class='div-orig'><p>次辨二乘法界十法者約真無漏。</p>
</div>
<div class='div-commentary'><p style="margin-left:1em">○次正釋釋中二先正釋次廣料簡有報無報。</p>
</div>
<div class='div-orig'><p>相表涅槃性是非白非黑法體是五分法身力能動能出堪任道器作是精進勤策因是無漏正智緣是行行助道果是四果二乘既不生是故無報。</p>
</div>
<div class='div-commentary'><p style="margin-left:1em">初文中云體即五分法身者無作戒為戒身無漏淨禪為定身無漏慧為慧身二種解脫為解脫身一者有為解脫謂無漏智相應二者無為解脫謂一切煩惱無餘也又盡智為解脫身無生智為解脫知見身二乘既不生則無後報者中含二十七具如止觀第五記。</p>
<p style="margin-left:1em">○何故下辨報有無又為三初徵起次正釋三三果下疑。</p>
</div>
<div class='div-orig'><p>何故發真是果而不論報。</p>
</div>
<div class='div-commentary'><p style="margin-left:1em">初文中意者凡果必剋報何故二乘<span class='corr'>已</span>受果名而不論報。</p>
<p style="margin-left:1em"><span class='note-inline'>(△次正釋)</span>。</p>
</div>
<div class='div-orig'><p>無漏法起酬於習因得是習果無漏損生非牽生法故無後報。</p>
</div>
<div class='div-commentary'><p style="margin-left:1em">次無漏下釋意者果名仍通報名則別是故凡夫有果則定有報若二乘之人亦通名果而不得論報以彼教中不說二乘有生處故習因在相似位習果在見道<span class='corr'>已</span>後三果皆以方便勝進而為習因斷六斷九若復斷盡而為習果言無漏損生等者且據小乘中不說生處名為損生然但無漏無於分段可即令無變易生耶故且依小教立無報也。</p>
<p style="margin-left:1em"><span class='note-inline'>(△三釋疑)</span>。</p>
</div>
<div class='div-orig'><p>三果有報者殘思未斷或七生或一往來或色界生非無漏報也是故唯九不十。</p>
</div>
<div class='div-commentary'><p style="margin-left:1em">三三果下釋疑中先釋疑三果者前三果人並得無漏何故猶有七生一生及上界生耶釋云由殘思力非無漏力殘思為漏緣而受生也。</p>
<p style="margin-left:1em">○次大乘下釋大小不同疑又二先釋次引證。</p>
</div>
<div class='div-orig'><p>若依大乘此無漏猶名有漏。</p>
</div>
<div class='div-commentary'><p style="margin-left:1em">初文者然大乘中說二乘有生者由有界外無明漏故。</p>
</div>
<div class='div-orig'><p>大經云福德莊嚴者有為有漏是聲聞僧既非無漏不損別惑猶受變易之生則無漏為因無明為緣生變易土即有報也。</p>
</div>
<div class='div-commentary'><p style="margin-left:1em">大經下引證中云有為有漏是聲聞僧者大經第五文若福慧相對空假二觀俱屬福德況復二乘是故二乘屬福德莊嚴又望大乘猶是苦集名為有漏則無漏為因者仍本為名故名無漏為因生方便土若生實報則不以小乘無漏為因餘如文說兩教二乘觀行小異大體可知故不別出至菩薩中方分三別以斷伏不同故。</p>
<p style="margin-left:1em">○次明菩薩佛中以菩薩十如中報義當佛果前性相等即是佛因故今初釋菩薩報亦但名菩薩者以菩薩中得八相佛復通權實權非佛界之因實方招於佛報是故須分三教菩薩屬菩薩界圓教菩薩即屬佛界前標雖以佛與菩薩合為一類今釋還開初釋三菩薩中二先標次釋。</p>
</div>
<div class='div-orig'><p>次明菩薩佛界十法者此更細開有三種菩薩<span class='note-inline'>(云云)</span>。</p>
</div>
<div class='div-commentary'><p style="margin-left:1em">標中云細開有三菩薩者即三藏等三菩薩也下文自具不預列名故注云云。</p>
<p style="margin-left:1em">○次釋中二先正釋次夫下辨界外二土伏斷不同初文自為三例前通釋及類四趣相狀可知故不委悉。</p>
</div>
<div class='div-orig'><p>若六度菩薩約福德論相性體力善業為因煩惱為緣三十四心斷結為果佛則無報菩薩即具十也。</p>
</div>
<div class='div-commentary'><p style="margin-left:1em">初三藏約福德論性相等者以事六度為相以人天善為性以三十二相為體生滅四弘為力事六度行為作餘如文佛同二乘灰斷故也菩薩猶有正使故報在三界。</p>
</div>
<div class='div-orig'><p>若通教菩薩約無漏論相性六地之前殘思受報六地思盡不受後身誓扶習生非實業報故唯九無十。</p>
</div>
<div class='div-commentary'><p style="margin-left:1em">次通教以有餘無餘為相無漏慧為性勝應色心為體無生四弘為力無生六度為作無漏習因為因生滅助道為緣斷餘殘習為果佛亦無報雖觀少勝同皆未得法身故也是故滅後亦歸灰斷六地<span class='corr'>已</span>下斷疑與前二乘義同唯不斷習不同支佛以留此習潤餘生故既生三界非漏所牽故不名報。</p>
</div>
<div class='div-orig'><p>若別教菩薩約修中道行次第觀而論十法此人雖斷通惑自知有生則具十法<span class='note-inline'>(云云)</span>。</p>
</div>
<div class='div-commentary'><p style="margin-left:1em">別菩薩十法者行既次第從假入空同前二教但不得無報為異耳故云此人雖斷通惑自知有生若從空出假以恒沙佛法為相定入生死為性變易色心為體無量四弘為力無量六度為作真無漏慧為因助假觀為緣假觀成為果變易為報若入中道即以三因為相性體無作四弘為力無作六度為作因緣如止觀第五文無上菩提為果大涅槃為報。</p>
<p style="margin-left:1em">○次辨二土不同中云夫生變易土三種不同者於中二先標。</p>
</div>
<div class='div-orig'><p>夫生變易則三種不同。</p>
</div>
<div class='div-commentary'><p style="margin-left:1em">○次釋釋中自分三類不同。</p>
</div>
<div class='div-orig'><p>一全未斷別惑生變易者即是三藏二乘及通教三乘是也類如分段博地凡夫不伏見思者<span class='note-inline'>(云云)</span>。</p>
</div>
<div class='div-commentary'><p style="margin-left:1em">未斷別惑義當入空凖例說者別教十住應在其中以此五人無伏別惑義及以發心所期不同故自為一類并別十住及圓七信乃成七人而不論者在下第二義及佛界中明。</p>
</div>
<div class='div-orig'><p>二伏別惑生變易者即是別教三十心人習於中道伏而未斷類如分段小乘方便道也<span class='note-inline'>(云云)</span>。</p>
</div>
<div class='div-commentary'><p style="margin-left:1em">次伏者言伏別惑者即是迴向兼於十行十住十行義當出假此即塵沙無明共為別惑縱斷塵沙但伏無明亦秖名伏故別三十人同名為伏據理應攝圓教八信<span class='corr'>已</span>上而不論者亦在下圓教中明。</p>
</div>
<div class='div-orig'><p>三者斷別惑生變易者如初地初住斷惑是也類如初果雖斷見諦猶有七生彼亦如是若未斷伏生者用方便行真無漏為因無明為緣若伏斷者順道法愛為因無明為緣生變易土<span class='note-inline'>(云云)</span>。</p>
</div>
<div class='div-commentary'><p style="margin-left:1em">三斷別惑者義當入中故別教菩薩雖有次弟三觀若作十法從勝為名多從假中據理秪云初地<span class='corr'>已</span>上何用兼論初住位耶又初住亦應在下文佛界中明故知不合在此而今文中通云初地初住仍有少殊思之可見以證道同故且合論之應須細簡次第不次第意約下釋究竟等作之是故二土通明變易據於伏斷以判生處若斷伏者重辨二土因緣不同言若斷伏者用順道法愛為因者從斷說故初地初住證一分中道法性以無明未盡有中道法愛以之為因言云云者不斷伏者則有五人不同若斷伏者則有二土位行不同細分比說故云云云。</p>
<p style="margin-left:1em">○次佛界相性體為三軌者理性三軌也由觀理性以至究竟於中為二先標。</p>
</div>
<div class='div-orig'><p>佛界十法者皆約中道分別也。</p>
</div>
<div class='div-commentary'><p style="margin-left:1em">○次釋釋中十法又二初釋十法次廣料簡報。</p>
</div>
<div class='div-orig'><p>淨名云一切眾生皆菩提相不可復得此即緣因為佛相性以據內者智願猶在不失智即了因為佛性自性清淨心即是正因為佛體此即三軌也<span class='note-inline'>(云云)</span>力者初發菩提心超二乘上名為力作者四弘誓願要期也因即智慧莊嚴也緣即福德莊嚴也果即一念相應大覺朗然無上菩提為習果也報即大般涅槃果果斷德禪定三昧一切具足是報果也。</p>
</div>
<div class='div-commentary'><p style="margin-left:1em">初釋十法不同者初三以對三軌餘七成就三軌若據引淨名以眾生為菩提相豈得以聞法種子為了因耶不失之名雖通脩種語其本性即取煩惱即菩提也故知此是本有性德後七秖是脩德三法若因若果如是釋者可不異前故知即指圓教為佛界也是故前明生方便土應論圓信故也力中亦合云發三菩提弘誓之心具如止觀第一卷四弘中簡約無作四諦以誓自要期心極果因緣云是二莊嚴者據顯說智應亦具三照本有三福亦具三助智嚴本果文可見也。</p>
<p style="margin-left:1em">○次釋本末中初總舉。</p>
</div>
<div class='div-orig'><p>本末等者即相性三諦與究竟三諦不異故言等也。</p>
</div>
<div class='div-commentary'><p style="margin-left:1em"><span class='note-inline'>(△次別釋)</span>。</p>
</div>
<div class='div-orig'><p>空諦等者元初眾生如乃至佛如皆等也。</p>
</div>
<div class='div-commentary'><p style="margin-left:1em">次空諦下別釋中空等者凡聖皆如也等者空等也大論八十云菩薩以何力故能令佛與畜生等耶答菩薩以般若之力故於一切法中脩畢竟空故於一切法無所分別如畜生法陰界入和合故名為畜生佛亦如是善法和合假名為佛若人憐愍眾生得無量福若著心於佛起惡因緣得無量罪故於一切法畢竟空故不心輕畜生不著心貴佛復次諸實相中無相於無相中不分別是佛是畜生若分別即是取是故等觀復次菩薩有二種法門一者畢竟空法門二者分別法門入空法門則等觀一切無復分別若入分別法門二乘尚不及佛況畜生耶故今文中約不分別邊眾生至佛皆悉如也如即空也。</p>
</div>
<div class='div-orig'><p>俗諦等者眾生未發心佛記當作佛佛既<span class='corr'>已</span>成佛說佛本生事即是初後相在假等也。</p>
</div>
<div class='div-commentary'><p style="margin-left:1em">次俗等中佛記眾生當作佛此是生與佛等佛說本生事此是佛與生等生與佛等此是初在於後佛與生等此是後在於初故云相在。</p>
</div>
<div class='div-orig'><p>中等者凡聖皆實相也。</p>
</div>
<div class='div-commentary'><p style="margin-left:1em">中等可知。</p>
<p style="margin-left:1em">○次廣料簡報中二先正釋次何者下以諸所表釋成初又為二先標佛地。</p>
</div>
<div class='div-orig'><p>就佛界亦九亦十。</p>
</div>
<div class='div-commentary'><p style="margin-left:1em">○次釋釋中先明下地定十次明佛地不定初文者於中二初正明下地有報。</p>
</div>
<div class='div-orig'><p>通途為語從地地皆有萬行福德為因無明為緣習果報果分得十法無不具足此經云得無量無漏清淨之果報法王法中久修梵行始於今日得其果報又云久修業所得大經云我今所獻食願得無上報仁王云三賢十聖住果報。</p>
</div>
<div class='div-commentary'><p style="margin-left:1em">徧在諸位故云通途所言分者以下後文釋報究竟在佛故下地為分以報名通故故下地定十此中所引諸文皆通云報唯大經文云無上報既其初後皆云分得當知無上之言亦是望下。</p>
<p style="margin-left:1em">○次攝大乘下釋下地有報所以先引論次何者下釋有生滅初文中言就佛界亦九亦十者通途為語從初地去皆屬佛界地地有報故定具十故引此經大經仁王攝論並論初住<span class='corr'>已</span>上文也故下文從何者下釋云無明分盡等也。</p>
</div>
<div class='div-orig'><p>攝大乘云因緣生死有後生死皆是分論果報果報即是生滅。</p>
</div>
<div class='div-commentary'><p style="margin-left:1em">攝大乘云因緣生死等者如止觀第七記既云生死秖是生滅。</p>
<p style="margin-left:1em"><span class='note-inline'>(△次釋有生滅)</span>。</p>
<p style="margin-left:1em">○次何者下釋中又二初正釋次引大論證初正釋中二重者前約智斷為生滅。</p>
</div>
<div class='div-orig'><p>何者無明分盡是故論滅真明轉盛是故言生。</p>
</div>
<div class='div-commentary'><p style="margin-left:1em">○次又殘下全約惑邊以論生滅。</p>
</div>
<div class='div-orig'><p>又殘無明在是故言生一分惑除是故言滅。</p>
</div>
<div class='div-commentary'><p style="margin-left:1em">○次引大論中有喻有合。</p>
</div>
<div class='div-orig'><p>大論云一人能耘一人能種。</p>
</div>
<div class='div-commentary'><p style="margin-left:1em">喻中耘如滅種如生。</p>
</div>
<div class='div-orig'><p>萬行資成如種智慧破惑如耘增道損生意在於此四十一地皆有十法也。</p>
</div>
<div class='div-commentary'><p style="margin-left:1em">合可見又增道損生亦如生滅生故感報也。</p>
<p style="margin-left:1em"><span class='note-inline'>(△次明佛地不定)</span>。</p>
</div>
<div class='div-orig'><p>若就妙覺亦九亦十何者中道智慧乃是損生生既未盡故有諸地生滅不同妙覺損生義足最後那得論報故云唯佛一人居淨土三十生盡等大覺無後有生死煩惱盡故智德<span class='corr'>已</span>圓無復習果不受後身故無報果又約現生後論九論十<span class='note-inline'>(云云)</span>若按涅槃經文願得無上報者即明佛界報無上也佛報既言無上佛相性等九法悉皆無上。</p>
</div>
<div class='div-commentary'><p style="margin-left:1em">次從若就去別約妙覺位亦九亦十者損生義足是故唯九約現生後既有現報亦可為十如大瓔珞慧眼菩薩問文殊具如止觀第五記三十生盡等大覺者有本云四十生盡四十一生盡等並悞也言三十者仁王經中一一地中分為三品即以一品為一生仁王經中不立等覺故三十生盡即入妙覺他不見之便以四十位或四十一位為四十生等又約現生後論九論十者有現報故名為有報無生後故亦言無報始自初入變易土中受法性身既並無復隔生之義故無生後二種報也故涅槃中純陀品云我今所獻食願得無上報是則報中無上不過於佛<span class='note-inline'>(次以諸所表釋成)</span>。</p>
<p style="margin-left:1em">○何者下并四復次作所表釋佛報無上復引賢聖集釋五文意復約五味判賢聖集意故至法華方名無上稱歡之意良有以也。</p>
<p style="margin-left:1em"><span class='note-inline'>(○○文分五叚初約五住惑次約生死涅槃次約善惡業次約中論四句次約具不具)</span>。</p>
</div>
<div class='div-orig'><p>何者六道相性全表五住二乘相性表破四住全表無明菩薩相性表次第破五住佛相性表一切種智淨若虛空不為五住所染故佛十法最為無上<span class='note-inline'>(云云)</span>復次六趣相表生死苦二乘相表涅槃樂佛界相表非生死非涅槃中道常樂我淨故言佛界最是無上復次四道表惡人天表善二乘表無漏善菩薩佛表非漏非無漏善故佛界最為無上復次六道表諸有因緣生法二乘表即空菩薩表即假佛表即空即假即中故佛界最為無上復次四趣但表惡不能表善人天相但表善亦不能表惡二乘但表無漏不兼善惡佛相兼表一切相若解佛相即徧解一切相是故佛界最為無上。</p>
</div>
<div class='div-commentary'><p style="margin-left:1em"><span class='note-inline'>(△三引賢聖集釋五文意)</span>。</p>
</div>
<div class='div-orig'><p>故賢聖集云地獄中陰但見地獄不能知上趣若天中陰能知天及下其相表之不名正徧知佛相表正徧知也佛智既徧知諸相而經教應徧說之。</p>
</div>
<div class='div-commentary'><p style="margin-left:1em">賢聖集意者亦如俱舍云下無升見上例知二乘下智不了上智非正徧知。</p>
<p style="margin-left:1em"><span class='note-inline'>(△三約五味判賢聖集意)</span>。</p>
</div>
<div class='div-orig'><p>若用此法歷五味教者乳教說菩薩界佛界兩性相或入即假等或入即中等入中乃是無上而帶一方便未全無上酪教但明二乘相性得入析空等尚不明入即空等況復餘耶故非無上生酥明四種相性或入析空等或入即空等或入即假等或入即中等唯佛相性得入即空即假即中而帶三方便故非無上熟酥明三種相性或入即空或入即假或入即中唯佛性相得入即空即假即中而帶二方便故非無上此法華經明九種性相皆入即空即假即中汝實我子我實汝父一色一味純是佛法更無餘法故知佛界最為無上。</p>
</div>
<div class='div-commentary'><p style="margin-left:1em">約五味中初約乳云或入即假或入即中者依中論偈汎用即名其實華嚴二教未即機緣未合故著或言部中雖有無上之教為帶別故部非無上酪唯析空故無或言生熟二酥言即言或例乳可知唯至法華體方是即涅槃解即而行不即。</p>
<p style="margin-left:1em"><span class='note-inline'>(△次開權)</span>。</p>
</div>
<div class='div-orig'><p>復次餘經所明九性相不得入佛性相即空即假即中者此經皆開方便普令得入又按其相性即是即空即假即中不論引入是故如來殷勤稱歎此法華經最為無上意在此也。</p>
</div>
<div class='div-commentary'><p style="margin-left:1em">復次下開權者至法華經復有二種入妙不同引入及按位入故也言又按其性相不論引入者如從伏位來入伏位名為按位從伏惑位入斷惑位名為引入今不論引入當位即妙妙體稱本無隔異故。</p>
<p style="margin-left:1em"><span class='note-inline'>(△三以諸教偈結)</span>。</p>
</div>
<p class='juan'>妙法蓮華經玄義釋籤卷第五</p>
<div class='div-w'><p class="head2">音釋</p>

<div class='div-note'>掘<p style="margin-left:1em"><span class='note-inline'>(其月切)</span>。</p>
邐迆<p style="margin-left:1em"><span class='note-inline'>(邐輦爾切迆移爾切邐迆因循也)</span>。</p>
分齊<p style="margin-left:1em"><span class='note-inline'>(分扶問切齊才詣切分齊限量也)</span>。</p>
髣髴<p style="margin-left:1em"><span class='note-inline'>(髣妃兩切髴敷勿切髣髴猶依俙也)</span>。</p>
噉<p style="margin-left:1em"><span class='note-inline'>(徒濫切食也)</span>。</p>
咀<p style="margin-left:1em"><span class='note-inline'>(在吕切)</span>。</p>
挽<p style="margin-left:1em"><span class='note-inline'>(武遠切引也)</span>。</p>
構<p style="margin-left:1em"><span class='note-inline'>(居候切架也)</span>。</p>
創<p style="margin-left:1em"><span class='note-inline'>(楚亮切始造也)</span>。</p>
纖芥<p style="margin-left:1em"><span class='note-inline'>(纖思廉切芥居拜切纖芥細微也)</span>。</p>
鍵<p style="margin-left:1em"><span class='note-inline'>(巨偃切戶鑰曰鍵)</span>。</p>
矛盾<p style="margin-left:1em"><span class='note-inline'>(矛莫浮切勾兵也盾食尹切干櫓之屬)</span>。</p>
皴<p style="margin-left:1em"><span class='note-inline'>(七倫切皮細起也)</span>。</p>
</div></div>
</div><!-- end of div[@id='body'] -->
</body></html>