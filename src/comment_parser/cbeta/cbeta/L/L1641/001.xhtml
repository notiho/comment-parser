<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺普濟能仁琇國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>大覺普濟能仁玉琳琇國師語錄目錄　幾一</p>
<ul class="">
<li>卷第一
<ul class="">
<li>上堂<span class="note-inline">(一)</span></li>
</ul></li>

<li>卷第二
<ul class="">
<li>上堂<span class="note-inline">(二)</span></li>

<li>示眾</li>
</ul></li>

<li>卷第三
<ul class="">
<li>小叅<span class="note-inline">(一)</span></li>
</ul></li>

<li>卷第四
<ul class="">
<li>小叅<span class="note-inline">(二)</span></li>
</ul></li>

<li>卷第五
<ul class="">
<li>法語</li>

<li>客問</li>

<li>機緣<span class="note-inline">(一)</span></li>
</ul></li>

<li>卷第六
<ul class="">
<li>機緣<span class="note-inline">(二)</span></li>

<li>頌古</li>

<li>書問</li>

<li>像讚</li>
</ul></li>

<li>卷第七
<ul class="">
<li>詩偈</li>

<li>佛事</li>

<li>雜著</li>

<li>塔銘</li>
</ul></li>
</ul></div>
<p class='juan'><a id='mulu2' />大覺普濟能仁玉琳琇國師語錄卷第一</p><p class="byline">嗣法門人行岳編</p>
<div class='div-other'><a id='mulu3' />
<p class='h1'>上堂<span class='note-inline'>(一)</span></p><p>順治十六年<span class='corr'>己</span>亥閏三月初一日萬善殿奉御旨上堂師至座前召眾云會麼若也會得山僧未離江南陞座說法<span class='corr'>已</span>竟如或未然看向第二門頭施展去也便登座拈香云此一瓣香親受靈山記莂焫向爐中祝嚴佛心天子成等正覺次拈香云此一瓣香華藏海會早已敷宣焫向爐中祝嚴佛母太后百福具備保助皇躬大揚法化上首白椎竟問百福叢中選佛場海眾側聆求法要如何是賔中賔師云一盋千家飯進云箇中好消息剎剎塵塵現如何是賔中主師云青目覩人少進云一人有慶兆民頼之如何是主中賔師云庭前古栢蔭人天進云天高羣象正海濶百川朝如何是主中主師云當堂不正坐進云賔主歷然承指示當陽一句又如何師打云有功者賞問仁皇好道啟大會於重元祖令當行建法幢於今日從上宗猷如何展演師云進前來與汝道進云金輪頂上無生曲唱徹皇都調更新師云一句聳人進云恁麼則萬善殿中為雨露五龍亭上起清風師云共願如是進云只如仰答聖明一句又作麼生道師云天台華頂萬年藤報德酬恩心鐵石問即今萬善堂中頂禮萬佛寶號但知其名未審居何國土師云上座醉那進云某甲則不然師便打僧喝師又打進云不勞重舉師復打問如何是十方薄伽梵師云處處撞着進云如何是一路湼槃門師云看脚下進云如何是選佛場師云棒頭有眼明如日進云如何是心空及第歸師便打進云恁麼則天上有星皆拱北人間無水不朝東師又打問五祖門下有一神秀大師因什麼不得衣盋師云為他通身是佛法進云盧行者因什麼却得衣盋師云為他不會禪道進云恁麼可謂伶俐不妨隨處有癡愚端的世間稀師便打是日名德頗多師復左右顧眎云世尊拈花迦葉微笑百萬人天次第成佛聖駕儼臨命登萬善寶座揭露正法眼藏涅槃妙心作家禪侶[書-曰+皿]出相見還更有麼乃云九年面壁計較未成立雪齊腰苦勞徒爾三拜依位立可知禮也懺罪解縛鞭影高飛無性性空松風聒耳本無一物追金琢玉兩枝嫩桂五葉芬敷異口同音千山一月乃至笑巖老祖挺生神京建立臨濟宗旨禹門浪濶突兀孤危事是恁麼事人須恁麼人但得恁麼人何愁恁麼事且道如何是恁麼事舉袈裟云如天普葢似地普擎好風齊着力[書-曰+皿]向此中吹。</p>
<p>上堂上首白椎竟問仙客乘雲泛紫畿欣<span class='corr'>逢</span>聖主話玄微五旬金殿垂恩重又許扁舟渡雪谿未審其中祕密還得大家知也無師云天高地厚進云雷音已震青霄外四海咸聞第一機師云日光月華問當今天子聖明君隆興三寶剔禪燈特請和尚登寶座御駕親臨轉法輪如何是轉法輪師云山僧慚愧進云本來大道無言說未審如何又有言師云聖恩難報進云一顆明珠在海中光炤虛空作慧燈師卓柱杖云念汝老實問舌無十字關脚斷五色線請問和尚如何是舌頭上無十字關師云恁麼的人來與他茶喫進云如何是脚跟下斷五色線師云恁麼的人來教他地下坐著進云打破十字關掃斷五色線師打云你替他各喫三十棒乃云釋迦文佛降生之月朔旦良辰奉古重陞寶座舉揚大法通琇打點些佛法出來供養大眾及乎陞到座上觀諸大眾通身是法一一毛孔出無量口一一口出無量音聲一一音聲宣無量妙義人人爾法法爾盈虛空徧法界無有一毫虧欠處無有一毫空缺處通琇更作麼擔水河頭賣直如河伯見海若恍然自失耳伏惟大眾各自珍重下座。</p>
<p><span class='corr'>己</span>亥春詔迎入京命住西苑世祖問心在七處不在七處師云覓心了不可得世祖問悟道的人還有喜怒哀樂也無師云喚什麼作喜怒哀樂世祖問山河大地從妄念而生妄念若息山河大地還有也無師云如人睡醒夢中之事是有是無世祖問如何用工師云端拱無為世祖問如何是大師云光被四表格于上下世祖問本來面目如何叅師云如六祖所言叅云六祖如何說師云祖言不思善不思惡正恁麼時如何是本來面目世祖問思善思惡時如何師云好善但好善惡惡但惡惡正好善惡惡時即叅者好善惡惡的是箇什麼所謂要一切處參第一要動裏參動中得力靜中愈勝古人所謂從緣薦得相應㨗也世祖退命近侍傳語云恨相見之晚。</p>
<p>庚子秋世祖馬上有省連詔敦請至京世祖就見西苑丈室相視而笑日窮元奧世祖見一矮戒子指問師師云長者長法身短者短法身世祖喜謝。</p>
<p>奉旨進頌。</p>
<p style="text-indent:0em" class="lg-abnormal"><div class='lg-row'>深殿焚香永心齋笑坐忘大圓鏡智淨應物妙無方</div>
</p><p>又。</p>
<p style="text-indent:0em" class="lg-abnormal"><div class='lg-row'>慈幃色養適侍坐快談玄法界塵塵佛同光照大千</div>
</p><p>雨夜奉旨書。</p>
<p>僧問趙州如何得不蹉路州云識自本心見自本性即不蹉路。</p>
<p>心同虛空界示等虛空法證得虛空時無是無非法且道虛空作麼生證。</p>
<p>心隨萬境轉轉處實能幽隨流認得性無喜亦無憂見聞覺知是流且道性作麼生認。</p>
<p>一念不生全體現六根纔動被雲遮且道全體現時如何畧彴不是趙州橋明月清風安可比。</p>
<p>世祖賔天拈香。</p>
<p>師云報身如夢幻世界若空華唯過量大人去來無礙進如意云此是皇上生生用不[書-曰+皿]的現前大眾專精持念究竟堅固大陀羅尼執事舉楞嚴大悲藥師徃生等神咒並遶誦普門大士名懺悔發願回向。</p>
<p>元旦上堂問答不錄師云追金琢玉繡口文心自有當行作者轉身掉臂努目撑眉一任逞俊禪流兩眼對兩眼真金不博鍮未舉先知早<span class='corr'>已</span>屬二屬三當陽薦取豈止落七落八諸佛不出世祖師不西來目前無闍黎此間無老僧但有言說都無實義擲拂子云踏着故鄉田地密人人鼓腹樂昇平下座。</p>
<p>端陽上堂白椎竟舉天龍為玄沙侍者侍沙山行遇虎龍曰和尚虎沙云是汝虎師召眾云衲僧行處如火消冰萬法本閒惟人自閙六祖大師云非風旛動仁者心動將謂說心性禪承言者喪滯句者迷舍多尊者云非風鈴鳴我心鳴耳多少人靣牆而立心復誰乎俱寂靜故大眾還會麼一物寂靜多物寂靜一身寂靜多身寂靜一世界寂靜多世界寂靜先師天隱老和尚如是龍池幻翁老和尚如是濟宗上下諸祖如是東土二三西天四七如是卓柱杖云柱杖如是山僧如是大眾如是顧左右云堂中喫糉子如是下座。</p>
<p>幻有大和尚誕日設供師指真云兀坐嘴盧都教人沒奈何箇老漢慣得其便者裏透得過的如龍得水似虎靠山有意氣時添意氣不風流處也風流而今大明國裏稱為師翁後裔者不啻百千萬億究竟得大機顯大用堪為的骨兒孫者能有幾人某上座初閱龍池語錄見師翁云世間多少不平之輩務要別尋一箇人與我老釋迦比勝負較優劣還知我釋迦如來是何等一箇靣目麼某上座便於此喪身失命將謂師翁靣目只如是後來呈似先師和尚受他許多惡辣鉗錘方知見與翁齊減翁半德見過於翁方堪嗣續從此脚跟下自解作活計雖與師翁同條生不與師翁同條死師翁善為隱語云人還知我釋迦如來是何等一箇靣目令某小瞎禿最初祗見師翁殺人刀未見師翁活人劍今日某上座不妨顯示令見者聞者知我祖師門下亦有殺人刀亦有活人劍顧視左右云若有問如何是我師翁真靣目拈香云急著眼。</p>
<p>佛誕度僧上堂師云報恩新長老今年纔廿四黃靣老瞿曇是吾最小子古徃今來多少居曲彔牀的大善知識凡於四月八日播弄瞿曇小老的矢臭氣則有分還曾夢見瞿曇的師麼若向者裏緇素得則不論鬀髮不鬀髮不虛親到報恩來若者裏緇素不得直饒新報恩親手為他剗草也未免對靣白雲千萬里驀喝一喝下座。</p>
<p>秋中行化上堂師拈柱杖召眾云終日與山僧同居共處還識得山僧立地處也未時常見山僧搖唇鼓舌還會得山僧真實相為處也未若識得山僧立地處則於此深山窮谷臥月披雲却在十字街頭拖泥帶水而十字街頭拖泥帶水却在此深山窮谷臥月披雲若識得山僧真實相為處則與大眾耳提靣命却千里萬里而千里萬里未嘗不與大眾耳提靣命還會麼卓柱杖云頂上一輪滿清光何處無。</p>
<p>元旦上堂眾問話畢師乃云參禪流聽我說此事非常休倉卒登山須到絕頂頭入水須至最深窟乾坤寬廣實難知滄海淵深豈易識不識不知且止透頂透底一句作麼生道草樹[書-曰+皿]非前度色藍田日暖玉生光。</p>
<p>便舟化主領崑山眾居士請上堂師顧左右云毀形易服作世外之士直須不惜身命饑寒困苦置之度外顓究大事圖報佛恩所以古德示眾云夫既出家如囚脫獄於佛法中萬死一生更莫棄捨蓋慮後學遇境界艱難一時打不過故爾苦口叮嚀殊不知清苦僧家本分不獨今時如此自古皆然昔日大愚芝和尚常住澹薄想與報恩差不多而芝老和尚窮酸直是窮酸到底幾株宿菜也不令人好喫嘗上堂云大家相聚喫莖虀喚作一莖虀入地獄如箭射報恩者裏雖云澹薄然山僧素願有食有法令眾安止近因饑饉安眾無方直是食不下咽坐臥不寧幸有化主發心在外漸領信心檀越入山且不要學他古人見識度量與麼小口門與麼窄大家相聚在此澹薄時澹薄喫齋時喫齋喚作喫齋我等與施主皆共成佛道問如何是函蓋乾坤句師云滿院梅花香噴鼻進云如何是截斷眾流句師云近日厨房幾斷烟進云如何是隨波逐浪句師云禮拜著復舉雪竇禪師云客從遠方來贈我徑寸壁中有四個字字字無人識報恩亦有一偈化主崑山歸獻我數塊石通身渾是口有眼誰不識下座。</p>
<p>行化過清谿明道蔡封翁就開封寺請上堂師云本是真實人共譚真實話欲明真實事須辦真實心會中辦心真實的出來互相酬唱問臨濟問黃檗佛法大意黃檗便打某甲問和尚佛法大意和尚如何師云化長生米師廼云佛祖出世為一大事因緣人人悟自妙心得自寶藏虛空不足以喻其久宇宙不足以喻其寬岱嶽未可以為高滄海未可以為深取之不竭用之無窮明道老居士深受靈山付囑欲為有情揭開迷封悟自妙心得自寶藏特重建此開封古剎玉琳道人到來特為舉揚驀召眾云我不輕於大眾大眾皆當作佛下座蔡居士作禮云弟子每對神佛前發願護持蔡鐸正念禁止蔡鐸邪思惟願臨欲命終時淨除一切諸障礙等是否師云即此誓願真實皆成佛道士再禮謝。</p>
<p>誕日上堂眾僧問話畢師乃云白雲千頃老屋數間一榻高眠令土木瓦石為大眾轉大法輪者是先師和尚向日家風唐存翁合諸檀越建大禪堂十方聚會應時及節請山僧說法者是新報恩今日行履且道先和尚向日家風是新報恩今日行履是竪柱杖云若也會得釋迦不在前彌勒不在後大眾與諸佛同證一相三昧山僧與大眾壽量無殊若也不會父少而子老舉世所不信擲柱杖下座。</p>
<p>出坡上堂問歲將終期<span class='corr'>已</span>半當人脚下事請師相為師云三十棒一棒也較不得師乃云報恩寺裏禪[書-曰+皿]在衲僧邊搬柴及運土終日擔橫肩下座。</p>
<p>上堂師云馬祖道一口吸[書-曰+皿]西江水慈悲之故而有落草之譚世尊道十方虛空生汝心中猶如片雲點太清裏與麼會得正好捉來朝打三千暮打八百有般漢迷頭認影棄本逐末以守箇昭昭靈靈為悟主人公把舉足動步搖唇鼓舌的為常住心體認六塵緣影為自心相譬如病眼見空中華及第二月百千澄清大海棄之惟認一浮漚迷中倍人佛所深愍世尊又示阿難云如汝今者承聽我法此則因聲而有分別縱離一切見聞覺知內守幽閒猶為法塵分別影事今時外道好笑殺人既以曉得走路問話的為悟自心更以識神空主人公也不可得為末後無疑誰知數千年前[書-曰+皿]被世尊痛呵明叱有如斯舉凡學者可弗見不善如探湯猛看破浮幻身心句一念未生前當下證得廣大心體連證之一字亦不可得便識得一切佛祖廣大心體方可出生出死方可入死入生事是恁麼事人須恁麼人苟不如斯生死到來便驗真偽復舉古德云毫釐有差天地懸隔師驀竪如意召大眾云還會麼良久擲如意云萬古碧潭空界月再三撈摝始應知。</p>
<p>元旦上堂師云有一句子河沙剎土三世諸佛不能說西乾東震歷代祖師不能說天下善知識不能說先師和尚亦未曾說某上座今日既居此位為眾分明舉似也元正啟祚萬象咸亨下座。</p>
<p>燈節上堂師舉杖示眾云我見燈明佛本光瑞如此眾仰視師擲柱杖下座。</p>
<p>行化上堂師云西天佛祖多行化而不興道場東土知識多興道場而不行化雖是殊方合天仔細簡點將來也是各守一隅不善通變新報恩則不然興道場不妨隨時行化隨時行化原為興道場且道新報恩是什麼人有恁麼力量惟憑一點報恩心身命全將奉塵剎拈杖竟行。</p>
<p>鄉友臨訪上堂舉僧問雲門大師云如何是諸佛出身處門云東山水上行又有人問龍池幻有師翁云如何是諸佛出身處翁云西河火裏坐師云某上座則不然今日若有問如何是諸佛出身處但向道我是蓉城楊四郎下座。</p>
<p>上堂白椎云法筵龍象眾當觀第一義師拈柱杖云第一第二熱盌鳴聲龍象之眾莫如是觀具得臨濟小廝兒眼的出來與報恩柱杖子相見有麼良久云當今之世頗多唱導之師到處聚三百五百商量佛法浩浩地不論自<span class='corr'>己</span>誕日與他人生辰便唱無生曲調聲震寰區新報恩不是時流為甚檀越弟兄也攀條例各與三十棒趁出三門外還怪得也無然而事無一向既承設齋辦供請陞此座不妨吐露古今人所夢不見說不到的祕密法門去也且道如何是人所夢不見說不到的眉毛生眼上鼻孔長口邊擲柱杖下座。</p>
<p>上堂師云從上來真實為法者不論院之大小眾之寡多無時無處肯置此事所以有同居止四五人而亦上堂入室小參示眾宛然如領千眾一些不肯苟簡更有行脚僧無一個而亦開爐結制令一力撾鼓與十八緘口大士互相醻唱甚至有一力也無竪石為徒與之說法今報恩者裏共住常有百十人又非邠汾苦寒廼罷晚叅不恒陞座難免少叢林之號然而某上座內省不疚未嘗孤負於人今日借六湛不二二師鼻孔出氣要令大眾一處通則千處萬處一齊通一節了則千節萬節一齊了顧左右云各各落堂喫齋下座。</p>
<p>聲谷師請上堂師拈杖云叢林安好先師說法竟大眾還會麼堂中勝他趙州第一座也有第二座也有庫司得人厨房安帖內外苦行無不忻然某更說個末後句擊香案云莫動着動着則三十棒下座。</p>
<p>六月十九上堂師以杖擊案僧出師云敲波驚鯨鯢驚出個蝦蟆僧擬議師便打師廼云先師開法磬山飛錫烏峯及住此報恩數十年如大富長者打開寶藏拯濟貧乏奇珍異寶靡不悉具隨人知見隨人力量一任取足得先師重器者固是知恩不少即得先師根折釵脚的也道見過磬山和尚曾受益來蓋先師天覆地載海納山容之量自然如此而某上座雖是他兒孫撑立他法門<span class='corr'>卻</span>迥不相似一雙窮相手兩個鬼眼睛握根柱杖莫道者裏無一物與人直饒他處得奇珍異寶而來也與他徹底掀翻一棒打死直須未跨嶺門便識得某上座為人處若來此仰觀進益那有語話分說到此香爐[跳-兆+孛]跳起來云和尚與麼道則觀音菩薩於是日從耳根證圓通亦從門而入不是家珍師復擊案云洎放過者個不唧[口*留]漢擲柱杖下座。</p>
<p>叔芳居士請上堂師至灋座前居士呈祖衣師云佛制比丘著壞色服用瓦鐵鉢當初宋朝仁祖作殊勝福業特賜瑪瑙鉢與大覺璉禪師大覺老人感君厚德說真實義為使者言此鉢不合佛制因對眾焚之仁祖聞之大喜正所謂打鼓弄琵琶相<span class='corr'>逢</span>兩會家然而丈夫志氣衝天豈可踐人剩迹今日叔芳居士作如意佛事施紅羅大衣報恩又且如何施設豁人正目不附合古今廼舉衣搭云金剛正體昭然著喚作袈裟被眼瞞搭衣畢召大眾云高著眼有意氣時添意氣看他高步上頭關便陞座西堂白椎云法筵龍象眾當觀第一義師云直饒無憂樹下右脇降生九龍噴水沐其軀地湧金蓮而捧足一手指天一手指地現大人相周行七步作獅子吼曰天上天下惟吾獨尊與麼播弄早落第二更說甚麼拈華微笑直指單傳至於叅生前生後非止錯七錯八直是被人捺在矢窖中稍知氣息的豈甘與麼現前大眾都是英靈男子奇特丈夫有解觀第一義的麼問四月初八釋迦降生八月初一沈居士初度是同是別師云識取居士與你道師卓柱杖云一向舉揚大法直教一個個荷包遙遁何故各人閨閣中物甚難放捨到者裏不是其人識甚好惡果向報恩柱杖頭知得落處<span class='corr'>卻</span>如作大檀那把平日所愛惜所寶重的物傾心布施而亦不作布施之想然後却令幽谷現瑞枯木放華展淨名手截取妙喜世界如轉陶家輪滿盛香飯普供一切珍衣妙供集而為雲結而為葢奇香異燭一一同妙高聚論其壽福非算數譬喻之所能及論其智慧非心思意解之所能測延片時為長刼貫一念於萬年有如是力量有如是神用濟世也生成萬物同地同天出世也扶竪綱宗超佛越祖殊勝中現殊勝奇特中顯奇特豈不慶快平生衲僧家若不如是非但難作人天福田受檀那供養未免轉見笑檀那到者裏有人出來道今日沈居士四十大誕與和尚賔主交叅財法二施等無差別更有末後句望和尚一齊布施<span class='corr'>卻</span>師以柱杖畫一畫云小長老八字打開大施門去也驀喝一喝下座。</p>
<p>祈遠唐居士京中回請上堂白椎竟師拈拂子云留書別我去半載而有餘今日重到來聞見共歡愉先師穩坐暗解頤囑託得人何所虞更要玉琳小阿師當陽指示第一義憶昔梁王著有為初遇達磨殊不契<span class='corr'>羨</span>君般若宿因深轉展不忘此大事舉拂子云顓為此大事也則布施亦是第一義持戒亦是第一義念佛亦是第一義放生戒殺亦是第一義齋僧建造亦是第一義喚甚麼作人天小果有漏之因若不為比大事則布施祗是布施持戒祗是持戒念佛祗是念佛放生戒殺祗是放生戒殺齋僧建造祗是齋僧建造未明正法眼藏焉得涅槃妙心唐居士問惟憑一點報恩心身命全將奉塵剎還許學人發此心麼師云許進云既發心矣如何奉行師云善始善終大眾競出問話師以拂子畫一畫云有問有荅總落今時說迷說悟[書-曰+皿]涉程途且不涉程途一句作麼生道歸家[書-曰+皿]是兒孫事祖父從來不出門下座。</p>
<p>上堂師拈柱杖云新報恩柱杖子有時[跳-兆+孛]跳梵天有時翱翔大地有時立辯龍蛇有時千眼難覻且道作麼生與報恩柱杖子相見以柱杖旋風打散。</p>
<p>行化上堂師云六祖大師云無相為體無念為宗無住為本者三句中有一句如千雷並吼千日並照有縱有奪有殺有活若人會得許你雙眼圓明後來白雲端禪師有一偈云他人住處我不住他人行處我不行不是與人難共合大都緇素要分明只者一偈不虛為祖師之後今日新報恩亦有一偈說似大眾他人難住我獨住他人難行我獨行不是生平多力量秪緣深受我師恩且報恩功圓一句作麼生道待行化回更與大眾吐露。</p>
<p>過烏戌祈遠唐居士就石佛寺請上堂師拈柱杖云奇特因緣須奇特人拈出驚羣句子於驚羣處舉揚今日既遇奇特人有奇特緣真是驚羣處且道驚羣句作麼生舉驀召大眾云吳中石佛大復舉僧問龍池師翁云如何是如來禪師翁竪起拳如何是祖師禪師翁竪起拳如來禪與祖師禪是同是別師翁復竪拳云不是拳頭便是巴掌今日設有問新報恩如何是如來禪以杖指前云前邊是三門如何是祖師禪以杖指殿云中間是佛殿如來禪與祖師禪是同是別但向他道明眼人難瞞伏惟僧俗眾知識久立珍重下座。</p>
<p>唐存翁總憲及顧長白唐遠生顧英甫顧晉徵唐聲伯等眾居士啟請為古山寺伽藍神說戒上堂時設神位於座下師先對神云索靖明王你久作我家裏人我今與你說家裏話廼為說三歸五戒說戒畢師云既受淨戒方可借座燈王為汝揭露本因廼陞座師拈拂子云大眾當知此索靖明王數千年前早受靈山記莂今日於古山門下受某上座戒法統同眷屬侍從并供獻所殺眾生齊成正覺斯會檀護悉乘願輪保安人物廼以拂子擊案云但願天風齊着力一時吹入此門來。</p>
<p>密印寺眾請上堂師拈柱杖顧視左右云大眾我今分明示汝汝等本來是佛卓柱杖下座。</p>
<p>歸院元旦眾請上堂師云昔日香嚴禪師云去年貧未是貧今年貧始是貧去年貧尚有卓錐之地今年貧連錐也無後來真淨文和尚云去年富未是富今年富始是富去年富一領黑黲布褊衫今年富添得一條百衲山水袈裟歲朝抖擻呈禪眾實為風流出當家二大老雖是頂門具眼各出好手扶竪宗乘驀竪拂子云若到報恩門下還敢高聲也無打一拂云嶽邊頓落千山勢海上全消萬派聲下座。</p>
<p>眾坐七畢內外職事請上堂師云敲鐘撾鼓早<span class='corr'>已</span>惡水潑人禮拜焚香倍為互相鈍置旋風打散落第二機重形言語堪作甚麼然而法無定軌不妨放一線道與大眾葛藤貼案問如何是見性成佛師云厨房辛苦進云佛法現前為甚不會師云勞而無功師廼云纔見新報恩陞座便拽下地去痛打一頓猶較些子今既不能任我打模畫樣去也以柱杖打圓相云者個真空性體本自圓滿本自靈明本自廣大本自神妙惜乎多少人當靣蹉過多少人望崖而退若果能懸崖撒手自肯承當如日麗天如鏡照像漢來漢形胡來胡現變化自在應用無方道有也得道無也得若未能證此道有也要喫人痛棒道無也要喫人痛棒所以道不是山僧逞人我恐人墮落斷常坑驀拍案云雪後始知松栢操事難方見丈夫心下座。</p>
<p>二月十九上堂師拈柱杖云今日是普門大士脫珍御服著敝垢衣的時節多少年來[書-曰+皿]向棚頭看傀儡阿誰覻破帳中人山僧若據令而行纔見大眾道觀音生日啟請陞座各與一頓痛棒直教血濺梵天未為分外然而柱杖子有殺有活有縱有奪有放有收置杖案上云今且放過令大眾通氣問答畢師廼云雲門大師道聞聲悟道見色明心擡起手云觀音菩薩將錢買胡餅放下手云元來是饅頭師云雲門老漢奇特甚是奇特仔細簡點將來未免起起倒倒翻翻覆覆報恩者裏則不然今日行顓出家做饅頭供養大眾尋尋常常百味具足大家喫得飽齁齁地饒他千手千眼觀音到來那敢變換一[糸*系]毫變換則管教頭破腦裂復卓柱杖云長安風月貫今昔那個兒童摸壁行擲柱杖下座。</p>
<p>佛誕上堂師卓柱杖云今日老瞿曇在柱杖頭上一任山僧扶起放倒還有作家禪客麼向前來共出隻手問答不錄師廼云有一人佛之一字素不樂聞念佛一聲漱口三日有一人見佛歡喜禮拜讚歎種種供養一人恁麼一人不恁麼同到報恩來且道留那一箇即是有般漢便道功德天黑暗女有智主人二俱不受是者般的正好捉來朝打三千暮打八百何故大海若不納百川應倒流。</p>
<p>誕日眾請上堂問世尊纔出母胎便道天上天下惟吾獨尊為甚又要六年雪山師云不是個中人不知進云今日和尚誕辰報父母恩一句乞垂指示師云終不教壞人家男女師廼云某甲生來愚執了無一德亦無一能只是尋常饑餐渴飲倦則坐眠健則行道今日諸道友請陞此座且道有何法可說合掌云謝種種供養下座。</p>
<p>上堂師云昨日初一山僧擬欲上堂為大眾舉揚個事反覆看來無有少法可說至晚到此殿上簡點一回見個中少人不容坐觀寥落今日為大眾說誠實言令各各共繇斯道亦不顓為現前眾等並令天下衲僧齊開正眼不墮狂蹊邪徑克明從上綱宗徧一切處廼高聲召云大眾諦聽二時課誦切莫蹉過。</p>
<p>中元上堂師拈柱杖云佛歡喜僧自恣設盂蘭盆羅列[書-曰+皿]世甘美普供一切教有明文是名報恩某上座者裏則不然剛剛一味柱杖子佛也祖也僧也俗也凡也聖也遠也近也舉凡恒河沙界一切有情[書-曰+皿]教一個個飽齁齁地秪是目前大眾無下口處何故卓柱杖云只為分明極翻令所得遲復舉長沙岑大師因一秀才看千佛名經問云三千諸佛秪聞其名未審居何國土還化物也無沙云黃鶴樓崔顥題後秀才還曾題否才云不曾題沙云得閒題取一篇好師云欲會恁麼事須是個中人有麼聽取山僧一頌碧眼頭陀坐石牀古梅繞屋冷飄香遊人熱閙尋朱紫咫尺千山難共堂下座。</p>
<p>上堂舉睦州陳尊宿因僧問高揖釋迦不拜彌勒時如何州云昨日有人問趁出了也僧云和尚恐某甲不實那州云柱杖不在笤帚柄聊與三十師云提持個事須是恁麼人始得雖然如是未免勞而無功報恩則不然若有問高揖釋迦不拜彌勒時如何便向他道請落堂喫齋他若果是個人直是令人讚歎不及大眾還會麼揮拂云選佛若無真正眼宗門那得到如今下座。</p>
<p>祈遠居士請上堂問雲門大師為甚要一棒打殺釋迦老子師云莫謗雲門好僧喝師便打師廼云英靈漢子切忌<span class='corr'>刺</span>頭入膠盆世諦纏擾是<span class='corr'>刺</span>頭入膠盆佛法支離是<span class='corr'>刺</span>頭入膠盆叅話頭起疑情是<span class='corr'>刺</span>頭入膠盆躭空滯寂是<span class='corr'>刺</span>頭入膠盆懺罪安心是<span class='corr'>刺</span>頭入膠盆絕學無為是<span class='corr'>刺</span>頭入膠盆還有不<span class='corr'>刺</span>頭入膠盆的麼正好出來喫山僧痛棒且道既是不<span class='corr'>刺</span>頭入膠盆為甚又要喫棒驀卓杖喝一喝云果向山僧棒下瞥爾知羞得個大休大歇頂後光圓面前路闢方知本自瀟灑本自超越本自清淨本自解脫逆順卷舒縱橫無礙佛祖不能親鬼神焉可測等閒哮吼似震雷音如撾毒鼓黃檗臨濟管教聞風吐舌其餘淺鮮一任似鴨聞雷顧左右云阿呵呵好大哥畢竟誰人不丈夫下座。</p>
<p>至金陵慈引蘇居士就一華庵請上堂白椎云法筵龍象眾當觀第一義師云若論第一義釋迦老子因眾生根鈍不可直㨗指示只得四十九年權巧方便提獎嬰孩橫說竪說委曲垂慈實不得已根機漸熟廼於法華會上略露一斑直至涅槃時到廼把一生千說萬說說不到千喻萬喻喻不及的舉起一枝華分明剖示博得識者一笑謂之正法眼藏的付飲光方遂本懷隨復殷勤付囑國王大臣今日者一枝華在慈引居士手中當陽拈出建梵剎竟一切天人莫不稱譽居士大智大力新報恩到來亦是讚歎不及更有忍俊不禁的麼出來大家鋪華錦上問第一義諦即不問報恩的付事如何師指案上華云秋桂更清香進云猶是門前之遶師云誰人教汝門前遶何不擡眸向上看進云看個甚麼師云好與三十棒僧喝師拈杖打云再犯不容僧禮拜師廼卓柱杖云報恩新長老本來無住握根柱杖倒用橫拈把個斗笠遮<span class='corr'>卻</span>一切人眼孔東西南北少有識者到者裏遇着同門老道兄瞞他不得被推向人前要某舉揚先師現成句子召眾云擲個蒲團說法隨處驀喝一喝卓杖一下復倚杖云今日陞座於彌勒殿中更為大眾舉則古話當初布袋和尚亦與新報恩一般行脚常自述行繇一鉢千家飯孤身萬里遊後來慈悲之故更有落草之譚云彌勒真彌勒分身千百億時時示時人時人自不識咄哉者阿師慈則大慈悋亦少悋新報恩今日既與大眾有緣同此一會一發打開布袋更不露頭藏尾去也大眾諦聽彌勒真彌勒分身千百億額橫兩道眉面竪一個鼻阿呵呵笑不輟掀起嘴唇片片皮露出牙齒許多骨展手云大家施我一文錢更有一句為君說十箇指頭八箇丫誰人平易誰奇特擲柱杖下座。</p>
<p>建禪堂眾請上堂頭首白椎云法筵龍象眾當觀第一義師云當今海內居位設化者頗多若論舉揚第一義不謂全無敢道希有承虛接響作隊成羣動著便道那一句向上那一句向下那一句平常那一句奇特那一句現成那一句靈妙滯句承言迷宗失旨要個解觀第一義的非但希有惟恐全無今日新報恩舉揚第一義也須大眾具眼始得廼云崇禎十有一年九月十五日報恩建左右禪堂竟拈杖便起問如何是臨濟宗師云耀古騰今進云如何是雲門宗師云普天匝地進云如何是曹洞宗師云家風綿密進云如何是溈仰宗師云父子作家進云如何是法眼宗師云進前來與汝道進云打破沙盆透底去師云放汝三十棒師廼顧左右云大眾久立下座。</p>
<p>無偽老衲請上堂師拈柱杖云趙州八十猶行脚只為心頭未悄然直至到頭無一字始知虛費草鞵錢有知得趙老立地處的麼出來互相酬唱問正當古稀時如何師云大眾為無偽師祝壽師廼云大凡學道須一切放下若一事放不下則去道遠矣富貴放不下則受富貴累才能放不下則受才能累盛德放不下則受盛德累高年放不下則受高年累今者無偽老衲世緣早已周備因信向者箇法門<span class='corr'>卻</span>能一齊放下富貴固非所慕謙和不逞才能忘年忘德在此深山舊院决欲究竟此道茲遇古稀大誕請新報恩陞座說法且道新報恩說個甚麼一念萬年常不易何愁古佛不齊肩驀卓柱杖下座。</p>
<p>臘八上堂師云事是過量事人須過量人不是過量人怎明過量事有麼有麼眾問話畢師廼云昔日釋迦文佛初生下地一手指天一手指地周行七步目顧四方道天上天下惟吾獨尊將謂奇特早入膠盆十九逾城歷外道處受種種勞煩復深入雪山苦行六載臘八明星出時悟道歎曰奇哉一切眾生具有如來智慧德相但以妄想執着而不證得惜當時不令報恩小長老見小長老若見取把火炤看者老子靣皮厚多少且道小長老有甚長處敢恁麼道自具一雙窮相手不曾輕揖等閒人元宵上堂師云我有一燈無暗無明通身是眼遍界分形不繇造作豈屬生成天不能葢地不能擎無幽不徹無遠不存個中磨日月隨處立乾坤阿呵呵笑倒人社舞村歌未了音惱得金剛忍不住擲碎虛空火燄增燒斷西江萬丈聲跳起顛狂龐老子臨風高呌道有口如啞眼如盲下座。</p>
<p>楊家塢靜主同眾道友請上堂問如何是報恩旨師拍案一下進云還有向上事也無師云有進云如何是向上事師云打你頭破腦裂師廼云欲識報恩人須到報恩境既到報恩境須識報恩人諸人到者裏還識得山僧也未須知未離德清與山僧相見<span class='corr'>已</span>竟未上船來請山僧陞座<span class='corr'>已</span>竟山僧未離臥室與諸人說法<span class='corr'>已</span>竟且道未離臥室說法<span class='corr'>已</span>竟如今又出來叨呾作麼竪柱杖云錦上鋪華是山僧尋常用處驀喝一喝卓柱杖下座。</p>
<p>到楊家塢阿蘭若眾請上堂師云神光獨耀萬古徽猷入此門來莫存知解不存知解的出來相見問臨濟大師道沿流不止問如何真炤無邊說似他師云恰進云離相離名人不稟吹毛用了急須磨師云恰恰問如何是楊塢境師云四靣青山遶進云如何是境中人師云長的長短的短問如何是第一玄師云日頭進云如何是第二玄師云亮月進云如何是第三玄師云鐃鈸問向未讀書文字不明師打云者是什麼所在說明不明師廼云山僧叅學幾年成得一道祕密真言不曾輕易吐露今日本庵行進得度在家弟子沈行豐七十諸上善人俱會一處便廼布施大眾令於我此法門未信者信<span class='corr'>已</span>信者深入未證者證<span class='corr'>已</span>證者不墮窠落臼廼高聲云趙錢孫李周吳鄭王馮陳褚衛蔣沈韓楊下座。</p>
<p>行化歸孫熈室居士請上堂師云求人不如求<span class='corr'>己</span>驀擲拂子下座。</p>
<p>入新方丈德清明道蔡封翁暨遠近諸檀護請上堂問四眾駢臻請揚法要師云今日入新方丈師廼云把住也法堂前草深一丈放行也[書-曰+皿]大地是圓覺伽藍且道把住為人好放行為人好卓柱杖云知音不用頻頻舉達者應知暗點頭。</p>
<p>上堂師拈柱杖云先聖道有時奪人不奪境有時奪境不奪人有時人境兩俱奪有時人境俱不奪高聲召眾云者是什麼所在驀擲柱杖下座。</p>
<p>臘八上堂師云遠山青近水碧氣<span class='corr'>斂</span>天空濶庭寬得日多境僻來蹤別晚節馨香骨傲梅卒歲堅持苔裹石白雲閒澹挂松梢古道坦平堆竹葉山僧一榻坐還眠何期四眾同時集敲鐘撾鼓請陞堂香煙透徹諸人鼻立久合休即便休大眾有言向前說問答畢師廼云周穆王三年癸未臘八釋迦文佛睹見明星豁然悟道歎曰奇哉一切眾生具有如來智慧德相但以妄想執着不能證得崇禎十二年<span class='corr'>己</span>卯臘八玉琳道人望見青山不覺好笑顧左右云汝等各蹋毘盧頂上行誰能拈些子妄想智慧誑謔山僧看拍案云阿呵呵好大哥上來也恁麼散去也恁麼今日行端行鎮鬀度有齋供養大眾大家落堂喫了飽齁齁地要行便行要坐便坐下座。</p>
<p>元旦上堂維那白椎云法筵龍象眾當觀第一義師驀喝一喝下座。</p>
<p>良渚安谿眾居士請上堂問風調雨順五糓豐登請和尚提唱一句師云常願如是進云皇圖鞏固帝道遐昌願和尚祝讚一句師云天長地久進云闡揚祖道佛日增輝今日上堂以何示眾師云杲日當空師廼云雪後梅增勁霜餘栢倍青到來詢祖意分明舉似君召大眾云還會麼若也會得便見臨濟大師道大凡演唱宗乘一句中具三玄一玄中具三要有權有實有照有用放下拂子云選佛若無真正眼宗門那得到如今。</p>
<p>雪文師同盛澤眾居士請上堂師拈柱杖云久病扶藜連上堂也緣檀信至誠叅誰人直下知休去更不遲疑乞指南問如何是報恩境師云主山高案山低進云如何是報恩人師云眉橫眼上鼻竪嘴邊進云如何是報恩事師云檀信遠來山僧上堂進云滿座春風吹不竭梅花纔吐暗香來師云一[糸*系]界破青江色釣得鯨鯢方始休問梅花未發時如何師云鐵骨撑天進云發後如何師云清香噴鼻問如何是常住佛師云殿裏的進云如何是常住法師云藏裏的進云如何是常住僧師云堂裏的師廼云舉起便知猶為遲鈍若更未能山僧屈曲垂慈去也昔日大慧禪師住雲門時嘗拈竹篦問人曰喚作竹篦則觸不喚作竹篦則背喚作什麼開口便打少有契其機者一僧入室請益慧復示以偈曰雲門舉起竹篦開口知君話墮上方香積不餐甘伏食人涕唾師驀竪起柱杖云大眾畢竟喚作什麼擲柱杖云各落堂喫齋。</p>
<p>上堂師竪柱杖云明眼禪人出眾相見二僧競出師以柱杖畫一畫云領取鈎頭意莫認定盤星下座。</p>
<p>振陵太老師忌日上堂師云山僧昔日芟染蒙先磬山老和尚執刀三鬀口占有云一子出家九族昇天若不昇天佛有妄言山僧出家來業<span class='corr'>已</span>多載且道先師今日何在識得落處的出眾相見眾問話畢師廼云沙界通紅一團火個中毫髮不容存森嚴明淨先翁靣普示人間子若孫。</p>
<p>誕日上堂師按柱杖云放光現瑞鼓舞小兒動地雨華助揚末技止止不須說欺侮殺人數數請敷宣顛狂慕外青蓮華下笑顏開奴見婢殷勤積雪巖前斷臂舉人<span class='corr'>逢</span>鬼迷悶現前大眾十二時中各各蹋佛祖頂[寧*頁]行有不受惑的出來相見問答不錄師廼云山僧未出母胎已為諸人作大佛事舉揚大法汝等諸人早已如實知如實見如實證如實行如實說為甚今日<span class='corr'>卻</span>受人處分只為忘脚下却見別山高下座。</p>
<p>歸院上堂師顧左右云一總都是家裏人出來同說家裏話問報恩佛灋最希奇一下雷轟天下知莫道學人無骨氣請師指示向上機師云霜打香毬滿樹金問蹋破乾坤事若何師云江上蘆華頻白頭進云還許學人進步麼師云青山個個低頭看問兩邊不立中道不安請問和尚向甚處行脚師直視云君家若是僊陀客不用求人更下椎進云恁麼山河無隔礙世界掌中擎師云且過一邊師廼云先師縱我無拘束收放自繇誰可度大家同蹋上頭關方顯吾宗未寥落召眾云珍重下座。</p>
</div>
<p class='juan'>大覺普濟能仁玉琳琇國師語錄卷第一</p>
<div class='div-w'>
<p class='h1'>音釋</p>
<div class='div-note'>鬀<p style="margin-left:1em"><span class='note-inline'>(他計切音替削髮也)</span>。</p>
齁<p style="margin-left:1em"><span class='note-inline'>(呼侯切吼平聲氣急也)</span>。</p>
箆<p style="margin-left:1em"><span class='note-inline'>(邊迷切音鎞)</span>。</p>
侮<p style="margin-left:1em"><span class='note-inline'>(罔古切音武侵也)</span>。</p>
</div></div>
</div><!-- end of div[@id='body'] -->
</body></html>