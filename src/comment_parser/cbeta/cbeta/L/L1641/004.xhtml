<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺普濟能仁琇國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>大覺普濟能仁玉琳琇國師語錄卷第四　幾四</p><p class="byline">嗣法門人行岳編</p>
<div class='div-other'><a id='mulu10' />
<p class='h1'>小叅<span class='note-inline'>(二)</span></p><p>檀越請小叅田單問如何是出身句師云堂外禪坐堂內坐禪值牲問生死到來如何抵敵師云三世諸佛不知有進云目前一着子不得縱橫過在甚處師云狸奴白牯<span class='corr'>卻</span>知有問以大圓覺為我伽藍如何是大圓覺師云近前來與汝道僧擬開口師便喝僧又申問師便打問凢所有相皆是虗妄為甚有山河大地聲未絕師便打又僧出師亦打僧退師乃云山僧未出方丈早<span class='corr'>已</span>知歸猶是不唧[口*留]漢更待向前喫棒得與麼不知痛癢然而既到者裏且聽山僧說夢山僧閉門打睡夢坐一道場彷彿浴佛前後薰風天氣遠近緇素設供甚盛山僧因齋慶讚訖閒行殿際歸坐法堂走出一巍巍堂堂副寺來禮拜起出廣長舌相吐舌覆面次滿十方高至梵天漸漸[(冰-水+〡)*ㄆ]轉摺作七十二叠還復納口舌相纔隱眉間放白毫淨光光中出大音聲云啟白和尚太子殿殿主偷供佛菓子山僧云如何偷供佛菓子進云早間取去五碗晚間送來五碗山僧不覺驚起盖此上人實難酬對若道殿主偷菓子取去五碗送還五碗如何是偷菓子若道副寺妄語安有如是廣長舌相人而肯誑言不實不惟山僧不能對徧問各寮頭首皆不肯對山僧次日坐睡乃見前來副寺重理前話露柱中忽然走箇一般巍巍堂堂的殿主出來高聲喝住云副寺莫謗人他云如何謗人乃云早來未嘗取菓子晚來何從還菓子於是空王佛歡喜踴躍通身毛孔皆笑直得六種震動山河大地明暗色空情與無情齊入如來大寂滅海召眾云會麼若也會得管教夢覺俱空若也不會湏知一回喫水一回噎驀卓拄杖喝一喝下座。</p>
<p>五日雲禪薦親請小叅僧問請師直道妙玄機師竪拄杖云烏藤七尺進云恁麼大悲千手眼原來只箇身師云千鈞之弩不為鼷鼠發機進云龍承點眼歸東海虎得抽牙出杏林師云急走過問寂寂惺惺時了無巴鼻未審者着子作麼生定當師云毒蛇橫脚下進云正與麼時主人公在甚麼處師云站過一邊進云恁麼則知音總在閒忙裏不待安居結制期師云直要頭破腦裂問舍利弗入城月上女出城是甚麼人分中事師云進前來與汝道進云和尚現大人相師打云捉兔亦全其力進云有時恁麼便恁麼有時恁麼即不恁麼師復打云還要第二杓進云不知三世諸佛有此病麼師云得恁皮下無血師乃云人如楚大夫國無叛臣家無逆子忠屈一時義申千古此是千佛會中一數出家兒莫莾鹵精白一心視乃祖身世遠且大何近欺聾瞽人稱大覺璉誰見狐生虎驀卓拄杖喝一喝復舉西天九祖密多尊者生提伽國年五十口未曾言足未曾履八祖遊化見其舍有白光乞侍者於其父尊者遽起禮拜而說偈曰父母非我親誰是最親者諸佛非我道誰是最道者八祖曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離且道如何是非合亦非離不見道虗空無內外心法亦如此若了虗空故是達真如理聽取山僧報以木桃父母為我親誰非最親者諸佛為我道誰非最道者若有耳食者出來云和尚前言不應後語適來辨魔揀異而今又作恁麼話驀喝一喝云癡人面前莫說打你頭破腦裂不知坐斷十方剛見逢人即揖下座。</p>
<p>晚叅師問維那云千鈞之弩不為鼷鼠發機為甚古德見僧入門便喝進云車不橫推理無曲斷師云我為甚麼容人在者裏立進云大家有分師云還是與你棒喫不與你棒喫進云一任和尚師云自領去進云知恩有地僧問如何是學人本來面目師云三箇眼睛四箇鼻孔問那吒太子析骨還父析肉還母現本來身為父母說法如何是本來身師云露進云萬古碧潭空界月再三撈摝始應知師以扇子東西畫數畫云前三三後三三是甚麼字進云禮拜和尚師便喝柴頭問撥草瞻風祇圖見性如何是性師云兩捆柴一担挑進云蒙師指出金剛眼照見父母未生前師云日日三担莫軃懶進云如人飲水冷煖自知師云好生著力問馬祖一喝百丈三日耳聾意旨如何師云非汝所言進云黃檗吐舌又作麼生師云兩重公案問不慕諸聖不重<span class='corr'>己</span>靈還有向上事也無師云有進云如何是向上事師云東司頭去撒進云恁麼則直截去也師云莫惹人掩鼻問大智文殊因甚出女子定不得師云那裏學得來進云即今問和尚師云一人傳虗千人傳實進云因甚罔明出得師云一處不通兩處失功進云春色無高下花枝有短長師云學語之流師乃顧視左右云諸大眾大有生滅不停底在努力今生須了却莫教累劫受餘殃眾擬議師以拄杖一時打散。</p>
<p>晚叅師云石磉斫破你諸人腦殼露柱走入你諸人鼻孔裏僧出作禮云連朝天雨不扇自凉師云急走過師良久顧左右云禍不入慎家之門各請歸寮眾作禮一僧云如水乳合師云將謂停囚長智。</p>
<p>晚叅僧問不慕諸聖不重<span class='corr'>己</span>靈時如何師云利刃有蜜不須舐蠱毒之家水莫嘗問脫體無依倚猶自立邊疆請問和尚過在甚麼處師云急走過進云撒手千峰外渠儂得自繇又作麼生師云近前來喫棒進云與麼則分明一點乾坤露誰識其中有活龍師云須是皮下有血問天地未分日月未明本來面目在甚麼處師云荷葉團團團似鏡菱角尖尖尖似錐師乃云世尊四十九年說法秪接得箇飲光山僧二十年來無法可說一味痛呵毒棒若是知好惡的管教一箇箇超佛越祖去情義盡從貧處斷世人偏向有錢家驀喝一喝卓拄杖下座。</p>
<p>戊戌上<span class='corr'>巳</span>荊溪眾檀越請師入主磬山小叅師竪拂云龜毛拂子利如錐舉出離情作者知生平不輕全許可拈香須將虎鬚兒拈香云此一瓣香供養即此磬山堂上得度得法本師開山老和尚用報無恩之恩斂衣就座云阿呵呵自具一雙瘦冷脚未曾輕踐等閒山乃指香案云先師建立者箇公案經十餘載佛祖不敢正眼覰著昔年却被某上座徹底翻轉先師直得吼聲如雷數十年來要人代他雪屈今日剛得眾檀護出手扶起所謂佛法付與王臣于今見之某上座于此座上顯現先師全身去也驀拈拄杖卓一卓喝一喝下座。</p>
<p>晚叅師云汝諸大眾未出母胎已與山僧相見了也已受山僧究竟了也還信得及麼一僧禮拜而出師云似則似是則不是師乃云各各信得及則堂上先老人刻刻與汝諸人耳提面命若信不及則三八晚叅[書-曰+皿]須腦門着地一僧出禮拜大眾久立師云大眾等你答話進云與和尚同鼻孔出氣師云急走過。</p>
<p>晚叅師云如何是無寒暑處寒時寒殺闍黎熱時熱殺闍黎大眾還會麼眾無語師云同是山中人應識山中語。</p>
<p>結制早叅師云開山老和尚甲戌冬此日開爐茆茨草榻築雪烹雲指點磚頭土塊為諸人發上上機直教寒谷春回花開石筍接待三十年來今戊戌冬亦于此日開爐殿堂寮舍具體而微知浴盡誠檀護一德香齋次第燈燭煇煌法法頭頭點發一切人四楞著地直教紅爐涌雪月冷風高獨露磬山面目且道開山老人乍住為人心切久住為人心切喝一喝云粉骨碎身未足酬到此了然超百億。</p>
<p>晚叅師舉扇子云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾有一上座雲門大師踏在脚底進堂出寮撞著露柱且道是那一箇眾久立師呵呵大笑歸寢室。</p>
<p>晚叅僧問月白風清未是衲僧極則未審如何即是師云巡照鳴椎催坐香進云恁麼則頂門有眼還同瞽句裏無私用最親師云何不向下薦取進云秪如下載清風者拽耙牽犂說向誰師云依稀似曲進云謝師答話師云且過一邊僧禮拜師良久舉如意顧眾云看看大千世界總被如意吞却了也會得的近前來喫棒會不得的歸堂坐香。</p>
<p>晚叅僧問敗子成家不許東拋西擲者箇公案還是和尚建立麼師微笑進云草賊大敗師云已放過進云轉見不堪師呵呵大笑云却使山僧笑轉新問出頭天外誰能委任運無私作者知秪如不涉程途如何接待師云近前來與汝棒喫僧便喝師云好一喝遲了八刻進云和尚領取一半師云再犯不容又僧出纔伸問師云踏步已知來見解何勞更舉轢中泥僧復進語師不顧悅眾鳴引磬大眾仍久立師云大眾三十棒悅眾三十棒。</p>
<p>早叅眾問話畢師云向上一路千聖不傳過去佛祖如是說現在佛祖如是說未來佛祖如是說有者又道千聖不然又道熱盌鳴聲競欲接竹點天未免影響之徒視同兒戲不見大梅道惑亂人未有了日在任他非心非佛我只管即心即佛鳳毛麟趾好生取則驀休去。</p>
<p>晚叅僧問承師示誨露柱成佛覺性難酬重乞證據師云放汝三十棒進云還丹一粒須加點木石同源鐵謂金師云識痛癢好問踢翻滄海大地塵飛喝散白雲虗空粉碎語未竟師云放汝三十棒進云棒頭有眼明如日要識真金火裏看師云更要第二杓僧喝師云急走過問法無上下高低因甚天上一輪滿月人間盡稱月半師云放汝三十棒進云徧界寒光即不問月輪落後又如何師便喝良久顧視左右云雲月是同溪山各異。</p>
<p>早叅僧問馬大師道即心即佛南泉道不是心不是佛不是物未審和尚作麼生道師云即心即佛不是心不是佛不是物僧擬議師便喝問今日深秋寒入骨庭前霜履菊花新且道明甚麼邊事師便喝進云恁麼則露柱成佛已竟請和尚為眾說法師云三十棒待別時進云和尚說法已竟爭奈知恩者少師云且過一邊問如何是空手把鋤頭師便喝如何是步行騎水牛師云急走過如何是人從橋上過師云傅大士在汝脚底如何是橋流水不流師云更要第二杓惡水問水無筋骨因甚長流不斷師便喝進云恁麼則四面青山擎日月一湖碧水浴乾坤師連喝兩喝良久乃顧左右云清寒久立大眾珍重。</p>
<p>結制小叅僧問天得一以清地得一以寧聖人得一而天下和平法王無上超出一切其有所得而然耶其無所得而然耶師云近前來與汝道進云有水皆含月無山不帶雲師云放汝三十棒進云拂拂清風生法座定教海晏與河清師云過問釋迦過去彌勒未來正當此日請師舉唱師云倚天長劍逼人寒進云如何是第一玄師云知音不用頻頻舉進云如何是第二玄師云漚和爭負截流機進云如何是第三玄師云一條拄杖兩人舁問結夏安居即不問請轉法輪事如何師云薰風自南來殿閣生微凉師乃云山僧積勞久病窀穸先親志惟廬墓因編集先錄暫稽舊山居此報恩西序頭首當專治佛法凡自利利他常住事與堂中無涉者不必干預閒住執事當專究本分不可閒議閒管別事東序頭首及一切執事事事處處當以助眾成道為心不可舉用好事喜功之人有悞修行研究佛法如登山須到頂入海須到底登山不到頂不知宇宙之寬廣入海不到底不知滄溟之淵深顧左右云今日結制之辰何不舉揚大法提掇宗乘乃作如斯尋常語話驀喝一喝云不見道大凡演唱宗乘一句語須具三玄門一玄門須具三要路有權有實有照有用又不聞曹洞五位回互雲門一字三関溈仰父子投機法眼三界唯心若能洞明大法了悟宗乘山僧恁麼告報端不尋常驀卓拄杖喝一喝下座。</p>
<p>晚叅師云盡十方虗空是箇火爐四生九有盡向冷地裏坐不知以何法遮掩眾競出答話師云師子齩人韓盧逐塊。</p>
<p>庚子夏過大雄端陽日檀越請小叅師乃橫按拄杖云身心水月世界鏡花十方寂寂萬法閒閒說甚海寬地厚有何鳬短鶴長舉手攀南斗回身倚北辰出頭天外看盡是我般人卓拄杖下座。</p>
<p>晚叅師拈拄杖云山僧拄杖子吞却山河大地汝諸大眾向何處安身立命眾無語師云不是冤家不聚頭。</p>
<p>晚叅師拈拄杖僧問如何是一切聖賢如電拂師云棒打石人頭嚗嚗論實事進云見性成佛事如何師云兩重公案進云一亘晴空淨寒光絕是非師云再犯不容師乃云清虗之理畢竟無身如理如事官不容針觸瞎千聖頂[寧*頁]眼曹山潦倒強惺惺驀卓拄杖喝一喝。</p>
<p>禮塔歸晚叅師云若人識得心大地無寸土天目代出明心見性祖師因甚<span class='corr'>卻</span>有許多奇松怪石眾良久師以禪板拍案云人歸大國方知貴水到瀟湘一樣清。</p>
<p>晚叅師云敲空作響擊石無聲大眾默坐時成得什麼章句課誦時能有幾人不動口眾無語師云放下衲僧鐵面皮切莫隨羣與逐隊。</p>
<p>即事晚叅師云適來坐睡作得一夢夢見露柱害病請醫診脈却請著箇良醫把他從頭至足診了一徧告他道你本無病却是自生顛倒自討苦喫露柱恍然大悟通身踊躍從無始至盡未來際覓病起處了不可得頓入塵塵三昧與盡虗空徧法界情與無情一時同證大安樂法門直教山河大地明暗色空異口同音一唱三歎慶幸希有剛被門邊立著箇央庠禪和子掉頭不信摩挲露柱云你分明是箇立地死漢惹得磉盤開口喝云你恁麼正是撞着露柱的瞎漢山僧聞他者喝不覺歡喜便廼驚醒問汝大眾露柱害病醫他好不醫他好若道醫他則无妄之藥不可試也若道不醫豈可覺時佛法與夢時一般到者裏如何決擇良久顧左右云夜深歇去。</p>
<p>晚叅師云昨夜有僧問無夢無想主人公在什麼處聲未絕山僧以手掩其口有透得過的代進一語庶不孤負山僧良久云雨華亭騎案山入佛殿去也入夜堂中坐叅復令透此話夜深師云却得露柱透過了告山僧云雨華亭騎案山入佛殿是真語者實語者直令闔天目山內外大眾一箇箇毛孔中著得幾座佛殿既有此木上座道了葢覆得大眾過向下文長付在來日。</p>
<p>月庭小叅師云古人道石頭大的大小的小明什麼邊事又云翫月還是陰處好明處好眾競進語師廼云昔日有書生來叅山僧問他道鳶飛戾天魚躍於淵言其上下察也如何是察的道理士答不契山僧自代云黑諸人會得者一語要透適來兩問也不難。</p>
<p>七月朔日早叅師云三秋今日始一夏事如何萬里無寸草淨地奈先屙好大哥還他肌骨好不用著衣多。</p>
<p>晚叅師握竹篦作撫琴勢僧出問作麼生得四稜蹋地師云擬釣鯨鯢師廼云昨晚香嚴禪師入室告報山僧道堂中大有人會得老僧上樹話且道是那一箇眾無語師連聲咄云盤山會裏翻筋斗到此方知普化顛。</p>
<p>中元小叅師拈拄杖僧問如何是奪人不奪境師竪起拄杖進云如何是奪境不奪人師云禮拜著進云如何是人境兩俱奪師云今日且放過進云如何是人境俱不奪師云謝汝齊進云料揀<span class='corr'>已</span>蒙師指示即今臨濟大師是何面目師便打僧云咦師又打幾擊著琉璃又僧問西來大意則不問如何是正法眼藏師云琉璃代汝喫棒了也進云與麼則當頭炤燿師云得恁知痛癢問一子出家九族升天目連神通為甚救母不得師云汝是大不孝人進云父子上山各自努力玄沙悟道為甚其父生天師云汝是大修行人進云只如和尚懽衡祖令師範人天未審尊人居何地位師震威一喝進云如是則幽顯普利萬彚沾恩師云前谿水急後嶺風高師廼云祖庭乍住頗荒凉準擬秋來絕稻糧每日雲堂共危坐晚叅人道似汾陽召大眾云西河有當門師子來者即便齩殺若為入得汾陽門見得汾陽人驀喝一喝和聲卓拄杖云我不可作汾陽兒孫不得然雖如是事無一向今日却值佛歡喜僧自恣之辰十方雲集香飯飽餐且道西峰師子與西河師子同聲相應耶超宗異目耶直立拄杖云看取汾陽祖師在山僧拄杖頭上坐寶蓮華之座出廣長舌相徧覆三千大千世界地搖六震草木瓦礫悉演法音琅琅說頌云三玄三要事難分得意忘言道易親一句明明該萬象寶盆珍饌供三尊下座。</p>
<p>晚叅師握拄杖坐良久廼云我觀坐禪瞌睡者大都是不善用心我今不要你們用心一箇箇令汝等見性去願麼一僧作禮云和尚慈悲師指云大家禮取露柱卓拄杖云待磉盤教住來向山僧手中喫棒。</p>
<p>晚叅師云僧問古德學人乍入叢林乞師指箇入處古德云還聞偃谿水聲麼僧云聞德云向者裏入汝等諸人作麼生會一僧云仰止巖前師子吼雨華橋上牧童歸師云三級浪高魚化龍癡人猶戽夜塘水一僧云從門入者不是家珍師云自領三十棒廼顧左右云歸堂喫茶。</p>
<p>晚叅師云堂中四箇露柱一時成佛去也召眾云且道成佛的事作麼生廼云直得現大人相爍破山河大地令古之今之瞻仰他不及廻避他不及汝輩何得堆堆守故轍以竹篦旋風打散。</p>
<p>晚叅師舉竹篦子云大眾喚者箇作什麼良久師廼云夜來虗空落地大眾眉毛無恙逢人覿靣提持未免觸途成滯所謂百千澄清大海棄之而惟認一浮漚以竹篦向地一畫。</p>
<p>豎前殿桐鄉公李護法送齋僧大鍋等進山同遜予鋐上座體淨常禪人請小叅師云我有一間殿無外亦無內廣蔭幾多人問著難理會我有供眾鍋不少亦不多到來盡飽餐飯罷任摩挲我有二三子非勤亦非惰語默絕思惟動靜無虗過下座。</p>
<p>燈節晚叅師云龍池石磬報恩大雄天目每年新正半月禮祖正當禮拜時且道祖師對大眾說什麼法眾答話畢師左右顧視云各各頂門著地始得。</p>
<p>晚叅師拈拄杖云汝諸大眾各各會得大地無寸土麼一僧喝師云昨日有人胡喝亂喝三十棒趁出去也師廼云主山高案山低。</p>
<p>佛湼槃日晚叅師召大眾云今日是什麼日子眾答話畢師廼云三春今<span class='corr'>已</span>半箇事合如何全身示現日睡眼細摩挲。</p>
<p>大悲誕晚叅師杖空一下召大眾云敲空作響擊木無聲會麼。</p>
<p>晚叅師云若人識得心大地無寸土釋迦文佛睹明星時天目山大轉法輪阿誰得聞眾各進語師云若不藍田射石虎如何識得李將軍。</p>
<p>小叅師云今日是開山高祖誕辰舉則公案供養大眾昔日高祖住此西峰上堂云盡十方世界是箇盋盂汝等諸人喫粥喫飯也在裏許屙矢放溺也在裏許行住坐臥廼至一動一靜總在裏許若也識得達磨大師只與你作箇洗脚奴子若也不識二時粥飯將什麼喫叅師云高祖恁麼告報却似俯憐幼子提獎嬰兒新天目却要問取久叅衲子盡大地是箇盋盂喚什麼作穿衣喫飯喚什麼作屙矢放溺喚什麼作行住坐臥語默動靜若也識得更有什麼達磨大師若也不識便見有穿衣喫飯便見有屙矢放溺便見有行住坐臥語默動靜二時過堂喚他作飯袋子豈為分外召大眾云且道高祖說得是新天目說得是若高祖說得是佛法豈有兩般若新天目說得是山僧却是高祖兒孫大凡叅學須是透頂透底明緇素識好惡始得若也半青半黃顢頇穿鑿未免觸途成滯驀喝一喝云劍為不平離寶匣藥因救病出金缾。</p>
<p>結夏小叅師云天目今年結制以盡虗空徧法界為禪堂來者一任來去者一任去若還偷心不死情知門外立地。</p>
<p>早叅師示眾云同居此西峯祖庭務須福慧兩嚴事理出就方堪與開山祖師同盋盂喫飯。</p>
<p>晚叅師握拄杖云不思善不思惡如何是本來靣目垂[糸*系]千尺意在深潭不與萬法為侶的是什麼人躡足龍門清風徧界今時人聞舉著本來面目不侶萬法的人便道葢天葢地惟我獨尊殊不知正是客作漢馬大師云待汝一口吸盡西江水與汝道也須是箇人始得切莫輕接嘴。</p>
<p>晚叅師舉扇子云雲門大師忍俊不禁在扇子頭上揚聲大呌云大眾莫瞌睡眾作禮師云各與三十棒。</p>
<p>晚叅師云經行及坐臥常在於其中且道是什麼人分上事良久云莫道天目說如來禪好。</p>
<p>天雨早叅師示眾云諸人專為生死入山辦道晴天須動中用心天陰須靜中加工靜中加工方知動中打失不打失顧左右云三祖時時在汝諸人毛孔出入知麼各各卸却皮囊子相見。</p>
<p>堂中晚叅師示眾云來此深山祖庭須叅了生死的禪欲了生死須空四相不見金剛經說令一切眾生入無餘湼槃而實無一眾生得滅度者如是無人我眾生壽者之相方到父母未生前到得父母未生前自然證取本來面目所以五祖每令人誦金剛般若不知者以般若為空宗殊不知佛說之空未有空而不圓者若空而不圓即是外道空臨濟大師道一句中具三玄一玄中具三要法林秋晚有志之士須共努力。</p>
<p>晚叅師云天目今年過分辛苦有箇不動尊古如來乘本願輪作不請友時時為大眾說法大眾共見共聞麼眾擬議師便喝。</p>
<p>晚叅師云白雲不動青山走。</p>
<p>堂中小叅是晚免巡香開小靜一老衲大展九禮師云年多識廣師廼云饑則飽餐香飯倦便垂頭黑甜好大哥樂也麼要睡的各與箇枕子鐵磬大良久拈拄杖旋風打眾伏地師驀擲拄杖出堂。</p>
<p>晚叅問話畢師廼云我祖昭覺老人有箇瞌睡歌歌中有云睡著更綿密山僧是他兒孫眾中有解睡者各與一箇鐵磬大的枕子昨晚散與堂中大眾眾見枕子太大承當不得盡嚇倒了今晚散與各堂寮大眾承當得的各請領取驀拈拄杖眾皆走散師以杖拍案云鍊得通紅打一鎚周遭無數火星飛十成好箇金剛鑽攤向門前賣與誰。</p>
<p>坐七完晚叅問話畢師廼云衲子不叅禪山僧不答話此眾無枝葉惟有一真實。</p>
<p>檀越請小叅師拈香云者一炷香從遜子鋐上座等領淮海道祖檀越信心中拈出將來焫向爐中成如意寶輪滿足殊勝雲供養盡虗空徧法界常住三寶靈山會上本師釋迦牟尼尊佛尊法賢聖眾西天東土歷代祖師南嶽直下諸祖臨濟本宗歷代諸祖本寺開山諸祖荊谿石磬山先老和尚伏願檀越福慧兩嚴上座輩自他俱利現前大眾同成正覺同利眾生師就座廼云不思善不思惡正恁麼時本來靣目葢天葢地露柱頓開十萬八千金剛正眼千峯萬峯奇松怪石化作金毛師子王[跳-兆+孛]跳上三十三天虗空片片為瑞為祥滿落人間阿呵呵好大哥風流不在着衣多。</p>
<p>早叅舉僧問趙州栢樹子幾時成佛州云虗空落地時成佛僧云虗空幾時落地州云栢樹子成佛時落地師云古佛與麼老婆心切大眾知麼良久云趙州與諸人隔江。</p>
<p>佛成道日小叅問答不錄師召大眾云世尊於數千年前與天下古今人同證智慧德相奈何數千年後尚有開眼瞌睡的五祖示人念取金剛般若便把人人驀頭一杓冷水廼僅聞老盧一人知非顧視左右云庭栢蕭疎日卓午莫覓寒棲鼓翅聲。</p>
<p>草堂得月峯晚叅師云盡大地是沙門一隻眼千松萬竹向甚處著一僧出師便喝除夕晚叅師云古德烹露地白牛分歲老僧與人人一靣古鏡良久云受用得的各希鑒納如或不然未免完壁。</p>
<p>元旦小叅師云先天地而生後天地而不老又有道惟有拄杖子無舊亦無新此皆陳年曆日束而置之高閣可也老僧與大眾說些應時及節的佛法廼云苟日新日日新又日新。</p>
<p>春朝報恩堂小叅師云新春無可供諸大眾指諸大眾叅取箇真善知識廼以如意西指云者林竹得恁清復以如意東指云者林松得恁古。</p>
<p>起期晚叅師云與大眾約法三章一不許坐禪二不許經行三不許喫粥喫飯眾擬議師震威一喝。</p>
<p>晚叅眾集師趁令退眾立不散師云大眾既堅立不去豈可空過有生平不輕說的佛法今日說與大眾驀休去。</p>
<p>晚叅師云有箇絕勝境界為甚人不肯到良久云都緣太近。</p>
<p>解制小叅僧問羅籠不住呼喚不回成什麼邊事師打云打出你頂門眼進云如是則信步蹋翻華藏海堂堂徧界任縱橫師以拄杖擉云<span class='corr'>刺</span>瞎你眼中睛師廼橫按拄杖云千人萬人中得一人半人得一人半人方知一切眾生皆具如來智慧德相但以妄想執著不能證得一冬來有不空過的麼有則須向人前吐露莫只背地裏半吞半吐胷次中不青不黃為山九仞功虧一簣逗到結角羅紋處噬臍何及驀喝一喝卓拄杖云把住也黃金失色放行也瓦礫生光黃金失色必藥汞非真精金百鍊愈見光輝瓦礫生光豈燕石為寶魚目作珠彌增怪笑今日正當解制之日有最親切的末後句分付大眾雪後始知松栢操事難方見丈夫心。</p>
<p>晚叅師云不將境示人庭前栢樹子堆堆老趙州石橋滑如水大眾作麼生與祖師相見眾久立師云長帬新婦拖泥走端的知恩解報恩。</p>
<p>晚叅舉世尊示隨色摩尼珠問五方天王云此珠作何色時五方天王互說異色世尊藏珠入袖却擡手云此珠作何色時五方天王云佛手中無珠何處有色世尊歎云汝何迷倒之甚吾將世珠示之便各強說有青黃赤白色吾將真珠示之便總不知時五方天王皆悉悟去先磬山云世尊奇特俾天王一一悟道千古之下令人樂聞磬山不肖遠孫也要效顰不識大眾信得及未驀伸出拳云是什麼色若云是拳非珠老僧喚他近前來你恁麼道天王不如且道是賞伊是罰伊師云山僧聞此直得帆隨湘轉望衡九面還有與新天目同叅的麼良久云法如大海須將大海來傾取大海去。</p>
<p>晚叅師示眾云凢看公案須研窮佛祖落處不可在語脈裏轉嫫母效顰邯鄲學步見笑大方取譏識者今將晚叅所舉隨色摩尼因緣逐一徵示且道天王悟去在擡手處不在擡手處是拳非珠是超宗異目語是觸途成滯語若道超宗異目為甚先磬山云是賞伊是罰伊若道觸途成滯為甚云你恁麼道天王不如承言者喪滯句者迷言無展事語不投機。</p>
<p>晚叅師云晚來山行巽僧百骸潰散時如何進云徧界不曾藏山僧指面前石云喚者箇作甚麼僧無語有人代他進得一語麼良久云從緣薦得相應疾就體消停得力遲。</p>
<p>結夏知浴同武林檀越請小叅師拈拄杖僧問千年祖席重興萬古宗風再振除却語默棒喝請師別通消息師云進前來與汝道進云如是則銜月白牛露地走追風天馬帶雲飛師云急走過問九旬禁足即不問不涉功勳事若何師云放汝三十棒僧禮拜師云得恁知痛癢師廼云山僧出世三十餘年所有佛法盡皆說却了也今來天目住箇破院子領眾作務時作務坐禪時坐禪卓拄杖云切忌動著動著則三十棒靠拄杖云同入此門來熏風好著力塔院晚叅師左右顧視云汝諸大眾各須使得一切時莫為一切時使轉得一切境莫為一切境轉良久震威一喝。</p>
<p>普請栽秧晚叅師云古者道大眾為老僧開田老僧為大眾說大義天目則不然大眾未嘗栽田老僧却為說大義眾作禮師云維那何不道與麼則大眾一箇箇閒閒地去也。</p>
<p>盛暑晚叅師云鑊湯爐炭裏廻避無寒暑處廻避且道那箇眼青那箇眼白眾荅話畢師云謹白叅玄人寒暑莫虗度。</p>
<p>晚叅師舉扇云有見得雲門大師的麼維那進云今晚定雨師云大眾幾人打溼袈裟角那率眾作禮師云雷聲甚大。</p>
<p>謝雨晚叅師云雲門大師本擬向扇子裏長伸兩脚安穩打眠剛被維那鳴椎竭力驚他出定直得雨似盆傾澤被萬物大眾有賴如今若為復請雲門大師向扇子裏入定去良久云轉扇子歸雲門大師復云既易轉扇子歸雲門轉大師歸扇子何難祖堂晚叅師云大眾在祖師毛孔中作禮祖師在大眾眉毛上趺坐。</p>
<p>早叅師云夜來露柱子入室報道到處走一遭審知今時叅學人一箇箇銅頭鐵額老大虗空整片掉將下來墻壁瓦礫悉百雜碎惟有叅學人依舊眉端目正全沒星子事山僧向他道臘月三十日快到各自打掃門前管甚東家杓柄長西家杓柄短露柱子聞即冲舉山僧一夜半疑半信適來侍者云大眾早叅山僧不覺踊躍者件疑事有箇雪處問諸大眾各各有甚護身符子眾答不契師拈拄杖旋風打散眾作禮師擲拄杖云一日復一日年從頭上增除夕晚叅師云今日未悟道者不合睡凡未悟道者如為客未到家一般不見古人云旅舘寒燈獨不眠客心何事轉悽然故鄉今夜思千里霜鬢明朝又一年<span class='corr'>已</span>悟道者亦不合睡凡悟道者如生西方一般所謂如蓮華開似大夢覺從此應無寒暑無晝夜久悟道者亦不合睡凡久悟道者應般若清楚如所謂夢中說六波羅蜜與醒時說六波羅蜜是同是別此等葛藤應趁殘年討箇倒斷何俟當來問取彌勒是為天目三不睡昔人家風澹泊每說小叅以為供養天目今日報恩堂佛事完遲說此三不睡以為晚叅。</p>
<p>早叅問話畢師云天目有三訣一訣一鐵橛若人吹得通佛祖下風列會得的對眾激揚如或未能山僧自為頌出第一訣虗空著地擲壓倒萬萬人阿㖿阿㖿泣第二訣龍女解成佛大海徹底乾紅爐片片雪第三訣門有當行客各自買與賣不費主人力眾作禮師左右顧視云將此深心奉塵剎是則名為報佛恩。</p>
<p>早叅師云向上向下熱碗鳴聲別有生機鏤冰琢玉不是龍門客切忌遭點額驀拈拄杖大眾一齊趨退師擲下拄杖。</p>
<p>早叅師云一則公案不透即是本叅不透古人叅學片語未通廢寢忘餐决定討箇分曉豈肯此間一期那間一期寄籬因熱舐指捋柱窮年積歲半飽半饑眼光落地恍惚慞惶前路渺茫噬臍無及汝諸大眾會得夜來三訣頌便許會濟上三玄更有三要語在切莫造次然而者件事一了百了一處通千處萬處通一節了千節萬節了果能契悟本來舉一明三自然明逾杲日威迅雷霆直教人藏身無地掩耳不及所以道三玄三要事難分得意忘言道易親一句明明該萬象驀喝一喝和聲將竹篦子拍案一下。</p>
<p>上開山祖塔供師拈香云虗空粉碎地平沉真叅實悟眼中金枕子落地安邦國管見狂奴窖底評師繞塔畢復作禮云透脫重関代有聞死関終世更何人沐猴晝錦氣葢世姬馬噬臍懊惱深。</p>
<p>上中祖塔供師拈香云透脫重關句法雲拈出新生平不曾悟霹靂鴨能聞師繞塔畢復作禮云有道惟頻退身世如浮雲叅禪無秘訣承言生怒癭。</p>
<p>結秋小叅師云皮膚脫落盡惟有一真實大眾會麼廼云汾陽化紙禹門普梆天目者裏前谿水急後嶺風高且道那箇在前那箇在後良久云歸堂喫茶。</p>
<p>友石靜主領寧國眾檀越請小叅眾問話畢師云昔有政禪師每騎牛出入人呼之為政黃牛住錦里功臣寺數十餘年未嘗說法有問之者曰吾倩萬象開演我說有盡此之開演無窮今日友石上座同諸檀越啟請說法又作麼生須知萬象開演我說無窮無言頂其聲如雷玉柱峯通身是眼雨華橋橋流水峙旭日翠微和合高歌諸上善人來時好道去時亦如來時一香一果充塞寰區一米一豆十方普供且道佛法極則一句是如何衝開碧落松千尺截斷紅塵水一谿。</p>
<p>東山祖忌拈香師云透白雲重關行少室正令有昭覺如龍得水似虎生翼唐虞之際於斯為盛靠者著子如須彌山至簡至要至易至直萬般存此道一味信前緣言而世為天下法行而世為天下則天目拈一片香直是仰望不及。</p>
<p>小叅舉黃檗接臨濟公案師示頌云生成鐵壁銅墻能禁雨傾風撼平地壁倒墻坍受敵驚羣八面寒光百鍊千鎚真金色變不變要識師子搏兒不露爪牙難辨。</p>
<p>小叅舉趙州十二時歌師示頌云識心見性不蹉路廓然太虗露露露平常心道擬即乖知與不知二俱墮南泉終日口吧吧問著無言忙下座超宗異目克家兒勘徧諸方闢門戶向北天空日月寬石橋平滑人難度砒霜鴆毒滿把摣虎狼蛇蝎供坐臥不下繩牀接趙王敲扉排戶鳴饑餓步行騎馬亦騎羊眼青無佛亦無祖教會婆婆轉藏經臺山有路親勘破嘻笑怒罵震如雷倒雪高聲墮雲霧知音緘口靜焚香等閒寄取鍬子去。</p>
<p>九月朔檀越請小叅師云天得一以清地得一以寧君得一以明父得一以慈子得一以孝友得一以恒且道道者得一又作麼生師拈拂子云釋迦文佛以至孝成無上正等正覺達磨大師以至孝鼻祖支那六祖大師以至孝傳法開宗先磬山老和尚以至孝得龍池正印今日武林魏檀越母難之辰同諸善友得得入山設齋請法是為大孝之大孝且華果同時自利利親一句作麼生道火裏金蓮高十丈披風拂月長精神下座。</p>
<p>四月八日晚叅師云凡在天目住者辛苦真辛苦澹薄真澹薄然須各各檢點為甚來受此澹薄為甚來受此辛苦果能究竟則著衣不挂一縷[糸*系]喫飯不嚼一粒米走路不動步作務不動手澹薄不澹薄辛苦不辛苦有入處的如此行持愈退愈進愈晦愈明未有入處的如此行持自然工夫成片管教定有入處大眾作禮師復云肯信者幾句老實告報便見釋迦老子時時出生在在成道。</p>
<p>結冬請小叅師拈拄杖云真叅實悟人多是名佛出世真叅實悟人少是名佛湼槃今日正當結制之始却值三祖尊者湼槃之辰有識得祖師面目現在者出眾相見一僧云徧界不曾藏一僧喝師云各與三十棒師乃云江之南江之北六六三十六淵之深天之遠兩眼對兩眼春花秋月夏雲冬雪東涌西沒西涌東沒顧視左右云從上來不可按牛頭喫草如世良馬見鞭影而高飛驀喝一喝和聲卓拄杖下座。</p>
<p>除夕晚叅師云汝諸大眾同此天目度歲還知有奇特事麼良久云日日香煙夜夜燈。</p>
<p>千丈巖早叅師示眾云祖師鼻孔長大眾鼻孔長知客進云將謂和尚忘却師云腦後惺惺。</p>
<p>早叅問話畢師乃云叅禪無秘訣只要生死切絕思惟處道將來吸盡西江口門濶若還熟處不能忘追逐波旬遠彌勒棄諸所重學無生記取夜行莫履白驀喝一喝云鵞王擇乳龍象蹴蹋下座。</p>
<p>佛成道日早叅副寺問一句當天永絕八萬門生死未審是那一句師云細磨豆粞供午㸑旋挑脫粟接朝炊師乃云本師釋迦文佛云一切眾生皆具如來智慧德相但以妄想執著不能證得汝諸大眾還知智慧德相麼內不見有身心外不見有世界發真歸源十虗消殞妄想寂滅執著淨[書-曰+皿]情與無情同成正覺且道塵塵三昧一句作麼生道良久云碗裏粥碟裏菜下座晦日晚叅師云本山大眾固是精勤苦行但解制以來不無減舊增新更為申示自後久居大眾須以尋常家範說與初進諸賢第一須敦尚戒德<span class='corr'>已</span>圓大戒者貴乎身心俱淨方受具戒十戒者即須嚴束身口初出家者須精持五戒五戒為眾戒根本為一切法之根本也凡半月半月誦戒證戒各須依時齊集執事者尋常見人持戒不嚴即行舉退不可留一敗羣者於中儻有證戒誦戒違約不到即行舉罰助眾精嚴不可失舉致滋懈怠如是方為清眾同居第二要福慧兩嚴來此祖庭須求入祖師閫奧出生死絕輪廻閒忙動靜須似木人坐臥木人行動時時觀看此身如死屍一般如何解飲食解作為切切看破念頭起處則一切處是你成正覺處一切時是你成正覺時所以十方世界無鍼鋒許非佛菩薩捨身命辦道證道處不相信者母勞共住第三自利利他須發願廻向仰三尊之力懺其已往悔其將來二時課誦務用精勤時至執事者尤當以領眾為心散眾不到盡執舉罰各執不到互相舉察自然人人精進至於饔餐稍繼須念世之饑寒困苦凡遇普請念誦務須勇往直前四㤙總報三有齊資顧視左右云前三約終身可行後勸勉及時濟物所以行之者一也是故君子誠之為貴召大眾云久立珍重。</p>
<p>檀越請小叅師云一切有為法如夢幻泡影如露亦如電應作如是觀者釋迦文佛普利有情將安養世界瓊樓寶閣化食化衣八功德池七重行樹微風眾樂異鳥同音種種殊勝掇在人人目前直令過現未來學般若菩薩空男女等老稚忘緇素同一眼見同一耳聞同一身證光明無量壽命無量眷屬無量與諸上善人俱會一處飯食之頃盛眾妙華徧供十方無量諸佛如是自利是為大利如是益人是為大益且離幻大覺一句作麼生道虗空撲落地栢樹子成佛震威一喝和聲擊如意下座。</p>
<p>解制小叅師云壬子年閏七月結夏一百二十日天目亦隨例留得諸禪多澹泊一月多辛苦一月今年田稻熟去住飽禪悅古路鐵蛇橫拄杖笑不輟眾中有一天人獻花無路鬼神窺覻無門的與大眾同坐眠同作息且道是誰識得咄咄咄截路谿谿水潔明標雲樹樹松奇出下座。</p>
<p>科司馬祈嗣請小叅師云灋界洪寬聖凡靡間道源深密智巧何施得意忘言盡塵沙國土是當人一隻眼返聞識性總十二類生為如來千億身高不可踰卑而彌厚爭之無我讓之匪他放行白鶴鸚鵡生輝把住照乘連城失色承先則本端而流遠開後則根固而葉蕃其入世也百花林裏坐一葉不沾身其超世也古佛殿前行千燈競發燄且道是什麼人能行恁麼事眼中著得須彌山指端傾出倉溟水下座。</p>
<p>晚叅師左右顧視云結制來一月也金剛圈作麼生栗棘蓬作麼主眾競答話師云道得的也三十棒道不得的也三十棒眾作禮師云識法者懼。</p>
<p>晚叅師云盡大地是箇火阬得何三昧不被燒却因甚道玩人喪德一僧云三十年後大有人恁麼問師云何不道驚人之句千古罕聞師顧視左右云山僧為甚昨日不肯今日却肯眾聳然拱默師云我不輕於汝等汝等本來是佛。</p>
<p>佛成道日知浴領檀越請小叅僧問如何是趙州闋師云五九四十五窮漢街頭舞問古人道盡大地無纖毫過患猶為轉句不見一法始是半提更須知有向上全提時節如何是向上全提的時節師云許你膽大進云恁麼則雪滿長安眾盈猊座師云知痛癢好進云末後一言更望布施師云識法者懼問度盡眾生方成佛道如何度眾生師云世尊成道日檀越送衣來進云如何成道師云庭無立雪人焉明覩星事師乃云有一道真言病者得瘥貧者得寶苦者得樂天者得壽富者愈富貴者愈貴長年者長年中尊安樂者安樂中尊是大神咒是大明咒是無上咒是無等等咒能除一切苦真實不虗且道是那一道真言一切眾生具有如來智慧德相但以妄想執著不能證得師震威一喝云若也直下透得何須六年苦行夜半明星如或未然試看先宗是何標格下座。</p>
<p>晚叅僧出問現前即不問聲未絕師便打又僧出纔作禮師亦打師乃云老僧數十年來與人婆婆和和今日索性婆和到底隨聲以拄杖旋風打散。</p>
<p>解夏結秋清谿檀越請小叅侍者報眾集久立師云向道老和尚與大眾說法竟眾聞踴躍作禮而退。</p>
<p>癸丑九月朔小叅僧問如何是實相義師云進前來與汝道僧擬議師便喝師乃云水懸山立雲外高標雙塔峻風恬月滿牀中古剎一川平坦坦夷夷處突突兀兀突突兀兀處坦坦夷夷有時重關深掩有時徧界分身欲從重關深掩處相見却也徧界分身欲從徧界分身處相見却也重關深掩得意忘言千里同風迷封滯殼覿靣萬里傾葢如故白首如新十室忠信一賢好學把住驚龍象放行馴鹿鷗師視左右云久立珍重下座。</p>
<p>小叅問話畢師云空花千朵目翳自欺些子金剛穢軀裂出出門問道好惡須知發步研宗邪正莫混形端影直響順聲和煮砂終不成糜種豆焉能得糓久叅上士揀魔辨異明析是非庶可自利利他若也菽麥不分奴即不辨四恩難報枉廁僧倫不是與人難共合大都緇素要分明下座。</p>
<p>小叅師云山僧日來端居丈室許久不與大眾相見汝諸大眾各成枯木之侶頗不犯人苗稼拄杖子[跳-兆+孛]跳上三十三天揚聲大呌云東西南北四維上下普皆吹大法螺擊大法鼓建大法幢如日普照如雷普震驚得閻羅大帝眉毛火發燒得東海龍王手忙脚亂波騰浪涌奔走赴訴剛遇前三門老巡照在枇杷樹下曝背坐睡懶牛鼾作師子吼驚得拄杖子退身三步潛身歸來依舊靠在山僧繩床角頭穿却內外大眾一切人鼻孔汝諸大眾十二時中語默動靜好生隄防木蛇橫古路切忌觸著觸著則禍生眾久立師震威一喝下座。</p>
<p>小叅侍者報眾集師云向道老和尚在大眾鼻孔裏。</p>
</div>
<p class='juan'>大覺普濟能仁玉琳琇國師語錄卷第四</p>
<div class='div-w'>
<p class='h1'>音釋</p>
<div class='div-note'>噎<p style="margin-left:1em"><span class='note-inline'>(於歇切音謁食窒氣不通也)</span>。</p>
窀穸<p style="margin-left:1em"><span class='note-inline'>(上朱倫切音肫下祥亦切音席窀穸墓穴幽堂也)</span>。</p>
效顰<p style="margin-left:1em"><span class='note-inline'>(下皮賔切音貧眉蹙也又強學人曰效顰)</span>。</p>
嫫<p style="margin-left:1em"><span class='note-inline'>(莫胡切音模醜嫗)</span>。</p>
</div></div>
</div><!-- end of div[@id='body'] -->
</body></html>