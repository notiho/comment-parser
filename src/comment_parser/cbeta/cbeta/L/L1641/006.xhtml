<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺普濟能仁琇國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>大覺普濟能仁玉琳琇國師語錄卷第六　幾六</p><p class="byline">嗣法門人行岳編</p>
<div class='div-other'><a id='mulu39' />
<p class='h1'>機緣<span class='note-inline'>(二)</span></p><p>眾僧叅師顧左立大眾云春雨連綿炊煙欲斷行脚須具行脚眼來此苦寒所在作甚麼一僧進云久仰和尚得得而來伏望大開甘露門慈悲攝受師云恁麼則饑時饑殺闍黎渴時渴殺闍黎師復顧右立大眾云不惟柴米艱辛而且出坡辛苦你們又來作麼眾無語師云既到者裏大家挑幾擔石頭。</p>
<p>師與一秀才話次謂云你合會得天地同根萬物一體進云某甲何嘗不會師云為甚殺生食肉。</p>
<p>二僧叅師豎拄杖云是什麼一僧仰視師打云蠻大拄杖也不識一僧云荼毒鼓師打云皮下有血麼。</p>
<p>師洗手次問侍司云瓦盆走入你鼻孔你鼻孔在我手巾裏打坐荅云恩大難醻師云只恐不是玉是玉也大奇進云和尚也須著眼始得師笑云山僧如千里之駒未免一蹶。</p>
<p>師指露柱問僧云兩個露柱三千三百九十九個眼睛且道那邊多一隻那邊少一隻僧無語師云水寒魚不食滿船空月明師在報恩客寮問僧你道我者裏將甚麼請客僧荅不契師自代云碗碗烈火。</p>
<p>知屋問如何是佛師云枋是匾的柱是圓的進云如何是法師云牕是亮的門是暗的進云如何是僧師云頭是光的脚是赤的。</p>
<p>師拈扇示侍者云古人道青絹扇子足風凉你作麼會進云以實供通師云如何是以實供通的事進云青絹扇子足風凉師云是你以實供通進云和尚又作麼生師袖扇云會麼。</p>
<p>徑山僧叅師云在徑山多少時進云若干時師云山上有鯉魚麼進云初學不會師云國一禪師在汝脚底。</p>
<p>七僧入室久立師云難難難七石油蔴樹上攤眾無語一僧問如何是西來大意師云橄欖兩頭尖問萬里無雲時如何師云青天也須喫棒進云朗月當空又作麼生師云階下漢問如何是須彌山師云腰纏日月頂住諸天問狗子還有佛性也無師云有進云趙州為甚道無師云趙州道無山僧道有問一念未生前如何是本來面目師云描也描不成畫也畫不就眾擬退師云且住良久云難難難七石油蔴樹上攤驀歸寢室。</p>
<p>丙申夏過大雄師落藥師堂柴頭問生死不明求和尚開示師云你走路不要動脚砍柴不要動手說話不要動口。</p>
<p>茶頭問生死不明乞和尚開示師云三口茶鍋兩口破頭擬議師掌云打濕眉毛也不知。</p>
<p>僧問叅話頭直下空豁豁地為甚麼不識本來面目師云我近日牙疼鈍置許多人問某甲昨夜得一夢凡聖都在者裏師云開眼夢語僧無語又僧出作禮師云適纔那僧道凡聖都在者裏你道者裏是甚麼所在進云莫不是方丈師云你也開眼作夢僧無語師云與那僧一阬埋却。</p>
<p>山西僧問祖師西來直指人心如何是學人自心師云五臺山頂浪滔天。</p>
<p>問<span class='corr'>己</span>事未明如何用心得徹悟去師舉扇云扇子十六根骨進云離心意識作麼生叅師指墜云此是奇南香墜進云向上還有事也無師云穿却你鼻孔<span class='corr'>刺</span>瞎你眼睛眾叅師云諸人從實道看是有眉毛的是沒眉毛的一僧云有眉毛的師云快須拈却一僧云眉毛穿却鼻孔師云矢上加尖眾擬議師旋風打散。</p>
<p>眾僧參師竪柱杖一僧跪求細開示師云舉不顧即差互一僧云是拄杖子師云點汙了也一僧云謝和尚證明師云順朱填墨一僧云不會師云<span class='corr'>刺</span>破汝眼睛一僧佇立師云幾人於此茫然一僧禮拜師云一箭射一羣。</p>
<p>師問僧十二時中如何用心進云學人不會師云我正要箇不會的與露柱作伴僧禮拜立師云一對木頭。</p>
<p>道信江居士求開示師云你還信得自<span class='corr'>己</span>是佛麼進云信得師云信得無眼耳鼻舌身意麼進云信得師竪拳云喚者箇作什麼士無語師云了得一切信得自<span class='corr'>己</span>。</p>
<p>火頭問柴盡燄絕時如何師云直歲打普請梆進云大地無寸土向什麼處斫師云摸摸眉毛看頭擬議師便喝。</p>
<p>僧呈香嚴上樹頌未云枝頭盡是忠腸血莫認楊花當紫羢師徵云你那見他忠腸血進云看破了也師云又認楊花當紫羢師至圓證堂問東單是甚執事進云起造公務又問西單呢進云日用公務師指中云三尊佛呢眾無語。</p>
<p>師至大義堂問田寮今日作什麼進云戽水問柴寮上山麼進云上山又問園寮今日作什麼進云鋤地師指中云觀音菩薩呢眾無語師良久云我道田寮也不曾戽水柴寮也不曾上山園寮也不曾鋤地惟有觀音菩薩忙碌碌地。</p>
<p>師謂僧云我有一方濟世大黃八兩水二碗濃煎頓服你肯喫麼進云某甲無病師云再加四兩一居士作禮云且喜醫王出世師云服後如何進云作風作顛師良久云我不荅是肯你不肯你進云待肯堪作甚麼師云渣再煎進云請師珍重師大笑師到大雄問觀堂僧那裏人進云溫州人師云你認得永嘉大師麼僧無語師云永嘉大師在你脚底又問一僧那裏人進云溫州人師云你道永嘉大師為甚在你鄉里脚底僧亦無語師云又是一箇瞎漢又問眾僧云昔有人問雲門樹凋葉落時如何門云體露金風汝等作麼生會眾無語師云樵柴時鋤山時種園時打飯時不要蹉過雲門老子眾作禮起師云將謂吾辜負汝便出堂。</p>
<p>師一晚落堂云古者道上上等人閉門打睡接中等的人要開了門接下下等人要下階去接我却道上上等人落堂來接眾無語師顧侍者云你何不道請和尚閉門打睡去。</p>
<p>僧叅師問那裏人進云宜興人師云銅棺山高多少進云不曉得師云你不是宜興人。</p>
<p>僧叅師問潑面春風還有吹不著者麼進云謝師垂問師云面皮厚多少僧拂袖出師云恰是。</p>
<p>檀越問如何是本來面目師云喫茶不濕口。</p>
<p>癸卯秋舟次荊溪梁溪間見一菴門聯云有水皆含月無山不帶雲師顧船頭煎茶行者云此妄言綺語行者曰何也師指茶具云銚中有月否行者揭開銚葢師云太費力生一北來行者從旁作禮云無水有月否師以手作月勢云凉生生爍汝面門者作禮師云汝只知箇作禮進云禮拜無不是道師云熱饅頭不喫却想冷餑餑。</p>
<p>藏堂大眾叅師云簡藏若見有一字即墮地獄如箭射眾作禮師云金輪峰下不是人間。</p>
<p>師舉破塵出經卷乃竪起扇子問僧云者箇是塵作麼生破一僧云正是學人疑處師云何不道某甲秪見經卷不見扇子又喫茶次舉起茶鍾問僧云者箇是塵作麼生破僧無語師云何不道某甲終不敢向四威儀中見和尚又有僧進云虗空粉碎大地平沉師云你祖翁墳墓呢。</p>
<p>僧作禮師云祖師在你眉毛上僧無語師云却在你脚底下。</p>
<p>關中僧叅師云佛法長安有。</p>
<p>僧問大通智勝佛十劫坐道塲為甚佛法不現前師云瞌睡進云秪如現前大眾安禪打坐與古人是同是別師云大開兩眼進云如是則千古意分明去也師云自領去。</p>
<p>問僧昨者有居士請益曾向他道請與露柱同叅汝代進語看進云小出大遇師云何不道直透萬重關不住青霄內。</p>
<p>問菜頭菜藍裏多少祖師頭無語師云鈍置祖師。</p>
<p>問僧如何道鐵蛇鑽入海撞倒須彌山進云棒打石人頭嚗嚗論實事師云怎見得是實僧作禮師云何不道開山祖師面目現在。</p>
<p>千丈巖僧叅師問如何是祖師西來意僧無語師云石頭古怪松奇特。</p>
<p>眾僧叅師云鐵蛇橫古路僧無語師云識法者懼。</p>
<p>僧問和尚云切虗空為細末攝大地入一毫學人向何處安身立命師云一莖兩莖斜僧無語師云何為竹拍不響。</p>
<p>大智寮僧問看未生前逼拶到身心不可得如何行持師云露柱前觸目菩提進云和尚工夫說中道妄認四大為自身相見聞覺知為自心相除此二途向何處著落師云山牆後圓光萬丈。</p>
<p>全知藏收米回師指紗燈上牧牛圖問云燈上為甚麼有許多牛藏禮拜云總不出者一頭師笑云者樣辛苦又喫此一鞭。</p>
<p>師喫茶次顧侍僧云兩箇圓眼核誰賔誰主侍云賔則總賔主則總主師云如何總賔侍荅不契師代云明似鏡又問如何總主荅亦不契師代云黑似漆。</p>
<p>僧叅師云欲識永明旨門前一湖水日照光明生風吹波浪起明甚麼邊事進云永明大師一時方便師云何不道面目現在問火頭火燄上誰轉法輪頭禮拜師云三世諸佛在汝脚底。</p>
<p>僧呈偈有踢翻須彌語師云只如旭日峰作麼生翻轉進云拋却旭日峰請和尚鑑師云何不道喚什麼作旭日峰僧禮拜師云佛法世法一齊放却去眼空四海去并眼亦擉瞎去。</p>
<p>四僧叅師問一僧云如何是道僧禮拜師云何不道步步蹋著實地來問第二僧你試道看僧云初叅師云何不道同行不同步又問僧如何是禪二僧同作禮師云何不道此去禹航一百二。</p>
<p>僧問古人為何立雪齊腰進云不入虎穴焉得虎子師云笑倒嵩山數十峰。</p>
</div>
<div class='div-other'><a id='mulu40' />
<p class='h1'>頌古</p>
<div class='div-orig'><p>舉趙州問南泉知有的人向甚處去泉云山前檀越家作一頭水牯牛去州作禮云謝師指示泉云昨夜三更月到牕。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>雪中春色梅梢見黃鳥聲聞意氣新意氣新誰知黃鳥笑聲頻說與風流明敏者眼從今日碧華自去年馨</div>
</p></div>
<div class='div-orig'><p>舉歸宗常禪師素與南泉同行忽一日相別煎茶次南泉問曰從來與師兄商量語句彼此已知或後有人問畢竟事作麼生宗曰者一片地大好築菴泉曰築菴且置畢竟事作麼生宗打翻茶銚便起泉曰師兄喫茶了普願未喫宗曰作者箇說話滴水也難消。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>賔則始終賔主則始終主金鎚各逞藏鋒技父子不傳兄弟同氣和烟搭在玉欄干上苑垂楊鳥深處</div>
</p></div>
<div class='div-orig'><p>舉陸亘大夫向南泉云肇法師也甚奇怪解道天地與我同根萬物與我一體泉指牡円華云大夫時人見此一株華如夢相似。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一枝華發十分春覩徹根源把玩新堪<span class='corr'>羨</span>大夫打失鼻共來笑傲古今人</div>
</p></div>
<div class='div-orig'><p>舉僧問疎山禪師如何是法身山云枯椿如何是法身向上事山云非枯椿。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一拳拳倒黃鶴樓一踢踢翻鸚鵡洲有意氣時添意氣不風流處也風流</div>
</p></div>
<div class='div-orig'><p>舉慈明祖師僧問閙中取靜時如何云頭枕布袋。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>悟入汾陽鞋穿足裂塞却口門出廣長舌如鐘在虡小大徐疾有扣斯應渾身金石三玄彈指四看語默易知難會易見難識蓮棹洛伽雲開兜率</div>
</p></div>
<div class='div-orig'><p>舉溈山有句無句公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>二八嬌姝閨閤中錦帳珠簾隱玉容癡郎把玩簾和帳秪堪一笑動悲風至今逐塊韓盧隊怎識高居赤眼龍</div>
</p></div>
<div class='div-orig'><p>舉本來面目話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>者個本來面光明處處徧却之無可却薦之無可薦如月麗中天光照滿林澗漢來漢來形胡來胡來現知即不能知見即不能見放下便相親趣凑轉成間千七百葛藤總是個方便</div>
</p></div>
<div class='div-orig'><p>舉僧問乾峰十方薄伽梵一路湼槃門未審路頭在什麼處峰拈拄杖畫一畫云在者裏僧又問雲門門拈扇子云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>桃源住在避秦先覓個漁即問渡船雞犬桑麻爭笑舞笑人撈摝水中天</div>
</p></div>
<div class='div-orig'><p>舉趙州至一菴主處云有麼有麼主竪起拳州曰水淺不是泊船處便去又至一菴主處曰有麼有麼主亦竪起拳州曰有殺有活有縱有奪便作禮。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>短棹輕帆狎怒濤東行西止任逍遙去留不出蘆華岸陸地追尋人自勞</div>
</p></div>
<div class='div-orig'><p>舉玄沙禪師普請砍柴次見一虎天龍曰和尚虎沙云是汝虎。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>青天白日遇個怪好心告人成自壞從來賊不入貧家玄沙獨步千峰外</div>
</p></div>
<div class='div-orig'><p>舉鄧隱峰禪師推車次馬祖展脚在路上坐峰云請師收足祖云<span class='corr'>已</span>展不縮峰云<span class='corr'>已</span>進不退廼推車碾損祖脚祖歸法堂執斧子曰適來碾損老僧脚的出來峰便出於祖前引頸祖廼置斧。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>清風拂白月白月照清風千古徹人冷嗟人春夢濃</div>
</p></div>
<div class='div-orig'><p>舉芭蕉山慧清禪師上堂拈拄杖云你有拄杖子我與你拄杖子你無拄杖子我奪却你拄杖子靠拄杖下座。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>蕩蕩一條官驛路晨昏曾不禁人行渾家不是不進步無奈當門荊棘生</div>
</p></div>
<div class='div-orig'><p>舉馬祖令人馳書併醬三甕送與百丈丈令排向法堂前廼上堂眾纔集百丈以拄杖指醬甕云道得即不打破道不得即打破眾無語百丈便打破歸方丈磬山先老和尚云老僧當時若在眾中管取大眾沾恩亦不使百丈失利待他道道得即不打破道不得即打破但出眾抗聲云喚典座來快擡將去雖然也作死馬醫也老僧更為諸人頌出堪嗟一眾是疑團打破從教仔細看若得磬山當座下林間怗怗地相安。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>粥飯禪和萬萬千費人鹽醬若為言馬祖寄來只三甕百丈傾厨倒庫添倒庫添也徒然一言九鼎能扶起疎鐘高擊冷雲邊</div>
</p></div>
<div class='div-orig'><p>和普明禪師牧牛頌。</p>
</div>
<div class='div-commentary'><p class="head3">未牧</p>
<p style="text-indent:0em" class="lg-abnormal"><div class='lg-row'>湘之南潭之北頭角分明東觸西觸</div>
</p><p class="head3">初調</p>
<p style="text-indent:0em" class="lg-abnormal"><div class='lg-row'>少獲頭多捕尾月下風前盛溺掃矢</div>
</p><p class="head3">受制</p>
<p style="text-indent:0em" class="lg-abnormal"><div class='lg-row'>面月白蹄墨黑有索有鉤忍饑受渴</div>
</p><p class="head3">回首</p>
<p style="text-indent:0em" class="lg-abnormal"><div class='lg-row'>遠邪蹊趣正道步步登高山長路杳</div>
</p><p class="head3">馴伏</p>
<p style="text-indent:0em" class="lg-abnormal"><div class='lg-row'>戴寒鴉履芳草毛骨馨香見者道好</div>
</p><p class="head3">無礙</p>
<p style="text-indent:0em" class="lg-abnormal"><div class='lg-row'>寒暑安忙閒得故鄉寬廓任出任入</div>
</p><p class="head3">任運</p>
<p style="text-indent:0em" class="lg-abnormal"><div class='lg-row'>朝隴畝暮茅簷隨時水草明月同閒</div>
</p><p class="head3">相忘</p>
<p style="text-indent:0em" class="lg-abnormal"><div class='lg-row'>刀砍水珠斷貫澹泊寧靜明志致遠</div>
</p><p class="head3">獨照</p>
<p style="text-indent:0em" class="lg-abnormal"><div class='lg-row'>失却牛撞破壁一箇閒身赤灑灑立</div>
</p><p class="head3">雙冺</p>
<p style="text-indent:0em" class="lg-abnormal"><div class='lg-row'>拋靈符瞎正目函乾葢坤火寒雪毒</div>
</p></div></div>
<div class='div-other'><a id='mulu41' />
<p class='h1'>書問</p>
<div class='div-other'><a id='mulu42' />
<p class='h2'>復岵瞻戴廷丞</p><p>在在是居士菩提塲物物是居士正法眼事事是居士菩薩行步步是居士那伽定使十二時不為十二時使轉一切境不為一切境轉斯為道人若一處光不透脫一時光不透脫即本分不透脫須刻刻向父母未生前絕思惟無依倚既恒且密時至道成冷眼圓明方知在在是菩提場物物是正法眼事事是菩薩行步步是那伽定使十二時不為十二時使轉一切境不為一切境轉此言不欺人也居士心光時注天目居士慧性不昧古今居士至行大建法幢奉復不覺縷縷。</p>
</div>
<div class='div-other'><a id='mulu43' />
<p class='h2'>荅王泰卿居士三問</p><p>問為人容易做人難敢問為人之道師云<span class='corr'>己</span>所不欲勿施於人問何為知生何為知死師云知所從來為知生知所從去為知死問臨去時心不顛倒意不散亂在何處捉摸師云驗在目前師復云居士真為生死須知制心一處無事不辦但勤持藥師如來萬德洪名持到持而無持徹見念未生前本來面目則率性而行頭頭是道所謂發而皆中節天下之達道也如是方能了生脫死方可出死入生何謂了生脫死如太虗空先天地而生後天地而不老何謂出死入生譬如大海日照光明生風來波浪起到此則去來自在夭壽不二又臨去時作得主有二種徹見本來面目則了知生死不相干如上所云若未見本來面目勤持藥師如來則臨命終時八大菩薩接引上生極樂世界入不退地見佛明心因切問䖍請不覺縷縷。</p>
</div>
<div class='div-other'><a id='mulu44' />
<p class='h2'>與胡彥遠居士</p><p>尋常在稠人廣眾中人人自以為見山僧山僧直云猶隔千山在日來干戈徧界百里之間如隔千山山僧却云與居士刻刻相睹居士以為然否雖然刻刻相睹恐蹤迹愈疎居士其何以自處夢幻空華更莫把捉須向一念未生前證取自<span class='corr'>己</span>廣大心體與太虗空同量包裹一切而非一切生滅一切而非生滅方是居士放身命處不盡。</p>
</div>
<div class='div-other'><a id='mulu45' />
<p class='h2'>荊山旅堂寄上大慈老人</p><p>師太年高當一切莫管惟向父母未生前看取如何是自<span class='corr'>己</span>本來面目見得本來面目便見得佛祖面目便見得一切真子真孫面目無生無死無苦無樂方是個大自在老人名之曰佛名之曰祖名之曰圓通大士名之曰清淨法身名之曰本源自性自利也足利人也足不虗來閻浮世界作一番佛事如不見本來面目則莫道子孫眷屬冤親好惡便是自<span class='corr'>己</span>一個身子縱保養到百二十歲一息不來便要敗壞四大各分還看得經麼還念得佛麼還顧得子孫麼還簡點得冤親麼越簡點越顛倒越顧念越誵訛便謂之流浪生死輪廻苦海豈不虗來世上喫一番苦豈不虗出家虗辦道有至性老人决不肯如此果能向未生前看得身心世界一切不可得不可得亦不可得本來面目當自見工夫得力或白松<span class='corr'>豐</span>或不退勇或退菴重或骨巖峰皆可召而示之此四子當能體我意助師太入道也丁亥十月辛卯比丘男某百拜上師太老人慈目。</p>
</div>
<div class='div-other'><a id='mulu46' />
<p class='h2'>荅鑑融上人</p><p>玄沙白紙周遮上座毛錐穎露雄情舒展各吐胸襟山僧則云一別忽經歲望中雲海賒且道與雪峰是一是二他日覿面當別有以報我。</p>
</div>
<div class='div-other'><a id='mulu47' />
<p class='h2'>與洽西堂</p><p>刻刻自為廼真為人切弗忙披弊垢向第二門頭與人婆和但整肅堂規俾人光陰不虗度多隨眾坐幾枝香則利<span class='corr'>己</span>利他兩得之矣莊周云觀德人之容使人意消不其然乎寮中倍宜嚴靜古人見有入房即起立焚香不以絕物為嫌有志之士直須具如是體裁方不同今時圖熱閙禆販之客餘想深知不贅。</p>
</div>
<div class='div-other'><a id='mulu48' />
<p class='h2'>荅木如上人</p><p>向從天行叔侄略聞道槩眉衲歸并得手書知公真不自欺人也既知生死寤寐不能一如須把生死岸頭用不得的知見盡情放下嘗令熟睡無夢無想死了燒了身心俱空境界時刻現前亦不立無夢無想身心俱空見解不住不退無動無靜打成一片時節若至其理自彰叅須真叅悟須實悟端不虗也學道不悟斷不能斷命根工夫不成一片斷不能悟公能悟去方可喫過量人痛棒且道既悟為甚又要喫棒今時稱長老者十個有五雙分䟽不下公能始終不自欺當不以此言為過也。</p>
</div>
<div class='div-other'><a id='mulu49' />
<p class='h2'>與<span class='corr'>豐</span>首座</p><p>每日夜可將四炷香面壁簡點本分端能至虗至靈至寂至妙無[糸*系]毫間斷隔礙執著虧損等否次可以四炷香領眾直教無人無<span class='corr'>己</span>無動無靜所謂衲僧行處如火消冰許誰近傍容誰違背再以四炷香博覽簡點於古人正說反說遠說近說死說活說麤說細說一一不受瞞一一舉一明三不死人句下一一秖用遮眼否餘時方可放叅否則大事未明如喪考妣大事<span class='corr'>已</span>明如喪考妣當自立志若悠悠忽忽焉能為有焉能為無真與草木同腐人也孟子曰恥之於人大矣念之。</p>
</div>
<div class='div-other'><a id='mulu50' />
<p class='h2'>與夾山六解恒長老</p><p>吾徒既擔荷此事須時時臨深履薄獨居則閒閒地應機則似火消冰無動無靜靡不常光現前壁立千仞自利利人庶可無悔日來閉關啜雪羹不多及。</p>
</div>
<div class='div-other'><a id='mulu51' />
<p class='h2'>復許叔度</p><p>所謂了生死者正了徹之了叅透生從何來死從何往則親見本來面目方為了生死人所謂明德新民止至善位天地育萬物費而隱隱而費尚何偏空偏有種種邪僻之擬哉若不親見本來了生脫死則妄認七尺之軀為身見聞覺知為心譬如百千澄清大海棄之而惟認一浮漚目為全潮窮盡瀛渤則有生有死無苦不生無苦不死安而不安堪忍而<span class='corr'>已</span>是可忍也孰不可忍也奉寄楞嚴一部熟讀此經方知身心真妄了生死者生而無生死而無死否則認識為心認妄為真則不惟錯會釋家本來面目常住真心等語于儒門明德中和皆正說亦邪耳深望一生死齊壽天下問不敢不詳荅幸下學上達近思力行他日天地同根萬物一體今日從放生護生始。</p>
</div>
<div class='div-other'><a id='mulu52' />
<p class='h2'>復戴岵瞻廷丞</p><p>全力提持如桶子脫甚為希有方念別來動靜不二寤寐如一否得書知不自放過慰慰所謂如箭離弦無返廻勢正公今日事也老龐不侶萬法深入遠詣故經人一掩口即撒手承當一進步即西江吸盡人徒見其收功大而左右逢源不知其入處深而用工遠耳別諭感刻荷法護法厚望有在不盡。</p>
</div>
<div class='div-other'><a id='mulu53' />
<p class='h2'>復友蘭陶居士</p><p>向從先磬山得聞吼山主人石簣老檀越潛臹密證向往有年幾欲一過其里今日何幸得公下交每逢姓陶人使我心依然况篤信真叅實為生死如公者乎但公信道雖篤叅究雖切而研窮未有其方凡叅一念未生話須從有念時叅去動靜不可打作兩橛葢未見本來面目時則動靜皆不離念也時應醻酢不妨醻酢時欲靜坐不妨靜坐乃至喜怒哀樂人所不免亦不必免須有感時即叅我有感時諸念紛紜念未生前是何境界到一念不生即看今知無念此亦念也縱無無念亦無無無念前念猶淺後念愈深須如剝笋層層剝盡如木如石木石知見亦不立行住坐臥悉皆如是方是工夫成片工夫到得成片則時節若至其理自彰尋常示人到一念不生時定見本來面目見本來面目方一念不生不是說食可止饑也病從身生身從妄念生念未生前身尚不可得何病之有如是則向一念未生前去縱未見本來面目亦身病頓空豈能為話頭作難知公叅究未省力叅究未省力則與一念未生前話不相應所謂研窮未有其方也退步向念未生前去自然省力何如何如餘問條復于左。</p>
<p>所言靜坐久忽一日心大開朗無物我無古今無一切種種差別惟見一片虗明曠無涯際惜不久遂失之此乃靜功所現蹔歇塵勞正屬人為並非天德勿作聖解礙正知見若向一念未生前去㘞地一聲徹悟本來面目則位天地育萬物所謂峻極發育優優大哉禮儀三伯威儀三千山野每示人儒者不從聖經入則應從顏曾思孟入否則認識為心為入世矜持善人速成小利則可去達道大成內聖外王之學大有徑庭此後若到一切俱無境界須如前示將知無的亦無却如木如石木石知見亦不立行亦然坐亦然自然悟去。</p>
</div>
<div class='div-other'><a id='mulu54' />
<p class='h2'>荅顏[廖-(彰-章)+貝]先居士問</p><p>塵勞中知有大事因緣足徵般若因深臹持十念法門當先萬緣放下執持名號一心不亂若有念起須看念從何來看徹念頭起處則親見自<span class='corr'>己</span>真面目一口吸盡西江水龐公去人豈遠哉見得自<span class='corr'>己</span>真面目則見得阿彌陀佛真面目攜西方來東土也得掇東土入西方也得禪淨一致宗教俱圓豈不真大丈夫所為哉祝望祝望。</p>
</div></div>
<div class='div-other'><a id='mulu55' />
<p class='h1'>像讚</p>
<div class='div-other'><a id='mulu56' />
<p class='h2'>磬山先老和尚</p><p style="text-indent:0em" class="lg-abnormal"><div class='lg-row'>潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於斯許嗣他</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>山僧事先師未久即獲入室自後愈近愈遠如天之不可階愈入愈深如海之不可汲惟此不能自<span class='corr'>已</span>者先師嘗掀髯曰類<span class='corr'>己</span>後代兒孫切莫造次</div>
</p></div>
<div class='div-other'><a id='mulu57' />
<p class='h2'>自讚</p><p style="text-indent:0em" class="lg-abnormal"><div class='lg-row'>未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒龜毛拂子欲流傳未入門前分付了咄離婁公輸難分白皂</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>者漢浙東浙西有湖南湖北有三台五臺有四海八荒有有處共見共聞秖有一處人不聞見他日好為人點眼</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>若道是潛子未曾著此色衣若道不是潛子他人無此麤眉更有些子相似等閒兀坐無為</div>
</p></div>
<div class='div-other'><a id='mulu58' />
<p class='h2'>阿彌陀佛像讚</p><p style="text-indent:0em" class="lg-abnormal"><div class='lg-row'>我識阿彌陀塵塵剎剎現藕華如車輪頂門豁眼看</div>
</p></div>
<div class='div-other'><a id='mulu59' />
<p class='h2'>觀音大士像讚</p><p style="text-indent:0em" class="lg-abnormal"><div class='lg-row'>虗空昨夜呵呵笑笑我分身萬象中欲識虗空真面目看取寒趺楊柳風</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一根圓通萬德炳著欲圓種智惟稱大士</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>未展楮揮墨前觀世音大士彌滿虗空出入一切人眉毛眼睛鼻孔唇舌乃至八萬四千毛孔中東涌西沒及乎展楮揮墨却走入一楮一墨中去了也求見大士者切忌觸途成滯向文彩未彰以前薦取方有喫棒分杲日一輪當午現無勞鐘鼓報新晴</div>
</p></div>
<div class='div-other'><a id='mulu60' />
<p class='h2'>達磨祖師像讚</p><p style="text-indent:0em" class="lg-abnormal"><div class='lg-row'>萬里來一葦別五番毒九年壁有此體裁不愁無人立雪</div>
</p></div></div>
<p class='juan'>大覺普濟能仁玉琳琇國師語錄卷第六</p>
<div class='div-w'>
<p class='h1'>音釋</p>
<div class='div-note'>餑<p style="margin-left:1em"><span class='note-inline'>(蒲沒切盆入聲麵餑也)</span>。</p>
裨<p style="margin-left:1em"><span class='note-inline'>(蒲靡切音皮)</span>。</p>
臹<p style="margin-left:1em"><span class='note-inline'>(思留切音修)</span>。</p>
</div></div>
</div><!-- end of div[@id='body'] -->
</body></html>