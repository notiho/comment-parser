<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺普濟能仁琇國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>大覺普濟能仁玉琳琇國師語錄卷第三　幾三</p><p class="byline">嗣法門人行岳編</p>
<div class='div-other'><a id='mulu8' />
<p class='h1'>小叅<span class='note-inline'>(一)</span></p><p>晚叅師拈柱杖云我此山中一物也無石頭大的大小的小內外諸人每日出坡三兩度驀有個漢出來道和尚前言不應後語但向他道非汝境界顧左右云若也會得許你不齩一粒米大盌喫飯不挂一縷[糸*系]終日著衣若也不會不是逐色隨聲即落解脫深坑大眾到者裏切須仔細良久卓柱杖云叅。</p>
<p>晚叅師拈柱杖云當初龐居士到百尺竿頭將謂見過於人開口便道不與萬法為侶者是什麼人幸而其時諸方有人若遇如今狐狼野干之屬盲引眾盲見有百尺竿頭坐的便道你已死了須透祖師機緣方是死中得活便教人胡穿亂鑿今日透者一則明日透那一則若恁麼豈不見笑一時遺臭萬世討甚蓋天蓋地好龐老耶然而也是當人肯入作家爐韛肯求大手眼人<span class='corr'>鍛</span>鍊始得你看龐居士見石頭問不與萬法為侶者是什麼人頭驀掩其口於此有個會處慚惶不少未到大休大歇田地到江西馬大師處仍舊問云不與萬法為侶者是什麼人馬大師蹋向前一步云待汝一口吸[書-曰+皿]西江水方與汝道龐居士到者裏方纔命根子卒地折爆地斷放開窮肚皮海納百川七縱八橫千通萬達高步大方發一言令人不敢正耳聽著立一行令人不敢正眼視著師召眾云馬大師進那一步諸人還見到也未若也見到方可與山僧柱杖子相見若未見到豈可衲子不如他俗人有麼有麼驀竪柱杖云吸[書-曰+皿]西江且止只如山僧柱杖子作麼生吞良久卓杖云劍為不平離寶匣藥因救病出金缾擲杖出堂。</p>
<p>十五夜小參舉僧問趙州如何是祖師西來意州云庭前栢樹子師云報恩則不然有人問如何是祖師西來意但向道今夜一輪滿清光何處無。</p>
<p>小叅師云山僧不指路頭一任諸人瞎闖諸人若也瞎闖得勇猛不顧危亡得失[書-曰+皿]力闖將去驀然撞著峭壁巉巖磕破腦殼則一回知痛癢也未可知問諸人瞎闖則不問磕破腦殼時如何師云又慚惶又好笑問磕破腦殼則不問為甚又慚惶又好笑師云非汝境界。</p>
<p>小叅舉眉州黃龍禪師僧問如何是密室龍曰斫不開曰如何是密室中人龍曰非男女相師云古人恁麼道山僧則不然如何是密室七通八達如何是密室中人長的長矮的矮且道與古人是同是別喝一喝卓柱杖一下。</p>
<p>仲春晚叅師云古者道靈雲見處不在桃華上且道他見處作麼生眾無語師云正所謂如將名品果子殼也去了核也去了送人口邊人不解喫。</p>
<p>舉峰西堂秉拂師云昔日趙州云我在南方火爐邊有個無賔主話至今無人舉著噁直饒道閉門打睡接上上機也未若如斯提持今時人聞舉著向上一路末後牢關未嘗不商量浩浩地如說藥人真藥現前都不能識淵明云平疇交遠風良苗亦懷新東坡云非古之耦耕植杖者不能道非吾世農不知此語之妙吾於趙州亦云少間煩峰西堂對眾拈出。</p>
<p>晚叅問答不錄師云早間森首座領眾請法山僧道鐘動喫齋召眾云木包方外細徹毫端帆正晴湘衡開九靣出家兒造次顛沛不離衣鉢之側端能與露柱同披一領袈裟與山僧同一鉢盂烹饗也未此間一草一木同證圓明胡為有人自疑自別損法財滅功德莫不繇茲心意識誠哉是言也台山南岱宗北殊天異域之賔咸與山僧晨香暮燈共分寥寂胡為有人咫尺關山只為分明極翻令所得遲不大可哀乎昔日少林面壁二祖趨風寒庭立雪沒膝齊腰何等心骨鼻祖尚訶為輕心慢心徒勞無益斷臂安心出羣得髓瞻彼前修豈同裨販打一拂云精金百鍊自光瑩藥汞從教誇耀冶。</p>
<p>晚叅問某甲閱楞嚴至七處徵心有個會處師云咄此非汝心作麼生會進云某甲無心師云齩人矢橛不是好狗問光陰如箭日月如梭如何了生脫死師云莫厚顏師乃云莫謂無心云是道無心猶隔一重關又有道說甚一重直是千重萬重既然如是畢竟如何明心見性良久云山僧昨在報恩示眾云古之天地日月猶今之天地日月天地日月無古今之異禪道佛法亦不應有古今之分為甚麼古之知識千百世之下凜凜常在人目前後之知識當世現在每淹淹如九泉下人古之學者一靣瞥地耀古輝今今之學者今日有些會處明日有些會處及乎生死到來依舊手忙脚亂蓋道無同異同異在人今之發心未嘗不如古人叅究未嘗不如古人刻苦未嘗不如古人用心到無用心處亦未嘗不如古人但古人到無用心處决不望崖而退百尺竿頭更能進步所以道懸崖撒手自肯承當絕後再甦欺君不得今人到千峰絕頂不惟不進步反退轉身來云吾<span class='corr'>已</span>死而得活了以了不可得為究竟以擎拳竪指為透祖師關[書-曰+皿]是懸崖縮脚種種自欺去他古人遠之遠矣卓拄杖云有志之士自知好惡。</p>
<p>晚叅師云明道者多行道者少大小祖師話作兩橛明而不能行明的事向那裏去也諸人十二時中行的事作麼生良久云遶菴一水聲常住擁榻千峰勢欲翔。</p>
<p>早叅師云古者道莫被天下老和尚舌頭瞞山僧道莫被天下善知識行履瞞祖師門下客須確實為生死口不嚼一粒米身不挂一縷[糸*系]方可隨意穿衣喫飯眼中不見一畫一竪耳中不聞一語一言方可隨時寫字看書否則大事未明如喪考妣大事<span class='corr'>已</span>明如喪考妣如或生死心不切慎勿出家縱出家慎勿來宗門何以故目下雖未為生死儻不輕易出家不輕易來宗門尚知有出家事在尚知有宗門事在有等造次出家來此宗門隨羣逐隊發意做工夫如撞采的一般做幾時撞不著便一日悠忽一日一時怠惰一時自<span class='corr'>己</span>既然將謂他人亦是如此謗大般若苦報無量有志之士務須確實。</p>
<p>晚叅師云同居在此不論久叅初學須各各退步到真實不欺之地。</p>
<p>晚叅師云龍淵今冬與大眾約法三章第一飲水不得打濕口第二喫飯不得齩著米第三經行不得撞著露柱。</p>
<p>元旦知浴領檀越請小叅師云大眾知麼汝等成佛以來<span class='corr'>已</span>經無量阿僧祗劫舉足下足其地堅固金剛所成上妙寶輪以為嚴飭寶池瓊閣奇樹珍禽樂具充溢無有苦緣壽命無量光明無量法親無量如或未知則不矜久脩不薄初學一念回光即同諸聖若也根思遲鈍便請一念不生去如或多知解多愚癡便請淨念相繼去但辦肯心决不相賺雖然如是且道善財入樓閣門為甚入<span class='corr'>已</span>還閉所以道如來不出世祖師不西來汝等成佛已經無量阿僧祇劫。</p>
<p>晚叅師云昨夜行者通大眾晚叅山僧傳語云大好月你諸人作麼生會僧云砍却月中桂清光應更多師云矢上加尖眾久立師云山僧自領三十棒。</p>
<p>知浴古淵領海寧眾居士請解制紹興范居士求釋愆同請小叅問答畢師揮拂云人人殊勝箇箇淨明似鳥行空而昧空如魚在水而忘水無瑕翳中自生瑕翳無障緣處自生障緣結空花於無明樹頭有何實果撈水月於昏沉海上徒見勞心既能物外逍遙必須真源頓達苟知空門皈向定應覺性洞明覺性明真源達方知罪垢本空而無罪不懺法道本超而無法不成大眾我不輕於汝等汝等皆當作佛下座。</p>
<p>小叅師云昨日大眾晚叅山僧道洗清昔日擔泉處斫出當年靣壁巖汝諸大眾各各領悟也否聞斯提舉若能正眼洞開則忙閒動靜一語一默著著有出身之路用得十二時不為十二時用轉得一切物不為一切物轉攪長河為酥酪變大地作黃金供養大眾不為分外如或不然二時粥飯齩須彌山子唇齒之間太費支持七尺形骸挂冰稜鐵甲俯仰之際大有不便卓柱杖。</p>
<p>結夏檀越請小叅師云圓陀陀光爍爍淨躶躶赤灑灑三頭六臂千手千眼而本無一物純真一如無臭無聲而萬象縱橫閉門打坐遍界不藏閙市橫身孤巍嚴密諸作紛紜而非動一物不為而非寂違之者自暴求之者愈失千賢萬聖趨向無門千佛萬祖退身有分師以拂子打一下云誰叅勝熱婆羅門六月霜花凝枕席下座。</p>
<p>晚叅師云去聖時遙言高志下欲明格外旨須[書-曰+皿]域中情顧左右云大眾看脚下。</p>
<p>晚叅師云劫火洞然大千俱壞未審者箇壞不壞壞恁麼則隨他去也隨他去大隨恁麼答話有甚長處投子望山禮拜眾無語師云古之學者為<span class='corr'>己</span>以竹篦拍香案便歸寢室。</p>
<p>晚叅師云祖師時時在水桶上出現剛見人挑水走入水桶裏去也祖師時時在火燄上出現剛見人燒火走入火燄裏去也祖師時時在木魚上出現剛見人打木魚走入木魚裏去也祖師時時在鐘鼓上出現剛見人打鐘鼓走入鐘鼓裏去也良久云有人出來道和尚何得壓良為賤山僧只要你恁麼道。</p>
<p>小叅師云理無事外之理事無理外之事理外之事則愚事外之理則狂狂則為魔所攝愚則為佛所悲寧為佛悲莫為魔攝大眾來此祖庭必須立深誓願正知正見正路修行庶幾同證圓滿菩提。</p>
<p>晚叅師云昔年大慧禪師因一禪子叅公案不透乞求方便慧云你是福建人我為汝說箇譬喻如將名品荔枝皮也去了核也去了送在汝口邊只是汝不解喫師召眾云當初大慧為此一人設個譬喻此人當下齩破舌頭山僧因眾叅上樹公案重重相為云緊夾籓籬寬闢道如何眾中未見有脚頭點地的乃云但辦肯心必不相賺更與汝等一個安心丸子三文大光錢買得個油餈喫向肚裏了當下便不饑。</p>
<p>晚叅師顧左右云今日晚叅不許問話不問話者三十棒眾擬議師云自從立雪人歸後幾片白雲護翠岑。</p>
<p>結制古淵知浴領海寧眾檀越請小叅問爐韝大開不留鈍鐵金鎚揮擲萬竅通明還許學人立地成佛也無師云進前來喫棒進云與麼則滾入紅爐大冶中直得通身無縫罅師云許汝胆大問得祖宗之髓登祖宗之堂敢問和尚昔日僧問臨濟如何是奪人不奪境濟云煦日發生鋪地錦嬰兒垂髮白如[糸*系]為甚本山中祖道錯師云一對無孔鐵鎚進云與麼則二大老料揀一齊蒙和尚指示去也師云與汝六十棒問如何是法王正令師云千鈞之弩進云與麼則人人沾恩個個得力師云<span class='corr'>已</span>放過居士問不侶萬法不取凡聖事如何師云佛子受佛戒即入諸佛位師乃云天目山下無寸土天目山頭無片雲脚跟跐著寸土有寒暑兮促君壽有鬼神兮妒君福眼中見有片雲風力所轉終成敗壞且道住此天目山如何行履即得虗空拍手呵呵笑報汝人人淨法身聞斯告報直下承當如來禪許汝會更須知有祖師禪始得且道如何是祖師禪驀喝一喝隨聲以竹篦撫案一下。</p>
<p>晚叅師云祖師示現全身向汝諸人毛孔中念普字真言汝等[書-曰+皿]見[書-曰+皿]聞麼一僧喝師云胡喝亂喝乃云分明指出平川路却奈忠言逆耳何。</p>
<p>除夕晚叅師拈柱杖召眾云識得柱杖子麼一日不為少千載不成多小則蟭螟眼裏橫眠大則乾坤西傾東闕出息不隨眾緣入息不居陰界試看先宗是何標格你有柱杖子與你柱杖子你無柱杖子奪你柱杖子。</p>
<p>晚叅師召大眾云莫瞌睡。</p>
<p>石庭晚叅師以杖指一碎石云者石版如何沒一些縫良久又指一完石云者石版若為有許多縫一僧云謝師指示師便打乃云今時學者有兩種錯路一種錯路的問著便道喚什麼作燈籠一種錯路的問著便道露柱沒一點縫是者兩般錯路便掩蔽却人人本地風光若不蹋著本地風光終不能免此兩種錯路今日不惜眉毛說似諸人竪柱杖云山僧柱杖子有九千九百九十九隻眼顧眎左右云更有一隻不與你們說[書-曰+皿]何故若教容易得便作等閒看。</p>
<p>晚叅師云吾觀大眾[書-曰+皿]與佛祖無二無別但存人我自生間隔所以祖師示眾誦金剛般若經上根者一聞千悟後來祖師教人叅死了燒了話父母未生前話便是將一卷般若經括作一句教人持念汝諸大眾須在佛祖路上行方到佛祖田地若四相未空徒勞無益各宜珍重。</p>
<p>晚叅師云山僧說得一篇佛法懸在雨華橋上大眾各去看取良久云伯樂曾三顧千金誰解增贈君君不納完壁倚枯藤。</p>
<p>晚叅舉傅大士道空手把鋤頭步行騎水牛人從橋上過橋流水不流師云天目則不然生鐵打鋤頭披簑収水牛人從橋上過水流橋不流且道傅大士的是山僧的是良久云朝叅暮請緣何事應須立透祖師關。</p>
<p>早叅舉六祖云本來無一物長慶云萬象之中獨露身師云孫必類祖大眾會麼拈柱杖旋風打散。</p>
<p>晚叅師云汝諸大眾多有廣遊人間世徧禮諸名山的多有叅遍諸方久親知識的多有諸方許可記莂的我不問汝別樣佛法只有一句極平常最要緊的話問你且道者一時香在什麼所在坐良久云衲僧在處如火消冰終不却成冰若道有香可坐有坐的人有坐的所在莫道你廣遊博禮叅方受記直饒你向世尊肚中轉一過來也只是箇能仁的矢橛各各自揣摩道箇驚人句看顧視左右震威一喝。</p>
<p>小叅舉世尊九十日在忉利天為母說法及辭天界下時四眾八部俱住空界迎有蓮華色比丘尼作念云我是尼身必居大僧後見佛不如用神力變作轉輪聖王千子圍繞最初見佛果滿其願世尊纔見乃訶云蓮華色比丘尼汝何得越大僧見我汝雖見我色身且不見我法身須菩提巖中宴坐却見我法身師云大小世尊抑強為劣山僧若見蓮華色比丘尼但云汝真能現大人相殷勤見我若須菩提巖中宴坐乃是閉門作活豈能見我全身驀拈柱杖云還有為世尊作主的麼有則出來各出人一頭地卓柱杖云好手豈容無妙拍三臺須是大家推。</p>
<p>小叅舉趙州問南泉知有的人向甚處去泉云山前檀越家作一頭水牯牛去師云長帬新婦拖泥走州云謝師答話師云帆隨湘轉望衡九靣泉云昨夜三更月到牕師云向上一路千聖不傳。</p>
<p>晚叅舉僧問趙州如何是佛州云殿裏的師云古佛恁麼道可謂眼空四海。</p>
<p>晚叅師云解制來走動的走動各執少人久住者未免辛苦汝諸大眾如何得不為境轉一僧云心如木石師笑云說到行到吾為汝保任此事終不虗也。</p>
<p>早叅師云有一人日勤眾務一物不為有一人一物不為日勤眾務且道那箇作家一僧出師打退又一僧作禮師亦喝出師廼云有叟情相似日香夜夜燈。</p>
<p>晚叅師云如淨琉璃內外明徹凡見道者若身心世界果如淨琉璃內外明徹方是真見本來靣目的人不然徒自欺耳生死到來悔將何及不見道吾心似燈籠點火內外紅雖非依樣畫描却是一鼻出氣。</p>
<p>晚叅師云秋來好坐禪賢衲莫亂走各得坐具地他年大開口且得地一句作麼生道父母所生口終不為人說。</p>
<p>燈節知浴同王檀越請小叅師云如淨琉璃內外明徹光逾日月量裹太虛探之不見其初避之莫究其極山河大地即之靡不消鎔明暗色空捨之無以建立神鬼不能覷賢聖不能知潔之不新垢之不故蝡動不減佛祖不增謂之為微普天帀地謂之為顯朕蹟不留指為智珠闇然日著目為福嶽坦然日尊召大眾云我見燈明佛本光瑞如此。</p>
<p>戒私看文書晚叅師云上三畫長下二畫短天左旋地右轉日月照臨乎其上龍象奔走乎其下高出無頂天深逾香水海無論智愚賢不肖識得者個字宣聖孟夫子拱手讚歎釋迦不在前彌勒不在後奔軼絕塵今之古之誰敢與偶好大哥直截根源尚迂曲尋枝摘葉復何如。</p>
<p>小叅問話畢師云一片清凉地安閒絕比倫徃來及住眾舉步莫迷津眾久立師震威一喝下座。</p>
<p>小叅師云有一無事人終日忙鹿鹿有一精進漢長年訥且木如是二人中有一人堪與人為師汝諸大眾出入好看良久云寂光真境何嘗遠同在琉璃國土行下座立春因事小叅師云春風吹春雨潤忽地園林秀且媚無根樹子也開華試問禪家會不會顧左右云若也會得佛法叢林時時茂盛若也未會禪林秋晚卒風暴雨頗多眾兄弟善自護持莫被風力所轉卓柱杖出堂。</p>
<p>元宵小叅師拈柱杖云眾兄弟一年又過了半個月矣流光易度幻質非堅生死到來如何抵敵聞恁麼道拽下地去痛打一頓方拂著某癢處然而實具個般手眼始得若有一毫虛妄則某上座緩緩地走起來向你道個㘞見你眼目定動連棒打折你驢腰也未肯放在苟不自欺簡點眼光落地時未親見不變不遷無晦無明的真靣目生不知來處真個生大死不知去處真個死大把此生死大事切切在念叅究一個無意味話頭孜孜不捨叅而不透生死未了當入室中喫某上座痛棒叅而透生死<span class='corr'>已</span>了當入室中喫某上座痛棒為甚如此高擎柱杖云棒頭有眼明如日要識真金火裏看拽杖出堂。</p>
<p>小叅舉僧問睦州如何是急州云通你一問進云如何是急中急州云朝向西瞿耶尼暮向北鬱單越師云者老漢恁麼答話非但頂門具金剛正眼抑且脚下有通天活路然而說佛法各有時節因緣新報恩則不然若有人問如何是急但向道近日厨中少油沒醬更問如何是急中急但向道錢糧既難處戶役更難何且道新報恩恁麼答話與古人是同是別有知得落處的出來道看顧左右云若知落處則便知得大法的人無時無處不可扶竪佛祖綱宗叢林富足也好叢林澹薄也好住現成叢林有遺米遺銀也好住苦難叢林有遺債遺累也好初復叢林要墾土掘地搬石運木也好叢林完備安閒樂道也好若未知落處便廼汩沒塵勞擾攘中住富足叢林色色週全前人有遺米遺銀也苦住苦難叢林事事虧欠前人有遺債遺累也苦眾兄弟大家在者裏撑老漢難撑之門行老漢難行之事切須甘澹薄忘勞苦必要究明大法一朝力竭工圓便見無油菜裏也走出老漢來亂石堆裏也走出老漢來土木堆裏也走出老漢來便見老漢說誠實言向眾兄弟道正月廿二早某上座把如來正法眼藏分明揭示大眾了也且道如何是今早分明揭示的正法眼藏卓柱杖云心不負人靣無慚色。</p>
<p>眾禮千佛懺小叅師云昨晚丈室坐久展手剔燈忽見三千諸佛在指甲中揚聲大呌小長老謂之曰你者等不情漢大眾連夜在殿禮你何得隱在者裏亂呌喚諸佛復高聲曰阿㖿阿㖿你還不知大眾道禮我等懺罪誰知止增益罪過小長老驚視之曰因甚如此諸佛曰你莫驚異試問禮佛大眾還見我等是怎樣靣孔是那樣身相若總未見而云禮佛豈不造大妄語應墮地獄佛語未竟護法韋䭾尊神擎山持杵從牕眼走入白諸佛曰諸佛世尊莫作是說近有一等狂禪和開口便道無佛無祖撥無因果招殃惹禍今佛更道禮佛者增益罪過未免為豁達空者張本永造無間業去也諸佛曰咄我等各分身萬億在一切人八萬四千毛孔中橫入竪出又豈可道無佛若作是解更入地獄如箭射兩相理論不<span class='corr'>已</span>小長老夜深欲睡鳴指一下一齊逐退今日不可不對眾决斷召眾云若道禮佛還曾見佛也未若道無佛可禮如何說無佛的道理於此透去一任你道有佛可禮也得無佛可禮也得小長老敢保你禮佛諸佛不敢正眼視著說無佛諸佛不敢正耳[聽-王]著不然[書-曰+皿]是造大妄語當墮地獄的漢子莫言無人說過驀拈杖云者兩種人喫得痛棒皆可因邪打正更有一等知有佛而甘心不見佛懶惰不禮佛正如焦芽敗種那有喫棒分擲下柱杖。</p>
<p>小叅師拈柱杖云千日竝炤那有一毫隱晦處虛空通達那有一毫隔礙處某上座在母腹中便轉大法輪出頭斯世阿誰謾得到磬山見先師和尚亦有甚奇特處敢誑謔人諸方珍重傳受辛苦叅討的五家宗旨一齊勘破縱顛縱狂輕佛慢祖自號無師子不意先師肯我是狂竟付生平不輕付之拂子拜違荊谷掩室江干因蓉城請先和尚先師不赴請寄書某上座言有末後付囑某上座呵呵大笑因破關來見先師义手問云狂兒國土父不容過者個峯頭還是老漢住處麼先師云且站下脚與你道某便掀倒香案而出先師高聲云將柱杖來某遙[聽-王]得笑云劍去久矣室中復理論多端一日先師上堂維那擬白椎某便喝住云待我問了話白椎問云昔日黃檗道大唐國裏無禪師如今大明國裏還有麼先師拈柱杖作打勢云看棒某便喝先師亦喝某復喝一喝轉身云不是狂兒多意氣秪因曾透上頭關便出先師又喝某亦喝遙聞維那重白椎某廼高聲云歎死氣吁嗟乎仰山道的誰是知音先師示寂便欲縳屋萬峯誰意有此不了公案眾居士等堅請為先師了<span class='corr'>卻</span>某上座既到者裏必欲眾兄弟洞明大法不向他人行處行若不奮大人志氣不知道出常情向瞎老禿口角邊覓涕唾喫聽他說黃道黑只管記憶思惟日久月深多成異解或認穿衣喫飯舉足動步的為自性或以暫歇塵勞為究竟直饒得見法身竿頭進步那邊會得者邊行履見與師齊減師半德要透末後牢關未在未在且道知有末後一著如兜率悅張無[書-曰+皿]時如何咄雲菴老人在你脚下且置是事昔日白雲端禪師<span class='corr'>已</span>肯五祖演悟處廼未幾時忽語之曰有數禪客自廬山來皆有悟入處教伊說亦說得有來繇舉因緣問伊亦明得教伊下語亦下得秪是未在祖於是大疑私自計曰既悟了說亦說得明亦明得如何<span class='corr'>卻</span>未在遂叅究累日忽然省悟從前寶惜一時放下走見白雲雲為手舞足蹈祖亦一笑而<span class='corr'>已</span>如今妄為師範的老禿奴還有個般手眼<span class='corr'>鍛</span>鍊人麼奔南走北漫稱參學的無慚愧漢還受得明眼作家如是鉗錘麼若不識古人者個作畧則馬祖喝黃檗棒興化罸擯一槩意思閒放過為師者見人畧有些見處便與他一個冬[瓜-、]印子學者無大人志氣要人許可便入邪師圈繢豈不大可哀哉盲引眾盲解說五家宗旨分而不分不分而分靣皮厚多少本子上念將去口傳耳受去欲扶持從上綱宗真可憐生還曾夢見古人汗臭氣麼一僧出眾云和尚又作麼生道師云若有所道何異邪解僧禮拜師連棒打云切忌謗我廼顧左右云纔見某上座欲提持此事便推翻香案拗折柱杖令某上座無開口處猶較些子若如此總受人謾了也更討甚麼盌拽杖歸方丈。</p>
<p>小叅師拈柱杖云千鈞之弩不為鼷鼠發機萬丈之[糸*系]顓為鯨鯢設釣有麼良久云大丈夫莫自遲疑莫自間隔似鳥飛空何東何西而不空如魚在水何順何逆而非水某上座者裏竝無實法與人亦無定法限人不起期結制畫地為牢不做樣粧模誑謔愚瞽行的一任行坐的一任坐某上座敢保諸人坐也釋迦彌勒左右侍立行也飲光達磨前後追隨無人無時不向毘盧頂上行有甚禪可叅有甚道可學秪是諸人亦有自<span class='corr'>己</span>放不過的還知病根在甚處麼竪柱杖云人既自放不過柱杖子亦不放過看取打草驚蛇舉僧問乾峯十方薄伽梵一路涅槃門未審路頭在甚麼處峯以柱杖畫一畫云在者裏僧又問雲門門廼拈起扇子云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾師云者則因緣議論的類牛毛判斷的同兔角某上座不怕諸方簡點分明判斷去也者僧終日長安更向旁人問路所謂道在邇而求諸遠事在易而求諸難忒殺癡狂那堪乾峯雲門不與本分草料雖各是一等為人未免轉轉鈍置若報恩門下有人出來問十方薄伽梵一路涅槃門未審路頭在甚麼處便劈脊打出或其忽爾瞥地自合知羞驀喝一喝以柱杖拍香案一下歸方丈。</p>
<p>懸板小叅師云虛空雖久此板彌堅天地雖弘此板彌大徧法界無內無外亘古今不變不遷晝夜六時出微妙音成殊勝事聾者聆之耳根圓聞瞽者睹之目根圓見病者繇之得瘥苦者繇之停酸一切縛著者莫不繇之解脫然而全憑有福慧人一念信心一念肯心彰著如是不思議事當知錢居士鑄此報恩禪寺香積堂大板頓令十方世界齊成大板恒沙佛土舉凡香積堂大板一時成就新報恩擊此大板而此板無刻無地不鳴如斯見徹方顯我宗檀越迥異尋常我宗真個道出常情不同流俗見解不是粥飯師僧且道既是十方世界都成大板喚甚作十方世界既是十方世界又如何說個都成大板的道理到者裏須是舉一明三目機銖兩所以道事是過量事人須過量人但得過量人自明過量事鳴板云知音不用頻頻舉識者應知暗點頭。</p>
<p>懸鐘板小叅師指鐘板云倩二上座為大眾早晚發機普願若遠若近見者聞者同露柱知音共磉盤唱和喝一喝休去。</p>
<p>早叅師云臨濟大師道有時奪人不奪境有時奪境不奪人有時人境兩俱奪有時人境俱不奪今時學者大法不明開眼作夢一味依樣畫貓何異韓盧逐塊召眾云切莫見說奪人不奪境但向境上粧點兩句見說奪境不奪人但向人上粧點兩句要明濟上綱宗須識取有時二字始得有時奪人不奪境你作麼生領覽有時奪境不奪人你作麼生擔承有時人境兩俱奪你作麼生當抵有時人境俱不奪你作麼生步趨山僧不惜眉毛更為諸人頌出奪人不奪境滿栽華柳風醉遊人疎影橫斜逋客獨醒奪境不奪人脫帽忘鋤羅敷有夫五馬踟躇使君何愚人境俱奪破楚鞭屍逆行倒施我必復之秦為出師人境俱不奪桃華夾岸雞黍延賔洞口逕窄人誰問津顧左右云久立珍重。</p>
<p>晚叅師云僧問趙州如何是不蹉路州云識心見性是不蹉路師左右顧視云心作麼生識性作麼生見良久拈柱杖云敢來者裏瞌睡旋風打散。</p>
<p>小叅師云昔日香嚴禪師垂語云若論此事如人上樹口銜樹枝脚不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得如今人[書-曰+皿]道達磨大師無當門齒殊不知香嚴老子倍甚有人識得先聖赤心片片山僧當將山河大地揑作一個大饅頭以為供養高聲召大眾驀歸方丈。</p>
<p>晚叅師云昔日達磨大師到東土來指示人云心如墻壁可以入道如今許多大眾在者裏有幾個心如墻壁的如何得入道若有透得過的出來與柱杖子相見我也不敢鈍置你若透不過也不得孤負達磨大師來者一番良久師云久立珍重。</p>
<p>長至日舉勇首座立僧小叅師廼云如何是正法眼破砂盆只者一轉語三玄五位縱橫父子體用殊特目前包裹天長地久日月齊明一鏃破三關雲從龍風從虎恁麼會得可與建法幢立宗旨然而未明向上一竅在且道如何是向上一竅問取堂中首座勇。</p>
<p>小叅師拍香案云山僧等閒一拍山河大地明暗色空情與無情一時百雜碎秪有一個頑禪和打不死無如之何眾中有高明的出來為我設個方便拈柱杖云木上座出來道某甲有個方便罸他向飯籮邊餓死大海裏渴死師呵呵大笑云上座你者樣說話慈悲耶惡毒耶擲柱杖云從教彼禪和自<span class='corr'>己</span>簡點。</p>
<p>元旦小叅問證得虛空時無是無非法請問虛空作麼生證師云梅清滿谷問新年頭佛法古人道有道無和尚者裏又如何師云前谿水急後嶺風高師廼云昨日法座已為諸人說法了也諸人還信得及麼若信得及則普天同慶若信不及未免堆華錦上起身云新春兩序頭首合寺大眾起居萬福。</p>
<p>晦日晚叅師顧左右云三冬一月去水牯尚顢頇坐香人瞌睡露柱腿生酸諸上座好生觀青山[跳-兆+孛]跳谿聲住柴牀木枕語喃喃。</p>
<p>望日早叅師云禪林秋晚學道之士貴乎一切真實顓為生死不爭人我是發心真實切問近思不學虛頭是叅問真實一一從胸襟流出葢天葢地是醻唱真實好賢樂善成人道業是領眾真實省虛文務誠敬是禮貌真實誡浮華崇節儉是日用真實遠奸侫近仁厚是交接真實明因果識罪福去害除弊是任事真實甘澹泊恥謀求是家風真實更有一處真實一發與諸人道破大抵還他肌骨好不搽紅粉也風流。</p>
<p>舉森首座立僧小叅師拈柱杖云山僧有時一句子在諸人日用中諸人若向日用處會未免觸途成滯山僧有時一句子無你諸人用心處諸人若向無用心處會未免當靣蹉<span class='corr'>卻</span>山僧有時一句子八角磨盤空裏走諸人若作八角磨盤空裏走會轉見白雲萬里所以道一句中具三玄一玄中具三要有權有實有炤有用千日竝炤不足喻其明千雷竝吼不足喻其威第一句中薦得方可與佛祖為師且道如何是第一句卓柱杖云問取堂中森首座。</p>
<p>晚叅師云今時學者每易自足少有久長親師擇友的即親近人亦少朝叅暮究日臻玄奧的自足之患最為法門大禍山僧午夜時零風穴之淚惟恐穿鑿顢頇順朱填墨三種弊病復見於將來佛祖大法真有[糸*系]懸九鼎之危此間兄弟深造極詣者亦豈能多得然耐長忍苦未嘗無人秪如臨濟大師道大凡演唱宗乘一句須具三玄門一玄門須具三要有權有實有炤有用汝等作麼生會還有人看破臨濟大師也未聽取山僧頌出舉尾知頭南泉趙州月來昨夜去矣君候敲空作響遐哉溈仰不負耽源燒<span class='corr'>卻</span>圓相回互不互石頭滑路弗會佛法東西密付人來靣壁手眼通身高山流水別有知音輥出木球爍破髑髏収來舊處把櫓看鉤吸[書-曰+皿]西江全生全殺奔逸絕塵鞭影一蹋直饒山僧恁麼道要夢見臨濟大師汗臭氣也未在驀卓柱杖喝一喝。</p>
<p>晚叅問世尊拈華迦葉微笑笑個甚麼師云齩人矢橛不是好狗師廼云[書-曰+皿]十虛渾成一塊頑鐵多少人自生穿鑿自生喫跌屈千里<span class='corr'>卻</span>同風對靣不相識。</p>
<p>解冬小叅問答不錄師廼云[書-曰+皿]大地撮來粟米大不會打入普請看古人恁麼道如將百二十斤擔子加在諸人肩上若是承當得的各各安家樂業如或未然一任東觸西觸。</p>
<p>檀越請小叅問共聞無量壽佛名未審無量壽佛在何處安身立命師云堦下五湖源師拈柱杖云濶濶秋空遠海山鼎峙青裏糧明祖意拈出萬年藤卓柱杖喝一喝下座。</p>
<p>冬至晚叅師云學道者學至無可學說法者說至無可說何故聻學道者求了生死殊不知本無生死了甚生死若言有道可學有生死可了斯人未在說法者因人迷妄執有生死為說悟法示了生死殊不知本無迷悟何法可說若言有法可說有生可利斯人未在雖然如是直饒山僧恁麼道合喫三十柱杖汝等諸人上來下去好不丈夫以柱杖旋風打散。</p>
<p>晚叅師云拈華微笑肇祖開宗數千年來源深流遠青出於藍代不乏人或拈或頌或抑或揚日月光天德山河著地靈殊不知清光萬古穿鑿浮雲讚歎也讚歎不及評論也評論不及抑之如打水平江揚之如負土足嶽師廼竪拂召眾云大眾道看良久云一[糸*系]寒撒千江外漠漠魚龍動地雷。</p>
<p>元旦小叅師云雲鋤雪築冰臥風餐忙忙百十僧個個無一事壬辰正月一山僧普為大眾一切授記長者長法身短者短法身佛子住此地則是佛受用經行及坐臥常在於其中。</p>
<p>結制小叅師云十方無壁四靣無門一念萬年古今不異有甚堂內堂外說甚結制解制諸禪客丘壑人須自有一盂靜撥煙霞。</p>
<p>晚叅舉趙州勘婆話師云僧問臺山路如何云驀直去僧便去如何云好個師僧又恁麼去也前來師僧也恁麼後來趙州也恁麼那裏是看破處一僧作禮云打鼓普請看師云儱侗禪和如麻似粟一僧云昨日晴今日雨師云三十棒且待別時一僧云車不橫推理無曲斷師云多少人恁麼道打出去也師廼云聽取山僧重說頌言十五日前用錐便十五日後用鉤㨗正當十五日鉤錐一齊歇一個失錢遭罪一個弄巧成拙是他過量人荒草深深入。</p>
<p>晚叅眾問話畢師良久顧左右云南閻浮提石頭大的大成佛小的小成佛汝等諸人為甚在此粧村以柱杖旋風打散。</p>
<p>解制小叅知浴問今日小叅事如何師云念汝辛勤進云某甲一口吞[書-曰+皿]山河大地諸佛還有站身處也無師云恁麼施主得安樂師廼云道人降世無非與人作同事攝麤衣蔽體糲食充饑此外復有何事毫釐繫念三塗業因瞥爾情生萬劫羈鎻如人飲水冷煖自知前日同眾坐三因僧舉鳶飛戾天魚躍於淵山僧徵云作麼生說察的道理如今有人下得語麼眾答話畢師云山僧自道取黑。</p>
<p>住緗谿扣冰小叅師拈柱杖云百草頭釋迦努目閙市裏彌勒攢眉三家邨裏廖胡子惡發衝破三十三天琉璃殿角壓碎南海波斯大拇指且道什麼人解救得良久卓柱杖云叅。</p>
<p>晚叅師云昨日齋主請小叅山僧云端坐受供養施主常安樂大眾還會麼若也會得十方薄伽梵一路涅槃門釋迦不在前彌勒不在後如或未然喫水防噎喫醬防渴。</p>
<p>草菴晚叅師高聲召大眾眾無語師乃云點即不到眾僧競出問話師左右顧視云入戶已知來見解何須更舉轢中泥拈杖打散。</p>
<p>江上敔山菴小叅師云今時人學道如在洪波大海中中有吞舟之魚旁有羅剎鬼國岸有罔人修羅天際真人遺下鐵葉方寸許有智之士穩坐飛渡始得如或捕影撈空難免羅剎鬼國等難古德云禪乃無文字之教教乃有文字之禪端能明教定許會禪若不會禪焉能明教何以言之教乃佛語禪乃佛心不明佛心而會佛語有是理乎秪如圓覺經云居一切時不起妄念於諸妄心亦不息滅住妄想境不加了知於無了知不辯真實如今人於此等言句容易看得過殊不知醍醐毒藥毫釐有差天地懸隔未入道者居一切時如何不起妄念既不起妄念如何於諸妄心亦不息滅此如茫茫大海中渾無著落者是也有等一知半解得少為足者便道<span class='corr'>逢</span>飯喫飯要困便困淫坊酒肆不礙菩提逆行順行一切不管所謂豁達空撥因果莾莾蕩蕩招殃禍此如不塟吞舟之腹即墮羅剎修羅之手山僧不惜眉毛為人頌出竹露團光漾碧湍幽人琴罷倚闌干隔溪風轉苕花白對對青蟲撲水寒。</p>
<p>晚叅師云天氣漸寒與大眾每人一箇大火爐還各各受用得著麼良久云莫將閒意解埋沒祖師心。</p>
<p>晚叅師云汝等諸人莫好高務奇莫趨難行嶮但把身心世界一齊放却正恁麼時看是甚麼境界驀喝一喝云道明上座騎大庾嶺向諸人八萬四千毛孔中橫入竪出見有多人不薦却向曹谿禮拜六祖大師全身去也。</p>
<p>晚叅師云看看山僧一口吞却諸上座了也諸上座還聞得山僧矢臭氣麼良久驀掩<span class='corr'>卻</span>室門。</p>
<p>丙申佛誕小叅師拈柱杖云三年不事事強起答羣賢未了先師案塔根臥冷煙眾問話畢師云告汝大眾同此荒寒岑寂叅禪莫作叅禪會行行莫作行行會行行若作行行會未免隨邪逐惡觸途成滯叅禪若作叅禪會未免眼中著釘靣門塗炭直饒雲門道釋迦老子初生一手指天一手指地週行七步目顧四方云天上天下唯吾獨尊山僧若見一棒打殺與狗子喫貴圖天下太平切忌承虛接響何故我王庫內無如是刀高聲召云大眾驀卓柱杖一時打散。</p>
<p>結制夜小叅師云告汝內外大眾普請無動無靜絕情絕解各各圓證自<span class='corr'>己</span>本來靣目從上佛祖是汝兒孫三乘十二分教是甚拭不淨紙自是不歸歸便得故園風月有誰爭。</p>
<p>晚叅師云古德見人入門便棒我者裏為甚麼容許多人住眾無語師驀喝一喝云把住直教龍象畏放行且與鳥禽閒。</p>
<p>晚叅師拈柱杖云汝諸大眾各住不思議之地為甚自討許多生受不能得大解脫眾擬議師震威一喝云散去。</p>
<p>晚叅師云一日三飡把施主好茶飯[書-曰+皿]成渣滓一月六叅把先宗標格[書-曰+皿]成世諦流布蒼天蒼天。</p>
<p>晚叅師云趙州老漢面目現在且道作麼生與他相見驀喝一喝乃云聽取重說頌言道有道無心甜口苦告汝諸人莫莾鹵仔細隄防大雄山下虎。</p>
<p>歸報恩晚叅師云有人走到拄杖子下來不與他拄杖子喫有人廻避拄杖子<span class='corr'>卻</span>與他拄杖喫且道喫拄杖子的是不喫拄杖子的是後堂云知音不必頻頻舉達者須知暗點頭師休去。</p>
<p>檀越請小叅問答畢師卓拄杖云大眾會麼若會則靈山一會儼然未散如或未然則金剛圈栗棘蓬作麼生吞作麼生透舉拄杖云看看汾陽祖師來也一句明明該萬象重陽九日菊花新擲拄杖喝一喝下座。</p>
<p>檀越請小叅問答畢師拈拄杖云學般若菩薩須識取真子真孫識得真子孫便識得真父母識得真父母便識得真自<span class='corr'>己</span>識得真自<span class='corr'>己</span>方知無死無生無聚無散無苦無樂方知本無自<span class='corr'>己</span>本無父母本無子孫本無天地本無萬物本無佛祖本無眾生不妨於此中示有佛祖示有眾生示有天地示有萬物示有自<span class='corr'>己</span>示有父母示有子孫示有生死示有聚散示有苦樂方知示有苦樂本無苦樂示有聚散本無聚散示有生死本無生死示有自<span class='corr'>己</span>本無自<span class='corr'>己</span>示有父母本無父母示有子孫本無子孫示有萬物本無萬物示有天地本無天地示有眾生本無眾生示有佛祖本無佛祖夫是之謂真佛祖夫是之謂真自<span class='corr'>己</span>夫是之謂真父母夫是之謂真子孫竪拄杖云以此舉揚般若之力回向法界有情齊圓種智卓拄杖喝一喝下座。</p>
<p>開山老和尚忌日早叅師云清淨法身本無出沒大悲願力示有去來古人恁麼道山僧則不然大悲願力本無去來清淨法身示有出沒。</p>
<p>初八晚請小叅師云彌勒真彌勒分身千百億時時示時人時人自不識現前諸賢還識得大肚皮老漢麼若識得布施一句子與大眾結緣如無人道山僧自道去也中旭上座到處作齋不曾供養一人山中大眾兩度喫饅頭不曾咬著一些麫師復云結制在邇更有一事白汝大眾本山半月半月誓神務在清眾同居各須戒行清楚因果分明若或未然未結制前速自起單羯磨證戒非同兒戲。</p>
<p>丙申冬過大雄晚叅師驀喝一喝眾禮拜師云半得半失。</p>
<p>師歸報恩檀越請小叅師云祖師西來別無奇特秪要當人信得自<span class='corr'>己</span>是佛見自本來面目祖師門下客若不離心意識絕聖凡路如何得見本來面目所以祖師又示人向未生前薦取堪笑堪嗟十箇五雙口說未生前秪向生後着倒上等外道以了不可得為究竟無靣目為真靣目此在生後着倒了也下等外道以運轉施為為本來靣目此在生後着倒了也中等外道以覓時則無用時則有為本來靣目此在生後着倒了也不見臺山婆子他雖是箇婦人宛有丈夫之作僧問臺山路向甚處去婆云驀直去僧便去婆云好箇師僧又恁麼去也趙州老漢不肯孤負他謂眾云臺山婆子我與汝勘破了也此如千年古鏡經磨而愈見光明百鍊精金遇煆而彌呈光彩多少隨邪逐惡依語生解者胡拈妄舉還知錯下一轉語墮五百生野狐身麼所以道識法者懼。</p>
<p>晚叅師云僧問雲門一念不生還有過也無門云須彌山大眾還知好惡麼後來雪竇顯禪師問智門云一念不生為甚麼有過門召近前竇近前門便打竇擬開口門又打大眾還知棒頭落處麼良久云龍躍桃花浪癡人戽夜塘。</p>
<p>晚叅師顧視左右云大家在者裏各各不得自暴自棄良久云看脚下。</p>
</div>
<p class='juan'>大覺普濟能仁玉琳琇國師語錄卷第三</p>
<div class='div-w'>
<p class='h1'>音釋</p>
<div class='div-note'>闖<p style="margin-left:1em"><span class='note-inline'>(丑禁切琛去聲)</span>。</p>
汞<p style="margin-left:1em"><span class='note-inline'>(胡孔切洪上聲水銀)</span>。</p>
莽鹵<p style="margin-left:1em"><span class='note-inline'>(上母黨切茫上聲下郎古切音魯莽鹵輕脫苟且也)</span>。</p>
戽<p style="margin-left:1em"><span class='note-inline'>(荒故切呼去聲杼水器)</span>。</p>
</div></div>
</div><!-- end of div[@id='body'] -->
</body></html>