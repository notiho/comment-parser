<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺普濟能仁琇國師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>大覺普濟能仁玉琳琇國師語錄卷第二　幾二</p><p class="byline">嗣法門人行岳編</p>
<div class='div-other'><a id='mulu5' />
<p class='h1'>上堂<span class='note-inline'>(二)</span></p><p>閏正月旦上堂師拈柱杖云一不成隻兩不成雙今朝正是奇特月日還有奇特人出來共明奇特事麼問答畢師廼云茲者好日多同化主自遠歸來施主入山設供山僧也趁閙熱供養大眾一上幸諸大眾各各現大人相赴山僧齋山僧將無邊世界一切地土為米一切河海為湯一切森羅萬象為奇餚美饌一任大眾放開肚皮展開大口飲之不竭食之有餘飽齁齁地乘風徐行片時遊徧諸佛國土向虛空裏打箇翻筋斗下來山僧再呈第二番供養把無邊世界依舊撒開以一世界為一齋一任大眾樂一味者即向一味世界應供樂多味者即向多味世界應供隨大眾種種所樂即向種種世界應供齋畢旋歸然後山僧將無邊世界仍前還他無邊世界一切地土仍前還他地土一切河海仍前還他河海米還是米湯還是湯餚還是餚饌還是饌殷勤請山僧陞座畢然後落堂喫齋令諸檀信求福者福集懺罪者罪滅薦亡者亡人高昇生安死利靡不如意顧左右云且慢散去三番供養大眾了更要總散大眾一大分䞋錢廼舉百丈上堂云我有一句子百味具足大眾還會麼慈悲之故而有落草之譚下座。</p>
<p>新市覺海寺緇白道侶請上堂問請和尚直指西來意師云久雨今日晴問弟子年老求和尚開示師竪柱杖進云不會師云高着眼師廼云天地成人物立有美有惡有是有非有邪有正有曲有直有宜有不宜有可有不可從而分別指畫去取戒勉令修令治使知使行扶持世道匡正人心此儒教治世之理也譚無破有推小至大求精棄麤輕外重內此道教出世之道也道有也而不立一塵道無也而不撥一物有時恁麼有時不恁麼有時恁麼也得不恁麼也得有時恁麼也不得不恁麼也不得有權有實有照有用有縱有奪有殺有活可以意會難以言傳承言者喪滯句者迷此釋教入世出世之法也方便指迷之謂教直下傳心之謂宗漸者繇博而至約頓者一了而百通把住黃金失色放行瓦礫增輝且道把住為人好放行為人好卓柱杖云人歸大國方知貴水到瀟湘一樣清。</p>
<p>上堂師拈柱杖云自慚少福住幽林澹薄辛勤歲月深散眾欲眠峯頂石捐身助道是何心仔細看來竭誠為眾的也有肯心檀護也有只要我輩顓精學道古德云學道如鑽火<span class='corr'>逢</span>煙未可休直待金星現歸家始到頭又有云歸家盡是兒孫事祖父從來不出門你看先聖與麼激揚可知學道非同小可若不一聞千悟直須一切放下忘苦忘樂忘死忘生歷盡艱難方能透脫顧左右云有蹋著上頭關的出來通個消息師廼云世出世法非憑一點真心不能成就故有此真心也可以自利有此真心也可以利人有此真心也可以自利而利人有此真心也可以利人而自利徹此心源便見瑞林面目清勝化儀目在報體淨滿金方伯與潯谿眾信凡受瑞林所化生一念淨信所作佛事皆成佛道驀卓柱杖下座。</p>
<p>上堂舉五祖演和尚云四五百石麥二三千石稻好個休糧方耆婆不得妙千巖長禪師云管取有錢常住不無演祖若是將無作有㧞貧作富須還無明始得米不蓄一粒菜不栽一莖任渠來徃者喫得飽彭亨師召眾云用四五百石麥二三千石稻如何喚作休糧方米不蓄一粒菜不栽一莖如何喫得飽彭亨阿呵呵大海納流寒巖發燄二大老不無些小巧妙簡點將來未見大人體態報恩者裏則是直心道場不用蛇足有米喫三餐無米喫兩度也有時恰好也有時忍餓擲拂子下座。</p>
<p>瑞安禪人請上堂師拈杖云過去已過去未來猶未來佛法付在報恩明眼禪流出眾相見問答不錄師卓柱杖云一棒分賔主炤用一時行會得個中意日午打三更且道會得個中意如何日午打三更擲柱杖云不是苦心人不知下座。</p>
<p>檀越請上堂眾僧問話畢師廼云深固幽遠無人能到大家在者裏其中事合知青蘿夤緣直上寒松之頂白雲澹泞出沒太虛之中隨緣灑落者皆已成佛道百千法門同歸方寸河沙功德總屬心源一念純真者皆已成佛道實際理地不受一塵佛事門頭不捨一灋勤勤懇懇力行眾行者皆已成佛道終日著衣不挂一縷[糸*系]終日喫飯不齩一粒米孤迥峭巍者皆已成佛道<span class='corr'>逢</span>茶喫茶<span class='corr'>逢</span>飯喫飯和泥合水者皆已成佛道事事無礙七縱八橫者皆已成佛道矜矜自守重因果罪福者皆已成佛道驚羣動眾激揚醻唱者皆已成佛道入林不動草入水不動波者皆已成佛道擊香案云但願春風齊著力一時吹入此中來驀卓柱杖喝一喝下座。</p>
<p>佛誕上堂問報恩門下如何設施師云菖蒲谿水西流碧師廼云第一義如何舉梁王殿上道不識老達磨也只道得一半者一半報恩為眾竭力驀拈香云今辰是我始祖釋迦文佛降誕之期遠孫通琇敬拈片香用醻法乳下座。</p>
<p>檀越請上堂上首白椎云法筵龍象眾當觀第一義師拈柱杖云道個第一早落第二了也然而屈曲垂慈不妨左之右之靈利衲僧出來醻唱問話畢師卓柱杖云大解脫門同證同入僧俗長幼男女貴賤富貧智愚靡不俱在個裏平等一味設齋也在個裏喫齋也在個裏修福也在個裏修慧也在個裏求壽也在個裏求貴也在個裏一一殊勝一一圓滿一一不退一一無漏寒巖枯木華如錦六月炎炎滿市霜連卓柱杖下座。</p>
<p>結制了悟禪人率湖城眾居士請上堂師拈香云此瓣香從大眾實地中拈出爇向爐中伏冀法界普熏四恩總報斂衣就座白椎竟問祖上門庭即不問重整家風事若何師云一條白棒驗龍蛇進云正令當行不存軌則更借一問時如何師云要第二杓惡水那進云千古模範從今立萬派青山展笑顏師云為眾竭力師廼云山僧質直無文從來如實為眾以[書-曰+皿]虛空徧法界為清淨伽藍令無邊國土情與無情平等安居無內無外何逸何勞喝一喝云普利羣機一句作麼生道薰風自南來殿閣生微凉。</p>
<p>癸未誕日檀越請上堂師至座前滌凡劉居士同凉禪等呈祖衣師云兩年福薄勉為人糠麥為糜草作羹時節漸佳慚未輟此衣珍重至誠心便搭衣顧左右云先聖有言此衣表法舉衣云者個是衣喚什麼作法復舉衣云者個是法喚什麼作衣向者裏千眼頓開何事不辦如或未然更為當陽揭露陞座白椎竟問如來和尚同月同年如何是無量壽師云山僧今年三十師廼云圓陀陀七華八裂錦攢攢絕點純清明中有暗黃金失色暗中有明瓦礫生光擬議承當白雲萬里愁眉退避凉飈滿自取不得捨不得事是恁麼事人須恁麼人得在此失在此但得恁麼人何愁恁麼事且超羣越格一句作麼生道良久云普下座。</p>
<p>九月姚均仁居士請上堂師云見離斷常道無明昧斷常之見非真見明昧在人不在道直饒戴角擎頭未是當家種草一種平懷悠然自得的衲僧出來道個應時及節的句看問如何是無生話師云池無擎雨綠庭有傲霜黃問應供一句如何道師云端坐受施主樂師廼云金華布地玉蕊承天今正是時杲日當空乾坤朗耀古今無異闍黎老僧靣目現在悟人瞎人誠諦之言一句明明該萬象籬邊斜插驗人枝驀喝一喝下座。</p>
<p>上堂師卓柱杖云彩雲影裏仙人現手把紅羅扇遮靣急須著眼看仙人莫看仙人手中扇具眼衲僧出眾相見問話畢師廼云大凡參學之士直須絕情絕解親證親悟句一念不生前透脫本地風光方可任運穿衣喫飯健則行道倦則打眠青青翠竹總是真如鬱鬱黃華無非般若於古人言句自然舉一明三通此達彼邇來逐塊外道妄認搖唇鼓舌舉足動步的識神為主人公為本來靣目自不知非更引佛祖相似言句謬解妄會欺愚瞞瞽所冀真實為生死者力叅涅槃堂裏禪於臘月三十關頭不可自悞豈肯為邪外所惑復卓杖云不是與人難共合大都緇素要分明。</p>
<p>解制上堂師左右顧視云山僧與諸大眾恒處普光三昧直是如天普葢似地普擎住者朕跡不留去者廻避無計恒沙國土情與無情同一受用同一自在同一解脫在迷不減在悟無增數千年前有多口阿師命之曰大圓覺場曰真如性海種種彊為名目無非當人有恁麼事故為當人說恁麼話如是知者名為正知如是行者名為正行有何長期短期復何結制解制然而某上座有時現無邊身說無邊身法有時現七尺比丘身說七尺比丘身法有時與大眾遊大寂滅海上無佛祖下無眾生中無自<span class='corr'>己</span>正報既爾依報亦然有時隨順眾生七顛八倒向無修學中說修學無迷悟中說迷悟便乃無制無期中立期立制無解無結中立解立結結也高挂鉢囊解也緊峭草屩結也如是解也如是阿呵呵好大哥大抵還他肌骨好風流不在着衣多。</p>
<p>檀越請上堂僧擬出問師左右卓柱杖云知恩報恩的衲僧方許相見進云祖道凌夷法門衰替如何是和尚拯一[糸*系]九鼎之危的句師和聲打一柱杖進云恁麼則三玄開正道一句破邪宗也師云向上道將來僧喝師連喝兩喝問當機一句是如何師卓杖云一棒一條痕一掌一握血師廼云昔日世尊有四弘誓願眾生無邊誓願度煩惱無[書-曰+皿]誓願斷法門無量誓願學佛道無上誓願成白雲端和尚有四弘誓願饑來要喫飯寒來要添衣困來伸脚睡熱處要風吹山僧也有四弘誓願識得柱杖子許他有喫棒分識不得柱杖子許他有喫棒分識得不識許他有喫棒分不識識得許他有喫棒分高擎柱杖云看看[書-曰+皿]山河大地明暗色空并汝等諸人周身上下毛孔骨節[書-曰+皿]成山僧柱杖子諸人還知麼卓柱杖云知得也三十柱杖知不得也三十柱杖且道柱杖子因甚麼有如是威力蕩蕩一條官驛路晨昏曾不禁人行下座開爐上堂師拈柱杖云一椎便就未是性燥不假一椎漆桶不快入得從上爐鞴的衲僧出眾相見一僧出禮拜師云欲釣鯨鯢澄巨浸却嗟蛙步[馬*展]泥沙僧擬議師打出又僧出師震威一喝僧擬議師亦打出又僧出師云當場相見須是作家僧喝師云胡喝亂喝作麼僧又喝師又打出師廼卓柱杖云莫道法王得自在緇素不得不分明擲柱杖下座。</p>
<p>臘八上堂師云從門入者不是家珍過量衲僧出眾相見問世尊睹星悟道悟個甚麼師云好狗不齩枯骨進云四十九年說法說個甚麼師云誑謔愚瞽進云拈華示眾示個甚麼師云轉見不堪師廼高聲召眾云大眾能仁是汝之奴下座。</p>
<p>大雪檀越請上堂師拈柱杖云第一句薦得鶴有九臯難翥翼馬無千里謾追風第二句薦得左右<span class='corr'>逢</span>源珠回玉轉第三句薦得眼睛烏豆換鼻孔草繩穿秪如昨日慕津居士率眾信士請山僧上堂山僧高聲應云今日好大雪諸人作麼生薦取問金車千古重覿靣勢崔巍箭鋒相拄者誰不犯鋒鋩師云千鈞之弩不為鼷鼠發機進云恁麼則大地終成白業千谿萬派同源師云請過一邊慕津居士問如何是諸佛出身處師云天寒人事簡雪重鼓聲盈師廼舉龐道玄居士至藥山山命十禪客相送至門首士廼指空中雪曰好雪片片不落別處有全禪客曰落在甚處士遂與一掌全曰也不得草草士曰恁麼稱禪客閻羅老子未放汝在全曰居士作麼生士又掌曰眼見如盲口說如啞師云老大龐居士暴富欺貧全禪客當斷不斷反招其亂若是龐老向山僧道好雪片片不落別處便劈靣與他一拳云俗氣不除當時龐居士若喫得者一拳管教安家樂業更不播弄唇皮下座。</p>
<p>大雪設禹門幻有老和尚供師云師翁靣目雪滿千山先師儀表春回大地先師春回大地也雪滿千山非當年久侍者不知師翁雪滿千山也春回大地三十年後有人共見今日某孫應時獻一杯茗罪過彌天何故不合當面觸犯。</p>
<p>解制空明師同滌凡劉檀越請上堂問荅畢師廼云[書-曰+皿]大地是解脫門把手牽不入[書-曰+皿]大地是湼槃路倩人行不得入得解脫門行得湼槃路便廼動若行雲止猶谷神既無心於彼此豈有象於去來南贍部洲坐禪北鬱單越脚麻東弗于逮持鉢西瞿耶尼手酸大洋海底翻身打倒兜率天宮觸着閻羅老子鼻孔帶累四大天王齊聲噴嚏天人捧華無路神鬼窺覰何及如或不然出門便是草脚下好生看下座。</p>
<p>化士歸上堂問高高山頂住持深深海底行化者個是什麼人師云進前來向汝道僧佇思師便打師廼云昔日金牛和尚每齋時自捧飯上堂云菩薩子喫飯來師召眾云人莫不飲食也後來雲峯悅禪師參大愚芝和尚入室請益芝云法輪未轉食輪先轉後生趁色力健何不為眾乞食我忍饑不暇何暇為汝說禪師召化主云觀禪人且道大愚老漢是什麼心行橫按柱杖云三通鼓罷大眾雲臻一堂風冷澹千古意分明擲柱杖下座。</p>
<p>結制上堂舉退庵重闍黎領眾問荅不錄師拈拂子云今朝四月十五金輪峰笑緗谿舞草木土石[書-曰+皿]翻身蚊蟲獦蚤騎佛祖更有一般奇特事欄中兩頭鹿吞却千山萬山虎顧視左右云釋迦彌勒是汝之奴朝蹋毘盧南嶽遊暮挾舍那天台臥重闍黎莫放過下座。</p>
<p>乙酉季夏十有一日塔天隱老和尚全身於報恩本寺之左上供拈香師云通琇事師旬有四載無彼無此無近無遠無動無靜無藏無顯豈云旬有四載實惟終身如是雖云終身如是亦猶淺而論之嗚呼吾師如虛空同壽通琇事師似日月長年惟師永安大眾永安法屬永安檀護永安且漏洩吾師末後一句萬峰深處一龕閒。</p>
<p>上堂上首白椎竟師拈柱杖云第一句中薦得堪與佛祖為師第二句中薦得堪與人天為師第三句中薦得自救不了臨濟大師昔日被人進前一劄云如何是第一句當下冰消瓦解直饒[書-曰+皿]力道箇三要印開朱點窄未容擬議主賔分未免欺秦瞞漢顧視左右云眾中有不受人惑的麼洪義問世尊陞座文殊白椎和尚陞座上首白椎且道與黃靣老子是同是別師云落二落三進云忽有箇漢掀倒禪牀喝散大眾又作麼生師云未有喫棒分在進云直得禮拜去也師云亦然穎庵與問第一句薦得堪與佛祖為師如何是第一句師便喝進云第二句薦得堪與人天為師如何是第二句師云重言不當喫進云第三句薦得自救不了如何是第三句師云轉見不堪進云若無舉鼎㧞山力千里烏騅不易騎師云且放過你自謙問有言皆成謗無言又落空即今法華經作麼生道師云念汝維那辛苦進云恁麼則人人坐大白牛車去也師云急走過學閒問不問新奇特不打舊葛藤向上宗乘請師速道師云外靣兩大德笑你進云此猶是向下畢竟如何是向上事師喝一喝閒良久師云向上問將來進云學人則不然師便打閒喝師連棒打退玄定問一不成一五不成五師云洞山在你脚下進云一花五葉果熟香飄師云你那裏學得來進云恁麼則西天祖意元無意東土傳心豈有心師云自領去海亮問如何是父母未生前靣目師云你曾喫朝飯麼進云一時頓覺日見世尊師云餿酸氣性義問風行草偃葉落歸根草偃葉落即不問水到渠成事若何師云針劄不入去進云當今御勅和尚遐臨以何為範師卓柱杖云知痛癢好進云祗如總不恁麼來和尚又且如何下手師云晴乾不肯走便打義禮拜起云杖頭點破歸家路石聽西江水倒流師云皮下無血如德問千劫難<span class='corr'>逢</span>今朝幸遇請師指示師竪柱杖云一句了然超百億進云弟子不會師云伶俐衲僧寂慧問低頭不見地仰面不知天踏着關棙子全身忽獨露師舉柱杖云穿却你鼻孔<span class='corr'>刺</span>着你眼睛進云過現未來即不問竪窮三際事如何師云痴獃漢界成問百帀千重關不住縱橫遍界自昂然師云還喫棒麼成喝云千里特來呈舊面慇懃末後請師宣師云不知痛癢師廼云你有拄杖子我與你柱杖子你無柱杖子我奪你柱杖子召大眾云一種是聲誰會得有堪聽有不堪聽云白下座椎。</p>
<p>臘月旦上堂僧問今朝臘月一某甲得箇消息欲向和尚吐露和尚還允否師云允僧擬議師打退僧問人天瞻仰龍象開顏萬善消息事如何師竪拄杖云天得一以清僧競出問話師以柱杖揮退卓柱杖顧眾云千鈞之弩不為鼷鼠發機又二僧出師各打退又一僧出師云千鈞之弩不為鼷鼠發機為甚麼又打者二僧又一老僧問父母未生前請和尚指示師云念汝年老進云還有不老的師云再犯不容洪義問臨濟三頓棒意旨如何師云多少人怕喫棒進云黃檗未舉已前又作麼生師怒目視之進云者老漢向者裏躲跟師便喝進云好喝師便打進云賊過後張弓便走師劈脊痛棒云如今打你還疼麼行咨問棒下無生忍行咨知恩報恩作麼生是臨機不見師師便打咨掀香案師連棒打退行與問昔日臨濟大師一日謂普化克符云我欲於此建立黃檗宗旨汝且承褫我二人珍重下去意旨如何師云兩眼對兩眼進云明眼人難瞞師云放汝三十棒師乃云昨夜老趙州與跛雲門打做一團分身無數遍一切處直令[書-曰+皿]大地若緇若俗開眼也着合眼也着大眾會麼普大眾不會麼庭前栢樹子驀卓柱杖喝一喝下座歸方丈召行咨云汝喫棒不知痛癢進云復要掀翻在師更與三十棒。</p>
</div>
<div class='div-other'><a id='mulu6' />
<p class='h1'>示眾</p><p>示眾舉法眼禪師指凳子云識得凳子周匝有餘雲門偃云識得凳子天地懸殊天衣懷云識得凳子榆楠木做大慧杲云識得凳子好鬀頭洗脚師云諸大老與麼各出好手放過則[書-曰+皿]可居寶華王座仔細檢點將來合各與三十矮凳脚。</p>
<p>因課誦示眾師云邇來魔彊法弱亦以上無嚴師故容邪謬之徒插足宗門多是學宗旨論宗旨虛擬宗旨一味妄穿妄鑿妄卜妄度從上綱宗面目儼然何嘗夢見所以言言會旨步步迷宗即如一等無慚愧漢妄稱自<span class='corr'>己</span>亦是臨濟兒孫開口便道垂慈必有法無法不垂慈臨濟宗有玄有要有權有實有照有用有主有賔而竟把叢林正務及兩堂課誦皆曰此只是應點故事可將就些必當少念佛方像祖師門下客吁嗟乎我不知此等人靣皮厚多少若道是泛常故事有礙祖道則直當不念何得云少念及將就些若如此隨順俗套將就故事豈是大丈夫作人天眼目與佛祖為師者之所為耶我今誠實指示此輩暗短流俗阿師且莫誇是祖師門下客莫虛稱會宗旨莫別求所以為人既欲明宗旨且莫當靣蹉過莫拈一放一好教你知報恩者裏即兩堂課誦便有玄有要有權有實有照有用某上座有時一聲佛如金剛王寶劍有時一聲佛如踞地獅子有時一聲佛如探竿影草有時一聲佛不作一聲佛用亦有殺亦有活亦有縱亦有奪亦有主亦有賔亦如清凉池亦如大火聚背之則受諸苦惱觸之則燒却靣門饒人左之右之時進時退或邪或正或是或非或行解相應不相應或見地透脫不透脫不消別施勘驗只者兩堂課誦都料簡詳悉也凡在報恩者切莫以課誦出坡等為虛應故事須知無不是佛祖之祕密法無不是佛祖之總持門無不是佛祖之不傳心要無不是佛祖之自利利人㨗徑若道別有宗旨別有佛法別有好知解更欲假借古德念佛漱口之說以圖避懶妄擬議人則先謗他古德為不要人念佛又以報恩念佛作念佛會則真可憐生你若果是箇人能各出手眼別樣設施為人去某上座自識得你不要你類我若你等道必要恁麼我又不恁麼也祗如我恁麼事無不具玄要權實照用主賔縱奪你作麼生會敢妄擬議耶凡為魔所攝毒氣深入者一任你別去學佛法學宗旨多生分別異樣揀擇他日眼開自知負墮如我同志真實學道者切須立定脚跟努力行持莫為魔惑其或獅子蟲定不輕縱以亂清規。</p>
<p>羯磨夜示眾師云毀犯者墮諸苦趣執持者報在人天且道既不毀犯又不執持的當生何處良久云自是不歸歸便得故園風月有誰爭便歸方丈。</p>
<p>示眾舉僧問慈明閙中取靜時如何明曰頭枕布袋師云山僧若在座下管教先南源不只恁麼休去何不進云和尚莫世諦流布且道先南源又且如何。</p>
<p>示眾師云汝等諸人須信本來是佛各須識取本來面目蹋著本地風光若識得本來面目黃金世界白玉為身栴檀叢林栴檀圍繞不然草木叢林時時凋喪眾禮拜。</p>
<p>示眾舉佛眼禪師上堂云世人[書-曰+皿]道路行難本分真金入火看煉去煉來金體淨一槌打作玉欄杆師云古德恁麼道應有聞之踴躍者應有聞之竦惕者。</p>
<p>示眾舉淨覺本禪師僧問同聲相應時如何淨云鵓鳩樹上啼師云可惜者僧浪問不知落處見淨老云鵓鳩樹上啼何不遙空掌云打落枝頭時如何儻淨老再云作家禪客天然有在何不進云某甲點茶來請和尚儻淨老再云果然作家便禮拜而出豈不話不虛行雖然鵓鳩樹上啼汝諸大眾作麼生會。</p>
<p>死關千丈巖回示眾云者一百二十日老僧日日在兩序諸公肚裏走三轉諸公知麼眾進語畢師又云者一百二十日老僧日日在各堂寮苦行諸禪肚裏走三轉諸禪知麼眾進語畢師又云者一百二十日老僧日日在內外大眾肚裏走三轉大眾知麼眾久立師左右顧視下座。</p>
<p>示眾師云透脫末後牢關雲菴所罵洞達歷祖綱宗妙喜猶呵汝等諸人趣向者個法門大須仔細前谿水急魚行澀後嶺風高鳥泊難。</p>
<p>示眾舉道吾禪師每執木劍作舞僧問手中劍甚處得來吾遂擲於地僧取置吾手中吾云甚處得來僧無對吾云容汝三日下取一轉語僧亦無對吾廼橫劍肩上作舞云恁麼始得師拈云吠虛逐塊韓盧齩著半醒半醉漢子終不免大家草裏輥道吾若於者僧纔欲取劍便一脚蹋翻儻其知非不惟令彼頓易皮毛自亦頭正尾正那堪不示本分草料木劍竟成戲具。</p>
<p>示眾舉雲門道直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得亡知於覺覺即佛性矣喚作無事人更須知有向上一竅在大慧禪師云潑油救火渾閒事雪上加霜愁殺人師云智者見之謂之智仁者見之謂之仁。</p>
<p>住吳興報恩示眾舉密菴禪師上堂舉婆子燒菴話云者個公案叢林中少有拈提者傑上座裂破靣皮不免納敗一上也要諸方簡點廼召大眾云者婆子洞房穩密水洩不通偏向枯木上糝華寒巖中發燄個僧孤孤迥迥慣入洪波等閒坐斷潑天潮到底身無涓滴水仔細簡點將來敲枷打鎻則不無二人若是佛法未夢見在烏臼與麼提持意歸何處良久云一把柳[糸*系]收不得和煙搭在玉闌干師云風流婆子本分衲僧一個高高山頂立一個深深海底行被密菴禪師路見不平把來束作一團擲在糞掃堆頭一場狼藉雖然密禪師也該喫三十苕帚柄何故他家各有通霄路那可鼓是生非尊<span class='corr'>己</span>慢人乃呵呵大笑云三足香爐一脚<span class='corr'>踢</span>翻了還有扶起者麼設若有人出手但輕輕與他道死貓頭那許你正眼覰着。</p>
<p>示眾舉陸亘大夫問南泉云肇法師也甚奇怪解道天地與我同根萬物與我一體泉指庭前牡円花云大夫時人見此一株花如夢相似師云田地廓徹許他大夫觸事知歸須還王老然而也要招人簡點何故兩個老作家[書-曰+皿]在座主網裏[跳-兆+孛]跳在若是出格錦鱗必不看窠守窟天但言天地但言地我但言我萬物但言萬物與時人逐色隨聲何容有異偏與麼譚根論體寐語轉深設有弗甘的云恁麼說話不見超羣但向他道有理不在高聲。</p>
<p>示眾舉法眼禪師問僧甚處來曰泗州禮拜大聖來眼曰今年大聖出塔否曰出眼<span class='corr'>卻</span>問旁僧曰汝道伊到泗州不到浮山遠云者僧到即到泗州只是不見大聖道場全云者僧見即見大聖不曾識法眼東禪觀云者僧到也到泗州見也見大聖識也識法眼秪是自討頭不見師云者一隊老禿奴病在膏肓只顧道那僧不見誰知<span class='corr'>卻</span>是自不識那僧有人出來道和尚恁麼道也是扶弱不扶彊新報恩隨聲便打且道是肯他是不肯他。</p>
<p>示眾舉金峯和尚云老僧二十年前有老婆心二十年後無老婆心僧問如何是二十年前有老婆心峯云問凡答凡問聖答聖曰如何是二十年後無老婆心峯云問凡不答凡問聖不答聖師云個老漢全提正令獨握綱宗左右<span class='corr'>逢</span>源前後無暌可謂得向上鉗錘不落時人窠窟然簡點將來也是自起自倒。</p>
<p>示眾舉翠巖真禪師上堂云臨陣抗敵不懼生死者將軍之勇也入山不懼虎兕者獵人之勇也入水不懼蛟龍者漁人之勇也作麼生是衲僧之勇拈柱杖曰者個是柱杖子拈得把得動得三千大千世界一時搖動若拈不得把不得動不得文殊自文殊解脫自解脫參師云翠巖老人恁麼舉揚雖然竭力提撕未免傷神費氣新報恩則不然坐致太平者仁主之大勇也道高虎遶德重龍馴者至人之大勇也袖手凭几云衲僧之大勇又作麼生竹戶松龕濃睡穩花開花落聽東風從他伎倆有時[書-曰+皿]我此平懷何所窮若更有多才能思逞英豪的一任[跳-兆+孛]跳。</p>
<p>示眾舉曹山行脚到烏石山靈觀禪師處問如何是毘盧師法身主觀曰我若向汝道即別有也曹山舉似洞山山曰好個話頭秪欠進語何不問為什麼不道曹又去進前語觀曰若言我道即啞<span class='corr'>卻</span>我口若言我不道即蹇<span class='corr'>卻</span>我舌曹山歸舉似洞山山深肯之師云觀老與麼答話好則好矣然而也是君子善知識若待曹山再來云為什麼不道便打落渠嘴非惟洞山聞之不敢正視亦使曹山脫落見聞不只個般傳言送語。</p>
<p>示眾舉大慧杲禪師歲旦上堂去年今日也只是者個前年今日也只是者個先前年今日也只是者個外前年今日也只是者個明年今日也只是者個後年今日也只是者個外後年今日也只是者個更後年今日也只是者個且道者個是甚麼元旦啟祚萬物咸新應時納祐慶無不宜喝一喝云俗氣不除師云作賊心虛。</p>
<p>示眾舉僧問睦州如何是展演之言州云量才補職如何是不展演之言州云伏惟尚饗大慧禪師云睦州古佛善應來機雖然如是只得八成或有人問徑山如何是展演之言即向他道問十答百有甚麼難如何是不展演之言喝一喝云且莫矢窖沸師云大慧老人土上加泥直饒道得十成是猶五十步而笑百步也若有問新報恩如何是展演之言不說一字如何是不展演之言其聲如雷。</p>
<p>起不臥七示眾師拈柱杖云古者道大事未明如喪考妣大事已明如喪考妣你看大事已明尚是如喪考妣况大事未明者乎所以云參須實參悟須實悟直須廢寢忘餐向一念未生前識取自<span class='corr'>己</span>廣大心體豈容魔外家亂承當個昭昭靈靈識神為主人公大事未明如喪考妣人共曉得你道大事已明為甚亦如喪考妣若透過者關方見過佛祖可與佛祖為師如或不然直饒大徹大悟如雲開月朗夜暗燈明識自本心見自本性未免見齊佛祖减他佛祖半德悟境不忘礙正知見如雪巖高峯等於白日空閒廓忘知見之處中夜睡着冺無夢想之時依舊打作兩橛剗地又透不過既透不過生死岸頭便是樣子所以從上來目為向上一路末後牢關到者裏豈許魔外家謬扯虛空粉碎大地平沉初悟境界來扭捏顧左右云山僧恁麼舉揚合喫三十柱杖今日倒行此令去也以柱杖旋風打散。</p>
<p>解制示眾師云端居一室含裹十虛諸人若向含裹十虛處會得不妨一室端居若向端居一室處透脫本來十虛含裏恁麼則何長期短期復何結制解制所以道住也如孤鶴冷翹松頂行也似片雲忽過人間要行便行佛祖不能知要住便住鬼神不能覰現前大眾百二十日聚首還曾夢見山僧也未未論見山僧與否還各各識得自<span class='corr'>己</span>麼咄出頭天外看誰是個中人。</p>
<p>住古杭良渚大雄山示眾舉世尊纔生下一手指天一手指地周行七步目顧四方云天上天下惟我獨尊雲門偃云我當時若見一棒打殺與狗子喫貴圖天下太平雪竇顯云便與掀倒禪牀瑯琊覺云雲門可謂將此深心奉塵剎是則名為報佛恩天童華云雲門此話雖行未免落他陷穽黃靣老子末上賣俏正是依草附木二俱不了以左手拍禪床云過者邊着汝諸人還知明果落處麼珊瑚枕上兩行淚半是思君半恨君師云激揚醻唱須是其人高山流水老釋迦何期得知音於異世雲門如百轉靈円若非雪竇瑯琊誰能著價然而一椎百當須還應菴好手古人評書云如華嶽三峯卓立參昴雖造化之爐錘不自知其妙也此言雖俗可以喻道。</p>
<p>示眾舉唐朝因禪師運椎擊土次見一大塊猛擊之應椎而碎豁然大悟有老宿聞云[書-曰+皿]山河大地被因禪師一擊百雜碎應菴華禪師上堂舉云老宿恁麼道縱知因禪師落處銜鐵負鞍有日在者裏著得眼去也是徐六擔板師呵呵大笑云直是好笑笑須三十年若人云更有一個好笑的在也許是個知音欲重宣此義而說偈曰冰雪峯前吐白蓮胡僧作梵禮金仙德雲別嶺慇懃和笑破百泉鼻半邊。</p>
<p>示眾舉石室見僧來拈起柱杖云過去諸佛也恁麼現在諸佛也恁麼未來諸佛也恁麼長沙云放下柱杖子別通個消息來圓悟禪師云石室置個問端不妨孤峻若非長沙爭得投機雖然只知恁麼不知不恁麼遂舉柱杖云過去諸佛不恁麼現在諸佛不恁麼未來諸佛不恁麼或若總道放下柱杖子我也知你只是學語之流生機處道將一句來師云一個綿包特石一個鐵裹泥丸放行則在廟之珪璋把住乃處堂之燕雀拈柱杖云恁麼也不是不恁麼也不是放下也不是不放下也不是卓柱杖云倚天長劍逼人寒是山僧尋常用處有能向者裏如龍得水似虎<span class='corr'>逢</span>山便乃分付柱杖子。</p>
<p>示眾舉傅大士云終日焚香擇火不知身是道塲玄沙和尚云終日焚香擇火不知真個道塲圓悟禪師云終日焚香擇火不知焚香擇火龍池幻祖云老僧年來無事一味焚香擇火師云昔人問客[糸*系]不如竹竹不如肉客云漸近自然知言哉似則似鄉人有言曰千語千當不如一默。</p>
<p>示眾師云諸方說些佛法消施主茶謂之茶話古時亦有家風冷澹的或說小參作供大雄者裏一總不然尋常喫了粥飯便與諸人說些佛法廼云挑磚的挑磚盤瓦的盤瓦。</p>
<p>示眾師云古人親承記莂後或十年二十年不離左右深恐離師太早未[書-曰+皿]其妙即索居別處者皆茅茨石室大忘人世天子不得而臣君相不得而友或形影相弔或混俗和光或八請不赴或終身死關非種種成就及迫於萬不得已安肯輕為人師哉山僧因梁木其頺勉以鷄肋之力支持大廈之危深自愧悔凡吾付授諸子非托主持本寺或克本院頭首不倦不厭自利利人儻馳情利養注懷名位學短販自鬻者聚集數十不如<span class='corr'>己</span>人誑惑愚瞽南面自尊妄稱長老小參示眾如同兒戲甚至濫交褻<span class='corr'>己</span>惟圖門庭熱閙種種不遵山僧常住規約者定行追拂嚴擯遠近咸知。</p>
<p>示眾舉先報恩老和尚示眾云今朝四月半農家秧好看堪笑懶禪和一事無可斷開了兩片皮只是粥飯罐道眼不能明閻羅要打算師云先師與麼道堪與人天為師若要與佛祖為師須某上座共出隻手始得看看七月半田家稻好看笑我懶禪和一事無可斷開了兩片皮只是粥飯罐道眼不能明說甚閻羅漢。</p>
<p>示眾舉有僧持鉢至長者家偶為犬傷長者因問龍披一縷金翅不吞大師全披法服為甚<span class='corr'>卻</span>被狗齩禹門幻翁禪師代云如長者者問無差師拈柱杖云師翁此一轉語非荊棘林中橫身直度逆行順行天不能知神不能測鑊湯爐炭中成等正覺刀山劍樹上轉大法輪者未許如水合水似空合空在卓柱杖下座。</p>
<p>示眾舉南泉至莊莊主預偹迎奉師云法會因緣第一泉云老僧居常出入不與他知何夙排辦至於如是師云放過不可主云昨夜土地神報師云布袋盛錐泉云王老師修行無力被鬼神覰見師云無智人前莫說侍者便問既是大善知識為甚却被鬼神覻見師云韓盧逐塊泉云土地前更下一分飯着師云獅子搏兒不露爪。</p>
<p>落堂示眾師云古人道立地搆去坐地搆去大眾參究多日還搆得麼僧禮拜云搆個甚麼師便打僧擬議師云似即似是即不是問僧你為甚不扛木子進云某甲今日扛的師云扛木子的站過一邊一僧笑師拈棒云你見甚道理笑僧禮拜師連打兩棒云一棒打你笑一棒打你拜問僧喫得棒未僧擬議師打云眼睛頭事也照管不來問僧向父母未生前道來僧擬議師便打師卓柱杖云大家莫作等閒看擲杖歸方丈。</p>
<p>結夏晚落堂示眾師拈柱杖云千尺寒潭拋直鉤清風白月炤[糸*系]浮有時得意歌聲發笑見魚龍一網收顧左右云炎炎六月一團冰今夏教眾兄弟一個個凍得骨出卓柱杖云切忌動着動著則三十柱杖便乃定單而出。</p>
<p>示眾師云一椎便就時如何未是性燥漢不假一椎時如何不快漆桶汝眾人還用打三不用打三眾無對師良久云誰人知此意令我憶南泉。</p>
<p>先磬山八十大誕影堂示眾師云昨夜夢見先老爺作大力善知識輕輕一彈指直教[書-曰+皿]大地情與無情一時百雜碎汝等諸人作麼生禮拜供養岳都寺云應如是供養一僧云恩大難酬師乃云何不道恁麼則與先老爺一箇鼻孔出氣去也眾作禮退。</p>
<p>陸山示眾大眾跪求開示師云汝等既爾慇懃啟請應當日日如見我時聽說偈言惟石有玉惟泉有珠得之則智舍之則迷潤山輝淵念茲在茲。</p>
<p>示眾舉百丈野狐公案暨黃檗溈山問答機緣師自頌云畫虎成狸竹成柳龍睛點出挐雲走舉一明三有好兒當場齊作師子吼有智主人俱不受大冶精金誰解剖嘗聞一喝三日聾盧公擊破唾壺口示畢召眾云一一識得古人落處麼識得百丈易要識黃檗難識得黃檗易要識溈山難若識得溈山便識得黃檗識得黃檗便識得百丈祗如溈山三撼其門大眾作麼生會良久師自代云識法者懼。</p>
<p>師落堂坐香示眾云坐香不許叅禪叅禪者三十棒坐香畢大眾作禮師云適來虛空撲落地諸人還聞得刮剌剌一聲響麼僧作禮師云且道兩京十三省磕破多少禪和子額角眾佇立無語師云叅禪底也三十棒瞌睡底也三十棒以柱杖左右打散出堂。</p>
<p>示眾師云汝等到者裏須踏着本地風光莫為幻妄身心所惑還知各各身子秪得百年受用麼若不踏着本地風光百年後渾無着落。</p>
<p>示眾舉雲門云[書-曰+皿]十方世界乾坤大地以柱杖一畫百雜碎三乘十二分教達磨西來放過即不可若不放過不消一喝師云用許多氣力作麼。</p>
<p>示眾師云諸賢同居天目不忘開山六問甚善甚善新天目當為開山作主先透新天目關方許過開山關第一問上座大徹未第二問上座于佛祖公案幾則明幾則不明第三問上座是大修行人否上座守毘尼否第四問片雲遮日不遮日第五問踏着影子踏不着第六問如何[書-曰+皿]大地是火坑山川人物作麼生。</p>
<p>晚叅罷示眾師云不負溈山不說破打鳳屠龍羅網大若人[拚-ㄙ+ㄊ]得學癡獃力[書-曰+皿]和衣橫寶座橫寶座風轉摶空八角磨<span class='note-inline'>(參時舉上樹話)</span>。</p>
<p>示眾師云時當晚末邪法難扶盲引眾盲相牽淪墜實心學道久住叢林者應知好惡師子齩人韓盧逐塊南泉斬猫作麼生會眾久立師云識法者懼。</p>
<p>示眾舉真淨上堂摩尼珠人不識如來藏裏親収得既収得不護惜也要眾人見驀拈柱杖擲下云還識麼若識燒沉水香供養諸禪德明月炤見夜行人良繇不是他家事參師云大小雲菴向小兒前拍喔喔師又云透過百丈三句須是者尊宿。</p>
<p>示眾舉天真上堂道火被火燒道水被水溺會禪被禪縛以手指左右云却被者僧勘破師云真老與麼施展天然作家雖然如是未免手忙脚亂。</p>
<p>示眾舉唐州大乘遵禪師上堂云上來又不問下去又不疑不知是不是是即也大奇師云其時無量大眾一時成道。</p>
<p>冬節示眾師拈柱杖云祖師關欲透難行努力行吾今明指示冬至一陽生卓杖休去。</p>
<p>示眾舉灋華舉禪師示眾云夫第一義諦非智辯所詮非心機所測教外別傳不立文字既到者裏復且如何直須坐斷毘盧不存凡聖還能如是麼若也未能山僧重說偈言去也不結毘盧印那弘古佛心明月照幽谷寒濤助夜砧諸人委悉麼各希發問眾問話畢舉乃云夫參學須具擇灋眼不得顢頇若得正眼精明一切無滯不見古人道一句語中須具三玄一玄中須具三要古人恁麼道意在於何鵞王擇乳素非鴨類師云此古德第二門頭垂手試看何等意句俱到。</p>
</div>
<p class='juan'>大覺普濟能仁玉琳琇國師語錄卷第二</p>
<div class='div-w'>
<p class='h1'>音釋</p>
<div class='div-note'>屩<p style="margin-left:1em"><span class='note-inline'>(吉岳切音覺草履也)</span>。</p>
翥<p style="margin-left:1em"><span class='note-inline'>(陟慮切音註飛舉也)</span>。</p>
鼷<p style="margin-left:1em"><span class='note-inline'>(弦雞切音奚小鼠也)</span>。</p>
騅<p style="margin-left:1em"><span class='note-inline'>(朱惟切音追馬也)</span>。</p>
䧟穽<p style="margin-left:1em"><span class='note-inline'>(上平鏗切咸去聲下疾正切音淨坑坎也)</span>。</p>
鬻<p style="margin-left:1em"><span class='note-inline'>(余六切音欲賣也)</span>。</p>
</div></div>
</div><!-- end of div[@id='body'] -->
</body></html>