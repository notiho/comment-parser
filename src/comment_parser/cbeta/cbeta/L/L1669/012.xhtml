<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu56' />
<p class='juan'>御錄經海一滴卷之十二　　　　　機二</p>
<div class='div-other'><a id='mulu57' />
<p class='h1'>妙法蓮華經</p><p>爾時世尊四眾圍繞供養恭敬尊重讚歎為諸菩薩說大乘經名無量義教菩薩法佛所護念說此經已結跏趺坐入於無量義處三昧身心不動是諸大眾得未曾有歡喜合掌一心觀佛爾時佛放眉間白毫相光照東方萬八千世界靡不周徧下至阿鼻地獄上至阿迦尼吒天於此世界盡見彼土六趣眾生又見彼土現在諸佛及聞諸佛所說經法爾時彌勒菩薩欲自決疑而問文殊師利言以何因緣而有此瑞神通之相文殊師利語彌勒菩薩摩訶薩及諸大士善男子等如我惟忖今佛世尊欲說大法雨大法雨吹大法螺擊大法鼓演大法義。</p>
<p>爾時世尊從三昧安詳而起告舍利弗諸佛智慧甚深無量其智慧門難解難入一切聲聞辟支佛所不能知所以者何如來知見廣大深遠無量無礙力無所畏禪定解脫三昧深入無際成就一切未曾有法舍利弗取要言之無量無邊未曾有法佛悉成就止舍利弗不須復說所以者何佛所成就第一希有難解之法唯佛與佛乃能究盡諸法實相所謂諸法如是相如是性如是體如是力如是作如是因如是緣如是果如是報如是本末究竟等爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>如是大果報　種種性相義　我及十方佛</div>
<div class='lg-row'>乃能知是事　是法不可示　言辭相寂滅</div>
<div class='lg-row'>諸餘眾生類　無有能得解　假使滿世間</div>
<div class='lg-row'>皆如舍利弗　盡思共度量　不能測佛智</div>
<div class='lg-row'>舍利弗當知　諸佛語無異　於佛所說法</div>
<div class='lg-row'>當生大信力　佛以方便力　示以三乘教</div>
<div class='lg-row'>眾生處處著　引之令得出</div>
</div><p>爾時舍利弗白佛言世尊何因何緣慇勤稱歎甚深微妙難解之法今者四眾咸皆有疑惟願世尊敷演斯事爾時佛告舍利弗止止不須復說若說是事一切世間諸天及人皆當驚疑即說偈言。</p>

<div class="lg regular" style="margin-left:0em;"><div class='lg-row'>止止不須說　我法妙難思　諸增上慢者</div>
<div class='lg-row'>聞必不敬信</div>
</div><p>爾時舍利弗重白佛言世尊惟願說之惟願說之如我等輩必能敬信佛告舍利弗汝已殷勤啟請豈得不說汝今諦聽善思念之吾當為汝分別解說說此語時會中有比丘比丘尼優婆塞優婆夷五千人等即從座起禮佛而退世尊默然而不制止告舍利弗我今此眾無復枝葉純有真實如是增上慢人退亦佳矣汝今善聽當為汝說舍利弗諸佛隨宜說法意趣難解所以者何我以無數方便種種因緣譬喻言辭演說諸法是法非思量分別之所能解唯有諸佛乃能知之所以者何諸佛世尊唯以一大事因緣故出現於世欲令眾生開佛知見使得清淨故欲示眾生佛之知見故欲令眾生悟佛知見故欲令眾生入佛知見道故出現於世舍利弗諸佛如來但教化菩薩諸有所作常為一事唯以佛之知見示悟眾生如來但以一佛乘故為眾生說法無有餘乘若二若三一切十方諸佛法亦如是皆為一佛乘故是諸眾生從諸佛聞法究竟皆得一切種智舍利弗我今亦復如是知諸眾生有種種欲深心所著隨其本性以種種因緣譬喻言辭方便力而為說法如此皆為得一佛乘一切種智故舍利弗十方世界中尚無二乘何況有三舍利弗諸佛出於五濁惡世眾生垢重慳貪嫉妬成就諸不善根故諸佛以方便力於一佛乘分別說三舍利弗有諸比丘比丘尼自謂已得阿羅漢是最後身究竟涅槃便不復志求阿耨多羅三藐三菩提當知此輩皆是增上慢人所以者何若有比丘實得阿羅漢若不信此法無有是處除佛滅度後現前無佛所以者何佛滅度後如是等經受持讀誦解義者是人難得若遇餘佛於此法中便得決了舍利弗汝等當一心信解受持佛語諸佛如來言無虛妄無有餘乘唯一佛乘爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>十方佛土中　唯有一乘法　無二亦無三</div>
<div class='lg-row'>除佛方便說　但以假名字　引導於眾生</div>
<div class='lg-row'>說佛智慧故　諸佛出於世　唯此一事實</div>
<div class='lg-row'>餘二則非真　佛自住大乘　如其所得法</div>
<div class='lg-row'>定慧力莊嚴　以此度眾生　我以相嚴身</div>
<div class='lg-row'>光明照世間　無量眾所尊　為說實相印</div>
<div class='lg-row'>舍利弗當知　我本立誓願　欲令一切眾</div>
<div class='lg-row'>如我等無異　若我遇眾生　盡教以佛道</div>
<div class='lg-row'>無智者錯亂　迷惑不受教　我知此眾生</div>
<div class='lg-row'>未曾修善本　堅著於五欲　癡愛故生惱</div>
<div class='lg-row'>以諸欲因緣　輪迴六趣中　世世常增長</div>
<div class='lg-row'>入邪見稠林　若有若無等　依止此諸見</div>
<div class='lg-row'>深著虛妄法　堅受不可捨　如是人難度</div>
<div class='lg-row'>我為設方便　說諸盡苦道　示之以涅槃</div>
<div class='lg-row'>我雖說涅槃　是亦非真滅　諸法從本來</div>
<div class='lg-row'>常自寂滅相　佛子行道已　來世得作佛</div>
<div class='lg-row'>一切諸世尊　皆說一乘道　今此諸大眾</div>
<div class='lg-row'>皆應除疑惑　諸佛語無異　唯一無二乘</div>
<div class='lg-row'>更以異方便　助顯第一義　若有眾生類</div>
<div class='lg-row'>值諸過去佛　若聞法布施　或持戒忍辱</div>
<div class='lg-row'>精進禪智等　種種修福慧　如是諸人等</div>
<div class='lg-row'>皆已成佛道　若有聞法者　無一不成佛</div>
<div class='lg-row'>諸佛本誓願　我所行佛道　普欲令眾生</div>
<div class='lg-row'>亦同得此道　諸佛兩足尊　知法常無性</div>
<div class='lg-row'>佛種從緣起　是故說一乘　是法住法位</div>
<div class='lg-row'>世間相常住　諸法寂滅相　不可以言宣</div>
<div class='lg-row'>以方便力故　如來如是說</div>
</div><p>爾時舍利弗踴躍歡喜即起合掌而白佛言我今從佛聞所未聞未曾有法斷諸疑悔身意泰然快得安隱今日乃知真是佛子從佛口生從法化生。</p>
<p>爾時佛告舍利弗我昔曾於二萬億佛所為無上道故常教化汝汝亦長夜隨我受學我以方便引導汝故生我法中舍利弗我昔教汝志願佛道汝今悉忘而便自謂已得滅度我今還欲令汝憶念本願所行道故為諸聲聞說是大乘經名妙法蓮華教菩薩法佛所護念舍利弗汝於未來世奉持正法具足菩薩所行之道當得作佛號曰華光如來國名離垢劫名大寶莊嚴其國中以菩薩為大寶故爾時四部大眾見舍利弗於佛前受阿耨多羅三藐三菩提記心大歡喜踴躍無量釋提桓因梵天王等與無數天子各以天衣天香天華天樂供養於佛而說偈言。</p>

<div class="lg regular" style="margin-left:0em;"><div class='lg-row'>大智舍利弗　今得受尊記　我等亦如是</div>
<div class='lg-row'>必當得作佛　我所有福業　今世若過世</div>
<div class='lg-row'>及見佛功德　盡回向佛道</div>
</div><p>爾時舍利弗白佛言世尊我今親於佛前得受阿耨多羅三藐三菩提記是諸千二百心自在者昔住學地佛常教化言我法能離生老病死究竟涅槃是學無學人亦各自以離我見及有無見等謂得涅槃而今於世尊前聞所未聞皆墮疑惑善哉世尊願為四眾說其因緣令離疑悔爾時佛告舍利弗我先不言諸佛世尊以種種因緣譬喻言辭方便說法皆為阿耨多羅三藐三菩提耶今當復以譬喻更明此義舍利弗若國邑聚落有大長者財富無量其家廣大唯有一門多諸人眾止住其中堂閣朽故牆壁隤落柱根腐敗梁棟傾危周帀俱時歘然火起焚燒舍宅長者諸子若十二十或至三十在此宅中長者見是大火從四面起即大驚怖而作是念我雖能於此所燒之門安隱得出而諸子等於火宅內樂著嬉戲不覺不知不驚不怖火來逼身苦痛切<span class='corr'>己</span>心不厭患無求出意是長者作是思惟是舍唯有一門而復陿小諸子幼稚未有所識戀著戲處或當墮落為火所燒我當為說怖畏之事此舍已燒宜時疾出無令為火之所燒害父雖憐愍善言誘喻而諸子等樂著嬉戲不肯信受不驚不畏了無出心爾時長者即作是念此舍已為大火所燒我今當設方便令諸子等得免斯害父知諸子先心各有所好而告之言汝等所可玩好希有難得汝若不取後必憂悔如此種種羊車鹿車牛車今在門外可以遊戲汝等於此火宅宜速出來隨汝所欲皆當與汝爾時諸子聞父所說珍玩之物適其願故心各勇銳互相推排競共馳走爭出火宅爾時長者名賜諸子等一大車其車高廣眾寶莊校駕以白牛膚色[〦/兄]潔形體姝好有大筋力行步平正其疾如風又多僕從而侍衛之是時諸子各乘大車得未曾有舍利弗於汝意云何是長者等與諸子珍寶大車寧有虛妄不舍利弗言不也世尊是長者但令諸子得免火難全其軀命非為虛妄何况長者自知財富無量欲饒益諸子等與大車佛告舍利弗善哉善哉如汝所言如來亦復如是以智慧方便於三界火宅拔濟眾生為說三乘而作是言汝等莫得樂住三界火宅勿貪麤弊色聲香味觸也若貪著生愛則為所燒汝速出三界當得聲聞辟支佛佛乘我今為汝保任此事終不虛也汝等但當勤修精進舍利弗若有眾生聞法信受欲速出三界自求涅槃名聲聞乘如求羊車出於火宅求自然慧樂獨善寂深知諸法因緣名辟支佛乘如求鹿車出於火宅求一切智佛智自然智無師智如來知見力無所畏利益天人度脫一切是名大乘如彼諸子為求牛車出於火宅舍利弗是諸眾生脫三界者悉與諸佛禪定解脫等娛樂之具皆是一相一種聖所稱歎能生淨妙第一之樂以是因緣當知諸佛方便力故於一佛乘分別說三。</p>
<p>爾時慧命須菩提摩訶迦旃延摩訶迦葉摩訶目犍連從佛所聞未曾有法歡喜踴躍即從座起而白佛言我等居僧之首年並朽邁自謂<span class='corr'>已</span>得涅槃無所堪任但念空無相無作於菩薩法遊戲神通淨佛國土成就眾生心不喜樂今於佛前得聞希有之法深自慶幸獲大善利無量珍寶不求自得爾時摩訶迦葉而說偈言。</p>

<div class="lg regular" style="margin-left:0em;"><div class='lg-row'>我等今日　聞佛音教　歡喜踊躍</div>
<div class='lg-row'>得未曾有　譬如童子　幼稚無識</div>
<div class='lg-row'>捨父逃逝　遠到他土　其父憂念</div>
<div class='lg-row'>四方推求　頓止一城　其家巨富</div>
<div class='lg-row'>而年朽邁　益憂念子　癡子捨我</div>
<div class='lg-row'>五十餘年　庫藏諸物　當如之何</div>
<div class='lg-row'>爾時窮子　求索衣食　從邑至邑</div>
<div class='lg-row'>從國至國　或有所得　或無所得</div>
<div class='lg-row'>饑餓羸瘦　體生瘡癬　漸次經歷</div>
<div class='lg-row'>到父住城　傭賃展轉　遂至父舍</div>
<div class='lg-row'>爾時長者　於其門內　施大寶帳</div>
<div class='lg-row'>處師子座　眷屬圍繞　諸人侍衛</div>
<div class='lg-row'>窮子見父　豪貴尊嚴　驚怖自怪</div>
<div class='lg-row'>馳走而去　借問貧里　欲往傭作</div>
<div class='lg-row'>長者是時　在師子座　遙見其子</div>
<div class='lg-row'>默而識之　知子愚劣　不信是父</div>
<div class='lg-row'>方便遣人　云當相雇　除諸糞穢</div>
<div class='lg-row'>倍與汝價　窮子聞之　歡喜隨來</div>
<div class='lg-row'>於是長者　著弊垢衣　執除糞器</div>
<div class='lg-row'>往到子所　方便附近　語令勤作</div>
<div class='lg-row'>當益汝價　飲食充足　又以輭語</div>
<div class='lg-row'>若如我子　漸令入出　執作家事</div>
<div class='lg-row'>示其金銀　皆使令知　父知子心</div>
<div class='lg-row'>漸<span class='corr'>已</span>曠大　即聚親族　剎利居士</div>
<div class='lg-row'>說是我子　捨我他行　凡我所有</div>
<div class='lg-row'>悉以付之　子念昔貧　志意下劣</div>
<div class='lg-row'>今於父所　大獲珍寶　甚大歡喜</div>
<div class='lg-row'>得未曾有　佛亦如是　知我樂小</div>
<div class='lg-row'>未曾說言　汝等作佛　一切諸佛</div>
<div class='lg-row'>祕藏之法　但為菩薩　演其實事</div>
<div class='lg-row'>而不為我　說斯真要　如彼窮子</div>
<div class='lg-row'>得近其父　雖知諸物　心不希取</div>
<div class='lg-row'>我等雖說　佛法寶藏　自無志願</div>
<div class='lg-row'>亦復如是　自謂為足　更無餘事</div>
<div class='lg-row'>所以者何　一切諸法　皆悉空寂</div>
<div class='lg-row'>無生無滅　無大無小　無漏無為</div>
<div class='lg-row'>無貪無著　修習空法　得脫三界</div>
<div class='lg-row'>苦惱之患　則為<span class='corr'>已</span>得　報佛之恩</div>
<div class='lg-row'>導師見捨　觀我心故　初不勸進</div>
<div class='lg-row'>說有實利　我等今日　得未曾有</div>
<div class='lg-row'>如彼窮子　得無量寶　世尊我今</div>
<div class='lg-row'>得道得果　於無漏法　得清淨眼</div>
<div class='lg-row'>我等長夜　持佛淨戒　始於今日</div>
<div class='lg-row'>得其果報　法王法中　久修梵行</div>
<div class='lg-row'>今得無漏　無上大果　於諸世間</div>
<div class='lg-row'>應受供養　世尊大恩　以希有事</div>
<div class='lg-row'>憐愍教化　利益我等　無量億劫</div>
<div class='lg-row'>誰能報者　頭頂禮敬　兩肩荷負</div>
<div class='lg-row'>盡心恭敬　四事供養　於恒沙劫</div>
<div class='lg-row'>亦不能報</div>
</div><p>爾時世尊告摩訶迦葉及諸大弟子善哉善哉迦葉當知如來是諸法之王若有所說皆不虛也於一切法以智方便而演說之其所說法皆悉到於一切智地如來觀知一切諸法之所歸趣亦知一切眾生深心所行通達無礙又於諸法究盡明了示諸眾生一切智慧迦葉譬如三千大千世界山川谿谷土地所生卉木叢林及諸藥草種類若干名色各異密雲彌布澍澤普洽其小根莖枝葉中根莖枝葉大根莖枝葉隨上中下各有所受一雲所雨稱其種性而得生長華果敷實雖一地所生一雨所潤而諸草木各有差別迦葉當知如來亦復如是未度者令度未解者令解未安者令安未涅槃者令得涅槃觀是眾生諸根利鈍精進懈怠隨其所堪而為說法種種無量皆令歡喜快得善利是諸眾生聞是法<span class='corr'>已</span>現世安隱後生善處以道受樂離諸障礙如來說法一相一味所謂解脫相離相滅相究竟至於一切種智其有眾生聞如來法若持讀誦如說修行所有功德不自覺知所以者何唯有如來知此眾生種相體性如實知之明了無礙觀眾生心欲而將護之是故不即為說一切種智迦葉諸佛世尊隨宜說法難解難知。</p>
<p>佛告諸比丘乃往過去無量無邊不可思議阿僧祇劫爾時有佛名大通智勝彼佛滅度<span class='corr'>已</span>來甚大久遠譬如三千大千世界所有地種假使有人磨以為墨過於東方千國土乃下一點大如微塵又過千國土復下一點如是展轉盡地種墨於汝等意云何是諸國土能得邊際知其數不不也世尊諸比丘是人所經國土若點不點盡抹為塵一塵一劫彼佛滅度<span class='corr'>已</span>來復過是數我以如來知見力故觀彼久遠猶若今日乃述往事而說偈言。</p>

<div class="lg regular" style="margin-left:0em;"><div class='lg-row'>大通智勝佛　十劫坐道場　佛法不現前</div>
<div class='lg-row'>不得成佛道　過十小劫<span class='corr'>已</span>　乃得成佛道</div>
<div class='lg-row'>諸天及世人　心皆懷踊躍　頭面禮佛足</div>
<div class='lg-row'>而請轉法輪　無量慧世尊　受彼眾人請</div>
<div class='lg-row'>為宣種種法　四諦十二緣　千萬恒沙眾</div>
<div class='lg-row'>皆成阿羅漢　時王十六子　出家作沙彌</div>
<div class='lg-row'>皆共請彼佛　演說大乘法　佛知童子心</div>
<div class='lg-row'>宿世之所行　以無量因緣　種種諸譬喻</div>
<div class='lg-row'>說六波羅密　及諸神通事　分別真實法</div>
<div class='lg-row'>菩薩所行道　說是法華經　如恒河沙偈</div>
<div class='lg-row'>彼佛說經已　靜室入禪定　是諸沙彌等</div>
<div class='lg-row'>各各坐法座　宣揚助法化　廣度諸眾生</div>
<div class='lg-row'>是諸聞法者　常與師俱生　其有住聲聞</div>
<div class='lg-row'>漸教以佛道　我在十六數　曾亦為汝說</div>
<div class='lg-row'>以是本因緣　今說法華經　譬如險惡道</div>
<div class='lg-row'>逈絕多毒獸　又復無水草　人所怖畏處</div>
<div class='lg-row'>無數千萬眾　欲過此險道　其路甚曠遠</div>
<div class='lg-row'>經五百由旬　時有一導師　強識有智慧</div>
<div class='lg-row'>明了心決定　在險濟眾難　眾人皆疲倦</div>
<div class='lg-row'>而白導師言　我等今頓乏　於此欲退還</div>
<div class='lg-row'>導師作是念　此輩甚可愍　如何欲退還</div>
<div class='lg-row'>而失大珍寶　尋時思方便　當設神通力</div>
<div class='lg-row'>化作大城郭　莊嚴諸舍宅　周帀有園林</div>
<div class='lg-row'>慰眾言勿懼　汝等入此城　各可隨所樂</div>
<div class='lg-row'>諸人既入城　心皆大歡喜　皆生安隱想</div>
<div class='lg-row'>自謂<span class='corr'>已</span>得度　導師知息<span class='corr'>已</span>　集眾而告言</div>
<div class='lg-row'>汝等當前進　此是化城耳　汝今勤精進</div>
<div class='lg-row'>當共至寶所　我亦復如是　為一切導師</div>
<div class='lg-row'>見諸求道者　中路而懈廢　不能度生死</div>
<div class='lg-row'>煩惱諸險道　故以方便力　為息說涅槃</div>
<div class='lg-row'>言汝等苦滅　所作皆已辦　既知到涅槃</div>
<div class='lg-row'>皆得阿羅漢　爾乃集大眾　為說真實法</div>
<div class='lg-row'>諸佛方便力　分別說三乘　唯有一佛乘</div>
<div class='lg-row'>息處故說二　今為汝說實　汝所得非滅</div>
<div class='lg-row'>為佛一切智　當發大精進　汝證一切智</div>
<div class='lg-row'>十力等佛法　具三十二相　乃是真實滅</div>
<div class='lg-row'>諸佛之導師　為息說涅槃　既知是息<span class='corr'>已</span></div>
<div class='lg-row'>引入於佛慧</div>
</div><p>爾時千二百阿羅漢心自在者作是念我等歡喜得未曾有若世尊各見授記如餘大弟子者不亦快乎佛知此等心之所念而說偈言。</p>

<div class="lg regular" style="margin-left:0em;"><div class='lg-row'>憍陳如比丘　當見無量佛　過阿僧祇劫</div>
<div class='lg-row'>乃成等正覺　其五百比丘　次第當作佛</div>
<div class='lg-row'>同號曰普明　轉次而授記　餘諸聲聞眾</div>
<div class='lg-row'>亦當復如是　其不在此會　汝等為宣說</div>
</div><p>爾時五百阿羅漢於佛前得授記<span class='corr'>已</span>歡喜踊躍即從座起到於佛前頭面禮足悔過自責世尊譬如有人至親友家醉酒而臥是時親友官事當行以無價寶珠繫其衣裏與之而去其人醉臥都不覺知起<span class='corr'>已</span>遊行到於他國為衣食故勤力求索甚大艱難若少有所得便以為足於後親友會遇見之而作是言咄哉丈夫何為衣食乃至如是我昔欲令汝得安樂五欲自恣於某年月日以無價寶珠繫汝衣裏今故現在而汝不知勤苦憂惱以求自活甚為癡也汝今可以此寶貿易所須常可如意無所乏短佛亦如是為菩薩時教化我等令發一切智心而尋廢忘不知不覺今者世尊覺悟我等我今乃知實是菩薩得受阿耨多羅三藐三菩提記以是因緣甚大歡喜得未曾有。</p>
<p>爾時佛告藥王菩薩摩訶薩我所說經典無量千萬億<span class='corr'>已</span>說今說當說而於其中此法華經最為難信難解藥王此經是諸佛祕要之藏不可分布妄授與人而此經者如來現在猶多怨嫉况滅度後藥王當知如來滅後其能書持讀誦供養為他人說者如來則為以衣覆之又為他方現在諸佛之所護念藥王譬如有人渴乏須水於彼高原穿鑿求之猶見乾土知水尚遠施功不<span class='corr'>已</span>轉見濕土遂漸至泥其心決定知水必近菩薩亦復如是若未聞未解未能修習是法華經當知是人去阿耨多羅三藐三菩提尚遠若得聞解思惟修習必知得近阿耨多羅三藐三菩提所以者何一切菩薩阿耨多羅三藐三菩提皆屬此經此經開方便門示真實相是法華經藏深固幽遠無人能到今佛教化成就菩薩而為開示若聲聞人聞是經驚疑怖畏當知是為增上慢者藥王若有善男子善女人如來滅後欲為四眾說是法華經者云何應說是善男子善女人入如來室著如來衣坐如來座爾乃應為四眾廣說斯經如來室者一切眾生中大慈悲心是如來衣者柔和忍辱心是如來座者一切法空是安住是中然後以不懈怠心為諸菩薩及四眾廣說是法華經爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>欲捨諸懈怠　應當聽此經　不聞法華經</div>
<div class='lg-row'>去佛智甚遠　若人說此經　應入如來室</div>
<div class='lg-row'>著於如來衣　而坐如來座　處眾無所畏</div>
<div class='lg-row'>廣為分別說　大慈悲為室　柔和忍辱衣</div>
<div class='lg-row'>諸法空為座　處此為說法　若人具是德</div>
<div class='lg-row'>或為四眾說　空處讀誦經　皆得見我身</div>
<div class='lg-row'>諸佛護念故　速得菩薩道</div>
</div><p>爾時佛前有七寶塔高五百由旬從地涌出住在空中種種寶物而莊校之四面皆出多摩羅䟦栴檀之香充徧世界爾時寶塔中出大音聲歎言善哉善哉釋迦牟尼世尊能以平等大慧教菩薩法佛所護念妙法華經為大眾說如是如是釋迦牟尼世尊如所說者皆是真實爾時有菩薩摩訶薩名大樂說知一切世間天人阿修羅等心之所疑而白佛言世尊以何因緣有此寶塔從地涌出又於其中發是音聲佛告大樂說菩薩此寶塔中有如來全身乃徃過去東方無量千萬億阿僧祇世界國名寶淨彼中有佛號曰多寶其佛行菩薩道時作大誓願若我成佛滅度之後於十方國土有說法華經處我之塔廟為聽是經故涌現其前為作證明爾時釋迦牟尼佛即從座起住虛空中一切四眾起立合掌一心觀佛於是釋迦牟尼佛以右指開七寶塔戶出大音聲如却關鑰開大城門即時一切眾會皆見多寶如來於寶塔中坐師子座全身不散如入禪定時多寶佛於寶塔中分半座與釋迦牟尼佛而作是言釋迦牟尼佛可就此座即時釋迦牟尼佛入其塔中坐其半座結跏趺坐爾時大眾見二如來在七寶塔中師子座上結跏趺坐各作是念佛坐高遠惟願如來以神通力令我等輩俱處虛空即時釋迦牟尼佛以神通力接諸大眾皆在虛空以大音聲普告四眾誰能於此娑婆國土廣說妙法華經佛欲以此妙法華經付囑有在而說偈言。</p>

<div class="lg regular" style="margin-left:0em;"><div class='lg-row'>聖主世尊　雖久滅度　在寶塔中</div>
<div class='lg-row'>尚為法來　諸人云何　不勤為法</div>
<div class='lg-row'>彼佛本願　我滅度後　在在所徃</div>
<div class='lg-row'>常為聽法　令法久住　故來至此</div>
<div class='lg-row'>其有能護　此經法者　則為供養</div>
<div class='lg-row'>我及多寶　諸善男子　各諦思惟</div>
<div class='lg-row'>此為難事　宜發大願　諸餘經典</div>
<div class='lg-row'>數如恒沙　雖說此等　未足為難</div>
<div class='lg-row'>於我滅後　若能奉持　如斯經典</div>
<div class='lg-row'>是則為難　我為佛道　於無量土</div>
<div class='lg-row'>從始至今　廣說諸經　而於其中</div>
<div class='lg-row'>此經第一　若有能持　則持佛身</div>
<div class='lg-row'>如是之人　諸佛所歎　是則勇猛</div>
<div class='lg-row'>是則精進　是名持戒　行頭陀者</div>
<div class='lg-row'>則為疾得　無上佛道</div>
</div><p>於時下方多寶世尊所從菩薩名曰智積白多寶佛當還本土釋迦牟尼佛告智積曰善男子且待須臾此有菩薩名文殊師利可與相見論說妙法爾時文殊師利坐千葉蓮華從於大海娑竭羅龍宮自然涌出至於佛所頭面敬禮二世尊足修敬<span class='corr'>已</span>畢智積問言仁往龍宮所化眾生其數幾何文殊師利言其數無量非口所宣且待須臾自當證知所言未竟無數菩薩坐寶蓮華從海涌出詣靈鷲山住在虛空此諸菩薩皆是文殊師利之所化度文殊師利謂智積曰於海教化其事如是我於海中唯常宣說妙法華經智積問言此經甚深微妙諸經中寶頗有眾生勤加精進修行此經速得佛不文殊師利言有娑竭羅龍王女年始八歲智慧利根得陀羅尼諸佛所說甚深祕藏悉能受持深入禪定了達諸法於剎那頃發菩提心得不退轉言論未訖時龍王女忽現於前頭面禮敬以偈讚曰。</p>

<div class="lg regular" style="margin-left:0em;"><div class='lg-row'>深達罪福相　徧照於十方　微妙淨法身</div>
<div class='lg-row'>具相三十二　以八十種好　用莊嚴法身</div>
<div class='lg-row'>天人所戴仰　龍神咸恭敬　一切眾生類</div>
<div class='lg-row'>無不宗奉者　又聞成菩提　唯佛當證知</div>
<div class='lg-row'>我闡大乘教　度脫苦眾生</div>
</div><p>時舍利弗語龍女言汝謂不久得無上道是事難信爾時龍女有一寶珠價值三千大千世界持以上佛佛即受之龍女謂智積菩薩尊者舍利弗言我獻寶珠世尊納受是事疾不答言甚疾女言以汝神力觀我成佛復速於此當時眾會皆見龍女忽然之間變成男子具菩薩行即往南方無垢世界坐寶蓮華成等正覺三十二相八十種好普為十方一切眾生演說妙法爾時娑婆世界三千眾生住不退地三千眾生發菩提心而得受記智積菩薩及舍利弗一切眾會默然信受。</p>
<p>爾時世尊視八十萬億那由他諸菩薩摩訶薩是諸菩薩皆是阿惟越致轉不退法輪得諸陀羅尼即從座起至於佛前一心合掌敬順佛意并欲自滿本願而發誓言世尊我等於如來滅後周旋往反十方世界能令眾生書寫此經受持讀誦解說其義如法修行惟願世尊在於他方遙見守護即時諸菩薩俱同發聲而說偈言。</p>

<div class="lg regular" style="margin-left:0em;"><div class='lg-row'>惟願不為慮　於佛滅度後　恐怖惡世中</div>
<div class='lg-row'>我等當廣說　有諸無智人　惡口罵詈等</div>
<div class='lg-row'>及加刀杖者　我等皆當忍　惡世中比丘</div>
<div class='lg-row'>邪智心諂曲　未得謂為得　我慢心充滿</div>
<div class='lg-row'>或有阿練若　納衣在空閒　自謂行真道</div>
<div class='lg-row'>輕賤人間者　貪著利養故　常念世俗事</div>
<div class='lg-row'>假名阿練若　誹謗說我惡　我等敬佛故</div>
<div class='lg-row'>皆當忍受之　濁劫惡世中　多有諸恐怖</div>
<div class='lg-row'>我不愛身命　但惜無上道　當著忍辱鎧</div>
<div class='lg-row'>護持佛所囑　諸聚落城邑　其有求法者</div>
<div class='lg-row'>我皆到其所　說佛所囑法　我是世尊使</div>
<div class='lg-row'>處眾無所畏　我當善說法　願佛安隱住</div>
<div class='lg-row'>我於世尊前　諸來十方佛　發如是誓言</div>
<div class='lg-row'>佛自知我心</div>
</div><p>爾時文殊師利白佛言世尊是諸菩薩甚為難有敬順佛故發大誓願世尊於後惡世云何能說是經佛言文殊師利菩薩摩訶薩於後末世法欲滅時有持是法華經者於在家出家人中生大慈心於非菩薩人中生大悲心隨在何地以神通力智慧力引之令得住是法中是法華經於無量國中乃至名字不可得聞何况得見受持讀誦文殊師利譬如強力轉輪聖王欲以威勢降伏諸國王見兵眾戰有功者即大歡喜隨功賞賜或與田宅聚落城邑或與衣服嚴身之具或與種種珍寶金銀唯髻中明珠不以與之所以者何獨王頂上有此一珠如見兵眾有大功者心甚歡喜而乃與之如來亦復如是以禪定智慧力得法國土王於三界而諸魔王不肯順伏如來賢聖諸將與之共戰其有功者心亦歡喜於四眾中為說諸經賜以禪定解脫無漏根力諸法之財又復賜與涅槃之城言得滅度引導其心令皆歡喜而不為說是法華經文殊師利此法華經諸佛如來祕密之藏諸經最上長夜守護不妄宣說始於今日乃與汝等而敷演之。</p>
<p>爾時他方國土諸來菩薩摩訶薩同白佛言世尊若聽我等於佛滅後在此娑婆世界勤加精進護持讀誦是經願於此土而廣說之爾時佛告諸菩薩摩訶薩眾止善男子不須汝等護持此經所以者何我娑婆世界自有六萬恒河沙等菩薩摩訶薩一一菩薩各有六萬恒河沙眷屬是諸人等能於我滅後護持讀誦廣說此經佛說是時娑婆世界三千大千國土地皆振裂而於其中有無量千萬億菩薩摩訶薩同時涌出是諸菩薩皆是大眾唱導之首各將六萬恒河沙眷屬共詣虛空七寶妙塔向二世尊頭面禮足以種種讚法而讚於佛如是時間經五十小劫是時釋迦牟尼佛默然而坐及諸四眾亦皆默然五十小劫佛神力故令諸大眾謂如半日爾時彌勒菩薩及諸菩薩眾皆作是念我等從昔已來未見未聞如是大菩薩摩訶薩眾從地涌出住世尊前時彌勒菩薩摩訶薩合掌向佛以偈問曰。</p>

<div class="lg regular" style="margin-left:0em;"><div class='lg-row'>無量千萬億　大眾諸菩薩　是從何所來</div>
<div class='lg-row'>以何因緣集　巨身大神通　智慧叵思議</div>
<div class='lg-row'>所將諸眷屬　如恒河沙等　此大菩薩眾</div>
<div class='lg-row'>誰為其說法　教化而成就　修習何佛道</div>
<div class='lg-row'>我於此眾中　乃不識一人　無量德世尊</div>
<div class='lg-row'>惟願決眾疑</div>
</div><p>爾時釋迦牟尼佛告彌勒菩薩善哉善哉阿逸多汝等當共一心被精進鎧發堅固意如來今欲顯發宣示諸佛智慧諸佛自在神通之力諸佛師子奮迅之力諸佛威猛大勢之力阿逸多是諸大菩薩摩訶薩無量無數阿僧祇從地涌出汝等昔所未見者是我於娑婆世界得阿耨多羅三藐三菩提已教化示導此諸菩薩調伏其心令發道意是諸善男子等皆於是娑婆世界之下虛空中住不樂在眾多有所說常樂靜處勤行精進未曾休息亦不依止人天而住常樂深智無有障礙亦常樂於諸佛之法一心精進求無上慧爾時彌勒菩薩及無數諸菩薩等心生疑惑怪未曾有而作是念云何世尊於少時間教化如是無量無邊阿僧祇諸大菩薩令住阿耨多羅三藐三菩提即白佛言世尊佛轉法輪<span class='corr'>已</span>來始過四十餘年云何於此少時教化如是無量大菩薩眾此大菩薩眾久遠<span class='corr'>已</span>來於無量無邊諸佛所植諸善根成就菩薩道譬如有人年當少壯指百歲人言是我子其百歲人亦指年少言是我父生育我等世所難信佛亦如是世尊得佛未久乃能作此大功德事我等雖信佛所出言未曾虛妄佛所知者皆悉通達然諸新發意菩薩於佛滅後若聞是語或不信受而起破法罪業因緣唯願世尊宣示解說爾時佛告諸菩薩及一切大眾諸善男子汝等當信解如來誠諦之語譬如三千大千世界假使有人抹為微塵過於東方五百千萬億那由他阿僧祇國乃下一塵如是東行盡是微塵諸善男子於意云何是諸世界可得思惟校計知其數不彌勒菩薩等俱白佛言世尊是諸世界無量無邊非算數所知亦非心力所及一切聲聞辟支佛以無漏智不能思惟知其限數爾時佛告大菩薩眾諸善男子今當分明宣語汝等我成佛<span class='corr'>已</span>來復過於此百千萬億那由他阿僧祇劫自從是來我常在此娑婆世界說法教化亦於餘處百千萬億那由他阿僧祇國導利眾生處處自說名字不同年紀大小亦復現言當入涅槃然我實成佛已來久遠若斯但以方便教化眾生令入佛道作如是說諸善男子如來所演經典皆為度脫眾生或說<span class='corr'>己</span>身或說他身或示<span class='corr'>己</span>身或示他身或示<span class='corr'>己</span>事或示他事諸所言說皆實不虛所以者何如來如實知見三界之相無有生死若退若出亦無在世及滅度者非實非虛非如非異不如三界見於三界如斯之事如來明見無有錯謬以諸眾生有種種性種種欲種種行種種憶想分別故欲令生諸善根以若干因緣譬喻言辭種種說法所作佛事未曾暫廢如是我成佛<span class='corr'>已</span>來甚大久遠壽命無量阿僧祇劫常住不滅諸善男子我本行菩薩道所成壽命今猶未盡復倍上數然今非實滅度而便唱言當取滅度如來以是方便教化眾生所以者何若諸佛久住於世間薄德之人不種善根貪著五欲入於憶想妄見網中若見如來常在不滅便起憍恣而懷厭怠不生難遭之想恭敬之心愈起色見聲求之妄念益執緣聚假合之幻身是故如來大慈方便說言當知諸佛出世難可值遇百千萬億劫或有見佛或不見者令諸眾生聞如是語生難遭想心懷戀慕渴仰於佛便種善根是故如來雖不實滅而言滅度譬如良醫智慧聰達明練方藥善治眾病其人多諸子息以有事緣遠至餘國諸子於後飲他毒藥藥發悶亂宛轉于地是時其父還來歸家諸子飲毒或失本心或不失者遙見其父皆大歡喜拜跪問訊善安隱歸我等愚癡誤服毒藥願見救療更賜壽命父見子等苦惱如是依諸經方求好藥草色香美味皆悉具足擣篩和合與子令服而作是言此大良藥色香羙味皆悉具足汝等可服速除苦惱無復眾患其諸子中不失心者見此良藥色香俱好即便服之病盡除愈餘失心者見其父來雖亦歡喜問訊求索治病然與其藥而不肯服所以者何毒氣深入失本心故父作是念此子可愍為毒所中心皆顛倒我今當設方便令服此藥即作是言汝等當知我今衰老死時已至是好良藥今留在此汝可取服勿憂不差作是教<span class='corr'>已</span>復至他國遣使還告汝父已死是時諸子聞父背喪自惟孤露無復恃怙常懷悲感心遂醒悟乃知此藥色香羙味即取服之毒病皆愈諸善男子於意云何頗有人能說此良醫虛妄過不不也世尊佛言我亦如是爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>自我得佛來　所經諸劫數　無量百千萬</div>
<div class='lg-row'>億載阿僧祇　為度眾生故　方便現涅槃</div>
<div class='lg-row'>而實不滅度　常住此說法　以方便力故</div>
<div class='lg-row'>現有滅不滅　餘國有眾生　恭敬信樂者</div>
<div class='lg-row'>我復於彼中　為說無上法　汝等不聞此</div>
<div class='lg-row'>但謂我滅度　於阿僧祇劫　常在靈鷲山</div>
<div class='lg-row'>眾生見劫盡　大火所燒時　我此土安隱</div>
<div class='lg-row'>天人常克滿　園林諸堂閣　種種寶莊嚴</div>
<div class='lg-row'>寶樹多華果　眾生所遊樂　我智力如是</div>
<div class='lg-row'>慧光照無量　壽命無數劫　久修業所得</div>
<div class='lg-row'>汝等有智者　勿於此生疑</div>
</div><p>爾時佛告彌勒菩薩摩訶薩阿逸多其有眾生聞佛壽命長遠如是乃至能生一念信解所得功德無有限量若有善男子善女人為阿耨多羅三藐三菩提故於八十萬億那由他劫行五波羅密以是功德比前功德百分千分百千萬億分不及其一若有聞佛壽命長遠解其言趣是人所得功德無有限量能起如來無上之慧若聞是經若教人聞若自持若教人持若自書若教人書是人功德無量無邊能生一切種智爾時世尊欲重宣此義而說偈言。</p>

<div class="lg regular" style="margin-left:0em;"><div class='lg-row'>若我滅度後　能奉持此經　斯人福無量</div>
<div class='lg-row'>如上之所說　况復持此經　兼布施持戒</div>
<div class='lg-row'>忍辱樂禪定　不瞋不惡口　恭敬於塔廟</div>
<div class='lg-row'>謙下諸比丘　遠離自高心　常思惟智慧</div>
<div class='lg-row'>有問難不瞋　隨順為解說　若能行是行</div>
<div class='lg-row'>功德不可量　若見此法師　成就如是德</div>
<div class='lg-row'>頭面接足禮　生心如佛想　不久詣道樹</div>
<div class='lg-row'>得無漏無為　廣利諸人天　應種種供養</div>
<div class='lg-row'>其所住止處　乃至說一偈　是中應起塔</div>
<div class='lg-row'>莊嚴令妙好　佛子住此地　則是佛受用</div>
<div class='lg-row'>常在於其中　經行及坐臥</div>
</div><p>爾時佛告常精進菩薩摩訶薩若善男子善女人受持是法華經若讀若誦若解說若書寫是人當得六根清淨即說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>若於大眾中　以無所畏心　說是法華經</div>
<div class='lg-row'>汝聽其功德　是人得八百　功德殊勝眼</div>
<div class='lg-row'>以是莊嚴故　其目甚清淨　父母所生眼</div>
<div class='lg-row'>悉見三千界　其中諸眾生　一切皆悉見</div>
<div class='lg-row'>雖未得天眼　肉眼力如是</div>
<div class='lg-row'>父母所生耳　清淨無濁穢　以此常耳聞</div>
<div class='lg-row'>三千世界聲　遙聞是眾聲　而不壞耳根</div>
<div class='lg-row'>持是法華者　雖未得天耳　但用所生耳</div>
<div class='lg-row'>功德已如是</div>
<div class='lg-row'>是人鼻清淨　於此世界中　若香若臭物</div>
<div class='lg-row'>種種悉聞知　在在方世尊　愍眾而說法</div>
<div class='lg-row'>眾生在佛前　聞經皆歡喜　如法而修行</div>
<div class='lg-row'>聞香悉能知　雖未得菩薩　無漏法生鼻</div>
<div class='lg-row'>而是持經者　先得此鼻相</div>
<div class='lg-row'>是人舌根淨　終不受惡味　以深淨妙聲</div>
<div class='lg-row'>於大眾說法　以諸因緣喻　引導眾生心</div>
<div class='lg-row'>諸佛及弟子　聞其說法音　常念而守護</div>
<div class='lg-row'>或時為現身</div>
<div class='lg-row'>若持法華者　其身甚清淨　如彼淨琉璃</div>
<div class='lg-row'>眾生皆喜見　又如淨明鏡　悉見諸色像</div>
<div class='lg-row'>菩薩於淨身　皆見世所有　唯獨自明了</div>
<div class='lg-row'>餘人所不見　雖未得無漏　法性之妙身</div>
<div class='lg-row'>以清淨常體　一切於中現</div>
<div class='lg-row'>是人意清淨　明利無濁穢　以此妙意根</div>
<div class='lg-row'>知上中下法　乃至聞一偈　通達無量義</div>
<div class='lg-row'>以持法華故　悉知諸法相　隨義識次第</div>
<div class='lg-row'>達名字語言　此人有所說　皆是先佛法</div>
<div class='lg-row'>以演此法故　於眾無所畏　持法華經者</div>
<div class='lg-row'>意根淨若斯</div>
</p><p>爾時佛告得大勢菩薩摩訶薩乃往古昔過無量劫有佛名威音王如來爾時有一菩薩比丘名常不輕得大勢以何因緣名常不輕是比丘凡見四眾皆悉禮拜讚歎而作是言我深敬汝等不敢輕慢所以者何汝等皆行菩薩道當得作佛而是比丘不專讀誦經典但行禮拜乃至遠見四眾亦復故往禮拜讚歎而作是言我不敢輕於汝等汝等皆當作佛是比丘聞威音王佛先所說法華經悉能受持即得如上眼根清淨耳鼻舌身意根清淨得是六根清淨已更增壽命二百萬億那由他歲廣為人說是法華經於四眾中說法心無所畏得大勢是常不輕菩薩摩訶薩於後復值千萬億佛亦於諸佛法中說是經典功德成就當得作佛。</p>
<p>爾時世尊於文殊師利等一切眾前現大神力出廣長舌上至梵世一切毛孔放於無量無數色光皆悉徧照十方世界於時十方世界通達無礙如一佛土爾時佛告上行等菩薩大眾諸佛神力如是無量無邊不可思議若我以是神力於無量無邊百千萬億阿僧祇劫為囑累故說此經功德猶不能盡以要言之如來一切所有之法如來一切自在神力如來一切祕要之藏如來一切甚深之事皆於此經宣示顯說若有受持讀誦解說書寫如說修行若經卷所住之處即是道場諸佛於此得阿耨多羅三藐三菩提諸佛於此轉於法輪諸佛於此而般涅槃爾時釋迦牟尼佛從法座起現大神力以右手摩無量菩薩摩訶薩頂而作是言我於無量百千萬億阿僧祇劫修習是難得阿耨多羅三藐三菩提法今以付囑汝等汝等應當一心流布此法廣令增益令一切眾生普得聞知所以者何如來有大慈悲無諸慳吝亦無所畏能與眾生佛之智慧如來智慧自然智慧如來是一切眾生之大施主汝等亦應隨學如來之法勿生慳吝汝等若能如是則為已報諸佛之恩時諸菩薩摩訶薩聞佛作是說<span class='corr'>已</span>皆大歡喜益加恭敬合掌向佛俱發聲言如世尊勅當具奉行唯然世尊願不有慮。</p>
<p>爾時釋迦牟尼佛放大人相肉髻光明及放眉間白毫相光徧照東方八百萬億那由他恒河沙等諸佛世界過是數<span class='corr'>已</span>有世界名淨光莊嚴其國有佛號淨華宿王智如來國中有一菩薩名曰妙音久<span class='corr'>已</span>植眾德本供養親近無量百千萬億諸佛而悉成就甚深智慧得妙幢相三昧法華三昧淨德三昧智印三昧集一切功德三昧清淨三昧神通遊戲三昧慧炬三昧莊嚴王三昧淨光明三昧得如是等百千萬億恒河沙等諸大三昧釋迦牟尼佛光照其身即白淨華宿王智佛言世尊我當往詣娑婆世界禮拜親近供養釋迦牟尼佛於是妙音菩薩不起於座身不動搖而入三昧以三昧力即來詣此娑婆世界耆闍崛山到<span class='corr'>已</span>下七寶臺以寶瓔珞持至釋迦牟尼佛所頭面禮足奉上瓔珞而白佛言世尊淨華宿王智佛問訊世尊少病少惱起居輕利安樂行不四大調和不世事可忍不眾生易度不所化眾生無多貪欲瞋恚愚癡嫉妬慳慢者不無不孝父母不敬沙門邪見不善心不攝五情者不眾生能降伏諸魔怨不世尊我今欲見多寶佛身惟願世尊示我令見爾時釋迦牟尼佛語多寶佛是妙音菩薩欲得相見時多寶佛告妙音言善哉善哉汝能為供養釋迦牟尼佛及聽法華經并見文殊師利等故來至此爾時華德菩薩白佛言世尊是妙音菩薩種何善根修何功德有是神力佛告華德汝但見妙音菩薩其身在此而是菩薩現種種身處處為諸眾生說是經典是菩薩以若干智慧明照娑婆世界令一切眾生各得所知於十方恒河沙世界中亦復如是若應以聲聞形得度者現聲聞形而為說法應以辟支佛形得度者現辟支佛形而為說法應以菩薩形得度者現菩薩形而為說法應以佛形得度者即現佛形而為說法如是種種隨所應度而為現形乃至應以滅度而得度者示現滅度華德妙音菩薩摩訶薩成就大神通智慧之力其事如是。</p>
<p>爾時無盡意菩薩即從座起偏袒右肩合掌向佛而作是言世尊觀世音菩薩以何因緣名觀世音佛告無盡意菩薩善男子若有無量百千萬億眾生受諸苦惱聞是觀世音菩薩一心稱名觀世音菩薩即時觀其音聲皆得解脫無盡意是觀世音菩薩成就如是功德以種種形遊諸國土度脫眾生是故汝等應當一心供養觀世音菩薩是觀世音菩薩摩訶薩於怖畏急難之中能施無畏是故此娑婆世界皆號之為施無畏者爾時無盡意菩薩以偈問曰。</p>

<div class="lg regular" style="margin-left:0em;"><div class='lg-row'>世尊妙相具　我今重問彼　佛子何因緣</div>
<div class='lg-row'>名為觀世音　具足妙相尊　偈答無盡意</div>
<div class='lg-row'>汝聽觀音行　善應諸方所　弘誓深如海</div>
<div class='lg-row'>歷劫不思議　侍多千億佛　發大清淨願</div>
<div class='lg-row'>我為汝略說　聞名及見身　心念不空過</div>
<div class='lg-row'>能滅諸有苦　假使興害意　推落大火坑</div>
<div class='lg-row'>念彼觀音力　火坑變成池　或漂流巨海</div>
<div class='lg-row'>龍魚諸鬼難　念彼觀音力　波浪不能沒</div>
<div class='lg-row'>或在須彌峰　為人所推墮　念彼觀音力</div>
<div class='lg-row'>如日虛空住　或被惡人逐　墮落金剛山</div>
<div class='lg-row'>念彼觀音力　不能損一毛　或值冤賊繞</div>
<div class='lg-row'>各執刀加害　念彼觀音力　咸即起慈心</div>
<div class='lg-row'>或遭王難苦　臨刑欲壽終　念彼觀音力</div>
<div class='lg-row'>刀尋段段壞　或囚禁枷鎖　手足被杻械</div>
<div class='lg-row'>念彼觀音力　釋然得解脫　咒詛諸毒藥</div>
<div class='lg-row'>所欲害身者　念彼觀音力　還著於本人</div>
<div class='lg-row'>或遇惡羅剎　毒龍諸鬼等　念彼觀音力</div>
<div class='lg-row'>時悉不敢害　若惡獸圍繞　利牙爪可怖</div>
<div class='lg-row'>念彼觀音力　疾走無邊方　蚖蛇及蝮蠍</div>
<div class='lg-row'>氣毒烟火然　念彼觀音力　尋聲自迴去</div>
<div class='lg-row'>雲雷鼓掣電　降雹澍大雨　念彼觀音力</div>
<div class='lg-row'>應時得消散　眾生被困厄　無量苦逼身</div>
<div class='lg-row'>觀音妙智力　能救世間苦　具足神通力</div>
<div class='lg-row'>廣修智方便　十方諸國土　無剎不現身</div>
<div class='lg-row'>種種諸惡趣　地獄鬼畜生　生老病死苦</div>
<div class='lg-row'>以漸悉令滅　真觀清淨觀　廣大智慧觀</div>
<div class='lg-row'>悲觀及慈觀　常願常瞻仰　無垢清淨光</div>
<div class='lg-row'>慧日破諸闇　能伏災風火　普明照世間</div>
<div class='lg-row'>悲體戒雷震　慈意妙大雲　澍甘露法雨</div>
<div class='lg-row'>滅除煩惱燄　諍訟經官處　怖畏軍陣中</div>
<div class='lg-row'>念彼觀音力　眾冤悉退散　妙音觀世音</div>
<div class='lg-row'>梵音海潮音　勝彼世間音　是故須常念</div>
<div class='lg-row'>念念勿生疑　觀世音淨聖　於苦惱死厄</div>
<div class='lg-row'>能為作依怙　具一切功德　慈眼視眾生</div>
<div class='lg-row'>福聚海無量　是故應頂禮</div>
</div><p>爾時藥王菩薩即從座起偏袓右肩合掌向佛而白佛言世尊若善男子善女人有能受持法華經者若讀誦通利若書寫經卷得幾所福佛告藥王若有善男子善女人供養八百萬億那由他恒河沙等諸佛於汝意云何其所得福寧為多不甚多世尊佛言若善男子善女人能於是經乃至受持一四句偈讀誦解義如說修行功德倍多。</p>
<p>爾時普賢菩薩白佛言世尊我於寶威德上王佛國遙聞此娑婆世界說法華經與無量無邊百千萬億諸菩薩眾共來聽受惟願世尊當為說之若善男子善女人於如來滅後云何能得是法華經佛告普賢菩薩若善男子善女人成就四法於如來滅後當得是法華經一者為諸佛護念二者植眾德本三者入正定聚四者發救一切眾生之心善男子善女人如是成就四法於如來滅後必得是經如是之人不復貪著世樂不好外道經書手筆具正憶念有福德力是人不為三毒所惱亦不為嫉妬我慢邪慢增上慢所惱是人少欲知足能修普賢之行普賢若有人見受持讀誦法華經者應作是念此人不久當詣道塲破諸魔眾得阿耨多羅三藐三菩提轉法輪擊法鼓吹法螺雨法雨當坐天人大眾中師子法座上是人不須貪著衣服臥具飲食資生之物所願不虛亦於現世得其福報說是經時恒河沙等無量無邊菩薩得百千萬億旋陀羅尼大會大眾皆大歡喜受持佛語作禮而去。</p>
</div>
<p class='juan'>御錄經海一滴卷之十二</p>
<div class='div-w'>
<p class='h1'>音釋</p>
<div class='div-note'>隤<p style="margin-left:1em"><span class='note-inline'>(徒回切下墜也)</span>。</p>
歘<p style="margin-left:1em"><span class='note-inline'>(音忽風有所吹起也)</span>。</p>
陿<p style="margin-left:1em"><span class='note-inline'>(胡夾切隘陜不廣也)</span>。</p>
銳<p style="margin-left:1em"><span class='note-inline'>(音胃利也)</span>。</p>
傭賃<p style="margin-left:1em"><span class='note-inline'>(上音融下音任)</span>。</p>
鑰<p style="margin-left:1em"><span class='note-inline'>(弋灼切鎖鑰)</span>。</p>
鎧<p style="margin-left:1em"><span class='note-inline'>(可海切甲也)</span>。</p>
擣篩<p style="margin-left:1em"><span class='note-inline'>(上都槁切舂也下山皆切竹器)</span>。</p>
</div></div>
</div><!-- end of div[@id='body'] -->
</body></html>