<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu60' />
<p class='juan'>御錄經海一滴卷之十四　　　　　機四</p>
<div class='div-other'><a id='mulu61' />
<p class='h1'>大般涅槃經之二</p><p>佛告迦葉我般涅槃七百歲後諸魔波旬漸當沮壞我之正法譬如獵師身服法衣魔王波旬亦復如是作比丘像比丘尼像優婆塞像優婆夷像亦復化作須陀洹身乃至化作阿羅漢身及佛色身魔王以此有漏之形作無漏身壞我正法。</p>
<p>我於往昔八十億劫常離一切不淨之物少欲知足威儀成就善修如來無上法藏亦自定知身有佛性是故我今得成阿耨多羅三藐三菩提得名為佛有大慈悲如是經律是佛所說若有不能隨順是者是魔眷屬若能隨順是大菩薩復有說言無四波羅夷十三僧殘二不定法三十捨墮九十一墮四懺悔法眾多學法七滅諍等無偷蘭遮五逆等罪及一闡提若有比丘犯如是等墮地獄者外道之人悉應生天何以故諸外道等無戒可犯是故如來示現怖人故說斯戒若言佛說我諸比丘若欲行淫應捨法服著俗衣裳然後行淫復應生念淫欲因緣非我過咎如來在世亦有比丘習行淫欲得正解脫或命終後生於天上古今有之非獨我作或犯四重或犯五戒或行一切不淨律儀猶故而得真正解脫如來雖說犯突吉羅如忉利天日月歲數八百萬歲墮在地獄是亦如來示現怖人言波羅夷至突吉羅輕重無差是諸律師妄作此言言是佛制必定當知非佛所說如是言說是魔經律若復說言於諸戒中若犯小戒乃至微細當受苦報無有齊限如是知已防護自身如龜藏六如是之人真我弟子若有律師復作是言凡所犯戒都無罪報如是之人不應親近如佛所說。</p>

<div class="lg regular" style="margin-left:0em;"><div class='lg-row'>若過一法　是名妄語　不見後世</div>
<div class='lg-row'>無惡不造</div>
</div><p>是故不應親近是人我佛法中清淨如是况復有犯偷蘭遮罪或犯僧殘及波羅夷而非罪耶是故應當深自防護如是等法若不守護更以何法名為精修我於經中亦說有犯四波羅夷乃至微細突吉羅等應當苦治眾生若不護持禁戒云何當得見於佛性一切眾生雖有佛性要因持戒然後乃見因見佛性得成阿耨多羅三藐三菩提九部經中無方等經是故不說有佛性也經雖不說當知實有若作是說當知是人真我弟子迦葉菩薩白佛言世尊如上所說一切眾生有佛性者九部經中所未曾聞如其說有云何不犯波羅夷耶佛言善男子如汝所說實不毀犯波羅夷也善男子譬如有人說言大海唯有七寶無八種者是人無罪若有說言九部經中無佛性者亦復無罪何以故我於大乘大智海中說有佛性二乘之人所不知見是故說無不得罪也如是境界諸佛所知非是聲聞緣覺所及善男子若人不聞如來甚深祕密藏者云何當知有佛性耶何等名為祕密之藏所謂方等大乘經典有諸外道或說我常或說我斷如來不爾亦說有我亦說無我是名中道若有說言佛說中道一切眾生悉有佛性煩惱覆故不知不見是故應當勤修方便斷壞煩惱若有能作如是說者當知是人不犯四重若不能作如是說者是則名為犯波羅夷若有說言我<span class='corr'>已</span>成就阿耨多羅三藐三菩提何以故以有佛性故有佛性者必定當成阿耨多羅三藐三菩提以是因緣我今已得成就菩提當知是人則名為犯波羅夷罪何以故雖有佛性以未修習諸善方便是故未見以未見故不能得成阿耨多羅三藐三菩提善男子以是義故佛法甚深不可思議。</p>
<p>善男子所言苦者不名聖諦若有不知如來甚深境界常住不變微密法身謂是食身非是法身不知如來道德威力是名為苦何以故以不知故法見非法非法見法輪轉生死多受苦惱若有能知如來常住無有變異真是修苦多所利益若不知者雖復勤修無所利益是名知苦名苦聖諦若人不能如是修習是名為苦非苦聖諦苦集諦者於真法中不生真知受不淨物能以非法言是正法若有深知不壞正法以是因緣得生天上及正解脫若有不知苦集諦處而言正法無有常住悉是滅法以是因緣於無量劫流轉生死受諸苦惱若能知法常住不異是名知集名集聖諦若人不能如是修習是名為集非集聖諦苦滅諦者若有多修習學空法是為不善何以故滅一切法故壞於如來真法藏故作是修學是名修空若言修空是滅諦者一切外道亦修空法應有滅諦若有說言有如來藏雖不可見若能滅除一切煩惱爾乃得入若發此心一念因緣於諸法中而得自在若有修習如來密藏無我空寂如是之人於無量世在生死中流轉受苦若有不作如是修者雖有煩惱疾能滅除何以故因知如來祕密藏故是名苦滅聖諦若能如是修習滅者是我弟子若有不能作如是修是名空修非滅聖諦道聖諦者所謂佛法僧寶及正解脫有諸眾生顛倒心言無佛法僧及正解脫生死流轉猶如幻化修習是見以此因緣輪轉三有久受大苦若能發心見於如來常住無變法僧解脫亦復如是乘此一念於無量世自在果報隨意而得何以故我於往昔以四倒故非法計法受於無量惡業果報我今<span class='corr'>已</span>滅如是見故成佛正覺是名道聖諦若有人言三寶無常修習是見是虛妄修非道聖諦若修是法為常住者是我弟子真見修習四聖諦法。</p>
<p>善男子謂四倒者於非苦中生於苦想非樂中生於樂想名曰顛倒無常常想常無常想是名顛倒無我我想我無我想是名顛倒淨不淨想不淨淨想是名顛倒是則名為四種顛倒迦葉菩薩白佛言世尊我從今日始得正見世尊自是之前我等悉名邪見之人世尊二十五有有我不也佛言善男子我者即是如來藏義一切眾生悉有佛性即是我義如是我義從本以來常為無量煩惱所覆是故眾生不能得見如貧女人舍內多有真金之藏家人大小無有知者時有異人善知方便即於其家掘出真金之藏女人見已心生歡喜善男子眾生佛性亦復如是為諸煩惱之所覆蔽不能得見如來今日普示眾生諸覺寶藏所謂佛性真金藏者即是佛性也善男子如來為度一切教諸眾生修無我法如是修已永斷我心入於涅槃為除世間諸妄見故示現出過世間法故復示世間計我虛妄非真實故修無我法清淨身故為修空故說言諸法悉無有我我今說如來藏比丘不應生怖應自分別如來祕藏不得不有。</p>
<p>我諸弟子不知親近善知識故修學無我亦復不知無我之處尚自不知無我真性况復能知有我真性善男子如來如是說諸眾生皆有佛性喻如良醫示彼力士額中金剛寶珠是諸眾生為諸無量億煩惱等之所覆蔽不識佛性若盡煩惱爾時乃得證知了了如彼力士於明鏡中見其寶珠如來祕藏如是無量不可思議復次善男子譬如雪山有一味藥名曰樂味其味極甜在深叢下人無能見有人聞香即知其地當有是藥過去往世有轉輪王於此雪山為此藥故在在處處造作木筩以接是藥是藥熟時從地流出集木筩中其味真正王既歿已其後是藥或酢或鹹或甜或苦或辛或淡如是一味隨其流處有種種異是藥真味停留在山猶如滿月凡人薄福雖以钁斵加功困苦而不能得復有聖王出現於世以福因緣即得是藥真正之味善男子如來祕藏其味亦爾為諸煩惱叢林所覆無明眾生不能得見一味藥者喻如佛性以煩惱故出種種味。</p>
<p>如是佛性終不可斷性若可斷無有是處如我性者即是如來祕密之藏如是祕藏一切無能沮壞燒滅雖不可壞然不可見若得成就阿耨多羅三藐三菩提爾乃證知。</p>
<p>善男子方等經者猶如甘露亦如毒藥即說偈言。</p>

<div class="lg regular" style="margin-left:0em;"><div class='lg-row'>如是大乘典　亦名雜毒藥　如酥醍醐等</div>
<div class='lg-row'>及以諸石蜜　服消則為藥　不消則為毒</div>
<div class='lg-row'>方等亦如是　智者為甘露　愚不知佛性</div>
<div class='lg-row'>服之則成毒　迦葉汝今當　善分別三歸</div>
<div class='lg-row'>如是三歸性　則是我之性　若能諦觀察</div>
<div class='lg-row'>我性有佛性　當知如是人　得入秘密藏</div>
<div class='lg-row'>知我及我所　是人已出世　佛法三寶性</div>
<div class='lg-row'>無上第一尊　如我所說偈　其性義如是</div>
</div><p>迦葉菩薩白佛言佛性如是不可思議三十二相八十種好亦不可思議爾時佛讚迦葉善哉善哉善男子汝已成就深利智慧我今當更善為汝說入如來藏若我住者即是常法不離於苦若無我者修行淨行無所利益若言諸法皆無有我是即斷見若言我住即是常見若言一切行無常者即是斷見諸行常者復是常見若言苦者即是斷見若言樂者復是常見修一切法常者墮於斷見修一切法斷者墮於常見修常斷者要因斷常以是義故修餘法苦者皆名不善修餘法樂者則名為善修餘法無我者是諸煩惱分修餘法常者是則名曰如來祕藏所謂涅槃無有窟宅修餘法無常者即是財物修餘法常者謂佛法僧及正解脫當知如是佛法中道遠離二邊而說真法。</p>
<p>若言有者智不應染若言無者即是妄語若言有者不應默然亦復不應戲論諍訟但求了知諸法真性凡夫之人戲論諍訟不解如來微密藏故若說於苦愚人便謂身是無常說一切苦復不能知身有樂性。</p>
<p>有智之人應當分別不應盡言一切無常何以故我身即有佛性種子若說無我凡夫當謂一切佛法悉無有我智者應當分別無我假名不實如是知已不應生疑若言如來祕藏空寂凡夫聞之生斷滅見有智之人應當分別如來是常無有變易若言解脫喻如幻化凡夫當謂得解脫者即是磨滅有智之人應當分別人中師子雖有去來常住不變若言無明因緣諸行凡夫之人聞已分別生二法想明與無明智者了達其性無二無二之性即是實性若言諸行因緣識者凡夫謂二行之與識智者了達其性無二無二之性即是實性若言十善十惡可作不可作善道惡道白法黑法凡夫謂二智者了達其性無二無二之性即是實性若言應修一切法苦凡夫謂二智者了達其性無二無二之性即是實性若言一切行無常如來祕藏亦是無常凡夫謂二智者了達其性無二無二之性即是實性若言一切法無我如來祕藏亦無有我凡夫謂二智者了達其性無二無二之性即是實性我與無我性無有二如來祕藏其義如是不可稱計無量無邊諸佛所讚我今於是一切功德成就經中皆悉說已善男子我與無我性相無二汝應如是受持頂戴善男子汝亦應當堅持憶念如是經典如我先於摩訶般若波羅密經中說我無我無有二相如因乳生酪因酪得生酥因生酥得熟酥因熟酥得醍醐如是酪性為從乳生為從自生從他生耶乃至醍醐亦復如是。</p>
<p>當知酪性從因緣有不得定言乳中無有酪相離乳而有無有是處善男子明與無明亦復如是若與煩惱諸結俱者名為無明若與一切善法俱者名之為明是故我言無有二相以是因緣我先說言雪山有草名曰肥膩牛若食者即成醍醐眾生薄福不見是草佛性亦爾煩惱覆故眾生不見譬如大海雖同一鹹其中亦有上妙之水味同於乳喻如雪山雖復成就種種功德多生諸藥亦有毒草諸眾生身亦復如是雖有四大毒蛇之種其中亦有妙藥天王所謂佛性非是作法但為煩惱客塵所覆若剎利婆羅門毘舍首陀能斷除者即見佛性成無上道譬如虛空震雷起雲一切象牙上皆生華若無雷震華則不生眾生佛性亦復如是常為一切煩惱所覆不可得見是故我說眾生無我若得聞是大般涅槃微妙經典則見佛性如象牙花雖聞契經一切三昧不聞是經不知如來微妙之相如無雷時象牙上華不可得見聞是經已即知一切無量眾生皆有佛性以是義故說大涅槃名為如來祕密之藏若有善男子善女人有能習學是大涅槃微妙經典當知是人能報佛恩真佛弟子。</p>
<p>迦葉菩薩白佛言世尊是佛性者云何甚深難見難入佛言善男子如百盲人為治目故造詣良醫是時良醫即以金鎞抉其眼膜以一指示問言見不盲人答言我猶未見復以二指三指示之乃言少見善男子是大涅槃微妙經典如來未說亦復如是無量菩薩雖具足行諸波羅密乃至十住猶未能見所有佛性如來既說即便少見是菩薩摩訶薩既得見已咸作是言甚奇世尊我等流轉無量生死常為無我之所惑亂善男子如是菩薩位階十地尚不了了知見佛性何况聲聞緣覺之人能得見耶。</p>
<p>善男子今日如來所說真我名曰佛性若有凡夫能善說者即是隨順無上佛法若有善能分別隨順宣說是者當知即是菩薩相貌所有種種異論咒術言語文字皆是佛說非外道說。</p>
<p>爾時佛告迦葉菩薩善男子鳥有二種一名迦隣提二名鴛鴦遊止共俱不相捨離是苦無常無我等法亦復如是不得相離迦葉菩薩白佛言世尊云何是苦無常無我如彼鴛鴦迦隣提鳥佛言善男子異法是苦異法是樂異法是常異法無常異法是我異法無我譬如稻米異於麻麥麻麥復異豆粟甘蔗如是諸種從其萌芽乃至葉華皆是無常果實成熟人受用時乃名為常何以故性真實故世尊如是等物若是常者同如來耶佛言善男子汝今不應作如是說何以故若言如來如須彌山劫壞之時須彌崩倒如來爾時豈同壞耶善男子一切諸法唯除佛性涅槃更無一法而是常者直以世諦言果實常。</p>
<p>復次善男子譬如菴羅樹其華始敷名無常相若成果實多所利益乃名為常如是善男子雖修一切契經諸定未聞如是大涅槃經時咸言一切悉是無常聞是經已雖有煩惱如無煩惱即能利益一切人天何以故曉了自身有佛性故是名為常。</p>
<p>復次善男子譬如眾流皆歸大海一切契經諸定三昧皆歸大乘大涅槃經何以故究竟善說有佛性故是故我言異法是常異法無常乃至無我亦復如是迦葉菩薩白佛言世尊如來已離憂悲毒箭何故稱言如來憂悲佛言善男子無想天者名為無想若無想者則無壽命若無壽命云何而有陰界諸入以是義故無想天壽不可說言有所住處譬如樹神依樹而住不得定言依枝依節依莖依葉雖無定所不得言無無想天壽亦復如是善男子佛法亦爾甚深難解如來實無憂悲苦惱而於眾生起大慈悲現有憂悲視諸眾生如羅睺羅復次善男子無想天中所有壽命唯佛能知非餘所及乃至非想非非想處亦復如是迦葉如來之性清淨無染猶如化身何處當有憂悲苦惱若言如來無憂悲者云何能利一切眾生弘廣佛法若言無者云何而言等視眾生如羅睺羅若不等視如羅睺羅如是之言則為虛妄以是義故佛不可思議法不可思議眾生佛性不可思議無想天壽不可思議如來有憂及以無憂是佛境界非諸聲聞緣覺所知善男子譬如空中舍宅微塵不可住立若言舍宅不因空住無有是處以是義故不可說舍住於虛空不住虛空凡夫之人雖復說言舍住虛空而是虛空實無所住何以故性無住故心亦如是不可說言住陰界入及以不住無想天壽亦復如是如來憂悲亦復如是若無憂悲云何說言等視眾生如羅睺羅若言有者復云何言性同虛空。</p>
<p>是故如來名無礙智示現幻化隨順世間凡夫肉眼謂是真實而欲盡知如來無礙無上智者無有是處有憂無憂唯佛能知以是因緣異法有我異法無我是名鴛鴦迦隣提鳥性。</p>
<p>迦葉菩薩白佛言世尊云何眾生得涅槃者名第一樂佛言善男子如我所說諸行和合名為老死。</p>

<div class="lg regular" style="margin-left:0em;"><div class='lg-row'>謹慎不放逸　是處名甘露　放逸不謹慎</div>
<div class='lg-row'>是名為死句　若不放逸者　則得不死處</div>
<div class='lg-row'>如其放逸者　常趣於死路</div>
</div><p>若放逸者名有為法是有為法為第一苦若不放逸者則名涅槃彼涅槃者名為甘露第一最樂。</p>
<p>復次善男子譬如有人見月不現皆言月沒而作沒想而此月性實無沒也轉現他方彼處眾生復謂月出而此月性實無出也其月常生性無出沒如來應正徧知亦復如是出於三千大千世界或閻浮提示有父母眾生皆謂如來生於閻浮提內或閻浮提示現涅槃而如來性實無涅槃而諸眾生皆謂如來實般涅槃喻如月沒善男子如來之性實無生滅為化眾生故示生滅。</p>
<p>復次善男子譬如陰闇日月不現愚夫謂言日月失沒而是日月實不失沒如來正法滅盡之時三寶現沒亦復如是非為永滅是故當知如來常住無有變易何以故三寶真性不為諸垢之所染故出無佛世眾生皆謂如來真實滅度生憂悲想而如來身實不滅沒如彼日月無有滅沒復次善男子譬如日出眾霧悉除此大涅槃微妙經典亦復如是出興於世若有眾生一經耳者悉能滅除一切諸惡無間罪業是大涅槃甚深境界不可思議善說如來微密之性以是義故諸善男子善女人等應於如來生常住心無有變易正法不斷僧寶不滅是故應當多修方便勤學是典是人不久當得成於阿耨多羅三藐三菩提是故此經名為無量功德所成亦名菩提不可窮盡。</p>
<p>復次善男子譬如闇夜諸所營作一切皆息若未訖者要待日明學大乘者雖修契經一切諸定要待大乘大涅槃日聞於如來微密之教然後乃能造菩提業安住正法猶如天雨潤益增長一切諸種成就果實悉除饑饉多受<span class='corr'>豐</span>樂如來祕藏無量法雨亦復如是是經出世如彼果實多所利益安樂一切能令眾生見於佛性如法華中八千聲聞得受記莂成大果實如秋收冬藏更無所作。</p>
<p>如是善男子是大乘典大涅槃經無量無數不可思議未曾有也當知即是無上良醫最尊最勝眾經中王譬如大船從海此岸至於彼岸復從彼岸還至此岸如來應正徧知亦復如是乘大涅槃大乘寶船周旋往返濟度眾生在在處處有應度者悉令得見如來之身以是義故如來名曰無上船師譬如有船則有船師以有船師則有眾生渡於大海如來常住化度眾生亦復如是。</p>
<p>復次善男子譬如金師得好真金隨意造作種種諸器如來亦爾於二十五有悉能示現種種色身為化眾生拔生死故是故如來名無邊身雖復示現種種諸身亦名常住無有變易。</p>
<p>善男子是大乘典大涅槃經於我滅後有諸眾生不能恭敬無有威德何以故是諸眾生不知如來微密藏故所以者何以是眾生薄福德故復次善男子如來正法將欲滅盡爾時多有行惡比丘不知如來微密之藏懶惰懈怠不能讀誦宣揚分別如來正法譬如癡賊棄捨真寶擔負草䴬不解如來微密藏故於是經中懈怠不勤哀哉大險當來之世甚可怖畏苦哉眾生不勤聽受是大乘典大涅槃經唯諸菩薩摩訶薩等能於是經取真實義不著文字隨順不逆為眾生說復次善男子如牧牛女為欲賣乳貪多利故加二分水轉賣與餘牧牛女人彼女得已復加二分轉復賣與近城女人彼女得已復加二分轉復賣與城中女人彼女得已復加二分詣市賣之雖復無味於苦味中千倍為勝何以故乳之為味諸味中最勝善男子我涅槃後正法未滅餘八十年爾時是經於閻浮提當廣流布是時當有諸惡比丘抄掠是經分作多分能滅正法色香美味是諸惡人雖復讀誦如是經典滅除如來深密要義安置世間莊嚴文飾無義之語抄前著後抄後著前前後著中中著前後當知如是諸惡比丘是魔伴黨受畜一切不淨之物而言如來悉聽我畜如牧牛女多加水乳諸惡比丘亦復如是雜以世語錯定是經令多眾生不得正說正寫正取尊重讚歎供養恭敬是惡比丘為利養故不能廣宣流布是經所可分流少不足言如彼牧牛貧窮女人展轉賣乳乃至成糜而無乳味是大乘典大涅槃經亦復如是展轉薄淡無有氣味雖無氣味猶勝餘經足一千倍何以故是大乘典大涅槃經於聲聞經最為上首喻如牛乳味中最勝以是義故名大涅槃。</p>
<p>復次善男子如來常為一切眾生而作父母所以者何一切眾生種種形類二足四足多足無足佛以一音而為說法彼彼異類各自得解各各歎言如來今日為我說法以是義故名為父母復次善男子如人生子始十六月雖復語言未可解了而彼父母欲教其語先同其音漸漸教之是父母語可不正耶善男子諸佛如來亦復如是隨諸眾生種種音聲而為說法為令安住於正法故隨所應見而為示現種種形像如來如是同彼語言可不正耶如來所說如師子吼隨順世間種種音聲而為眾生演說妙法。</p>
<p>爾時世尊從面門放種種色光明照純陀身純陀遇<span class='corr'>已</span>與諸大眾各持供養至於佛前爾時三千大千世界莊嚴微妙猶如西方安樂國土純陀憂悲悵怏重白佛言唯願如來猶見哀愍住壽一劫若减一劫佛告純陀汝欲令我久住世者宜當速奉最後具足檀波羅密。</p>
<p>是時天人阿修羅等啼泣悲歎而作是言如來今日已受我等最後供養受供養已當般涅槃我等當復更供養誰我今永離無上調御盲無眼目爾時世尊為欲慰喻一切大眾而說偈言。</p>

<div class="lg regular" style="margin-left:0em;"><div class='lg-row'>汝等莫悲歎　諸佛法應爾　我入於涅槃</div>
<div class='lg-row'><span class='corr'>已</span>經無量劫　常受最勝樂　永處安隱處</div>
<div class='lg-row'>汝今至心聽　我當說涅槃　令諸一切眾</div>
<div class='lg-row'>咸得安隱樂　汝聞應修行　諸佛法常住</div>
<div class='lg-row'>如來視一切　猶如羅睺羅　常為眾生尊</div>
<div class='lg-row'>云何永涅槃　假使一切眾　一時成佛道</div>
<div class='lg-row'>遠離諸過患　爾乃入涅槃　以是故汝等</div>
<div class='lg-row'>應深樂正法　不應生憂惱　號泣而啼哭</div>
<div class='lg-row'>若欲自正行　應修如來常　常觀如是法</div>
<div class='lg-row'>長存不變易　三寶皆常住　四眾應善聽</div>
<div class='lg-row'>聞已應歡喜　即發菩提心　若能計三寶</div>
<div class='lg-row'>常住同真諦　此則是諸佛　最上之誓願</div>
</div><p>爾時大眾以種種物供養佛已世尊與文殊師利迦葉菩薩及以純陀而受記別受記別已說如是言諸善男子自修其心慎莫放逸我今欲臥汝等文殊當為四部廣說大法今以此法付囑於汝乃至迦葉阿難等來復當付囑如是正法爾時如來說是語已為欲調伏諸眾生故現身有疾右脅而臥如彼病人爾時迦葉菩薩白佛言世尊如來已免一切疾病患苦悉除無復怖畏如是種種身心諸病諸佛世尊悉無復有今日如來何緣顧命文殊師利而作是言我今背痛汝等當為大眾說法世尊實無有病云何默然右脅而臥復次世尊菩薩摩訶薩常作是願願令眾生永斷諸病得成如來金剛之身又願一切無量眾生作妙藥王斷除一切諸惡重病又願眾生於阿耨多羅三藐三菩提無有退轉速得成就無上佛藥銷除一切煩惱毒箭又願眾生勤修精進成就如來金剛之身作微妙藥療治眾病又願眾生得入如來智慧大藥微密法藏世尊菩薩如是<span class='corr'>已</span>於無量百千萬億那由他劫發是誓願令諸眾生悉無復病何緣如來乃於今日唱言有病。</p>
<p>此閻浮提有諸愚人當作是念如來正覺必當涅槃生滅盡想復為外道九十五種之所輕慢生無常想彼諸外道當作是言不如我等以我性常自在時節微塵等法而為常住無有變易沙門矍曇無常所遷是變易法以是義故世尊今日不應默然右脅而臥。</p>
<p>如來世尊有大智慧照明一切人中之龍具大威德成就神通無上仙人永斷疑網已㧞毒箭進止安詳威儀具足得無所畏今者何故右脅而臥令諸人天憂愁苦惱。</p>
<p>爾時世尊大悲熏心知諸眾生各各所念將欲隨順畢竟利益即從臥起結跏趺坐顏貌熙怡如融金聚面目端嚴猶月盛滿形容清淨無諸垢穢放大光明充徧虛空其光大盛過百千日照於東方南西北方四維上下諸佛世界惠施眾生大智之炬悉令得滅無明黑闇令百千億那由他眾生安止不退菩提之心。</p>
<p>爾時佛告迦葉菩薩善哉善哉善男子汝已具足如是甚深微妙智慧不為一切諸魔外道之所破壞汝已安住不為一切諸邪惡風之所傾動汝今成就樂說辯才已曾供養過去無量恒河沙等諸佛世尊是故能問如來正覺如是之義善男子我於往昔無量無邊億那由他百千萬劫已除病根永離倚臥。</p>
<p>迦葉我今實無一切疾病所以者何諸佛世尊久已遠離一切病故迦葉是諸眾生不知大乘方等密教便謂如來真實有疾。</p>
<p>迦葉我今言病亦是如來祕密之教是故顧命文殊師利吾今背痛汝等當為四眾說法迦葉如來正覺實無有病右脅而臥亦不畢竟入於涅槃迦葉是大涅槃即是諸佛甚深禪定如是禪定非是聲聞緣覺行處。</p>
</div>
<p class='juan'>御錄經海一滴卷之十四</p>
<div class='div-w'>
<p class='h1'>音釋</p>
<div class='div-note'>钁<p style="margin-left:1em"><span class='note-inline'>(丘縛切匡入聲)</span>。</p>
斵<p style="margin-left:1em"><span class='note-inline'>(竹角切音琢)</span>。</p>
䴬<p style="margin-left:1em"><span class='note-inline'>(夷益切音弋)</span>。</p>
</div></div>
</div><!-- end of div[@id='body'] -->
</body></html>