<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>御錄經海一滴卷之五　　　　　　見五</p>
<div class='div-other'><a id='mulu29' />
<p class='h1'>思益梵天所問經</p><p>佛在王舍城迦蘭陀竹林大眾恭敬圍繞而為說法於是網明菩薩白佛言世尊如來身相超百千萬日月光明我自惟念若有眾生能見佛身甚為希有我復惟念若有眾生能見佛身皆是如來威神之力佛告網明如是如是如汝所言若佛不加威神眾生無有能見佛身亦無能問網明當知如來有光名寂莊嚴若有眾生遇斯光者能見佛身。</p>
<p>又如來光名示一切色佛以此光能令眾生皆見佛身無量種色網明當知如來若以一劫若減一劫說此光明力用名號不可窮盡爾時網明菩薩白佛言未曾有也世尊如來身者即是無量光明之藏說法方便亦不可思議。</p>
<p>爾時世尊即放光明照此三千大千世界時東方過七十二恒河沙佛土有國名清潔佛號日月光如來有菩薩梵天名曰思益住不退轉見此光<span class='corr'>已</span>到日月光佛所白佛言世尊我欲詣娑婆世界釋迦牟尼佛所親近諮受其佛告梵天思益菩薩言彼娑婆國有若干千億諸菩薩集汝應以十法遊於彼土何等為十於毀於譽心無增減聞善聞惡心無分別於諸愚智等以悲心於上中下眾生之類意常平等於輕毀供養心無有二於他闕失莫見其過見種種乘皆是一乘聞三惡道亦勿驚畏於諸菩薩生如來想佛出五濁世生希有想梵天汝當以此十法遊彼世界。</p>
<p>爾時日月光佛國有諸菩薩白佛言世尊我得大利不生如是惡眾生中其佛告言善男子勿作是語所以者何若菩薩於此國中百千萬劫淨修梵行不如彼土從旦至食無瞋礙心其福為勝。</p>
<p>於是思益梵天與萬二千菩薩俱於彼佛土忽然不現譬如壯士屈伸臂頃到娑婆世界釋迦牟尼佛所頭面禮佛足右繞三匝却住一面。</p>
<p>爾時佛告網明菩薩汝見是思益梵天不唯然<span class='corr'>已</span>見網明當知思益梵天於諸正問菩薩中為最第一於諸善分別諸法菩薩中為最第一於諸決疑菩薩中為最第一。</p>
<p>爾時網明菩薩問思益梵天言佛說汝於正問菩薩中為最第一何謂菩薩所問為正問耶梵天言網明若菩薩以彼我問名為邪問分別法問名為邪問若無彼我問名為正問不分別法問名為正問又網明以生故問名為邪問以滅故問名為邪問以住故問名為邪問若不以生故問不以滅故問不以住故問名為正問又網明若菩薩為垢故問名為邪問為淨故問名為邪問為生死故問名為邪問為出生死故問名為邪問為涅槃故問名為邪問若不為垢淨故問不為生死出生死故問不為涅槃故問名為正問所以者何法位中無垢無淨無生死無涅槃又網明若菩薩為見故問為斷故問為證故問為修故問為得故問為果故問名為邪問若無見無斷無證無修無得無果故問名為正問又網明是善是不善故問名為邪問是世間法是出世間法是罪法是無罪法是有漏法是無漏法是有為法是無為法如是等二法隨有所依而問者名為邪問若不見二不見不二問名為正問又網明若菩薩分別佛問名為邪問分別法分別僧分別眾生分別佛國分別諸乘問名為邪問若於法不作一異問者名為正問又網明一切法正一切法邪網明言梵天何謂一切法正一切法邪梵天言於諸法性無心故一切法名為正若於無心法中以心分別觀者一切法名為邪一切法離相名為正若不信解是離相是即分別諸法若分別諸法則入增上慢隨所分別皆名為邪網明言何謂為諸法正性梵天言諸法離自性離欲際是名正性網明言少有能解如是正性者梵天言是正性不一不多網明若善男子善女人能如是知諸法正性若<span class='corr'>已</span>知若今知若當知是人無有法<span class='corr'>已</span>得無有法今得無有法當得所以者何佛說無得無分別名為所作<span class='corr'>已</span>辦相若人聞是諸法正性勤行精進是名如說修行。</p>
<p>思益梵天白佛言世尊誰應受供養佛告梵天不為世法之所牽者世尊誰能消供養佛言於法無所取者世尊誰為世間福田佛言不壞菩提性者世尊誰為眾生善知識佛言於一切眾生不捨慈心者世尊誰知報佛恩佛言不斷佛種者世尊誰能供養佛佛言能通達無生際者世尊誰能親近於佛佛言乃至失命因緣不毀禁者。</p>
<p>世尊何謂菩薩能為施主佛言菩薩能教眾生一切智心世尊何謂菩薩能奉禁戒佛言常能不捨菩提之心世尊何謂菩薩能行忍辱佛言見心相念念滅世尊何謂菩薩能行精進佛言求心不得世尊何謂菩薩能行禪定佛言除身心麄相世尊何謂菩薩能行智慧佛言於一切法無有戲論世尊何謂菩薩能行慈心佛言不生眾生想世尊何謂菩薩能行悲心佛言不生法想世尊何謂菩薩能行喜心佛言不生我想世尊何謂菩薩能行捨心佛言不生彼我想。</p>
<p>世尊何謂菩薩徧行佛言能淨身口意業爾時世尊而說偈言。</p>

<div class="lg regular" style="margin-left:0em;"><div class='lg-row'>若身淨無惡　口淨常實語　心淨常行慈</div>
<div class='lg-row'>是菩薩徧行　知法名為佛　知離名為法</div>
<div class='lg-row'>知無名為僧　是菩薩徧行　不依止欲界</div>
<div class='lg-row'>不住色無色　行如是禪定　是菩薩徧行</div>
<div class='lg-row'>信解諸法空　及無相無作　而不盡諸漏</div>
<div class='lg-row'>是菩薩徧行</div>
</div><p>思益梵天復白佛言世尊所說四聖諦何等是真聖諦梵天苦不名為聖諦苦集不名為聖諦苦滅不名為聖諦苦滅道不名為聖諦所以者何若苦是聖諦者一切牛驢畜生等皆應有苦聖諦若集是聖諦者一切在所生處眾生皆應有集聖諦所以者何以集故生諸趣中若苦滅是聖諦者觀滅者說斷滅者皆應有滅聖諦若道是聖諦者緣一切有為道者皆應有道聖諦梵天以是因緣故當知聖諦非苦非集非滅非道聖諦者知苦無生是名苦聖諦知集無和合是名集聖諦於畢竟滅法中知無生無滅是名滅聖諦於一切法平等以不二法得道是名道聖諦梵天真聖諦者無有虛妄。</p>
<p>梵天若行者言我知見苦是虛妄我斷集是虛妄我證滅是虛妄我修道是虛妄所以者何是人遺失佛所護念是故說為虛妄何等是佛所護念謂不憶念一切諸法是名佛所護念若行者住是念中則不住一切相若不住一切相則住實際若住實際是名不住心若不住心是人名為非實語非妄語者梵天是故當知若非實非虛妄者是名聖諦。</p>
<p>非離生死得涅槃名為聖諦若人證如是四諦是名世間實語者梵天當來有比丘不修身不修戒不修心不修慧是人說生相是苦諦眾緣和合是集諦滅法是滅諦以二法求相是道諦佛言我說此愚人是外道徒黨我非彼人師彼非我弟子是人墮於邪道破失法故說言有諦梵天且觀我坐道塲時不得一法是實是虛妄若我不得法是法寧可於眾中有言說有論議有教化耶。</p>
<p>梵天如來坐道場時唯得虛妄顛倒所起煩惱畢竟空性以無所得故得以無所知故知所以者何我所得法不可見不可聞不可覺不可識不可取不可着不可說不可難出過一切法相無語無說無有文字無言說道梵天此法如是猶如虛空汝欲於如是法中得利益耶梵天言不也世尊諸佛如來甚為希有成就未曾有法深入大慈大悲得如是寂滅相法而以文字言說教人令得世尊其有聞是能信解者當知是人不從小功德來世尊是法一切世間之所難信所以者何世間貪着實而是法無實無虛妄世間貪着法而是法無法無非法世間貪着涅槃而是法無生死無涅槃世間貪着善法而是法無善無非善世間貪着樂而是法無苦無樂世間貪着佛出世而是法無佛出世亦無涅槃雖有說法而是法非可說相雖讚說僧而僧即是無為是故此法一切世間之所難信譬如水中出火火中出水難可得信如是煩惱中有菩提菩提中有煩惱是亦難信所以者何如來得是虛妄煩惱之性亦無法可得有所說法亦無有形雖有所知亦無分別證涅槃亦無滅者世尊若有善男子善女人能信解如是法義者當知是人安住道塲當知是人破壞魔軍當知是人得一切種智當知是人轉於法輪當知是人作無量佛事。</p>
<p>佛告梵天若人能於如來所說文字語言章句通達隨順不違不逆和合為一隨其義理不隨章句言辭而善知言辭所應之相知如來以何言說法以何隨宜說法以何方便說法以何法門說法以何大悲說法梵天若菩薩能知如來以是五力說法是菩薩能作佛事。</p>
<p>爾時網明菩薩白佛言世尊是思益梵天云何聞大悲法而不喜悅思益言善男子若識在二法則有喜悅若識在無二實際法中則無喜悅譬如幻人見幻戲事無所喜悅菩薩知諸法相如是則於如來若說法若神通亦無喜悅又善男子如佛所化人聞佛說法不喜不悅菩薩知諸法相與化無異於如來所不加喜悅於餘眾生無下劣想網明言梵天汝今見諸法如幻相耶梵天言若人分別諸法者汝當問之網明言汝今於何處行梵天言一切凡夫行處吾於彼行善男子凡夫行賢聖行皆無二無差別善男子一切行非行一切說非說一切道非道。</p>
<p>網明言汝說一切凡夫行處吾於彼行者則有行相梵天言若我有所生處應有行相網明言汝若不生云何教化眾生梵天言佛所化生吾如彼生網明言佛化所生則無生處梵天言寧可見不網明言以佛力故見梵天言我生亦如是以業力故網明言汝於起業中行耶梵天言我不於起業中行網明言云何言以業力故梵天言如業性力亦如是是二不出於如爾時舍利弗白佛言世尊若有能入是菩薩隨宜所說法中者得大功德所以者何世尊乃至聞是上人名字尚得大利何况聞其所說譬如有樹不依於地在虛空中而現根莖枝葉華果甚為希有此人行相亦復如是不住一切法而於十方現有行有生死亦有如是智慧辯才世尊若有善男子善女人聞是智慧自在力者其誰不發阿耨多羅三藐三菩提心。</p>
<p>於是迦葉問網明菩薩言善男子仁者幾時當得阿耨多羅三藐三菩提網明言大迦葉若有問幻所化人汝幾時當得阿耨多羅三藐三菩提是幻人當云何答大迦葉言善男子幻所化人無决定相當何所答網明言大迦葉一切諸法亦如幻所化人無決定相誰可問言汝幾時當成阿耨多羅三藐三菩提大迦葉言善男子幻所化人離於自相無異無別無所志願汝亦如是耶若如是者汝云何能利益無量眾生網明言阿耨多羅三藐三菩提即是一切眾生性一切眾生性即是幻性幻性即是一切法性於是法中我不見有利不見無利大迦葉言善男子汝今不令眾生住菩提耶網明言諸佛菩提有住相耶大迦葉言無也網明言是故我不令眾生住於菩提亦不令住聲聞辟支佛道大迦葉言善男子汝今欲趣何所網明言我所趣如如趣大迦葉言如無所趣亦無有轉網明言如如無趣無轉一切法住如相故我無趣無轉大迦葉言若無趣無轉汝云何教化眾生網明言若人發願則是不能教化眾生若人於法有轉是亦不能教化眾生大迦葉言善男子汝不轉眾生生死耶網明言我尚不得生死何況於生死中而轉眾生大迦葉言汝不令眾生得涅槃耶網明言我尚不見涅槃何況教化眾生令住涅槃大迦葉言善男子若汝不得生死不見涅槃何故今為無量眾生行於菩提此豈不為滅度眾生耶網明言若菩薩得生死分別涅槃因眾生行菩提此則不應說為菩薩大迦葉言善男子汝今於何處行網明言我非生死中行非涅槃中行亦不以眾生相行大迦葉如汝所問汝何處行者如佛所化人行處吾於彼行大迦葉言佛所化人無有行處網明言當知一切眾生所行亦如是相大迦葉言佛所化人無貪無恚無癡若一切眾生所行如是相者眾生貪恚癡從何所起網明言我今問汝隨意答我大迦葉汝今寧有貪恚癡不答言無也網明言是貪恚癡盡滅耶答言不也網明言若大迦葉今無貪恚癡亦不盡滅者汝置貪瞋癡於何所耶答言善男子凡夫從顛倒起妄想分別生貪恚癡耳賢聖法中善知顛倒實性故無妄想分別是以無貪恚癡大迦葉於汝意云何若法從顛倒起是法為實為虛妄耶答言是法虛妄非是實也網明言若法非實可令實耶答言不也網明言若法非實仁者欲於是中得貪恚癡耶答言不也網明言若然何者是貪恚癡能惱眾生者答言善男子若爾者一切從本<span class='corr'>已</span>來離貪恚癡相網明言以是故我說一切法相如佛所化。</p>
<p>佛告迦葉是網明菩薩當得作佛號普光自在王如來不以文字說法但放光明照諸菩薩即得無生法忍其佛光明復照十方通達無礙令諸眾生得離煩惱又其光明常出三十二種清淨法音何等三十二所謂諸法空無眾生見故諸法無相離分別故諸法無作出三界故諸法離欲性寂滅故諸法離瞋無有礙故諸法離癡無闇冥故諸法無所從來本無生故諸法無所去無所至故諸法不住無所依故諸法過三世去來現在無所有故諸法無異其性一故諸法不生離於報故諸法無業業報作者不可得故諸法不作無所起故諸法無起無為性故諸法無為離生滅故諸法真不從和合生故諸法實一道門故諸法無眾生眾生不可得故諸法無我第一義故諸法鈍無所知故諸法捨離憎愛故諸法離煩惱無有熱故諸法無垢性不汙故諸法一相離欲際故諸法離相常定故諸法住實際性不壞故諸法如相不分別故諸法入法性徧入故諸法無緣諸緣不合故諸法是菩提如實見故諸法是涅槃無因緣故迦葉普光自在王如來光明常出如是清淨法音亦能令諸菩薩施作佛事其佛國土無有魔事佛壽無量阿僧祇劫。</p>
<p>爾時思益梵天白佛言世尊菩薩以何行諸佛授阿耨多羅三藐三菩提記佛言若菩薩不行生法不行滅法不行善不行不善不行世間不行出世間不行有罪法不行無罪法不行有漏法不行無漏法不行有為法不行無為法不行修道不行除斷不行生死不行涅槃不行見法不行聞法不行覺法不行知法不行施不行捨不行戒不行覆不行忍不行善不行發不行精進不行禪不行三昧不行慧不行行不行知不行得梵天若菩薩如是行者諸佛則授阿耨多羅三藐三菩提記所以者何諸所有行皆有所是無所是是菩提諸所有行皆是分別無分別是菩提諸所有行皆是起作無起作是菩提諸所有行皆是戲論無戲論是菩提是故當知若菩薩過諸所行則得受記離諸法二相故是受記義。</p>
<p>梵天我於往昔供養諸佛恭敬尊重讚嘆淨修梵行一切布施一切持戒及行頭陀離於瞋恚忍辱慈心如所說行勤修精進一切所聞皆能受持獨處遠離入諸禪定隨所聞慧讀誦思問是諸如來亦不見授記何以故依止所行故以是當知若諸菩薩出過一切諸行則得受記。</p>
<p>梵天我於是後見然燈佛即得無生法忍佛時授我記言汝於來世當得作佛號釋迦牟尼如來應供正徧知我爾時出過一切諸行具足六波羅密所以者何若菩薩能捨諸相名為檀波羅密能滅諸受持名為尸羅波羅密不為六塵所傷名為羼提波羅密離諸所行名為毘黎耶波羅密不憶念一切法名為禪波羅密能忍諸法無生性名為般若波羅密我於然燈佛所具足如是六波羅密世尊云何名具足六波羅密梵天若不念施不依止戒不分別忍不取精進不住禪定不二於慧是名具足六波羅密。</p>
<p>於是網明菩薩白佛言世尊何謂菩薩家清淨佛言善男子菩薩若生轉輪聖王家不名家清淨若生帝釋中若生梵王中亦不名家清淨在所生處乃至畜生自不退失善根亦令眾生生諸善根是名菩薩家清淨又網明慈是菩薩家心平等故悲是菩薩家深心念故喜是菩薩家生法喜故捨是菩薩家離貪著故不捨菩提是菩薩家不貪聲聞辟支佛地故。</p>
<p>爾時思益梵天謂文殊師利言如來不說法耶文殊師利言佛雖說法不以二相何以故如來性無二故雖有所說而無二也梵天言若一切法無二其誰為二文殊師利言凡夫貪著我故分別二耳不二者終不為二雖種種分別為二然其實際無有二相梵天言云何識無二法文殊師利言若無二可識則非無二所以者何無二相者不可識也。</p>
<p>梵天言誰能聽如來如是法答言不漏六塵者梵天言誰能知是法答言無識無分別無諍訟者。</p>
<p>梵天若於法中有高下心貪著所愛皆是諍訟佛所說法無有諍訟梵天樂戲論者無不諍訟樂諍訟者無沙門法樂沙門法者無有妄想貪著梵天言云何比丘隨佛語隨佛教答言若比丘稱讚毀辱其心不動是名隨佛教若比丘不隨文字語言是名隨佛語。</p>
<p>梵天言云何比丘能守護法答言若比丘不逆平等不壞法性是名能守護法梵天言云何比丘親近於佛答言若比丘於諸法中不見有法若近若遠是名親近於佛。</p>
<p>梵天言誰能見佛答言若不著肉眼不著天眼不著慧眼是名能見佛梵天言誰能見法答言不逆諸因緣法者梵天言誰能順見諸因緣法答言不起平等不見平等所生相者梵天言誰得真智答言不生不滅諸漏者。</p>
<p>梵天言誰為得解脫者答言不壞縛者梵天言誰為得度答言不住生死不住涅槃者梵天言漏盡比丘盡何事耶答言若有所盡不名漏盡知諸漏空相隨如是知名為漏盡。</p>
<p>梵天言誰能見聖諦答言無有見聖諦者所以者何隨所有見皆為虛妄無所見者乃名見諦。</p>
<p>梵天言是諦當於何求答言當於四顛倒中求梵天言何故作如是說答言求四顛倒不得淨不得常不得樂不得我若不得淨是即不淨若不得常是即無常若不得樂是即為苦若不得我是即無我梵天一切法空無我是為聖諦若能如是求諦是人不見苦不斷集不證滅不修道梵天言云何名修道答言若不分別是法是非法離於二相名為修道以是道求一切法不得是名為道是道不令人離生死至涅槃所以者何不離不至乃名聖道。</p>
<p>爾時等行菩薩白佛言世尊所言菩薩菩薩者為何謂耶佛言善男子若菩薩於邪定眾生發大悲心於正定眾生不見殊異故言菩薩所以者何菩薩不為正定眾生不為不定眾生故發心但為度邪定眾生故而起大悲發阿耨多羅三藐三菩提心故名菩薩。</p>
<p>若菩薩能代一切眾生受諸苦惱亦復能捨一切福事與諸眾生是名菩薩。</p>
<p>爾時等行菩薩謂文殊師利如汝所說皆為真實答言一切言說皆為真實又問虛妄言說亦真實耶答言如是所以者何是諸言說皆為虛妄無處無方若法皆虛妄無處無方是故一切言說皆是真實善男子提婆達語如來語無異無別所以者何一切言說皆是如來言說不出如故一切言說有所說事皆以無所說故得有所說是以一切言說皆平等文字同故文字無念故文字空故等行言如來不說凡夫語言賢聖語言耶文殊師利言然以文字說凡夫語言亦以文字說賢聖語言如是善男子諸文字有分別是凡夫語言是賢聖語言耶等行言不也文殊師利言如諸文字無分別一切賢聖亦無分別是故賢聖無有言說所以者何賢聖不以文字相不以眾生相不以法相有所說也譬諸鐘鼓眾緣和合而有音聲是諸鐘鼓亦無分別如是諸賢聖養知眾因緣故於諸言說無貪無礙等行言如佛所說汝等集會當行二事若說法若聖默然何謂說法何謂聖默然答言若說法不違佛不違法不違僧是名說法若知法即是佛離相即是法無為即是僧是名聖默然。</p>
<p>又善男子若知一切眾生諸根利鈍而教誨之名為說法常入於定心不散亂名聖默然等行言如我解文殊師利所說義一切聲聞辟支佛無有說法亦無聖默然所以者何是人不能了知一切眾生諸根利鈍亦復不能常在於定文殊師利若有真實問何等是世間說法者何等是世間聖默然者則當為說諸佛是也所以者何諸佛善能分別一切眾生諸根利鈍亦常在定佛告文殊師利如是如是如等行所說唯諸如來有此二法爾時須菩提白佛言世尊我親從佛聞汝等集會當行二事若說法若聖默然世尊若聲聞不能行者云何如來勑諸比丘行此二事佛告須菩提於汝意云何若聲聞不從他聞能說法能聖默然不須菩提言不也須菩提是故當知一切聲聞辟支佛無有說法無聖默然。</p>
<p>爾時須菩提問文殊師利若聲聞辟支佛不能如是說法不能如是聖默然者諸菩薩有成就如是功德能說法能聖默然不答言唯佛當知於是佛告須菩提有三昧名入一切語言心不散亂若菩薩成就是三昧皆得是功德爾時文殊師利謂等行菩薩善男子為眾生八萬四千行故說八萬四千法藏名為說法常在一切滅受想定中名聖默然善男子我若一劫若減一劫演說是義是名說法相是聖默然相猶不能盡於是佛告等行菩薩善男子乃往過去無量無邊不可思議阿僧祇劫時世有佛號曰普光。</p>
<p>其普光佛以三乘法為弟子說亦多樂說如是法言汝等比丘當行二事若說法若聖默然。</p>
<p>復廣說淨明三昧所以名曰淨明三昧者若菩薩入是三昧即得解脫一切諸相及煩惱着亦於一切佛法得淨光明是故名為淨明三昧又前際一切法淨後際一切法淨現在一切法淨是三世畢竟淨無能令不淨性常淨故是以說一切諸法性常清淨何謂諸法性淨謂一切法空相離有所得故一切法無相相離憶想分別故一切法無作相不取不捨無求無願畢竟離自性故是名性常清淨以是常淨相知生死性即是涅槃性涅槃性即是一切法性是故說心性常清淨善男子譬如虛空若受垢汙無有是處心性亦如是若有垢汙無有是處又如虛空雖為烟塵雲霧覆曀不明不淨而不能染汙虛空之性設染汙者不可復淨以虛空實不染汙故還見清淨凡夫心亦如是雖邪憶念起諸煩惱然其心性不可垢汙設垢汙者不可復淨以心相實不可垢汙性常明淨是故心得解脫善男子是名入淨明三昧門。</p>
<p>爾時等行菩薩白佛言未曾有也世尊諸佛菩薩為大饒益如所說行精進眾生世尊其懈怠不能如所說行者雖值百千萬佛無能為也當知從勤精進得出菩提。</p>
<p>思益梵天謂文殊師利若行者於平等中不見諸法是名得聖道<span class='corr'>已</span>文殊師利言何故不見思益言離二相故不見不見即是正見又問誰能正見世間答言不壞世間相者又問云何為不壞世間相答言色如無別無異受想行識如無別無異若行者見五陰平等如相是名正見世間又問何等是世間相答言滅盡是世間相又問滅盡相復可盡耶答言滅盡相者不可盡也又問何故說言世間是滅盡相答言世間畢竟盡相是相不可盡所以者何<span class='corr'>已</span>盡者不復盡也又問佛不說一切有為法是盡相耶答言世間是盡相終不可盡是故佛說一切有為法是盡相又問何等數名有為法答言以盡相故名有為法又問有為法者為住何所答言無為性中住又問有為法無為法有何差別答言有為法無為法文字言說有差別耳所以者何以文字言說言是有為是無為若求有為無為實相則無差別以實相無差別故又問何等是諸法實相義答言一切法平等無有差別是諸法實相義又問何等為義答言以文字說令人得解故名為義所以者何實相義者不如文字所說諸佛雖以文字有所言說而於實相無所增減文殊師利一切言說皆非言說是故佛語名不可說諸佛不可以言相說故又問云何得說佛相答言諸佛如來不可以色身說相不可以三十二相說相不可以諸功德法說相又問諸佛可離色身三十二相諸功德法而說相耶答言不也所以者何色身如三十二相如諸功德法如諸佛不即是如亦非離如如是可說佛相不失如故又問諸佛世尊得何等故號名為佛答言諸佛世尊通達諸法性相如故說名為佛正徧知者。</p>
<p>於是等行菩薩白佛言世尊何謂菩薩發行大乘爾時世尊以偈答言。</p>

<div class="lg regular" style="margin-left:0em;"><div class='lg-row'>菩薩不壞色　發行菩提心　知色即菩提</div>
<div class='lg-row'>是名行菩提　如色菩提然　等入於如相</div>
<div class='lg-row'>不壞諸法性　是名行菩提　不壞諸法性</div>
<div class='lg-row'>則為菩提義　是菩提義中　亦無有菩提</div>
<div class='lg-row'>正行第一義　是名行菩提　若法及非法</div>
<div class='lg-row'>不分別為二　亦不得不二　是名行菩提</div>
<div class='lg-row'>若二則有為　非二則無為　離是二邊者</div>
<div class='lg-row'>是名行菩提　行於世間法　處中若蓮花</div>
<div class='lg-row'>遵修最上道　是名行菩提　世間所行處</div>
<div class='lg-row'>悉於是中行　世間所貪著　於中得解脫</div>
<div class='lg-row'>菩薩無所畏　不沒生死淵　無憂無疲倦</div>
<div class='lg-row'>而行菩提道　斯人能善知　法性真實相</div>
<div class='lg-row'>是故不分別　是法是非法　常住於平等</div>
<div class='lg-row'>護持佛正法　一切無所念　則是如來法</div>
<div class='lg-row'>若有佛無佛　是法常住世　能通達是相</div>
<div class='lg-row'>是名護持法　諸法之實相　了達知其義</div>
<div class='lg-row'>安住於此中　而為人演說　行於甚深法</div>
<div class='lg-row'>魔所不能測　是人於諸法　無所貪着故</div>
<div class='lg-row'>願求諸佛慧　亦不着願求　諸佛慧無礙</div>
<div class='lg-row'>不着法非法　若能不着此　究竟得佛道</div>
<div class='lg-row'>法性不可議　常住於世間　若能知如是</div>
<div class='lg-row'>不生亦不滅　菩薩念眾生　不解是法相</div>
<div class='lg-row'>為之勤精進　令得離顛倒　信解常定法</div>
<div class='lg-row'>及寂滅無漏　其心得解脫　故說常定者</div>
<div class='lg-row'>自住平等法　以此導眾生　不違平等行</div>
<div class='lg-row'>故說常定者　志念常堅固　不忘菩提心</div>
<div class='lg-row'>亦能化眾生　故說常定者　常念於諸佛</div>
<div class='lg-row'>真實法性身　遠離色身相　故說常定者</div>
<div class='lg-row'>常修念於法　如諸法實相　亦無有憶念</div>
<div class='lg-row'>故說常定者　常修念於僧　僧即是無為</div>
<div class='lg-row'>離數及非數　常入如是定　我見與佛見</div>
<div class='lg-row'>空見生死見　涅槃之見等　皆無是諸見</div>
<div class='lg-row'>無量智慧光　知諸法實相　無闇無障礙</div>
<div class='lg-row'>是行菩提道　是乘名大乘　不可思議乘</div>
<div class='lg-row'>悉容諸眾生　猶不盡其量　虛空無有量</div>
<div class='lg-row'>亦無有形色　大乘亦如是　無量無障礙</div>
<div class='lg-row'>若人聞此經　乃至持一偈　永脫於諸難</div>
<div class='lg-row'>得到安隱處　敬念此經者　捨是身<span class='corr'>已</span>後</div>
<div class='lg-row'>終不墮惡道　常生人天中　於後惡世時</div>
<div class='lg-row'>若得聞是經　我皆與授記　究竟成佛道</div>
<div class='lg-row'>若持此經者　佛法在是人　是人在佛法</div>
<div class='lg-row'>亦能轉法輪　若人持是經　能轉無量劫</div>
<div class='lg-row'>生死諸往來　得近於佛道　若能持是經</div>
<div class='lg-row'>精進大智慧　是名極勇猛　能破魔軍眾</div>
<div class='lg-row'>我於然燈佛　住忍得受記　若有樂是經</div>
<div class='lg-row'>我授記亦然　若人於佛後　能解說是經</div>
<div class='lg-row'>佛雖不在世　為能作佛事</div>
</div><p>爾時思益梵天謂文殊師利如來是實語者能說如是法文殊師利言如來於法無所說何以故如來尚不得諸法何況說法思益言如來豈不分別諸法是世間是出世間是有為是無為耶文殊師利言於汝意云何是虛空可說可分別不思益言不也文殊師利言今說虛空名字以所說故有生有滅耶思益言不也文殊師利言如來說法亦復如是不以說故諸法有生有滅如此說法是不可說相亦以此法有所教誨是無所教誨所以者何如說法性不說法性亦如是是故說一切法住於如中如亦無所住爾時釋梵四天王俱在會中即以天華散於佛上而作是言世尊若善男子善女人聞文殊師利說法有信解者當知是人能破魔軍及餘怨敵所以者何文殊師利今所說法能破一切邪見妄想世尊若善男子善女人聞於是法不驚不怖當知是人不從小功德來。</p>
<p>世尊我等於此經中得智慧光明而不能得報佛及文殊師利思益梵天之恩。</p>
<p>爾時世尊語釋梵四天王等大眾言善哉善哉善男子若人所從聞是經處若和尚若阿闍黎我不見世間供養之具能報其恩是法出於世間世間供養所不能報是法度於世間世間財物所不能報是法無染染汙之物所不能報諸善男子是法餘無能報唯有一事如說修行若人於此法中能如說修行者是名能報師恩是則名為順如來語順如來教。</p>
<p>爾時會中有天子名不退轉白佛言世尊所說隨法行隨法行者為何謂耶佛告天子隨法行者不行一切法是名隨法行所以者何若不行諸法則不分別是正是邪如是行者不行善不行不善不行有漏不行無漏不行世間不行出世間不行有為不行無為不行生死不行涅槃是名隨法行若起法相者是則不名隨法行也若念言我行是法是則戲論不隨法行若不受一切法則隨法行於一切法無憶念無分別無所行是名隨法行。</p>
<p>爾時大迦葉白佛言世尊譬如大龍若欲雨時雨於大海此諸菩薩亦復如是以大法雨雨菩薩心佛言迦葉如汝所說。</p>
<p>是故此諸菩薩但於甚深智慧無量大海菩薩心中雨如是等不可思議無上法雨。</p>
<p>迦葉又如大海甚深無底此諸菩薩亦復如是能思惟無量法故名為甚深一切聲聞辟支佛不能測故名為無底迦葉又如大海集無量水此諸菩薩亦復如是集無量法無量智慧是故說諸菩薩心如大海。</p>
<p>迦葉又如大海有三種寶一者少價二者有價三者無價此諸菩薩所可說法亦復如是隨諸眾生根之利鈍令得解脫有以小乘而得解脫有以中乘而得解脫有以大乘而得解脫迦葉又如大海漸漸轉深此諸菩薩亦復如是。</p>
<p>迦葉又如劫盡燒時諸小陂池江河泉源在前枯竭然後大海乃當消盡正法滅時亦復如是諸行小道正法先盡然後菩薩大海之心正法乃滅迦葉此諸菩薩寧失身命不捨正法汝謂菩薩失正法耶勿造斯觀迦葉如彼大海有金剛珠名集諸寶乃至七日出時火至梵世而此寶珠不燒不失轉至他方大海之中若是寶珠在此世界世界燒者無有是處此諸菩薩亦復如是正法滅時七邪法出爾乃至於他方世界何等七一者外道論二者惡知識三者邪用道法四者互相惱亂五者入邪見棘林六者不修福德七者無有得道此七惡出時是諸菩薩知諸眾生不可得度爾乃至於他方佛國不離見佛聞法教化眾生增長善根迦葉又如大海為無量眾生之所依止此諸菩薩亦復如是眾生依止得三種樂人樂天樂涅槃之樂迦葉又如大海鹹不可飲此諸菩薩亦復如是諸魔外道不能吞滅於是大迦葉白佛言世尊大海雖深尚可測量此諸菩薩不可測也佛告迦葉三千大千世界微塵猶可知數此諸菩薩功德無量不可數也。</p>
<p>爾時世尊現神通力令魔波旬及其軍眾來詣佛所作是言世尊我與眷屬今於佛前立此誓願是經所流布處若說法者及聽法者并彼國土不起魔事亦當擁護是經爾時世尊放金色光照此世界告文殊師利言如來今護念是經利益諸法師故是經在閻浮提隨其歲數佛法不滅。</p>
<p>佛說是經時七十二那由他眾生得無生法忍無量眾生發阿耨多羅三藐三菩提心。</p>
</div>
<p class='juan'>御錄經海一滴卷之五</p>
<div class='div-w'>
<p class='h1'>音釋</p>
<div class='div-note'>曀<p style="margin-left:1em"><span class='note-inline'>(於計切隂而風也)</span>。</p>
敵<p style="margin-left:1em"><span class='note-inline'>(村歷對也)</span>。</p>
陂<p style="margin-left:1em"><span class='note-inline'>(布睂切陂陀不平也)</span>。</p>
鹹<p style="margin-left:1em"><span class='note-inline'>(音咸鹽味)</span>。</p>
</div></div>
</div><!-- end of div[@id='body'] -->
</body></html>