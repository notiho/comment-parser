<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>御錄經海一滴序　　　　　　　　見一</p><p>釋迦牟尼文佛大智慧海中緣起漚生度諸眾生令入無餘涅槃普說三藏十二分文字至為浩瀚然佛所覺了一切諸法未說者無論其<span class='corr'>已</span>說者自西天來至震旦僅百分之一耳然即此<span class='corr'>已</span>來震旦者雖一經中一品一品中一門一門中一法一法中一義一義中一句如欲詮量演布縱以大海量墨須彌聚筆寫之而不能盡雖然此三藏十二分不作字相不作句相不作有言相不作無言相即世尊更歷恒河沙數劫住世轉輪更說百千萬億倍三藏十二分終不得云我佛如來曾轉法輪也如是兩邊俱不得[糸*系]毫滯著回互然則大藏經卷如何可有所揀擇耶乃朕今者萬幾餘暇隨喜教海於般若華嚴寶積大集等經卷帙浩繁者未及遍閱但於圓覺金剛楞嚴淨名等經展誦易周者若干部每部各親錄數十則其義何居曰無量無邊差別佛事皆不離無相真心而有即卷常舒如來於一言語中演出無邊契經海即舒常卷一切法門無盡海同會一法道塲中是以如網有綱提之則孔孔皆正如衣有領牽之則縷縷俱來夫金剛經有演四句偈之說佛口親宣也大般若經六百卷而以般若波羅蜜多心經二百六十字撮其指要舉彼例此何妨向眾寶內探如意珠於羣藥中取阿陀妙固可從本得柯從柯得條從條得枝從枝得葉矣唯夫三藏十二分並入無相三昧演廣非多此是一中之多標略非一此是多中之一有說亦得此是默中說無說亦得此是說中默昔如來以不說說故四十九年未嘗轉法輪迦葉以不聞聞故畢鉢巖中無人聚會而三藏十二分不曾著一字朕今以不揀擇揀擇故所採所錄不獨震旦經藏未嘗缺遺一言一句即西天未來古佛未說者亦復不增不減無欠無餘焉夫五千教典屢說降魔而不二心宗本自無諍佛魔對待我人之見刺橫生邪正分疆法執之情塵宛立如來的旨夫豈其然觀夫經中所載羣魔外道當其一承佛語率多立時皈依願為弟子然則佛之降魔秪與古德為人無異不過教化羣迷同證無生豈其執<span class='corr'>己</span>為正蕳他為邪種種我相人相如此為佛如彼為魔而存佛見法見哉葢佛界無量而魔界一如佛界以無量智海無邊而迷雲一如智海以無邊我佛如來具正徧知正知如日照中天徧知如澤潤大地如是無量無邊魔界迷雲如來悉知悉見為諸眾生一一破除咸歸無上正覺永不入於魔罥凡諸問答皆屬一期方便之門不持所問之答為佛所開示眾生即所答之問亦乃佛所幻化敷宣無非析理分條窮業識之萬變發矇振聵燭深覆之羣幽萬[泳-永+(瓜-、)]千支滔天濁浪入覺海而無波不息千回百折長夜昏衢昇慧日而有暗皆消唯其眾生多病是以醫王多藥其問也列千千之病狀其答也示一一之良方迨其藥病雙消法爾問答俱寂所為化人問幻士谷響答泉聲以八萬四千塵勞門作八萬四千功德藏以無自性真實法自證即以無自性真實法為人四十九年因此一大事出世故曰唯此一事實餘二即非真若謂釋迦牟尼佛能令西天九十六種外道悉皆摧伏由於辨才無礙者不特是非未泯猶然背覺合塵者所不必論即[糸*系]毫許佛魔之見未消而以辨才無礙讚歎三藏十二分是人即為不能解佛所說義此經云何受汝讚歎經不云乎不著世間如蓮花常善入於空寂行達諸法相無罣礙稽首如空無所依夫此性經真空性空真經清淨本然周遍法界學人安得妄以識心分別作實事實境會哉况實事實境即非實事實境而非實事實境即是實事實境歷歷交加重重無盡斯皆實語如語述佛真文非學者言思之所可明唯達人親證方自了耳永明云以聖言為定量邪偽難移用至教為指南依憑有據故師所作宗鏡錄廣引羣經備彰佛意乃尚有魔民弘忍軰斥師為義解沙門謂法眼宗由此而衰其罪與謗三藏經文無異定墮無間地獄夫船筏以渡迷津之者導師為引失路之人若其生而知之本未嘗迷則無文無字與恒沙文字一道齊平并不得有同異總別成壞之相又有何義解非義解之別若有一[糸*系]未盡則所以淨此一[糸*系]者豈得不藉如來善能分別諸相於第一義而不動之大智慧光大威神力乎又况躑躅於情塵識浪之中徬徨於聖果凡因之際不以佛祖如語實語導入此宗轉用何等法門為人乃可宗鏡錄者全引佛經錄其綱骨不特是三藏十二分之旨併且是三藏十二分之語若謂宗鏡錄是義解者則佛之三藏十二分盡是義解矣且世間凡有一文一字一點一畫皆是義解又何者為非義解耶必擎拳豎拂揚眉瞬目胡喝亂棒方非義解乎若作如是會則是義解之尤更且無義可解同於狂癡耳况從上宗師為人語句亦不過是經典中片語單詞取以為人逗機應節何嘗離經一字乃片語單詞則謂非義解整章全偈即斥為義解可乎既此是義解則古今宗徒又何得上堂說法豈此等野狐亂統即非義解而我佛如來所說之微玅義趣廣大法門轉皆義解耶永明之意謂上上根人目宗之一字即入如來大智慧海何必更問諸餘若因法利無邊廣欲為人普說則龍宮寶藏鷲嶺金文皆同一際總無異旨非略非詳不多不一是以錄茲百卷凡欲學人從此入於五千教典也末世僧徒多愚少慧於此百卷猶復意怠情煩千有餘年無人知其最尊最上迺者朕為刊十存二錄其大綱所以俯徇機宜引人入勝葢永明以宗鏡為大藏之嚮導朕又以宗鏡大綱之書為宗鏡錄之嚮導耳節錄宗鏡之後因而泛覽經文下與未來眾生同一傾心悲仰上與過去諸佛同一化建無門爰思五千教典廣博無涯目覽心周實為不易乃推廣永明纂集宗鏡之心即用朕前此節錄大綱之例親御丹鈆隨披隨錄既以受持讀誦即以刊刻頒行導引羣生入於如來普光明藏大智度海凡以人之根利根鈍不同樂簡樂繁各別欲探堂奧往往之遶於門庭未覩本原勢必難尋其枝葉今者標茲甚深妙義聽其文勢不全則務多之者既飲上藥而化凝酥執總之人復探宏綱而思細目庶幾學人由此知閱三藏十二分而非朕於三藏十二分有取有舍也朕於宗乘實有所見而無疑至於教典向來從未研究然了知既悟之人根本教乘一貫若不與佛口相應設使妙證亦非究竟不見達摩直指人心傳此教外別傳而令以楞伽為印證乎且迦葉阿難馬鳴龍樹並是西天四七中教外別傳之祖乃種種諸經皆迦葉今阿難述其所聞於我佛如來者如是迨後馬鳴龍樹如佛之心復造種種諸論何有一經一論不出宗門祖師之所紹述若執宗徒水母借鰕為眼之誚則皆屬自相矛盾乎只緣未了自心隨文起執恐違教意是以為人簡文字令其自證簡文字非是簡教亦即是明教簡亦是教如何因簡議教若既分明自證法爾須明佛語印可自心何得偏生局見惟懼多聞若於未證之時因詮得旨不作心境對治直了佛心則有何過學者如欲廣覽靈文既可於是先窺其奧閫如欲直探驪頷更可從茲即届於寶城但莫執義上之文隨語生解要須探詮下之旨契會本宗言言冥合真心一一消歸自<span class='corr'>己</span>將積此眾微定到須彌之高廣且舉斯一滴已同渤澥之清涼矣是為序。</p>
<p>雍正十三年乙邜二月十五日</p>
</div>
<div class='div-other'><a id='mulu2' />
<p class='h1'>御錄經海一滴總目</p>
<ul class="">
<li>卷之一
<ul class="">
<li>圓覺經</li>

<li>金剛經</li>
</ul></li>

<li>卷之二
<ul class="">
<li>楞嚴經</li>
</ul></li>

<li>卷之三
<ul class="">
<li>維摩經</li>
</ul></li>

<li>卷之四
<ul class="">
<li>文殊說般若經</li>

<li>仁王護國經</li>
</ul></li>

<li>卷之五
<ul class="">
<li>思益經</li>
</ul></li>

<li>卷之六
<ul class="">
<li>菴提遮女經</li>

<li>楞伽經</li>
</ul></li>

<li>卷之七
<ul class="">
<li>入法界體性經</li>

<li>佛說智印經</li>

<li>善住意所問經</li>
</ul></li>

<li>卷之八
<ul class="">
<li>金剛手經</li>
</ul></li>

<li>卷之九
<ul class="">
<li>解深密經</li>

<li>大乘千鉢經</li>
</ul></li>

<li>卷之十
<ul class="">
<li>持世經</li>
</ul></li>

<li>卷之十一
<ul class="">
<li>心地觀經</li>

<li>無量義經</li>
</ul></li>

<li>卷之十二
<ul class="">
<li>妙法蓮華經</li>
</ul></li>

<li>卷十三之二十
<ul class="">
<li>涅槃經</li>
</ul></li>
</ul></div>
<div class='div-other'><a id='mulu3' /><p class="head2">淨口真言</p>
<p class="dharani" style="margin-left:1em">唵舒嚕的薩嗎哩的噠哩呢吽哈</p>
<p class="head2">一心頂禮</p>
<p>南無大慈悲父本師釋迦牟尼文佛世尊。</p>
<p class="head2">自歸依佛</p>
<p>南無十方三世常住佛。</p>
<p class="head2">自歸依法</p>
<p>南無十方三世常住法。</p>
<p class="head2">自歸依僧</p>
<p>南無十方三世常住僧。</p>

<div class="lg regular" style="margin-left:0em;"><div class='lg-row'>無上甚深微妙法　百千萬劫難遭遇</div>
<div class='lg-row'>願得見聞受持者　普解如來真實義</div>
</div></div>
<p class='juan'><a id='mulu4' />御錄經海一滴卷之一</p>
<div class='div-other'><a id='mulu5' />
<p class='h1'>大方廣圓覺修多羅了義經</p><p>如是我聞一時婆伽婆入於神通大光明藏三昧正受一切如來光嚴住持是諸眾生清淨覺地身心寂滅平等本際圓滿十方不二隨順於不二境現諸淨土。</p>
<p>爾時世尊告文殊師利菩薩言善男子無上法王有大陀羅尼門名為圓覺流出一切清淨真如菩提涅槃及波羅蜜教授菩薩一切如來本起因地皆依圓照清淨覺相永斷無明方成佛道云何無明善男子一切眾生從無始來種種顛倒猶如迷人四方易處妄認四大為自身相六塵緣影為自心相譬彼病目見空中華及第二月善男子空實無華病者妄執由妄執故非唯惑此虛空自性亦復迷彼實華生處由此妄有輪轉生死故名無明善男子此無明者非實有體如夢中人夢時非無及至於醒了無所得如眾空華滅於虛空不可說言有定滅處何以故無生處故一切眾生於無生中妄見生滅是故說名輪轉生死善男子如來因地修圓覺者知是空華即無輪轉亦無身心受彼生死非作故無本性無故彼知覺者猶如虛空知虛空者明空華相亦不可說無知覺性有無俱遣是則名為淨覺隨順何以故虛空性故常不動故如來藏中無起滅故無知見故如法界性究竟圓滿徧十方故是則名為因地法行菩薩因此於大乘中發清淨心末世眾生依此修行不墮邪見。</p>
<p>爾時世尊告普賢菩薩言善男子一切眾生種種幻化皆生如來圓覺妙心猶如空華從空而有幻華雖滅空性不壞眾生幻心還依幻滅諸幻盡滅覺心不動依幻說覺亦名為幻若說有覺猶未離幻說無覺者亦復如是是故幻滅名為不動善男子一切菩薩及末世眾生應當遠離一切幻化虛妄境界。</p>
<p>知幻即離不作方便離幻即覺亦無漸次。</p>
<p>爾時世尊告普眼菩薩言善男子此虛妄心若無六塵則不能有四大分解無塵可得於中緣塵各歸散滅畢竟無有緣心可見善男子彼之眾生幻身滅故幻心亦滅幻心滅故幻塵亦滅幻塵滅故幻滅亦滅幻滅滅故非幻不滅譬如磨鏡垢盡明現善男子當知身心皆為幻垢垢相永滅十方清淨善男子譬如清淨摩尼寶珠映於五色隨方各現諸愚癡者見彼摩尼實有五色善男子圓覺淨性現於身心隨類各應彼愚癡者說淨圓覺實有如是身心自相亦復如是由此不能遠於幻化是故我說身心幻垢對離幻垢說名菩薩垢盡對除即無對垢及說名者。</p>
<p>證得諸幻滅影像故爾時便得無方清淨無邊虛空覺所顯發覺圓明故顯心清淨心清淨故見塵清淨見清淨故眼根清淨根清淨故眼識清淨識清淨故聞塵清淨聞清淨故耳根清淨根清淨故耳識清淨識清淨故覺塵清淨如是乃至鼻舌身意亦復如是善男子根清淨故色塵清淨色清淨故聲塵清淨香味觸法亦復如是善男子六塵清淨故地大清淨地清淨故水大清淨火大風大亦復如是善男子四大清淨故十二處十八界二十五有清淨彼清淨故十力四無所畏四無礙智佛十八不共法三十七助道品清淨如是乃至八萬四千陀羅尼門一切清淨善男子一切實相性清淨故一身清淨一身清淨故多身清淨多身清淨故如是乃至十方眾生圓覺清淨善男子一世界清淨故多世界清淨多世界清淨故如是乃至盡於虛空圓裹三世一切平等清淨不動善男子虛空如是平等不動當知覺性平等不動四大不動故當知覺性平等不動如是乃至八萬四千陀羅尼門平等不動當知覺性平等不動善男子覺性徧滿清淨不動圓無際故當知六根徧滿法界根徧滿故當知六塵徧滿法界塵徧滿故當知四大徧滿法界如是乃至陀羅尼門徧滿法界善男子由彼妙覺性徧滿故根性塵性無壞無雜根塵無壞故如是乃至陀羅尼門無壞無雜如百千燈光照一室其光徧滿無壞無雜善男子覺成就故當知菩薩不與法縛不求法脫不厭生死不愛涅槃。</p>
<p>修習此心得成就者於此無修亦無成就圓覺普照寂滅無二於中百千萬億阿僧祗不可說恒河沙諸佛世界猶如空華亂起亂滅不即不離無縛無脫始知眾生本來成佛生死涅槃猶如昨夢善男子如昨夢故當知生死及與涅槃無起無滅無來無去其所證者無得無失無取無捨其能證者無作無止無任無滅於此證中無能無所畢竟無證亦無證者一切法性平等不壞善男子彼諸菩薩如是修行如是漸次如是思惟如是住持如是方便如是開悟求如是法亦不迷悶。</p>
<p>爾時世尊告金剛藏菩薩言善男子一切世界始終生滅前後有無聚散起止念念相續循環往復種種取捨皆是輪廻未出輪廻而辨圓覺彼圓覺性即同流轉若免輪廻無有是處譬如動目能搖湛水又如定眼由廻轉火雲駛月運舟行岸移亦復如是善男子諸旋未息彼物先住尚不可得何况輪轉生死垢心曾未清淨觀佛圓覺而不旋復是故汝等便生三惑善男子譬如幻翳妄見空華幻翳若除不可說言此翳<span class='corr'>已</span>滅何時更起一切諸翳何以故翳華二法非相待故亦如空華滅於空時不可說言虛空何時更起空華何以故空本無華非起滅故生死涅槃同於起滅妙覺圓照離於華翳善男子當知虛空非是暫有亦非暫無况復如來圓覺隨順而為虛空平等本性善男子如銷金鑛金非銷有既已成金不重為鑛經無窮時金性不壞不應說言本非成就如來圓覺亦復如是善男子一切如來妙圓覺心本無菩提及與涅槃亦無成佛及不成佛無妄輪廻及非輪廻善男子但諸聲聞所圓境界身心語言皆悉斷滅終不能至彼之親證所現涅槃何况能以有思惟心測度如來圓覺境界如取螢火燒須彌山終不能著以輪廻心生輪廻見入於如來大寂滅海終不能至是故我說一切菩薩及末世眾生先斷無始輪廻根本善男子有作思惟從有心起皆是六塵妄想緣氣非實心體已如空華用此思惟辨於佛境猶如空華復結空果展轉妄想無有是處善男子虛妄浮心多諸巧見不能成就圓覺方便。</p>
<p>爾時世尊告彌勒菩薩言善男子一切眾生從無始際由有種種恩愛貪欲故有輪廻。</p>
<p>愛欲為因愛命為果由於欲境起諸違順境背愛心而生憎嫉造種種業是故復生地獄餓鬼知欲可厭愛厭業道捨惡樂善復現天人又知諸愛可厭惡故棄愛樂捨還滋愛本便現有為增上善果皆輪廻故不成聖道是故眾生欲脫生死免諸輪廻先斷貪欲及除愛渴。</p>
<p>若諸末世一切眾生欲泛如來大圓覺海先當發願勤斷二障二障已伏即能悟入菩薩境界若事理障已永斷滅即入如來微妙圓覺滿足菩提及大涅槃。</p>
<p>爾時世尊告清淨慧菩薩言善男子圓覺自性非性性有循諸性起無取無證於實相中實無菩薩及諸眾生何以故菩薩眾生皆是幻化幻化滅故無取證者譬如眼根不自見眼性自平等無平等者眾生迷倒未能除滅一切幻化於滅未滅妄功用中便顯差別若得如來寂滅隨順實無寂滅及寂滅者。</p>
<p>善男子一切障礙即究竟覺得念失念無非解脫成法破法皆名涅槃智慧愚癡通為般若菩薩外道所成就法同是菩提無明真如無異境界諸戒定慧及淫怒癡俱是梵行眾生國土同一法性地獄天宮皆為淨土有性無性齊成佛道一切煩惱畢竟解脫法界海慧照了諸相猶如虛空此名如來隨順覺性善男子但諸菩薩及末世眾生居一切時不起妄念於諸妄心亦不息滅住妄想境不加了知於無了知不辨真實彼諸眾生聞是法門信解受持不生驚畏是則名為隨順覺性善男子汝等當知如是眾生已曾供養百千萬億恒河沙諸佛及大菩薩植眾德本佛說是人名為成就一切種智。</p>
<p>爾時世尊告威德自在菩薩言善男子無上妙覺徧諸十方出生如來與一切法同體平等於諸修行實無有二方便隨順其數無量圓攝所歸循性差別當有三種。</p>
<p>善男子若諸菩薩悟淨圓覺以淨覺心取靜為行由澄諸念覺識煩動靜慧發生身心客塵從此永滅便能內發寂靜輕安由寂靜故十方世界諸如來心於中顯現如鏡中像此方便者名奢摩他。</p>
<p>善男子若諸菩薩悟淨圓覺以淨覺心知覺心性及與根塵皆因幻化即起諸幻以除幻者變化諸幻而開幻眾由起幻故便能內發大悲輕安一切菩薩從此起行漸次增進彼觀幻者非同幻故非同幻觀皆是幻故幻相永離是諸菩薩所圓妙行如土長苗此方便者名三摩鉢提。</p>
<p>善男子若諸菩薩悟淨圓覺以淨覺心不取幻化及諸靜相了知身心皆為罣礙無知覺明不依諸礙永得超過礙無礙境受用世界及與身心相在塵域如器中鍠聲出於外煩惱涅槃不相留礙便能內發寂滅輕安妙覺隨順寂滅境界自他身心所不能及眾生壽命皆為浮想此方便者名為禪那。</p>
<p>善男子此三法門皆是圓覺親近隨順十方如來因此成佛十方菩薩種種方便一切同異皆依如是三種事業若得圓證即成圓覺。</p>
<p>若諸菩薩以圓覺慧圓合一切於諸性相無離覺性此菩薩者名為圓修三種自性清淨隨順。</p>
<p>爾時世尊告淨諸業障菩薩言善男子一切眾生從無始來妄想執有我人眾生及與壽命認四顛倒為實我體由此便生憎愛二境於虛妄體重執虛妄二妄相依生妄業道有妄業故妄見流轉厭流轉者妄見涅槃由此不能入清淨覺非覺遠拒諸能入者有諸能入非覺入故是故動念及與息念皆歸迷悶。</p>
<p>善男子云何我相謂諸眾生心所證者譬如有人百骸調適忽忘我身攝養乖方微加針艾則知有我是故證取方現我體善男子其心乃至證於如來畢竟了知清淨涅槃皆是我相善男子云何人相謂諸眾生心悟證者善男子悟有我者不復認我所悟非我悟亦如是悟已超過一切證者悉為人相其心乃至圓悟涅槃俱是我者心存少悟備殫證理皆名人相善男子云何眾生相謂諸眾生心自證悟所不及者善男子譬如有人作如是言我是眾生則知彼人說眾生者非我非彼云何非我我是眾生則非是我云何非彼我是眾生非彼我故善男子但諸眾生了證了悟皆為我人而我人相所不及者存有所了名眾生相善男子云何壽命相謂諸眾生心照清淨覺所了者一切業智所不自見猶如命根善男子若心照見一切覺者皆為塵垢覺所覺者不離塵故如湯消冰無別有冰知冰消者存我覺我亦復如是善男子末世眾生不了四相雖經多劫勤苦修道但名有為終不能成一切聖果。</p>
<p>何以故認一切我為涅槃故有證有悟名成就故譬如有人認賊為子其家財寶終不成就有我愛者亦愛涅槃伏我愛根為涅槃相名不解脫云何當知法不解脫善男子彼末世眾生習菩提者以<span class='corr'>己</span>微證為自清淨猶未能盡我相根本若復有人讚歎彼法即生歡喜便欲濟度若復誹謗彼所得者便生瞋恨則知我相堅固執持潛伏藏識遊戲諸根曾不間斷善男子彼修道者不除我相是故不能入清淨覺。</p>
<p>善男子末世眾生說病為法是故名為可憐憫者雖勤精進增益諸病末世眾生不了四相以如來解及所行處為自修行終不成就或有眾生未得謂得未證謂證見勝進者心生嫉妬由彼眾生未斷我愛是故不能入清淨覺善男子末世眾生希望成道無令求悟唯益多聞增長我見但當精勤降伏煩惱起大勇猛未得令得未斷令斷貪瞋愛慢諂曲嫉妬對境不生彼我恩愛一切寂滅佛說是人漸次成就求善知識不墮邪見若於所求別生憎愛則不能入清淨覺海。</p>
<p>爾時世尊告普覺菩薩言善男子末世眾生將發大心求善知識欲修行者當求一切正知見人心不住相不著聲聞緣覺境界雖現塵勞心恒清淨示有諸過讚歎梵行不令眾生入不律儀求如是人即得成就三藐三菩提末世眾生見如是人應當供養不惜身命彼善知識四威儀中常現清淨乃至示現種種過患心無憍慢於彼善友不起惡念即能究竟成就正覺心華發明照十方剎善男子彼善知識所證妙法應離四病云何四病一者作病若復有人作如是言我於本心作種種行欲求圓覺彼圓覺性非作得故說名為病二者任病若復有人作如是言我等今者不斷生死不求涅槃涅槃生死無起滅念任彼一切隨諸法性欲求圓覺彼圓覺性非任有故說名為病三者止病若復有人作如是言我今自心永息諸念得一切性寂然平等欲求圓覺彼圓覺性非止合故說名為病四者滅病若復有人作如是言我今永斷一切煩惱身心畢竟空無所有何况根塵虛妄境界一切永寂欲求圓覺彼圓覺性非寂相故說名為病離四病者則知清淨作是觀者名為正觀若他觀者名為邪觀。</p>
<p>善男子末世眾生欲求圓覺應當發心作如是言盡於虛空一切眾生我皆今入究竟圓覺於圓覺中無取覺者除彼我人一切諸相如是發心不墮邪見。</p>
<p>爾時世尊告賢善首菩薩言善男子是經百千萬億恒河沙諸佛所說三世如來之所守護十方菩薩之所歸依十二部經清淨眼目。</p>
<p>是經唯顯如來境界唯佛如來能盡宣說若諸菩薩及末世眾生依此修行漸次增進至於佛地善男子是經名為頓教大乘頓機眾生從此開悟亦攝漸修一切羣品。</p>
<p>若復有人聞此經名信心不惑當知是人非於一佛二佛種諸福慧如是乃至盡恒河沙一切佛所種諸善根聞此經教汝善男子當護末世是修行者無令惡魔及諸外道惱其身心今生退屈。</p>
</div>
<div class='div-other'><a id='mulu6' />
<p class='h1'>金剛般若波羅密經</p><p>佛言善男子善女人發阿耨多羅三藐三菩提心應如是住如是降伏其心。</p>
<p>所有一切眾生之類若卵生若胎生若濕生若化生若有色若無色若有想若無想若非有想非無想我皆令入無餘涅槃而滅度之如是滅度無量無數無邊眾生實無眾生得滅度者何以故須菩提若菩薩有我相人相眾生相壽者相即非菩薩復次須菩提菩薩於法應無所住行於布施所謂不住色布施不住聲香味觸法布施須菩提菩薩應如是布施不住於相何以故若菩薩不住相布施其福德不可思量。</p>
<p>凡所有相皆是虛妄若見諸相非相則見如來。</p>
<p>如來滅後後五百歲有持戒修福者於此章句能生信心以此為實當知是人不於一佛二佛三四五佛而種善根<span class='corr'>已</span>於無量千萬佛所種諸善根聞是章句乃至一念生淨信者如來悉知悉見。</p>
<p>是故不應取法不應取非法以是義故如來常說汝等比丘知我說法如筏喻者法尚應捨何况非法須菩提於意云何如來得阿耨多羅三藐三菩提耶如來有所說法耶須菩提言如我解佛所說義無有定法名阿耨多羅三藐三菩提亦無有定法如來可說何以故如來所說法皆不可取不可說非法非非法所以者何一切賢聖皆以無為法而有差別。</p>
<p>佛告須菩提於意云何如來昔在然燈佛所於法有所得否不也世尊如來在然燈佛所於法實無所得須菩提於意云何菩薩莊嚴佛土否不也世尊何以故莊嚴佛土者即非莊嚴是名莊嚴是故須菩提諸菩薩摩訶薩應如是生清淨心不應住色生心不應住聲香味觸法生心應無所住而生其心。</p>
<p>若是經典所在之處即為有佛若尊重弟子。</p>
<p>須菩提於意云何可以三十二相見如來否不也世尊不可以三十二相得見如來何以故如來說三十二相即是非相是名三十二相。</p>
<p>世尊若復有人得聞是經信心清淨則生實相當知是人成就第一希有功德世尊是實相者則是非相是故如來說名實相。</p>
<p>佛告須菩提菩薩應離一切相發阿耨多羅三藐三菩提心不應住色生心不應住聲香味觸法生心應生無所住心若心有住則為非住。</p>
<p>如來說一切諸相即是非相又說一切眾生即非眾生須菩提如來是真語者實語者如語者不誑語者不異語者須菩提如來所得法此法無實無虛須菩提若菩薩心住於法而行布施如人入闇則無所見若菩薩心不住法而行布施如人有目日光明照見種種色。</p>
<p>須菩提以要言之是經有不可思議不可稱量無邊功德如來為發大乘者說為發最上乘者說。</p>
<p>若樂小法者著我見人見眾生見壽者見則於此經不能聽受讀誦為人解說。</p>
<p>當知是經義不可思議果報亦不可思議。</p>
<p>如來者即諸法如義若有人言如來得阿耨多羅三藐三菩提須菩提實無有法佛得阿耨多羅三藐三菩提須菩提如來所得阿耨多羅三藐三菩提於是中無實無虛是故如來說一切法皆是佛法須菩提所言一切法者即非一切法是故名一切法。</p>
<p>須菩提若菩薩通達無我法者如來說名真是菩薩。</p>
<p>須菩提於意云何如一恒河中所有沙有如是沙等恒河是諸恒河所有沙數佛世界如是寧為多否甚多世尊佛告須菩提爾所國土中所有眾生若干種心如來悉知何以故如來說諸心皆為非心是名為心所以者何須菩提過去心不可得現在心不可得未來心不可得。</p>
<p>須菩提汝勿謂如來作是念我當有所說法莫作是念何以故若人言如來有所說法即為謗佛不能解我所說故須菩提說法者無法可說是名說法。</p>
<p>須菩提我於阿耨多羅三藐三菩提乃至無有少法可得是名阿耨多羅三藐三菩提復次須菩提是法平等無有高下是名阿耨多羅三藐三菩提以無我無人無眾生無壽者修一切善法則得阿耨多羅三藐三菩提須菩提所言善法者如來說即非善法是名善法。</p>
<p>汝等勿謂如來作是念我當度眾生須菩提莫作是念何以故實無有眾生如來度者若有眾生如來度者如來則有我人眾生壽者須菩提如來說有我者則非有我而凡夫之人以為有我須菩提凡夫者如來說則非凡夫須菩提於意云何可以三十二相觀如來否須菩提言如是如是以三十二相觀如來佛言須菩提若以三十二相觀如來者轉輪聖王則是如來須菩提白佛言世尊如我解佛所說義不應以三十二相觀如來爾時世尊而說偈言。</p>

<div class="lg regular" style="margin-left:0em;"><div class='lg-row'>若以色見我　以音聲求我　是人行邪道</div>
<div class='lg-row'>不能見如來</div>
</div><p>須菩提汝若作是念如來不以具足相故得阿耨多羅三藐三菩提須菩提莫作是念如來不以具足相故得阿耨多羅三藐三菩提須菩提汝若作是念發阿耨多羅三藐三菩提心者說諸法斷滅莫作是念何以故發阿耨多羅三藐三菩提心者於法不說斷滅相須菩提若菩薩以滿恒河沙等世界七寶持用布施若復有人知一切法無我得成於忍此菩薩勝前菩薩所得功德。</p>
<p>若有人言如來若來若去若坐若臥是人不解我所說義何以故如來者無所從來亦無所去故名如來。</p>
<p>如來所說三千大千世界則非世界是名世界何以故若世界實有者則是一合相如來說一合相則非一合相是名一合相須菩提一合相者則是不可說但凡夫之人貪著其事。</p>
<p>須菩提發阿耨多羅三藐三菩提心者於一切法應如是知如是見如是信解不生法相須菩提所言法相者如來說即非法相是名法相。</p>
<p>云何為人演說不取於相如如不動何以故。</p>
<p style="margin-left:0em;text-indent:0em;" class="lg-abnormal"><div class='lg-row'>一切有為法　如夢幻泡影　如露亦如電應作如是觀</div>
</p></div>
<p class='juan'>御錄經海一滴卷之一</p>
<div class='div-w'>
<p class='h1'>音釋</p>
<div class='div-note'>鑛<p style="margin-left:1em"><span class='note-inline'>(古猛切)</span>。</p>
銷<p style="margin-left:1em"><span class='note-inline'>(先彫切)</span>。</p>
螢<p style="margin-left:1em"><span class='note-inline'>(音榮火䖝腐草所化一名夜光一名宵燭)</span>。</p>
殫<p style="margin-left:1em"><span class='note-inline'>(都艱切同盡也竭也)</span>。</p>
</div></div>
</div><!-- end of div[@id='body'] -->
</body></html>