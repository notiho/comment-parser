<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu42' />
<p class='juan'>御錄經海一滴卷之十　　　　　　見十</p>
<div class='div-other'><a id='mulu43' />
<p class='h1'>持世經</p>
<div class='div-other'><a id='mulu44' />
<p class='h2'>四利品</p><p>持世菩薩摩訶薩合掌向佛白言世尊云何菩薩摩訶薩能善知諸法實相亦善分別諸法之相亦能得念力亦善分別一切法章句慧亦轉身成就不斷念乃至得阿耨多羅三藐三菩提爾時世尊告持世菩薩言善哉善哉持世汝能為諸菩薩摩訶薩故問如來是事利益安樂諸天世人亦為今世後世諸菩薩等作大光明汝之功德不可限量汝欲於後世守護正法於後恐怖惡世欲度眾生汝今諦聽吾當為汝解說持世諸菩薩摩訶薩見四利故勤修習諸法實相亦善分別諸法之相何等四當得具足念當得不斷念當以安慧而自增長念常在心持世復見四利何等四當善知決定諸法義當善知諸法義當善知諸法種種因緣當善入諸法如實門持世復見四利何等四當善知無量法相當修習善知決定無量法當行無量功德而自增長當知見諸法生滅相持世是為諸菩薩摩訶薩見四利故勤修諸法實相亦善分別諸法之相持世諸菩薩摩訶薩見四利能求念力何等四當修習具足念根當行安慧當具足不斷念當修習具足四念處持世諸菩薩摩訶薩有四法名得念力何等四念安慧故常勤精進不休不息常一其心得諸法實相故常不放逸正憶念諸法故常護諸根正思惟故持世諸菩薩摩訶薩見四利能修習一切法分別章句慧何等四當善知一切諸法實相當分別一切法所因當知諸法決定義當善知一切法語言章句分別知了義未了義經持世諸菩薩摩訶薩有四法轉身常得不斷念乃至得阿耨多羅三藐三菩提何等四明了善不善法成就第一念安慧能離五蓋心終不忘念阿耨多羅三藐三菩提心持世復有四法何等四得諸陀羅尼門亦修習無生智入於盡智亦觀於滅智持世復有四法何等四斷於愛恚不貪著一切有為無為法心通達無為智慧至如來所行處持世是為諸菩薩有四法轉身常得不斷念乃至得阿耨多羅三藐三菩提持世諸菩薩摩訶薩有五淨智力皆具足能得如上功德何等五深心淨智力願淨智力善根淨智力迴向淨智力障業淨智力持世復有五淨智力何等五捨心淨智力利益眾生淨智力生大慈淨智力生大悲淨智力生大喜大捨淨智力持世復有五淨智力何等五持戒淨智力不著持戒淨智力忍辱淨智力不著忍辱淨智力多聞淨智力持世復有五淨智力何等五慧淨智力多聞決定方便淨智力世間出世間淨智力慧方便淨智力有為無為淨智力持世是為諸菩薩摩訶薩有是五淨智力疾得具足如是一切功德持世以是利故諸菩薩摩訶薩於是淨智力中應勤修習持世諸菩薩摩訶薩成就三法於是淨智力中能勤修習何等三一者欲二者精進三者不放逸何以故持世欲精進不放逸皆是一切法根本亦名為精進不退者亦名不退法者以此功德自得增長於一切法中疾得淨智力持世若有人如是一切法中得清淨智力者是為世間福田是人次我能消供養是人能至如來行處是人能觀如來法是人不久能證如來智慧是人亦轉法輪如我今轉是人亦師子吼如我今師子吼自然於一切法中得自在力如我今也持世汝等於此淨智力中當勤精進不久自然具足一切智慧持世諸佛阿耨多羅三藐三菩提皆以欲精進不放逸為根本及餘助道法能具足佛法者持世我以如是精進得值二十億佛於諸法中世世成就念力世世得識宿命修習是法不休不息我終不失是欲精進不放逸我常成就欲精進不放逸諸善男子今世眾生少有於是法中能行欲能行精進能行不放逸若信受如是甚深清淨法能至佛慧是為希有何况能信解如來所行諸善男子我常長夜莊嚴如是願如是精進忍辱行利益無量阿僧祇眾生諸善男子當知如來恩力本清淨願精進故諸善男子是賢劫中諸佛出世無不讚我作如是言釋迦牟尼佛深行精進具足精進具足精進波羅密出於五濁利益無量阿僧祇眾生諸善男子我今雖得阿耨多羅三藐三菩提精進猶不休息至涅槃時猶發精進碎身骨如芥子解散支節何以故憐愍未來世眾生故我先世行菩薩道時所化眾生或行有錯謬墮諸難處欲免濟之起大悲心分布舍利乃至如芥子皆與神力我滅度後若有眾生應以舍利度者心得清淨心得清淨已處處地中隨願成就我以如是無量福德因緣大悲心故於後惡世普覆眾生諸善男子若諸菩薩於此法中能生欲精進不放逸必發是願於後末世受持讀誦為人廣說如是等經我當以神力加護諸善男子隨是經所住當知其土有佛不滅是故如來以是經囑累諸菩薩諸善男子當知我宿世以如是因緣攝取眾生今世亦復攝取眾生後世亦復攝取眾生所謂護念如是經法於後五百歲普流布故以是因緣我說諸佛即是法身以見法故則為見佛佛不應以色身見若人信法聽法於此法中能如是修行是人則為見佛是人名為實語者法語者隨法行者諸善男子我身非法非非法是名隨法行是名第一法施所謂不貪著法不貪著非法何以故若貪著法者不名見佛若於一切法中無所見者是名見佛何以故如來不可以法說不可以非法說亦不可以法見若知我法如筏喻者法尚應拾何况非法如來名為捨一切法者不貪不受諸法名字不墮法名字中何况墮非法名字中諸善男子若一切法不可得拾離一切法是中即無戲論是法是非法名字無行無示是名見如來若能如是見如來者是名正見若異見者名為邪見若邪見者則為妄見是人不名為真見諸善男子真見者斷一切語言道非真非妄非有非無離一切法不取一切法不得一切法諸善男子汝等應如是見如來如是觀者當知一切法皆是如來當得一切法如當得一切法實相當得一切法非虛妄相當知一切法是如來法當知一切法是如來所行處當知一切法是不可思議行處諸善男子是故我說一切法是如來行處如來行處是無行處何以故一切法行處是中無法可行是故說無行處是如來行處如來通達證是法故是名無行處是如來行處諸善男子能知一切法無行處是人能入如來行處是人能觀如來行處是人能求如來行處是人亦不貪著如來行處何以故是人知無行處是如來行處是名入智行處不入一切法故何以故一切法無門故以是門入諸善男子一切法無入無出無形所以者何如來於法無所得何法若出若入若見若說一切法無合無散無縛無解是一切法門以無門故說是門名為不可出門不可入門不可歸門不可說門畢竟無生門以是法門於法無所知無所見以是法門於法無所證無所入若有善男子善女人能入是法門者則入一切法門則知一切法門則說一切法門。</p>
</div>
<div class='div-other'><a id='mulu45' />
<p class='h2'>五陰品</p><p>爾時佛告持世菩薩諸菩薩摩訶薩勤修習如是法門入是法方便門能得分別陰方便界方便入方便因緣生法方便八聖道分方便世間出世間法方便分別有為無為法方便持世何謂菩薩分別五陰方便諸菩薩摩訶薩正觀五取陰諸菩薩云何分別觀擇色取陰是色取陰無有自性但以四大和合假名為色陰色陰無有作者非陰是色陰凡夫於此無陰陰想以顛倒心貪著色<span class='corr'>已</span>於色中依止我我所行種種惡不善業我等不應隨凡夫學應正觀色陰知同水沫聚但從眾緣生不可執捉無有堅牢水沫聚中無有聚相無聚是水沫聚色陰亦如是色陰中無有陰相我等應當善知修習色無相方便不貪著色相若人貪著色相即貪著色我等應善知入色相是色陰皆從凡夫憶想分別起若法從憶想分別起即是不生一切憶想分別皆非真實見色性如夢譬如夢中色皆從憶想分別覺觀起色相無有決定色陰相亦如是從先世業因緣出無有決定性諸菩薩如是思惟不取色若我若我所於色中愛念貪著皆悉除斷善知色正相善知色平等相善知色滅相善知色滅道相如是內色不貪不受外色不貪不受即知一切色陰是無生相是菩薩爾時不滅色亦不求滅色法。</p>
<p>持世何謂菩薩觀擇受取陰菩薩作是思惟是苦受樂受不苦不樂受皆從因緣生屬諸因緣入受相中此中無有受者但以貪著故貪著即是不真虛妄從憶想分別起是凡夫為虛妄受所縛為三受所害若受樂為愛結所使能起惡業若受苦為恚結所使起諸惡業若受不苦不樂受為無明結所使不脫憂悲苦惱我等今不應隨凡夫學應作是念非陰是受陰從憶想分別起顛倒相應無有受者但從先世業因今世緣故受自性空受中無有受相譬如雨滴水泡有生有滅無有決定凡夫可愍為諸受所制為諸受所縛馳走徃來從身至身輪轉五道無有休息不知受陰如實相我等今不應隨凡夫學應知受陰無所從來無有所屬無法能生受者但從顛倒相應虛妄因緣相續今於樂受中除却愛結苦受中除却恚結不苦不樂受中知見無明結故勤行精進如實知三受相爾時有所受若苦若樂若不苦不樂皆離不著知受陰如實無常不為諸受所汙知受陰集受陰滅受陰滅道然後如實知受陰是無生相以無生相通達受陰無相。</p>
<p>持世何謂諸菩薩觀擇想陰菩薩正觀想陰皆從顛倒起虛妄不堅不實從本已來不生相以因緣和合起非陰是想陰想陰中無想陰相譬如春後日焰以名字故說名為焰隨想陰亦如是此中若內若外無有想者凡夫虛妄想所繫故或識貪欲或識瞋恚或識愚癡依止是想陰貪著虛妄以是想陰馳走徃來以我相彼相男女相繫於想陰不能得脫我等不應隨凡夫學正觀想陰中想陰相不可得如焰陰中焰不分別若我若彼即行滅想受陰道通達想陰是無生不見想陰若來處若去處如實知想陰集滅盡則離想陰欲染亦能行斷想陰欲染道。</p>
<p>持世何謂菩薩觀擇行陰觀行陰從顛倒起虛妄憶想分別假借無有根本羸劣無力以眾緣和合名說行陰是中無有真實行陰無陰是行陰從本已來不生是行陰無性是行陰諸行前際不可得後際不可得中際不可得無有住時諸行念念生滅是諸凡夫為行陰所繫貪著所縛不知行陰性入無明癡冥於諸行中生真實想以顛倒故貪著受取行陰起樂行已得樂身起苦行已得苦身起不苦不樂行已得不苦不樂身是人得樂身已生愛得苦身已生恚得不苦不樂身已生癡是人以愛恚癡故不見諸行過惡不能清淨身口意行不清淨故墮不清淨道諸菩薩摩訶薩應如是正觀今我等不應隨凡夫學應觀行陰過惡應求出行陰道即觀諸行空見行陰無所從來去無所至不得諸行決定生相亦不得決定滅相譬如芭蕉堅牢相不可得無堅牢相亦不可得即觀諸行無生滅相生厭離心亦不生離證諸行無生相而善通達諸行相。</p>
<p>持世何謂諸菩薩正觀擇識陰諸菩薩摩訶薩觀非陰是識陰顛倒陰是識陰虛妄陰是識陰何以故是識陰從顛倒起虛妄緣所繫從識而生有所識故名之為識從憶想分別覺觀生假借而有有所識故數名為識以識諸物故以起心業故以思惟故眾緣生相故起種種思惟故數名識陰或名為心或名為意或名為識皆是意業分別故如是非陰是識陰何以故是識陰從眾因緣生無自性次第相續生念念生滅是識終不生陰相何以故是識陰生相不可得決定相根本無所有故凡夫於非識陰生識陰想以覺觀分別憶想顛倒相應虛妄所縛故貪著內識貪著外識貪著內外識以識相故分別起識陰以憶想分別假借強名是心是意是識凡夫貪著識陰為識陰所縛心意識合故貪著見聞覺知法馳走徃來所謂從此世至彼世從彼世至此世或起善識或起不善識或起善不善識是人常隨識行不知識所生處不知識如實相諸菩薩摩訶薩於此中如是正觀知識陰從虛妄識起所謂見聞覺知法中眾因緣生無法生法想我等不應隨凡夫學知識陰虛妄不實從本已來常不生相知非陰是識陰幻陰是識陰譬如幻所化人識不在內亦不在外不在中間識性亦如是知識皆無常苦不淨無我凡夫為虛妄相應所縛故於識陰中貪著若我若我所若起下思得下身若起上思得上身若起中思得中身是人隨心意識力故生依止諸入貪著識陰故不脫生老病死憂悲苦惱菩薩於此中如實觀識陰無常相所謂如實知識如實知識集如實知識滅如實知識滅道能壞識陰能斷一切相知識陰集滅相亦通達識陰集滅相菩薩爾時亦不生識陰亦不滅識陰不分別識滅相通達識陰無生相從本已來常畢竟空如是觀識陰時即知識陰是無作無起相不貪不著。</p>
<p>持世若菩薩能如是方便入五陰能如是方便正觀五陰是名通達入五陰集滅道皆能斷諸陰相真知五陰方便以是方便故於五取陰中不貪不著不縛不繫如是觀時能知五取陰微細生滅相持世菩薩觀眾生初入胎歌羅邏時先五陰滅即更有五陰生雖先識滅亦知五陰非斷滅相識雖依止歌羅邏亦知五陰不至不常持世是五取陰微細生滅相者所謂先五取陰滅次第無物至胎識初合時五陰即有生滅因歌羅邏五取陰假名為人所以者何識無所依則不能住識所依者五取陰是持世又無色界諸天五取陰細微生滅相亦應如是知持世如是細微五取陰生滅相辟支佛智慧所不能及何况聲聞智慧惟諸佛如來善知五取陰從初入胎細微生滅相持世諸佛如來無有隨他智慧自然得一切智慧方便無所不達諸佛無礙智慧於一切法中得自在力何以故於無量無邊劫行於深法故持世一切凡夫不能如是方便觀五取陰何况觀五取陰細微生滅相若無諸佛眾生則無所知無所見不能正觀五取陰諸佛出於世間壞眾生依止色壞依止受想行識壞和合一相故作如是分別說汝等所依所歸是名為色是色但以四大和合受想行識但有名字名色相成就故說五取陰汝等眾生莫貪歸此不堅牢五取陰持世是凡夫人從顛倒生入無明網馳走徃來不知五陰為是何等不知五陰從何所來不知五陰如實故貪受五陰是故說名取陰於此中誰有取者此中取者不可得但以顛倒貪著分別虛妄自縛無明癡闇故取我取我所取此取彼是故說取陰是五陰無有取者亦無決定相是諸凡夫為愛縛所縛貪愛五取陰為諸葢所覆入無明闇冥不知不覺徃來六道中生死所縛貪歸生死不放不捨不斷五陰亦不能知五陰如實相不如實知故為種種苦惱所害墮虛空獄不知出處故不得度無量生死險道持世我以是因緣故為弟子說法汝等比丘當正觀五陰亦當如實知色無常相如實知受想行識無常相若於色受想行識中有欲染者當疾除斷持世若有人能如說修行當得脫生老病死憂悲苦惱若人不能如說修行為色縛所縛為愛繫所繫入無明闇冥貪取五陰是人貪取五陰故不能得脫生死險道不知五陰性不知五陰空相而與我諍是人違逆佛語墮大衰惱持世諸佛不與人諍但為眾生演說實法作是言一切眾生顛倒力故貪歸五陰徃來世間為種種邪見煩惱種種憂悲苦惱之所殘害其有見五陰者見五陰相者貪五陰者我則不與是人為師如是之人非我弟子入於邪道取不實者不知佛第一義是外道徒黨持世當來之世法欲滅時於我法中出家決定說五陰者貪著五陰者不聽受人一杯之水所以者何是人於我法中違逆我法背捨聖行持世是故諸菩薩摩訶薩於後惡世應如是發大誓願於我如是甚深經典當共護持亦斷眾生五陰見故而為說法持世我是經中說破一切陰相離貪著陰相爾時多有在家出家聞如是等經起於諍訟不生實想菩薩摩訶薩於此中應發大慈忍力於後惡世度脫貪著五陰邪見眾生隨宜方便以法利益是故諸菩薩摩訶薩善男子善女人若欲疾得阿耨多羅三藐三菩提當於是清淨無染法中勤行修習此陰入性及餘有為法中說實知見相。</p>
</div>
<div class='div-other'><a id='mulu46' />
<p class='h2'>十八性品</p><p>持世何謂菩薩摩訶薩善知十八性諸菩薩摩訶薩方便正觀十八性作是念眼性眼性中不可得是眼性無我無我所無常無堅牢自性空故眼性虛妄無所有從憶想分別起眼性無有決定相譬如虛空無決定相無根本故眼性中實事不可得故眼性無處無方眼性不過去不未來不現在眼性眼相不可得識行處故數名眼性若眼根清淨色在可見處意根相應以三事因緣合故說名為眼性智者通達無眼性是眼性。</p>
<p>持世諸菩薩摩訶薩若能如是觀擇眼性即通達無性是色性何以故色性中色性不可得但以憶想分別色在可見處眼根清淨以意識相應見現在色故數名色性譬如鏡中面像若鏡明淨則生色相鏡中色無決定相因知色無性相無形性無決定性是名色性菩薩知是色性即知無性是色性無生性是色性無作性是色性亦假名性名為色性如是觀擇色性。</p>
<p>持世是菩薩正觀擇眼識性所謂眼識中無眼識無眼識性無有常性是眼識性非合非散無有根本但以先業因緣起屬現在緣繫色緣故隨凡夫顛倒心故數名眼識性賢聖通達眼識性即是非性如來方便分別破壞和合一相故說十八性示識無決定相故說眼識性示眼識實相故說眼識性眼識性者示眼所行處能識色是眼識性即是說無性又眼性色性眼識性說三事和合以知諸緣相故即是離諸性義所謂是眼性是色性是眼識性有如是數得令眾生入於實道此中實無眼性色性眼識性諸如來方便分別說是諸性若人通達是諸性方便者則知三性無性何以故諸性中無性相故諸性中相不可得故耳性聲性耳識性鼻性香性鼻識性舌性味性舌識性身性觸性身識性皆亦如是。</p>
<p>持世何謂菩薩摩訶薩觀擇意性菩薩作是念意性無決定根本無所有故意性中無意性譬如諸種子種於大地因於水潤得日得風漸漸芽出芽不從種子出種子亦不與芽和合芽生則種子壞種子不離芽芽中無種子意性亦如是能起意業故示意識故如種示芽得名意性離意性則無意意性不能知意假名字故說為意性是意性不在意內不在意外不在兩中間但以先業因緣故起識是意業故知所緣故數名意性即是不決定意業相即是眾緣和合相意性即是世俗語第一義中決定無意性過去未來現在不可得智者通達無性是意性。</p>
<p>持世諸菩薩觀擇法性無性是法性法性無自性自性不可得但為起顛倒眾生虛妄結縛有所知故說言法性欲令眾生入無性故說是法性何以故法性中無法性相是法性從眾緣生無有自性如來於此欲教化眾生說是法性以世俗語言示無性法是法性不在內不在外不在兩中間無所有是法性法性中無決定有相譬如虛空智者證知無性是法性智者通達無相是法相法性中無分別相法性中無有住處無處無起無住無依止是法性從本<span class='corr'>已</span>來不生故諸菩薩摩訶薩觀擇法性如是所謂無性是法性。</p>
<p>持世何謂菩薩摩訶薩觀擇意識性菩薩作是念不生性是意識性不決定性是意識性意識性無根本無有定法以意識性示無性相何以故意識性中意識性不可得顛倒相應以意為首識諸法故名為意識隨凡夫所行故說意識性賢聖觀知非性是意識性從眾因緣生憶想分別起無有性相即是第一義中無性相義世俗法中為引導眾生故說是意識性欲令眾生知無性是意識性是意識性不在一切法中無處無方不與法若合若散第一義中意識性無緣不可得不可示故智者通達意識性不作是意識性作者不可得故無生是意識性生相無所有故。</p>
<p>持世菩薩摩訶薩如是觀擇意識性諸菩薩作是觀時觀擇欲界色界無色界皆是無生性無所有性云何為觀所謂欲界中無欲界色界中無色界無色界中無無色界以界示無界法為取欲界相者示是欲界為取色界相者示是色界為取無色界相者示是無色界是三界皆無根本無有定法智者不得是三界不說是三界通達是三界虛妄無所有無自性離諸法但從顛倒起為斷眾生顛倒故知見三界故如來分別說是三界相欲令眾生知無界義故說三界非以性相有。</p>
<p>持世菩薩摩訶薩如是觀時觀眾生性我性即是虛空性無所有性無生性何以故眾生性我性虛空性無別無異如是諸性皆從虛空出但從眾緣生故名之為性此中決定無性相何以故虛空中無一定性是諸性相皆入虛空是無所有義譬如虛空無性是法畢竟離相無所有相一切諸法亦如是離性相諸性中無性相性相不在內不在外不在兩中間性中無有性性中不攝性性不依止性一切性無所依止一切性不生智者於諸法性中不得生性不得滅性不得住性一切諸性不生不起不住從本<span class='corr'>已</span>來不可得故智者通達知見一切諸性皆是無生相若是無生相即無有滅第一義中不說諸性智者知見通達一切諸性如第一義。</p>
<p>持世諸菩薩摩訶薩如是觀擇通達十八性及三界眾生性我性虛空性諸菩薩如是觀擇通達時不得性不見性亦通達一切諸性假名字亦信解入一切諸性是無性亦知分別諸性以世俗分別說諸性令一切諸性入第一義中亦善通達無性方便亦為眾生分別說諸性亦令眾生善住諸性方便亦不以二相示諸性雖知一切諸性無二亦以方便說諸性從因緣起雖以世俗言說引導眾生而示眾生第一義雖善知分別諸性而信解通達一切諸性無所有何以故如來以第一義故於性無所得亦不得諸法性相以第一義中一切性同虛空一切性入虛空一切性無生相如來通達一切性如是持世如來不說諸性相亦不說諸法力勢何以故若法無所有不應更說無所有性相持世如來亦說無所有性相此中實無所說性相是明善分別諸性菩薩摩訶薩得是善分別能知一切諸性假名能知世俗相能知第一義相能知世諦能知諸相旨趣能知諸相所入能分別諸相能知諸法相無性能令一切諸性同虛空性亦於諸性不作差別持世是故諸菩薩摩訶薩若欲入如是諸性方便於如是甚深經中應勤精進。</p>
</div>
<div class='div-other'><a id='mulu47' />
<p class='h2'>十二入品</p><p>佛告持世何謂菩薩摩訶薩善知十二入菩薩摩何薩正觀擇十二入時作是念眼中眼入不可得眼中眼入無決定又眼入根本不可得何以故眼入從眾緣生顛倒起以緣色故繫在於色二法合故有因色有眼入因色說眼入二法相依故說名眼色色是眼入門與緣故眼是色入門與見故是故說入以緣色入門故說眼入以眼見故說色入但以世諦故說其實眼不依色色不依眼眼不依眼色不依色但從眾緣起色作緣故說名眼入又從眾因緣起眼所知見故說名色入隨世俗顛倒法故說第一義中眼入不可得色入不可得智者求諸入不見有實但以凡夫顛倒相應以二相說是眼入是色入欲令眾生如實知諸法實相故說是諸入皆從眾因緣生顛倒相應行此中諸入相實不可得賢聖通達是眼入色入無生無滅不來不去相眼不知眼眼不分別眼色不知色色不分別色何以故二俱空故一皆離故眼色皆無性無法眼不自作眼亦不自知色不自作色亦不自知二俱無所有故眼不作是念我是眼色亦不作是念我是色眼色性如幻性以虛妄假名故說是眼是色諸菩薩觀擇眼入色入如是耳聲鼻香舌味身觸亦如是。</p>
<p>持世何謂菩薩摩訶薩觀擇意入作是念意入中意入不可得意無決定入相意入無根本何以故意入即是眾因緣生從顛倒起繫法入緣二法和合能有所作是意入因法入起意是法入處是故說名意入法入是意入門是故說名法入緣法入門故說是意入示知意相門故說是法入以世諦故說其實意不依法法不依意因緣生故以諸法為緣故說意入因緣生故示意相故說法入隨世諦顛倒故說第一義中意入不可得法入亦不可得智者求諸入不見有實但凡夫顛倒相應以二相說是意入是法入是意入法入虛妄無所有如來如實通達故示是諸入賢聖通達意入法入不生不滅不來不去意不知意不分別意法不知法不分別法二俱空故二俱離故意不知意性法不知法性是二性無所有此中無一決定法意不能成就意不能壞意法不能成就法不能壞法是二俱空皆如幻相但假名字故分別說菩薩摩訶薩觀擇意入法入如是。</p>
<p>持世何謂諸菩薩摩訶薩正觀擇內六入外六入所謂是十二入皆虛妄從眾緣生顛倒相應以二相故有內外用凡夫不聞真法不知十二入如實相故貪著眼入我是眼入我所是眼入貪著色入我是色入我所是色入耳聲鼻香舌味身觸意法亦如是我是意入我所是意入我是法入我所是法入以貪著故為十二入所縛馳走徃來五道生死不知出道菩薩摩訶薩於此中正觀見是十二入空如幻相不貪著諸入若我若我所以不貪著故不憶念分別持世菩薩摩訶薩得如是諸入方便於一切十二入中不繫不縛亦證諸入知見而能分別諸入亦知諸入性則是無性亦知諸入方便究竟是為菩薩善知諸入如是。</p>
</div>
<div class='div-other'><a id='mulu48' />
<p class='h2'>十二因緣品</p><p>持世何謂諸菩薩摩訶薩善觀擇十二因緣菩薩摩訶薩觀擇十二因緣所謂無有故說名無明不知明故說名無明云何不知明不知無明中決定法不可得是名無明何故說無明因緣諸行諸行無所有而凡夫起作是故說無明因緣諸行從行起故有識生是故說諸行因緣識從識生名色二相是故說識因緣名色從名色生六入是故說名色因緣六入從六入生觸是故說六入因緣觸從觸生受是故說觸因緣受從受生愛是故說受因緣愛從愛生取是故說愛因緣取從取生有是故說取因緣有從有生生是故說有因緣生從生有老死憂悲苦惱聚集是故說生因緣老死憂悲苦惱聚集持世世間如是為十二因緣所繫縛盲無眼故入無明網墮黑闇中無明為首故具足起十二因緣諸菩薩如是思惟觀無明實相知無明空故本際不可得不貪著無明知一切法無所有是為即得明於此中更無餘明但知見無明是名為明何以故明無所有故。</p>
<p>無明因緣諸行者諸法無所有凡夫入無明闇冥中誑惑作諸行業是行業無形無處行業不依無明無明不依行業無明不知無明行業不知行業如是無明行業以顛倒故不得無明性不得諸行業性但以無明闇冥故分別說行業從無所有法起作故無明行業皆是無所有。</p>
<p>諸行業因緣識者是識不依行業亦不離行業行業亦不生識但顛倒眾生從行業生識是識無有生者但緣行業相續不斷故有識生智者求識相不可得亦不得識生。</p>
<p>識因緣名色者名色不依識亦不離識生名色是名色亦不從識中來但緣識故凡夫闇冥貪著名色智者於此求名色不可得不可見從憶想分別起是名色相識因緣故有識性尚不可得何况從識緣生名色若決定得名色性者無有是處。</p>
<p>名色因緣六入者是六入因名色起名色在身中故有出入息利益身及心心數法是六入皆虛誑無所有從分別起有顛倒用。</p>
<p>六入因緣觸者是觸依色而有觸不觸色何以故色無所知與草木瓦石無異但從六入起故分別說是觸六入尚虛妄無所有何况從六入生觸觸空無所有以無觸性故。</p>
<p>觸因緣受者是諸受不在觸內不在觸外不在兩中間是觸亦不餘處持受來而從觸起受是觸尚虛妄無所有何况從觸生受受無一決定相受皆無所有從顛倒起有顛倒用。</p>
<p>受因緣愛者是受不於餘處持愛來受亦不與愛合受亦不知愛愛亦不知受是愛亦不依受亦不離受有愛受中尚無受相何况受因緣生愛是愛但從虛妄憶想顛倒相應故名為愛智者知是愛無處無方虛妄無所有。</p>
<p>愛因緣取者愛不於餘處持取來愛亦不能生取有愛故說名取隨因緣和合故說取不與愛合亦不散愛不與取合亦不散愛尚無有何况愛因緣生取諸取決定相不可得智者知見是取虛妄無所有但從顛倒起無有根本無一定法可得。</p>
<p>取因緣有者取不能生有而說取因緣有是有不在取內不在取外不在兩中間有不依止取取不與有合亦不散但以眾緣和合故說取因緣有取尚虛妄無所有何况從取因緣生有智者通達是有虛妄顛倒相應無合無散無所分別。</p>
<p>有因緣生者有不能生生亦不離有生生有與生非緣非不緣有尚不可得何况從有生生智者通達生中無生相生中無自性生中無根本無一定法可得是生前際後際中際不可得從眾因緣生顛倒相應虛妄無所有如幻化相。</p>
<p>生因緣老死憂悲苦惱者是生不持老死憂悲苦惱來生亦不能生老死憂悲苦惱老死憂悲苦惱不在生內不在生外不在兩中間亦不依止生以生故老死憂悲苦惱可說但示眾因緣生法故生不與老死憂悲苦惱合亦不散生中生尚不可得何况生因緣老死苦惱但顛倒相應眾緣和合具足十二因緣故說生因緣老死苦惱智者通達老死苦惱虛妄無所有顛倒相應無有根本不作不起不生。</p>
<p>如是觀十二因緣法不見因緣法若過去若未來若現在亦不見十二因緣法相但知因緣是無緣無生無相無作無起無根本從本以來一切法無所有故通達是十二因緣亦不見有作者受者若法從因生是因無故是法亦無菩薩隨無明義故一切法不可得入如是觀中無緣即是十二因緣此中無所生是虛妄生菩薩爾時不分別是明是無明無明實相即是明因無明故一切法無所有一切法無緣無憶想分別是故隨順無明義通達十二因緣持世若菩薩能如是通達善得無生智慧何以故以生滅觀則不能善知十二因緣若觀眾緣集散是名得無生智慧若得無生智慧是名通達十二因緣持世若菩薩摩訶薩知無生即是十二因緣者則能得如是十二因緣方便是人以無生相知見三界疾得無生法忍當知是菩薩不久當得受記於一切法得智慧光明於諸惡魔無所怖畏度生死流到安隱處持世若於今世若我滅後若聞若信若讀誦若修習是十二因緣方便者我與是人授記當得無生法忍不久成阿耨多羅三藐三菩提。</p>
</div>
<div class='div-other'><a id='mulu49' />
<p class='h2'>八聖道分品</p><p>持世何謂菩薩摩訶薩善能知道菩薩摩訶薩安住道中何等為道所謂八聖道分正見正思惟正語正業正命正精進正念正定菩薩摩訶薩得正見安住正見為斷一切見故行道安住於道乃至斷涅槃見佛見何以故一切諸見皆名邪見破壞一切貪著諸見故名為正見見一切法寂滅知相不生不滅同於涅槃如是亦不念不分別是一切法不取不捨是名出世間正見如實知見不見邪不見正斷一切心所念一切平等是名菩薩安住正見。</p>
<p>持世菩薩白正見中如實知正思惟作是念一切思惟皆為是邪斷諸分別名為正思惟無所分別名為正分別住如是正分別中不得分別若正若邪如是之人離諸分別故見一切分別皆虛誑不實從顛倒起諸分別中無分別斷諸分別故無所繫縛性皆平等是名安住正思惟。</p>
<p>持世何謂菩薩勤集正語是人見一切語言虛妄不實從顛倒起從眾因緣有是語言無所從來去無所至安住實相中得第一清淨口業知見諸口業相通達一切語言是人所語終不有邪是故說名住於正語。</p>
<p>持世何謂菩薩善知正業知一切諸業虛妄無所有不作不起滅一切業名為正業正業者於業不分別入諸業平等故說名正業又正業者則是不繫三界義如實知見義更無分別是正是邪於法無取無捨是故說名住正業。</p>
<p>持世何謂菩薩善知正命若所有命相法相取相乃至涅槃相佛相清淨佛法相住於是中作命皆名邪命正命者捨諸資生所著不分別是邪命是正命即得一切清淨命離於命相無動無作不念命不念非命名為如實知者是故說名住正命。</p>
<p>持世何謂菩薩善知正精進為斷一切精進道故名為住正精進何以故一切精進皆為是邪諸有所發有作有行皆名為邪皆是虛妄正精進者無發無作無行無願一切法中斷有所作乃至涅槃相佛相中不生有所作相為無所作故行道善知精進不取不捨故說名住正精進正精進者即是諸精進不可得義。</p>
<p>持世何謂菩薩善知正念知見一切念皆是邪念何以故一切念從虛妄因緣起是故所有生念處皆為邪念若於處所無生無滅是名正念安住清淨念中更無處生邪念是正法中無念通達一切念皆無念相無所貪樂亦不分別是無念以諸法平等通達一切念是人如實知見一切念故若念若非念無取無捨安住正念故不可示不可說離一切語言如實知一切語言不分別此彼故說名安住正念。</p>
<p>持世何謂菩薩安住正定凡諸法中所取緣定相所取知定相所取三昧戲論定相皆名是邪邪者即是貪著義不取相無法無戲論無憶念不貪著不取定相心無所住是名正定又正定者不依止一切定相如實通達法之本體正定者即是諸法平等義正定者能出諸禪定諸三界一切有為法能如實知見一切五道生死義持世是名諸菩薩摩訶薩得正定方便名為善知道善知道方便所謂如實知見能至涅槃道。</p>
</div>
<div class='div-other'><a id='mulu50' />
<p class='h2'>世間出世間品</p><p>持世何謂菩薩摩訶薩善知世間出世間法何謂得世間出世間法方便諸菩薩摩訶薩正觀世間出世間法凡所有法皆非是實從虛妄緣起無作無起相但因陰界入色聲香味觸法故說因名色故說隨凡夫人心所貪著如亂[糸*系]無緒如茅根蔓草互相連著隨顛倒相應故說名世間法何等為出世間法如是世間法從本<span class='corr'>已</span>來如實性離是名出世間智者求世間法不可得求出世間法不可得無世間出世間處是中無分別是世間是出世間但為世間故說出世間世間實相即是出世間何以故世間無定相可得從本<span class='corr'>已</span>來是寂滅相是菩薩不念不著世間出世間故不與世間諍訟何以故通達世間是虛妄相見世間實相故更不分別是世間是出世間持世世間者即是五受陰義一切世間法皆攝在中智者求覓陰不得陰不得陰性不得陰來處不得住處不得去處無分別無名字無性無相無行即名出世間持世諸菩薩觀世間出世間法時不見世間法與出世間合不見出世間離世間不離世間見出世間亦不離出世間見世間不復緣於二行所謂是世間是出世間以無所有通達是法持世若世間與出世間異者諸佛不出於世諸佛亦不說一切世間不可得一切世間不生是故諸佛出於世間一切諸法若世間若出世間以不二不分別證如實知見故即是說出世間法持世如是世間甚深難可得測其依世間法者得世間法者希望出世間法者於世俗語生第一義者住在二法皆不能得入如是法中何以故是人不知世間不知出世間持世行二法者不能通達世間出世間諸菩薩摩訶薩如是善知世間出世間法則得世間出世間法方便。</p>
</div>
<div class='div-other'><a id='mulu51' />
<p class='h2'>有為無為法品</p><p>持世何謂菩薩摩訶薩善知有為無為法得有為無為法方便菩薩正觀擇是有為法無有作者無有受者自生自墮是名有為法從虛妄根本分別起無明因緣和合生皆無所有但以諸行力故有用有為者即是繫相義智者通達是中不得有為法不得有為所攝法何以故賢聖不墮一切諸法名數是故說得無為者名為賢聖智者通達一切有為皆是無為是故不復起作諸業持世無有行有為緣而能通達無為通達無為者更不復緣有為非離有為得無為非離無為得有為有為如實相即名無為但為顛倒相應眾生令知見有為性故分別說是有為法是無為法是有為相是無為相何等為有為相謂生滅住異何等為無為相謂無生無滅無住異是有為相無為相但為引導凡夫故說持世有為法無生相無滅相無住異相無相是故說生滅住異相若是有為法定有三相佛當決定說如是相是生如是相是滅如是相是住異持世如來說一切法皆是無相持世無生若當有相無滅若當有相無住異若當有相佛應決定說是無為相持世若無為有相有說即非無為菩薩如是思惟亦不見無為法與有為法合但作是念有為法如實相若不分別有為無為法即是無為法若分別是有為是無為則不能通達無為是名通達無為如實諸菩薩摩訶薩有為無為法方便所謂於諸法無所住無所繫亦不貪著若有為法若無為法。</p>
<p>持世若諸菩薩摩訶薩能如是善知五陰善知十八性善知十二入善知十二因緣善知八聖道分善知世間出世間法善知有為無為法當得善知諸法實相亦善分別諸法之相亦得念力亦得善分別一切法章句慧亦得轉身成就不斷念乃至得阿耨多羅三藐三菩提。</p>
</div>
<div class='div-other'><a id='mulu52' />
<p class='h2'>囑累品</p><p>爾時持世菩薩摩訶薩白佛言世尊惟願利益諸菩薩摩訶薩故護念是經令於後世得聞是法心淨喜樂勤行精進爾時世尊即以神力令此三千大千世界香氣徧滿告持世菩薩言若有能受持讀誦思惟是經者是人不久當得五陰方便乃至世間出世間法有為無為法方便亦得諸法實相亦得分別諸法之相成就不斷念乃至得阿耨多羅三藐三菩提諸善男子我於無量阿僧祇劫所集大法寶藏甚為難集受諸無量無邊憂悲苦惱亦捨無量無邊歡喜快樂今以囑累汝等於後末世廣為四眾分別解說此正法種令不敗壞汝等還當然大法炬諸善男子如來今者請汝等佛子住佛所住即時無量菩薩摩訶薩頂禮佛足作是言我等承佛威神當於後世廣宣流布是法寶藏。</p>
</div></div>
<p class='juan'>御錄經海一滴卷之十</p>
<div class='div-w'>
<p class='h1'>音釋</p>
<div class='div-note'>芭蕉<p style="margin-left:1em"><span class='note-inline'>(上音巴下音焦)</span>。</p>
牢<p style="margin-left:1em"><span class='note-inline'>(郎刀切堅也)</span>。</p>
馳<p style="margin-left:1em"><span class='note-inline'>(音池疾驅也)</span>。</p>
邏<p style="margin-left:1em"><span class='note-inline'>(郎佐切)</span>。</p>
蔓<p style="margin-left:1em"><span class='note-inline'>(無販切蔓延也)</span>。</p>
</div></div>
</div><!-- end of div[@id='body'] -->
</body></html>