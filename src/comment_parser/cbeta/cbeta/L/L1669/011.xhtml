<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄經海一滴</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu53' />
<p class='juan'>御錄經海一滴卷之十一　　　　　機一</p>
<div class='div-other'><a id='mulu54' />
<p class='h1'>大乘本生心地觀經</p><p>爾時世尊告彌勒菩薩摩訶薩言汝等大士諸善男子為欲聽聞出世之法為欲思惟如如之理為欲修習如如之智來詣佛所供養恭敬我今演說心地妙法引導眾生令入佛智如來世尊出興於世甚難值遇如優曇華所以者何一切眾生遠離大乘菩薩行願趣向聲聞緣覺菩提厭離生死永入涅槃不樂大乘常樂妙果然諸如來轉於法輪遠離四失說相應法一無非處二無非時三無非器四無非法應病與藥令得復除即是如來不共之德聲聞緣覺未得自在諸菩薩眾不共之境以是因緣難見難聞菩提正道心地法門若有善男子善女人聞是妙法一經於耳須㬰之頃攝念觀心熏成無上大菩提種不久當坐菩提樹王金剛寶座得成阿耨多羅三藐三菩提爾時佛告五百長者汝等諦聽我今為汝分別演說世出世間有恩之處善男子世間之恩有其四種一父母恩二眾生恩三國王恩四三寶恩如是四恩一切眾生平等荷負善男子父母恩者父有慈恩母有悲恩母悲恩者若我住世於一劫中說不能盡我今為汝宣說少分假使有人為福德故恭敬供養一百淨行大婆羅門一百五通諸大神仙滿百千劫不如一念住孝順心色養悲母隨所供侍比前功德百千萬分不可校量世間悲母念子無比恩及未形始自受胎經於十月行住坐臥受諸苦惱憂念之心恒無休息若產難時如百千刃競來屠割或致無常若無苦惱諸親眷屬喜樂無盡猶如貧女得如意珠其子發聲如聞音樂以母胸臆而為寢處左右膝上常為遊履於胸臆中出甘露泉長養之恩彌於普天憐愍之德廣大無比世間所高莫過山岳悲母之恩逾於須彌世間之重大地為先悲母之恩亦過於彼若有男女背恩不順即墮地獄餓鬼畜生一切如來金剛天等及五通仙不能救護若善男子善女人依悲母教承順無違諸天護念福樂無盡如是男女即名尊貴天人種類或是菩薩為度眾生現為男女饒益父母若善男子善女人為報母恩經於一劫每日二時割自身肉以養父母而未能報一日之恩所以者何一切男女處於胎中口吮乳根飲噉母血及出胎已幼稚之前所飲母乳百八十斛母得上味皆與其子愚癡鄙陋情愛無二以是因緣父母有十高厚恩德一名大地於母胎中為所依故二名能生經歷眾苦而能生故三名能正恒以母手理五根故四名養育隨四時宜能長養故五名智者能以方便生智慧故六名莊嚴以妙瓔珞而嚴飾故七名安隱以母懷抱為止息故八名教授善巧方便導引子故九名教誡以善言辭離眾惡故十名與業能以家業付囑子故善男子於諸世間何者最富何者最貧父母在堂名之為富父母不在名之為貧父母在時名為日中父母去時名為日沒父母在時名為月明父母去時名為闇夜是故汝等勤加修習孝養父母若人供佛福等無異應當如是報父母恩善男子眾生恩者即無始來一切眾生輪轉五道經百千劫於多生中互為父母以互為父母故一切男子即是慈父一切女人即是悲母昔生生中有大恩故猶如現在父母之恩等無差別如是昔恩猶未能報或因妄業生諸違順以執著故反為其怨何以故無明覆障宿住智明不了前生曾為父母所可報恩互為饒益無饒益者名為不孝以是因緣諸眾生類於一切時亦有大恩實為應報國王恩者福德最勝雖生人間得自在故三十三天諸天子等恒與其力常護持故山河大地屬於國王一人福德勝過一切眾生福故是大聖王以正法化能使眾生悉皆安樂亦如梵王能生萬物聖王能生治國之法利眾生故如日天子能照世間聖王亦能觀察天下人安樂故譬如長者唯有一子愛念無比憐愍饒益常與安樂晝夜不捨國大聖王亦復如是等示羣生如同一子擁護之心晝夜無捨如是人王令修十善名福德王若不令修名非福主所以者何若王國內一人修善其所作福皆為七分造善之人得其五分於彼國王常獲二分善因王修同福利故造十惡業亦復如是同其事故若有人王成就正見如法化世名為天主以天善法化世間故諸天善神及護世王常來加護雖處人間修行天業賞罰之心無偏黨故一切聖王法皆如是王見人民造諸不善不能制止諸天神等悉皆遠離若見修善歡喜讚歎盡皆唱言我之聖王龍天喜悅澍甘露雨五穀成熟人民豐樂如意寶珠必現王國於王隣國咸來歸服人與非人無不稱歎若有惡人於王國內而生逆心於須臾頃如是之人福自衰滅命終當墮地獄之中經歷畜生備受諸苦所以者何由於不知聖王恩故起諸惡逆得如是報若有人民能行善心敬輔仁王尊重如佛是人現世安隱豐樂有所願求無不稱心所以者何一切國王於過去時曾受如來清淨禁戒常為人王安隱快樂以是因緣違順果報皆如響應聖王恩德廣大如是善男子三寶恩者名不思議利樂眾生無有休息是諸佛身真善無漏無數大劫修因所證三有業果永盡無餘功德寶山巍巍無比一切有情所不能知福德甚深猶如大海智慧無礙等於虛空神通變化充滿世間光明徧照十方三世一切眾生煩惱業障都不覺知沉淪苦海生死無窮三寶出世作大船師能截愛流超昇彼岸諸有智者悉皆瞻仰佛法僧寶具足無量神通變化利樂有情暫無休息以是義故諸佛法僧說名為寶善男子我為汝等畧說四種世出世間有恩之處汝等當知修菩薩行應報如是四種之恩爾時五百長者白佛言世尊如是四恩甚為難報當修何行而報是恩佛告諸長者言善男子為求菩提有其三種十波羅密如布施中一者布施波羅密多二者親近波羅密多三者真實波羅密多若有善男子善女人發阿耨多羅三藐三菩提心能以七寶滿於三千大千世界布施無量貧窮眾生如是布施但名布施波羅密多不名真實波羅密多若有善男子善女人發大悲心為求無上正等菩提以自妻子施與他人心無悋惜身肉手足頭目髓腦乃至身命施來求者如是布施但名親近波羅密多未名真實波羅密多若善男子善女人發起無上大菩提心住無所得勸諸眾生同發此心以真實法一四句偈施一眾生使向無上正等菩提是名真實波羅密多前二布施未名報恩若善男子善女人能修如是第三真實波羅密多乃名真實能報四恩所以者何前二布施有所得心第三施者無所得心以真法施一切有情令發無上大菩提心是人當得證菩提時廣度眾生無有窮盡紹三寶種使不斷絕以是因緣名為報恩。</p>
<p>爾時文殊師利菩薩摩訶薩即從座起整衣服偏袒右肩右膝著地曲躬合掌白佛言世尊如佛所說我為汝等敷演心地微妙法門而此道場無量無邊人天大眾皆生渴仰我今為是啟問如來云何為心云何為地惟願世尊無緣大慈無礙大悲為諸眾生分別演說未離苦者令得離苦未安樂者令得安樂未發心者令得發心未證果者令得證果同於一道而得涅槃爾時薄伽梵以無量劫中修諸福智所獲清淨决定勝法大妙智印印文殊師利言善哉善哉汝今真是三世佛母一切如來在修行地皆曾引導初發信心以是因緣十方國土成正覺者皆以文殊而為其母然今汝身以本願力現菩薩相請問如來不思議法諦聽諦聽善思念之吾當普為分別解說唯然世尊我等樂聞爾時薄伽梵妙善成就一切如來最勝住持平等性智種種希有微妙功德已能善獲一切諸佛决定勝法大乘智印已善圓證一切如來金剛祕密殊勝妙智<span class='corr'>已</span>能安住無礙大悲自然救攝十方有情已善圓滿妙觀察智不觀而觀不說而說是薄伽梵告諸佛母無垢大聖文殊師利菩薩摩訶薩言大善男子此法名為十方如來最勝祕密心地法門此法名為一切凡夫入如來地頓悟法門此法名為一切菩薩趣大菩提真實正路此法名為三世諸佛自受法樂微妙寶宮此法名為一切饒益有情無盡寶藏此法能引諸菩薩眾到色究竟自在智處此法能引詣菩提樹後身菩薩真實導師此法能雨世出世財如摩尼寶滿眾生願此法能生十方三世一切諸佛功德本源此法能銷一切眾生諸惡業果此法能與一切眾生所求願印此法能度一切眾生生死險難此法能息一切眾生苦海波浪此法能救苦惱眾生而免急難此法能竭一切眾生老病死海此法善能出生諸佛因緣種子此法能與生死長夜為大智炬此法能破四魔兵眾而作甲冑此法即是正勇猛軍戰勝旌旗此法即是一切諸佛無上法輪此法即是最勝法幢此法即是擊大法鼓此法即是吹大法螺此法即是大師子王此法即是大師子吼此法猶如國大聖王善能正治若順王化獲大安樂若違王化尋被誅滅善男子二界之中以心為主能觀心者究竟解脫不能觀者永處纏縛譬如萬物皆從地生如是心法生世出世善惡五趣有學無學獨覺菩薩及於如來以是因緣三界唯心心名為地一切凡夫親近善友聞心地法如理觀察如說修行自作教他讚勵慶慰如是之人能斷二障速圓眾行疾得阿耨多羅三藐三菩提爾時大聖文殊師利菩薩白佛言世尊如佛所說唯將心法為三界主心法本元不染塵穢云何心法染貪瞋癡於三世法誰說為心過去心已滅未來心未至現在心不住諸法之內性不可得諸法之外相不可得諸法中間都不可得心法本來無有形相心法本來無有住處一切如來尚不見心何况餘人得見心法一切諸法從妄想生以何因緣今者世尊為大眾說三界唯心願佛哀愍如實解說爾時佛告文殊師利菩薩言如是如是如汝所問心心所法本性空寂我說眾喻以明其義善男子心如幻法由徧計生種種心想受苦樂故心如水流念念生滅於前後世不暫住故心如大風一剎那間歷方所故心如燈焰眾緣和合而得生故心如電光須臾之頃不久住故心如虛空客塵煩惱所覆障故心如猿猴遊五欲樹不暫住故心如畫師能畫世間種種色故心如僮僕為諸煩惱所策役故心如獨行無第二故心如國王起種種事得自在故心如怨家能令自身受大苦故心如埃塵坌污自身生雜穢故心如幻夢於我法相執為我故心如夜义能噉種種功德法故心如青蠅好穢惡故心如殺者能害身故心如盜賊竊功德故心如大鼓起鬬戰故心如飛蛾愛燈色故心如野鹿逐假聲故心如眾蜂集蜜味故善男子如是所說心心所法無內無外亦無中間於諸法中求不可得去來現在亦不可得超越三世非有非無常懷染著從妄緣現緣無自性心性空故如是空性不生不滅無來無去不一不異非斷非常本無生處亦無滅處亦非遠離非不遠離如是心等不異無為無為之體不異心等心法之體本不可說非心法者亦不可說何以故若無為是心即名斷見若離心法即名常見永離二相不著二邊如是悟者名見真諦悟真諦者名為賢聖一切賢聖性本空寂無為法中戒無持犯亦無大小無有心王及心所法無苦無樂如是法界自性無垢無上中下差別之相何以故是無為法性平等故如眾河水流入海中盡同一味無別相故此無垢性非實非虛此無垢性是第一義無盡滅相體本不生此無垢性常住不變最勝涅槃我所淨故此無垢性遠離一切平等不平等體無異故若有善男子善女人欲求阿耨多羅三藐三菩提者應當一心修習如是心地觀法。</p>
<p>爾時如來於諸眾生起大悲心猶如父母愛念一子為滅世間大力邪見利益安樂一切有情宣說觀心陀羅尼曰。</p>
<p class="dharani">唵　室佗　波羅底　吠憚　迦盧弭</p>
<p>爾時如來說真言已告文殊師利菩薩摩訶薩如是神咒具大威力若有善男子善女人持此咒時舉清淨手左右十指更互相义以左壓右更相豎握如縛著形名金剛縛印成此印已習前真言所獲功德無有限量乃至菩提不復退轉。</p>
<p>爾時薄伽梵為諸眾生宣說觀心妙門已告文殊師利菩薩摩訶薩言大善男子我為眾生已說心地亦復當說發菩提心令諸有情發阿耨多羅三藐三菩提心速圓妙果爾時文殊師利菩薩白佛言世尊如佛所說過去已滅未來未至現在不住三世所有一切心法本性皆空彼菩提心說何名發善哉世尊願為解說佛告文殊師利諸心法中起眾邪見為欲除斷六十二見種種見故心心所法我說為空如是諸見無依止故善男子以何因緣立空義耶為滅煩惱從妄心生而說是空若執空理為究竟有空性亦空執空作病亦應除遣何以故若執空義為究竟者諸法皆無因無果路伽耶陀有何差別如阿伽陀藥能療諸病若有病者服之必差其病既愈藥隨病除無病服藥藥還成病本設空藥為除有病執有成病執空亦然誰有智者服藥取病善男子若起有見勝起空見空治有病無藥治空以是因緣服於空藥除邪見已自覺悟心能發菩提此覺悟心即菩提心無有二相善男子自覺悟心有四種義云何為四謂諸凡夫有二種心諸佛菩薩有二種心凡夫二心其相云何一者眼識乃至意識因緣自境名自悟心二者離於五根心心所法和合緣境名自悟心如是二心能發菩提善男子賢聖二心其相云何一者觀真實理智二者觀一切境智如是四種名自悟心爾時文殊師利菩薩白佛言世尊心無形相亦無住處凡夫行者最初發心依何等處觀何等相佛言善男子凡夫所觀菩提心相猶如清淨圓滿月輪於胸臆上明朗而住若欲速得不退轉者在阿蘭若及空寂室端身正念結前如來金剛縛印冥目觀察臆中明月作是思惟是滿月輪五十由旬無垢明淨內外澄徹最極清凉月即是心心即是月塵翳無染妄想不生能令眾生身心清淨大菩提心堅因不退。</p>
</div>
<div class='div-other'><a id='mulu55' />
<p class='h1'>無量義經</p><p>一時佛住王舍城耆闍崛山中與大比丘眾萬二千人俱文殊師利法王子大莊嚴菩薩等八萬人俱是諸菩薩皆是法身大士戒定慧解脫解脫知見之所成就其心禪寂常在三昧恬安憺怕無為無欲守志不動億百千劫無量法門悉現在前得大智慧通達諸法曉了分別性相真實又善能知諸根性欲以陀羅尼無礙辯才諸佛法輪隨順能轉開涅槃門扇解脫風除世惱熱致法清凉布善種子徧功德田普令一切發菩提萌成阿耨多羅三藐三菩提無量大悲救苦眾生是諸眾生真善知識是諸眾生大良福田是諸眾生不請之師是諸眾生安隱樂處於如來地堅固不動安住願力廣淨佛國是諸菩薩摩訶薩皆有如斯不思議德爾時大莊嚴菩薩摩訶薩與八萬菩薩摩訶薩俱白佛言世尊菩薩摩訶薩欲得疾成阿耨多羅三藐三菩提應當修行何等法門佛言善男子有一法門能令菩薩疾得阿耨多羅三藐三菩提善男子是一法門名為無量義菩薩欲得修學無量義者應當觀察一切諸法自本來今性相空寂無大無小無生無滅非住非動不進不退猶如虛空無有二法而諸眾生虛妄橫計是此是彼是得是失起不善念造眾惡業輪迴六趣備受苦毒無量億劫不能自出菩薩摩訶薩如是諦觀生憐愍心發大慈悲將欲救拔又復深入一切諸法法相如是生如是法法相如是住如是法法相如是異如是法法相如是滅如是法法相如是能生惡法法相如是能生善法住異滅者亦復如是菩薩如是觀察四相始末悉徧知已次復諦觀一切諸法念念不住新新生滅復觀即時生住異滅如是觀已而入眾生諸根性欲性欲無量故說法無量說法無量故義亦無量無量義者從一法生其一法者即無相也如是無相無相不相不相無相名為實相菩薩摩訶薩安住如是真實相<span class='corr'>已</span>所發慈悲明諦不虛於眾生所真能拔苦復為說法令受快樂善男子菩薩摩訶薩如是修一法門無量義者必得疾成阿耨多羅三藐三菩提善男子自我道場菩提樹下端坐六年得成阿耨多羅三藐三菩提以佛眼觀一切諸法不可宣說所以者何諸眾生等性欲不同性欲不同種種說法以方便力四十餘年未顯真實是故眾生得道差別不得疾成無上菩提善男子法譬如水能洗垢穢若井若池若江若河溪渠大海皆悉能洗諸有垢穢其法水者亦復如是能洗眾生諸煩惱垢善男子水性是一江河井池溪渠大海各各別異其法性者亦復如是洗除塵勞等無差別三法四果二道不一善男子水雖俱洗而并非池池非江河溪渠非海如來世雄於法自在所說諸法亦復如是初中後說皆能洗除眾生煩惱而初非中而中非後初中後說文詞雖一而義各異義異故眾生解異解異故得法得果得道亦異是故善男子自我得道初起說法至於今日演說大乘無量義經未曾不說苦空無常無我非真非假非大非小本來不生今亦不滅一相無相法相法性不來不去而眾生四相所遷善男子以是義故諸佛無有二言能以一音普應眾聲能以一身示百千萬億那由他無量無數恒河沙身一一身中又示若干百千萬億那由他阿僧祇恒河沙種種類形善男子是則諸佛不可思議甚深境界非二乘所知亦非十住菩薩所及唯佛與佛乃能究了善男子是故我說微妙甚深無上大乘無量義經文理真正尊無過上三世諸佛所共守護無有眾魔外道得入不為一切邪見生死之所壞敗菩薩摩訶薩若欲疾成無上菩提應當修學如是甚深無上大乘無量義經佛說是已於是眾中三萬二千菩薩摩訶薩得無量義三昧無量眾生發阿耨多羅三藐三菩提心爾時世尊告大莊嚴菩薩言善男子是經有十不思議功德力第一是經能令菩薩未發心者發菩提心無慈仁者起慈仁心好殺戮者起大悲心生嫉妬者起隨喜心有愛著者起能捨心諸慳貪者起布施心多憍慢者起持戒心瞋恚盛者起忍辱心生懈怠者起精進心諸散亂者起禪定心於愚癡者起智慧心未能度彼者起度彼心行十惡者起十善心樂有為者志無為心有退心者作不退心為有漏者起無漏心多煩惱者起除滅心第二若有眾生得是經者若一轉若一偈乃至一句則能通達百千億義無量數劫不能演說所受持法所以者何以是法義無量故譬如從一種子生百千萬百千萬中一一復生百千萬數如是展轉乃至無量是故此經名無量義第三若有眾生得聞是經雖有煩惱如無煩惱出生入死無怖畏想於諸眾生生憐愍想於一切法得勇健想能荷無上菩提重任擔負眾生出生死道未能自度已能度他猶如船師能度眾生眾生如說行者得度生死第四若有眾生得聞是經得勇健想雖未自度而能度他諸佛如來常向是人而演說法是人聞已悉能受持隨順不逆轉復為人隨宜廣說善男子是人譬如國王夫人新生王子若一日若一月若至七歲雖復不能領理國事已為臣民之所宗敬是持經者亦復如是常為諸佛之所護念慈愛徧覆第五若善男子善女人受持讀誦書寫如是甚深無上大乘無量義經是人雖復具縛煩惱未能遠離諸凡夫事而能示現大菩提道延於一日以為百劫百劫亦能促為一日令彼眾生歡喜信伏譬如龍子始生七日即能興雲亦能降雨第六若善男子善女人若佛在世若滅度後受持讀誦是經典者雖具煩惱而為眾生說法令遠離煩惱生死斷一切苦眾生聞已修行得法得果得道與佛如來等無差別譬如王子雖復稚小若王巡遊及以疾病委是王子領理國事王子是時依大王命如法教令羣僚百官宣流正化國土人民各隨其安如大王治等無有異持經善男子善女人亦復如是雖未得住初不動地依佛如是所用說教而敷演之眾生聞已斷除煩惱得法得果乃至得道第七若善男子善女人如法修行發菩提心起諸善根興大悲意欲度一切苦惱眾生未得修行六波羅密六波羅密自然在前即於是身得無生法忍生死煩惱一時斷壞昇於菩薩第七之地譬如健人為王除怨怨既滅已王大歡喜賜與半國之封持經善男子善女人亦復如是六度法寶不求自至生死怨敵自然散壞證無生忍半佛國寶封賞安樂第八若善男子善女人能得是經典者受持讀誦書寫頂戴如法奉行堅固戒忍兼行檀度深發慈悲廣為人說若人先來都不信有罪福者以是經示之設種種方便彊化令信以經威力故令其人心歘然得迴信心既發勇猛精進即證無生法忍得至上地與諸菩薩以為眷屬速能成就眾生淨佛國土不久得成無上菩提第九若善男子善女人為人分別解說是經義者即得宿業餘罪重障一時滅盡便得清淨逮得大辯次第莊嚴諸波羅密獲諸三昧入大總持門得勤精進力速得越上地善能分身散體徧十方國土拔濟一切二十五有極苦眾生悉令解脫第十若善男子善女人如說修行復能廣勸在家出家人受持讀誦如法修行以慈心勸化力故是善男子善女人即於是身便逮無量諸陀羅尼門於凡夫地自然能發弘誓大願深能拔救一切眾生成就大悲饒益一切而演法澤洪潤枯涸以此法藥施諸眾生漸見超登位法雲地恩澤普潤慈被無外是故此人不久得成阿耨多羅三藐三菩提善男子是名是經十種功德不思議力能令一切眾生於凡夫地生起諸菩薩無量道芽令功德樹欝盛扶疎增長是故號不可思議功德無量義經大莊嚴菩薩及八萬菩薩摩訶薩同聲白佛言世尊慈愍快為我等說如是法令我大獲法利世尊慈恩實難可報爾時佛告大莊嚴菩薩及八萬菩薩摩訶薩言汝等當於此經廣化一切勤心流布於當來世必令廣行閻浮提令一切眾生得見聞讀誦書寫供養以是之故亦疾令汝等速得阿耨多羅三藐三菩提爾時大會皆大歡喜頂禮世尊信受奉行。</p>
</div>
<p class='juan'>御錄經海一滴卷之十</p>
<div class='div-w'>
<p class='h1'>音釋</p>
<div class='div-note'>吮<p style="margin-left:1em"><span class='note-inline'>(徂兖切欶也)</span>。</p>
髓腦<p style="margin-left:1em"><span class='note-inline'>(上息委切骨中脂下奴老切頂髓)</span>。</p>
冑<p style="margin-left:1em"><span class='note-inline'>(音宙)</span>。</p>
坌<p style="margin-left:1em"><span class='note-inline'>(焚上聲塵塕也)</span>。</p>
</div></div>
</div><!-- end of div[@id='body'] -->
</body></html>