<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu182' />
<p class='juan'>天隱禪師語錄卷第十七　　　　　直七</p><p class="byline">嗣法門人通琇編</p>
<div class='div-other'><a id='mulu183' />
<p class='h1'>頌古</p>
<div class='div-orig'><p>舉臨濟三玄。</p>
</div>
<div class='div-commentary'><p>第一玄。</p>
<p style="text-indent:0em" class="lg-abnormal"><div class='lg-row'>不磨古鏡<span class='corr'>已</span>多年光吞萬象無痕迹雨打風吹不值錢</div>
</p><p>第二玄。</p>
<p style="text-indent:0em" class="lg-abnormal"><div class='lg-row'>千奇萬妙在言前一擒一縱分明處著著拈來絕正偏</div>
</p><p>第三玄。</p>
<p style="text-indent:0em" class="lg-abnormal"><div class='lg-row'>眼上眉毛尖又尖從教剔起人人薦切莫遲疑落二三</div>
</p></div>
<div class='div-orig'><p>舉臨濟三玄三要。</p>
</div>
<div class='div-commentary'><p>第一玄。</p>
<p style="text-indent:0em" class="lg-abnormal"><div class='lg-row'>一字不加畫分明是個賊咄咄咄咄處且最毒</div>
</p><p>第二玄。</p>
<p style="text-indent:0em" class="lg-abnormal"><div class='lg-row'>快手何曾先撒沙并撒土露露露露出孃生褲</div>
</p><p>第三玄。</p>
<p style="text-indent:0em" class="lg-abnormal"><div class='lg-row'>一曲江邨岸風月隨時看[(冰-水+〡)*ㄆ][(冰-水+〡)*ㄆ][(冰-水+〡)*ㄆ][(冰-水+〡)*ㄆ]去個中流</div>
</p><p>第一要。</p>
<p style="text-indent:0em" class="lg-abnormal"><div class='lg-row'>驀地忽一笑笑倒須菩提攙起迦葉老</div>
</p><p>第二要。</p>
<p style="text-indent:0em" class="lg-abnormal"><div class='lg-row'>袖裏個金圈拈出是莖草瞬目牛吞了</div>
</p><p>第三要。</p>
<p style="text-indent:0em" class="lg-abnormal"><div class='lg-row'>伸縮誰能照隻手握雙拳打得虛空呌</div>
</p></div>
<div class='div-orig'><p>舉臨濟四料揀。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>有時奪人不奪境葢覆將來風雷陣若然不透者重關猶隔烟雲千萬嶺</div>
</p><p style="text-indent:0em" class="lg-abnormal"><div class='lg-row'>有時奪境不奪人輕輕撥去眼中塵從斯剔起眉毛看拋擲大千沒處尋</div>
</p><p style="text-indent:0em" class="lg-abnormal"><div class='lg-row'>有時人境兩俱奪白棒臨頭天地黑轉身無路暗慙惶打失孃生靣方徹</div>
</p><p style="text-indent:0em" class="lg-abnormal"><div class='lg-row'>有時人境俱不奪權實竝行非一橛四海遨遊未識伊而今點出家常訣</div>
</p></div>
<div class='div-orig'><p>舉臨濟四照用。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>電光影裏見尤難及至鍼錐轉不堪若得英靈師子子擲機用在照先前</div>
</p><p style="text-indent:0em" class="lg-abnormal"><div class='lg-row'>白棒臨頭殺活機轉身吐氣見遲遲[糸*系]綸漫擲鉤頭餌任爾風波柄已持</div>
</p><p style="text-indent:0em" class="lg-abnormal"><div class='lg-row'>和聲便打絕商量明月清風豈覆藏若是祖師門下客通身拶碎也承當</div>
</p><p style="text-indent:0em" class="lg-abnormal"><div class='lg-row'>或時風雨或時晴果爾知音不用聽堪笑時人無理會錯將孤境向人吟</div>
</p></div>
<div class='div-orig'><p>舉臨濟四喝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>金剛寶劍倚天寒喝下分明邪正看擬議直教心膽喪鋒鋩纔犯髑髏乾</div>
</p><p style="text-indent:0em" class="lg-abnormal"><div class='lg-row'>金毛踞地露全威哮吼從他百獸危電卷風馳山嶽裂管教聲動震如雷</div>
</p><p style="text-indent:0em" class="lg-abnormal"><div class='lg-row'>探竿影草露鋒鋩真偽何曾得掩藏喝裏如同明鏡現自分妍醜見乖張</div>
</p><p style="text-indent:0em" class="lg-abnormal"><div class='lg-row'>一喝全[(冰-水+〡)*ㄆ]萬喝宗幾人悟得到心空諸方錯有商量者莫待臨機落下風</div>
</p></div>
<div class='div-orig'><p>總頌。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一喝不作一喝用探竿影草隨處弄若是金毛師子兒翻擲之機風雷動</div>
</p></div>
<div class='div-orig'><p>舉臨濟四賔主。</p>
</div>
<div class='div-commentary'><p>賔中賔。</p>
<p style="text-indent:0em" class="lg-abnormal"><div class='lg-row'>綠水青山伺外尋秪因未具叅方眼縱遇知音不識人</div>
</p><p>賔中主。</p>
<p style="text-indent:0em" class="lg-abnormal"><div class='lg-row'>四海遨遊無所倚回頭卻望故鄉關及至歸來兩目瞽</div>
</p><p>主中賔。</p>
<p style="text-indent:0em" class="lg-abnormal"><div class='lg-row'>應機接物莫沈吟打風打雨天然在無論高低一樣平</div>
</p><p>主中主。</p>
<p style="text-indent:0em" class="lg-abnormal"><div class='lg-row'>坐斷乾坤令行矣何須要假庫中刀太平不用將軍致</div>
</p></div>
<div class='div-orig'><p>舉臨濟賔主四看。</p>
</div>
<div class='div-commentary'><p>賔看主。</p>
<p style="text-indent:0em" class="lg-abnormal"><div class='lg-row'>杖藜行處萬峯低勘破諸方師子皮[(冰-水+〡)*ㄆ]拾蒲團疊雙足免教空費老婆癡</div>
</p><p>主看賔。</p>
<p style="text-indent:0em" class="lg-abnormal"><div class='lg-row'>入廛垂手吾家事種草須教百劫來個裏一些湊不著面前猶隔萬重臺</div>
</p><p>主看主。</p>
<p style="text-indent:0em" class="lg-abnormal"><div class='lg-row'>驀拶相<span class='corr'>逢</span>曲調高知音不用更推敲橫行直入千峰外天海歸來不憚勞</div>
</p><p>賔看賔。</p>
<p style="text-indent:0em" class="lg-abnormal"><div class='lg-row'>水中撈月妄心高卻被舟人又刻刀孤負<span class='corr'>己</span>靈何日醒可憐賔主轉徒勞</div>
</p></div>
<div class='div-orig'><p>舉意句四料揀。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>有時意到句不到月隱雲中難普照森羅萬象亂如麻指點烏能得分曉</div>
</p><p style="text-indent:0em" class="lg-abnormal"><div class='lg-row'>有時句到意不到攢華簇錦無邊表撞著無位老真人拶破不值一莖草</div>
</p><p style="text-indent:0em" class="lg-abnormal"><div class='lg-row'>有時意句兩俱到坐斷乾坤光晃耀拈來一字足為奇物物頭頭隨處了</div>
</p><p style="text-indent:0em" class="lg-abnormal"><div class='lg-row'>有時意句俱不到杖牆摸壁向外討驀然撞著自家的方始知羞免顛倒</div>
</p></div>
<div class='div-orig'><p>舉黃龍三關。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>我手何似佛手展開雲暗星斗更若擬議商量劈靣欄腮一肘</div>
</p><p style="text-indent:0em" class="lg-abnormal"><div class='lg-row'>我腳何似驢脚[(冰-水+〡)*ㄆ]來伸去蹋著蹋翻海底泥牛一任魚龍摸索</div>
</p><p style="text-indent:0em" class="lg-abnormal"><div class='lg-row'>人人有個生緣喫飯穿衣打眠騎著三腳驢子真入千山萬山</div>
</p></div>
<div class='div-orig'><p>舉雲門三句。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>凾葢乾坤體自然個中原不著毫端虛空一口能吞盡放出三千及大千</div>
</p><p style="text-indent:0em" class="lg-abnormal"><div class='lg-row'>截斷眾流非解悟何容擬議落言詮饒他佛祖親傳受到此還須用鐵鞭</div>
</p><p style="text-indent:0em" class="lg-abnormal"><div class='lg-row'>隨波逐浪趁風游月下垂鉤放小舟識得句中消息子回頭不住在中流</div>
</p></div>
<div class='div-orig'><p>舉世尊拈華公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>四十九年無一字末後拈華有底事都緣飲老破微顏代代兒孫笑不止</div>
</p></div>
<div class='div-orig'><p>舉善財叅五十三員善知識末後到彌勒閣前見樓閣門閉善財暫時斂念云大慈大悲願樓閣門開令我得入尋時彌勒領諸眷屬至善財前彈指一聲樓閣門開善財得入入<span class='corr'>已</span>還閉見百千萬億樓閣一一樓閣內有一彌勒領諸眷屬并一善財在面前立彌勒復彈指云善男子起法性如是。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>衣帶烟霞過碧嶒暫時斂念豁重門當年樓閣深深處更有一人叅未曾</div>
</p></div>
<div class='div-orig'><p>舉布袋和尚常在通衢或問在此何為袋云等個人來或云來也袋云汝不是者個人或解開布袋百物俱有撒下云看看又一一將起問人云者個喚作什麼或袋內探果子與僧僧擬接袋廼縮手云汝不是者個人或見人過廼拊背一下人回首袋云乞我一文錢有時倚布袋終日憨睡或起行市肆間小兒譁逐之或拄杖或數珠與兒戲有僧問如何是祖師西來意遂放下布袋叉手而立僧云秖此別更有在袋拈起布袋肩負而去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>憨憨終日市廛中疎逸無拘眼底空內院<span class='corr'>佳</span>珍全不顧剛提破袋撒清風阿呵呵會也麼拊背乞錢人無數那個知音識老翁</div>
</p></div>
<div class='div-orig'><p>舉鳥窠吹布毛公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一毫端上露全機及至惺惺鴈過西未舉已前親薦得白雲終不定巢居</div>
</p></div>
<div class='div-orig'><p>舉僧問馬祖為什麼說即心即佛祖云為止小兒啼僧云啼止時如何祖云非心非佛僧云除此二種人來如何指示祖云向伊道不是物僧云忽遇其中人來時如何祖云且教伊體會大道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>即心即佛頭戴帽非心非佛帽戴頭撒手到家人不會龔公峯頂閙啾啾</div>
</p></div>
<div class='div-orig'><p>舉百丈卷席因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>高崖師子震全威百獸聞之腦裂時不是象王回首顧爭教大地吼如雷</div>
</p></div>
<div class='div-orig'><p>舉南泉與歸宗麻谷同去叅禮南陽國師泉於路上畫一圓相云道得即去宗便於圓相中坐谷作女人拜泉云與麼則不去也宗云是什麼心行泉廼相喚便回更不去禮國師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>益友匆匆去訪師雲山疊疊欲何之雖然驀地抽身得也到南陽路上歸</div>
</p></div>
<div class='div-orig'><p>舉南泉在山上刈茅次有僧問南泉路向什麼處去泉拈起鐮子云我者茅鐮子三十錢買得僧云我不問茅鐮子南泉路向什麼處去泉云我使得最快。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>行色憧憧問路頭大人機用出常流而今睹面重拈出三十文錢第二籌</div>
</p></div>
<div class='div-orig'><p>舉南泉斬猫公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>愛憎忽起昧天真正今全提救不清不得趙州諳風勢兩堂雲水盡迷津</div>
</p></div>
<div class='div-orig'><p>舉陸亘大夫問南泉云肇法師也甚奇怪解道天地與我同根萬物與我一體泉指庭前牡丹華云大夫時人見此一株華如夢相似。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>天地同根物一體潛龍臥在深淵裏豁然飛上九重霄一任興雲與布雨</div>
</p></div>
<div class='div-orig'><p>舉陸亘大夫問南泉大悲菩薩用許多手眼作什麼泉云秖如國家又用大夫作什麼。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大悲千手眼幾人能得見如月印千江波波全體現全體現有何驗王老機鋒過閃電當頭一拶主賔分聊與大夫通一線通一線難分辯言中有則君自看</div>
</p></div>
<div class='div-orig'><p>舉盤山示眾三界無法何處求心四大本空佛依何住璿璣不動寂爾無言覿面相呈更無餘事。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>三界無法何處求心林間獨坐樹上啼鶯啼得落華流水去依然緘口過殘春</div>
</p></div>
<div class='div-orig'><p>舉百丈野狐因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>前百丈後百丈兩個老胡鼻一樣不落不昧叵商量且看眉毛在眼上咄</div>
</p></div>
<div class='div-orig'><p>舉泐潭法會禪師問馬祖如何是祖師西來意祖云低聲近前來向汝道會近前祖打一摑云六耳不同謀且去來日來會至來日獨入法堂云請和尚道祖云且去待老漢上堂出來問與汝證明會忽有省遂云謝大眾證明廼繞法堂一帀便去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>六月炎天雪滿巔那知身到清凉山文殊舉手金剛窟[(冰-水+〡)*ㄆ]取玻璃盞子還</div>
</p></div>
<div class='div-orig'><p>舉藥山因道吾雲巖侍立次廼指案山上枯榮二樹問道吾云枯者是榮者是吾云榮者是山云灼然一切處光明燦爛去又問雲巖枯者是榮者是巖云枯者是山云灼然一切處放教枯淡去高沙彌忽至山云枯者是榮者是彌云枯者從他枯榮者從他榮山顧道吾雲巖云不是不是。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>榮者榮兮枯者枯沙彌爭肯受糊塗長松壁立危巖上鶴唳一聲千載孤</div>
</p></div>
<div class='div-orig'><p>舉溈山侍立百丈丈問誰山云某甲丈云汝撥爐中有火否山撥云無火丈躳起深撥得少火舉以示之云汝道無者個聻山由是發悟禮謝次日同入山作務丈云將得火來麼山云將得來丈云在甚處山廼拈一枝柴吹兩吹度與丈丈云如蟲禦木。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>寒灰深撥見微熒爍破乾坤眼不同行到水竆山盡際拈來物物自從容</div>
</p></div>
<div class='div-orig'><p>舉溈山摘茶次謂仰山云終日摘茶秖聞子聲不見子形仰撼茶樹溈云子秖得其用不得其體仰云未審和尚如何溈良久仰云和尚秖得其體不得其用溈云放子三十棒仰云和尚棒某甲喫某甲棒教誰喫溈云放子三十棒玄覺云且道過在什麼處師著語云且道什麼處有過。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>體即用用即體溈老家風端肯許機鋒互換得全提三十山藤打徹汝</div>
</p></div>
<div class='div-orig'><p>舉茶陵郁山主不曾行腳因廬山有化士至論及宗門中事教今看僧問法燈百尺竿頭如何進步法燈云噁凡三年一日乘驢渡橋一蹋橋板而墮忽然大悟遂有頌云我有神珠一顆久被塵勞關鎻今朝塵盡光生照破山河萬朵因茲更不遊方。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>百尺竿頭未肯休橋梁蹋斷始知羞吟風笑月茶川上閒看巖華逐水流</div>
</p></div>
<div class='div-orig'><p>舉雲巖初叅百丈後造藥山山問甚處來<span class='corr'>巖</span>云百丈來山云百丈有何言句示徒巖云尋常道我有一句子百味具足山云鹹則鹹味淡則淡味不鹹不淡是常味作麼生是百味具足的句巖無語山云爭奈目前生死何巖云目前無生死山云在百丈多少時巖云二十年山云二十年在百丈俗氣也不除。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>歷徧乾坤路不賒那知壺內有人家全身一句能超脫生死方除眼裏華</div>
</p></div>
<div class='div-orig'><p>舉趙州謂眾云我向行腳到南方火爐頭有個無賔主話直至如今無人舉著。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>無賔主話誰能舉舉得分明我未許觀音院裏老趙州慣向人前賣口嘴</div>
</p></div>
<div class='div-orig'><p>舉趙州因僧侍次遂指火問云者個是火你不得喚作火老僧道了也僧無對復莢起火云會麼僧云不會州云此去舒州有投子和尚汝徃禮拜問之必為汝說因緣相契不用更來不相契卻來其僧到投子子問近離甚處僧云趙州子云趙州有何言句僧舉前話子云汝會麼僧云不會乞師指示子下禪牀行三步卻坐問云會麼僧云不會子云你歸舉似趙州其僧卻回舉似州州云還會麼僧云不會州云投子與麼不較多也。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不識玄旨徒勞念靜以火喻火今人未信咄哉老趙州鉢盂重添柄投子暗投機虛空著釘釘</div>
</p></div>
<div class='div-orig'><p>舉趙州因尼問如何是密密意州以手掐之尼云和尚猶有者個在州云卻是你有者個在。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>密密意誰能識潦倒趙州親掐出爭奈行人未作家翻身跳入煙蘿窟</div>
</p></div>
<div class='div-orig'><p>舉僧問趙州如何是祖師西來意州云庭前柏樹子僧云和尚莫將境示人州云我不將境示人僧云如何是祖師西來意州云庭前柏樹子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不將境示人分明直對君庭前柏樹子千古客乘陰</div>
</p></div>
<div class='div-orig'><p>舉僧問趙州白雲自在時如何州云爭似春風處處閒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>爭似春風處處閒幾人能過趙州關白雲自在天峯外野老謳歌鳥道還</div>
</p></div>
<div class='div-orig'><p>舉僧問趙州如何是趙州州云東門西門南門北門。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>南北東西到處通腳跟點地許君從相逢不解舊相識眼裏無筋一世竆</div>
</p></div>
<div class='div-orig'><p>舉龍濟示眾具足凡夫法凡夫不知具足聖人法聖人不會聖人若會即是凡夫凡夫若知即是聖人此具一理二義若人辯得不妨於佛法中有個入處若辯不得莫道不疑。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>凡聖情超當下機石人舉步笑嘻嘻暗中蹋著珊瑚影秖許惺惺不許知</div>
</p></div>
<div class='div-orig'><p>舉臨濟三頓痛棒因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>痛棒三承一似獃知恩奮氣去還來了然識得孃生面萬劫昏沈當下開</div>
</p><p>又。</p>
<p style="text-indent:0em" class="lg-abnormal"><div class='lg-row'>祖令全提發大機普賢到此也難知可憐多少效顰者鷃翅焉能萬里飛</div>
</p></div>
<div class='div-orig'><p>舉普化和尚於北地行化或城市或塚間振鐸云明頭來明頭打暗頭來暗頭打四方八面來旋風打虛空來連架打一日臨濟令僧捉住云總不恁麼來時如何化拓開云來日大悲院裏有齋僧回舉似濟濟云我從來疑著者漢。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>臨濟當時善用兵干戈不動便生擒誰知普化機關透百帀千重有出身</div>
</p></div>
<div class='div-orig'><p>舉大隨菴側有一龜僧問一切眾生皮裹骨者個眾生為什麼骨裹皮隨拈草鞵覆龜背上僧無語。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>草鞵覆卻者盲龜獨露堂堂更莫疑良馬<span class='corr'>已</span>乘鞭影去凝然久立者闍黎</div>
</p></div>
<div class='div-orig'><p>舉僧問靈雲如何是端坐念實相雲云河裏失錢河裏摝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大塊蒲團端坐無偏空華亂墜白日青天河裏失錢河裏摝幾人得渡謝家船</div>
</p></div>
<div class='div-orig'><p>舉俱[月*氏]和尚住菴時有尼頂笠攜錫遶[月*氏]三帀云道得即下笠子三問[月*氏]皆無語尼便去[月*氏]云日勢稍晚何不且住尼云道得即住[月*氏]又無對尼去後[月*氏]欲棄菴徃諸方叅尋知識其夜山神告云不須離此將有肉身菩薩來為說法逾旬天龍和尚到[月*氏]具陳前事龍豎一指示之[月*氏]大悟自此凡學者叅問惟舉一指無別提唱有一童子每見人問事亦豎指人謂[月*氏]云和尚童子亦會佛法凡有問皆如和尚豎指[月*氏]一日潛袖刀問童云闃你會佛法是否童云是[月*氏]云如何是佛童豎指[月*氏]以刀斷其指童呌喚走出[月*氏]名童子童回首[月*氏]云如何是佛童舉手不見指豁然大悟。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>三問無醻意太高遶師帀帀不相饒俱[月*氏]未會天龍指怎得當時善用刀</div>
</p></div>
<div class='div-orig'><p>舉洞山問僧世間何物最苦僧云地獄最苦山云不然在此衣線下不明大事是名最苦。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>無間地獄苦多般鐵柱銅牀未足酸深信古人親切語身披法服莫顢頇</div>
</p></div>
<div class='div-orig'><p>舉僧問投子同禪師曹谿猶如指月靈山猶如話月如何是真月同云昨夜三更轉向西。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>昨夜三更轉向西明中有暗幾人知不須撈摝澄潭影一道寒光塞太虛</div>
</p></div>
<div class='div-orig'><p>舉仰山一日在法堂上坐見一僧來問訊了向東邊叉手立以目視山山廼垂下左足僧卻過西邊叉手立山垂下右足僧向中間叉手立山[(冰-水+〡)*ㄆ]雙足僧禮拜山云老僧自住此未曾打著一人拈拄杖便打僧騰空而去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>拈條白棒活如龍鼻豎眉開兩眼橫定動也須重勘驗當頭一摑便騰空</div>
</p></div>
<div class='div-orig'><p>舉僧問興化四方八面來時如何化云打中間的僧便禮拜化云昨日赴個邨齋途遇一陣卒風暴雨卻向古廟裏軃避得過。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>打著中間的個人通身有口也難伸可憐一拜隨他去暴雨狂風滿面嗔</div>
</p></div>
<div class='div-orig'><p>舉九峯虔禪師嘗為石霜侍者洎霜示寂眾請首座住持虔白眾云須明得先師意始可遂問先師道休去歇去冷湫湫地去一念萬年去寒灰枯木去古廟香爐去一條白練去明什麼邊事座云明一色邊事虔云元來未會先師意在座云你不肯我那但裝香來香煙斷處若去不得即不會先師意遂焚香香煙未斷座已脫去虔拊座背云坐脫立亡即不無先師意未夢見在。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>香煙裊裊半騰空元座翛翛一色中不是九峯開正眼石霜血脈怎流通</div>
</p></div>
<div class='div-orig'><p>舉涌泉欣禪師因唐武宗廢教在院看牛時有彊德二禪客到於路次見師騎牛不識廼云蹄角甚分明爭奈騎者不識欣驟牛而去二禪客相次憩於樹下煎茶欣回下牛近前問訊與坐喫茶廼問二禪客近離甚處禪客云那邊欣云那邊事作麼生禪客提起茶盞欣云此猶是者邊事那邊事作麼生禪客無對欣云莫道騎者不識好。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>榮榮春色草依依老牧橫牛信意騎堪笑迷途雲水客異中有路不知歸</div>
</p></div>
<div class='div-orig'><p>舉僧問雲門不起一念還有過也無門云須彌山。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不起一念開口便錯野鶴高飛衝開碧落</div>
</p></div>
<div class='div-orig'><p>舉僧問雲門如何是佛門云乾矢橛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>乾矢橛硬似鐵無限行人蹋著跌未知香臭孰何分孤負雲門一條舌者條舌都漏泄山色無非清淨身谿聲即是廣長舌</div>
</p></div>
<div class='div-orig'><p>舉僧問雲門如何是諸佛出身處門云東山水上行又客問先龍池幻老和尚如何是諸佛出身處尚云西河火裏坐。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>東山水上行西河火裏坐兩個老古錐當面休蹉過不蹉過水上東山行火裏西河坐</div>
</p></div>
<div class='div-orig'><p>舉僧問雲門如何是透法身句門云北斗裏藏身。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>錐卓地全無藏身北斗孤天機從此轉月出在冰壺</div>
</p></div>
<div class='div-orig'><p>舉德山圓明大師示眾云及盡去也直得三世諸佛口挂壁上更有一人呵呵大笑若識得此人叅學事畢。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>長江秋水淨涵空萬象森羅暎現中漁父晚歌清浪曲漫垂鉤釣得鼇龍</div>
</p></div>
<div class='div-orig'><p>舉僧問風穴如何是佛穴云杖林山下竹筋鞭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>杖林山下竹筋鞭信手拈來用得鮮驚起鐵牛無住處蹋破山河露地眠</div>
</p></div>
<div class='div-orig'><p>舉僧問大龍洪禪師色身敗壞如何是堅固法身洪云山華開似錦澗水湛如藍。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>山華似錦水如藍四海叅尋過幾山問著依然還不會隨風飄泊渡頭船</div>
</p></div>
<div class='div-orig'><p>舉疎山聞福州大溈安和尚示眾云有句無句如藤倚樹山特入嶺到彼值溈泥壁便問承聞和尚道有句無句如藤倚樹是否溈云是山云忽遇樹倒藤枯句歸何處溈放下泥盤呵呵大笑歸方丈山云某甲三千里賣<span class='corr'>卻</span>布單特為此事而來何得相弄溈喚侍者取二百錢與者上座去遂囑云向後有獨眼龍為子點破在後聞婺州明招謙和尚出世徑徃禮拜招問甚處來山云閩中來招云曾到大溈否山云到招云有何言句山舉前話招云溈山可謂頭正尾正秖是不遇知音山亦不省復問樹倒藤枯句歸何處招云卻使溈山笑轉新山於言下大悟廼云溈山元來笑裏有刀遙望禮拜悔過。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>呵呵大笑意分明何事迷頭又逐程不是婺州重點破至今猶作賣單人</div>
</p></div>
<div class='div-orig'><p>舉後寶壽開堂日三聖推出一僧壽便打聖云恁麼為人非但瞎卻者僧眼瞎卻鎮州一城人眼去在壽擲下拄杖便歸方丈。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大開爐鞴聖凡鎔一棒當頭便建宗師子擲機全體露象王行處絕狐蹤</div>
</p></div>
<div class='div-orig'><p>舉玄沙示眾若論此事喻一片田地四至界分結契賣與諸人了也秖有中心樹子猶屬老僧在。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>從來一片閒田地賣去[(冰-水+〡)*ㄆ]回總不多留得中心者樹子卻乘風月蔭婆娑</div>
</p></div>
<div class='div-orig'><p>舉僧問鏡清如何是大道之源清云從者裏流出。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>灼然從者裏流出大道源頭誰委悉須彌峰頂浪滔滔四海蓬塵絕一滴</div>
</p></div>
<div class='div-orig'><p>舉僧問法眼聲色兩字什麼人透得眼卻謂眾云諸上座且道者個僧還透得也未若會得此僧問處透聲色也不難。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>幾人不被聲色轉聲色重重眼耳通根境脫然忘彼此大千沙界一毫中</div>
</p></div>
<div class='div-orig'><p>舉僧問南臺勤禪師如何是祖師西來意勤云一寸龜毛重九斤。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一寸龜毛重九斤南臺出語便驚人黃河攪得澄清徹玉兔懷胎水底明</div>
</p></div>
<div class='div-orig'><p>舉慈明問楊岐馬祖見讓師便悟去且道迷卻在什麼處岐云要悟即易要迷即難。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>要悟即易要迷即難擬思量處覿面千山茫茫宇宙人無數幾個英靈過此關</div>
</p></div>
<div class='div-orig'><p>舉楊岐問僧雲深路僻高步何來僧云天無四壁岐云蹋破多少草鞵僧便喝岐云一喝兩喝又作麼生僧云你看者老和尚岐云拄杖不在且坐喫茶。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>白雲深處探來機透過重關路不迷一喝頓超言象外漫留茶話少人知</div>
</p></div>
<div class='div-orig'><p>舉天衣和尚上堂鴈過長空影沈寒水鴈無遺蹤之意水無留影之心若能如是方解向異類中行不用續鳬截鶴夷嶽盈壑放行也百醜千拙[(冰-水+〡)*ㄆ]來也攣攣拳拳用之敢與八大龍王鬥富不用都來不值半文錢叅。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>異類中行孰敢當夜來猛虎角生長鴈高影落秋江上惹得盲龜笑一場</div>
</p></div>
<div class='div-orig'><p>舉寶壽第二世在先寶壽為供養主先寶壽問父母未生前還我本來面目來壽立至夜深下語不契翌日辭去先寶壽云汝何徃壽云南方學佛法去先寶壽云汝且住此作街坊若是佛法紅塵浩浩譚說壽不敢違一日街頭見兩人相爭揮一拳云你得恁麼無面目壽當下大悟歸告先寶壽深蒙印可。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一拳突出本來面碧眼胡僧難覰見桃紅柳綠故園春總是大悲千手眼</div>
</p></div>
<div class='div-orig'><p>舉女子出定因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>出入分明不用猜誰知消息契如來華開華落春風裏笑殺時人轉阿獃</div>
</p></div></div>
<p class='juan'>天隱禪師語錄卷第十七</p>
<div class='div-w'>
<p class='h1'>音釋</p>
<div class='div-note'>攙<p style="margin-left:1em"><span class='note-inline'>(初銜切音毚扶也)</span>。</p>
瞽<p style="margin-left:1em"><span class='note-inline'>(公五切音古盲也)</span>。</p>
掐<p style="margin-left:1em"><span class='note-inline'>(乞洽切音恰爪按曰掐)</span>。</p>
鼇<p style="margin-left:1em"><span class='note-inline'>(牛刀切音敖海中大鼈也)</span>。</p>
攪<p style="margin-left:1em"><span class='note-inline'>(古巧切音絞亂也繞也又手動也)</span>。</p>
覰<p style="margin-left:1em"><span class='note-inline'>(七句切蛆去聲何視也)</span>。</p>
</div></div>
</div><!-- end of div[@id='body'] -->
</body></html>