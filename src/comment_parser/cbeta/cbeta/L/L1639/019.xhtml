<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu206' />
<p class='juan'>天隱禪師語錄卷第十九　　　　　直九</p><p class="byline">嗣法門人通琇編</p>
<div class='div-other'><a id='mulu207' />
<p class='h1'>詩</p>
<div class='div-other'><a id='mulu208' />
<p class='h2'>山居四十首</p><p style="text-indent:0em" class="lg-abnormal"><div class='lg-row'>自入空山無異緣兩忘喧寂始惺然石泉落澗離絃曲竹影翻堦得句玄蓬戶半開雲霧鎖蒲龕細起篆烟連休云此際清虛境更覓西來鼻祖禪</div>
</p><p style="text-indent:0em" class="lg-abnormal"><div class='lg-row'>四顧青巒列畫屏兩谿碧水絕紅塵白雲堆裏半間屋綠樹叢中一個僧寂寂孤明天際月堂堂大道佛傳心誰能到此忘賓主信手拈來付與君</div>
</p><p style="text-indent:0em" class="lg-abnormal"><div class='lg-row'>一個蒲團心境間千峰環繞薜蘿間風搖華片鋪如錦月上林梢色愈藍盡日看山雲冉冉長時倚樹鳥[口*官][口*官]現成公案無能會更向諸方乞指南</div>
</p><p style="text-indent:0em" class="lg-abnormal"><div class='lg-row'>道人得趣在山林結個茅菴遠市塵瓦竈斷烟敲石火筧流無水鑿池冰閒看竹節知形瘦倦倚松根覺老侵無限風光留不住世間能有幾知音</div>
</p><p style="text-indent:0em" class="lg-abnormal"><div class='lg-row'>山中活計最天然事物拈來得自便筧竹水流砂罐底燒柴風送火爐邊石牀寂寂閒雲伴松徑幽幽孤月還道在目前無別灋不勞彈指透玄關</div>
</p><p style="text-indent:0em" class="lg-abnormal"><div class='lg-row'>狂心頓歇便居山放曠幽情泉石間嶺挂白雲啼鳥破谿流紅葉道人還窮源休住三空灋把本忘叅一字關豈用磨甎成鏡子天池止水照空顏</div>
</p><p style="text-indent:0em" class="lg-abnormal"><div class='lg-row'>此事天真莫浪修饑餐渴飲睡來齁迷中狂鹿追陽燄悟後羚羊挂角幽爛嚼二時無米飯亂披四季碎雲裘自憐計拙能疎懶閒臥松陰枕石頭</div>
</p><p style="text-indent:0em" class="lg-abnormal"><div class='lg-row'>生平偏愛住深山古路松門竟不關心若寒灰機見少身如枯木世緣刪閒題拂石清風起長坐臨谿白鳥還灋灋本空誰是道嗒然忘我笑開顏</div>
</p><p style="text-indent:0em" class="lg-abnormal"><div class='lg-row'>野人計拙任天真不肯馳求混世塵畏冷朝陽聯破衲忍饑帶露摘生菁麻鞵竹杖連雲步紙帳松窻對月吟堪笑隱山修道者年年華發<span class='corr'>已</span>知春</div>
</p><p style="text-indent:0em" class="lg-abnormal"><div class='lg-row'>雲山寂寂自棲遲盡日閒閒無所思路入谷深人絕迹松搖天外鶴巢枝頻挑野菜陪僧飯漫采山華供佛帷獨步澗邊吟白石一番風月一番詩</div>
</p><p style="text-indent:0em" class="lg-abnormal"><div class='lg-row'>居僻深林別一天苔封石徑接層巔松風帶韻摩霄漢樹色含光拂湛川靜看遠山青朵朵閒臨清澗碧潺潺此間物物天真趣何似西方上品蓮</div>
</p><p style="text-indent:0em" class="lg-abnormal"><div class='lg-row'>白髮頭陀住翠微晚年無力下山蹊杖藜懶探清谿碧欹枕橫眠浩月輝見鹿失羣思石老騎牛逐隊憶泉師殷勤寄語叅玄士好到林間度歲時</div>
</p><p style="text-indent:0em" class="lg-abnormal"><div class='lg-row'>茅屋三間碧澗旁閒來兀坐對斜陽定中雲護添衣冷飯後禽飛逐鉢香有悟有迷還屬假無修無證卻相當無心說破家傳事此道分明絕覆藏</div>
</p><p style="text-indent:0em" class="lg-abnormal"><div class='lg-row'>林巒積翠鎖雲烟靜後施功事事玄觸目湛然心月朗回光閴寂性天圓疎風翻蜨窻前舞細雨啼鶯樹上傳物我消融渾不會豈居正位豈居偏</div>
</p><p style="text-indent:0em" class="lg-abnormal"><div class='lg-row'>茅屋深居積翠嶒蘿龕無暑若秋清谿光淡淡連雲白山色青青帶雨新觸境明真真即幻無心合道道方親詩題石壁風摩古笑傲空山得幾人</div>
</p><p style="text-indent:0em" class="lg-abnormal"><div class='lg-row'>山重重處水重重就裏安居過幾冬石上舊題懷老韻巖前新得濟宗風鐺兒折腳煨黃芋鉏子無鋒種碧松不是見山忘道者依然卻被白雲封</div>
</p><p style="text-indent:0em" class="lg-abnormal"><div class='lg-row'>生平興趣在青山無事人問去往還曲徑手栽松色老方臺親砌石苔斑雲過嶽頂天空淨水到蒼谿性自閒堪笑野人生計拙寥寥兀坐絕躋攀</div>
</p><p style="text-indent:0em" class="lg-abnormal"><div class='lg-row'>曲徑逶迆隔遠峰三間茅屋萬株松無思未是心空灋有念何嘗達此宗事理消融還穩密機權喪盡見中庸尋常一味山家樂任運騰騰識得儂</div>
</p><p style="text-indent:0em" class="lg-abnormal"><div class='lg-row'>磬山深處白雲阿路僻林幽少客過幾樹夜蟬鳴徹困一谿秋水截奔波蒼松乍見龍鱗古清鏡俄看鶴髮多莫道野情耽僻處還思先覺鳥同窠</div>
</p><p style="text-indent:0em" class="lg-abnormal"><div class='lg-row'>潦倒烟霞鄙陋顏不圖名利豈圖閒臨崖忽蹋驚人句到岸方明無手攀虎嘯風生窻外嶺龍吟雲起檻前山麻鞵歷徧無尋處秖在松蘿石洞間</div>
</p><p style="text-indent:0em" class="lg-abnormal"><div class='lg-row'>萬竿修竹隱茅茨飲啄隨緣度歲時靜悟更須重放下超玄總不涉離微經行漫破莓苔徑說灋長教碧玉池收拾聲光過濁世空山獨笑自忘機</div>
</p><p style="text-indent:0em" class="lg-abnormal"><div class='lg-row'>山水相宜便結菴宿緣分定莫生貪迷從不覺千般礙悟自回光萬種函啼樹玄猿青嶂裏泛沙白鷺碧谿南真機活鱍吾無隱也要分明仔細叅</div>
</p><p style="text-indent:0em" class="lg-abnormal"><div class='lg-row'>薜蘿空掩徑蕭蕭閒倚荊扉賞寂寥雨過萬松添翠色雲開千嶂露円霄枯榮不論隨他去禍福須知任爾招抱朴守愚林下住翻思顏子樂簞瓢</div>
</p><p style="text-indent:0em" class="lg-abnormal"><div class='lg-row'>住老雲窩在萬山尋常風雨閉松關石牀夜冷添黃葉竹戶秋深接翠巖不解谷中砃有玉秖看林下草生蘭試探匿迹忘緣者莫把幽居當等閒</div>
</p><p style="text-indent:0em" class="lg-abnormal"><div class='lg-row'>塵飛不到小松房秖許閒雲伴寂場粥飯罷來無雜念暑寒交逼悟時光依蒲兀坐巖遮日就案看經月滿窻活計盡從時變化肯將身逐世途忙</div>
</p><p style="text-indent:0em" class="lg-abnormal"><div class='lg-row'>懶散頭陀久住山柴門終日未嘗關銜華白鹿長來擾偷果黃猿去復還憎愛兩忘無取舍貪瞋俱泯得安閒了知此道超言象不把工夫向外攀</div>
</p><p style="text-indent:0em" class="lg-abnormal"><div class='lg-row'>識得無生了幻緣甘休林下度餘年梅開嶺上香飄室竹鎖窻前影倒簾靜裏聯詩含造化閒中達道合先天誰憐個裏原無事兀坐寥寥月到軒</div>
</p><p style="text-indent:0em" class="lg-abnormal"><div class='lg-row'>人間百事總無因幽趣年來覺轉新漫剪白雲聯破衲曾將黃葉止啼嬰莊生一馬能齊物玄老三拳契本真看到情忘心寂處碧桃華下悟傳燈</div>
</p><p style="text-indent:0em" class="lg-abnormal"><div class='lg-row'>年來落魄懶居廛得意幽林翠竹軒寒向火爐煨榾柮渴將茶銚煮清泉經行楖栗真知<span class='corr'>己</span>趺坐蒲團亦妄緣一念未生時薦取閒看物物本超玄</div>
</p><p style="text-indent:0em" class="lg-abnormal"><div class='lg-row'>青茅新[匚@贛]兩間房山色全收小碧窻到者竟忘賓主話住來無事暑寒忙雲生晚谷成千態月到中峰印十方個裏本無元字腳分心分境錯商量</div>
</p><p style="text-indent:0em" class="lg-abnormal"><div class='lg-row'>閒開窻戶笑春風幾樹華敷白間紅且喜枝頭翻玉蜨每憐香裏醉游蜂忙忙奔走人空老汲汲研求路轉窮無事倚闌吟半偈相看都在寂寥中</div>
</p><p style="text-indent:0em" class="lg-abnormal"><div class='lg-row'>自從胡亂便居山雖設柴扉常不關曳杖看雲登嶺上呼童采蕨過谿灣臨崖移石心逾寂繞徑芟茅身自閒不向個中問親切况於此外更追攀</div>
</p><p style="text-indent:0em" class="lg-abnormal"><div class='lg-row'>年來一事也無求饑則餐兮睡則齁佛法那愁他爛卻緣心看破我先休胷中文學原疎懶身上衣裘不暇修長憶當年幾高士眠雲拙守個山頭</div>
</p><p style="text-indent:0em" class="lg-abnormal"><div class='lg-row'>小搆茅廬在碧岑寥寥四顧孰為鄰平生安分成無用半世隨緣不外尋倚樹看經風送月依蒲納毳坐連雲自憐住得山深絕那有漁人來問津</div>
</p><p style="text-indent:0em" class="lg-abnormal"><div class='lg-row'>林居尤勝在陽春萬木榮榮得自欣繡谷風生香撲鼻蘭谿水足味甘唇菴前菴後禽聲好雲去雲來山色新總是一般誰造化個中惟許道為真</div>
</p><p style="text-indent:0em" class="lg-abnormal"><div class='lg-row'>捫懷無事得寒暄直到忘機話始圓獨坐柴牀清夢遠深居茅屋片心寬矮窻疎竹啼幽鳥修徑蒼松徹夜蟬招隱有誰償舊約好和雲水作圖看</div>
</p><p style="text-indent:0em" class="lg-abnormal"><div class='lg-row'>三十年來獨住山幾人曾得到柴關層巖路僻崎嶇處曲澗泉深瀲灎灣把住直教龍象畏放行且與鳥禽閒幾番乘興思飛錫秖恐奔波累病顏</div>
</p><p style="text-indent:0em" class="lg-abnormal"><div class='lg-row'>孤岑寂寂秋光冷寒夜蕭蕭木葉飄案上殘經未竟讀巖前明月不須招竹窻晝夢松風破石砌長流華雨漂雲出又歸還伴我當軒幾片挂林梢</div>
</p><p style="text-indent:0em" class="lg-abnormal"><div class='lg-row'>老住深山雪滿顛頻思故舊最堪憐隨聲逐隊何時了棄本馳緣不自慚劫石尚能消歲月幻軀誰復計千年空林松菊依然在雲水歸來好息肩</div>
</p><p style="text-indent:0em" class="lg-abnormal"><div class='lg-row'>清閒不得自家忙好似獼猴跳六窻世上爭雄無了日眼前覻破有收場懸崖撒手誰能會閙市迷頭秖自狂笑傲一生林下客道風千載足思量</div>
</p></div>
<div class='div-other'><a id='mulu209' />
<p class='h2'>廛居十首</p><p style="text-indent:0em" class="lg-abnormal"><div class='lg-row'>懶散頭陀寓市廛老年無力钁頭邊擎歸一鉢千家滿著破三衣百結穿華柳巷中全梵律管絃樓上漏真詮尋常者種難謾處未舉分明在目前</div>
</p><p style="text-indent:0em" class="lg-abnormal"><div class='lg-row'>居在塵中不見塵頭頭觸處最相親天涯有水皆涵月大地無華不帶春納履忽惺樓子曲擲刀指出案頭精市場也有真消息何必谿山遠問津</div>
</p><p style="text-indent:0em" class="lg-abnormal"><div class='lg-row'>了得凡心不假禪逍遙塵市只隨緣蒲團放下街頭坐靜板攜來到處閒三界本空諸子著一真纔動四生全西來莫問吾何旨鼓角城樓夜月圓</div>
</p><p style="text-indent:0em" class="lg-abnormal"><div class='lg-row'>心閒無事得廛棲應物明明不我欺旁舍笙歌歡滿地鄰園華柳樂無私了知白髮隨時變肯悟朱顏逐世移雲月是同山市別幾人到此不曾迷</div>
</p><p style="text-indent:0em" class="lg-abnormal"><div class='lg-row'>破衲鶉居混世塵不圖利養豈圖名沿街漫步隨流語傍戶尋他逐隊行想見憨翁攜布袋惟憐普老振金鈴野人無者閒家具浩浩塵中劫外春</div>
</p><p style="text-indent:0em" class="lg-abnormal"><div class='lg-row'>乾坤何處不堪居豈特深山是故廬垂手入廛忘管帶回頭到岸卻無拘千樓夜月憐歌舞萬井風塵笑馬驢會得個中消息子無邊剎境自如如</div>
</p><p style="text-indent:0em" class="lg-abnormal"><div class='lg-row'>我本山林野外人偶來塵市寄閒身居無錐地隨檀度耕有心田遠世情衣破難藏珠裏色鞵穿露出脚頭春東風昨夜堆堆笑笑我年來徹骨貧</div>
</p><p style="text-indent:0em" class="lg-abnormal"><div class='lg-row'>年老心閒到處家市廛端坐沒生涯忙看碌碌如燈馬靜鑑明明似鏡華個裏本無分好醜此中曾不著纖瑕何緣昔日靈山老火宅須教用鹿車</div>
</p><p style="text-indent:0em" class="lg-abnormal"><div class='lg-row'>莫道閒居在市朝古來大隱作清標曾聞龍女獻珠事不見屠兒放下刀成佛直教心地穩天真豈涉路途勞古來聖世能堪愛造業場中轉寂寥</div>
</p><p style="text-indent:0em" class="lg-abnormal"><div class='lg-row'>於中了了事無侵且在塵勞作故林心境兩忘空有我聖凡不立道由人春和鶯破綠楊陌秋冷蟬高碧樹陰休道遠山真樂靜市廛中亦有清音</div>
</p></div>
<div class='div-other'><a id='mulu210' />
<p class='h2'>龍池絕頂</p><p style="text-indent:0em" class="lg-abnormal"><div class='lg-row'>翠壁嵯峨勢插天萬峰迴合在中間僧居藤縛凌虛閣客上雲埋半截山碧水池深龍臥穩蒼苔石古虎生斑為憐源祖幽棲處今日無人更作關</div>
</p></div>
<div class='div-other'><a id='mulu211' />
<p class='h2'>客過龍池留題次韻</p><p style="text-indent:0em" class="lg-abnormal"><div class='lg-row'>荒寺幽棲草徑賖林深日暮集歸鵶松窻半掩寒雲淨石澗長流明月斜雨過亂山添遠翠風行空谷落殘華夜來何處狂遊客喫盡壺中七椀茶</div>
</p></div>
<div class='div-other'><a id='mulu212' />
<p class='h2'>善權寺</p><p style="text-indent:0em" class="lg-abnormal"><div class='lg-row'>探徧烟霞第一林風傳鐘磬隔峰聽山旁幽洞天開迹徑覆喬松道者心玉帶小橋流碧水瓊臺古殿接青雲斷碑遺記三生建千載令人感慨深</div>
</p></div>
<div class='div-other'><a id='mulu213' />
<p class='h2'>次醻吳廸美居士</p><p style="text-indent:0em" class="lg-abnormal"><div class='lg-row'>卓錫烟巒小搆新草龕風雪度殘春長鑱漫把開荒徑短拂閒拈憶故人雲出遠空山黯澹水流深洞石嶙峋知君欲究真消息百尺竿頭進步頻</div>
</p></div>
<div class='div-other'><a id='mulu214' />
<p class='h2'>秋夜有懷子文居士訪道</p><p style="text-indent:0em" class="lg-abnormal"><div class='lg-row'>燈殘香燼漏聲沈兀坐蕭蕭對碧岑萬戶當天明有月幾人學道了無心清光遠照山如畫白水長流澗似琴感慨叅玄岐路者徒勞向外去追尋</div>
</p></div>
<div class='div-other'><a id='mulu215' />
<p class='h2'>楊西蓮居士送姪芟染臨別贈之</p><p style="text-indent:0em" class="lg-abnormal"><div class='lg-row'>遠帆因送姪投師別語叮嚀自可思肩帶夜來江上月心懸日後嶺頭詩言中有響雲棲曲句裏藏鋒石磬辭信筆贈君分袂去修持先寄一蓮枝</div>
</p></div>
<div class='div-other'><a id='mulu216' />
<p class='h2'>秋夜看月</p><p style="text-indent:0em" class="lg-abnormal"><div class='lg-row'>雲卷秋空月到庭開窻遙望萬山青林巒靄靄烟籠樹谷岫依依翠點屏境智了然常寂寂塵緣空處愈惺惺須知此際無偏黨長夜柴門不自扃</div>
</p></div>
<div class='div-other'><a id='mulu217' />
<p class='h2'>誕日示諸子</p><p style="text-indent:0em" class="lg-abnormal"><div class='lg-row'>衰年事事已無求嗟歎光陰自水流冷澹如雲點空碧歡娛似鴈過滄洲籬邊黃菊經霜老巖上青松滴露秋誰道此生真夢幻夢回蝴蜨笑莊周</div>
</p></div>
<div class='div-other'><a id='mulu218' />
<p class='h2'>次韻醻霍玉環居士</p><p style="text-indent:0em" class="lg-abnormal"><div class='lg-row'>荒寺蕭蕭苔蘚封何期每過叩心宗休疑巖石非真虎笑指蒼松是活龍雲水五湖憑一鉢烟霞四海聽朝鐘龐公去後風流杳幾個知音繼此蹤</div>
</p></div>
<div class='div-other'><a id='mulu219' />
<p class='h2'>吳九敘居士再叅金谷寄懷</p><p style="text-indent:0em" class="lg-abnormal"><div class='lg-row'>湖帆杳杳遠相臨不畏風波見道心別後每思連夜月閒來還憶舊時吟經寒輸與垂庭柏論序誰驚過牖禽人世希逢幾回笑留題行樂在空林</div>
</p></div>
<div class='div-other'><a id='mulu220' />
<p class='h2'>贈駱仲如孝廉</p><p style="text-indent:0em" class="lg-abnormal"><div class='lg-row'>觸破湖南幾片雲不辭迢遞越嶙峋谿聲遠頌淨名德山色幽藏野老身荒寺秋烟俱寂寞籃輿晴澗獨殷勤相逢坐語熏風外明月光含徧界新</div>
</p></div>
<div class='div-other'><a id='mulu221' />
<p class='h2'>懷友</p><p style="text-indent:0em" class="lg-abnormal"><div class='lg-row'>春鳥啼不歇空山客自尋微風拂苔徑疑有舊遊人</div>
</p></div>
<div class='div-other'><a id='mulu222' />
<p class='h2'>同妙光訪秀巖</p><p style="text-indent:0em" class="lg-abnormal"><div class='lg-row'>偶入秀巖林沿谿草木深兩人迷古道回首夕陽岑</div>
</p></div>
<div class='div-other'><a id='mulu223' />
<p class='h2'>渡江</p><p style="text-indent:0em" class="lg-abnormal"><div class='lg-row'>一錫碧波遊烟霞兩岸秋長江落日晚歸人爭渡舟</div>
</p></div>
<div class='div-other'><a id='mulu224' />
<p class='h2'>效覺範禪師用唐高僧詩作八絕</p><p style="margin-left:3em">附高僧詩沙泉帶草堂紙帳卷空牀靜是真消息吟非俗肺腸園林坐清影梅杏嚼紅香誰住原西寺鐘聲送夕陽。</p>
<p style="text-indent:0em" class="lg-abnormal"><div class='lg-row'>古澗清流澄徹茅簷綠樹深穠窻對亂山成翠沙明長瀉如虹</div>
</p><p style="text-indent:0em" class="lg-abnormal"><div class='lg-row'>竹榻蕭然無夢梅幮不染清虛夜靜光含孤月從教輝映吾廬</div>
</p><p style="text-indent:0em" class="lg-abnormal"><div class='lg-row'>偶脫諸緣小隱寥寥一事無求個中半點不得比之明月中秋</div>
</p><p style="text-indent:0em" class="lg-abnormal"><div class='lg-row'>巖石堪題秀句肺腸差擬秋雲信口閒歌適興無心琱琢自文</div>
</p><p style="text-indent:0em" class="lg-abnormal"><div class='lg-row'>山家隨處種樹竹籬就地成園溽暑支頤小坐清陰枕钁長眠</div>
</p><p style="text-indent:0em" class="lg-abnormal"><div class='lg-row'>脫核杏纔可口鮮紅梅又甘唇笑古應機未達聞香空自吞津</div>
</p><p style="text-indent:0em" class="lg-abnormal"><div class='lg-row'>幻住東山巖下那邊誰結幽林相看覿面不遠只是呼之不應</div>
</p><p style="text-indent:0em" class="lg-abnormal"><div class='lg-row'>我道住此深山不意山深尤甚晚來忽地鐘聲疑是方廣相近</div>
</p></div>
<div class='div-other'><a id='mulu225' />
<p class='h2'>夏日四首</p><p style="text-indent:0em" class="lg-abnormal"><div class='lg-row'>樹色陰濃閒坐不作一毫工課個裏本自無求莫云尊貴之墮</div>
</p><p style="text-indent:0em" class="lg-abnormal"><div class='lg-row'>幽谷了無溽暑一榻蕭然自許有人借問西來未肯輕言錯舉</div>
</p><p style="text-indent:0em" class="lg-abnormal"><div class='lg-row'>住個深山茅屋窻對幾莖脩竹風來凉似清秋堪歎時人馳逐</div>
</p><p style="text-indent:0em" class="lg-abnormal"><div class='lg-row'>長日寥寥放過也不忘卻者個昔人頻喚主人三十年前勘破</div>
</p></div>
<div class='div-other'><a id='mulu226' />
<p class='h2'>山居二十首</p><p style="text-indent:0em" class="lg-abnormal"><div class='lg-row'>幽居何事得干懷寂寂柴門竟日開雲意欲歸風滿隖亭亭吹過玉陽臺</div>
</p><p style="text-indent:0em" class="lg-abnormal"><div class='lg-row'>片片白雲飛嶺外潺潺綠水過谿東流光一息無能止誰向山中學脫空</div>
</p><p style="text-indent:0em" class="lg-abnormal"><div class='lg-row'>坐破蒲團萬境閒一輪皎潔照中天千秋碧落危巖下底事塵勞人不還</div>
</p><p style="text-indent:0em" class="lg-abnormal"><div class='lg-row'>飯罷經行澗水邊心空衲破道人閒尋常莫論榮枯事風月隨緣得住山</div>
</p><p style="text-indent:0em" class="lg-abnormal"><div class='lg-row'>清池水映連天碧香桂初敷滴露濃兀兀坐忘塵世慮千山靜照月明中</div>
</p><p style="text-indent:0em" class="lg-abnormal"><div class='lg-row'>巖房獨坐寂寥寥世念何曾有一毫不是息心除妄想本無一物與人描</div>
</p><p style="text-indent:0em" class="lg-abnormal"><div class='lg-row'>凝眸終日對青山石几爐烟意自閒懸榻久無高士駕劃然長嘯白雲間</div>
</p><p style="text-indent:0em" class="lg-abnormal"><div class='lg-row'>偶爾經行到石梁山華流水有餘香遊魚啜食能知味秖恐人來下釣忙</div>
</p><p style="text-indent:0em" class="lg-abnormal"><div class='lg-row'>武陵谿水赴湖東終日波濤終日風輸我磬山閒長老半生無事入塵中</div>
</p><p style="text-indent:0em" class="lg-abnormal"><div class='lg-row'>閒居無事可安排半種青松半種梅昨日幾番騷客過要聯詩句愧非才</div>
</p><p style="text-indent:0em" class="lg-abnormal"><div class='lg-row'>竹院幽深晚景凉木樨華發滿庭香閒吟未遇叅玄士孤負良宵明月堂</div>
</p><p style="text-indent:0em" class="lg-abnormal"><div class='lg-row'>曲徑蒼苔絕影蹤巖龕冷落笑華叢道人一種清貧處長把白雲窻戶封</div>
</p><p style="text-indent:0em" class="lg-abnormal"><div class='lg-row'>秋卷殘雲陣陣過峰前閒立一吟哦月中嶽色清新句却被疎風轉薜蘿</div>
</p><p style="text-indent:0em" class="lg-abnormal"><div class='lg-row'>野人原不入時流到處山居得自由來去信從雙脚步免教閒事上眉頭</div>
</p><p style="text-indent:0em" class="lg-abnormal"><div class='lg-row'>個事從來不強行也無長處接高明聽由他底欣欣地我此山門似水清</div>
</p><p style="text-indent:0em" class="lg-abnormal"><div class='lg-row'>曲順機宜我不能天容老谷一閒僧個中了了無餘事泛濫隨波實可矜</div>
</p><p style="text-indent:0em" class="lg-abnormal"><div class='lg-row'>幻軀多病好安閒不喜人間秖住山石屋巖龕坐黃葉幾人得過上頭關</div>
</p><p style="text-indent:0em" class="lg-abnormal"><div class='lg-row'>道在目前無別法現成公案不須叅山頭老漢今饒舌切莫隨他落二三</div>
</p><p style="text-indent:0em" class="lg-abnormal"><div class='lg-row'>此事須教有正因了無一物守清貧常懷雪老餐松柏拶到明星萬谷春</div>
</p><p style="text-indent:0em" class="lg-abnormal"><div class='lg-row'>大千總是一茅廬善惡都從個裏居長的長來短的短得便宜處失便宜</div>
</p></div>
<div class='div-other'><a id='mulu227' />
<p class='h2'>臨谿有感二首</p><p style="text-indent:0em" class="lg-abnormal"><div class='lg-row'>閒步林間過小谿遊魚噉影鳥啼枝微風吹送松華落拾得歸來月滿池</div>
</p><p style="text-indent:0em" class="lg-abnormal"><div class='lg-row'>谿水如藍徹底清閒來默坐可觀心曾留半偈人間去漫向磬陀石上吟</div>
</p></div>
<div class='div-other'><a id='mulu228' />
<p class='h2'>題白雲巖</p><p style="text-indent:0em" class="lg-abnormal"><div class='lg-row'>誰把虛空劈半邊走來都道白雲巖相看秖恐即飛去不覺月明東畔山</div>
</p></div>
<div class='div-other'><a id='mulu229' />
<p class='h2'>拄杖</p><p style="text-indent:0em" class="lg-abnormal"><div class='lg-row'>拈頭點尾活如龍千里迢迢一似風觸破萬山雲與雪歸來閒倚碧堂東</div>
</p></div>
<div class='div-other'><a id='mulu230' />
<p class='h2'>中秋夜坐</p><p style="text-indent:0em" class="lg-abnormal"><div class='lg-row'>夜靜凉生葛袂單<span class='corr'>已</span>知秋氣到松關窻前獨坐披新月好把禪心一樣看</div>
</p></div>
<div class='div-other'><a id='mulu231' />
<p class='h2'>寄許丞侯居士二首</p><p style="text-indent:0em" class="lg-abnormal"><div class='lg-row'>萬松林下獨幽棲每歎紅輪易墜西剛得春來幾多日梅華飄落出前谿</div>
</p><p style="text-indent:0em" class="lg-abnormal"><div class='lg-row'>千嶂未消殘雪冷一菴端坐夕陽曛思君偶出峰前望蹋破飛來幾片雲</div>
</p></div>
<div class='div-other'><a id='mulu232' />
<p class='h2'>石磬</p><p style="text-indent:0em" class="lg-abnormal"><div class='lg-row'>石磬高懸萬壑中外山壁立裏頭空知音不用重敲擊響應無方帀地風</div>
</p></div>
<div class='div-other'><a id='mulu233' />
<p class='h2'>題武陵洞二首<span class='note-inline'>(洞在磬山前有水從洞出至谿)</span></p><p style="text-indent:0em" class="lg-abnormal"><div class='lg-row'>小徑深深古洞迷涓涓漱石透前谿偶攜竹杖尋幽迹惟有山公挂樹啼</div>
</p><p style="text-indent:0em" class="lg-abnormal"><div class='lg-row'>洞口莓苔積幾層蒼蘿引石白雲凝且聆太古無絃曲漫逐桃華覓武林</div>
</p></div>
<div class='div-other'><a id='mulu234' />
<p class='h2'>遊大潮山</p><p style="text-indent:0em" class="lg-abnormal"><div class='lg-row'>二十年來慕大潮何期今日入層霄攀蘿直上最高頂滿目湖烟挂樹梢</div>
</p></div>
<div class='div-other'><a id='mulu235' />
<p class='h2'>磬山初闢</p><p style="text-indent:0em" class="lg-abnormal"><div class='lg-row'>雲籠高嶽倚荊南漫剪藤蘿結小菴獨坐月明當戶照更無餘事到峰尖</div>
</p></div>
<div class='div-other'><a id='mulu236' />
<p class='h2'>百舌啼</p><p style="text-indent:0em" class="lg-abnormal"><div class='lg-row'>枝頭百舌話偏長啼破寒梅滿院香有耳不聞仍熟睡可憐窻外好風光</div>
</p></div>
<div class='div-other'><a id='mulu237' />
<p class='h2'>曹念茲居士訪余山中不值題寄</p><p style="text-indent:0em" class="lg-abnormal"><div class='lg-row'>柴門暫把白雲封誰想虛君過遠峰休笑深林茅屋冷道人端的有家風</div>
</p></div>
<div class='div-other'><a id='mulu238' />
<p class='h2'>別徐居士</p><p style="text-indent:0em" class="lg-abnormal"><div class='lg-row'>相逢又別出巖阿目送寒雲片片過思得舊遊人再至青燈竹榻話應多</div>
</p></div>
<div class='div-other'><a id='mulu239' />
<p class='h2'>西園寄曹從龍居士</p><p style="text-indent:0em" class="lg-abnormal"><div class='lg-row'>池中屋冷五更寒破衲蒙頭意自安憶得故山煨榾柮地爐相伴有人看</div>
</p></div>
<div class='div-other'><a id='mulu240' />
<p class='h2'>答汰如講主</p><p style="text-indent:0em" class="lg-abnormal"><div class='lg-row'><span class='corr'>羨</span>君鶴骨最孤清雲水從來舊有聲堪笑老僧疎懶甚也無詩興接高明</div>
</p></div>
<div class='div-other'><a id='mulu241' />
<p class='h2'>振宗堂</p><p style="text-indent:0em" class="lg-abnormal"><div class='lg-row'>寥寥獨坐振宗堂寂寂孤明萬壑凉笑我本無心說法不勞天女散華香</div>
</p></div>
<div class='div-other'><a id='mulu242' />
<p class='h2'>燈華</p><p style="text-indent:0em" class="lg-abnormal"><div class='lg-row'>休將春色擬栽培脫略人工巧剪裁遊子滿園覓不得秖因伊向火中開</div>
</p></div>
<div class='div-other'><a id='mulu243' />
<p class='h2'>磬山十景</p></div>
<div class='div-other'><a id='mulu244' />
<p class='h2'>限門嶺</p><p style="text-indent:0em" class="lg-abnormal"><div class='lg-row'>嶺頭大塊眠雲石自古傳來立限門今日鑿開賓主路從教車馬一時新</div>
</p></div>
<div class='div-other'><a id='mulu245' />
<p class='h2'>西施洞</p><p style="text-indent:0em" class="lg-abnormal"><div class='lg-row'>層巒秀石天開洞古往今來遊者多識得遠超聲色外西施名不染烟蘿</div>
</p></div>
<div class='div-other'><a id='mulu246' />
<p class='h2'>面壁巖</p><p style="text-indent:0em" class="lg-abnormal"><div class='lg-row'>巉巖峭壁天然畫忽地雲生遮半邊開合不知誰作主其中消息若為傳</div>
</p></div>
<div class='div-other'><a id='mulu247' />
<p class='h2'>萬松徑</p><p style="text-indent:0em" class="lg-abnormal"><div class='lg-row'>不是知音不到來萬松徑上滿莓苔烟霞影迹空來去陣陣清風拂石臺</div>
</p></div>
<div class='div-other'><a id='mulu248' />
<p class='h2'>慈慧橋</p><p style="text-indent:0em" class="lg-abnormal"><div class='lg-row'>慈慧須憑一路修從教步步蹋源頭而今建得功成也千古令人作勝遊</div>
</p></div>
<div class='div-other'><a id='mulu249' />
<p class='h2'>武陵谿</p><p style="text-indent:0em" class="lg-abnormal"><div class='lg-row'>繞殿旁通一脈泉涓涓流出有真源莫非直接曹谿水相續緜緜不記年</div>
</p></div>
<div class='div-other'><a id='mulu250' />
<p class='h2'>望湖亭</p><p style="text-indent:0em" class="lg-abnormal"><div class='lg-row'>白虎山頭石坦平於中獨立望湖亭主賓醻唱忘歸去月起湖心一片明</div>
</p></div>
<div class='div-other'><a id='mulu251' />
<p class='h2'>白茅峰</p><p style="text-indent:0em" class="lg-abnormal"><div class='lg-row'>磬山最頂白茅峰昔日何人雨種松留得荒基深草裏而今誰肯繼前蹤</div>
</p></div>
<div class='div-other'><a id='mulu252' />
<p class='h2'>洗鉢池</p><p style="text-indent:0em" class="lg-abnormal"><div class='lg-row'>飯罷禪和咸洗鉢趙州公案未曾圓山僧今日重拈出漫向池邊得句玄</div>
</p></div>
<div class='div-other'><a id='mulu253' />
<p class='h2'>脩竹林</p><p style="text-indent:0em" class="lg-abnormal"><div class='lg-row'>散步攜笻到竹林常懷多福語如霆古今多少乘陰者幾個忘言見古人</div>
</p></div>
<div class='div-other'><a id='mulu254' />
<p class='h2'>龍池八景<span class='note-inline'>(并序)</span></p>
<div class='div-xu'><a id='mulu255' /><p style="margin-left:2em">余依栖先師於龍池二十餘年晨夕執侍巾缾初不知泉石為何物及辭師出山誅茅深隱者又十有五年矣今懷片香掃先師塔始得婆娑泉石不覺愴然閒拈八景景系一詩。</p>
</div>
<div class='div-other'><a id='mulu256' />
<p class='h3'>中龍池</p><p style="text-indent:0em" class="lg-abnormal"><div class='lg-row'>池平澄灎臥龍藏烟雨霏霏歲月長天外一聲雷震起萬山雲合徹龍光</div>
</p></div>
<div class='div-other'><a id='mulu257' />
<p class='h3'>分賓嶺</p><p style="text-indent:0em" class="lg-abnormal"><div class='lg-row'>小嶺騎峰賓主分登臨別是一乾坤樵蘇帀帀歌聲遠忽地雲生掩石門</div>
</p></div>
<div class='div-other'><a id='mulu258' />
<p class='h3'>白雲巖</p><p style="text-indent:0em" class="lg-abnormal"><div class='lg-row'>巉巖如玉倚青霄翼翼連雲勢欲搖何不摶風竟飛去想伊留作後人標</div>
</p></div>
<div class='div-other'><a id='mulu259' />
<p class='h3'>憑虛閣</p><p style="text-indent:0em" class="lg-abnormal"><div class='lg-row'>小閣凌雲在碧空凭闌四顧萬峰叢幽居秖許林間老對月閒吟天際風</div>
</p></div>
<div class='div-other'><a id='mulu260' />
<p class='h3'>試心石</p><p style="text-indent:0em" class="lg-abnormal"><div class='lg-row'>突兀高懸可試心幾回獨立畏崖深豁然脚蹋虛空碎石上風生大地春</div>
</p></div>
<div class='div-other'><a id='mulu261' />
<p class='h3'>玉陽臺</p><p style="text-indent:0em" class="lg-abnormal"><div class='lg-row'>林巒積翠映危臺遙望烟湖萬頃開日吐波心帆影亂霞光先照碧崔嵬</div>
</p></div>
<div class='div-other'><a id='mulu262' />
<p class='h3'>伏虎石</p><p style="text-indent:0em" class="lg-abnormal"><div class='lg-row'>腥腥血氣染蒼峐凜凜威風片石來千載高眠披雨露至今足迹破莓苔</div>
</p></div>
<div class='div-other'><a id='mulu263' />
<p class='h3'>避暑窟</p><p style="text-indent:0em" class="lg-abnormal"><div class='lg-row'>古穴當年源老棲孤風冷冷至今知寥寥四壁惟餘座誰繼先宗作範規</div>
</p></div></div>
<div class='div-other'><a id='mulu264' />
<p class='h2'>烏瞻八景</p>
<div class='div-other'><a id='mulu265' />
<p class='h3'>雲松徑</p><p style="text-indent:0em" class="lg-abnormal"><div class='lg-row'>一徑逶迤翠色濃小橋橫澗拂清風偶然曳杖支頤坐閒看雲來護碧松</div>
</p></div>
<div class='div-other'><a id='mulu266' />
<p class='h3'>笑影潭</p><p style="text-indent:0em" class="lg-abnormal"><div class='lg-row'>睹影深知不在潭分明那隔一毫端渠無我也潭何現水靜風恬自笑看</div>
</p></div>
<div class='div-other'><a id='mulu267' />
<p class='h3'>龍鱗石</p><p style="text-indent:0em" class="lg-abnormal"><div class='lg-row'>山腰片片石如鱗歲月頻經積蘚紋林下道人看不猒半餘蒼色半餘雲</div>
</p></div>
<div class='div-other'><a id='mulu268' />
<p class='h3'>俯谿亭</p><p style="text-indent:0em" class="lg-abnormal"><div class='lg-row'>雨谿相競接湖波竹筏隨流拍浪過風雨歇時來往疾小亭俯視漫吟哦</div>
</p></div>
<div class='div-other'><a id='mulu269' />
<p class='h3'>揮麈臺</p><p style="text-indent:0em" class="lg-abnormal"><div class='lg-row'>巖前天設石磐臺風月隨時揮麈來老漢不須重註脚千山一帶笑顏開</div>
</p></div>
<div class='div-other'><a id='mulu270' />
<p class='h3'>斷雲嶺</p><p style="text-indent:0em" class="lg-abnormal"><div class='lg-row'>側嶺崚嶒欲斷雲鳥飛不過羽翎分遠看山色點空碧半落晴光帶晚曛</div>
</p></div>
<div class='div-other'><a id='mulu271' />
<p class='h3'>五老峰</p><p style="text-indent:0em" class="lg-abnormal"><div class='lg-row'>插入青霄五個峰攀躋欲上路難通不知昔日誰稱老眾壑羣山列下風</div>
</p></div>
<div class='div-other'><a id='mulu272' />
<p class='h3'>湖翠峰</p><p style="text-indent:0em" class="lg-abnormal"><div class='lg-row'>一片湖光涌翠峰自來出沒雨烟中孤危遠映山山碧倒影中流過短蓬</div>
</p></div></div>
<div class='div-other'><a id='mulu273' />
<p class='h2'>夢登凌霄峰</p><p style="text-indent:0em" class="lg-abnormal"><div class='lg-row'>夢到凌霄最上峰千山萬水隔重重忽然省得來時路拋却從前一古笻</div>
</p></div>
<div class='div-other'><a id='mulu274' />
<p class='h2'>寄懷洞如睿姪</p><p style="text-indent:0em" class="lg-abnormal"><div class='lg-row'>二十年來獨住山<span class='corr'>羨</span>君無事到人間去秋一面曾相約閒看白雲空往還</div>
</p></div>
<div class='div-other'><a id='mulu275' />
<p class='h2'>宿清源菴</p><p style="text-indent:0em" class="lg-abnormal"><div class='lg-row'>菴泊谿頭最得源間房接納道人眠夜來正對中秋月指與林間人共看</div>
</p></div>
<div class='div-other'><a id='mulu276' />
<p class='h2'>新正夜坐二首</p><p style="text-indent:0em" class="lg-abnormal"><div class='lg-row'>簷頭雨滴夜偏長冷冷梅華滿院香一片春光行已到令人獨坐忽神傷</div>
</p><p style="text-indent:0em" class="lg-abnormal"><div class='lg-row'>我勸諸賢急早修光陰瞬息總難留秖知送舊迎新事不覺年來白了頭</div>
</p></div></div>
<p class='juan'>天隱禪師語錄卷第十九</p>
<div class='div-w'>
<p class='h1'>音釋</p>
<div class='div-note'>嗒<p style="margin-left:1em"><span class='note-inline'>(吐盍切音榻嗒然忘懷也)</span>。</p>
[匚@贛]<p style="margin-left:1em"><span class='note-inline'>(古禫切音感覆頭也)</span>。</p>
芟<p style="margin-left:1em"><span class='note-inline'>(師銜切音衫刈草也)</span>。</p>
毳<p style="margin-left:1em"><span class='note-inline'>(此芮切音脃獸細毛也)</span>。</p>
鑱<p style="margin-left:1em"><span class='note-inline'>(鋤銜切音巉銳器也)</span>。</p>
漱<p style="margin-left:1em"><span class='note-inline'>(所右切音瘦此水曰漱)</span>。</p>
隖<p style="margin-left:1em"><span class='note-inline'>(安古切音鄔村隖也與塢同)</span>。</p>
</div></div>
</div><!-- end of div[@id='body'] -->
</body></html>