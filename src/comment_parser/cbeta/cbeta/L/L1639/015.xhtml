<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu178' />
<p class='juan'>天隱禪師語錄卷第十五　　　　　直五</p><p class="byline">嗣法門人通琇編</p>
<div class='div-other'><a id='mulu179' />
<p class='h1'>機緣</p><p>九疇顧太史問如何是奪人不奪境師云白雲封我圓光戶却似無人坐室中進云如何是奪境不奪人師云風送白雲歸洞去秖留一個野閒僧進云如何是人境兩俱奪師云了知四大原非我白雲聚散本無蹤進云如何是人境俱不奪師云幾度白雲來伴我就裏和衣帶月眠。</p>
<p>僧問不思善不思惡正與麼時如何是本來面目師云父母所生口終不與汝說進云和尚為什麼不說師云我說恐你落在善惡邊問如何是賓中賓師云看月隨流水進云如何是賓中主師云岑巖獨步來進云如何是主中賓師云坐下白雲深進云如何是主中主師云虎豁生頭角僧禮謝師云切忌記吾語。</p>
<p>師問僧近日工夫如何僧云看十方世界總是一條拄杖師拍椅子云者椅子也是汝拄杖進云是師云被老僧坐却僧擬議師震聲一喝僧無語師云叅。</p>
<p>僧問古人如何得出世師云汝見過古人耶進云和尚謾某甲師云是汝謾老僧進云某甲曾問幻也和尚師云他如何說進云他說古人不挂一[糸*系]毫師云汝信得過麼進云某甲信師云既信豈不是汝謾我僧作禮師云你向後那裏住進云某甲隨緣住山去師云山不是山你向那裏去住僧擬議師便喝僧佇思師云好與三十棒。</p>
<p>普聞叅問萬里浮雲成一片磬山聲徧是如何師便打進云恁麼則風歸野嶽水面波生師又打聞佇思師云會麼聞展兩手師大笑次日求名起號師更普聞號進云既是普聞還有什麼不到處師云今日事作麼生進云重川碧落天開曉野老謳歌惜寸陰師噓一聲聞擬議師云禮拜著進云劍號巨闕珠稱夜光師展兩手聞禮拜云信受奉行一日冐雨到問磬山佛法即不問拖泥帶水事如何師垂拂云者是汝分中事聞趯拂子師云再犯不容聞禮拜。</p>
<p>居士家壁貼戒殺字下竪刀杖有僧問既戒殺何故畜殺生之具士云非殺生之具廼殺人之具也僧不肯士乞師代轉一語師云喚作殺生之具入地獄如箭射士稽首師云記取者語即不得。</p>
<p>二僧論無明之理一云無明本有一云無明實無師笑云無明本有眾生焉能破無明而成佛道無明實無祖師何以道無明實性即佛性二僧無語。</p>
<p>僧叅師云作什麼僧云提誰字師云我者裏誰字也無進云和尚誰字也不立師云又恁麼去也。</p>
<p>僧問生死不明乞師開示師云我也不明進云願和尚慈悲師云將生死來為你開示進云生不知來處死不知去處豈非生死師云又道不明。</p>
<p>師看揀茶僧問和尚者裏作麼師云瞎。</p>
<p>僧問作家相見事如何師云誰是作家僧擬開口師與一掌僧復擬語師震聲一喝僧禮拜師搊住云會得禮拜會不得禮拜僧無語師云虛頭漢。</p>
<p>僧叅師問什麼處來進云某處來師云我聞某處安五百單進云是師云你在五百單內五百單外進云在五百單內師云既在五百單內你來那邊缺了進云者邊亦不缺師呵呵大笑。</p>
<p>僧叅師云者樣炎天奔走作麼進云狂心未歇師云歇即菩提進云心地未達望和尚慈悲師云你作何務來進云不知師云既不知怎麼得到者裏進云為法來師云又道不知知有本問如何是奪人不奪境師云空山無有人惟是水流聲進云如何是奪境不奪人師云獨步單瓢杖千山絕點塵進云如何是人境兩俱奪師云默坐空王殿燈殘月更沈進云如何是人境俱不奪師云闍黎問道處足下是雲岑。</p>
<p>磬山初闢一居士鶴髮童顏攜杖入山問云弟子徧叅知識不能達道乞師方便師云道在日用進云既在日用何有得失乎師云得失在於迷悟非干乎道也進云既不在道迷悟從何有師云迷悟在人不在道也進云道在於人迷之亦無失悟之亦無得師云得失在乎人何關於道也進云既不關乎道又道道在日用耶師云道在日用迷之之謂失悟之之謂得故非關於道進云既不關乎道道與我是一是二若二道非日用若一道即日用安有道在日用乎師驀竪拂子云你喚者個作什麼進云拂子師笑云百姓日用而不知故君子之道鮮矣士拍手云我會也師云你會個什麼進云百姓日用而不知師擲下拂子云還會麼士擬議師云承虛接響士謝而去。</p>
<p>僧問如何是衲僧相見句師視之云還見麼僧喝師云三喝四喝後又作麼生進云猶是套語師云與他茶止渴。</p>
<p>尼叅師云為什麼出家進云為自身師云何得棄了丈夫進云雲中影子師將雙手拋後云更道來進云心不思念不動師云心不思念不動誰著你說尼喝師云千喝萬喝後如何尼罔措師打出。</p>
<p>師偶至一居士家士年登九十疾病眼盲問云老身看看待滅矣師云還有不滅者麼進云人死如燈滅豈有不滅者乎師云居士曾見心經麼進云心經熟讀師云不生不滅聻進云我今眼已不見師云眼雖不見見即不無你還見暗麼進云見師云無眼耳鼻舌身意是個什麼士忽大笑云我今生幾乎蹉過師云即今得個什麼進云雖無所得<span class='corr'>已</span>知不生不滅之理師云切莫作道理會士合掌禮謝。</p>
<p>慧法主問師曾看八識規矩否師云六祖道大圓鏡智性清淨平等性智心無病妙觀察智見非功成所作智同圓鏡五八六七果因轉但轉其名無實性若於轉處不留情繁興永處那伽定秖如大圓鏡惟在第八識上顯是總顯耶慧云單第八識顯師云除却你眼耳鼻舌身意六識大圓鏡在什麼處轉慧擬開口師搖手云不是不是。</p>
<p>僧問某在諸方了了明明獨未見和尚師云我者裏不許進云和尚有什麼師云一物也無進云既一物也無因甚不許師云只為你有在僧擬議師喝出。</p>
<p>南川老居士臨終請師訣別師云居士一切家業都放得下麼進云放下久矣師云者一著聻進云我要你拄杖子師云古人道你有拄杖子我與你拄杖子你無拄杖子我奪你拄杖子居士即今有拄杖子麼進云我無拄杖子師云索我拄杖子者是誰進云某甲師云又道無士不覺高聲云南無阿彌陀佛師云拄杖子已得了也進云我當為禮拜言訖而逝。</p>
<p>僧問如何是體中旨師云一塵不染進云如何是用中旨師云搬柴運水進云如何是句中旨師云大蟲吞却虛空耳進云如何是玄中旨師云石女披襟攜小子進云如何是旨中旨師喝云言外知歸不用頻舉。</p>
<p>宗侍者問趙州道蘇州有常州有莫有故事否師云有什麼故事進云難道是佛法耶師云喚作佛法即不得進云趙州道常州有蘇州有和尚聻師云蘇州也無常州也無進云和尚現在師云你道老僧是有耶宗禮拜師云噁。</p>
<p>僧問路頭不親切如何做工夫師云你見那裏不親切進云現在不親切師云誰著你問僧禮拜師云莫錯認好。</p>
<p>僧叅問者一著子人人本具個個不無因甚有種種差別師云你見那裏是差別處進云也有喫棒的也有不喫棒的師展兩手云棒在那裏僧禮拜。</p>
<p>居士問法華經中道我此法華經且道那一句是法華經師云你道那一句不是法華經進云萬望慈悲盤桓師云我與汝忒煞盤桓了也。</p>
<p>僧問如何是觀音入理之門師以杖敲柱云聞麼進云聞師云者便是觀音入理之門僧無語師云會麼進云不會師云識得不會最好。</p>
<p>直方叅問無夢無想無見無聞正睡著時主人公在什麼處師云知無夢無想無見無聞聻進云不會師云不會最親切進云特來禮覲和尚師云又道不會直諾諾禮謝退。</p>
<p>中秋晚直方問皓月長明為什麼偏多圓少師云時序不同進云長江可竭為什麼淵底難窮師云探竿短在進云四大本空為什麼饑寒難忍師云急救去進云草木無情為什麼華開華落師云莫作兩橛會直禮謝云四處已蒙師指示言前一句更如何師云禮拜著直作禮起喝師云何不早喝。</p>
<p>問如何是大事因緣師竪如意進云不會師云惟此一事實餘二則非真。</p>
<p>居士問如何是格物師指爐云會麼進云不會師云大慧云但知格物而不知物格張無垢便悟去進云如何是物格師云若無物格爭能格物。</p>
<p>侍者問得力一句如何師云藏鋒結舌穩密修持侍禮謝師云得力句在汝邊老僧與你說的便不得力也進云請和尚得力句師良久云會麼侍禮拜。</p>
<p>問久嚮石磬未審還有聲也無師云你從那裏來。</p>
<p>龍池茶話次僧問教中道治世語言皆順正法請問和尚如何是正法師云你適纔不肯聽而今更問麼進云恁麼則春色無高下華枝自短長師云也許你具半隻眼僧喝師云多耶。</p>
<p>山茨侍次師舉四藏鋒句問云如何是就理藏鋒進云梁王殿上道不識如何是就事藏鋒進云今朝雨落地不乾如何是理事俱藏鋒進云行不出戶坐不當軒如何是俱不涉理事藏鋒進云八角磨盤空裏走師云此四轉語足繼先覺雖然也是搕七搭八。</p>
<p>箬菴呈頌云千玄萬妙隔重重個裏無私總不容一種沒絃琴上曲寒崖吹落五更風師云玄妙即不問汝如何是不隔的句進云和尚見那裏是隔句師云我不用恁麼推拓菴擬開口師便打復示頌云千波萬浪隔重重識得源頭處處通根境脫然全體用拈來物物始從容。</p>
<p>僧請益賓主句師云在賓須知賓中之句在主須知主中之句在主若不知主中之句則被賓家奪去用在賓若不知賓中之句則被主家奪去用所以云賓則始終賓主則始終主若賓主不得始終則二俱無用進云秖如兩堂首座齊喝孰賓孰主師笑云兩堂首座聻進云恁麼則全賓是主全主是賓也師云你還會二賓二主麼進云誰是二賓誰是二主師云賓家有主主家有賓賓家有賓主家有主賓家無主賓不成賓主家無賓主不成主賓家無賓賓亦不成賓主家無主主亦不成主賓主不成二俱瞎漢。</p>
<p>師問聖淨石霜道休去歇去冷湫湫地去一條白練去古廟香爐去一念萬年去首座云明一色邊事九峰不肯你作麼生會若道是到家語何故當時九峰不肯首座若道未是到家語何故石霜又恁麼道進云某甲若在九峰處會則知首座未是師云你離却九峰道一轉語看進云若道得一轉語亦落九峰位下師便喝。</p>
<p>僧問如何是臨濟旨師云怒雷掩耳進云如何是溈仰旨師云光含秋月進云如何是法眼旨師云千山獨露進云如何是曹洞旨師云萬派朝源進云如何是雲門旨師云乾坤坐斷。</p>
<p>僧心安看楞嚴經師召至法堂指石磉云今日者個與汝說法了也進云未審說什麼法師云天地同根萬物一體進云不會師云既不會看什麼楞嚴經師命箬菴轉一語進云某作心安便禮石磉三拜師云恁麼許汝看得楞嚴經。</p>
<p>僧問趙州訪臨濟公案語句相同何得一錄臨濟問趙州一錄趙州問臨濟若趙州錄中是則臨濟錄中非若臨濟錄中是則趙州錄中非師云你道如何是祖師西來意進云不會師云汝向是非外薦取進云是非外如何薦取師云汝是趙州老僧是臨濟僧笑云會也會也師云會個什麼進云是某甲之過非和尚之咎師云汝又在是非裏薦取了也。</p>
<p>山茨問如何是第一玄師云坐却白雲終不妙進云如何是第二玄師云拈過案山來與你道進云如何是第三玄師云露柱沿街走燈籠笑滿腮進云三玄已蒙師指示三要乞師再垂慈師云汝從頭問來進云如何是第一要師云鐵牛橫古路進云如何是第二要師云撞倒須彌峰進云如何是第三要師云金鞭打入藕[糸*系]竅茨禮拜。</p>
<p>僧問一手獨拳萬人來揠時作麼生師便打僧問第一句中薦得堪與佛祖為師如何是第一句師云覿面春風和氣眉分八字縱橫進云第二句中薦得堪與人天為師如何是第二句師云揭開雲裏月休向暗中行進云第三句中薦得自救不了如何是第三句師云言中有響知歸不免借他家路。</p>
<p>僧問希有即不問如何是平常法師云汝昨日在杭州來進云是師云豈不平常進云雖在杭州來不知杭州意趣師云你又作奇特會耶。</p>
<p>僧問十方世界是沙門一隻眼父母未生前眼在什麼處師良久僧無語師拈拂子進云者是拂子師云汝秖見拂子而不見眼。</p>
<p>普門領眾訪師茶次問云如何不喫茶師云喫進云你沒有師舉茶甌示之進云者是我的師以茶擦耳潑云是你的是我的門無語齋罷進云世間人如放鷂子見風勢大不要放師云不然進云怎麼不然師云設若放起時風大如何進云了師云亦不然進云怎麼不然師云何不道收起索子門無語師大笑。</p>
<p>僧問青山雲澹即不問禪宗獨露是如何師據坐云會麼僧喝師云作麼憤僧禮拜云也是青山雲澹事師云你只見青山雲澹不見禪宗獨露。</p>
<p>師訪居士士送出師顧士云公引道進云原自七通八達師驀指牆云向那裏去得麼士無語師遂別。</p>
<p>章格非太史問如何是格物道理師以扇擊椅子云會麼進云不會師云不會將什麼做文字士舉集註師云者是朱子的格物如何是公的格物士無語又一日訪師同登望湖嶺復問云如何是格物的至理師以拄杖敲松樹云會麼進云此莫非香嚴擊竹之意師便打。</p>
<p>僧問某甲不會叅禪如何修行師云念佛去進云如何是佛師便打僧禮拜師云好不會僧琇石叅禮拜起打一圓相師云者瞎漢石喝師亦喝進云恁麼則石磬聲嘹喨聾人耳更聞師云看脚下石又喝師拈棒石禮拜。</p>
<p>僧問某叅不是心不是佛不是物是什麼如何師云作麼生叅進云正提起話頭不見有話頭惟見叅的人師云既見叅的人是青是黃是白是黑是長是短僧擬議師云擬之則差僧無語師云不是心不是佛不是物。</p>
<p>僧問如何是賓中主師云誰來問進云如何是主中賓師舉扇子云我者是十文錢買的進云如何是主中主師放下扇子良久進云如何是賓中賓師云汝腦後看。</p>
<p>僧問昔日聞風今朝睹面如何是睹面一句師云你道是如何僧禮拜師云也當不得僧無語。</p>
<p>僧問如何是用處不換機師舉茶甌云者個只好喫茶。</p>
<p>僧因脫裹脚呈偈云兩隻裹脚一樣長早纏晚脫有何妨歷年辛苦防偷盜今晚脫了無處藏師云脚聻僧舉脚師云連脚也脫却僧無語師云未在。</p>
<p>僧問山河大地盡是父母未生前本來面目如何師云汝轉山河大地作自<span class='corr'>己</span>則易轉自<span class='corr'>己</span>作山河大地則難進云山河大地盡是自<span class='corr'>己</span>何處更著自<span class='corr'>己</span>師擊案云我打者裏你不痛我打你身上却便痛作麼生會僧禮拜云到者裏不會師云叅。</p>
<p>僧叅問久慕和尚特來求示第一義師云老僧若與你道即是第二義了也進云某甲鈍根乞師指示師云大雪漫漫爭得到者裏進云秖麼來師云又道鈍那。</p>
<p>僧問如何是法身邊事師云老僧滿口道不出進云如何是法身向上事師便喝僧久立師云直須親見若不親見徒自勞形僧禮謝箬菴問疑情不起時如何師云汝見什麼道理進云說一物即不似師云又疑個什麼進云古人道似鏡長明喚什麼作鏡師云真常流注進云者是學人疑情邊事師云你還見鏡中有物麼進云鏡中既無物為什麼打破鏡師云為無一物進云打破鏡時作麼生為人師云處處無蹤迹進云古人拈槌竪拂聻師云處處無蹤迹菴禮拜。</p>
<p>僧問曹山送褲與菴主話如何是孃生褲師舉足示之進云孃未生時如何師云汝在未生時問來。</p>
<p>僧問如何是法身邊事師云黑漆桶進云如何是法身師云爛冬瓜進云如何是法身向上事師云三家邨裏酒帘子進云如何是出格句師云獨脚蟹。</p>
<p>僧問如何是賓中主師云者瞎漢進云如何是主中賓師揮拂一下進云如何是主中主師放下拂子呵呵大笑進云如何是賓中賓師拈起拂子云你還識得者個麼僧無語。</p>
<p>僧問一切公案秖是一個道理為甚有明與不明師云你那裏見得是一個道理進云從上來如此說師云食人涕唾漢進云大修行人不落因果既是大修行人因果分明為什麼不落師云汝不是大修行人進云和尚如何說師云不絕聲與汝道進云大徹的人為甚命根不斷師劈脊便打。</p>
<p>僧問竿頭撒手時如何師云你一向坐在那裏進云天下干戈撓亂如何國主安寧師云你正亂在進云有動即止安樂時如何師云未是你安樂處進云前念<span class='corr'>已</span>滅之後後念未起之先可是本來面目師云即今是前念是後念僧竪起拳師云放下著。</p>
<p>僧問如何是理藏鋒師云虛空撲落地進云如何是事藏鋒師云湖州蘿蔔宣州薑進云如何是理事藏鋒師云有水皆含月無山不帶雲進云如何是俱不涉理事藏鋒師云無手人行拳。</p>
<p>僧問有佛處不得住無佛處急走過正恁麼時如何師云汝即今在什麼處僧竪拳師云是有是無僧以拳入袖師云是什麼僧便出。</p>
<p>僧問古人道既是師子兒為什麼被文殊騎師云理能伏人。</p>
<p>一僧結破地獄印呈上問云舌印心三處俱用紅色[口*紇]哩字如何一處放光師云放下印子與你道僧放開手云如何得破師云破了也。</p>
<p>僧叅問喚作一物即觸不喚作一物即背時如何師云汝喚什麼作物進云目前法法師云觸僧不進語師云會麼進云不會師云背僧無語師云喫茶去。</p>
<p>朗然問諸行無常是生滅法生滅滅已寂滅為樂如何是生滅滅已寂滅為樂師云汝莫向生滅邊覓進云念念生滅如何得不生滅去師云汝即今是生是滅朗擬議師便喝朗又問如何是寂滅師云今朝雨落階前溼。</p>
<p>僧叅問萬法歸一佛殿前露柱歸向什麼處師云你將露柱來我與你歸進云不會師云不會恰好。</p>
<p>僧問如何是函蓋乾坤句師云吞吐虛空進云如何是截斷眾流句師以拄杖畫一畫云吽進云如何是隨波逐浪句師云水上搵葫蘆。</p>
<p>僧問虎以肉為命為甚不食其子師云有愛在。</p>
<p>僧問久聞和尚圓鏡今日特見如何是和尚的的為人處師云你那裏聞者消息進云輕輕叩石磬清音徧界聞師云道途之說僧喝師云再喝看僧云莫孤負某甲師云七十里僧又喝師云者瞎漢僧嘻兩聲師指椅云且坐僧禮拜師云你者幾年在菴裏住麼僧聳身起師云何不老實道僧拍手師大笑進云又被風吹別調中師云餿茶剩飯者裏用不著。</p>
<p>林臯叅師云那裏來進云武林師云爭知我者裏進云臭名難謾師云污汝耳臯喝師云喝後如何進云猶不知在師云老僧不知汝知個什麼臯擬掌師云猶弄虛在。</p>
<p>師誕日茶罷僧問生日前也不問生日後也不問正當生日時請師道一句師云適纔你噇什麼進云石磬聲傳徧金爐清夜聞師云更道來僧喝師云喝後如何僧轉身頓足師云弄影子漢進云和尚莫謾人好師云誰謾你又僧作禮師云你問什麼僧無語師云倒老實。</p>
<p>僧問如何是先照後用師云汝多少年紀進云如何是先用後照師云放你三十棒進云如何是照用同時師顧僧一喝進云如何是照用不同時師全身倒靠禪牀。</p>
</div>
<p class='juan'>天隱禪師語錄卷第十五</p>
<div class='div-w'>
<p class='h1'>音釋</p>
<div class='div-note'>噁<p style="margin-left:1em"><span class='note-inline'>(烏故切音惡喑噁怒貌)</span>。</p>
搕<p style="margin-left:1em"><span class='note-inline'>(克盍切音榼擊也)</span>。</p>
磉<p style="margin-left:1em"><span class='note-inline'>(蘇朗切音顙柱下石)</span>。</p>
搵<p style="margin-left:1em"><span class='note-inline'>(烏困切溫去聲指按也)</span>。</p>
嘻<p style="margin-left:1em"><span class='note-inline'>(許其切音熙嘻嘻和樂聲)</span>。</p>
聳<p style="margin-left:1em"><span class='note-inline'>(荀勇切音竦高也)</span>。</p>
</div></div>
</div><!-- end of div[@id='body'] -->
</body></html>