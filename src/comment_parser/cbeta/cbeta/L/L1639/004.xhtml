<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>天隱禪師語錄卷第四　　　　　　秉四</p><p class="byline">嗣法門人通琇編</p>
<div class='div-other'><a id='mulu9' />
<p class='h1'>示眾</p><p>示眾舉臨濟訪平田路口見一婆使牛廼問婆平田路向甚處去婆將牛打一棒云者畜生諸處走到者裏不知路濟云我問你平田路向甚處去婆云者畜生五嵗也尚使不得濟云欲觀前人先觀所使便有抽釘拔楔之意濟至平田田問還見我婆也未濟云<span class='corr'>已</span>[(冰-水+〡)*ㄆ]下了也田云近離甚處濟云江西黃檗田云情知你見作家來濟云特來禮拜和尚田云<span class='corr'>已</span>相見了也濟云不然賓主之禮合禮三拜田云既是賓主之禮禮拜著師云我臨濟老人真為大人作略只是平實問將去隨者婆子張牙露齒欵欵道欲觀前人先觀所使便有抽釘拔楔之意且道者是贊他者是蓋覆及至平田田問還見我婆也未輕輕道個<span class='corr'>已</span>[(冰-水+〡)*ㄆ]下了也田只得別行一路你看平田老漢道還見我婆也未者一句且道是探竿是賣弄今人要識賓主句麼二大老足可觀光雖然如是白拈手段總不見得且道如何是白拈手段驀喝一喝。</p>
<p>示眾舉鎮州萬壽和尚與保壽同叅萬一日去保壽保坐不起萬廼展坐具保下禪牀萬便坐<span class='corr'>卻</span>禪牀保廼歸方丈閉<span class='corr'>卻</span>門萬坐不起主事云和尚閉<span class='corr'>卻</span>門請庫下喫茶萬便歸院保明日<span class='corr'>卻</span>去復禮萬亦坐不起保展坐具萬亦下禪牀保亦坐<span class='corr'>卻</span>禪牀萬歸方丈閉<span class='corr'>卻</span>門保於侍者寮取灰圍<span class='corr'>卻</span>方丈三道便歸萬開門見云我不與麼他<span class='corr'>卻</span>與麼師云二大老一衝一撞似兩虎相見各露爪牙無有一毫虧損處果為同叅千古模範也豈若今時人纔露爪牙先自傷鋒犯手只欲謾人殊不知旁觀者哂法濟今日不唧[口*留]恁麼與諸人告報亦是傷鋒犯手了也還知得落處麼良久云不因夜來鴈爭見海門秋。</p>
<p>示眾師云剛纔過了五月一又是六月初一了也諸人本分事作麼生各各須要親見一回始得若不親見一回隨你做什麼學問他時後日一場懡㦬莫謂老僧不道。</p>
<p>示眾舉陳操尚書請雲門齋纔見便問儒書中即不問三乘十二分教自有座主作麼生是衲僧行脚事師云諦當諦當門云曾問幾人來書云即今問上座門云即今且置作麼生是教意師云掉轉鎗頭來也書云黃卷赤軸師云禍出口門門云者個是文字語言作麼生是教意書云口欲譚而辭喪心欲緣而慮忘師云道得一半門云口欲譚而辭喪為對有言心欲緣而慮忘為對妄想作麼生是教意師云更上一層樓書無語師云可惜拶到牛角梢頭無門得出山僧若作尚書便道<span class='corr'>已</span>知上座深得如來禪也門云見說尚書看法華經是否書云是師云又是一重公案門云經中道一切治生產業皆與實相不相違背且道非非想天有幾人退位書無語師云山僧若作尚書便云待老漢到非非想天即向上座道門云尚書且莫草草三經五論師僧拋<span class='corr'>卻</span>特入叢林十年二十年尚不奈何尚書又爭得會書禮拜云某甲罪過師云雲門老人如握一柄吹毛寶劍直教法法難存尚書素常亦具人天眼目到者裏不得不復受鉗錘今時還有如是衲僧如是居士麼有則向前來遞相證據良久喝一喝云不妨[(冰-水+〡)*ㄆ]起垂鉤線免使風波浪裏行。</p>
<p>示眾舉齊峰和尚一日與龐居士竝行士廼前行一步云我強如師一步峰云無背向老翁要爭先在士云苦中苦未是此一句峰云怕公不甘士云老翁若不甘齊峰堪作什麼峰云若有棒在手打不解倦士便打一摑云不多好峰始拈棒被士把住云者賊今日一場敗闕峰笑云是我拙是公巧士廼拊掌云平交平交師云二大老一個半斤一個八兩得人一牛還人一馬雖然如是就中有一個出格的也是自起自倒眾中還有人撿點得出麼若撿點得出許你叅得禪如無山僧為你說破良久云雪中月色誰能辯堪笑知音暗點頭。</p>
<p>示眾舉趙州和尚一日到僧堂後<span class='corr'>逢</span>一僧廼問大眾總向甚處去僧云普請去州遂於袖中取刀度與云老僧住持事繁請上座為我折倒<span class='corr'>卻</span>便引頸向前其僧便走師云當時趙州老漢幸是不遇其人若遇其人則性命難存矣雖然剛刀雖快不斬無罪之人山僧今日亦是住持事繁要諸人折倒也無刀子縱有刀子亦不藏在袖裏所以道我王庫內無如是刀諸人還知落處麼更有一頌金剛寶劍逼人寒纔露鋒鋩便不堪殺活豈容君擬議主賓相見辯毫端。</p>
<p>示眾舉西峰至睦州致茶果次州問長老今夏在甚處安居峰云蘭谿州云有多少眾峰云七十來人州云時中將何示徒峰拈起柑子州云著什麼死急峰無語師云西峰當時應答一一供直末後著些精彩<span class='corr'>卻</span>被睦州老人用金剛王寶劍一截截斷便不完賓主之禮山僧若作西峰待他道著什麼死急只向伊道也須舉似過豈不賓主始終和美耶所以道賓則始終賓主則始終主雖然如是殺人刀活人劍。</p>
<p>示眾舉忠國師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語師云大小國師老大修行<span class='corr'>卻</span>被軍容一問直是手忙脚亂推出童子來之乎者也莫引後人認識神為自<span class='corr'>己</span>你們且道軍容會得無語會不得無語。</p>
<p>示眾舉世尊因長爪梵志索論義預約云我義若墮我自斬首世尊云汝義以何為宗志云我以一切不受為宗世尊云是見受否志拂袖而去行至中路廼省謂弟子云我當回去斬首謝世尊弟子云人天眾前幸當得勝何以斬首志云我寧於有智人前斬首不於無智人前得勝廼歎云佛置我兩處負門若我說是見我受是負門處麤故眾人所共知第二負門處細我欲不受以少人知作是念已而白佛言世尊一切不受是見亦不受佛語梵志汝不受一切法是見亦不受則無所破與眾人無異何用貢高而生憍慢梵志不能致答默自念言我負墮處世尊不彰我負不言是非得大甚深法最可恭敬即於坐處得法眼淨師云梵志當時雖是伶俐中途省得意欲斬首謝世尊脫得兩處負墮為什麼到者裏致答不得殊不知直饒你脫得兩處負墮<span class='corr'>已</span>落在世尊圈繢了也即今還有出得世尊圈繢者麼以拄杖畫一畫云且截斷葛藤雖然今時人不惟不知負墮猶自護病則不若梵志多矣擲下拄杖呵呵大笑。</p>
<p>示眾舉南泉大師因山下有一菴主人謂近日南泉和尚出世何不去禮見主云非但南泉出世直饒千佛出興亦不能去泉聞廼令趙州去勘州去便設拜主不顧州從西過東又從東過西主竝不顧州云草賊大敗拽下簾子便歸舉似泉泉云我從來疑著者漢師云南泉老人坐斷乾坤到者裏也把不住<span class='corr'>卻</span>令趙州慣戰作家去也搖撼不動他豈不勞而無功者菴主雖然把定綱宗也是抱樁搖櫓山僧今日看來個個都是不唧[口*留]漢者裏眾中莫有唧[口*留]者麼出來為三大老出氣如無老僧今日失利。</p>
<p>示眾舉雲門到灌谿有僧舉谿語云十方無壁落四面亦無門淨躶躶赤灑灑沒可把問門作麼生師云虧你記得者一絡索門云與麼道即易也大難出師云驀頭一拶僧云上座不肯和尚與麼道那師云逐句尋言門云你驢年夢見灌谿師云復是一拶僧云某甲話在師云猶是不知門云我問你十方無壁落四面亦無門你道大梵天王與帝釋商量什麼事師云慣得其便僧云豈干他事師云隨語生解門喝云逐隊喫飯漢師云果然果然師復召大眾云者僧不惟孤負灌谿垂訓亦負雲門指點若是伶俐衲僧在二大老處達其端倪便是一生叅學事畢今日還有知音者救得此僧麼老僧為你證據良久云更聽一頌當場體用得全機著著分明何更疑只為從前都學解到頭難做克家兒。</p>
<p>示眾舉夾山會禪師會下有一僧到石霜入門便道不審霜云不必闍黎僧云與麼則珍重又到巖頭亦云不審頭廼噓兩聲僧云與麼則珍重纔回步頭云雖是後生亦能管帶其僧歸舉似山山明日陞堂廼喚昨日從石霜巖頭歸的阿師出來如法舉似前話僧舉了山云大眾還會麼若無人道老僧不惜兩莖眉道去也廼云石霜雖有殺人刀且無活人劍巖頭亦有殺人刀亦有活人劍師云者僧雖不怎麼頗耐風霜若不是二大老慧眼圓明爭能勘得伊出然則巖頭固有長處若非夾山洎合埋沒可見當時善知識推<span class='corr'>己</span>讓人若是今時人不惟不肯恁麼道猶要弄巧謾人藏頭蓋尾山僧今日亦是不惜眉毛與諸人明明拈出雖然如是且道如何是殺人刀活人劍者裏識得非但見得巖頭石霜亦廼會得夾山老人親切處若不如是正落在時人圈繢裏便道到者個所在有什麼得失是非將個棗子囫圇吞了也豈不菽麥不分遭人撿點耶良久云竹密何妨流水過山高那礙白雲飛。</p>
<p>示眾舉漸源同道吾去弔慰次源廼拊棺云生耶死耶吾云生也不道死也不道源云為甚不道吾云不道不道回至中路源云和尚快與某甲道若不道打和尚去也吾云打即任打道即不道源便打吾歸院云汝宜離此去恐知事得知不便道吾遷化後源至石霜舉前話請益霜云生也不道死也不道源云為甚不道霜云不道不道源於言下有省師云者公案批評者多決斷者少山僧今日要與道吾下個註脚則不孤他一片婆心而受人屈處何故他道生也不道死也不道忒煞分明爭奈漸源逐句迷源還問道為甚不道到者裏道吾更說個不道不道雖是雪上加霜亦廼赤心片片他又漆桶不快如斯莽鹵以致道吾末後[糸*廉]纖若是山僧當時作道吾何必定要說到底道個打即任打道即不道但向他道闍黎切忌恁麼會待他擬議便棒免致伊獲罪彌天即今眾中還有人見得道吾落處出得漸源麼如無山僧更與頌出風飄飄兮雨濛濛意欲還鄉路不通挨到水窮山盡處方知昔日是朦朧。</p>
<p>示眾舉忠國師因紫璘供奉擬註思益經國師廼問大德凡註經須會佛意始得供奉云若不會佛意爭解註得國師廼令侍者盛一盌水著七粒米在水中盌面安一隻箸問云者個是什麼義供奉無語國師云老僧意尚不會豈況佛意爭解註得經溈山果云供奉先鋒有作殿後無功當時纔見國師問此是什麼義只對云草本不勞拈出趯倒便行直饒國師通身是口也無說處師云溈山恁麼批判不無衲僧氣槩仔細撿點將來也出不得國師圈繢在山僧若作供奉待他道者個是什麼義但云上大人丘乙<span class='corr'>己</span>化三千七十士爾小生八九子佳作仁可知禮也。</p>
<p>示眾舉雲門問直嵗什麼處去來嵗云刈茅來門云刈得幾個祖師嵗云三百個門云朝打三千暮打八百東家杓柄長西家杓柄短又作麼生嵗無語門便打師云當時法濟若作者僧待他道朝打三千暮打八百云云但道和尚猶嫌少在他若打來接住推倒可不慶快平生雖然爭奈雲門老人棒頭有眼徑山道個直嵗無語有三百個祖師證明雲門令雖行要且棒頭無眼老老大大作如是語話具正眼者試辯看。</p>
<p>示眾舉世尊一日坐次見人舁豬過廼問者個是什麼人云佛具一切智豬子也不識世尊云也須問過師云當時世尊雖是退步就人爭奈舁豬者不鑑誰解得大慈悲父若是山僧見他道佛具一切智豬子也不識但云我也知你秖識得個豬子若是旁觀者道既不喚豬子又道個什麼只輕輕向他道者孽障復頌云大似無端驀問來令伊異類著疑猜個中識得瞿曇面管教不動出三災。</p>
<p>示眾舉奉先深禪師同明和尚在眾時聞僧問法眼如何是色眼豎起拂子或云雞冠華或云貼肉汗衫二人特徃請益問云承聞和尚有三種色語是否眼云是深云鷂子過新羅便歸眾師云千人叢裏奪高標時李王在座下不肯師云蹉過不少廼白法眼云寡人來日致茶筵請二人重新問話明日茶罷備綵一箱劍一口謂二師云上座若問得話是奉賞雜綵一箱若問不是秖賜一劍師云王令當嚴法眼陞座師云倚勢欺人深復出問今日奉敕問話師還許也無師云探竿在手眼云許師云忒煞實頭深云鷂子過新羅捧綵便行師云慣得其便大眾一時散去時法燈作維那廼鳴鐘集眾僧堂前勘深師云也是陣後興兵眾集燈問承聞上座久在雲門有甚奇特因緣舉一兩則來商量看深云古人道白鷺下田千點雪黃鸝上樹一枝華維那作麼生商量師云用大旗鼓一奪燈擬議師云安知落處深打一坐具便歸眾師云得大機顯大用快哉不忝雲門之後可惜當時無有敵手任者漢一衝一撞如趙雲百萬軍中取阿斗相似今日還有知音者麼出來為燈維那出一口氣看良久云太平原是將軍定不許將軍見太平。</p>
<p>示眾舉道吾見雲巖修鞵次廼問作什麼巖云將敗壞補敗壞吾云可不道即敗壞非敗壞師云者兩個老漢<span class='corr'>卻</span>似座主見解山僧若作雲巖見道吾問作什麼便拋下鞵子云你道是什麼又若作道吾見雲巖道將敗壞補敗壞但道忒煞扯東蓋西如是免使後人落在義解中去雖然山僧恁麼批判亦是相樓打樓有什麼交涉廼呵呵大笑。</p>
<p>示眾舉三平忠禪師一日陞座有一道士出眾從東過西又一僧從西過東師云真偽歷然平云適來個道士<span class='corr'>卻</span>有見處師僧未在師云探竿在手道士出眾作禮云謝和尚接引師云著平便打師云正令當行僧出作禮云乞和尚指示師云來也平亦打師云終無二格平復謂眾云此兩個公案作麼斷還有人斷得麼如是三問眾無對師云法濟當時若在座下但云和尚也須喫棒何故[拚-ㄙ+ㄊ]不得自<span class='corr'>己</span>贏不得他人平云既無人斷得老僧為斷去也廼擲下拄杖歸方丈師云諸人還知三平落處麼若知得三平落處便知法濟落處左右顧視云夜靜水寒魚不餌滿船空載月明歸。</p>
<p>示眾舉忠國師問座主講什麼經主云惟識論國師云作麼生會惟識論主云三界惟心萬法惟識國師指簾云者個是什麼法主云色法國師云大師簾前賜紫對御譚經何得五戒不持師云座主講得千經萬論到者裏開口便錯法濟當時若作座主待國師指簾問者個是什麼只對他道國師老老大大簾子也不識眾中有不甘者出來道你也只識得個簾子法濟向他道國師問什麼來待他擬議即便喝出。</p>
<p>示眾舉韓文公問大顛和尚春秋多少顛廼提起數珠示之云會麼公云不會顛云晝夜一百八師云韓公蹉過不少公罔措歸宅怏怏而<span class='corr'>已</span>夫人廼問侍郎神思不懌復有何事師云賢哉賢哉公遂舉前話夫人云何不進云晝夜一百八意旨如何師云善言言者公明日淩晨遂去門首廼<span class='corr'>逢</span>首座座云侍郎入寺何早師云好不知來處公云特去堂頭通話座云堂頭有何因緣開示公舉前話座云侍郎怎生會公云晝夜一百八意旨如何師云老老大大做學語之流座廼扣齒三下公後至堂頭又進前語云晝夜一百八意旨如何堂頭亦扣齒三下公云信知佛法一般師云休錯認顛云見什麼道理廼云一般公云適來門首接見首座亦復如是顛遂喚首座問適來秖對侍郎佛法是否座云是顛便打趁出院師云大顛末後全行正令在首座以振真規在侍郎則失其所向當時侍郎具眼果信得佛法一般便速禮三拜保得首座不趁出院豈不一場好事今日有人代他一轉語看如無不惟孤負大顛亦使老僧失利有麼有麼良久云佛法若無真正眼宗門那得到如今。</p>
<p>示眾舉僧叅善道禪師纔展坐具道云不用通時暄還我文彩未生時道理來僧云某甲有口啞<span class='corr'>卻</span>即閒苦死覔個臘月扇子作麼道拈棒作打勢僧把住云還我未拈棒時道理來道云隨我者隨之南北不隨我者死住東西僧云隨與不隨且置請師指出東西南北道便打師云者僧可謂敵勝驚羣的手段秖是末後欠一著在老僧若作者僧待他打來更接住云打即不無且道是南是北是東是西便推倒可不有意氣時添意氣不風流處也風流今日法濟門下還有者等僧向前麼老漢也不用棒管教他一一透露去時有僧纔出眾師云文彩已彰便休去。</p>
<p>示眾舉雪峰問僧甚處來僧云浙中來峰云船來陸來僧云二途俱不涉峰云爭得到者裏僧云有什麼隔礙峰打趁出僧過十年後再來峰又問甚處來僧云湖南峰云湖南與者裏相去多少僧云不隔峰豎起拂子云還隔者個麼僧云若隔即不到也峰又打趁出此僧住後凡見人便罵峰一日有同行聞特去訪廼問兄到雪峰有何言句便如是罵他遂舉前話廼被同行詬叱與他說破當時悲泣常向中夜焚香遙禮師云雪峰老人行其正令者條白棒不忝德山之風可惜當時不遇其人重重蹉過者僧既不憚勞撥草瞻風何其莽鹵以至如斯及遇同叅通個消息悔之晚矣雖然此猶是君子禪也豈若今時不服善者寧招謗法之愆永無悲泣之意可見今人不如古人多矣大凡叅學須自具眼目切莫當面蹉過以貽後日之悔今日有新到者麼眾無語師復頌云憧憧徃返隔千山覿面相承與話難不得知音痛呵叱到頭終是一顢頇。</p>
<p>示眾舉夾山問僧甚處來僧云洞山山云洞山有何言教僧云洞山尋常許人三路學所謂玄路鳥道展手山云實有此語否僧云實有山云執持千里鈔林下道人悲師云者僧在洞山門下秖成得個學語之流豈具叅方眼目夾山老人雖持勘辯鉗錘審知來處好似打縶脚兔子一般若是法濟則不然待他道許人三路學便云我者裏一路也無若是遲疑攔頭便棒令伊不孤負洞山別有生涯今日眾中還有與者僧出氣得者麼良久云如無切忌傳言送語。</p>
<p>示眾舉澧州大同濟禪師一日因米胡領眾來纔欲相見濟便拽轉禪牀面壁而坐米於背後立少時<span class='corr'>卻</span>回客位濟云是即是若不驗破已後遭人貶剝<span class='corr'>卻</span>令侍者去請米纔上來<span class='corr'>卻</span>拽轉禪牀便坐濟廼遶牀一帀便歸方丈米<span class='corr'>卻</span>拽轉禪牀領眾便出去師云二大老各展鋒鋩不無機用秖是未得賓主和融山僧若作米胡見他面壁而坐便拊背一下拂袖而出免使後面周遮若作大同看伊拽轉禪牀便坐更令侍者點茶來可使主賓道契雖然如是看來不會作客勞煩主人二俱失利。</p>
<p>示眾舉円霞訪龐居士至門<span class='corr'>逢</span>靈照洗菜次霞問居士在否照放下菜籃斂手而立霞再問照提起籃便行霞遂回須臾居士還照廼舉似前話士云円霞在麼照云去也士云赤土塗牛奶師云三大老各顯神通不無撿點円霞問頭雖是平常也要糚個朦朧靈照應機截然不無臨風賣俏龐老結欵<span class='corr'>卻</span>似父子相謾山僧恁麼判斷總是因語識人雖然秖如赤土塗牛奶者一句又如何商量還有道得者麼試道看。</p>
<p>示眾舉臨濟大師道赤肉團上有一無位真人在汝等面門出入未證據者看看有僧出問如何是無位真人濟下禪牀扭住云道道僧擬議濟拓開云無位真人是什麼乾矢橛師云臨濟大師雷聲甚大雨點全無纔道未證據者看<span class='corr'>卻</span>被者僧一拶直得自下禪牀手忙脚亂幸而不遇其人若法濟作者僧待他扭住時輕輕道個老漢忙什麼又待他拓開云無位真人是什麼乾矢橛但云我也知你說真方賣假藥今日未證據者且置已證據者出來道看如無山僧更為頌破赤肉團中無位人面門出入最相親可憐未遇知音者<span class='corr'>卻</span>把真金換六塵。</p>
<p>示眾舉円霞問龐居士昨日相見何似今日士云如法舉昨日事來作個宗眼霞云秖如宗眼還著得龐公麼士云我在你眼裏霞云某甲眼窄何處安身士云是眼何窄是身何安霞休去士云更道取一句便得此話圓霞亦不對士云就中有一句無人道得師云円霞老漢被龐公折倒了也若是山僧當時見他道是眼何窄是身何安但向道半肯半不肯何故老龐前言不應後語雖然更道取一句方得此話圓良久云太湖三萬六千頃月在波心說向誰。</p>
<p>示眾舉羅山道閑禪師在禾山因清貴上座說話次貴云天下無第一人大小溈山猶輸他道吾師云道聽塗說山云有什麼語輸他師云審諦貴舉石霜辭溈山纔禮拜起溈問有句無句如藤倚樹子意如何霜無對師云許你真實<span class='corr'>卻</span>到道吾吾問甚處來霜云溈山來吾云有什麼言句霜遂舉前話師云也是直頭吾云汝何不道取師云旁觀者清霜云秖為道不得師云直不藏曲吾云汝為我看菴待我與你報讎去師云錯吾徃溈山溈泥壁次忽回首見道吾在背後便云智頭陀因何到此師云探其來由吾云某甲不為別來秖為和尚問諸道者有句無句如藤倚樹還是也無師云著溈云是師云著賊了也吾便問樹倒藤枯時如何師云相隨來也溈山呵呵大笑師云慣得其便被道吾捺向泥裏師云欺敵者亡溈山總不管師云失便宜處得便宜貴上座舉了云者個豈不是溈山輸他道吾師云虧你具眼羅山云上座三十年後若有把茅蓋頭切忌舉者個話貴不肯<span class='corr'>卻</span>與道吾作主師云怪伊不得被羅山擒下地云白大眾各請停喧某甲今日與清貴上座直為溈山雪屈話且須側聆師云作家戰將貴云知也知也便禮拜師云慙惶殺人山云何不早道你還識道吾麼祇是館驛裏本色撮馬糞漢師云明眼宗匠天然猶在當時溈山老人慈悲之故開方便門親到者多錯會者不少道吾者些英氣雖是當仁不讓不知溈山放過處豈得旁觀者不忿要與證明今時還有知古人落處者麼切忌穿鑿你看羅山道你還識道吾麼秖是館驛裏本色撮馬糞漢且道是賞伊是罰伊具眼者試辯看。</p>
</div>
<p class='juan'>天隱禪師語錄卷第四</p>
<div class='div-w'>
<p class='h1'>音釋</p>
<div class='div-note'>刈<p style="margin-left:1em"><span class='note-inline'>(倪制切音乂芟草也)</span>。</p>
懌<p style="margin-left:1em"><span class='note-inline'>(夷益切音睪悅也)</span>。</p>
詬<p style="margin-left:1em"><span class='note-inline'>(許候切吼去聲恥辱也又怒也)</span>。</p>
縶<p style="margin-left:1em"><span class='note-inline'>(陟立切音執繫也又絆也)</span>。</p>
糚<p style="margin-left:1em"><span class='note-inline'>(側羊切音莊粉飾也)</span>。</p>
驛<p style="margin-left:1em"><span class='note-inline'>(羊益切音亦道也)</span>。</p>
鑿<p style="margin-left:1em"><span class='note-inline'>(疾各切音昨以意穿鑿)</span>。</p>
</div></div>
</div><!-- end of div[@id='body'] -->
</body></html>