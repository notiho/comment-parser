<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu180' />
<p class='juan'>天隱禪師語錄卷第十六　　　　　直六</p><p class="byline">嗣法門人通琇編</p>
<div class='div-other'><a id='mulu181' />
<p class='h1'>機緣</p><p>僧問恁麼也不得不恁麼也不得恁麼不恁麼總不得意旨如何師云恁麼也得不恁麼也得恁麼不恁麼總得進云萬古碧潭空界月再三撈漉始應知師云撈後如何僧無語師起身出堂進云請和尚逐句下一轉語師云問將來進云如何是恁麼師向下行兩步進云如何是不恁麼師向上行兩步進云如何是恁麼不恁麼師復坐僧禮拜。</p>
<p>朗然作禮起伸出拳頭云者個是緣會如何是性空師云我道是性空不是緣會進云爭奈有者個在師驀頭一棒云你道是性空是緣會朗無語師云立地死漢。</p>
<p>僧問如何是臨濟大師面目師顧視云瞎進云請和尚別道師震聲喝退。</p>
<p>棲蓮問有人問和尚如何接人向他道什麼師云你道平常進云恁麼和尚有法與人師云平常說什麼進云口喃喃師云道什麼蓮擬議師云放汝三十棒。</p>
<p>僧問如何是第一玄師以手打圓相進云如何是第二玄師云妙句不能傳進云如何是第三玄師云其中絕正偏進云如何是第一要師云月出長空笑進云如何是第二要師云雨打松梢呌進云如何是第三要師云木人鼓掌頂門眼開。</p>
<p>箬菴呈頌末云夜半露柱相逢橫吹無孔鐵笛師覽畢問云露柱還有口麼進云熾然常說師云也則道得一半進云和尚又如何師云此問復何來菴於言下有省次日入室呈似師云你見處作麼生進云直下如團火相似師云不得燒卻眉毛菴便喝師云燒卻了也菴云看者老漢一場敗缺便出。</p>
<p>僧問如何是法身邊事師云開口便錯進云如何是法身師云動念即乖進云如何是法身向上事師竪起拳進云如何是出格句師云挂角羚羊。</p>
<p>恒證呈偈有始從者裏脚跟閒句師覽畢示云汝青年當鄭重既有志此事須是一脚蹋到底始得進云如何是到底一句時值板鳴師云且去喫飯來與汝道進云喫飯來又作麼生道師攔腮便掌。</p>
<p>僧叅問蹋破千峰來請師指示師云既蹋破千峰你向那裏下脚進云今日親到磬山師云磬山是山不是山進云蹋破了也師震聲一喝。</p>
<p>僧問月白風清時如何師云凉颼颼地進云請師別轉一語師云再問將來進云月白風清時如何師云凉颼颼地進云某則不然師云你又作麼生進云者裏是什麼所在師云灼然是什麼所在僧頓足師云瞎漢進云親言出親口師喝退。</p>
<p>僧問猛虎以肉為命云何不食其子師云是親必顧進云虛空無向背云何有東西南北師云切忌回頭轉腦進云飲乳等四大海水積骨如毘富羅山那個是最初父母師云養子方知。</p>
<p>火頭問某甲不曉得修行乞和尚指示一條徑路師云燒火須橫了柴樓空了肚頭擬問師云不要拈一放一。</p>
<p>僧問華開碧岫山糚面月印寒潭水畫眉即不問如何是本來面目師云直下看進云看破了也師云看破個什麼僧喝師便打。</p>
<p>僧問如何是句到意不到師云言言見諦步步迷蹤進云如何是意到句不到師云秪在舌尖頭盡力吐不出進云如何是意句俱到師云有時獨倚庭闌上閒看梅開三五枝進云如何是意句俱不到師云落華流水去空負浪遊人。</p>
<p>棲蓮問某甲途中得個消息呈似和尚師云試道看進云蹋破澄江一回摸鼻師云摸後如何進云通身洪汗冷如冰師云未在更道蓮喝師便打。</p>
<p>直方問如何是一喝不作一喝用師笑云你氣急那進云不會師云豈不聞古人以一喝分五教乎直釋然隨問云昔日臨濟問黃檗佛法的的大意為什麼不喝便棒師云你作棒會麼進云未審作什麼會師云你作喝會麼直出師云且緩著直轉身呈頌云一喝如珠處處圓千差萬別一時全癡人不解先宗旨徒把虛空亂鑿穿師震聲一喝直禮拜。</p>
<p>僧問佛祖公案秪是一個道理因甚有明與不明師云其力未充進云大修行人當遵佛行因甚不守毘尼師云殺人刀活人劍進云杲日當空無所不照因甚被片雲遮卻師云開頂門眼看進云人人有個影子寸步不離因甚蹋不著師云蹋著則頭角生進云大徹的人本脫生死因甚命根不斷師云將命根來我與你斷進云盡大地是個火坑得何三昧不被燒卻師云你即今站在什麼處。</p>
<p>聖淨問世尊降生時一手指天一手指地周行七步目顧四方云天上天下惟吾獨尊後又睹明星悟道若道睹明星處是則指天指地不是了也若道指天指地處是則睹明星又不是了也若道前後相同古人又說一見不再見若道不相同指天指地與睹明星時豈有二也師云切忌向迷悟處覓進云女子出定因緣文殊鳴指一下罔明亦鳴指一下二大士一般鳴指為什麼卻有出得出不得未審文殊過在甚處師云三十棒待別時進云古人道一人得大機一人得大用如何是大機大用如何是大機之用如何是大用之機師云看孔著楔買帽相頭進云舉一不得舉二放過一著落在第二如何是舉一如何是不得舉二如何是落在第二師云切忌錯會如何如何落二落三了也。</p>
<p>僧問渴鹿趁燄如何得歇師云見水即止進云摩尼珠久埋沒塵土中如何急切覓得師云好個客作漢進云一斬一切斷如何得此利劍師云鈍置殺人進云等是水味有品為第一泉有品為第二泉作何剖分師云舌在口裏進云黑夜中認賊為子認子為賊作何判斷師云有智主人二俱不受進云家親作祟如何處置師云識得不為冤進云的的主人翁如何得覿面一見師便喝進云堪輿家羅經縱橫移動鍼必指南是誰作主師云拈東捉西進云家宅是諸人生身活計見得什麼便肯破家蕩宅師云恁麼也不得不恁麼也不得進云電光中良驥瞬息千里如何得一往追上攬轡入手師云何得甘為下賤進云大慧云將八識一刀憑甚安身立命師云你還識得持刀的麼進云胡來胡現漢來漢現是鏡體是鏡光師云猶盼兩頭在進云未開口以前為甚便棒便喝師云若喚作棒喝帶累德山臨濟了也進云日昇月沈雷轟電掣山靜雲閒水流華開農歌牧唱婦誶兒嬉莫非是者個迸現如何拈向得脚跟下要用便用師云動念即乖進云修行人多怕去後黑漫漫地不知現前黑漫漫地更苦盡說生死事大不知現前剎那死死生生更切此際重關一擊如何下手師鳴指一下進云高峰大師云大徹的人本脫生死為甚命根不斷命根既未斷呌做大徹徹的何事師云待汝徹後即向汝道進云一句當天八萬門永絕生死者一句得恁有力師云壁立千仞。</p>
<p>僧問佛未出世祖未西來元無佛法世法之名迥出黑山鬼窟一句作麼生道師云頭不梳面不洗與你相見了也進云佛既出世祖<span class='corr'>已</span>西來佛法世法相為建立不犯化門道將一句來師云入水見長人進云佛生凡聖對待之門世法佛法名言強立一切總拈過一邊衲僧本分一句試且道看師云鼻頭向下垂進云人人有一叚風光撲頭撲面因甚全然不識師云一回喫水一回噎進云個個具有如來智慧辯才於尋常間語言問答甚平易甚不思議剛被人問個如何是你本有的佛性為什麼卻反眼竪口啞師云鵞王擇乳素非鴨類進云既名佛子志階佛地為甚一個佛字最不喜聞師云到者方知。</p>
<p>僧問古人道皮膚脫落盡惟此一真實如何是一真實師云你皮膚脫落盡也未進云脫落後如何師云真實聻進云求和尚慈悲師云切忌向人討進云討個什麼師打云話頭也忘卻了。</p>
<p>僧問臘盡梅香則不問衝霄鳥唱事如何師云你在那裏著脚僧喝師便打僧退後云東風捲盡殘巖雪枯木華開是何人境界師云近前來與你道進云看破了也師云看破個什麼僧連拜云再禮一拜師云看破了也。</p>
<p>同雲云某纔得個歇處呈偈云閃爍紅光影吾身覺自輕古今無變易元來沒處尋師云既沒處尋又道得個歇處進云古今無變易師云即今聻進云在師云在什麼處雲喝師便打。</p>
<p>僧問客散堂空為什麼賔主歷然師云那裏得者個消息進云佛真法身猶如虛空法身在什麼處師云觸著動著進云除卻穿衣喫飯外如何是法身向上事師云切忌迷頭認影進云末後一著始到牢關如何是牢關師云打破來與汝相見進云聲色未彰睹聞個什麼師云切忌死水裏浸殺進云虛空生我心內猶如片雲點太清裏世尊在虛空內耶虛空外耶師云捏碎虛空向汝道。</p>
<p>僧問徧界是個火坑得何三昧不被燒卻師云看取眉毛進云狂心頓歇歇即菩提如何得歇去師云歇不得擔取去進云從緣薦得相應疾就體消停得力遲如何是從緣薦得師竪拂云你還識得麼僧禮拜起佇立師云你還有得問麼進云徧界不曾藏師云你在那裏安身立命進云黃鶯啼處百華香師打一拂云打落枝頭時如何僧無語。</p>
<p>眾僧叅禮臨別一僧問臨行一句請和尚道師指門外云脚蹋實地去又一僧問出山一路如何去師云春風滿面去又僧禮拜問知有的人如何保任師撫其背云第三句語卻不與你道眾僧禮謝而退。</p>
<p>僧問山嶽傾頺為甚煙霞不散師云捨大戀小僧云獨臨玉鏡云何眉目不睹師云打破鏡來相見。</p>
<p>振宗云二載竝無一疑伏望慈悲容入室盤桓師云汝既不疑又盤桓個什麼進云工夫上不疑公案上有盤桓處師云不是不是宗無語師云我看你一肚子疑進云不疑師云切忌坐在不疑之地進云不疑尚不可得何坐之有師笑云問他作麼進云不問焉知不疑師云又坐也宗又無語師云直須究竟始得宗禮拜。</p>
<p>僧問青山自青山白雲自白雲云何而有念師云青山自青山白雲自白雲你問作麼僧禮拜師云你會得禮拜會不得禮拜進云到者裏無開口處師云問的是什麼進云師資正理師云又開口也。</p>
<p>僧問盡大地是一個眼睛為甚隔窻牖而不見其內師云觸瞎眼睛相見。</p>
<p>僧呈偈有吞時卻易吐卻難之句師云且道不吞不吐時如何進云謝和尚慈悲師云你又要吞也進云吞個什麼師云瞎漢話頭也忘了。</p>
<p>僧問學人未到磬山先<span class='corr'>已</span>喫棒了也師云空頭禪和進云再求和尚賜棒師云老僧無者閒氣力。</p>
<p>僧問趙州勘二菴主為什麼肯一不肯一師云你那裏見他肯與不肯來進云趙州饒舌師云莫謗趙州好。</p>
<p>僧叅云某甲千里萬里為生死事大而來請問和尚如何了得生死師云你未發足時在什麼處安身立命。</p>
<p>僧問趙州當時眠在雪裏呌僧相救請和尚代一轉語師云老僧若在還他一蹋進云那僧眠下趙州便起且道趙州救此僧此僧救趙州師云你道你與我說我與你說僧以手拓一拓師呵呵大笑僧禮拜師云放你三十棒進云和尚也須分一半師云我道你不敢全當。</p>
<p>師飯罷偶剔牙僧問如何是出生死一條徑路師以剔牙杖示之云你還識得者個麼進云和尚還有方便麼師云太煞方便了也進云畢竟如何師云也無畢竟。</p>
<p>問天未開地未闢人未生時景象若何師云你者一問從那裏來進云那時一切眾生在何處安身立命師云在者裏進云恁麼則百草待春回惟有梅華先破臘師云更有先者在進云鎮日梅華堆裏坐今朝識得真消息便禮拜師云莫是學來的進云不是師叱出。</p>
<p>僧問無字可了得生死師云你那裏見得無字來進云未見師云既未見又問了得了不得僧擬議師云你且領話進云望和尚慈悲師云老僧忒煞慈悲了也。</p>
<p>僧問如何是黑白未分時事師云你未開口時如何僧擬議師便打進云分後如何師復打僧急走云青天白日師云者瞎漢。</p>
<p>僧問如何是某甲安身立命處師云汝從那裏來進云即今在者裏師云既在者裏又覓甚安身立命處進云莫不便是師便喝。</p>
<p>僧問世尊明星意旨如何師云黑裏白。</p>
<p>僧問沒奈何時如何師云老僧亦沒奈何進云不與萬法為侶者是什麼人師云你又有奈何了也進云百尺竿頭如何進步師云向後看進云某甲不會求和尚開示師云進前來僧無語。</p>
<p>僧問做工夫如何是下手處師直視云穿衣喫飯屙矢放溺你還信得及麼進云信得及又如何師云信得及當下便是僧擬議師云擬議即差。</p>
<p>僧問三乘等觀性空而得道如何是性空師拈拂子云者個三十七文買的。</p>
<p>同雲問如何是接物利生句師云近前來向汝道雲擬進師便打雲禮拜云恁麼則恩大難醻師云向後看進云向後又作麼生師云接物利生雲復禮拜出。</p>
<p>僧問門庭邊事則不問如何是室中事師云舉眼看進云者猶是門庭邊事師云你秖知門庭邊事不知室中事僧喝師亦喝僧禮拜印乾呈偈云父母未生前本來無一物通身是口兮向人說不出師云既通身是口你身子在什麼處進云沒藏身處師云你口聻進云口亦了不可得師云二俱不可得畢竟作麼生進云卻請和尚道師便喝乾禮拜師示偈云看得身心一物無此中端的不糊塗當陽一喝能擔荷道在目前何所圖。</p>
<p>僧問文殊是七佛之師出女子定不得請問和尚過在什麼處師云你還識得罔明麼進云卻請和尚道師便掌。</p>
<p>僧問荊棘林中下脚易月明簾外轉身難如何是轉身一句師云你從那裏入進云從堂中來師云轉身了也進云便從者裏去也師便打。</p>
<p>養明問如何是佛眼法眼師舉拂示云你喚作拂子不喚作拂子進云總不要師云蹉過佛眼法眼了也進云也無藏處師云曉得你按著死蛇頭進云活處又從那裏來師云待死蛇頭發現始得。</p>
<p>僧問大地一隻牛未審鼻孔在什麼處師云在你眼裏進云和尚被某甲牽師云穿卻你眼睛了也。</p>
<p>僧問月映山中賓作主山山得主主為賓賓主歷然如何施設師打一拂進云謝師火上添油師云恁麼燒盡大千世界你向那裏安身立命進云不會師云了。</p>
<p>僧問兩株銀杏樹那一株是賓那一株是主師云賓則總賓主則總主進云一把大火時誰作主師云看取自家眉毛。</p>
<p>玉林書記一夕炷香禮拜問云古人十智同真請師曲垂方便師云老僧今日勞倦進云乞師不吝師云試問看進云千形揉雜萬象森羅作麼生同一質師云不用巧安排進云會權歸實而五千退席拈華別傳而百萬遲疑作麼生同大事師云迷悟同源進云此坐彼立之不一太孤太奢之各殊作麼生總同叅師云高低普應進云人心之不同猶如人面作麼生同真志師云曲不藏直進云南人惡熱北人畏寒作麼生同徧普師云寒時寒殺你熱時熱殺你進云黃菊經霜綻紅葉趁風飄作麼生同具足師云枯者從他枯茂者從他茂進云一家歡喜一家憂作麼生同得失師云出得得失來與你道進云揖讓而鳥獸咸若征誅而血流標杵作麼生同生殺師云仁者能好人能惡人進云百舌千聲殊唇異口作麼生同音吼師云未開口時其聲如雷進云各家門各家戶作麼生同得入師云知出便知入進云十智已蒙師指示汾陽當時說到者裏舌頭拖著地和尚還肯道與什麼人同得入師云東邨王大姐進云與阿誰同音吼師便喝進云作麼生同生殺師云好與三十棒進云什麼物同得失師云拄杖子今日[跳-兆+孛]跳進云阿那個同具足師云石敢當進云是什麼同徧普師云夜半正明進云何人同真志師云波斯嚼鐵進云孰能總同叅師云山河大地進云那個同大事師云孟八郎漢進云何物同一質師云脚下草鞵進云恁麼則澄潭不礙蛟龍舞笑殺看椿搖櫓人師云一輪明月照萬影碧潭空進云個中能有幾人知便禮拜。</p>
<p>道林等五人打不臥七畢入室作禮師問七日內事道將一句來看林向前云若論本體中事師隨聲問云如何是本體進云眼光相接處師云者不是你本體秪如眼光落地時你向什麼處相接林擬議師便打。</p>
<p>盡演問如何是奪人不奪境師云野渡無人舟自橫進云如何是奪境不奪人師云打破蔡州城進云如何是人境兩俱奪師云一人發真歸源十方世界悉皆銷殞進云如何是人境俱不奪師以拂子指云目前是什麼演禮拜。</p>
<p>僧問一陣凉風翻轉山河大地師云作麼生翻轉進云大地平沈師云你站在什麼所在進云連自<span class='corr'>己</span>也沒卻了師云放汝三十棒。</p>
<p>師病中僧問時人有病醫王醫醫王有病阿誰醫師云者一問從那裏來進云祖祖相傳如何分付師云赤手條條進云末後一句請師道來進云始初好與三十棒。</p>
<p>僧呈偈云父母未生前青天白日懸照破當人面清風陣陣寒師覽畢云懸在那裏進云和尚還見麼師云見已生後了也僧無語師云你還見麼僧又無語師云屈。</p>
<p>僧問父母未生前與生後一般教某甲疑個什麼師云既是一般為甚有生前生後僧擬開口師以手掩住僧禮拜云謝和尚慈悲師云你見個什麼道理便恁麼道進云現前一般師云你一口氣不來向甚處去進云便是者裏轉得身好師指云且出去僧便出師呵呵大笑。</p>
<p>僧問過去心已去未來心未來現在心不住教某甲如何體認師云誰知三心僧拊案云總在者裏師云者裏是什麼所在進云聖凡不立師云你還有者個在。</p>
<p>僧問千差萬別則不問歸家一句是如何師云你還穿草鞵麼進云兀坐寒灰時如何師云冷湫湫地去僧退後一步師云進前來看。</p>
<p>僧問日裏即有睡中即無如何得寤寐一如去師云誰與你道的有無進云不會師云不會最親切。</p>
<p>僧問某甲數千里來乞和尚開示不惟不識佛法一個自<span class='corr'>己</span>也不識師云既不識誰拖著你來進云某纔出得二年家只是慕和尚來的師云你二年做得什麼來進云不會師云又道二年。</p>
<p>僧問某湖廣人請和尚指示師拈起廣扇云者是湖廣來的你還識得麼進云不識師云你不是湖廣人。</p>
<p>僧叅云久慕道風今日得見和尚師高聲喏進云三乘十二分教則不問當陽一句請師直指師竪起拂子僧禮拜師云你那裏來進云今日得到磬山師云猶是者邊的事那邊事作麼生僧出師云未在。</p>
<p>僧問忽然打破沙鍋露出家常茶飯時如何師云吞又吞不得吐又吐不得。</p>
<p>僧問明明百草頭明明祖師意如何是百草頭師拈起案上筆進云如何是祖師意師擲筆視之進云空生大覺中如海一漚發為甚又道虛空也須喫棒師云你見大覺麼。</p>
<p>僧問熱則隨熱寒則隨寒人人有者個為甚麼摸不著師云要摸著作麼僧擬議師云何不進語進云摸著後如何師云熱亦得寒亦得。</p>
<p>僧辭去問如何是出門一句師云步步蹋著實地去。</p>
<p>僧問某甲不曉得修行乞和尚指示師云誰著你來問。</p>
<p>僧問如何是本來面目師云我不識進云和尚為什麼不識師云若識不是本來面目。</p>
<p>僧問如何是得意忘言師云拈卻話頭來僧擬議師便喝。</p>
<p>僧問眉目甚分明打破鏡時如何師云眉目聻。</p>
<p>僧問學人拾得一雙破草鞵特來見和尚師云將來看進云從來不假借師云難道僧禮拜云莫怪學人慳吝師云露醜了也。</p>
<p>僧叅師問你到者裏多少路僧竪一指師云一百里麼僧擬議師便打。</p>
<p>僧問迸碎虛空放光動地師云道什麼僧喝師云驢鳴馬嘶。</p>
<p>僧問樹凋葉落時如何師云體露金風進云便恁麼去時如何師云坐殺了也。</p>
<p>慈門講主問某甲痛恨昔年錯用心此事如黑漆桶相似和尚還有方便令學人得進一步否師云你昨日同那個來主患耳重無語師指侍者者云你昨日同那個來主擬開口師便以手掩其口主顧者云他傳錯了師云你錯他不錯主無語師云切不得放過進云將錯就錯時如何師云你那裏得見錯來進云到者裏無開口處師云錯。</p>
<p>僧問自遠趨風乞師一接師云近前來向你道僧近前師便掌。</p>
<p>僧問眼光落地四大分張時在何處安身立命師云你即今在什麼處安身立命進云十二時中教某甲如何用心師云無心可用僧擬議師連打兩掌。</p>
<p>僧問無夢無想無見無聞主人公在什麼處師云你即今是夢是想是見是聞進云不會師云夢未醒在僧無語師云青天白日進云畢竟作麼生會師震聲一喝。</p>
<p>僧問不是心不是佛不是物畢竟是個什麼師云諸佛亦不識。</p>
<p>僧問雲門使僧問雪峰項上鐵枷何不脫卻乞和尚代一轉語師云你那裏得見鐵枷來。</p>
<p>僧問一塵不立時如何師云直須打破。</p>
<p>僧問如何是明頭合暗頭合師云一字不加點進云如何不加點師云明頭也合暗頭也合進云離卻明暗外請和尚道一句師云老僧到者裏氣急殺人。</p>
<p>[車*度]轢居士叅禮師云久聞居士篤信此事士云和尚喚什麼作此事師劈面一拂進云久嚮和尚有此機要師云你還要第二杓惡水那進云和尚者裏也不少師云今日且放過士又入室次師云今時人亂做者多若論此事須當究<span class='corr'>己</span><span class='corr'>己</span>事既明然後造差別智進云恁麼說話弟子疑和尚也師云只恐你不疑澄江請師不赴玉林書記破關來見叉手云狂兒國土父不容過者個峰頭還是老漢住處麼師云你且站下脚我與你道林掀倒香案便出師高聲云將拄杖來林遙應云劍去久矣。</p>
<p>僧問父母未生前即不問如何是本來面目師云直須向未生前看進云白日紅光現青山似須彌師云與他了無干涉僧竪起指頭云滿地是虛空師云也是空頭語。</p>
<p>僧問求和尚指示向上工夫師高聲云向上有什麼工夫進云即今如何做工夫師云向下看。</p>
<p>僧問求和尚慈悲一言之下令某甲得悟正因師云除卻偷心無不是正因。</p>
<p>新都僧同三居士叅僧云三居士初發心的求和尚慈悲接引師云已是到者裏了也進云求和尚更開方便門師云喫夜飯了麼進云未師云喫夜飯去居士問一物無依時如何師云你步步蹋在什麼處士喝師云有依了也士無語師笑顧前僧云好個初發心道人。</p>
</div>
<p class='juan'>天隱禪師語錄卷第十六</p>
<div class='div-w'>
<p class='h1'>音釋</p>
<div class='div-note'>羚<p style="margin-left:1em"><span class='note-inline'>(郎丁切音靈亦作羚羚羊似羊而大角有圓繞蹙文夜則懸角木上以防患)</span>。</p>
颼<p style="margin-left:1em"><span class='note-inline'>(所流切音搜颼颼風聲)</span>。</p>
誶<p style="margin-left:1em"><span class='note-inline'>(雖遂切音[出/宗]罵也詬也)</span>。</p>
寤<p style="margin-left:1em"><span class='note-inline'>(五故切音誤寐覺而有言曰寤)</span>。</p>
</div></div>
</div><!-- end of div[@id='body'] -->
</body></html>