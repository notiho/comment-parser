<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu184' />
<p class='juan'>天隱禪師語錄卷第十八　　　　　直八</p><p class="byline">嗣法門人通琇編</p>
<div class='div-other'><a id='mulu185' />
<p class='h1'>頌古</p>
<div class='div-orig'><p>舉外道問佛不問有言不問無言因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一條拄杖兩頭拏把住中間便打他饒你脫然輕快去看來猶著眼中沙</div>
</p></div>
<div class='div-orig'><p>舉船子度夾山因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一橈打入洪波裏翻然吞得鉤頭餌離鉤三寸道將來不是尋常播唇嘴收拾[糸*系]綸得意歸藏身處也無窮底無窮底覆<span class='corr'>卻</span>船兮不是你</div>
</p></div>
<div class='div-orig'><p>舉少林面壁公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大鵬放翮九萬里偃鼠飲河半勺水直自培風背負天沙界明明不用舉</div>
</p></div>
<div class='div-orig'><p>舉僧問馬祖離四句絕百非請師直指西來意祖云我今日勞倦不能為汝說問取智藏去僧問西堂堂云我今日頭痛去問取海兄僧又問百丈丈云我到者裏<span class='corr'>卻</span>不會僧回舉似祖祖云藏頭白海頭黑。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>雨霽雲收一色天佳人拜見月明前相承父子維摩病及至親逢又隔簾</div>
</p></div>
<div class='div-orig'><p>舉法眼因僧叅次迺指簾時有二僧同去卷簾眼云一得一失。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>簾外春光帀地來主人敷坐笑顏開無心指出家常事殺活從教子細猜</div>
</p><p>又。</p>
<p style="text-indent:0em" class="lg-abnormal"><div class='lg-row'>說破分明不用猜勸君休逐二僧來從他得也從他失一度春風一度開</div>
</p></div>
<div class='div-orig'><p>舉靈雲見桃華悟道因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>山桃歲歲自開華漫說靈雲悟道誇不是玄沙旁一拶至今流落在天涯</div>
</p></div>
<div class='div-orig'><p>舉瑞巖喚主人公話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>捏殺猢猻子養純水牯牛老人親切處豈此泛常流</div>
</p></div>
<div class='div-orig'><p>舉香嚴上樹公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>嚴老親從鳥道來清風明月絕塵埃藕[糸*系]牽動鷺鷥腳驚起飛衝霄漢開莫疑猜笑裏有刀窺得破從教南嶽與天台</div>
</p></div>
<div class='div-orig'><p>舉趙州狗子無佛性話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一個無字周沙界蠢動含靈俱不壞拈來擲向在人前不會分明業識在</div>
</p></div>
<div class='div-orig'><p>舉德山見僧入門便棒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>從來門裏大那見有天下不是老婆心膽是虛空大</div>
</p></div>
<div class='div-orig'><p>舉臨濟凡見僧來便喝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>好把琵琶月下彈清音透徹萬重山行人嚮慕親來聽奈是無絃曲調難</div>
</p><p>又。</p>
<p style="text-indent:0em" class="lg-abnormal"><div class='lg-row'>四喝從教一喝來英靈到此也疑猜頂門豁達通天眼八臂那吒亦著獃</div>
</p></div>
<div class='div-orig'><p>舉臨濟兩堂首座相見同時下喝僧問臨濟還有賓主也無濟云賓主歷然迺召眾云要會臨濟賓主句問取堂中二首座。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>兩個泥牛驀鬥一個木童難救牽動金剛主人鐵鞭秖打童手咄若會直下分明不會依然落後</div>
</p></div>
<div class='div-orig'><p>舉臨濟一日在僧堂裏睡黃檗入堂見以拄杖打板頭一下濟舉首見是檗<span class='corr'>卻</span>又睡檗又打板頭一下<span class='corr'>卻</span>往上間見首座坐禪迺云下間後生<span class='corr'>卻</span>坐禪汝在者裏妄想作麼座云者老漢作什麼檗又打板頭一下便出去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一樹華開幾樣紅佳人漫採月明中可憐會得枝頭意吹落巖前一陣風一陣風便不同個中端的有魚龍試看今日堂中事那個男兒徹骨窮</div>
</p></div>
<div class='div-orig'><p>舉臨濟一日謂暜化克符二上座云我欲於此建立黃檗宗旨汝二人可成褫我二人珍重下去三日後普化<span class='corr'>卻</span>上來問和尚三日前說什麼濟便打三日後克符上來問和尚前日打普化作什麼濟亦打。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>毒氣受深當欲發直饒龍象也攢眉至今餘毒藏幽壑不待聲揚動地雷喝一喝莫濡遲宗旨何曾棒上疑者裏若還親薦得濟翁元是小廝兒</div>
</p></div>
<div class='div-orig'><p>舉興化見同叅來纔上法堂化便喝僧亦喝化又喝僧亦喝化近前拈棒僧又喝化云你看者瞎漢猶作主在僧擬議化直打下法堂侍者問適來者僧有甚觸忤和尚化云他適來也有權也有實也有照也有用及乎我將手向伊面前橫兩橫到者裏<span class='corr'>卻</span>去不得似者般瞎漢不打更待何時。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>同條生不同條死坐斷乾坤誰似你當陽一著主賓分官不容鍼私通爾何不當時待侍僧復喝還他臨濟旨</div>
</p></div>
<div class='div-orig'><p>舉南院上堂赤肉團上壁立千仞僧問赤肉團上壁立千仞豈不是和尚道院云是僧便掀倒禪牀院云你看者瞎漢亂做僧擬議院直打出。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一縱一擒真壁立從他猛將也失色正宗不得師子兒徧界狐狼誰辨得</div>
</p></div>
<div class='div-orig'><p>舉南院問僧近離甚處僧云襄州院云來作什麼僧云特來禮拜和尚院云恰值寶應不在僧便喝院云向汝道不在又喝作什麼僧又喝院便打僧禮拜院云者棒本是汝打我我且打汝要此話行瞎漢叅堂去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>高懸古鏡照當臺識得分明秪麼來漫漫便將人境奪孟八郎漢入重圍末後句更奇哉眼上眉毛點翠開野老者回親頌出任他南嶽與天台</div>
</p></div>
<div class='div-orig'><p>舉興化示眾若是作家戰將不用如何若何便請單刀直入興化與你證據時旻德長老出禮拜起便喝化亦喝旻又喝化亦喝旻禮拜歸眾化云適來若是別人三十棒一棒也較不得何故為他旻德會一喝不作一喝用。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>作家相見事如何電卷風馳海嶽過霹靂一聲雲散盡大家齊唱太平歌</div>
</p><p>又。</p>
<p style="text-indent:0em" class="lg-abnormal"><div class='lg-row'>全放全收殺活機大人作畧普賢知禹門三級曾經過萬浪千波更不疑</div>
</p></div>
<div class='div-orig'><p>舉崔禪師在定州衙署陞座拈拄杖云出來也打不出來也打有僧出云崔禪聻崔擲下拄杖云久立太尉伏惟珍重。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>正令全提殺活機隨家豐儉有誰知親言已出親人口<span class='corr'>卻</span>被旁人冷眼窺末後句更為奇太尉還曾識得伊咄</div>
</p></div>
<div class='div-orig'><p>舉徑山國一禪師唐代宗詔至闕下親加瞻禮一日在內庭坐次見帝駕來迺起立帝云師何以起一云檀越何得向四威儀中見貧道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>龍吟鳳舞乾坤靜雨順風調世界寧不向四威儀內薦文殊到此也難伸</div>
</p></div>
<div class='div-orig'><p>舉藥山一日在石上坐次石頭見問云你在者裏作麼山云一物不為頭云恁麼即閒坐也山云若閒坐即為也頭云你道不為不為個什麼山云千聖亦不識。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>閒閒閒到無閒處若道無間又隔重千聖不傳人不識大家都在白雲中</div>
</p></div>
<div class='div-orig'><p>舉智門問五祖戒和尚暑往寒來則不問林下相逢事若何祖云五鳳樓前聽玉漏門云爭奈主山高案山低祖云須彌頂上擊金鐘。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>嘉州大象<span class='corr'>陝</span>府鐵牛一衝一撞半放半收盤盤旋旋兮地軸磊磊落落兮天倪長空月色無高下個裏相逢作者稀</div>
</p></div>
<div class='div-orig'><p>舉雪峰問僧近離甚處僧云覆船峰云生死海未渡為什麼覆<span class='corr'>卻</span>船僧無語迺回舉似覆船船云何不道渠無生死僧再至雪峰進此語峰云此不是汝語僧云是覆船恁麼道峰云我有二十棒寄與覆船二十棒老僧自喫不干闍黎事。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>浮萍浪打在中流兩岸何能到地頭一任黑風吹大海幾曾翻<span class='corr'>卻</span>釣魚舟意綢繆彼此相看天色秋白棒臨頭如雨點賞罰分明得自由</div>
</p></div>
<div class='div-orig'><p>舉臨濟問院主甚處去來主云州中糶黃米去來濟以拄杖畫一畫云遠糶得者個麼主便喝濟便打典座至濟舉前話座云院主不會和尚意濟云你又作麼生座禮拜濟亦打。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>移花接木點鐵成金白拈手叚個裏分明雖然不遇英靈漢千古留傳一片心</div>
</p></div>
<div class='div-orig'><p>舉僧問長沙如何轉得山河國土歸自<span class='corr'>己</span>去沙云如何轉得自<span class='corr'>己</span>成山河國土去圓悟和尚云得人一牛還人一馬。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>翻掌合掌宗乘榜樣一個半斤一個八兩一條篾纜縛三人試問誰人能解放咄</div>
</p></div>
<div class='div-orig'><p>舉趙州問投子大死的人<span class='corr'>卻</span>活時如何子云不許夜行投明須到。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不許夜行投明須到八十翁翁入塲屋真誠不是小兒嬉看他多少風流子脫<span class='corr'>卻</span>羅衫換紫衣</div>
</p></div>
<div class='div-orig'><p>舉趙州聞沙彌喝叅向侍者云教伊去者迺教去沙彌便珍重州云沙彌得入門侍者在門外。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一抑一揚真自在高提正令不須謀權衡輕重雖憑手出格男兒豈上鉤</div>
</p></div>
<div class='div-orig'><p>舉趙州路逢一婆子問什麼處去婆云偷趙州笋去州云忽遇趙州又作麼生婆便掌州休去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>碧蘿影裏唱幽情何事冤家個樣深一點也無回避處定教轉面若雷霆見得真那有旁人來證明不料數千年後看趙州端的底清貧</div>
</p></div>
<div class='div-orig'><p>舉首山拈竹篦子問僧喚作竹篦則觸不喚作竹篦則背且道喚作什麼。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>新婦懶梳妝婆婆喚上堂不知天已曉羞見入蘭房</div>
</p></div>
<div class='div-orig'><p>舉僧問首山一切諸佛皆從此經出如何是此經山云[仁-二+氏]聲[仁-二+氏]聲僧云如何受持山云切不得染汙。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一道寒光耀古今個中那許著纖塵五千餘卷非文字諸佛何曾出此經</div>
</p></div>
<div class='div-orig'><p>舉泐潭詳禪師室中問僧惟一堅密身一切塵中現如何是塵中現的身師著語云胡張三黑李四僧指香爐云者個是香爐詳云帶累三世諸佛生陷地獄師著語云泐潭聻僧罔措詳便打師著語云屈屈復云諸人還救得三世諸佛麼若救不得如何脫離生死速道速道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>張公喫酒李公醉累他東村王大妹橫拖八幅紫羅裙走入西村者一隊三世諸佛立地看覓個眾生了不得元來都是堅密身擬議之間百雜碎咄</div>
</p></div>
<div class='div-orig'><p>舉僧問南嶽孜禪師如何是不涉煙波的句孜云皎皎寒松月飄飄谷口風僧云萬差俱掃蕩一句截然機孜云點僧云到孜云借人面具舞三臺。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>行鳥道兮絕高[仁-二+氏]倚寒松兮風巍巍把住關兮真個希灼然希尤更奇從教三級透重圍老龍不肯糢糊放未免遭伊額上題</div>
</p></div>
<div class='div-orig'><p>舉僧問華嚴大悟的人為什麼<span class='corr'>卻</span>迷嚴云破鏡不重照落華難上枝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>水歸大海顯全潮終日風波海上消能納百川流不住魚龍喜躍任波濤</div>
</p></div>
<div class='div-orig'><p>舉僧問曹山雪覆千山為什麼孤峰不白山云須知有異中異僧云如何是異中異山云不墮諸山色。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>突突兀兀玲玲瓏瓏類而弗類同而弗同孤巍插向青霄外五嶽從教立下風</div>
</p></div>
<div class='div-orig'><p>舉鏡清問曹山清虛之理畢竟無身時如何山云理即如是事作麼生清云如理如事山云謾曹山一人即得爭奈諸聖眼何清云若無諸聖眼爭鑑得個不恁麼山云官不容鍼私通車馬。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一片寥寥獻與君誰知個裏不容鍼目前法法無餘事把住牢關要見清識得一始相親須教極盡今時去大地山河作眼睛</div>
</p></div>
<div class='div-orig'><p>舉龐居士訪仰山問久嚮仰山到來為什麼<span class='corr'>卻</span>覆山豎起拂子士云恰是山云是仰是覆士迺打露柱云雖然無人也要露柱證明山擲拂子云若到諸方一任舉似。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>步步傾湫倒嶽來軒轅高挂絕塵埃得人一牛還一馬不是時流孟浪猜</div>
</p></div>
<div class='div-orig'><p>舉洞山圓禪師嘗應筠人請南禪師住黃檗相見於淨戒寺南默無所言但焚香相向危坐而<span class='corr'>已</span>自申至三鼓圓起云夜深妨和尚偃息便出明日各還山南偶問永首座云汝在廬山識今洞山老否永云不識止聞其名久進云和尚此回見之何如人南云奇人永退問侍者汝隨和尚見洞山夜話及何事者以實告永笑云疑殺天下人。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>南老圓公老作家無絃曲調不須誇可憐元座忉忉者春過殘枝看落華</div>
</p></div>
<div class='div-orig'><p>舉殃崛產難因緣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>煙雲封古洞迷<span class='corr'>卻</span>乍遊人借問三家老春光分半燈</div>
</p></div>
<div class='div-orig'><p>舉古德油糍公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>同門出入不知音散步何曾固必行識得老人親切處不須更欲問他人</div>
</p><p>又。</p>
<p style="text-indent:0em" class="lg-abnormal"><div class='lg-row'>老將機關不用刀殺人無意有全韜誰知個裏分明語笑倒時人好琢雕</div>
</p></div>
<div class='div-orig'><p>舉歸宗因僧辭迺問向什麼處去僧云諸方學五味禪去宗云我者裏秪有一味禪僧問如何是一味禪宗便打僧云莫打某甲會也宗云你作麼生會僧擬開口宗又打黃檗聞云馬祖出八十四員善知識個個屙漉漉地惟有歸宗較些子圓悟云若非黃檗深辯端倪幾乎勞而無功應菴和尚云二尊宿秖能扶強不能扶弱若作一味禪入地獄如箭其或別有生涯何異鏤冰作玉且道節角在什麼處驀拈拄杖卓一卓喝一喝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>五味從他一味來龍吟虎嘯聽如獃一聲霹靂雲消盡管教黃河徹底開</div>
</p></div>
<div class='div-orig'><p>舉趙州一日於雪中臥云相救相救有僧便去身邊臥州便起去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>傾身一色騐龍蛇此際誰知眼裏華起倒同人不同用至今消息遍天涯</div>
</p></div>
<div class='div-orig'><p>舉僧問匡化禪師如何是佛法大意化云貧兒抱子渡恩愛競隨流。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>赤條條地過洪波到此恩情沒奈何不是貧兒偏愛子直饒拋棄更尤多</div>
</p></div>
<div class='div-orig'><p>舉溈山有句無句公案。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>狼狽相扶走始成舌頭無骨最相親乾坤不獲三光照有眼人人暗裏行暗裏行涉途程可憐無據奴郎者轉使溈山笑更新</div>
</p><p>又。</p>
<p style="text-indent:0em" class="lg-abnormal"><div class='lg-row'>一箭雙鵰得得新分明全露法王身尋言逐句支離者依約雲山漫賞音漫賞音獨沈吟一一鍼錐須徹骨個裏原無半點塵咄</div>
</p><p>又。</p>
<p style="text-indent:0em" class="lg-abnormal"><div class='lg-row'>綱宗總握句無偏著著分明<span class='corr'>已</span>現前個裏豈容聲色轉鑽研不到更加鞭灼然一笑傳千古幸有知音隻眼觀撥轉機關全體露大千沙界掌中看</div>
</p></div>
<div class='div-orig'><p>舉楚石禪師魚籃觀音贊籃不見魚通身是眼眼若有見如魚墮籃見不見離聞非聞滅善哉大士常現娑婆。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>眼在見中耳在聞中達得此旨當下心空聞見不二處處皆宗</div>
</p></div>
<div class='div-orig'><p>舉本來面目話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>者個本來面大千隨處現擬㩘欲承當太虛生閃電追之不得停挽之以何轉逍遙出世間世間惟此善問渠渠不知咄渠渠又現堪嗟捉影人豈識伊真面雲巖老頭陀笑指個方便</div>
</p></div>
<div class='div-orig'><p>舉圓覺經居一切時不起妄念於諸妄心亦不息滅住妄想境不加了知於無了知不辯真實。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>山堂寂寂無人到澗水悠悠有琴操偶然曳杖過前峰一陣狂風吹落帽吹落帽呵呵笑漢語胡言那成調師驀卓拄杖喝一喝云叅</div>
</p></div>
<div class='div-orig'><p>舉法華經偈大通智勝佛十劫坐道塲佛法不現前不得成佛道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>隨處安禪經數劫肯將佛法輕漏泄面前腦後錯承當好似癡人撈水月</div>
</p></div>
<div class='div-orig'><p>舉起信論三大。</p>
</div>
<div class='div-commentary'><p>體大。</p>
<p style="text-indent:0em" class="lg-abnormal"><div class='lg-row'>偉哉寂滅體難把虛空比虛空向可窺此心難下嘴</div>
</p><p>相大。</p>
<p style="text-indent:0em" class="lg-abnormal"><div class='lg-row'>妙哉諸有相本無名與狀名狀起於心心寂等無量</div>
</p><p>用大。</p>
<p style="text-indent:0em" class="lg-abnormal"><div class='lg-row'>奇哉不思用處處曾無著是個無手人打得虛空落</div>
</p></div></div>
<div class='div-other'><a id='mulu186' />
<p class='h1'>詩</p>
<div class='div-other'><a id='mulu187' />
<p class='h2'>白雲巖</p><p style="text-indent:0em" class="lg-abnormal"><div class='lg-row'>龍池一片雲化作巉巖石獨立萬層巔令人看奇絕幾欲飛去來清風笑無翼月出湖波光天連山影碧其間學道人逍遙定中出玄言留碩珉光陰宜自惜曾登彼岸來濁累頓超逸莫作雲巖看宇宙可一息</div>
</p></div>
<div class='div-other'><a id='mulu188' />
<p class='h2'>和憨山大師山居</p><p style="text-indent:0em" class="lg-abnormal"><div class='lg-row'>自笑山中人懶散奚為趣閒時兩頓粥困來一覺睡細草作蒲團碎衲為葢被忘讀東魯書不識西來意三界空中華一真眼裏翳離<span class='corr'>卻</span>聖凡情脫畧前後際如雲過長空縱橫了無事得失不關心悟迷那能滯有為即無為無榮亦無累去住任優游死生不二義打破者重關纔獲居山計</div>
</p></div>
<div class='div-other'><a id='mulu189' />
<p class='h2'>山中寄愛庭居士</p><p style="text-indent:0em" class="lg-abnormal"><div class='lg-row'>夜來一笑天頂開萬劫昏沈從抖擻欲拈擲向個中人寂寞深林問野叟雲石相依皆可親月梅同色堪誰友憐余抱拙在山中獨憶故人老澤藪嶺外白雲繞東西遙憶君時望高柳高柳枝條一色青山村兩地何時偶年來脫畧口頭禪實落分明與君剖百般妙用空不空切莫隨他腳跟走言言見諦自相乖句句超宗心露醜聊遺寸楮布空懷欲寄巖房一無有</div>
</p></div>
<div class='div-other'><a id='mulu190' />
<p class='h2'>隨喜放生</p><p style="text-indent:0em" class="lg-abnormal"><div class='lg-row'>諸佛本是眾生性眾生即是諸佛體佛種從緣性即空生由迷悟體無止故說三堅無為法修持定慧戒為始眾生能持未能持放生利益當隨喜如人欲行千萬里須從一步而起趾眾生相狀各不同護生之心心無二痛癢與我一般知寧不哀憐方便彼不息貪瞋異類生一念慈悲真佛子安忍相煎損彼身滋我無明幻口體幻體浮脆誰得堅百年歡樂電光駛改頭換面一迷心誰識我兮誰識你竊念多生父母親萬死萬生不停止復念化身菩薩眾現乎有苦有樂事凡夫五眼未圓明那辯親疎聖凡體端能格物悟天真了然生佛無彼此頭頭返照平等觀水陸一真法界耳是因是果報無差雲巖道人語如是</div>
</p></div>
<div class='div-other'><a id='mulu191' />
<p class='h2'>覺洪弟新搆玉峰題贈</p><p style="text-indent:0em" class="lg-abnormal"><div class='lg-row'>新開玉峰一片地搆得數椽蔽風雨竹窗明映日月生對坐盤桓發幽趣不將禪道挂齒牙墾土掘地終無慮山田米飯撲鼻香一念萬年心不易</div>
</p></div>
<div class='div-other'><a id='mulu192' />
<p class='h2'>訪廸美昆玉子文去虎邱不遇寄懷</p><p style="text-indent:0em" class="lg-abnormal"><div class='lg-row'>支笻漫步出雲壑為君伯仲來城郭長公笑迎坐草堂不見子仲心如索想見虎邱䃲礴地誰共盤桓月明裏石上題詩佳句多寄來起我寒巖意山間樹色夏陰濃理䇿還巔遐想公茲遊識得山水趣蹋破千峰與萬峰興如珠走盤無礙遐邇縱橫得自在石磬山前古洞幽一到管教君意快頒白頭陀立巖側佇望搖搖徒慨息也知緇素等霄壤個中解脫安可測淵明昔日入蓮社百般放下惟酒癖遠公徹底順機宜<span class='corr'>卻</span>憐根噐人豪傑我詩沒韻且無味信口說來原不計非禪非道非言詮不足啟君秀眉宇君家兄弟高才華落筆迥出驚人句文章氣欲吞風雷如龍得雲直飛去叢林外護宿有緣願力了知金石堅神交無論隔面遠道念純真不假鞭浮生百歲太虛電邂逅之際光中圓一年一回一百回誰保百年人不遷茫茫三界浸苦海那個回頭駕鐵船憶昔宋時山谷老洗心曾叩黃龍禪憤志决了生死事觸著頓悟玄中玄堪笑巖阿修道者懷人不覺歌長篇</div>
</p></div>
<div class='div-other'><a id='mulu193' />
<p class='h2'>寄章格非太史</p><p style="text-indent:0em" class="lg-abnormal"><div class='lg-row'>休老荊南最深谷巖畔藤蘿縛茅屋住來冷落十年餘閒看春山紅又綠思君昔日破蒼苔談笑篝燈連夜宿蕭蕭眉宇見文章浩浩言詞滿空谷超然自具出世心好比崑山一片玉回車若作荊溪遊令我林泉增秀蔚試看禪喜<span class='corr'>羨</span>蘇黃風流千載無生曲嗟哉滿眼走埃塵斷絃今日何人續願君共出一隻手力挽頺綱震塗毒</div>
</p></div>
<div class='div-other'><a id='mulu194' />
<p class='h2'>還山聞曹起明病寄懷</p><p style="text-indent:0em" class="lg-abnormal"><div class='lg-row'>返谷俄聞君有恙兀兀空懷在青嶂夜來清夢到君齋山水逶迤獨攜杖忽聞鳴鶴度松窻驚起幽人轉惆悵蕭蕭臥月在巖房栩栩乘雲自偃仰心本無來身不去相共盤桓豈非妄平生情念了如冰及至與君心怏怏惟君與我不尋常我愛君誠非勉強暫時休歇塵中緣襆被來臥寒巖上為憐君骨真道人豈肯埋頭老塵網野人默默思不<span class='corr'>已</span>信手拈詩寄玄賞雖無謝眺句驚人言下赤心揮萬象</div>
</p></div>
<div class='div-other'><a id='mulu195' />
<p class='h2'>茅菴歌</p><p style="text-indent:0em" class="lg-abnormal"><div class='lg-row'>茅菴清淨若秋水滿目紅塵提不起回光返照百劫消擬議之間隔萬里洞山昔日過谿流一脚分明蹋到底四壁蕭然綠竹陰草榻從容揮麈尾閒適興漫登巔一目千峰掌握間遙望翠微烟起處不知人住幾多番自揣看吾何為不學盤山打觔斗且喜懶瓚之風規詔到龕前煨紫芋懶收寒涕只堆堆又<span class='corr'>羨</span>寒山子寥寥忘<span class='corr'>卻</span>來時路斜陽巖畔口喃喃嗟歎時人不知始如猿捉影兮何日偷心死且安林下度殘年不效人間殊勝事從他碌碌兮奔南走北何時止一日閒兮一日新不知誰是個知音鳥啼華落驚回夢又見空山放白雲靜悄悄漫惺惺一钁生涯幾十春寒則穿衣饑則食不須向外去追尋黃頭碧眼難謾我任彼狐羣鑿性靈</div>
</p></div>
<div class='div-other'><a id='mulu196' />
<p class='h2'>效古詞四首</p><p style="text-indent:0em" class="lg-abnormal"><div class='lg-row'>偶爾臨谿睹水形滿頭霜髮忽驚人浮生碌碌空如影輸與青山萬古新返沈吟誰肯清閒悟性靈</div>
</p><p style="text-indent:0em" class="lg-abnormal"><div class='lg-row'>芳草萋萋客路長幾人回首暫思量不知樂土雲深處空向紅塵逐日忙究心王不覺梅梢月到窗</div>
</p><p style="text-indent:0em" class="lg-abnormal"><div class='lg-row'>老桂庭香天半秋鴈聲嘹喨夜空愁舊年華下尋幽客不見今年來再遊君早修光陰迅速詎能留</div>
</p><p style="text-indent:0em" class="lg-abnormal"><div class='lg-row'>世事如同鬥百草紛紛各自勤搜討鬬罷忙忙撒手歸風華狼藉教誰掃須知道一輪明月當天照</div>
</p></div>
<div class='div-other'><a id='mulu197' />
<p class='h2'>山居二十首</p><p style="text-indent:0em" class="lg-abnormal"><div class='lg-row'>懶散<span class='corr'>羨</span>山居忘緣境自如雲鉏半畝芋月誦兩行書臨訪無塵士閒歌有翠鴝春秋雖不涉梅放一年除</div>
</p><p style="text-indent:0em" class="lg-abnormal"><div class='lg-row'>適得山居趣蹉跎不計春常逢采薪老那遇慕玄人伐木天空濶開池水湛深長歌驚萬壑笑口出風塵</div>
</p><p style="text-indent:0em" class="lg-abnormal"><div class='lg-row'>曲徑無人掃蕭然太古間蹊無車馬迹門有樹禽還松下翻經義臺前捬石斑偶然吟半偈華雨落雲巖</div>
</p><p style="text-indent:0em" class="lg-abnormal"><div class='lg-row'>達道愧無心塵囂竟莫侵披雲石上坐得月澗邊吟仰看青山老孤行黃葉深不知浮世幻孰肯向空林</div>
</p><p style="text-indent:0em" class="lg-abnormal"><div class='lg-row'>偏愛吾廬好寥寥無所求草豐常睡鹿波靜不驚鷗漫步乘風息徐歌待月流山前一怪石相對兩忘憂</div>
</p><p style="text-indent:0em" class="lg-abnormal"><div class='lg-row'>自在白雲間晴空見遠山論交常屈指脫俗<span class='corr'>已</span>蒼顏白髮誰能染青山我自閒浮生縱滿百歸去把空拳</div>
</p><p style="text-indent:0em" class="lg-abnormal"><div class='lg-row'>平生無所學秪好住幽谷不圖世人知惟看麋鹿逐雲來伴我閒月到照我宿獃獃一頭陀任他榮與辱</div>
</p><p style="text-indent:0em" class="lg-abnormal"><div class='lg-row'>一笑轉幽閒空生誰住山眉開青嶂鎻眼淨碧谿瀾見月應忘指尋頭昧本顏擬思親切處猶隔幾重關</div>
</p><p style="text-indent:0em" class="lg-abnormal"><div class='lg-row'>不用外求真惟宜息見情雲開孤月皎雨過萬山青林邃禽忻集谿深魚自沈何人達此意處處悟無心</div>
</p><p style="text-indent:0em" class="lg-abnormal"><div class='lg-row'>結屋倚巖阿沿谿荒徑多杖挑千障月襟帶百川波半偈傳千古全身養太和逢樵無可語信口發長歌</div>
</p><p style="text-indent:0em" class="lg-abnormal"><div class='lg-row'>不盡幽居興爰忘塵世喧山空神自靜嶺外客尋源鳥語翻詩律松風說梵言超然新得句明月照當軒</div>
</p><p style="text-indent:0em" class="lg-abnormal"><div class='lg-row'>開軒春正好華雨自繽紛稚笋穿危石龍松入亂雲閒書消白晝清磬送斜曛默默誰堪話爐香只自焚</div>
</p><p style="text-indent:0em" class="lg-abnormal"><div class='lg-row'>臘盡一燈前空生<span class='corr'>已</span>度年諸緣看暫息萬物聽新傳道獨超羣數機玄在象先山窗梅半放堪笑野僧閒</div>
</p><p style="text-indent:0em" class="lg-abnormal"><div class='lg-row'>心光如透露能向大方步野鶴擇高林孤雲出凡路超然無彼此脫畧豈回互個中若有欺敢保一生誤</div>
</p><p style="text-indent:0em" class="lg-abnormal"><div class='lg-row'>萍蹤何所拓野鶴自無家一笠隨風雨單瓢挂落霞山青雲自斷草嫩路偏賖忽遇兒童戲看他閒聚沙</div>
</p><p style="text-indent:0em" class="lg-abnormal"><div class='lg-row'>淡雲橫谷口楓色滿山中碧沼凝秋水輕寒度曉鐘草衰雙眼白木落一心空事事渾無著蕭然一老翁</div>
</p><p style="text-indent:0em" class="lg-abnormal"><div class='lg-row'>密竹藏精舍林深細路彎泉流兼宿雨木脫見秋山清夜孤猿嘯閒庭幽鳥還病餘分半榻不欲到人間</div>
</p><p style="text-indent:0em" class="lg-abnormal"><div class='lg-row'>鴈過長空唳秋風拂半天雲收千嶂出月挂萬谿圓紅葉飄飄墜麻衣索索褰光陰如電卷幾個脫塵緣</div>
</p><p style="text-indent:0em" class="lg-abnormal"><div class='lg-row'>秋光漸漸深衲破冷來侵路僻少逢客山窮多見禽谿平涵野色林邃養閒心隨分年來久何須向外尋</div>
</p><p style="text-indent:0em" class="lg-abnormal"><div class='lg-row'>無事坐巖房秋深山晝凉菊花沾露冷松樹帶雲蒼傲雪經年老登高此日長凭闌過晚節疎雨入重陽</div>
</p></div>
<div class='div-other'><a id='mulu198' />
<p class='h2'>登東臺</p><p style="text-indent:0em" class="lg-abnormal"><div class='lg-row'>曳杖轉幽林登臺望海吟一圍青障合五頂白雲深坐久渾忘世情高若有心孤危常寂處天籟絕無音</div>
</p></div>
<div class='div-other'><a id='mulu199' />
<p class='h2'>與友人遊陳公洞</p><p style="text-indent:0em" class="lg-abnormal"><div class='lg-row'>林深小景幽挾客漫尋遊荷笠穿松徑支笻看瀑流片雲橫谷口疎雨點枝頭話到忘言處斜陽照晚秋</div>
</p></div>
<div class='div-other'><a id='mulu200' />
<p class='h2'>秋過龍池懷密雲法兄</p><p style="text-indent:0em" class="lg-abnormal"><div class='lg-row'>扶笻過舊隱山徑露沾衣登嶺湖帆合窮巔霄漢低龍池雲靄靄梵宇景依依去寺無千日萍蹤幾別離</div>
</p></div>
<div class='div-other'><a id='mulu201' />
<p class='h2'>芙蓉寺</p><p style="text-indent:0em" class="lg-abnormal"><div class='lg-row'>結秀重巖下芙蓉千載幽來來亭入漢去去水經秋樹古宗風在池清法雨收龐公三拂袖令我憶風流</div>
</p></div>
<div class='div-other'><a id='mulu202' />
<p class='h2'>寄曹藎生居士</p><p style="text-indent:0em" class="lg-abnormal"><div class='lg-row'>巖竇日偏長蘭風撲鼻香懷人望遠嶺散步到斜陽幽鳥啼林晚蒼松拂徑凉何時快老眼相對共敷揚</div>
</p></div>
<div class='div-other'><a id='mulu203' />
<p class='h2'>寄吳石渠居士</p><p style="text-indent:0em" class="lg-abnormal"><div class='lg-row'>春秋連接袂山僻漫相親淡淡石泉水蕭蕭野澗芹錦衣忘故里破衲見閒心幾憶禪牀話應知宿有因</div>
</p></div>
<div class='div-other'><a id='mulu204' />
<p class='h2'>留別曹念茲居士</p><p style="text-indent:0em" class="lg-abnormal"><div class='lg-row'>一別過湖東懷君意莫窮依依出雲岫步步拂天風慮澹交能久心慚道未充夜來孤月皎相照已相通</div>
</p></div>
<div class='div-other'><a id='mulu205' />
<p class='h2'>懷琇侍者</p><p style="text-indent:0em" class="lg-abnormal"><div class='lg-row'>吾懷琇侍者見道宿根深兩載巾缾事三春木石心頭頭自顯妙一一本天真繼我誰為後如斯得幾人</div>
</p></div></div>
<p class='juan'>天隱禪師語錄卷第十八</p>
<div class='div-w'>
<p class='h1'>音釋</p>
<div class='div-note'>韜<p style="margin-left:1em"><span class='note-inline'>(他刀切音叨藏也)</span>。</p>
巉<p style="margin-left:1em"><span class='note-inline'>(鋤銜切音讒巉巖高也)</span>。</p>
藪<p style="margin-left:1em"><span class='note-inline'>(蘇后切音叟大澤也)</span>。</p>
钁<p style="margin-left:1em"><span class='note-inline'>(居縛切音矍大鉏也)</span>。</p>
逶迤<p style="margin-left:1em"><span class='note-inline'>(上烏為切委平聲下唐何切音駝逶迤行貌)</span>。</p>
栩<p style="margin-left:1em"><span class='note-inline'>(虛吕切音詡栩栩喜貌)</span>。</p>
</div></div>
</div><!-- end of div[@id='body'] -->
</body></html>