<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱修禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>天隱禪師語錄卷第十二　　　　　直二</p><p class="byline">嗣法門人通琇編</p>
<div class='div-other'><a id='mulu28' />
<p class='h1'>或問</p><p>或問人之生也天之所賦應無前世後生之說師云爾不知生生不息之機也老氏有云無名天地之始有名萬物之母母也者生生之義也易曰精氣為物游魂為變精靈知也氣形氣也二者合而為生魂即精也游即住也徃也者不息之誠也如果無受後生之說則先所受天之所賦者此何物也且與天是一耶是二耶若曰是一也既云是一何所授之若曰是二也既云是二又何須受之此其授受必有所授受者非無以也龍樹菩薩偈云不生亦不滅不常復不斷不一亦不異不來亦不去夫不生不滅者性空也不常不斷者緣起也不一不異者本無也不來不去者無生也緣起之法有而不有性空之無無而不無無而不無故起於緣會有而不有故悟於性空悟於性空即此生本非有者也達於緣會即後世實非無者也故知非有非無者非是離有別有一無也非是離無別有一有也如是豈可滯定生謂之有寂而謂之無哉古人云有物先天地無形本寂寥能為萬象主不逐四時凋不其然乎或曰然則因果何謂也曰試觀世間地之所植麥也其出豈豆乎春之所種者因也秋之所收者果也世未有一物不具因果也善惡報應如影隨形死生輪廻如車轉輻罪福湛然寧曰無耶若能向不思善不思惡正與麼時返照回光親見本來面目則二六時中不取一物不舍一物不著於相不墮於空生而不為有亡而不為無動之不為躁靜之不為虛古今一致生死一息有無一觀性相一如非色非空非生非滅無去無來無常無斷自然脫略情見罪福皆空矣叡公云照之不廣則不足以夷有無一道俗知之不盡則未可以涉中途泯二際道俗之不一二際之不泯菩薩之憂也凡有志於道者宜究明心地為要玄解有日在。</p>
<p>或問中峰謂道德仁義禮樂刑政八者皆不外吾一心之妙用此何謂也師云非心通則不達乎道非心正則不修乎德非心慈則不存乎仁非心平則不行乎義非心中則不立乎禮非心和則不調乎樂非心直則不公乎刑非心明則不善乎政心明而政善心直而刑公心和而樂調心中而禮立心平而義行心慈而仁存心正而德修心通而道達通也者心之靈也正也者心之謹也慈也者心之善也平也者心之常也中也者心之真也和也者心之愷也直也者心之誠也明也者心之虛也凡所利天下而澤斯民者未有不由吾心妙用之所著也故曰誠於中形於外豈欺我哉客躍然曰治世聖人之教已聞命矣然則出世聖人之教可得聞與師云山僧今日口酸來日與你說破。</p>
<p>或問俗子固不知因果間有釋子亦不顧因果何也師云恐非真釋子也豈有釋子而不顧因果者乎且世間中人未嘗知如來之教誡未嘗讀聖人之典章尚存心立行要做好人要行好事而況我輩投入空門身披灋服口食灋喜居清淨之廣堂住伽藍之福地王家無役使之勞父母闕甘旨之奉上無威嚴之逼下無縈絆之累若悠悠縱意泛泛隨情不達心地本源不遵教戒律儀埋沒家寶昧卻正因真法門之罪人也不思我佛棄萬乘之尊灰頭土面兀坐窮山不過為我輩曠劫至今迷流忘返汩沒識浪之中浮沉苦海之內頭出頭沒解脫無期所以設教殊途化導不一先以因果罪福嚴道之藩籬若夫道念不真情見不脫隨聲逐色迷妄失真順境飄流隨緣造業上負師承之教授下失良友之提攜雖有佛祖之弘規禪宗之心要烏得其門而入也可不哀與或曰身既出家當修出塵之行尚有混迹塵俗者又何為也曰此有二說有上乘根器者一聞千悟徹證真常了了無餘惟有度生之念不見一法當情從他酒肆婬房純一真心接物利生隨順世緣毫無罣礙涅槃生死等若空華豈為世網之羅籠塵情之煽惑者哉苟或心地未了道眼未明觸處成礙縱有宏為皆非究竟矣客唯唯而退。</p>
<p>或問禪立五宗有心為之乎師云是豈有心哉譬如一樹而起五枝枝枝挺秀天然奇絕五宗開灋本無優劣隨順機宜門庭設施用處不同耳客曰然則五宗源流誰近誰遠孰得孰失師云道本無為灋非生滅遠近得失之論在人不在灋豈可測量哉客曰比見歸正錄云得之精者傳之遠臨濟直㨗而失傳曹洞愈微而愈不泯或此有為之言乎抑無稽之語乎師云彼既樹立宗乘豈肯造此無稽語句輕毀先輩得罪灋門客呈其錄師覽之笑曰彼云洞山五傳至太陽玄玄寄直裰皮履於遠公而得投子青青得芙蓉楷楷得丹霞淳淳得長蘆了了得天童玨玨得雪竇鑑廼至國初萬松秀雪庭裕居少林授受相傳至壽昌又云臨濟傳至風穴得首山念念得汾陽昭昭得石霜圓中興於世廼至國初天如則楚石琦至於天奇絕咄可見博山不知來源又云絕則五宗俱絕存則五宗俱存此尤是大漏逗處如人四肢未聞一肢損而肢肢同壞者且彼自敘源流實無所考遂將臨濟一脉朦朧混舉烏知臨濟正宗代不乏人石霜傳楊岐會會傳白雲端端傳五祖演演傳圓悟勤勤傳虎丘隆隆傳應菴華華傳密菴傑傑傳破菴先先傳無凖範範傳雪巖欽欽傳高峰妙妙傳中峰本本傳千巖長長傳萬峰蔚蔚傳寶藏持持傳東明旵旵傳海舟慈慈傳寶峰瑄瑄傳天奇瑞瑞傳無聞聰聰傳笑巖寶祖寶祖傳我先師幻有老人奕世相承語錄流布遐邇昭然豈若默接無稽儱儱侗侗者哉至其間種種異論皆不待辯而自明矣嗚呼此孟浪之言失於未考也客稽首謝曰願記之以曉來學。</p>
<p>或問達磨既直指人心見性成佛不立文字語言是有道理說耶是無道理說耶師云直指人心見性成佛若更有道理說是增益謗矣或曰吾聞先儒譚道以理之凝聚而言則謂之性以凝聚之主宰而言則謂之心豈無融會之處乎何吾師以無說為無說耶師云若以無說為無說是又損減謗矣况個中何堪以理之凝聚而曰心性哉或彼因人之散亂而說有凝聚此但可言對待不可言心性也心性詎落對待乎或曰然則性是有耶是無耶師驀豎起拂子云者個是有耶是無耶是非有耶是非無耶速道速道客擬進語師咄云無你下口處。</p>
<p>或問龍潭信禪師原宗馬祖位下天王悟何故傳燈載繼石頭天皇悟耶師云因名是一寺號音同故忽在一時惑由千古矣然歷代如林間錄五燈會元諸書所辯甚多當詳審之不待老僧言也。</p>
<p>丹陽賀居士結精舍顏曰極菴來問說於師師云夫真實荷道極盡今時無一毫留滯無半點隔礙不見有凡可了不見有聖可成無聖無凡無得無失是名為極是名為菴無得故實無所得無失故實無所失歷歷明明湛湛寂寂能轉一切物一切物不能轉蕩蕩然菴亦無菴極亦無極無菴故菴無極故極無極故不舍一灋無菴故無處非菴出則虛而靈入則寂而照無出無入非照非寂超然獨立於器界根塵之外是則吾為極菴之說。</p>
</div>
<div class='div-other'>
<p class='h1'>書問</p>
<div class='div-other'><a id='mulu29' />
<p class='h2'>與玉峰融師弟</p><p>本分一著人多被靜境埋沒吾弟開闢萬山中雲鉏雨種數年功成豈非兩足尊行業耶努力努力。</p>
</div>
<div class='div-other'><a id='mulu30' />
<p class='h2'>答陳在田居士</p><p>居士具大根器得大辯才所諭一一拈出不二灋門疑維摩再來忻慰忻慰雖然若云見得磬山人未蹋磬山路可謂見到而行未到也若云蹋著磬山路未見磬山人可謂行到而見未到也必周旋磬山境見徹磬山人頗有<span class='corr'>商</span>量分若云不涉二途無師自悟即落天然外道又云磬山路絕處理會語錄舌斷處禮拜切莫作此見解磬山指路頭於帀地你向那裏窮源磬山借廣長舌於谿聲你向何處截斷直饒有無不立中道不安猶未喫得衲僧痛棒在而况未入磬山門未見磬山人者哉所以道言前薦取屈辱宗風句後承當埋沒自<span class='corr'>己</span>不是壓良為賤要人實證實悟而已貧道信筆及此惟居士相忘言外可也。</p>
</div>
<div class='div-other'><a id='mulu31' />
<p class='h2'>與王震南居士</p><p>承居山臨訪深山叅叩此道年高志確如此具見宿根不淺只是本分一著未能透脫生死關頭恐未穩當提持話頭須十二時中行住坐臥緜緜密密不可將心就悟不可逆疑話頭提後得悟也無亦不可疑者話頭也用不著未悟時而先卜度迺叅禪人大病貧道思居士年近耄耋雲山邈隔晤面時稀專徒代候申此欵欵儻居士親見本來不妨通個消息與貧道一笑也。</p>
</div>
<div class='div-other'><a id='mulu32' />
<p class='h2'>答曹念茲居士</p><p>昔與門下道左相逢一笑莫逆十五年來病患中見愛日新道人家風惟將生平少分見處與門下共見始洽素心況居富貴而不為富貴沒溺如門下者真宿世道種不審比來造道何似能覿面通一消息否令嗣君靈苗宿植病中能覺察妄念起處勝進參苓數劑矣別後聞云玄門祕訣別有本領工夫可做此不待衲僧笑其外道知解即在渠教亦屬罪人不見老子云偽道養形真道養神丹陽子云抱元守一是工夫懶漢如今一也無終日銜盃暢神思醉中卻有那人扶且道如何是那人噫即就者裏見得徹去烏有祕訣而過此乎諦觀先聖靡不指點從心入道是正修行路願偕令郎時常黽勉能於病中徹見無病本來即世相明實相復何病復何藥復何禪復何玄復何祕密復何淺顯哉專申鄙見以報瓊瑤不宣。</p>
</div>
<div class='div-other'><a id='mulu33' />
<p class='h2'>與潘如荄表弟</p><p>人於天地間學業分岐心志不一者多吾與弟三十年來多寒溫世故而已未曾撥著者一著子近於西園中盤桓始知吾弟有志此道但未能究竟一番別後深為慨惜試觀先輩咸在功名事業裏作菩提場成就世出世間事若道了卻世間事方可做得出世事不知世事如剝芭蕉去一層又一層何嘗有了的日子功名大則世事大功名小則世事小學問廣則知解多學問淺則知解輕不如就今輕省處一念回光見得本來面目然後知世間事即是出世間事出世間事即是世間事方識得不壞世間相而明實相也在功名富貴中不被功名富貴籠絡在塵勞煩惱中不被塵勞煩惱遮障方可自利利人祝祝。</p>
</div>
<div class='div-other'><a id='mulu34' />
<p class='h2'>答吳楓隱居士</p><p>來諭云菩薩妙相不出於香不出於匠皆藉磬山指點而成貧道云若離香匠貧道又指點個什麼來指點既無三處俱空空即不空緣會而有豈非菩薩全身示無生之理耶像既如是灋灋無生貧道又何嘗動唇舌來居士又何嘗接貧道去菩薩又何嘗留菴中住分別不得不分別亦不得雖然如是若約衲僧分上正未有喫棒分在直筆復秋水菴主人一笑。</p>
</div>
<div class='div-other'><a id='mulu35' />
<p class='h2'>與吳迪美居士</p><p>冬底別來不覺春過半矣光陰荏苒學道人不可不與時競也貧道雖烟霞物外人念此懸懸耳。</p>
<p class="head3">又</p>
<p>貧道一秋多病枯坐柴牀時序如流恍然如夢曾遊夢中之夢與君趺坐白雲閒看流水提究此事覺來一笑此情此景是償宿逋之因耶抑徵他日之緣耶不知夢笑覺耶覺笑夢耶復笑不已正欲書似忽接手翰知君微恙令人懸想相忘於夢覺也惟慎時自重此祝。</p>
</div>
<div class='div-other'><a id='mulu36' />
<p class='h2'>答蔣函九居士</p><p>此事無論在家出家秖要明徹心地了悟本來提個話頭緜緜密密叅究挨拶將去一點也做作不得一點也取舍不得一點也顢頇不得一點也儱侗不得直須豁然頓悟然後本來心地名字無所安著無所安著的亦無所安著亦無所安著的亦無所安著方有少分相應纔喫得山僧痛棒何必拘定出家在家以山林城市分心乎大丈夫若得此道透徹無可不可況功名正務寧有妨礙乎不見古人云不離當處常湛然覓即知君不可見祝祝。</p>
</div>
<div class='div-other'><a id='mulu37' />
<p class='h2'>答曹起明居士</p><p>來書云塵勞中妄念易動愈趨愈下貧道看來正居士真心發露耳今既知妄念易動即當究其易動之體究之無處則能動之念頓空能動之念頓空則所動之境亦寂能所空寂即返照能究之心安在果能如是不須求靜而靜相自然現前矣靜相現前何分城市山林無時無處無靜無不靜也。</p>
</div>
<div class='div-other'><a id='mulu38' />
<p class='h2'>答徐雨公居士</p><p>接手書并偈讀之深喜令兄去後以為失一慕道之士何期居士能繼美耶居士自信得去不妨十二時中真實受用自然不被塵勞封鎖六根應用無不了了只恐還在文字邊討消息耳若能迴光返昭徹見父母未生前自<span class='corr'>己</span>本來面目方知十方虛空生汝心中如片雲點太清裏居士曾到者個田地麼若到者個田地更有一語在異日相晤道破。</p>
</div>
<div class='div-other'><a id='mulu39' />
<p class='h2'>答潘如荄表弟</p><p>吾弟根器不羣年將不惑必須卓卓然有個腳踏實地處觀世間空華水月一無所好亦無不好之念境緣苦切處不被挫折便見學道人琢磨工夫得力不得力一一自家撿點不可放過至祝。</p>
</div>
<div class='div-other'><a id='mulu40' />
<p class='h2'>與密雲灋兄</p><p>客歲冐寒出山過吳門初意欲強吾兄還山不得已從命而返春聞灋體勝常受請赴育王遂駐錫天童有光祖窟灋化之隆於斯為盛山僻地殊無因聞問時時馳仰近日三峰連刺書來并所刻諸語其間多譏棒喝不知方今拈一條白棒橫行天下者舍吾兄更有誰乎審之總不出他自縛詐降獨施冷刺之句既欲為濟下兒孫何得心行如斯耶所謂師子身中蟲自食師子身中肉信然弟復書巳付剞劂今寄上幸吾兄諒察當詳究其端可也不然未免旁觀者哂耳不盡不盡。</p>
</div>
<div class='div-other'><a id='mulu41' />
<p class='h2'>答吳亦如居士</p><p>兩載未及通候承惠書令人感愧貧道自揣福薄智淺守拙巖壑無以作後來標榜實為灋門罪人然靜夜思之髮白面皺正灋懸[糸*系]不無永歎每念居士夙植靈根必現宰官說法化利末世當念去聖時遙人心愈薄不惟信力輕微轉見機械相競藉口大乘實實心行不及小乘一二致使晚學初機半進半退遂以昏沉為寂寂以掉舉為惺惺狂則播弄虛頭劣則厭喧求靜佛道下衰以斯故耳讀來諭云自置如氷貧道為之助喜但恐不能真如氷耳若得如氷則內心不喘內心不喘則外息塵緣外息塵緣則何喧可喧何寂可寂一念無生便同本有若到者田地更覓個安身立命處了不可得豈有分而不分合而不合者乎如斯見得到我德山臨濟門下始有喫棒分貧道與居士自幼締交未獲心相體解茲箬菴回極道居士切於性命之旨故一一供直幸諒之。</p>
</div>
<div class='div-other'><a id='mulu42' />
<p class='h2'>答吳廸美居士</p><p>灋門衰替因主灋者不嚴菽麥混收邪正難辯秖圖門庭熱閙不顧後學無依貧道痛思正灋如懸[糸*系]默默流涕非力可能挽也公輩超羣之姿當念宿因體究先聖宗旨作將來眼目共出隻手以祛其惑不在貧道之多言也。</p>
</div>
<div class='div-other'><a id='mulu43' />
<p class='h2'>與路元昭居士</p><p>聞公急切為道剪髮割鬚此非可倉卒也夫道不拘僧俗豈在畏影逃形須是一一從自<span class='corr'>己</span>胸中了當外不見有塵相可離內不見有六根可淨中不見有六識可空即世出世無有一毫沾染處無有一毫挂懷處方始居塵亦得脫俗亦得不然身雖靜而心未淨形欲逃而影愈彰何若就陰而止隨寓而安免得向外尋覓也不見古人云雲無心而出岫鳥倦飛而知還水落石出自有其時也。</p>
</div>
<div class='div-other'><a id='mulu44' />
<p class='h2'>寄示印中授徒</p><p>灋門衰替奈無其人苟得其人師資唱和老僧一夏來勉強與諸子提持個事或令彼拈頌勘驗各人得力處每思得汝同聲相和今未審高高山頂日用何所務也記得當時臨濟大師半夏上黃檗山見檗看經濟云我將謂是個人元來是唵黑豆老和尚住數日迺辭檗檗云汝破夏來何不終夏去濟云某甲暫來禮拜和尚檗便打趁令去濟行數里疑此事卻回終夏後又辭檗檗云甚處去濟云不是河南便歸河北檗便打濟約住與一掌檗大笑迺喚侍者將百丈先師禪板几案來濟云侍者將火來檗云不然子但將去已後坐斷天下人舌頭去在且道臨濟當時喫三頓痛棒<span class='corr'>已</span>是徹上徹下何故至此又卻不會者裏汝若透得提個鉢袋子去若未透不可坐却白雲須是再來度夏始得總饒你會得不來正好痛棒何故莫道一觸便了不顧差別門頭若差別門頭還有誵譌處他日何堪為人師灋也所以我臨濟大師透頂透底師資道合立灋著著自有源頭不若今時無根種草自瞎瞎人不怕諸方撿點以作笑具當自審細不盡。</p>
</div>
<div class='div-other'><a id='mulu45' />
<p class='h2'>寄示暜聞</p><p>古人為本分事不憚千里萬里買草鞵行腳叅尋知識拶得心華頓開而後曲盡師灋方好隨處住山分化一方豈肯草草埋沒世緣誤<span class='corr'>己</span>妨人耶汝既見老僧有泱烈志自信自證接眾修行老僧恐汝不能盡古人灋要又不能近師長提持拈一事出一言有漏逗處未免見笑大方累及老僧所以不得已幾番痛拶切不可入時人得少為足一隊裏去當究明佛祖綱宗徹證徹悟然後為人師範亦未遲不然落在焦芽敗種類有何補於灋門乎至囑至囑。</p>
</div>
<div class='div-other'><a id='mulu46' />
<p class='h2'>答澄江黃介子居士</p><p>貧道自昔聞公篤信此道但闕面晤臨風想仰接手教益知現居士身說灋摧邪顯正叱小褒圓非深念灋門衰晚能如是乎開慰開慰貧道自揣智識暗短抱拙巖阿甘作自了漢因緇流聞風叅叩不得已時一拈提所刻徒塵聽覩也何日把臂一陳鄙固不盡不盡。</p>
</div>
<div class='div-other'><a id='mulu47' />
<p class='h2'>答澄江方克駿居士</p><p>貧道守拙巖阿遙望澄江有大居士出現於世但未一面為之悵然也聞公勇猛有絕塵之志此事不爭在家出家大丈夫能一刀斷得亦不妨慶快平生如或未能則意絆兩頭翻為耽閣不如就塵勞而作佛事亦火中蓮也贈章甚美愧老拙不堪醻唱聊賡韻而已。</p>
<p class="head3">又</p>
<p>承公遠顧深林緣貧道老病支頤不能盤桓盡致別後輒怏怏也昨接手書知切切用古人牧牛工夫此是第一等傍實下手處深慰深慰記得當時郭功甫訪白雲端禪師雲問牛淳乎功曰淳矣雲叱之功拱而立雲曰淳乎淳乎南泉大溈無異此也迺贈一偈曰牛來山中水足草足牛出山去東觸西觸磬山今亦贈公一偈捏著繩頭不放鬆山中城市一般同調純到得無拘束看破持鞭個牧童且看此偈與古人是同是別道將一句來。</p>
</div>
<div class='div-other'><a id='mulu48' />
<p class='h2'>答繆采室居士</p><p>向聞令先尊忠節貧道雖山林野人不覺仰空合掌天生正骨砥柱末流挫折一時清風千載矣每每詢及公輩知皆象賢欽仰欽仰遠承手翰知復能留意向上事極副宿懷嗟乎天下穰穰苦不知有此事耳公既知有此事豈容住手乎但恐朱紫不分路頭不正便有疑滯公果具眼能窺見古人作略又何妨於筆舌辯駁哉又寧分得自<span class='corr'>己</span>大事於古於今不相干涉耶果看到無古無今忘人忘我處貧道與公相見久矣又何俟向未覿面未開口處再為饒舌乎一笑不盡。</p>
</div>
<div class='div-other'><a id='mulu49' />
<p class='h2'>與賀極菴居士</p><p>聞公受暑生毒想當平復矣不審正痛苦時如何用心若痛苦時歡娛時能一樣用心亦可作入道之徑今時人多打作兩橛不知痛苦者是誰歡娛老又是誰者裏蹉過別尋頭路便錯了也然猶是第二門頭若要直㨗慶快須向歡娛痛苦不到處坐斷要津了了分明作得主把得住從他苦亦得歡亦得不歡不苦亦得纔不被塵勞煩惱根境之所奪也如是行持如是作略在儒亦得在僧亦得原無二致如何。</p>
</div>
<div class='div-other'><a id='mulu50' />
<p class='h2'>答曹念茲居士</p><p>屢接手書惟以苦境相告貧道閱之未嘗不置簡長歎雖然觀此世界豈獨居士為然哉故我大覺聖人運大慈悲開方便門指出一條直㨗徑路要人返本還源經云一切有為灋如夢幻泡影如露亦如電應作如是觀若識得世間一切灋如夢如幻了了分明一一非實即知身心亦幻也功名亦幻也富貴亦幻也煩惱亦幻也便可在塵勞作佛事居火宅為道場豈肯埋沒<span class='corr'>己</span>靈虛生浪死居士年過知命隨時應用切須體究人生世業無窮精神有限肯將有限精神逐無窮世業乎高明察之。</p>
</div>
<div class='div-other'><a id='mulu51' />
<p class='h2'>示復林臯</p><p>邇來諸方大壞綱宗蓋為師承授受不擇其人秪圖衒虛名熱閙門庭明眼者覰之痛心酸鼻即有挽回不能救萬分之一嗟嗟佛法下衰<span class='corr'>已</span>至如斯賢契當自努力體老僧心念更須持守一番學不厭多語不嫌寡不可自是而輕忽一切儻一事失之於前百事不能挽於後矣切須仔細。</p>
</div>
<div class='div-other'><a id='mulu52' />
<p class='h2'>答韓聖開居士</p><p>學道人坐斷千差向直㨗根源處拶入自然不走尋常義路行到不疑之地方可隨宜受用動靜一如切忌將古人言教為證據也病筆不多及。</p>
</div>
<div class='div-other'><a id='mulu53' />
<p class='h2'>答張大若居士</p><p>昨承居士枉顧并惠讀易記審知居士留心易理有會於動靜之間比問居士四大各歸動靜了不可得那時在什麼處安身立命居士雖應之頻頻卻未愜貧道意若要生死岸頭用得著須向一畫以前薦取方許一動一靜一語一默著著歸根無不了了不然猶落古人糟粕裏何如。</p>
</div>
<div class='div-other'><a id='mulu54' />
<p class='h2'>答方克駿居士</p><p>承閱貧道前所示偈識貧道為人處不勝喜慰然貧道語句亦一時應病之藥豈可執為久治之方耶元白上座來述居士七日靜功得個歡喜處既有歡喜處不妨入山呈似不得錯認影響為真實此事最忌抱樁搖櫓以當平生直須徹頭徹尾始得貧道衰年殘喘不知在世幾時願公努力努力。</p>
</div>
<div class='div-other'><a id='mulu55' />
<p class='h2'>答黃元公司理</p><p>久聞有大居士現宰官身隨宜說灋起於壽昌博山末後向天童山中觸著拄杖頭西江一[泳-永+(瓜-、)]波涌紋生深荷灋門牆塹有人矣貧道久棲巖谷自適一生比入苕濵誅茅深隱渾忘人世承居士以東明見招并唐居士再三竭力此旵祖道場靈塔現在貧道何忍坐視寥落但值伏枕未能扶笻命學徒山茨代引一方二百餘年未了公案得居士舉揚此話大行又何待病僧饒舌也。</p>
</div></div>
<p class='juan'>天隱禪師語錄卷第十二</p>
<div class='div-w'>
<p class='h1'>音釋</p>
<div class='div-note'>黽<p style="margin-left:1em"><span class='note-inline'>(弭盡切音泯勉也刀所不堪心所不欲而勉強為之曰黽)</span>。</p>
締<p style="margin-left:1em"><span class='note-inline'>(特計切音弟結不解也)</span>。</p>
袪<p style="margin-left:1em"><span class='note-inline'>(丘於切音墟遣也逐也散也)</span>。</p>
賡<p style="margin-left:1em"><span class='note-inline'>(古衡切音庚賡續也乃賡載歌)</span>。</p>
穰<p style="margin-left:1em"><span class='note-inline'>(如羊切音穰穰穰眾也)</span>。</p>
</div></div>
</div><!-- end of div[@id='body'] -->
</body></html>