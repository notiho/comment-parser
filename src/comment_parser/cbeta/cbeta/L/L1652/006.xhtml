<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺聰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>明覺聰禪師語錄卷第六　　　　貌六</p><p class="byline">嗣法門人明德編</p>
<div class='div-other'><a id='mulu26' />
<p class='h1'>杭州府錢塘縣廣福禪院語錄</p><p>順治甲午年師受護法來坤宇居士等請於九月二十日入院。</p>
<p>上堂拈護法請啟云威音王已前一句子諸佛嚼不破歷祖拈不出包羅天地囊括古今茲日被大護法毫端點出光射叢林脫或未諳且聽下靣註腳維那宣畢以拄杖指法座云師子座無畏說拶破泥牛迸出血鯉魚[跳-兆+孛]跳上青天直踏崚嶒向上關偉勛劃策看謀略喝一喝遂陞座拈香云此一瓣香恩垂八表德被萬方爇向爐中端為祝延今上皇帝聖壽萬安伏願舜日長明航海而貢珠珍堯天不夜擊壤以歡三祝此一瓣香奉為本省諸位尊官并本山護法居士等伏願同明大道共證無生此一瓣香得之於心應之於手爇向爐中供養先住金粟現住雲間明發禪院百癡元老和尚以酧法乳之恩遂<span class='corr'>斂</span>衣敷坐白椎竟師云若論第一義絲毫不犯猶涉塵在直下徹去還有跡在縱饒塵跡兩忘正好喫棒眾中還有不涉塵跡者麼問答不錄乃云凉風扇野白露垂林井梧落葉籬菊舒金若會世諦語言資生業等皆順正法其或未會新廣福不惜眉毛露些靣目去也若論向上事灼然䪺在目前孤逈逈地硬剝剝地仰之彌高鑽之彌堅迎之不見其首視之不見其形我若把住你便揚眉瞬目頭如五嶽口似縣河我若放行你便海月橋下摝蝦玉池山上遊戲入佛入魔得大自在山僧恁麼提唱諸人還識得落處麼你若神通妙用會去便落神通妙用彀中你若向上一路會去便落向上一路彀中你若體用雙彰會去便落體用雙彰彀中你若總不恁麼會去便落總不恁麼彀中畢竟合作麼生山花不借栽培力自有春風管帶伊。</p>
<p>立兩序上堂剎竿扶起龍象交參股肱叢室買石得雲饒提唱宗乘移花兼蝶至和氣蔚然禮儀周備如斯則法門丕振矣政當今日符到奉行一句作麼生道印破三玄光宇宙風䂓八表悉瞻依。</p>
<p>舉化南首座上堂秉臨濟三玄戈甲破雲門一字機關慣取驪龍頷下珠能奪猛虎口中食山僧數年已來親入虎穴已得虎子况今毛羽全彰爪牙齊具合作麼生驅遣當陽放出便驚人擬議便遭他毒口。</p>
<p>因雪上堂彤雲密布白玉高堆山陰乘興空勞千里奔馳少室咨參枉受一塲寒苦廣福門下無立雪咨參人亦無乘興撥棹者喜見禎祥時清道泰東隣樵子擊壤謳歌西舍田翁鼓腹樂業林下衲僧不用波挈既然如斯山僧吟詩預慶豐年帝釋散瓊花乾坤盡一色本是文殊普賢喚作寒山拾得太陽[(冰-水+〡)*ㄆ]拾歸來依舊露出白澤眾中還有和得者麼良久云折腳禪牀安且坐衲被蒙頭耐歲寒。</p>
<p>執事持鉢回上堂風車腹兮簸箕口吞却山河與北斗手持漆鉢乘空行觸着毫端如雷吼且道吼個甚麼金剛腳下崖崩壓倒五蘊山頭四十里許你軰茄子瓠子誰識東臯米貴西埠柴荒月[門@壬]大小冬菜生蟲潑天門戶極難撐持幸得諸人曲垂方便廣播真風虎穴龍宮沿門親叩傾箱倒廩滿載驪珠既然得意回山廣福打氊拍板唱個杜拗山歌畧表勛勞以兩手拍云泥人舞石女吟頭戴華陽巾一頂逍遙坐撫沒絃琴尿牀鬼子呵呵笑火爐立地側耳聽雖然如是大似貧兒思舊債。</p>
<p>上堂寒山掃地拾得燒香布袋打皷豐干宣揚廣福坐在冷地裏看他現出三頭六臂擎山持杵腳踏火輪乘空而走者隊漢直饒神通廣大法力難量不消山僧彈指一下瓦解冰消何謂敕下傳聞六國清野老謳歌樂太平。</p>
<p>臘八上堂僧問昔日世尊覩明星悟道未審和尚見個甚麼悟道師云自小出家從已老不曾着得眼中花進云鴛鴦繡出從君看不把金針度與人師云知音者少乃云從天降下則貧寒夜半逾城徃雪山六載煉成金剛鑽欲賣與人入闠闤美則美矣大似拋却甜桃樹尋山摘醋梨眼睛餓出火脫空成道時所以盡大地人信瞿曇覩明星悟道惟山僧敢謂玄沙道底或有個出格漢道既是盡大地人信因甚麼和尚不信不見道長舌婦人言莫聽丈夫各自立主張復舉古德云臘月喫雞羹纔疑禍便生溪邊楊柳影不礙釣舟行又我本師道臘八喫香糜禪和樂有餘渾身都煖熱不怕雪風吹師云二老宗乘舉唱體用無差施設門庭其理不二雖是應時及節話却是餿飯殘羹養者般漢有甚麼用處廣福儻理不儻親那容貪嘴禪和在這裏啜糟哺醨便拽拄杖下座一時趂散。</p>
<p>上堂周居士問學人未見和尚時有些疑着而今相見合作麼生師云與汝三頓條令進云併却咽喉唇吻道將一句來師云山僧今日牙痛與你道不得進云承和尚有言禪非意想道不屬知去此二途請師速道師云一句頓超千聖外松蘿不與月輪齊乃云臘月十有五打起鹽官鼓側耳聽莫莾鹵當陽拈起利吹毛發機須用千鈞弩可謂禪非意想道不屬知明之者點頭弄影昧之者摸壁扶籬若能覷破脫體無依如戴角虎搖嶽驚羣壯士伸臂不借他力所以有句非宗旨無言絕聖凡到者裏山僧祗得口掛壁上幸今摩詰遠來只得旁通一線向枯木上糝花虛空裏釘橛若是伶俐漢聞廣福恁麼道終不在老鼠窠裏錮鏴死坐冷灰更須透脫生佛<span class='corr'>已</span>前卷舒自在畢竟如何行持串錦老魚懷就市飄飄一葉浪頭行。</p>
<p>上堂上元節屆掛燈毬村社笙歌慶賞優大抵僧家清淡好不搽脂粉也風流有般漢道野僧家有甚麼風流處裙無腰褲無口頭上青灰三五斗是則是誰識渠儂意可誇尋常披領破袈裟睡餘不管興亡事緩步擕筇看落花。</p>
<p>師寓泰郵彌陀菴佛成道日文學黃居士等請上堂師云一念無為十方坐斷放開一線敲唱俱隨眾中還有酧唱者麼僧問法王宣令眾盈門龍象交叅禮世尊夜悟明星即不問臨濟料揀請師分師云裂破古今分明直指進云玉女丹泉起西湖雪浪春如何是奪人不奪境師云人靣不知何處去桃花依舊笑春風進云梅占羣芳首神山瑞氣靈如何是奪境不奪人師云有時擕杖孤峰頂劃斷山雲不放高進云耿廟神燈照西湖水上行如何是人境兩俱奪師云遠道絕行人大地無寸土進云甓社湖珠耀寒光射斗牛如何是人境俱不奪師云春賞文游臺上望錦帆幾片下揚州進云料揀<span class='corr'>已</span>蒙師指示如今佛法囑何人師云橫身當宇宙一句定綱宗進云學人分上又作麼生師打云正好喫棒乃云不登寶位頓棄金城獨坐雪山蘆芽穿膝朔風凜凜嚴霜冽冽夜靜一天星皎潔爍破瞿曇鐵靣門却是眼中已着屑驀豎拂子召大眾云還委悉麼今朝釋迦老子覩明星悟道在拂子頭上放大光明驚天動地轉大法輪歎言善哉一切眾生皆具如來智慧德相只因妄想執着不能證得爾等諸人諦信得及頭頂天腳履地圓陀陀光爍爍豎窮三際橫徧十方猿猴古鏡露柱懷胎千年無影樹今時沒底靴總是諸人智慧德相若喚作智慧德相即迷頭認影畢竟如何覷破星前光影子威音那畔絕商量。</p>
<p>佛誕日上堂僧問世尊初生九龍吐水灌沐金軀即不問初生意旨是如何師云新出猫兒強似虎攪動乾坤驚殺人進云初生意旨蒙師指即今說法是如何師云杲日正當空乃云如來乘願下天來應世金輪出禍胎指地指天開大口無端平地起風雷雖有跨龍鼓浪之雄擒虎㧞山之勇誰知只解慎初不解護末一條性命又落在雲門手裏一棒打殺與狗子喫可謂重賞之下必有勇夫今承眾信敦請山僧揄揚正法慶讚聖誕且道山僧慶讚底是雲門打殺底是若道雲門是孤負山僧舌頭拖地若道山僧是又孤負雲門畢竟合作麼生石女喚回三界夢木人坐斷六門機中秋上堂對一說倒一說黑如漆白如雪崚嶒孤卓透玲瓏一條脊梁硬似鐵有時踏着軟如綿攢簇得來眉毛結會作玄宗佛印心羞殺瞿曇靣門熱通身手眼殺活機掉棒虛空打落月銀漢無聲轉玉盤亘古靈明無間缺大眾既是無間缺兩儀未判之先一點靈光落在甚麼處還委悉麼不見道真金元混泥沙內荊璞由來韞石中。</p>
<p>上堂無雲峰頂徹湧空刦金烏枯木堂前暗消剛骨紅影達者深入閫奧作家格外權衡無孔笛橫吹倒吹破甑子七零八落寒山拾得不知名豐干尚且難摸索擲下拂子云諸人切莫亂卜度。</p>
<p>上堂祖師言教如塗毒皷擊着喪身失命衲僧機筈似箭鋒相拄撩着穿過髑髏有此機用方為作家宗匠與人剪除愛網㧞斷疑根俾他貧者得大寶珠富者赤骨[骨*歷]地銳脫見聞光吞萬象氣絕諸塵機超空刦之前心包宇宙之外收卷也大地無寸土縱橫也逼塞太虛空萬法全彰毫髮無間剷斷千差了然無礙到者田地釋迦也無插嘴處德山棒喝誑嬰兒。</p>
<p>上堂黃龍三關跛驢腳踏斷趙州家畧彴佛手展開向上機曠刦已來者一着人人出處有生緣洞明彈指超無學殊不知諸人生緣處上與諸佛同條下與含生共體居聖而聖處凡而凡對萬物而異其形立三綱以美其德包羅天地法界全彰所以個事惟佛與佛乃能究盡諸法實相者話猶是如來禪若論祖師禪別有一路不見道行到水窮山盡處須知別有一壺天。</p>
<p>上堂僧問九重先唱導三覺獨為尊太白家風舊曹源氣象新如何是臨濟宗師云青天白日起雷霆進云如何是雲門宗師云奪皷攙旗天地震進云如何是溈仰宗師云虛空裏畫簸箕進云如何是曹洞宗師云黑狗爛銀蹄進云如何是法眼宗師云賊身<span class='corr'>已</span>露了也進云恁麼則春色無高下花枝有短長師云莫將閒學解埋沒祖師心乃云言前的旨頂上真機大則包含無邊法界細則蟭螟眼裏藏身出沒卷舒直下頓超情見孤明壁立翻身坐破漆桶如龍得水似虎靠山拈龜毛拂穿却衲僧鼻孔用兔角杖擉瞎達磨眼睛有此機用可以弘範三界賑濟四生且當處湛然又作麼生鐵蛇鑽不破佛眼覷無門。</p>
<p>歲旦上堂佛法無新舊人有老少顏儉生節孝義道出大豐年育生萬物運轉三陽玄機戢於朕兆法性充乎太虛昭昭耳目之間晃晃色塵之外若能轉物即同如來至此不聖而聖不尊而尊更說甚麼真如菩提湼槃妙心正法眼藏狗子佛性總是熱碗鳴聲然雖如是政當祝聖一句作麼生道齊天一統歸王化萬國咸臨賀聖朝師寓泰郵彌陀庵大悲誕日上堂乃拈拄杖召大眾云觀音降生了也還見麼離色求觀非正見以拄杖擊香几云說法了也還聞麼離聲求聽非真聞以兩手托起拄杖云觀音菩薩將錢買餬餅放下却是饅頭諸人會得此意麼設或未能山僧為汝下個註腳三丈大光錢買個油餬餅喫得飽膨脝夜來捉虱蚤睡時不顧失却鼻天早起來拾得口兩耳卓朔笑咍咍踏着秤錘翻筋斗摟搜頭夜半走十字街頭大哮吼且道吼個甚麼大悲菩薩高沙城裏縣羊賣狗擲下拄杖云覿靣不逢下坡快走。</p>
<p>上堂僧問當軒毒皷即不問如何是句到意不到師云有頭無尾進云如何是意到句不到師云舌頭不得力進云如何是意句俱到師云坐斷乾坤進云如何是意句俱不到師云也是個藞苴漢進云有意看山山轉好無心合道道相應師云如何是你無心處僧一喝師云却有心在乃云體會大道至理玄深佛口莫能宣達磨覷不破於中寂而常照覺妄歸真照而常寂覺真斷妄直令正眼廓開突露無見頂相珠回玉轉體用現前擲大千於方外捲沙界於毫端毒藥醍醐攪成一片黃金瓦礫搓作一團散作山河大地春總成華藏香水海重重攝入無非菩提道塲剎剎圓融盡是遮那佛事且如何是向上一路螻蟻負鐵上須彌蚯蚓抹過新羅國。</p>
<p>端午上堂佳節欣逢五月午黑臉鍾馗騎艾虎手提蒲劍利如風小鬼聞之皆舌吐角黍高堆奠屈原江村是處龍舟舞勝似衲僧峻㨗機翻身上下力須努欲出沉淪用此心切須到岸入寶所或有來者請上船觀音把舵山僧搖櫓驀拈拄杖作搖櫓勢云囉哩嗹囉哩嗹便下座。</p>
<p>上堂僧問向上宗乘即不問臨濟照用請師宣師云一棒一條痕進云如何是先照後用師云假鷄聲韻難瞞我不肯糊塗放過關進云如何是先用後照師云寰中天子敕塞外將軍令進云如何是照用同時師云頂門三千腦後八百進云如何是照用不同時師云有時把住有時放行進云照用蒙師指透關意若何師云汝喫得山僧棒也未僧喝師云放過一着乃云三春倐過九夏已來桃花凋卸李花正開黃鸝上翠柳白鷺立青苔分明西祖意入眼即成埃此話人中有境境中有人頭頭非外物一一本來心所以無邊剎海自他不隔於纖毫十世古今始終不離於當念若乃廓開耳目於心懷掃蕩無明於性窟人境雙泯是非杳忘可以駕慈航觀斷岸超三界度眾生舒卷自繇得大無畏畢竟有何主宰便恁麼提㧞於人錦標若在手豈怕浪[山/(險-(人*人)+(烈-列))]巇卓拄杖下座。</p>
<p>上堂佛法言詮盡屬時人功幹祖師玄妙悉涉聖解凡情故見不能超諸色相語不能達本歸真稍有絲毫碍胷障蔽自<span class='corr'>己</span>悟門直令我執蕩盡人法雙忘摩醯手眼頓開直透玄關錮鏴方可以顯大機用運大鉗鎚煆煉凡聖眾中還有不受人鉗鎚者麼除却黃龍頭角外其餘盡是赤斑蛇。</p>
<p>上堂即心即佛夜叉頭上火車輪非心非佛腦後突出遼天鶻擬聽寂無聲好手難摸索觸着震動虛空放下填溝塞壑個事只在目前莫將言語卜度既非言語卜度畢竟意作麼生啼得血流無用處不如緘口過殘春。</p>
<p>大悲誕日上堂普門機花市螟蛉夜放光塵剎身金谷黃鸝鳴翠柳慈心廣應劈開螃蛤見形容說法無私入佛入魔常自在可謂頭頭妙用處處真機汝等諸人要與大悲菩薩相見麼畫閣繡庭鳥啼花笑如斯領略頓入圓通山僧與麼告報還信得及麼祇在目前常顯現奚須天竺洛伽山。</p>
<p>上堂二十年前說法慣說脫空話拈出無義語塞斷人咽喉二十年後說法真語者實語者不誑語者使他即能領會何謂二十年前無老婆心二十年後有老婆心山僧與麼為人諸人還信得及麼不見道真金自有真金價終不和沙賣與人。</p>
<p>都察院容庵馮居士請上堂當軒按劍唬得西河獅子擲騰毒皷震天驚起南山鱉鼻鼓舞上至三十三天下至水輪空際遇着巡海夜叉正打瞌睡穿過他鼻孔忽然打個噴嚏將謂無明火發攛潛蟭螟眼裡諸人還委悉麼山僧盡力提掇個事只是罕遇知音今日幸有明眼居士在座下舉着必知落處何謂也皆因久叅尊宿深明向上常扣玄關曾遊法海繇是夙植善根所以今時敏㨗為皇家之柱石作法門之標幟格外提持為尋知<span class='corr'>己</span>且如何是知<span class='corr'>己</span>事露柱懷胎知娩意燈籠着褲破[毯-炎+藍]毿。</p>
</div>
<div class='div-other'><a id='mulu27' />
<p class='h1'>燕京順天府海會寺語錄</p><p>順治丙申年師在高郵州彌陀庵受京都宰官居士等請於五月進院至。</p>
<p>山門云盡大地是個解脫門因甚把手拽不入以拄杖一劃云象龍歸海會雲水盡朝宗。</p>
<p>大殿佛身無為不墮諸數坐斷十方全身獨露以目顧左右云普。</p>
<p>伽藍堂鋪金買地秉燭有天摧邪輔正神力無偏山僧今到此酧汝一爐烟。</p>
<p>祖師堂西天東土皆<span class='corr'>已</span>懸羊賣狗知他是聖是凡到底無人識你咄。</p>
<p>方丈獅子窟栴檀林當陽踞坐威德驚人若是野干徒張口鳴個中還有獅子兒麼出來哮吼看喝一喝便據坐。</p>
<p>結制上堂師至法座前拈請啟云覿靣分付不待文詞一句投機目前了徹若能委悉即知摩詰與佛鼻孔通同或有所疑煩與維那道破令四眾咸知宣畢以拄杖指法座云曲彔木床十分險峻今日山僧不顧危亡直向其間全提正令遂陞座拈香云此瓣香曠刦培根價倍三千之重當今現瑞位超九五之尊爇向爐中端為祝延今上皇帝萬歲萬安伏願龍綸遠播含日月之光華鳳詔遐宣布唐虞之風化此瓣香光騰牛斗威鎮山河爇向罏中奉為滿朝經文緯武宰輔尊官及本寺護法居士伏願共證厥中之道同登不二之門此瓣香不從鷲嶺拾得亦非少室拈來自因航海梯山叅幾員知識末梢遇着一個惡辣阿師遭他毒手汗衫從此卸下今日不敢囊藏爇向爐中供養雲間明發堂上百癡元老和尚以酧法乳之恩遂斂衣敷座師云兔角拶開空界月龜毛釣取碧潭龍從來作畧超今古獨坐當軒振祖風眾中還有成褫者麼僧問海會新開爐鞲未審如何煆煉凡聖師云靈丹一粒點鐵成金進云恁麼則紅爐上一點雪也師云也須照顧眉毛僧喝師便打云火箭射汝頂門也不知問丹鳳呈祥瑞金毛降帝都法王登寶座祝聖事如何師云巖松長擁翠進云麗日光明殿逍遙兜率宮如何是主中主師云坐斷牢關絕無朕跡進云文光彰祖道翰墨灑林香如何是主中賔師云且看閙市徃來人進云妙道安天下功勳報國家如何是賔中主師云白雲飛出岫明月一輪高進云叅罷全無事歸來休問程如何是賔中賔師云相識滿天下知心能幾人進云賔主言無異問答理周全師云知音知後更誰知進云人天眾前焉敢造次師云止止不須說我法妙難思乃云法幢初建條令始行龍歸海會鳳舞円庭冥契本有不昧正因了無虧欠洞達圓明歷萬古而不朽運四序以常新展則彌綸宇宙[(冰-水+〡)*ㄆ]則包納乾坤既然如是因甚麼又畫地為罏重經煆煉喝一喝云換骨洗腸重整頓通身是口也須叅復舉蘇東坡叅玉泉禪師問官人高姓坡云姓秤玉云是甚麼秤坡云稱天下長老底秤玉便喝云且道者一喝重多少坡無語師召大眾云者裡合下得甚麼語良久云玉泉舌頭拖地東坡眉毛廝結如是批判莫謂山僧饒舌。</p>
<p>上堂僧問秘密如來藏敷揚義理玄提持向上事本不在言詮如何是向上句師云玉筋撑虎口進云某甲會也師云作麼作麼進云三腳錦魚禮金剛師云錯會不少問臨濟三頓棒挑翻海底燈大千虀粉碎烈焰轉騰騰海底金燈即不問四大部洲人何處安身立命師云芻狗吠時明月上木鷄啼處夜光寒僧喝師便棒進云真是個老賊師云却被闍黎看破乃云海會無邊際須乘般若舟一篙撑到岸歸家即便休既是到家便可入佛國土成就眾生闇中為炬燭險處作津梁花街柳巷現聖示凡爐炭護湯應機接物譬如即今有三種病人來合作麼生接他瘖瘂者來教伊說又說不得瞽者來擎拳豎拂他又不見聾者來將言句接他又不聞玄沙恁麼道通身手眼莫能醫海會則不然自有權巧接他直使個個瞥地知歸瘖瘂者指他觀鼻端白瞽目者教念聰明王咒聾聵者驀頭便棒管教直下領會祗如今日檀信設齋供養此三種人有何利益不見道端坐受供養施主常安樂。</p>
<p>工部節慎庫郝良弼居士請上堂僧問海宇名揚振祖綱法筵大啟象龍驤靈山會上拈花事四眾憑師為舉揚師云木馬嘶時天地轉進云今日居士設齋如何慶讚師云斬新日月特地乾坤進云超羣須是英靈漢勝敵還他獅子兒師云也須喫棒始得傅明哲居士問向上一路千聖不傳未審和尚作麼生師云不是容易道將來進云恁麼則古佛再來傳心印師云山僧從來無一法與人進云豈無現在老龐公師便喝乃云建大法幢擊大法皷演大法義必仗有力英才全身擔荷撑門拄戶輔揚祖道如龍得水似虎靠山光彩林泉壯偉家風今日郝公因為監院表帥叢林請演宗乘令汝等知有向上事心佛眾生三無差別若能一念回光冷地裡忽然退步踏着鎮州一個大蘿蔔頭臨濟四賔主雲門乾屎橛洞山麻三觔楊岐鐵酸餡總在裡許一會百會一了百了佛祖欺汝不得方可每日擕笻江上望數株松栢倚斜陽諸山請上堂僧問天性彌寰宇當陽寶鏡懸一毛吞巨海洞徹見根源西天三大士說法度何人師云打破虛空全無靶柄進云承師點出摩醯眼覷破三千及大千師云如何是摩醯眼僧豎拳師云弄精䰟漢乃云唱起德山歌打動禾山皷觀音為船主勢至便搖擼何謂今日諸山禪德設齋迎請菩薩子到海會應供雖堂前不曾作舞猶勝金牛三步但有一問有一人終日喫飯不道飽有一人終日不喫飯不道饑如此二人那個合受供養若是明眼作家舉着便知落處雖然如是且道衲子尋常在什麼處行履復云從教千聖莫能知。</p>
</div>
<p class='juan'>明覺聰禪師語錄卷第六</p>
<div class='div-w'>
<p class='h1'>音釋</p>
<div class='div-note'>埠<p style="margin-left:1em"><span class='note-inline'>(同步舶船埠頭水瀕也)</span>。</p>
醨<p style="margin-left:1em"><span class='note-inline'>(鄰溪切音離薄酒也)</span>。</p>
簸<p style="margin-left:1em"><span class='note-inline'>(波上聲揚米去糠也)</span>。</p>
<span class='corr'>筯</span><p style="margin-left:1em"><span class='note-inline'>(治據切音住匙<span class='corr'>筯</span>也)</span>。</p>
</div></div>
</div><!-- end of div[@id='body'] -->
</body></html>