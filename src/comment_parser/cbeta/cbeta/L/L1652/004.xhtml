<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺聰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>明覺聰禪師語錄卷第四　　　　貌四</p><p class="byline">嗣法門人海屋編</p>
<div class='div-other'><a id='mulu20' />
<p class='h1'>燕京順天府愍忠禪寺語錄</p><p>侍御何公請上堂僧問三教本來無異路曹源一派滿乾坤曹源一派即不問五家宗旨請師分師云屈指從頭數逐一問將來進云晴空轟霹靂大地悉皆聞如何是臨濟宗師云敲骨取髓痛下鍼錐進云紅旗光閃爍一鏃破三關如何是雲門宗師云大洋海底火燒脚倒騎鐵馬上須彌進云線去針來處君臣道合時如何是曹洞宗師云夜半正明天曉不露進云理事元無礙法法總歸真如何是溈仰宗師云圓機密意水乳相投進云青山常獨露覿面絕無蹤如何是法眼宗師云不許夜行投明早到進云五家宗派蒙師指不昧正因事若何師云個事古今明似鏡進云恁麼則佛法本無多雖慧不能了師云罕遇作家進云和尚莫壓良為賤師云山僧罪過乃云大道體寬若太虛本性圓明如古鏡萬物本閒心泯自靜到者裏直饒德山棒也須拱手臨濟喝合取唇皮有問有答便涉言詮談玅談玄污人心地大藏小藏鬼神茶飯更有般食人糟粕漢將古人公案穿鑿卜度名為提唱更相付囑以訛傳訛瞎却人天眼埋沒祖師心良可悲也若是出格禪流必不墮他臭糟甕裡自有跨海神機別立生涯愍忠恁麼道將三百六十骨節八萬四千毛孔搓作一團拋向諸人目前了也各自理會秖如今日台斾臨筵合作麼生只將補袞調羹手撥轉如來正法輪。</p>
<p>上堂三尺龍泉手裡提千魔百怪膽魂飛真饒鐵額銅頭者失却頂[寧*頁]第一機若論第一機釋迦摸索不着彌勒手提不起迦葉[書-曰+皿]力覷不破天下知識說不出愍忠不惜唇皮總為諸人揭露了也且道揭露出甚麼門前古樹全彰古佛法身紺殿祥雲悉是遮那境界牛欄馬廄清淨伽藍罏炭鑊湯極樂國土搥門打戶共演真常伐皷敲鐘並歸圓覺所以頭頭無礙道處處啟圓通闃然無寄不落泥洹畢竟如何履踐露柱穿靴水上立石人火裡踢紙毬。</p>
<p>上堂寂寥非內無影樹下鷓鴣啼寬廓非外匣裡青蛇獅子吼若作佛法會不是祖師心若作世諦會亦非涉露布所謂參學者要識賓主句如閙市賈容辨取異寶奇珍採驪珠不忌九洄之淵求美璞無憚三襲之險具此奔流度刃之機麗日光天之目一任橫三豎四卷舒自繇棒雨喝䨓了無干涉如何是獨脫底人不住中流與兩岸隨緣在處獨稱尊。</p>
<p>上堂維那出眾作女人拜近前三步义手而立師拈拄杖作揖勢進云賓主歷然師云我者裡不容者死屍那一喝師便棒那又喝師云棒上不成龍問釋迦應世即不問如何是無相法身師云泥猪癩狗進云如何是圓滿報身師云麒麟身上生紋彩進云如何是千百億化身師云驢事未了馬事又來進云三身已蒙師指示透網金鱗作麼生師云與你燒尾始得乃云泥人手中拂子跳上三十三天穿過帝釋鼻孔撩他發性把虛空一摑直得粉碎帶累無神通菩薩無處安身赤躶躶地諸人若信山僧提持不枉到愍忠請揚宗旨如其未會山僧不妨再揭示一番豎起拂子云瞿曇出世為一大事因緣無非談者個達磨東土來直指人心見性無非指者個天下知識行棒行喝無非要人會者個龐公有男不婚有女不嫁大家團圞頭共說無生話亦是說者個祇如諸人還知落處麼迎賓與送客千聖也同躔。</p>
<p>上堂檀信驟然至修齋佈津梁發起誠心意臨時請上堂傍通一線道大藏鉢囉娘豎起拂子云者一大藏教圓滿修多羅盡從這個演出若與聲聞說四諦法知苦斷集慕滅修道若與獨覺說頓漸法令他破其法執當體全空若與菩薩說一乘法令他圓滿菩提歸無所得若與修羅說無為法令他息其嗔心修證善慧若與地獄說十善法令他發菩提心超出苦海若與人天說般若法令他頓悟真空獲無生忍大眾拂子有此玅用得無碍辯才為甚麼諸人用他不着口似磉盤且道過在甚麼處只因妄習迷真性失却頂上玉髻珠。</p>
<p>上堂百千玅義不離心源無量法門咸歸方寸若能一念廓開便信本心是佛深達實相了最上乘玅性發光亘古圓明不昧法身無相寂滅所以不動道塲遊化諸國應剎塵於瞬息洞海嶽於毫端能使難思教海指掌而念念湛然無盡真宗目覩而心心契合弘張教網撈摝五性三乘頓赴玄機撥開千聖五眼所以隨處作主遇緣即宗全機收放又作麼生縱奪靈符佛祖印撲碎哪吒第一機。</p>
</div>
<div class='div-other'><a id='mulu21' />
<p class='h1'>浙江杭州府臨安縣觀音禪寺語錄</p><p>入院上堂云當軒按劍善舞者稀格外提持為尋知<span class='corr'>己</span>眾中還有知<span class='corr'>己</span>麼僧問觀音院裡觀音閣勢至樓前勢至臺若是兩忘聲色者觀音那裡出頭來出頭且止請問和尚今日作麼生師云把斷要津不通凡聖進云松風歸野壑法雨潤寰區師云點着山僧痛處進云謳歌道路踴躍眉端去也師云野老不知堯舜德鼕鼕打皷祭江神乃云建法幢立宗旨門庭草故選佛塲開閫外施機域中石裂殺活星馳劈破三要三玄掀翻佛祖窠臼有時恁麼塞汝咽喉有時不恁麼放汝出氣有時恁麼不恁麼高高峰頂立深深海底行透過那邊隨機展演南贍部洲打皷北俱盧洲上堂一劍定乾坤一言安天下共享昇平之樂以助無為之化豈不美哉政當今日開堂祝聖一句作麼生道澧覇龍圖禎紫殿荊藍鳳舞慶玄宸復舉三聖云逢人即不出出則便為人興化云逢人即出出則不為人師云三聖興化雖然一門出入爭奈驢馬不同途一人放行驚羣搖嶽鬼哭神號一人把住佛祖不容壁立萬仞扶豎臨濟正法眼藏還他二尊宿若論正令全提不如錦山一級地何謂一朝權在手便把令來行喝一喝。</p>
<p>當晚小叅拈拄杖卓云鞭起水牯牛耕翻祖翁地犁耙<span class='corr'>已</span>上肩業債難逃避要作臨濟兒孫直須向異類中行擎頭戴角氣岸如王一拳拳倒黃鶴樓一趯趯翻鸚鵡洲方可扶宗荷教撐門立戶秉佛祖鉗錘啟大罏鞲有時一棒不作一棒用縱中有奪奪中有縱有時一喝不作一喝行冬行春令臘月鳴雷敲骨取髓痛下鍼錐遂卓拄杖云是汝諸人還覺得腦門熱麼喝一喝立兩序上堂簷流不溢海獨掌不浪鳴樷室欲輪奐全憑眾弟兄今既股肱法門如眾星拱北恂恂穆穆東西兩序悉聽指揮兵隨印轉將逐符行佐贊樷林光揚祖道烹金琢玉拔楔抽釘呼牛作馬指鹿為羊人法雙忘能所俱泯到恁麼田地乃可據佛祖位為人天師奮金剛杵現自在身隨處作主左右逢原還有同聲相應同氣相求者麼龍飛攫霧千山動虎嘯生風萬里寒。</p>
<p>佛誕上堂僧問拏雲攫霧即不問舊店新開意若何師云新出紅爐金彈子簉破闍黎鐵面門僧喝師云再喝看僧又喝師云放汝三十棒乃云世尊初生一盲引眾盲相牽入火坑一手指天迥出威音<span class='corr'>已</span>前一手指地切莫迷頭認影天上天下個個眉毛長八尺惟吾獨尊口是禍門殊不知大似靈龜曳尾自取喪身之兆剛被雲門一棒打殺與狗子喫貴圖天下太平至今橫屍露骨腥風遍野無有一人與他雪屈錦山今日路見不平將三千餘年公案翻招與黃面老子雪屈去也便下座以拄杖打散。</p>
<p>孤朗禪德薦師請上堂驀拈拄杖左邊卓云直下是右邊卓云不是豎起拄杖云是與不是麄言及細語皆歸第一義擲下拄杖云諦聽諦聽若論第一義三世諸佛通身是口說不著歷代祖師通身是眼覷不破錦山不惜兩片唇皮放開一線與諸人道不壞金剛體無念即純真靈機活鱍鱍坐斷涅槃城所謂處生死流驪珠獨耀於滄海踞涅槃岸桂輪孤朗於碧天故生也全身現死也全身現若會個中意徹見娘生面大眾若見娘生面便知朗公令師去處若知生死去處以此酧恩無恩不酧以此報德無德不報畢竟薦拔一句如何道佛祖位中留不住浮幢王剎現全身。</p>
<p>上堂今朝四月十有五農家種田忙碌碌公子折巾罷翫遊閨婦養蠶日辛苦惟有風流和尚酒肆逡巡朝遊天台暮歸南嶽倐念之間便回僧堂遇著憍陳如攔胸扭住問云上座適纔到甚麼處遊戲來向伊道未有常行而不住未有常住而不行道了被憍陳如當心一拳依舊騎佛殿出山門去也鼓掌呵呵大笑下座。</p>
<p>祈晴上堂久雨不晴浸爛瞿曇鼻孔長天杲日攤眼衲僧眉毛以拂子一拂云撥開雲霧始見青天直饒萬里不掛片雲青天皎皎地也須喫棒始得大眾且道過在甚麼處試道看如無山僧自道去也擊香几云一擊虛空成粉碎扶桑湧出日輪紅。</p>
<p>薦亡請上堂死死生生沒了歇所造從前皆業因一念回光俱頓釋便證無生契本真者是李氏孺人一生受用事得大自在處所以處生死不經生死羅籠罹疾病不被苦痛相逼幻境非真離幻即覺真覺非咎體性昭然慧鏡孤明照破心城夜夢靈源湛寂頓開腦後神光不涉玄微體無去住如月在天普印千江之水似聲傳谷和鳴五樂之音騰騰任運密密卷舒迥出生死關頓超識暗海一任三界遨遊速往九蓮淨域以拂子一拂云彈指廓開雲外路目前無礙即菩提。</p>
<p>大悲誕日上堂十方諸國土無剎不現身月印千江波底明尋聲常救苦非是耳根聽池邊蛙皷語闃闃深談實相溪山林藪盡作琴聲瑤池現瑞放大光明所謂百草頭上薦取老僧閙市叢中識得天子到者裡把得住識得主不妨顯擒虎之機發掣電之用直饒臨濟德山也立下風正當慶讚一句作麼生道以拂子作獻勢云將此身心奉塵剎是則名為報佛恩復舉雲門云聞聲悟道見色明心遂擡手云觀音菩薩將錢買餬餅放下手却是饅頭師云雲門恁麼說話大似好肉剜瘡自討受屈一生不得快活錦山即不然教伊不得動著動著三十棒。</p>
<p>端午上堂僧問超宗異目即不問第一義諦是如何師云萬里望崖州進云義諦<span class='corr'>已</span>蒙師指示端陽一句作麼生師云不須門上畫蜘蛛僧呈坐具云還有者個麼師云認著依然猶不是僧喝師便打廼云今朝五月端午日鍾馗手裡把鐵筆朱雀玄武作祟殃家家門首書大吉赤口白舌盡消除摩訶般若波羅密或有個出格者道長老與麼說話俗氣不除是則固是錦山門下一點也用他不著何謂人人有個護身符子入水不漂入火不燒三頭六臂難近身天魔鬼怪莫能測且應時及節一句又作麼生道盤中角黍膩人齒不飲雄黃酒更高。</p>
<p>上堂僧問向上宗乘即不問錦山勝境是如何師云十錦亭前下馬臺進云從來是教院今改作禪林且道是同是別師云同則總同別則總別進云恁麼則者一片地多少人得道也師云鐵蟻放卵進云獅吼象嗷登寶座龍吟虎嘯出天台師云閒言語廼云有佛處不得住十錦亭中莫駐憇無佛處急走過<span class='corr'>踢</span>翻玲瓏巖直透九仙洞有時錢王山頂嘲風美月有時竹林橋畔撈魚摝蝦是汝諸人向甚處摸索山僧脚跟底回首撞見觀音菩薩在閙市裡懸羊頭賣狗肉山僧問他作甚麼見伊眼目定動口裡喃喃便攔腮一摑鑽入諸人眉毛縫裡去也還委悉麼擲下拄杖云良哉觀世音全身入荒草。</p>
<p>師誕日上堂僧問乾坤千古壽日月四時新海屋添籌處蟠桃九熟春今辰師誕即不問如何是蟠桃九熟春師云咬着粉碎進云和尚既為知識因甚三熟三偷師云莫謗山僧好進云者個是和尚事如何推在學人分上師云如何是你分上事僧便喝師云與你沒交涉廼云翠竹吟風青松篩月若作境會寒山饒舌所以道人人有個生緣處一叚風光耀古今圓同太虛[糸*系]毫不減現堅密身亘塵沙劫父母未生前脚跟破紙纏父母既生後鼻孔俱漏逗諸兄弟且道漏逗個甚麼以拂子打[○@丫]相云任從滄海變終不與君通。</p>
<p>上堂僧問龍驤虎驟拂雕鞍朝扣秦關暮入韓行到水窮山盡處請師直指出長安師云就地撮將黃葉去入山推出白雲來進云正恁麼時還有落處也無師云動容揚古路不墮悄然機進云如何是悄然機師便打進云和尚不施痛棒教學人如何進退師云汝且領出去廼云綠槐影茂蟬鳴西陸怨斜陽白藕花香風透南窓醒客夢浮[瓜-、]沈李凉簟冰屏紅粉佳人渾身受用風流公子脫體全彰大眾錦山恁麼說話且道是佛意是祖意向者兩途覷得破紅爐騰熖冷如冰凍得烏鴉白似雪脫或未然六月初一最炎熱炙得白鵠黑如漆不見道寒時寒殺闍黎熱時熱殺闍黎伏惟順時保愛。</p>
<p>田頭園頭請上堂僧問歷祖相傳即不問錦山說法是如何師云教伊徹骨徹髓去進云今日龍象交叅阿誰證明師卓拄杖進云某甲禮拜去也師云恰遇着個跛鱉子乃云禾鐮未動諸賢十聖罔知金钁纔拈六臂三頭莫測提起也珠回玉轉放下也合水和泥高處平低低處補足打成一片不借渠力轉身有路不犯鋒鋩放去收來超方越格所謂得之於心應之於手保福簽[瓜-、]叢林龜鑑地藏種田衲僧家風打開解脫門一任銅牙鐵嘴咬嚼且收功一句如何道脫却簑衣閒臥月無為鼓腹唱村歌。</p>
<p>立秋上堂火雲流野遍空燒竹簟清凉暑漸消無位真人止白汗金風黃葉戰空飄犀牛扇手懶搖客聽砧聲思寂寥大地咸知秋信到誰將生死掛眉梢以拄杖一卓喝一喝。</p>
<p>邑侯劉公到寺上堂昨夜夢飛熊曉庭喜鵲噪早得好消息必定文星到既文星到聆音大野泉石騰輝仁風開寶地之華惠露洒祇園之草股肱王室城壍叢林撥轉如來正法輪不負靈山親付囑今日台斾臨筵一句作麼生道崇基叠秀春雷動雨過錦山插漢青。</p>
<p>上堂昨日新秋今朝上堂井桐葉落雨過初凉祖師頂門一着活卓卓地鐵匙挑不起不涉寒暑推遷衲僧正法眼明歷歷底刀斧劈不開不屬移新換舊萬象莫能藏覆諸聖無以擬倫牛角不用有兔角不用無鶴頸不用長鳬頸不用短迥今古絕羅籠直饒德山將大地束為一棒打他不著臨濟將海口把為一喝枉費心機祇如不涉功勳底人如何話會上士遊山水中人坐竹床。</p>
<p>七夕上堂僧問啟戶容吞空界月撐舟<span class='corr'>刺</span>破水中天嫦娥會問牛郎女乞巧[瓜-、]期熟未然生熟即不問如何是自家底[瓜-、]種師云踏着秤錘硬似鐵進云恁麼則離窠脫臼去也師云黯黑石牛兒超然不出戶進云綻破頂[寧*頁]寒夜月歸來七夕趂穿針師云切莫錯認定盤星乃云金風玉露滴梧桐秋水溶溶湛碧空此日人間皆乞巧牛郎織女喜相逢諸兄弟相逢且止且道合談何事良久云少年一叚風流事祗許<span class='corr'>佳</span>人獨自知喝一喝。</p>
<p>中元上堂十五日<span class='corr'>已</span>前千眼覷不見千手摸不着十五日<span class='corr'>已</span>後推不向前約不退後正當十五日現成公案好與三十棒因甚如斯三世諸佛亦如是歷代祖師亦如是天下知識亦如是錦山亦如是還有不恁麼者麼不見道剛刀雖利不斬無罪之人復偈云秋光<span class='corr'>已</span>度中元節大地幽冥今日决彈指圓成八萬門鑊湯罏炭盡消滅喝一喝。</p>
<p>祈雨上堂日晒龍鱗巖谷靈泉絕㳙滴地分龜背禾頭菜甲盡乾枯若要雨似盆傾必須風雲際會拈起拄杖云拄杖子化為龍王四方行雨去也雖然如是但欠雷鳴遂卓云一聲霹靂喧天地甘雨霶[雨/沱]萬物生。</p>
<p>中秋上堂中秋月上元燈光明一片無失無增既無失無增因甚月頭月尾大地黑漫漫正當十五夜皓魄當空掛清光滿太虛大眾還委悉麼如未錦山與你註破缺時圓相有脚頭原在肚皮下圓時缺相無舌頭吞縮在口裡且應時及節一句作麼生道人人盡望今宵月誰信房中失却燈師至龍濤山上堂橫空布鐵網打鳳羅龍坐石垂綸竿求鰲釣鯉還有衝浪錦鱗麼。</p>
<p>僧問蒼松掛月蒼松外翠竹吟風翠竹邊簉破上頭關棙子龍濤山頂浪滔天浪滔天即不問如何是勺水興波師云陣雲橫海上拔劍攪龍門進云恁麼則澍甘露法雨滅除煩惱熖也師云也要風雷相送進云某甲大出小遇師云莫認苕菷柄喚作赤斑蛇乃云山頂洪濤浪拍天龍王常在護金僊山僧到此宏宗旨拄杖挑來個個圓不見古德云若餘一法不成法身若欠一法不成法身若有一法不成法身若無一法不成法身豎起拂子云向者裡倜儻得分明便會雲門乾屎橛洞山麻三斤楊岐三脚驢本師破米篩開眼也着閉眼也着舒卷縱橫出沒自在且全機獨脫意作麼生不落聖凡無位次無修無證自然尊。</p>
<p>上堂僧問千峰叠翠雲如畫萬壑鳴琴水似雷我既不隨聲色去何妨聲色逐人來如何是不即不離句師云我者裡一屙便了進云祗恐不是玉師云你具甚麼眼便恁麼道僧擬議師便喝僧亦喝師便打乃云無手之人打鐵皷禪床驚起虛空舞揚聲大呌聽者稀報道金剛爛如土噫者尿床鬼子是甚麼語話以兩手拍膝云誰人知此意令我憶南泉。</p>
<p>上堂大座當軒紅爐烈熖擬議進前火星迸面還有不懼者麼僧問錦山獅窟龍象交叅今日開爐鋾鑄凡聖如何是鋾鑄凡聖一句師云拶出眼中黑瞳子進云人人自有本地風光何須借此鉗錘師云一番煆煉一番新進云如此則痛棒難酬去也師云知恩者少乃云錦山院裡今朝大啟爐鞲錢糧不豐不敢侵用常住柴炭聰上座自有個方便權將大地為罏日月為炭煆煉凡聖天魔外道羅剎夜义三頭六臂總在裡許同寒同熱同明同暗同生同死同得同證更須知有不在裡許者諸人還委悉麼如未且待明年正月半與你道破舉慈朗首座上堂千里同風喜見招天倫意氣道相交助揚法化超今古臨濟宗綱不寂寥所謂烹金琢玉貴乎作家拔楔抽釘應須好手秉金剛寶劍斷衲僧命根<span class='corr'>颺</span>下栗棘蓬塞破虛空口苟非格外人馬行格外事大眾如何是格外底事豎起拂子云不因同床睡焉知被底穿。</p>
<p>上堂古德道結制七日了也水牯牛作麼生又古德道結制七日了也拄杖子作麼生錦山道結制七日了也露柱懷胎作麼生出來抵對看莫非一喝是麼莫非打個圓相是麼莫非展兩手是麼莫非吐舌示之是麼莫非作女人拜是麼諸昆仲若到諸方呈此見解即得若是錦山門下一總沒交涉何謂要從本分中道得一言相契山僧拄杖子兩手分付脫或躊躕且歸堂吃茶去。</p>
<p>謝邑侯劉公上堂僧問宗風大播龍象臨筵學人進前乞師垂示師云吸乾滄海水珊瑚吐蘂新進云恁麼則祇園增瑞氣台星耀紫宸師云調羹好手忠簡帝心進云大顛叩齒韓公知歸和尚今日與劉公如何相見師云相見又無事不來還憶君乃云月掛錦山萬民瞻仰春來花縣眾卉芬芳所謂堂堂正體坐斷報化佛頭朗朗秦鏡照破誣人肝膽片言折獄隻手調羹坐微塵裡現堅密身於一毫端行不言令元是過量人方行過量事大眾過量人<span class='corr'>已</span>見過量事已聞政當酧謝一句作麼生道了無一物堪相敬展意全憑一瓣香。</p>
<p>中期上堂結制限三月如今將半過門庭清泠淡罕得見檀那饅頭䭔子多時別水飯蒿湯當純陀諸兄弟且守清貧所以君子食無求飽居無求安就有道而正焉可謂好學也雖然門風清淡且喜佛法未曾寂寞昨夜三更金剛走入殿裡與帝釋論佛法爭之不已驚醒山僧拽拄杖到殿裡問你是甚麼人夜半在此相閙金剛云我與帝釋論日面佛月面佛帝釋云月宮日宮有人成佛者故號此名也金剛云佛之一字悉是虛名殊相劣形皆為幻色山僧聽畢與他判斷一人把住牢關一人魚眼當珍珠各人三十棒大眾錦山今日舉似還有佛法也無或有英靈漢出來道和尚恁麼為人也是普州人送賊是則是山僧亦賞汝三十棒。</p>
<p>冬節上堂豎起拂子云釋迦得者個謂之教外別傳達磨得者個謂之直指人心衲僧得者個謂之大機大用所以德山入門便棒臨濟入門便喝歸宗斬蛇石鞏架箭者一隊無意智漢向無陰陽地絕後再甦星飛電捲冰河發熖枯木生花雖然如是政當今日陰陽交泰意作麼生陰向鼻端滅陽從眼裡生。</p>
<p>戒子請上堂僧問戒性定圓明無礙清淨慧如何是戒師云弒佛弒祖進云如何是定師云自東自西進云如何是慧師云定水滔天進云如何是得戒底事師云脚跟下薦取進云謝師指示師云轉見不堪乃云昨日沙彌子今朝大比丘彈指登聖位毘盧頂上遊所謂戒者如金剛王寶劍亦如百千日月寶劍者能殺生死魔五陰魔煩惱魔故處生死而不染在佛祖位莫能留處處圓明處處解脫日月者照破無明惑愚癡惑恩愛惑入魚行酒肆沒交涉百花林裡不沾身念念純真念念無退大眾錦山雖與麼道若喚作戒入地獄如箭射不喚作戒高沙彌親見藥山。</p>
<p>臘八上堂臘月朔風砭骨冷枯梅吐玉占瓊林霜天午夜明星現爍瞎瞿曇雙眼睛盡謂釋迦老子今夜覩明星悟道成等正覺坐微塵裡轉大法輪若恁麼會穿鐵草鞋行脚未有了日在不恁麼會又錯過釋迦老子豎起拂子云大眾明星現也還見麼擲下拂子云鐵牛不喫欄邊草好女不著嫁時衣。</p>
<p>元旦上堂僧問歲更今日曆人是舊年人如何是舊年人師云眉毛依舊額上橫乃云新年頭舊年畢村家田舍門書大吉僧家排行渾如鵷立仰祝聖君壽同太極輦道清塵邊疆絕敵龍圖現瑞彩鳳呈祥人人擊壤謳歌個個鼓腹樂業祗如林下衲僧畢竟將何報答寶罏沉水焚金殿一句無私利有情。</p>
<p>春日上堂我手何似佛手挽回寒谷芳春我脚何似驢脚踏斷東風脊骨陽回大地氣轉鴻鈞溪邊楊柳暗露文殊眼睛巖畔梅花廓開普賢鼻孔苟能會得頭頭是道法法全身脫或未然觸目是境不見道莫守寒巖異草青坐定白雲宗不妙。</p>
<p>竹菴西堂嗣法上堂三百餘年寂祖道錦城方我破天荒掀飜海岳求知<span class='corr'>己</span>喜遇銅頭忤逆郎山僧擔子全分付巖竇雲窩深隱藏美則美矣飲水也要貴地脉不見道打麵還他州土麥唱歌須是帝鄉人卓拄杖一下。</p>
<p>元宵上堂空界無塵玉一團夜深光浸逼人寒燃燈古佛入闤闠敲鑼普請大家看且道看個甚麼驀豎拂子云畫樓舞袖醉春風火樹銀花滿市紅誰信自家屋裡事庭前露柱掛燈籠。</p>
<p>解制上堂春暖發天機黃鸝出翠微雪消堤柳綻香薄嶺梅稀遠道攜孤策輕寒捲衲衣九旬同聚首期滿各分飛從上古規有結必有解有解必有結拶破無底籃放出魚龍鱉成龍者雲騰致雨四海興波為蛇者竄草深藏怕人見面雖然如是各具一種神通三昧三十年後也解為祥為瑞為妖為孽去也莫怪渠儂多意氣他家曾踏上頭關。</p>
<p>進退兩序上堂竹木蓊欝鳳鳥爭棲河海淵深魚龍聚止所以流通正法眼藏貴乎瞎驢承當扶起門前剎竿必仗弟兄努力所謂先進於禮樂野人也後進於禮樂君子也如鐘在虡高低普應前後無差叢林藉此森嚴法道自然攸久且大功不宰畢竟如何但願東風齊著力一時吹入我門來。</p>
<p>上堂春風蕩蕩春草萋萋黃鸝下翠柳白鷺過青溪臨濟不會佛法大意枉喫三頓棒雲門不會當頭句錯折一隻脚帶累後代兒孫兔頭上覔角卓拄杖云錯錯將謂耆婆有妙方原是善財手中藥。</p>
<p>佛涅槃日上堂名園花笑繡谷鶯啼迅雷震地虛空皺眉瞿曇老人一生化導已畢速往常光樂土既然如斯因甚又道若謂如來滅度非佛弟子若謂如來不滅度亦非佛弟子大眾向這兩途覷得破識得他安身立命處自然不被生死流轉脫或未能總在生死海內出沒。</p>
<p>佛誕日上堂悉達未降皇宮<span class='corr'>已</span>前四海肅清山是山水是水無是無非男女各安其業<span class='corr'>已</span>降皇宮之後便誑謔閭閶是非鋒起誘引男女奔南走北覔佛覔祖所以一猱吠實千猱吠盧卞和刖却足黃帝覔驪珠大似靈龜曳尾自取喪身之兆錦山要且不落他圈繢何故知他心行虧多少同門出入不同鄽。</p>
<p>送法衣至上堂剪紅霞裁白㲲條條水路片片金光羅紋結角不露鋒鋩線去針來渾然合相展開沒遮攔披來無背向提起衣召大眾云大庾嶺頭提不起因甚拈來裏大千密潛鷄足山為甚已傳錦山手且道者叚風光阿誰致得自從踏斷曹溪路受用通身爛熳紅。</p>
<p>退院上堂颺下青原鈯斧拋却秘魔木叉不聽錦城畫角惟聞啼鳥落花佛法禪道拈向一邊火種刀耕衲僧本分無位真人灑灑落落自由自在且臨行一句作麼生道以拄杖架肩云楖栗橫擔不顧人直入千峰萬峰去。</p>
</div>
<p class='juan'>明覺聰禪師語錄卷第四</p>
<div class='div-w'>
<p class='h1'>音釋</p>
<div class='div-note'>闃<p style="margin-left:1em"><span class='note-inline'>(傾入聲寂靜貌)</span>。</p>
攫<p style="margin-left:1em"><span class='note-inline'>(匡入聲爪持也撲取也)</span>。</p>
簉<p style="margin-left:1em"><span class='note-inline'>(初救切篘去聲衝也)</span>。</p>
馗<p style="margin-left:1em"><span class='note-inline'>(渠為切音逵人名也)</span>。</p>
虡<p style="margin-left:1em"><span class='note-inline'>(渠上聲鐘架也)</span>。</p>
[(桑-木+(疊-畾))*毛]<p style="margin-left:1em"><span class='note-inline'>(徒協切音牒細毛布也)</span>。</p>
</div></div>
</div><!-- end of div[@id='body'] -->
</body></html>