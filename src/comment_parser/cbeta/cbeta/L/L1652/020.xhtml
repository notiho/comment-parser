<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺聰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu356' />
<p class='juan'>明覺聰禪師語錄卷第二十　　　辨十</p><p class="byline">嗣法居士海眼編</p>
<div class='div-other'><a id='mulu357' />
<p class='h1'>文</p>
<div class='div-other'><a id='mulu358' />
<p class='h2'>祭始祖父母文</p><p>澄虛渺渺區宇茫茫一真既顯萬物齊彰四序判而理陰陽五行定以培紀綱處世之術惟修德以彌長立身之䇿獨積善而最祥道超古往德邁今將皆從克念之致尤自表履之莊所以子孫昌[胤-(厂-一)]譜族聯芳翰墨縱橫而露彩才華脫穎以騰光八埏拱顧而層翠四水朝宗以汪洋茲某九代遠孫幼離椿萱而脫俗披緇學道以叅方紹臨濟之正傳悟菩提之真常聲加海內德動聖王詔至上苑談玄而賜紫引入禁林說法以開堂號封明覺敕賜金章每抱愧劬勞罔極屢䟽請祭掃還鄉今惟簠簋而哀獻伏願宗祖以咸嘗於戲先哲久逝兮風化不移桑梓流芳兮德譽布彌蘭桂連蔭兮品格幽奇辭闕歸來兮御香滿衣素心一片兮稽顙陳詞白雪半甌兮聊申奠儀惟靈降納兮祖父同垂倐雲四合某不勝悲。</p>
</div>
<div class='div-other'><a id='mulu359' />
<p class='h2'>禮佛發願文</p><p>稽首迦文佛金容耀十方我今得瞻禮福德妙難量<span class='note-inline'>(某)</span>等生逢濁世幸值上乘瞻禮相好金容五體投地運想難遭妙德一心鞠恭合掌讚歎洗心懺悔禮佛若無觀想額門磕破徒勞禮佛不願度生自證聲聞小果禮佛不露懺悔何以得脫業因禮佛不願明心當來焉能證果雖知自心是佛見像發心然必懇佛通陳頓破愚惑改革過咎滌除冤[億-音+(天*天)]能禮所禮俱空真諦俗諦融會般若靈苗不昧修證了義真宗伏願仗承三寶皈向一乘生生獲遇慈尊世世常聞正法性天廓朗道眼圓明福慧齊彰六根具足三藏玄文朗徹萬法皆空四弘誓願完成先覺後覺同登寶所利<span class='corr'>己</span>利他共證菩提佛眼昭彰人天景仰禮佛不依吾此文猶如盲龜亂點頭。</p>
</div>
<div class='div-other'><a id='mulu360' />
<p class='h2'>諷華嚴經發願回向文</p><p>稽首毘盧華藏主演揚妙法菩提塲我今發願禮慈尊惟冀當來證佛果<span class='note-inline'>(某)</span>等神包天地性賦威音假託父母之遺形仗承師友之教誨靈苗曩劫以栽培中國茲生而遭逢幼入空門得投佛地時聞秘密章句常瞻華藏慈尊句句直㨗性門字字揭開心印慧溢覺天玉露妙湛性海金波智徹三明心通五眼真照十方剎土普利百億人天敷設法筵宣揚八十一卷玉偈歌演梵唄唱酧四十二字陀羅當知宿有因緣是以獲聞妙典伏願夢寐之際禮誦之時常入菩提道塲親承龍華記莂然後不離華藏法界早證普賢行門福慧莊嚴圓通奧典願此殊勝功德回向護法龍天法雨均沾先覺後覺而共證慈光普被若存若亡以同登平等冤親齊成佛道。</p>
</div>
<div class='div-other'><a id='mulu361' />
<p class='h2'>念庵傅居士請祭晏公文</p><p>生能中正死必光明立身克務本源處世溫良敦樸觀生若寄視死如歸臨末撒手便行擺脫隨緣自在終身受用之句子解道從今不弄兩片皮南北東西總莫依提起金剛王寶劍佛魔斬盡絕狐疑葢謂生平諦信宗乘始終正眼不昧拈出靈鋒雪刃截斷聖解凡情弗被生死之羅籠靡受名利之纏縛諸上善上其可鑒之然晏公與諸公所交者義也所行者仁也所學者無上之道也所修者出世之法也以致錦繡叢中望風而吹額庶令[糸*系]綸隊裏毛骨以森然蹈其芳轍莫能後奠乎請文於予前其德其風公之猶在至推至辭予之莫免嗚呼驚風颯颯兮銀露滴衣草木蕭蕭兮山猿痛悲孤雁影吊兮[扁*遷]翩獨飛幼子哀戚兮血淚傾垂道德綿世兮遐邇惜思心香一炷以通冥慧燭兩炬而致祭盧陵米飯飽不饑趙州盃茶點素幃仰垂鑒格伏惟尚饗。</p>
</div></div>
<div class='div-other'><a id='mulu362' />
<p class='h1'>歌</p>
<div class='div-other'><a id='mulu363' />
<p class='h2'>行腳托鉢歌</p><p style="text-indent:0em" class="lg-abnormal"><div class='lg-row'>道人家常淡薄不種田園事托鉢每晨出谷向前村無慮無憂真快樂穿雲林渡烟水拄杖單瓢為伴侶世間無事掛心懷灑落隨緣步寰宇到城郭肅恭法袈裟整理橫肩搭踽步鴈序不傖囊隨機化導破慳縛沿門化平等行詎比阿難與空生不分貴賤俱須到一體同觀是善人佩慧刀破魔賊真實丈夫曾行得等閒弗是應緣來吾佛當時有軌則夜叅禪早晨去隨方應供亦無慮飯床<span class='corr'>踢</span>倒飯堆山衲僧何曾不富貴正命食不失期日用恒規但二時除却二時茶粥飯眼前無事可思惟巖松下石為枕日上三竿睡懶起松風蘿月伴我眠細草為氊紙作被拜封侯佐扶主漢晉齊梁空思委拔山煑海握乾坤夢寐黃<span class='corr'>粱</span>瞬息矣覇七雄殲一旦孰信修真者皮袋惟有輪王夜踰城曾作長行乞士漢濁世間人剛惡三界區區如旅泊窮煎餓炒總無知勞碌身心苦為樂金烏落玉兔起浪死虛生無定止鳥飛毛落道誰修開眼瞠瞠失却底心境空超物外風情花月了無礙歌臺酒肆菩提塲閙市翠樓觀自在</div>
</p></div>
<div class='div-other'><a id='mulu364' />
<p class='h2'>破院歌</p><p style="text-indent:0em" class="lg-abnormal"><div class='lg-row'>佛祖門庭將委地絕唱宗乘第一義天魔外道聞生歡恨不頓除令瓦碎古祗圜成桑地畫棟傾斜飛頺勢佛殿階前狗尿天大覺塲中放牛戲選佛塲久淪替敗腐榱桁難活計流離寂寞院僧殘晨昏鐘皷無人擊燈也無香亦息一堂金像塵埋髻栴檀殿上布苔錢二時課誦絕音器法臺前生萻[卄/悉]凄凄帶雨含烟碧金鋤剗動露羣蛇撞著歸宗難躲避弊衡廬雨淋濕椽柱叅差倚蘿薜風吹雪霰鋪滿床半藏明月借雲宿金線瓦柳葉壁翛然安道審容膝日月為燈照我眠雨打茅窓庭院寂祖庭晚思斷臂正脉懸[糸*系]嗟少室無孔鐵笛逆風吹寥寥天地幾人識漏笊籬破木杓無葢砂鍋烹日月頭頭運用莫能全隨緣免去告檀越</div>
</p></div>
<div class='div-other'><a id='mulu365' />
<p class='h2'>贈速朽隱士一宿居書院歌</p><p style="text-indent:0em" class="lg-abnormal"><div class='lg-row'>十笏團瓢名宿居禪餘與子講詩書智府洞開人慧目胸茅提钁勵揮鋤衡門低雖小窄大開獎飭延賓客馬融綘帳善高談叨倍禮樂論孔德布衲衣桑緯帶身居塵裏心超外清軒不用繪雕飛守道安閒誰比賽為釋子蹈儒家喚作毘耶又僧伽登佛階梯秉律戒藍衫脫去著袈裟小祗園容膝安麄茶淡飯意常歡竹榻幽窓翛然坐豎起脊梁透死關氣宇洪大丈夫騰踏當前捋虎鬚赤手掀翻佛祖臼管教頓悟繼馬駒深晦跡淡功名為僧正好撑祖庭等閒拔置千峯上莫受聲籠被陸沉</div>
</p></div>
<div class='div-other'><a id='mulu366' />
<p class='h2'>破衫歌</p><p style="text-indent:0em" class="lg-abnormal"><div class='lg-row'>真道人不圖樂穿個布衫破落索不生蚤虱不沾塵無冬無夏隨身著亦無減亦無添寒巖凍裂體安然縱使炎蒸終不換祗將者件度殘年嬾漿洗嬾修補不用火浣燎垢土自從者領出青州豎著橫披傲佛祖裁不長促不短原非造作與針指人人向外飾籹嚴誰信珍珠破衣裏成得難毀不易破了囫圇真活計有人問我解何宗拈起布毛直指示破衣衫褁身體出入隨緣週遮裏曠劫<span class='corr'>已</span>曾穿將來破了如今補不止新不喜舊不棄日當袈裟夜當被世人莫笑我貧寒佛祖家風亦如是日時穿睡時著晝夜惺惺不放脫誰人愛惜破衣衫堪笑紫袍多失却窮釋子甘淡薄通身粉碎<span class='corr'>已</span>零落有人識我破衫風大家同體一般著</div>
</p></div>
<div class='div-other'><a id='mulu367' />
<p class='h2'>和寶誌公十二時歌</p><p style="text-indent:0em" class="lg-abnormal"><div class='lg-row'>平旦寅夢眼揭開觸處真玄妙目前隨展手一番提起一番新覷不見堅密身堂堂獨露本來人廓達古今無住相蕩然無物可相親</div>
</p><p style="text-indent:0em" class="lg-abnormal"><div class='lg-row'>日出卯碌碌異端生計巧孰肯安道守清貧藜羹藿食隨緣飽須彌山直靠倒佛祖當頭竹篦掃石女腰邊佩靈符奪却驪龍頷下寶</div>
</p><p style="text-indent:0em" class="lg-abnormal"><div class='lg-row'>食時辰穿衣喫飯是阿誰動靜面門常出入從來不悟亦無迷赤躶體絕離披清淨法身不染伊聲色若離求正道避巖投井實堪悲</div>
</p><p style="text-indent:0em" class="lg-abnormal"><div class='lg-row'>禺中巳日到簷前將正午衲僧活計钁頭邊切莫抱株待守兔擬即差墮鬼窟學道先須求自悟了知罪相本來空凡聖同源無二路</div>
</p><p style="text-indent:0em" class="lg-abnormal"><div class='lg-row'>日南午日到中天無回互北斗藏身沒影踪坐破無篐黑漆桶越三祗超佛祖不被凡情聖解使靈鋒寶劍燄光寒妙用縱橫常在手</div>
</p><p style="text-indent:0em" class="lg-abnormal"><div class='lg-row'>日昳未妙性圓明絕了義現成公案不須叅達磨面壁小兒戲頭頂天腳履地世出世間無倫比漚滅漚生全體真歷劫無明彰古鏡</div>
</p><p style="text-indent:0em" class="lg-abnormal"><div class='lg-row'>晡時申二六時中雜用心一旦忙忙空過了百年瞬息老光陰急轉念驀追尋痴人喚醒莫酣沉通達一言了義意聞聲見色即圓音</div>
</p><p style="text-indent:0em" class="lg-abnormal"><div class='lg-row'>日入酉弗覺剎那減一壽巡官掌上密推尋出入行藏無位次也無頭亦無足萬里雲天翔俊鶻晝夜舒光騰古今即是如來大圓覺</div>
</p><p style="text-indent:0em" class="lg-abnormal"><div class='lg-row'>黃昏戌窮途旅泊遠投室枕子落地驚醒人拈得口來失却鼻昔時人今不異歷劫同居無諱忌照鏡尋頭棄本真癡人向外徒勞覔</div>
</p><p style="text-indent:0em" class="lg-abnormal"><div class='lg-row'>入定亥夢寐鬼拖臭皮袋覺後空空無大千一念起邪遭魔怪無位人超三界常在途中不離舍舉足動步運騰騰賣花聲裏觀自在</div>
</p><p style="text-indent:0em" class="lg-abnormal"><div class='lg-row'>半夜子無夢想時空佛祖死生靈覺沒相干萬象之中全體露祖師禪不須悟擬議搜尋即迷路絕學無為閒道人胸中不著個元字</div>
</p><p style="text-indent:0em" class="lg-abnormal"><div class='lg-row'>鷄鳴丑未了之人莫放手醒來豎起鐵脊梁牙關咬斷金鎖鈕無價珠人人有火燒刀割豈能朽圓光寂照體如如頓覺無生親自受</div>
</p></div>
<div class='div-other'><a id='mulu368' />
<p class='h2'>和中峯樂隱詞</p><p style="text-indent:0em" class="lg-abnormal"><div class='lg-row'>逈絕羅籠頓悟真宗臨濟喝眼聵耳聾頓開千眼穎脫三空却善應機善大用善藏鋒</div>
</p><p style="text-indent:0em" class="lg-abnormal"><div class='lg-row'>問道高峯撥草瞻風超方眼辨主賓中乾坤坐斷佛祖無踪唯經入藏禪歸海潭潛龍</div>
</p><p style="text-indent:0em" class="lg-abnormal"><div class='lg-row'>心了無覊鄽市可棲隨放蕩不落時機圓木為枕破甕壘扉也不求榮不求樂不求施</div>
</p><p style="text-indent:0em" class="lg-abnormal"><div class='lg-row'>雲洞石樓竹簾樹鈎金風扇松月清幽荷衣棕履砂銚瓦甌但度殘年度寒暑度春秋</div>
</p><p style="text-indent:0em" class="lg-abnormal"><div class='lg-row'>心空便休生死都勾谷藏拙樂道無求松竹為榻野猿伍儔尋常吟風常嘯月常歌游</div>
</p><p style="text-indent:0em" class="lg-abnormal"><div class='lg-row'>茅屋荊笆山巖桂花馨滿室風弄影斜好居崖谷弗求榮華却烹石泉烹月餅烹雨茶</div>
</p><p style="text-indent:0em" class="lg-abnormal"><div class='lg-row'>歸宗斬蛇體用相加斷情識不喜奢華心超物外身處林崖樂有松花有蕨粉有芋茄</div>
</p><p style="text-indent:0em" class="lg-abnormal"><div class='lg-row'>甘泉苦虀住山相宜心慕道康樂自娛眠雲嘯月蹭蹬巖嬉但看落花看流水看鳥飛</div>
</p><p style="text-indent:0em" class="lg-abnormal"><div class='lg-row'>妙理難量離相名忘絕對待趺坐繩床廓開鼻孔滌濾心腸也嬾看經嬾拜佛嬾燒香</div>
</p><p style="text-indent:0em" class="lg-abnormal"><div class='lg-row'>性絕驕奢意囂繁華度寒暑百衲袈裟入鄽垂手坐白牛車但不喜嗔不喜怒不喜誇</div>
</p><p style="text-indent:0em" class="lg-abnormal"><div class='lg-row'>龍象交加英俊爪牙機撥轉頓悟心花西訪甘舍東謁龐家請保福瓜仰山飯趙州茶</div>
</p><p style="text-indent:0em" class="lg-abnormal"><div class='lg-row'>野菜時飡荒草枯刪一念斷萬事靡千韜光林下笑傲人間<span class='corr'>已</span>眼空佛耳空祖心空閒</div>
</p><p style="text-indent:0em" class="lg-abnormal"><div class='lg-row'>住山多艱處世更難絕攀緣無事心閒選勝金谷巖壑禪關有一株梅一溪月一畝山</div>
</p><p style="text-indent:0em" class="lg-abnormal"><div class='lg-row'>佛法平常心歇顛狂是與非不較短長翻經石案補衲山房有虬栢蒼蘿月照松風凉</div>
</p><p style="text-indent:0em" class="lg-abnormal"><div class='lg-row'>璇兆無窮時候非同好景况山裏家風門前水綠屋後花紅有春穆蘭夏金蓮秋玉蓉</div>
</p><p style="text-indent:0em" class="lg-abnormal"><div class='lg-row'>鶴髮仙翁騎犢村童禮貌踈見人性慵弗言世諦但談厥中不好栽花好種竹好植松</div>
</p></div>
<div class='div-other'><a id='mulu369' />
<p class='h2'>送知見上座歸雲集庵</p><p style="text-indent:0em" class="lg-abnormal"><div class='lg-row'>知見立知靈龜露角尾拖泥知見無知鐵牛不產石麒麟伶俐衲僧知不知為汝道破莫狐疑春光將暮溪柳垂[糸*系]烟花繡谷杜鵑啼集雲迤邐觀山水大塊勞生志弗遲草庵切莫偷閒坐推倒銀山黑漆屏超方須用驅龍手捏碎虛空大地平</div>
</p></div>
<div class='div-other'><a id='mulu370' />
<p class='h2'>示端典座</p><p style="text-indent:0em" class="lg-abnormal"><div class='lg-row'>漏笊籬破木杓尋常動用莫忘却生味調和變熟香一莖虀菜大家酌後生銳志休辭勞佛法堅心用苦學直須徹見本來人莫把光陰容易錯他日淨瓶趯倒時超方拔萃為高躅</div>
</p></div>
<div class='div-other'><a id='mulu371' />
<p class='h2'>送僧之大明府訪玄祖塔</p><p style="text-indent:0em" class="lg-abnormal"><div class='lg-row'>秋水澄清兮秋葉黃白雲輕薄兮氣漸涼杖頭卓破溪中月鞋額衝開嶺上霜古渡金風掀篛笠疎林玉露滴衣裳野水連天兮霄漢淨草店鷄鳴兮客夜長若到滹沱須卜築艱辛恢創力開荒鍬鋤縱橫兮覔靈骨浮圖湮沒兮久滄桑一喝重扶玄要旨四賓主句善敷揚濟祖真風今古震垂蔭兒孫徧界香</div>
</p></div>
<div class='div-other'><a id='mulu372' />
<p class='h2'>送惺如禪人之錦城</p><p style="text-indent:0em" class="lg-abnormal"><div class='lg-row'>銀露涼桂魄皎白雲黃葉戰空飄寒色侵人枯木草眼含紫光兮照破蘊空掌握玄機兮青天電掃孤逈逈兮絕依倚寥落落兮自襁褓窄時寬兮不須量舒時卷兮靡用討舉目抬頭便磕著不是佛手非驢腳努目擬時鱉鼻咬大蟲汝若會時牙齒原是骨惺禪惺禪若到錦城莫錯舉扶桑人種<span class='corr'>陝</span>西田</div>
</p></div></div>
<div class='div-other'><a id='mulu373' />
<p class='h1'>明覺聰禪師塔銘<span class='note-inline'>(并序)</span></p><p class="byline">通議大夫吏部左侍郎前經筵講官</p><p class="byline">內翰林秘書院侍讀學士馮　溥撰</p><p>粵自聖王御籙苞符啟著遂有靈傑挺生為龍為光蔚為景從嗣後西方聖人崛起厥與儒道竝隆良有以也欽惟世祖皇帝天縱英姿神功武略萬幾之暇雅志禪宗總持三教之全化毓斯民之要幸我憨翁和尚賦性穎異慈惠廣被篤生應運適逢其會一時問答機緣不減都俞盛際夫一代鉅典史氏載之若茲帝僧良遘可無筆述以記其顛末哉按師諱性聰字憨璞閩人也俗連姓母章氏庭前夜坐見星入懷感孕後紅光葢室師生焉年十有五歲出家天王寺越三歲乃祝髮至年二十有五恥州縣庸碌僧不足尚慨然動叅學之念由是出游詣支提山本輝法主習教數年乃知經論之學非究竟法也辭去主曰汝要成龍須歸大海始往南海普陀巖大雲和尚處圓具足戒入武林過夏遇默淵師開示宗旨自是頓發疑情銳志叅禪矣見永覺大師教從萬法歸一做工夫迄一年如蚊子咬鐵牛直無下嘴處叅紹興東山爾密和尚驀然有省晚詣方丈白其所得密頷之時天童密老人恢宏濟宗緇素雲臻師臥病延壽堂幾瀕於死書偈有八苦煎逼靈符護肘之句是秋抵溫州叅魚潭語次潭密加印可為法通古淵和尚首座古問興化打克賓意旨如何師云嚴父出孝子古云且道他還廿去也無師云知恩者少負恩者多古便打師一喝解制擬往金粟至杭州聞百癡和尚住黃岡太平寺道邁諸方特往見問罽賓國王斬師子尊者因甚手臂自墮尚云自作自受師云還有過也無尚云南泉斬猫歸宗斬蛇喚作有過得麼師云今日親見古人作用也便禮拜遂命掌書記一日呈十牛頌會百和尚意退隱天台叅林野和尚問答頗確命職維那因飯中咬着砂大徹洞山雪峰淘米公案其膺頓釋作偈有無端彈破牙猢猻沒尾巴之句呈方丈林深肯之後百和尚住瓶窑長慶復往瞻依百贈師偈云劍㦸鳴秋世欲康買舟先我渡錢塘應知此去雲山杳豈料今來草樹蒼倦策喜同撑破戶輪槌煩任震虛堂他時熱面輕翻轉勿作克賓孝順郎丁亥冬百和尚受金粟請留師住長慶戊子夏付師拂子是歲辭歸徑山住靜<span class='corr'>己</span>丑春臨安邑侯劉公請住錦山觀音禪寺庚寅夏入金粟祝百和尚再為首座百題自像讚有一肩重擔足千鈞分付錦山聰長老之句極付法衣源流葢自是師嗣百和尚出世振臨濟宗矣辛卯餘杭都諫嚴公及諸紳縉請主法喜寺壬辰杭城禮部陳公請主廣福院未幾仍辭歸山二六時中豐儉隨緣越三歲以門人化被四方闡揚道法故憨翁和尚名重金門都人紳士削牘禮請丙申渡江住都城南海會禪寺葢而師之道法傳聞帝庭矣先是丁酉秋師感異夢遲明世祖皇帝駕幸南海子道出寺前止輦命近侍延師出師云山僧踈野愚昧曷以仰瞻天表近侍云皇上為國為民深重佛法向和尚久矣師即便衲出山門傍立上出輦顧視久之頗有怡色命歸方丈暨回輿即命近侍問師俗家址藉幾嵗出家年若干歲何緣掛錫海會師具書委悉回旨連遣官致問者三次日駕幸海會寺方丈師立門左上喜逾時而去十月初四日僧錄司傳旨延師入萬善殿命內院大人看方丈安單別山禪師偕僧官陪候次晨駕至安慰至再至三夜漏五下近侍傳云駕到不用和尚接送不行拜禮上至方丈賜坐問佛法公案師應機酧對上喜賜紫衣問答經旬文長載語錄中師知上意欲留久住禁庭奏云臣僧媿領眾匡徒海會衲子望臣久矣上鑒師願力真切遂送回寺戊戌春結制期畢金佟固山等請主延壽禪寺師即奏聞前事戊戌春結制期畢金佟固山等請主延壽禪寺秋九月上幸海會問及監院洞玄跪奏其故上回遣大人近侍之延壽問慰十八日上親幸延壽方丈甚喜承靣召請師入內萬善殿結制開堂上乘馬屢顧師謝恩二十九日回海會十月初一日僧錄司延入賜紫宣海會禪客百人俱入結制旨問道法凡上堂小叅不輟既而風扇大都王公大人三院內外向師之切矣上又問南方尊宿師單名奏起復有大覺弘覺之封<span class='corr'>己</span>亥春賜銀印勅書封明覺師號勅有戒律精嚴䂓模淳樸跡超俗外恒持不染之心理寄忘言了悟無生之旨引入禁林召開覺路邁次第之禪者等語謂師始創宗綱於禁林獨為三覺之首也師素機用殺活縱奪始終一如復奚愧哉住內萬善殿八越月四月十五日辭出六月上幸海會問慰九月詔入勅愍忠寺結制庚子春回海會屢䟽南旋未允秋七月又䟽請八月奉俞旨准行辛丑入閩祭掃畢邵武邑侯胡公紳衿等請住安國禪寺制解如省成掃費和尚塔過建寧府適地方官奉行查皇戒牒以師勅印䟽聞今上勅地方官還之回住安國六載修葺頺廢一新丙午年十二月初八日戒期圓滿知世緣有盡集大眾付遺囑散衣鉢十三日午時索筆書偈云今年五十七捏碎娘生鼻一生受用中無得亦無失昨夜兩個泥牛閗入海直至如今無消息咦真消息今朝西廊打倒東廊壁收拾傀儡歸去來莫教特地成狼藉放筆右脇而逝葢自是來去分明始末聲光葢天葢地誠哉如來復世矣師世壽五十有七僧臘三十有九嗣百癡和尚癡嗣費隱和尚隱嗣天童密老人師天童之滴派也跡其生平叅大善知識十餘人住大剎十數處語錄十六卷付法弟子寂空海鯨等二十餘人舍利塔<span class='corr'>瘞</span>于樵川台山安國寺右予惟憨翁和尚道眼精明鉗錘老辣且誠朴純謹大類儒者成<span class='corr'>己</span>成物行履確實不屑屑取辨口頭機鋒落世套活計俾天童一燈孤孤逈逈下之化導羣迷同臻彼岸上之感通聖君大轉法輪不墮人天小果聖諦不為冤親平等以彼寵遇恩隆誠堪耀古騰今增輝佛日豈偶然哉予前珥筆禁苑侍從世祖章皇帝所以悉禪師梗概又采嗣法門人吼林鯨公編輯事實總其行住大畧如此是為銘銘曰。</p>

<div class="lg regular" style="margin-left:0em;"><div class='lg-row'>聖王御世　鳳瑞麟祥　道洽德僃</div>
<div class='lg-row'>虎驟龍驤　者老古錐　巍巍堂堂</div>
<div class='lg-row'>閩寰降跡　葢室紅光　秉金剛劍</div>
<div class='lg-row'>佩扣諸方　志要成龍　讖曰東洋</div>
<div class='lg-row'>梅子既熟　桂樹彌昌　金粟擔子</div>
<div class='lg-row'>一肩承當　大江南北　十坐道塲</div>
<div class='lg-row'>正令全提　如師子王　高豎赤幟</div>
<div class='lg-row'>萬指翊從　恢宏祖道　太白家風</div>
<div class='lg-row'>漫天網布　打鳳羅龍　法燈徧照</div>
<div class='lg-row'>名為世重　禪學如雲　鉅卿王公</div>
<div class='lg-row'>鉗錘海甸　導利帝鄉　天子勸善</div>
<div class='lg-row'>寶勅金章　召開覺路　大啟津梁</div>
<div class='lg-row'>賜紫談禪　三覺始彰　奏准南旋</div>
<div class='lg-row'>錫據樵陽　為霖為雨　廼梯廼航</div>
<div class='lg-row'>風回帆轉　界莫囊藏　泥牛海閗</div>
<div class='lg-row'>木馬火翔　去留不吝　得失無妨</div>
<div class='lg-row'>天華散彩　佛日輝煌　奠安台山</div>
<div class='lg-row'>入靣玲瓏　行果圓成　出世功終</div>
<div class='lg-row'>破砂盆碎　正法眼空　一念萬年</div>
<div class='lg-row'>奕葉永弘　嗣熖聯輝　光燭無窮</div>
</div><p style="margin-left:0em;text-indent:1em">旹康熙六年歲次丁未五月朔日</p>
</div>
<div class='div-other'><a id='mulu374' />
<p class='h1'>明覺聰禪師語錄䟦</p><p>葢聞有王者興後然有名世者應有名世者應則非常之政出焉世祖章皇帝起自北徼提一旅而正天統是非興王者歟明覺聰禪師一布衲耳褒封號而贊助無為是非名世之應者歟故易曰雲從龍風從虎聖人作而萬物覩是皆關盛衰之嘉運協天人之化導葢千百載而僅一遇之耳世廟仁慈天縱睿智生知識空宗大有益於政治故於萬機之暇丁酉歲首召見禪師於萬善殿奏對佛法大稱宸衷賜紫伽黎回寺未幾駕臨海會戊戌歲駕又親幸延壽慰問迎住萬善殿其冬請示禪䂓於內庭公陞獅子寶座弘轉最上法輪而諸徒眾亦機鋒電捲棒喝交加上親幸座隅諦聆法味見龍驤虎驟不勝鼓掌稱善<span class='corr'>己</span>亥春制解公即推薦諸方先達蒙賜明覺師號勅印仍歸海會駕又臨顧如前是歲以太皇太后叅究有省上勅中使傳問實際理地公具答之回奏喜甚太后遣供四方新貢奇菓其秋山翁老人召至京上復宣入內勅愍忠結冬駕又臨顧而中使馳問絡繹迨無虛日庚子春以修笑祖塔事訖歸山之䟽凡三上不允至秋始准安閒林下賜贐千金遣大人護送公力辭不受然蒙皇情惓惓猶不忍離命繪公像請留木楖栗以供宮中為去後之思遂啟途嶺表嗟乎人臣積勳勞數十載而至宰相或蒙聖主遣使顧問遂榮奕累代名標青史照映今昔而公屢蒙朝廷不次之恩四移聖駕於泉石慰問彌至一播祖意於宸廷喜溢天顏手䟽報恩見僧中之藏古佛轂推天童驚緇流之有鳳麟未盥潄而履滿戶外一啟吻而澤被萬方然終抱樸素曾不改山林之風度其言訥其行真其出之也謙而不暴其持之也靜而不矜是以一時侯王宰輔見之莫不加額而心折良有以也然予嘗考歷代之賜號闡法者公之去住蕭然小心敬畏大約與宋之大覺懷璉同而以文華表見當世似或遜之如以道眼機緣洞當人之性源實不相上下仁宗宣懷璉而得明心佛旁探釋典以俾補萬機四十餘年號為至治然承平之際易以為力獨吾世祖當龍騰虎變定鼎之初人事傍午而能研玄世外振耀禪宗以明心之學陰翼皇綱自非穎悟獨出於尋常萬萬者烏能為哉宸衷每憂滇黔之皇澤久阻庚子明年亦蹶首歸仁又明年海氛消遁慶雲瑞星屢見重譯輻至中外大穰文武恪忠四方砥平自非非常政之劫驗者歟公歸安國七年而終庚戌春其嗣吼林鯨公持禪師語要一十六卷扺三山予得而讀之言言截鐵向上全提流露胸襟足以愧當世之濫觴筆墨者。</p>
<p>靖藩包佐領熊公今之龐老也又有護國朗公向輔車以為善持稿引見熊遂急鳩資以繡梓欲嘉惠後學可謂具眼矣禪師諱性聰字憨璞賜號明覺閩之延順人也嗣法金粟元元嗣法徑山容容嗣法天童悟悟機用巖峭號臨濟中興容法眼離明推宗門帝匠元咄嗟璠璵祖苑白眉三代同時唱導諸方咸推尊之今吾憨公又能大其家聲遭遇世祖霈甘澤於巖廊扇宗風於宇內益見其鉗鎚有自也夫益見其源流有自也夫。</p>
<p>康熙九年夾鍾月之吉雪峰愚叔行俊謹䟦</p>
</div>
<p class='juan'>明覺聰禪師語錄卷第二十</p>
<div class='div-w'>
<p class='h1'>音釋</p>
<div class='div-note'>懇<p style="margin-left:1em"><span class='note-inline'>(口狠切音墾至誠所求也)</span>。</p>
踽<p style="margin-left:1em"><span class='note-inline'>(顆羽切音齲䟽行也)</span>。</p>
籙<p style="margin-left:1em"><span class='note-inline'>(盧谷切音祿籍也帝王興膺籙受圖順天行誅)</span>。</p>
盥<p style="margin-left:1em"><span class='note-inline'>(古玩切音貫以盤水沃洗曰盥)</span>。</p>
</div></div>
</div><!-- end of div[@id='body'] -->
</body></html>