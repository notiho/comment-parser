<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺聰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu158' />
<p class='juan'>明覺聰禪師語錄卷第十七　　　辨七</p><p class="byline">嗣法門人戒修編</p>
<div class='div-other'><a id='mulu159' />
<p class='h1'>偈</p>
<div class='div-other'><a id='mulu160' />
<p class='h2'>山居四首</p><p style="text-indent:0em" class="lg-abnormal"><div class='lg-row'>自笑行蹤野鶴如乃尋青嶂結茅廬深鋤僻地堪栽竹寬縛疎籬好種蔬心路絕時休覔道玄關透脫勝看書有人來問居山意盡把家私說向渠</div>
</p><p style="text-indent:0em" class="lg-abnormal"><div class='lg-row'>住山真趣道高標猶勝陶公懶折腰旋拾龜毛縫破衲謾裁兔角挂單瓢古今空住忘賓主南北無隣有鹿樵月照蘿龕清獨坐一爐栢子案頭燒</div>
</p><p style="text-indent:0em" class="lg-abnormal"><div class='lg-row'>青嶂綠蘿並古松三間茅屋白雲封砂鍋壘石煑新月[糸*氐]帳疎窓禦晚風無事心懷常灑落有為鬼計被羅籠浮生多少奇男子開眼堂堂失主公</div>
</p><p style="text-indent:0em" class="lg-abnormal"><div class='lg-row'>搆箇茅菴遠市塵四圍松竹自為隣提籃深塢搜籩笋持钁開園種野芹荷葉雲衣堪禦冷松花月餅早嘗新城隍那及居山好得意安然道亦親</div>
</p></div>
<div class='div-other'><a id='mulu161' />
<p class='h2'>船居</p><p style="text-indent:0em" class="lg-abnormal"><div class='lg-row'>杖笠飄飄出帝都買將小艇置瓶盂柳堤邀月陪詩興花浦停橈聽鷓鴣晦跡一身輕似葉忘名四海樂如鳬世間萬事俱休問船子中峰可共途</div>
</p></div>
<div class='div-other'><a id='mulu162' />
<p class='h2'>皇太后賜御菓賦謝</p><p style="text-indent:0em" class="lg-abnormal"><div class='lg-row'>忽承名菓惠空齋對此深慚汗滿腮上品却非人世有異香端的自天來</div>
</p></div>
<div class='div-other'><a id='mulu163' />
<p class='h2'>萬善殿建水陸道塲買鳥放生遂成口占</p><p style="text-indent:0em" class="lg-abnormal"><div class='lg-row'>靈禽業重難迯避飛海騰空盡網來幸遇聖恩功德普此番放去脫輪廻</div>
</p></div>
<div class='div-other'><a id='mulu164' />
<p class='h2'>送別山禪師之錦忠山</p><p style="text-indent:0em" class="lg-abnormal"><div class='lg-row'>同住禁林將有年而今分袂意茫然老來辭闕思幽隱拄杖挑雲入錦巔</div>
</p></div>
<div class='div-other'><a id='mulu165' />
<p class='h2'>示禹工王居士</p><p style="text-indent:0em" class="lg-abnormal"><div class='lg-row'>治水疎通得禹工曹源一滴潑天空若能啟口都吸盡始信龐公鼻孔同</div>
</p></div>
<div class='div-other'><a id='mulu166' />
<p class='h2'>示念觀邵知縣</p><p style="text-indent:0em" class="lg-abnormal"><div class='lg-row'>有念歸無念即空觀心寂照却迷踪一機撥著火星現迸破虛空湧日紅</div>
</p></div>
<div class='div-other'><a id='mulu167' />
<p class='h2'>示見素徐居士</p><p style="text-indent:0em" class="lg-abnormal"><div class='lg-row'>見處超然獨露身素心無繫逈根塵靈源徹底明如鏡海印重光山色新</div>
</p></div>
<div class='div-other'><a id='mulu168' />
<p class='h2'>示涵初沈居士</p><p style="text-indent:0em" class="lg-abnormal"><div class='lg-row'>涵虛湛寂性圓明學佛如初一念成金骨天然非鑄就頓超生死劫空城</div>
</p></div>
<div class='div-other'><a id='mulu169' />
<p class='h2'>示濟川何居士</p><p style="text-indent:0em" class="lg-abnormal"><div class='lg-row'>振濟川流鐵壁通要知靈脉湛源泓若能吸盡西江水扶起龐公古道風</div>
</p></div>
<div class='div-other'><a id='mulu170' />
<p class='h2'>示厚菴曹翰林</p><p style="text-indent:0em" class="lg-abnormal"><div class='lg-row'>無位真人在目前臨機造次莫茫然若知向上出身路佛法無多不值錢</div>
</p></div>
<div class='div-other'><a id='mulu171' />
<p class='h2'>示欽天監正長公楊居士</p><p style="text-indent:0em" class="lg-abnormal"><div class='lg-row'>文華偉象長英公天地根生與爾同向此靈瑩算得徹直超三際契真宗</div>
</p></div>
<div class='div-other'><a id='mulu172' />
<p class='h2'>贈愍忠普潤律師</p><p style="text-indent:0em" class="lg-abnormal"><div class='lg-row'>靈源法雨潤無私普利羣機洽帝都淨戒宏傳為範則精嚴無犯德何孤</div>
</p></div>
<div class='div-other'><a id='mulu173' />
<p class='h2'>贈秋潭李孝廉</p><p style="text-indent:0em" class="lg-abnormal"><div class='lg-row'>久扣禪門佛祖關幾番來問用心叅吾宗賴汝相扶起秋桂清輝映碧潭</div>
</p></div>
<div class='div-other'><a id='mulu174' />
<p class='h2'>駕幸海會見方丈前葵花盛開以手撫之索咏</p><p style="text-indent:0em" class="lg-abnormal"><div class='lg-row'>逈出塵埃品自殊眾芳林裏却如孤円心唯向日邊轉感得天風著意扶</div>
</p></div>
<div class='div-other'><a id='mulu175' />
<p class='h2'>謝易齋馮侍郎惠禪衣</p><p style="text-indent:0em" class="lg-abnormal"><div class='lg-row'>禪衣惠我過隆冬竹榻蒙頭禦雪風年老畏寒真受用坐來不覺五更鐘</div>
</p></div>
<div class='div-other'><a id='mulu176' />
<p class='h2'>遊銀山鄧隱峰道塲寓古佛崖度暑偶成</p><p style="text-indent:0em" class="lg-abnormal"><div class='lg-row'>昨住皇宮碧玉殿今居崖洞白雲窩消融萬慮全無事每日閒閒打睡多</div>
</p><p style="text-indent:0em" class="lg-abnormal"><div class='lg-row'>承恩三詔住瓊殿爭似山居石洞房別是一番風景趣麄衣淡飯味偏長</div>
</p></div>
<div class='div-other'><a id='mulu177' />
<p class='h2'>示尼體真心道人</p><p style="text-indent:0em" class="lg-abnormal"><div class='lg-row'>正體圓明本性空六門出入任西東何妨妙運搬柴水只要當人識主公</div>
</p></div>
<div class='div-other'><a id='mulu178' />
<p class='h2'>示尼濶玄慧道人</p><p style="text-indent:0em" class="lg-abnormal"><div class='lg-row'>火爐古鏡濶無多公案兩重急透過坐臥經行常管待玄關踢脫出娑婆</div>
</p></div>
<div class='div-other'><a id='mulu179' />
<p class='h2'>示尼六瑞祥道人</p><p style="text-indent:0em" class="lg-abnormal"><div class='lg-row'>自家一座紫蓮臺觸著鋒芒眼豁開六念門頭都打脫渾身即是古如來</div>
</p></div>
<div class='div-other'><a id='mulu180' />
<p class='h2'>壽青藜耿都憲</p><p style="text-indent:0em" class="lg-abnormal"><div class='lg-row'>庭前丹桂正芬芳况有台星在畫堂閒把青藜著青史蟠桃九熟待君嘗</div>
</p></div>
<div class='div-other'><a id='mulu181' />
<p class='h2'>贈御馬監正奇吾王居士</p><p style="text-indent:0em" class="lg-abnormal"><div class='lg-row'>忠直仁慈是道塲宿承記莂作金湯高沙別業今雖隱尚有清名布大方</div>
</p></div>
<div class='div-other'><a id='mulu182' />
<p class='h2'>志禎輔李居士割股燃臂保母</p><p style="text-indent:0em" class="lg-abnormal"><div class='lg-row'>難兄難弟越尋常竭力殷勤事北堂割股燃身何足道直須親見本爺孃</div>
</p></div>
<div class='div-other'><a id='mulu183' />
<p class='h2'>贈福緣一足禪師</p><p style="text-indent:0em" class="lg-abnormal"><div class='lg-row'>繼濟英風棒喝親揮開天地絕纖塵維揚一足關難過猶勝馬駒踏殺人</div>
</p></div>
<div class='div-other'><a id='mulu184' />
<p class='h2'>遊廬山東林寺</p><p style="text-indent:0em" class="lg-abnormal"><div class='lg-row'>經遊蓮社古巖阿極目廬峰峻秀多親到遠公送客處相傳三笑虎溪過</div>
</p></div>
<div class='div-other'><a id='mulu185' />
<p class='h2'>與吼林鯨侍者</p><p style="text-indent:0em" class="lg-abnormal"><div class='lg-row'>大法明時萬法明從來千聖共途行臨機眼目須端的濟上英風可繼承</div>
</p></div>
<div class='div-other'><a id='mulu186' />
<p class='h2'>示季子錢知縣</p><p style="text-indent:0em" class="lg-abnormal"><div class='lg-row'>萬法歸一歸何處石女三更繡露柱默地時時著眼看毫端覷破超調御</div>
</p></div>
<div class='div-other'><a id='mulu187' />
<p class='h2'>示蘭谷馬總鎮</p><p style="text-indent:0em" class="lg-abnormal"><div class='lg-row'>果是靈峰記莂人而今斷不昧前因吹毛寶劍輕提起大地山河一斬新</div>
</p></div>
<div class='div-other'><a id='mulu188' />
<p class='h2'>寄耕月屋首座</p><p style="text-indent:0em" class="lg-abnormal"><div class='lg-row'>老年晦跡在書林日望都門絕雁音一句無私遙致囑時危切莫下青岑</div>
</p></div>
<div class='div-other'><a id='mulu189' />
<p class='h2'>寄佟部院馮侍郎</p><p style="text-indent:0em" class="lg-abnormal"><div class='lg-row'>遙望京師路八千想來學道更心堅數年已別參商濶一偈馳來問眾贒</div>
</p></div>
<div class='div-other'><a id='mulu190' />
<p class='h2'>寄秋潭李孝廉</p><p style="text-indent:0em" class="lg-abnormal"><div class='lg-row'>智劍洪機大辨才通身手眼揭天開單提一句相分付倒嶽傾湫劈面來</div>
</p></div>
<div class='div-other'><a id='mulu191' />
<p class='h2'>與寶印初聞二上座</p><p style="text-indent:0em" class="lg-abnormal"><div class='lg-row'>個事洞明本現前臨機大用掃廉纖頂門一句相分付他日吾宗頼與傳</div>
</p></div>
<div class='div-other'><a id='mulu192' />
<p class='h2'>安國家風偈</p><p style="text-indent:0em" class="lg-abnormal"><div class='lg-row'>一鉢千家飯一盤淡苦虀若喫同此住不喫任東西</div>
</p></div>
<div class='div-other'><a id='mulu193' />
<p class='h2'>示明壽程信童</p><p style="text-indent:0em" class="lg-abnormal"><div class='lg-row'>丹桂根原在月中一枝今<span class='corr'>已</span>映簾紅童真若也能明道壽比河沙算莫窮</div>
</p></div>
<div class='div-other'><a id='mulu194' />
<p class='h2'>石機禪人在俗時割股供養求度以偈示之</p><p style="text-indent:0em" class="lg-abnormal"><div class='lg-row'>出家兩字豈常尋學佛應須苦行深為法忘軀雖可證還期究取本來心</div>
</p></div>
<div class='div-other'><a id='mulu195' />
<p class='h2'>與秋潭普現李孝廉</p><p style="text-indent:0em" class="lg-abnormal"><div class='lg-row'>圓明普現徹心宗奕葉相承繼濟風棒喝臨機全體用當陽縱奪據天中</div>
</p></div>
<div class='div-other'><a id='mulu196' />
<p class='h2'>與雪紅維那</p><p style="text-indent:0em" class="lg-abnormal"><div class='lg-row'>同喫莖虀已數年桶篐嚗處見青天將來唱道為綱領殺活臨機貴現前</div>
</p></div>
<div class='div-other'><a id='mulu197' />
<p class='h2'>示寶印侍者</p><p style="text-indent:0em" class="lg-abnormal"><div class='lg-row'>職侍巾瓶有數年逢原左右學心堅三呼三應元無事祗要當人識本源</div>
</p></div>
<div class='div-other'><a id='mulu198' />
<p class='h2'>寄錦封史邑侯</p><p style="text-indent:0em" class="lg-abnormal"><div class='lg-row'>祥雲垂殿擁仙官匣裏龍光射斗寒况欲調羹真敏手沙盆共掇竟無難</div>
</p></div>
<div class='div-other'><a id='mulu199' />
<p class='h2'>錦山八景潮音松籟</p><p style="text-indent:0em" class="lg-abnormal"><div class='lg-row'>碧潭虛湛印金盆碎玉清音濯兔魂天籟松濤堪好聽危樓靜夜似箎塤</div>
</p></div>
<div class='div-other'><a id='mulu200' />
<p class='h2'>錦岫溪聲</p><p style="text-indent:0em" class="lg-abnormal"><div class='lg-row'>錦岫珠林古畫屏山晴鳥語悅人心溪聲咽石風清耳晝夜鏗鏘不斷音</div>
</p></div>
<div class='div-other'><a id='mulu201' />
<p class='h2'>功臣塔影</p><p style="text-indent:0em" class="lg-abnormal"><div class='lg-row'>七級浮屠聳碧空盤層星月遶西東團團孤影千山現卓立功臣山錦封</div>
</p></div>
<div class='div-other'><a id='mulu202' />
<p class='h2'>石鏡朝雲</p><p style="text-indent:0em" class="lg-abnormal"><div class='lg-row'>寶鏡當空試眼看盈虛名邈詎相瞞雲開獨露大圓象今古光輝奪夜寒</div>
</p></div>
<div class='div-other'><a id='mulu203' />
<p class='h2'>門松夜月</p><p style="text-indent:0em" class="lg-abnormal"><div class='lg-row'>門徑喬松垂翠陰夜來月影亂篩金鶴翻珠露衲衣冷紫綬秦封華蓋欽</div>
</p></div>
<div class='div-other'><a id='mulu204' />
<p class='h2'>劈嶺樵歌</p><p style="text-indent:0em" class="lg-abnormal"><div class='lg-row'>鐵壁銀山雷劈破中流月映水光茫漁樵對荅歌聲徹隔岸村烟送夕陽</div>
</p></div>
<div class='div-other'><a id='mulu205' />
<p class='h2'>長橋遠筏</p><p style="text-indent:0em" class="lg-abnormal"><div class='lg-row'>長虹高駕兩崖邊波底遊龍影躍然遠筏急流施好手一篙撑破水中天</div>
</p></div>
<div class='div-other'><a id='mulu206' />
<p class='h2'>古木歸鴉</p><p style="text-indent:0em" class="lg-abnormal"><div class='lg-row'>紫陌喬林綴翠香流陰殿角蔭炎凉靈鴉遠哺歸投宿日落峰頭帶月翔</div>
</p></div>
<div class='div-other'><a id='mulu207' />
<p class='h2'>遊金山寺</p><p style="text-indent:0em" class="lg-abnormal"><div class='lg-row'>金山擁翠壓羣峰名震江南古道風獨踞中流分兩岸千山萬派盡朝宗</div>
</p></div>
<div class='div-other'><a id='mulu208' />
<p class='h2'>示宏讚侍者</p><p style="text-indent:0em" class="lg-abnormal"><div class='lg-row'>索汝犀牛破扇子要明去處眼如瞽湛然虛寂體如如動著蟭螟吞石虎</div>
</p></div>
<div class='div-other'><a id='mulu209' />
<p class='h2'>壽慧明上座六旬</p><p style="text-indent:0em" class="lg-abnormal"><div class='lg-row'>慧眼圓明展大機金剛正體破羣迷從來不落花甲子戒德巍巍佛祖齊</div>
</p></div>
<div class='div-other'><a id='mulu210' />
<p class='h2'>火爆</p><p style="text-indent:0em" class="lg-abnormal"><div class='lg-row'>重重[糸*氐]褁肛藏烟觸著無明火噴天㘞地一聲全體碎恍如雷響震山川</div>
</p></div>
<div class='div-other'><a id='mulu211' />
<p class='h2'>化米</p><p style="text-indent:0em" class="lg-abnormal"><div class='lg-row'>驢腮馬嘴吞諸方鼻孔遼天絕覆藏一日三思無別念束腰篾解要檀郎</div>
</p></div>
<div class='div-other'><a id='mulu212' />
<p class='h2'>送紫萊侍者叅方</p><p style="text-indent:0em" class="lg-abnormal"><div class='lg-row'>智辨龍蛇展大機莫存知解涉離微掀翻海嶽遼空去擊水鵬摶徧界飛</div>
</p></div>
<div class='div-other'><a id='mulu213' />
<p class='h2'>示人念佛生老病死苦五首</p><p style="text-indent:0em" class="lg-abnormal"><div class='lg-row'>潤腠佼膚血氣充移山煑海壯豪雄此生不念彌陀佛業債隨身死苦空</div>
</p><p style="text-indent:0em" class="lg-abnormal"><div class='lg-row'>一生創業受波奔老覺多情愛子孫自把彌陀如子想必生淨域品為尊</div>
</p><p style="text-indent:0em" class="lg-abnormal"><div class='lg-row'>貪心恣意染沉疴受苦無人替汝何若念彌陀如不退直超苦海出娑婆</div>
</p><p style="text-indent:0em" class="lg-abnormal"><div class='lg-row'>蝸名蠅利算無窮教念彌陀不得工一息不來隨業去分贓冤債鬼西東</div>
</p><p style="text-indent:0em" class="lg-abnormal"><div class='lg-row'>人生五濁苦千般謾把琵琶月下彈時想彌陀精進念頓超塵剎樂邦安</div>
</p></div>
<div class='div-other'><a id='mulu214' />
<p class='h2'>金剛經五眼</p><p style="text-indent:0em" class="lg-abnormal"><div class='lg-row'>能觀諸法相所矚對前塵觸處知分析隔窓不見人</div>
</p><p style="text-indent:0em" class="lg-abnormal"><div class='lg-row'>毛頭輕撥轉心空天眼通舉目觀塵剎乾坤掌握中</div>
</p><p style="text-indent:0em" class="lg-abnormal"><div class='lg-row'>慧目明如鏡觀諸法性空能明佛祖病寂照契心宗</div>
</p><p style="text-indent:0em" class="lg-abnormal"><div class='lg-row'>頂[寧*頁]正法眼異目頓超宗覷破千差旨慧命永流通</div>
</p><p style="text-indent:0em" class="lg-abnormal"><div class='lg-row'>佛眼超三際了明最上乘髻珠如日耀普照利羣生</div>
</p></div>
<div class='div-other'><a id='mulu215' />
<p class='h2'>荅淵堂禪師</p><p style="text-indent:0em" class="lg-abnormal"><div class='lg-row'>栴檀林裏懶優游疎拙何堪與世儔兩手扶犁深過膝鐵牛耕破萬峰頭</div>
</p></div>
<div class='div-other'><a id='mulu216' />
<p class='h2'>募造大殿</p><p style="text-indent:0em" class="lg-abnormal"><div class='lg-row'>金梁跨海非常木拄地撑天必大材報道東君如有意一齊吹入我門來</div>
</p></div>
<div class='div-other'><a id='mulu217' />
<p class='h2'>示頂相關主</p><p style="text-indent:0em" class="lg-abnormal"><div class='lg-row'>向上玄機不二門直須透脫始超倫腳跟歷落無絲繫佛祖從教一口吞</div>
</p></div>
<div class='div-other'><a id='mulu218' />
<p class='h2'>示普悅瑆侍者</p><p style="text-indent:0em" class="lg-abnormal"><div class='lg-row'>單提一句問知音白棒當頭直指心撒手懸崖歸去也路逢活虎要生擒</div>
</p></div>
<div class='div-other'><a id='mulu219' />
<p class='h2'>與易齋馮翰林</p><p style="text-indent:0em" class="lg-abnormal"><div class='lg-row'>大根猛利直超羣異目明宗孰比倫智辨英才匡佛祖氣雄剎海一毛吞</div>
</p></div>
<div class='div-other'><a id='mulu220' />
<p class='h2'>遊天台華頂智者大師求經臺</p><p style="text-indent:0em" class="lg-abnormal"><div class='lg-row'>華峰頂上有經臺此日登臨曙色開遙憶昔人功行重至今石不上莓苔</div>
</p></div>
<div class='div-other'><a id='mulu221' />
<p class='h2'>天台石梁橋</p><p style="text-indent:0em" class="lg-abnormal"><div class='lg-row'>一虹雄跨兩山巔萬仞凌空掛玉簾五百高流橋上過脚跟底下絕塵纖</div>
</p></div>
<div class='div-other'><a id='mulu222' />
<p class='h2'>召對有感</p><p style="text-indent:0em" class="lg-abnormal"><div class='lg-row'>上林降旨鳳啣來自愧何緣到九垓如此疎慵何所重聖明端不棄樗材</div>
</p></div>
<div class='div-other'><a id='mulu223' />
<p class='h2'>拄杖</p><p style="text-indent:0em" class="lg-abnormal"><div class='lg-row'>一條楖栗撑天地掃盡邪魔野干踪涉水登山兼頼汝鉗鎚衲子悟心宗</div>
</p></div>
<div class='div-other'><a id='mulu224' />
<p class='h2'>贈國柱李近侍</p><p style="text-indent:0em" class="lg-abnormal"><div class='lg-row'>佐佛如同常輔國忠心在簡道心堅全身已作擎天柱傑立時時在御前</div>
</p></div>
<div class='div-other'><a id='mulu225' />
<p class='h2'>示竹書王提督</p><p style="text-indent:0em" class="lg-abnormal"><div class='lg-row'>翠竹森森即佛心能持節操是高人若明至理無生意了却凡心始出塵</div>
</p></div>
<div class='div-other'><a id='mulu226' />
<p class='h2'>示悟本上座</p><p style="text-indent:0em" class="lg-abnormal"><div class='lg-row'>實究真叅是上乘直須頓悟本來人丈夫若負出家志大海金鱗被陸沉</div>
</p></div>
<div class='div-other'><a id='mulu227' />
<p class='h2'>示可航禪人</p><p style="text-indent:0em" class="lg-abnormal"><div class='lg-row'>叅禪好似咬生鐵咬去咬來要念切拶破蟭螟銅眼睛泥牛頸上迸出血</div>
</p></div>
<div class='div-other'><a id='mulu228' />
<p class='h2'>寄一菴張居士</p><p style="text-indent:0em" class="lg-abnormal"><div class='lg-row'>機契超然逈絕依宗風深究自心歸初叅相見竹公也四喝承當便發揮</div>
</p></div>
<div class='div-other'><a id='mulu229' />
<p class='h2'>與開蓮侍者</p><p style="text-indent:0em" class="lg-abnormal"><div class='lg-row'>臨濟綱宗正脉長後生可畏便承當全提鐵面輕翻轉白棒一條滅祖殃</div>
</p></div>
<div class='div-other'><a id='mulu230' />
<p class='h2'>示律<span class='corr'>己</span>書記</p><p style="text-indent:0em" class="lg-abnormal"><div class='lg-row'>點不加文任所之還須踏倒自無疑威音那畔能明了始信宗門也大奇</div>
</p></div>
<div class='div-other'><a id='mulu231' />
<p class='h2'>示少林箕朴上座</p><p style="text-indent:0em" class="lg-abnormal"><div class='lg-row'>佛祖機緣作指南百千公案令人叅莫將祖意亂分解剖露圓成落二三</div>
</p></div>
<div class='div-other'><a id='mulu232' />
<p class='h2'>和豐干三生歌</p><p style="text-indent:0em" class="lg-abnormal"><div class='lg-row'>三應凡身性不迷投胎出世自家知不題詩句石頭上誰識牧童即是伊</div>
</p></div>
<div class='div-other'><a id='mulu233' />
<p class='h2'>示聖果知藏</p><p style="text-indent:0em" class="lg-abnormal"><div class='lg-row'>承當護法大丈夫須明心地作良圖今朝分付吾徒也珍重保持德不孤</div>
</p></div>
<div class='div-other'><a id='mulu234' />
<p class='h2'>募造亘信和尚塔</p><p style="text-indent:0em" class="lg-abnormal"><div class='lg-row'>無縫塔樣越尖新好手僧繇畫不成若有作家知此意玉樓安隱法王身</div>
</p></div>
<div class='div-other'><a id='mulu235' />
<p class='h2'>與念菴傅居士</p><p style="text-indent:0em" class="lg-abnormal"><div class='lg-row'>入哲超羣大丈夫明心見性絕疑狐全機殺活巨靈手臨濟宗風賴爾扶</div>
</p></div></div>
<div class='div-other'><a id='mulu236' />
<p class='h1'>啟</p>
<div class='div-other'><a id='mulu237' />
<p class='h2'>賀徑山費老和尚六[〦/失/衣]啟</p><p>伏以崗陵㧞萃薰風時令薦蟠桃華嶽呈祥靈鶴啣籌增海屋恭惟座下派衍曹水活錦鱗以輪波瑞慶鍾軒感金星而誕命旌幢崇豎摧折魔軍法震洪音紹隆多子<span class='note-inline'>(某)</span>緯蕭末品拾艾幽人企遏雲以連陰叨餘光於隣燭伏願瑤池慶祝壽同趙老雪眉道德尊崇宗傳達磨心印疑龍閃而霧集睇獅窟以雲奔匪敢赴筵不成雅獻庶大含弘之量有微懇意之誠伏冀尊慈均祈涵鑒。</p>
</div>
<div class='div-other'><a id='mulu238' />
<p class='h2'>賀本師百和尚五旬啟</p><p>伏以蓮花碧沼薰風襲襲動天香雷震晴空梅雨霏霏滋法界薩多雲集寶座烟縹慈風掃蕩於邪風慧日爍開於晦日恭惟座下道化三千棒頭敲碎虛空骨名喧四海腳尖踢出瞎驢兒欣逢大[〦/失/衣]愧未蒞筵遐瞻懋德之祥光惟願籌添之上祝<span class='note-inline'>(某)</span>微軀荏苒鄙質疎庸勤懷寸意虛酧深慚藜羹未獻伏願靈椿益老道眼愈明寶航古栢崇芳法體神堅亘秀暗迷為慧炬險隘作津梁道帙鞏固於名藍法鼓聲聞於上國臨啟頫顋不勝遙瞻。</p>
</div>
<div class='div-other'><a id='mulu239' />
<p class='h2'>荅眾護法啟</p><p>伏以靈山斗望鹿園玉樹再敷春選佛塲開龍圖紺殿重稽巘全憑麟閣英才荷宗豎教玅在鴻都俊喆作塹維藩恭惟臺下智譚雀孔學識豹文既而外現宰官身子韶深領大慧之妙道須知內秘菩薩行子瞻鉅佐佛印之法門承錫珠韜荷委鼎命<span class='note-inline'>(某)</span>墻面奚用灰心易寒但知業債難迯兩角穿雲耕野水良由公案未了一條兔杖敲清風伏願金門瑞靄常擁佛日耀乾坤奎璧聯輝冀散潘花衛鷲嶺瓊基壯麗大開獅象之行林壑尤深多集龍蛇之變法筵永固道帙維新謹此致酧仰祈鑒亮。</p>
</div>
<div class='div-other'><a id='mulu240' />
<p class='h2'>復臨安劉邑侯啟</p><p>伏以造化青天曉日麗龍章之藻靈明蒼狗春風來鳳閣之庥口角雷鳴震裂文殊鼻孔眼睛電掣爍破仲尼心肝治世嘉言允皆正法恭惟臺下政題垣府德洽神與紫泥函帝里之珂聲赤鳥飛金城之月色念祖道之寥曠荷玉音以雅臨<span class='note-inline'>(某)</span>忝最後學愧識先賢[毯-炎+監]毿破袈裟久潛雲谷黑漆曲拄杖常靠牀頭幸蒙知<span class='corr'>己</span>投誠敢不如命伏願鼎羹在手撥轉如來正法輪玉帶隨身請解錦山鎮泉石頭頭共慶物物咸新肅此布忱統祈垂鑒。</p>
</div>
<div class='div-other'><a id='mulu241' />
<p class='h2'>辭臨安眾紳衿啟</p><p>伏以佛門護法全憑隻手擎天孔道持衡獨賴傾心砥柱恭惟臺下屏翰綱宗璠璵器宇名齊東箭之聲功並南金之勵初自尺緘馳衲扶起砂盆不惜兩道眉毛振揚金鐸<span class='note-inline'>(某)</span>山林自適巖谷家風辜負明光敬辭法席草鞋絆蹻棲遲流水落花布衲蒙頭嘯咏白雲黃葉爰申薄札感籲初衷徧報高賢曲陳微意他日相見別峰不殊錦水承恩孤岸崚嶒猶望作塹<span class='note-inline'>(某)</span>不勝酧謝之至。</p>
</div>
<div class='div-other'><a id='mulu242' />
<p class='h2'>復餘杭眾紳衿啟</p><p>伏以昭象璇衡胸運仲尼日月天然智敏通達佛祖徽猷口吸西江眼空東魯騎金鰲騰霄漢遊獅窟護禪林恭惟臺下穎躍龍庭英飛鳳穴鼎鼐砂盆同掇股[月*宏]剎竿共扶幸佳章之雅召蒙台駕以親臨<span class='note-inline'>(某)</span>樗材匪用終愧白額大蟲智囊弗聰敢效赤梢飛鯉意欲巖阿藏拙只思耕種度時奈為法喜䖍誠豈掛草鞋不赴伏願文星垂照光映林泉手彈沒絃琴貴遇龐公而會聽口吹無孔笛喜逢郭輔以[廖-(彰-章)+貝]鳴祗樹重新祖庭增彩肅函附謝統冀鑑原。</p>
</div>
<div class='div-other'><a id='mulu243' />
<p class='h2'>復眾護法啟</p><p>伏以紫府名先攀香風之玉桂祖庭秋晚頼屏翰以鼎新慕貫時之貞英戢晞陽之厚德禪河共泛寶所同登恭惟門下聲名摩詰身騰塵剎寰中伯仲給孤金布栴檀林裏馳書遠達為法翹懃<span class='note-inline'>(某)</span>性慵疎拙惟圖崖壑看雲德尠行微意在溪山臥月因見投誠篤切詎違法席荒墟拄杖橫敲<span class='corr'>已</span>愧德山老漢熱喝領畧敢匹臨濟小廝伏願心空及第頓超不二法門覺苑花開直證一乘妙果法幢永固丕振宗風獅窟繞圍常演雪曲不盡寅衷均祈丙鑒。</p>
</div>
<div class='div-other'><a id='mulu244' />
<p class='h2'>復邵武胡邑侯啟</p><p>伏以翰墨流芳徧灑祗園舒瑞色德音布野普被樵水現禎圖壼道民瞻仕林文憲恭惟臺下琴堂折獄威凜六月飛霜花縣行春樂同千家黎庶<span class='note-inline'>(某)</span>奉聖旨而歸梓幸遇郭公以再來一介鄙軀雅蒙鼎箋垂召赴單條楖栗尤頼摩詰振家風伏冀道眼圓明識破威音個事心花頓悟玅契鼻祖真宗鐵笛同吹砂盆共掇荷蒙曷勝肅啟奉酧。</p>
</div></div>
<div class='div-other'><a id='mulu245' />
<p class='h1'>書問</p>
<div class='div-other'><a id='mulu246' />
<p class='h2'>請天童木老人</p><p>道崢海嶽德峻坤維佛法揚萬億國中宗風播大千界內旌幢高豎法鼓遐聆直令凡聖欽崇所以人天景慕<span class='corr'>羨</span>為法燈大燭世間者也然今佛心天子久修梵行慧性敏㨗時以萬幾之暇體究禪宗之理曾會棒喝之機密契幽微之旨繇能篤信於佛乘始闡宗風於禁苑所行者聖人之道也所肄者聖人之教也寬讓恕禮以待人慈惠撫循而顧念每以駕幸萬善殿咨詢當代禪郢無不揄揚推獎道德然和尚名傳丹闕風扇彤庭是以特遣欽差齎詔詣山惟冀不吝洪慈慨然飛錫莫負聖明之誠心有失宗門之正信遐玄昭著速蒞金筵仰企雲光肅端躬候。</p>
</div>
<div class='div-other'><a id='mulu247' />
<p class='h2'>復福嚴費老人</p><p>門庭高峻道德積乎淵微模範森嚴名譽播夫閫野鉗鎚大振人人於棒下翻身罏鞲洪開個個於機前見性闡初傳之妙諦挽象季之狂瀾光逾先人恩垂後裔<span class='note-inline'>(某)</span>行微慧淺多慚無益於法門識陋見疎深愧有辜於師長自甘隨緣去住乃携杖履天涯疇知聽業牽纏得挂鉢囊北地久疎視問時深臨履之思遠阻山河惟切崗陵之祝諒以法臘年高自獲戩穀之休無煩葵藿之望者也<span class='note-inline'>(某)</span>叨蒙老人福廕屢承朝廷恩渥前歲之事<span class='corr'>已</span>悉聞於江南客秋九月駕臨延壽寺面召入內萬善殿結冬激揚宗旨延斯制解勅號賜印殊遇種種所有問對暇時業<span class='corr'>已</span>悉諸宸聽先密老人語錄井五燈嚴統奏進皇上謂此書盛益於世勅御書房裝成四套以俟入藏深知臨濟家風非真獅子兒莫擅入門閫所以屢請知識叅對不緣江風有恙老人早被遇矣謹復。</p>
</div>
<div class='div-other'><a id='mulu248' />
<p class='h2'>上明發本師百老人</p><p>乙未年受燕京檀護請住海會寺破落門戶[區*力]撑今此法席頗成時有南方衲子來彼每詢慈履興居法燈照世令天下仰慕桔橰不勝之喜也客冬荷上詔入內庭問對賜紫皆頼和尚之威光帡幪之德澤雖今法門奕耀祖風恢振實愧無補於法門遡來彼方學者好講習公案穿鑿語句續衍宗譜以為流傳心印嗟乎多有不信教外別傳真叅實悟故法道誠難行化矣今子蒼公旋南省覲敬肅慈燭。</p>
</div>
<div class='div-other'><a id='mulu249' />
<p class='h2'>荅易齋馮侍郎</p><p>適接手教啟函采覽當知宿有般若之緣以致今時叅究之切據言向上一事忽然透徹極讀來偈詞鋒婉雅吐句驚人知居士見處平實匪落情識異路靡被聲色所埋但宗門中事非比牛跡功深鷦鷯搶樹必須尅志深入玄奧方得大機大用如萬派洶瀾倒嶽若大鵬鼓海擒龍不容擬議直截橫吞果能到此階級庶使知恩有地惟希保任謹復。</p>
</div>
<div class='div-other'><a id='mulu250' />
<p class='h2'>與子濂杜兵憲</p><p>既受吾法當遵佛行善自護持操卓精明不被法執所障頓超見聞覺知控佛祖鉗鎚任他傾湫倒嶽而來自有出身之路直截斷凡聖窠臼開鑿人天眼目可謂作家手叚故從上鴻儒隨處現菩薩身恒與知識游禪河泛法海竿木隨身師資唱導由斯扶揚祖道光賁法門矣餘不既贅伏惟采聽。</p>
</div>
<div class='div-other'><a id='mulu251' />
<p class='h2'>慰一生應通政致仕</p><p>朝內宰相山中衲子推憶崇古之風遽荷殊常之眷精銳靈瑩動靜神逸外弘五典之教內究一乘之理逈出塵寰深明妙道不汲汲於榮名不戚戚乎祿位疏倣陳情賦成歸去解組丹陛回侍慈幃而名節獨立忠孝兩全高超物外孰能為焉謹裁拙句一律少申世外之交不盡塵思伏冀鑑存。</p>
</div></div>
<p class='juan'>明覺聰禪師語錄卷第十七</p>
<div class='div-w'>
<p class='h1'>音釋</p>
<div class='div-note'>籟<p style="margin-left:1em"><span class='note-inline'>(落蓋切音賴凡孔竅機括皆曰籟)</span>。</p>
佼<p style="margin-left:1em"><span class='note-inline'>(古巧切音攪好也)</span>。</p>
樗<p style="margin-left:1em"><span class='note-inline'>(丑居切音攄惡木也)</span>。</p>
宥<p style="margin-left:1em"><span class='note-inline'>(爰救切音又寬也)</span>。</p>
頫<p style="margin-left:1em"><span class='note-inline'>(匪父切音甫低頭也)</span>。</p>
庥<p style="margin-left:1em"><span class='note-inline'>(虛尤切音休庇蔭也)</span>。</p>
籲<p style="margin-left:1em"><span class='note-inline'>(俞戍切音預呼也)</span>。</p>
肄<p style="margin-left:1em"><span class='note-inline'>(以智切音易習也)</span>。</p>
</div></div>
</div><!-- end of div[@id='body'] -->
</body></html>