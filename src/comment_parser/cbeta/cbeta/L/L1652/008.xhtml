<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺聰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>明覺聰禪師語錄卷第八　　　　貌八</p><p class="byline">嗣法門人法璽編</p>
<div class='div-other'><a id='mulu31' />
<p class='h1'>燕京順天府延壽禪寺語錄</p><p>順治十五年師在海會寺受固山額真金公暨本寺監院海平等請六月十八日進院至。</p>
<p>山門云八萬四千解脫門門門有路歸圓覺既到圓覺諸人合作麼生入以拄杖就地一劃云撥轉天關向上路大家携手入門來。</p>
<p>大殿金佛不度爐一番煆煉一番新木佛不度火紅爐熖裡冷如冰泥佛不度水水裡紅塵山上鯉者三尊佛却被山僧勘破了也更有真佛在甚麼處以拄杖指云聻遂展具三拜。</p>
<p>伽藍堂山門內外事全頼汝匡扶流通正法眼今古作良模神目無私如電掣綱宗鼎鼐建皇都。</p>
<p>祖師堂達磨道不識狹路相逢難躲避六祖道不會無錢難作好兒郎者隊沒鼻孔漢東頭買貴西頭賣賤檢點將來祖禰不了殃及兒孫喝一喝。</p>
<p>據室釋迦掩室於陀國維摩杜口於毘城若是祖師門下未穪全提在延壽即不然驗龍蛇煆佛祖平地掘井險路折橋移嶽塞壑截鶴續鳬入三毒海踐荊棘林何謂如此不入虎穴爭得虎子遂據坐。</p>
<p>即日上堂師至法座前拈護法請啟云佛祖言句大藏小藏盡在裡許諸人還委悉麼如其未也今煩維那道破令眾咸知宣畢以拄杖指法座云以法空為座柔和忍辱衣我今登演處闡提向上機且如何是向上機徐行踏斷流水聲縱觀寫出飛禽跡遂陞座拈香云此瓣香根盤大地葉覆須彌爇向爐中端為祝延皇帝陛下萬壽萬安伏願道眼為中天日月慈仁作大地春風者瓣香奉為滿朝文武閤國公勳并本寺護法居士伏願不忘靈山記莂恒為法苑干城者瓣香亘塵劫而不朽歷今古以常新爇向爐中供養本師百癡元老和尚以酧法乳師云觀其風捕其影超其形拔其萃早落第二義了也眾中有會得第一義者麼僧問水到渠成就騰蛟起鳳臺風雲咸際會延壽法門開如何是入門句師云坐斷十方不通凡聖進云如何是門裡句師云客從遠方來遺我方寸璧進云如何是當門句師云橫身當宇宙誰是出頭人進云如何是出門句師云草鞋獰似虎拄杖活如龍進云如何是門外句師云舉頭望四野坐看白雲飛進云門門大道通消息今朝祝聖意如何師云垂衣至化拱手來朝進云恁麼則皇風清八極佛日麗三千師云一言安天下萬國樂堯年乃云赤帝權衡白牯黧牛炙出汁南薰微動燈籠露柱頓生凉綠樹蟬鳴巧奏無生新雪曲青松月掛獨露圓明古佛心海會今日到來又是一番風景嵯峨殿閣蒼翠喬林一一與諸人發向上機直得兵隨印轉將逐符行崖崩石裂電掣星流眨上眉毛早已錯過擬尋個事掘地覔天若是上根者聞延壽恁麼道掩耳便行許他是個英靈衲子然雖如是政當今日開堂提唱個甚麼泥牛吼處三冬雪木馬嘶時九夏秋。</p>
<p>結制海防廳白公請上堂僧問毘盧境界即不問如何是奪人不奪境師云幽谷山高鳥絕迹白雲蘿月到窓前進云如何是奪境不奪人師云松雲鎻徑青苔滑禪客從何到寺來進云如何是人境兩俱奪師云占人田產謀人性命進云如何是人境俱不奪師云龍起一潭冰鶴飛千里雪進云料揀<span class='corr'>已</span>蒙師指示今朝結制是如何師云無事披枷鎻進云更有一人不受鉗鎚又作麼生師云垂釣四海罕遇金鱗僧便喝師云一釣便上乃云具大機顯大用智勇雙兼突出人頭此是至人而<span class='corr'>已</span>若論衲僧分上拈向一邊智勇是非端倪文彩悟門障蔽心王六賊之首意識羣妖之氛若能勦盡寂然無寄六國安然八方肅靖奚用三月結制九旬安居未能到此境界者今日炎氣沾襟薰風襲袂日長夜短正好安居放下覔佛覔祖心叅禪悟道心但聞板響喫飯止靜歸堂若果恁麼去管教枯木花開更有一事延壽分付諸人二六時中出入佛殿前有片三角磚不得踏着若踏着即禍生何謂三煞在此方雖吉亦是㐫切忌切忌。</p>
<p>中元請上堂一塵起大地收一葉落天下秋所以男子入定女子身中起女子入定男子身中起皆是普賢色身三昧塵塵無罣礙法法總圓通接物應機入鄽垂手茲逢中元令節地官赦罪之辰檀信虔請陞座敷揚法化救倒懸之厄解地獄之冤到此聞法者悉發菩提心速令離苦趣得生極樂天大眾延壽今日與幽冥說法且道還來受化也無不見道有緣千里來寶所無緣不到法王家聖駕同諸王貝勒大臣幸延壽寺迎師住萬善殿上堂雲從龍風從虎野老謳歌樂神空奏諸人會麼所謂龍行一步百草皆春虎嘯一聲千山失色今日叨蒙佛心天子同王公大人親蒞法座深信宗乘剔起鷲嶺千載金燈開闡臨濟三玄的旨皇風浩蕩於佛剎恩澤溢流於乾坤所以天不言四序行焉地不言萬物生焉聖人不言天下歸仁世尊不言鷲嶺拈花達磨不言嵩山靣壁臨濟不言見人便喝德山不言逢人便棒者隊漢雖有斬釘截鐵之手且無通上徹下之機山僧到者裡無處潛身只得丹霄獨步且如何是丹霄獨步底意承恩顧召光泉石首唱宗乘入九重。</p>
<p>上堂秀如問昨日夜叉心今朝菩薩靣菩薩與夜叉不隔一條線如何是夜叉心師云即是秀如進云如何是菩薩靣師云亦是秀如進云恁麼則四海浪平龍睡穩九天雲靜鶴飛高師云放你三十棒進云機前一句又作麼生師云截斷汝舌頭進云與麼道話作兩橛師云仁者自生分別問擡頭不見天低頭不見地是何靣目師云裙帶石榴香乃云秋水澄空金風扇野直使百草頭作獅子吼一毫端上立綱宗明明諸佛出身處頭頭衲子向上機展開微塵國土便見十方如來何須向外覔佛覔祖猶若未也不妨再聽揭示金剛寶劍倚長天一道寒光炫大千生死兩途俱截斷超凡直與佛齊肩。</p>
<p>上堂檀信揮金請陞座本來無法可宣揚若無法可說尤辜負檀信躬臨若有法可說好似大嚼對屠門挑水河頭賣事不獲<span class='corr'>已</span>且借木上座稍行方便以塞來命驀拈拄杖云三世諸佛不知有水清魚現不吞鈎拋釣漁翁徒下手白牯黧奴却知有西瞿耶人種田北欝單人驅犢天明起來失却牛十字街頭問臏卜更擬若尋他老鼠鑽牛角畢竟作麼生轉身以拄杖擊香几云擊破虛空成粉碎蛇頭攧落鬼神驚。</p>
<p>上堂僧問靈山演教即不問如何是佛師云華山土地最靈驗進云如何是禪師云十碩芝蔴油裡煎進云如何是經師云黃絹幼婦外孫虀臼進云恁麼則貝葉真詮收不得一枝瑞草目前分師云話作兩橛乃云佛殿階前狗尿天分明空劫月堂前金剛踢倒須彌座打破空王鼻半邊諸人若作如來禪會瞬目揚眉指示伊談玄談妙落思惟那堪陞座法如是却笑蜣螂抱糞泥若作祖師禪會狗子尾巴書卍字野狐窟裡梵王宮醜婦扮作千金女窮兒偏作富家翁畢竟如何是超格底人掀翻海嶽求知<span class='corr'>己</span>相逢把手上高臺。</p>
<p>上堂僧問羊頭車子推明月無底船兒載曉風一句頓超情識外道無南北與西東向上一路千聖不傳且道不傳個甚麼師云山僧無者舊公文進云鯨吞海水盡露出珊瑚枝師云如何是露出底意僧一喝師云邯鄲學唐步進云金鳳不棲無影樹峯巒纔動海雲遮師云急須高着眼乃云父母未生前脫殼烏龜飛上天父母<span class='corr'>已</span>生後無角鐵牛鼻漏逗明明目前彰歷歷無滲漏推不向前約不退後用其樞機也驅耕夫之牛奪饑人之食捲其[糸*系]綸也乾坤震動海水奔騰嚇得三腳金蟾跳過東海觸碎龍王鼻孔血染黃河攪得星昏日暗電掣雷轟驅逐黃頭大將六甲神丁無處藏身雖然如是任他通天伎倆不消山僧一唾管教瓦解冰消全身放下且道放下處意作麼生入水不動波入林不動草。</p>
<p>銀山古佛崖耕月首座請上堂無量妙義百千法門恒沙三昧總歸心源古德恁麼道不能令人離窠脫臼大用現前延壽即不然拈起拄杖云穿却瞿曇鼻孔築碎達磨眼睛卓拄杖云打破銀山鐵壁驚起古佛翻身有此格外鉗鎚方為人天師範可以為人抽釘拔楔可以為人起死回生政當恁麼時不露鋒鋩一句作麼生道三寸舌頭安國劍一機頓赴削凡情。</p>
<p>上堂九月二十五唱起德山歌打動鹽官鼓雪峯輥木毬石鞏駕弓弩天龍豎指頭看取玄沙虎勸諸人莫莾鹵臨機聖箭疾如風劈靣來時誰敢阻拶起眉毛若擬議鐵牛驀地過<span class='corr'>陝</span>府直薦取莫回互傾湫倒嶽一齊來管教諸人頭角露喝一喝。</p>
<p>上堂僧問如何是金剛不壞體師云硬似綿團軟似鐵進云恁麼則還屬寒暑推遷也無師云寒則通身寒熱則通身熱進云與麼隨他去也師云何妨隨處逞風流乃云殺人刀活人劍佛祖聞之驚膽戰憶昔卞和三獻玉刖却雙足心不變衲僧行腳如初心終須徹見娘生靣諸人會得娘生靣麼不見道椶櫚葉長夜叉頭芍藥花開菩薩靣。</p>
<p>上堂鶯鳴擲柳善財入觀音之門雲佈錦堂寒山臥普賢之榻所謂人中有境境中有人設若人境俱奪又作麼生弓指陣前爭日月血流垓下絕龍蛇。</p>
<p>上堂僧問本叅一句即不問向上一事是如何師云八十公公輥繡毬真誠不是小兒戲進云如何是向下事師云井底撈月掘地覔天進云如何是本分事師云清晨一鉢粥晚喫一莖虀問西來祖意即不問如何是延壽禪師云打破虛空沒半邊進云如何是村裡禪師云空手把鋤開旱田進云如何是市裡禪師云閙市叢中拋碌磚進云恁麼則虛空打破也師云你喚甚麼作虛空進云千江有水千江月萬里無雲萬里天師云却是迷頭認影乃豎起拂子云者是第一義放下拂子云者是第二義若向第一義會三世諸佛口掛壁上歷代祖師亡鋒結舌天下善知識無插嘴處山僧合了口開不得若向第二義會三世諸佛談玄談妙歷代祖師說心說性古今善知識虛空剜窟寵聰上座好似新婦長裙拖泥走事不獲<span class='corr'>已</span>死馬且作活馬醫布慈雲灑甘露接羣迷渡苦海大眾祇如苦海作麼生渡良久云一腳踏翻情識海不須修道證菩提。</p>
<p>解制上堂金菊籬邊醉玉梅花漸開因緣時會合衲子笑咍咍打開關棙子任憑自去來既然聚首三月豈無一言分付今朝。</p>
<p>解制臨行諸人切須照顧莫墮在人家糟甕裡淹殺所謂有佛處不得住無佛處急走過明眼作家直下看破不看破無牢漆桶甘自墮更有贈別一偈舉似諸人九旬功滿思歸隱聖駕親迎入禁城誰謂五雲天路遠今朝直向上頭行。</p>
</div>
<div class='div-other'><a id='mulu32' />
<p class='h1'>福建邵武府安國禪寺語錄</p><p>順治庚子年師請旨回閩至辛丑夏歸書林天王寺掃塔祀親畢受邵武邑侯甸方胡公暨紳衿等請於九月十九日進院。</p>
<p>當日上堂拈香畢師云若論第一義一椎之下早落言詮更若躊躕何啻刻舟求劍眾中還有未開口已前會得者麼僧問七事隨身即不問一言安國請師宣師云帷幄運籌行正令將軍塞外絕烟塵進云還許放開一線龍象雲臻麼師云十方同聚會個個學無為進云恁麼則共樂昇平去也師云一人打鼓一人唱和乃云幾年拽耙與拖犁辭闕惟思隱建溪自笑老來無定力因風吹又到樵西所謂法王大寶不思而至建立門庭紹隆佛種古樵古風復振安國安民太平法雨灑祗園法鼓震大地憶昔黃簡肅公之子請大慧杲禪師建法幢於斯自後無人繼續宗風寥寂法席久虛茲承合郡檀那敦請山僧主持大開赤冶煆凡入聖不妨眠雲臥月帶水拖泥橫吹少林鐵笛倒撑華亭鐵船鞭起溈山牯牛放出子湖毒狗順行也摘楊花於鋪錦逆行也拔龜毛於虛空千聖不同躔萬法不為侶祗如今日安國開堂一句作麼生道四海浪平龍睡穩九天雲靜鶴飛高復舉宋叅政郭功甫叅白雲端和尚端問云牛馴乎郭云牛馴久矣端便叱郭拱手而立端云牛在山中水足草足牛出山去東觸西觸師云白雲問有本據郭公荅有來由簡點將來也是無頭角牛若是有頭角者待他一喝便作牛觸勢非惟頭正尾正抑使白雲無處藏身山僧恁麼批判還契古人意也無不因同床睡焉知被底穿靖藩居士請上堂道本無言理無異說別展玄機為人拔楔諸人不會山僧直說軟似綿團硬如生鐵一念坐斷鐵牛頸上迸出點血別別別鯉魚[跳-兆+孛]跳上天庭撞破虛空一輪月諸人若會其中意山僧到此也饒舌猶其未然安國不妨再說茲今三韓上士久向佛乘嚴持香花恭迎山僧陞座敷揚佛祖心宗開鑿人天眼目親聆妙法同歸覺海祗如位轉功勛一句作麼生道了然慧性超法界不萌枝上結果圓。</p>
<p>上堂僧問普天匝地一靈光徧界分明不覆藏收放施為如是妙其中端的絕商量既絕商量和尚如何舉似大眾師云奇怪石頭形似虎火燒松樹勢如龍進云恁麼則大人作畧超方便萬福駢臻慶有餘師云了然超億劫莫向句中求乃云法身無相因翠竹以發機般若無知對黃花而顯理雖知性相本然如月普天似風響谷臨機應變縱奪超羣開臨濟三玄戈甲撒興化帳裡珍珠踢起楊岐三腳驢滅却汾陽異目宗有此據鼎跨竈手眼方乃獨步円霄隨處布縵天網打鳳羅龍四海垂鈎求鰲釣鯉雖然如是喫水也要貴地脉茲承黃居士在此為法竭力護持安國所以累生感德相千古護祗林且道修證功勳意作麼生佛種從緣根性敏菩提即是道樞機。</p>
<p>進新方丈上堂乃云頭頂天腳踏地據此室行此令施大鉗鎚因邪打正佛祖到來也須乞命若是獅子兒方入獅子窟哮吼驚天聲播大野於此風雲際會龍象交叅以十笏禪房安八萬獅座橫按七尺之藤深談不二之法且如何是不二法佛子住此地是則佛受用經行及坐臥常在於其中。</p>
<p>師歸天王寺掃塔書林眾紳衿請上堂僧問萬善堂中<span class='corr'>揚</span>祖道九重殿裡錫金章今朝奉旨歸山也格外宗風請舉<span class='corr'>揚</span>師便棒進云也是慣得其便師云驪珠掌上握到處自流輝乃云山僧髫年入此寺銳志脫白作沙彌拋却甜桃樹尋山摘醋梨打失半邊鼻拾得兩莖眉幸遇聖明主三詔入禁幃駕臨萬善殿相對談玄機覺花重現瑞四眾悉瞻依辭闕還桑梓昔人今已非承恩弘濟道泉石有餘輝然雖如是今日者叚因緣皆因檀信冐暑登山請<span class='corr'>揚</span>臨濟宗旨諸人要會臨濟宗旨眨上眉毛早已錯過了也所以棒頭點出金剛眼喝下須彌倒卓空有時一喝轉凡成聖有時一喝三日耳聾有時一喝賓主歷然更有一喝不落凡聖之機諸人還委悉麼摘葉尋枝我不能直截根源佛祖印。</p>
<p>上堂僧問臨濟滅却正法眼意旨如何師云古今龜鑑進云三聖便喝又作麼生師云大難承當進云既是滅却又承當甚麼師云循言者喪逐句者迷僧喝師云旱地吹沙乃云洪才大辨一字玄關頓超情量不歷僧祗頂露神光彌綸法界去住寂靜運用全真須知翠竹依稀能緣般若色相白雲淡泞悉彰法印靈機諸人若信山僧指示頭頭契合本天然何須向外摸籬壁師至書林仙庵眾文學請上堂居士問還鄉曲子不落五音韻出青霄請師舉唱師云石人把板雲中拍木女含笙水底吹進云如何是毘嵐偃嶽而常靜師云八風吹不動進云如何是江河競注而不流師云把斷要津進云如何是野馬飄鼓而不動師云眉毛睫上起崚[山*層]進云如何是日月歷天而不周師云燈籠腳下任騰踏進云不遷既蒙師指示本分宗風事若何師云露柱橫抽骨燈籠皺斷眉進云恁麼則高提祖印光寰宇大闡洪音唱楚歌師云樹杪斷雲歸野壑秋深寒露滴金盤士禮拜云采汲不虛施師云罕遇知音乃云秋空鴈語共唱圓音靜夜猿啼全彰大義普賢榻金波覺海毘盧境水月道塲諸人若悟無生冥契聖境心隨萬境轉轉處實能幽隨流認得性無喜亦無憂至此一道平懷泯然自靜事理無礙性相圓融將山河大地為自<span class='corr'>己</span>將自<span class='corr'>己</span>作山河大地所謂若能轉物即同如來人人本具德相個個不無菩提但有聞法者無一不成佛良久云佛殿階前狗尿天屋後牛欄正覺塲。</p>
<p>師到順昌地藏院請上堂僧問昔日世尊陞座天雨四花今朝和尚陞座有何祥瑞師云杲日正當空進云即今四眾臨筵如何是和尚普利一句師云一雨普潤百草萌芽進云且喜大眾證明師云自肯始得乃云竿木隨身逢塲作戲神鋒在握到處生光捩轉虛空鐵靣皮擊碎那吒脊梁骨有此超方作畧始能妙應羣機直使恒沙國土共轉根本法輪無量法門咸歸三昧正覺所以諸上善人俱會一處皆因疇昔靈山授記人人本心是佛個個妙性圓明諸人直下承當去奚須更乞地藏菩薩救度死生縱饒十殿閻君低頭拱手牛頭馬靣呼來掃地燒香小鬼判官亦遣捧茶洗腳豈有罪過者哉如其未然有寒暑以促君壽有鬼神以妬爾福諸人既到者裡未發心者當已發心未信道者當已信道頓超生死涅槃速證菩提彼岸大眾更有一人不落凡聖窠臼還委悉麼泰山廟裡守爐神。</p>
<p>順昌普慶寺道舊請上堂僧問聖箭高拈出九重十方禪海盡朝宗師今賜紫還桑梓端的如何振祖風師便喝進云恁麼則祖印重光宗風永振師云玉笛橫吹三界外倒騎鐵馬五雲中進云打麵還他州土麥唱歌須是帝鄉人師云頼上座證明乃云普慶雲臻法喜開一溪流水遶華臺昔吾行腳從斯去今日依然到寺來既然到寺又承振公特請陞座高提無文寶印若論祖師心印狀似鐵牛之機去即印住住即印破拈起也雷轟地震放下也鬼神莫測直得心光燄朗浩蕩圓明照破生死根株裂破見聞疑網有時恁麼盡大地人亡鋒結舌有時不恁麼放汝諸人出氣總不恁麼青天白日也須喫棒何謂若不施大鉗鎚總是秦時[車*度]轢鑽設有超佛越祖底到來合作麼生接待烹雪煑茶同話舊水邊林下好閒行。</p>
<p>師到漳州開元寺臘八傳戒請上堂僧問瞿曇夜半覩明星餓眼生花惑亂人今日請師登此座一番提起一番新祗如未覩明星時如何師云秤錘雖舊鐵煆煉愈光新進云覩後如何師云落七落八進云堅持戒律如霜雪固守威儀若凖繩清淨行者因甚麼不入涅槃師云他家自有通霄路進云朝携錫杖穿花巷暮搭伽黎過酒家破戒比丘因甚麼不墮地獄師云何處不稱尊進云戒法<span class='corr'>已</span>蒙師指示向上宗乘事若何師云且領三十棒進云自從一見吾師後始信宗門別有傳師云龍蛇易辨衲子難瞞乃云道不虛行遇緣即應風雲際會選佛塲開此選佛塲乃唐時羅漢琛禪師肇建山僧因業風所吹寄錫於此蒙誨謙公請傳毘尼淨戒值釋迦成道良辰眾戒德虔請陞座敷揚法化况此山遡來宗風凜凜法幢巍巍碧玉流輝紫芝現瑞可謂栴檀林裡栴檀樹師子窟中師子兒眾中莫有師子兒麼若能騰踏哮吼動地驚天便乃超出佛祖一頭地不須受戒而戒體自精嚴不須持戒而戒念自堅礪不須證戒而戒性自圓明所謂清淨行者不入涅槃破戒比丘不墮地獄丹霞掩耳而去高沙彌不徃江寧詎不是越格師子者哉正當今日瞿曇夜覩明星悟道未審悟個甚麼諸人還委悉麼靣皺只因陪笑得腰駝原為打躬多。</p>
<p>明發先師忌日上堂化導緣<span class='corr'>已</span>畢隻履竟翛然白雲影未散倐忽又週年嗚呼法樹摧殘法燈暗滅法鼓絕響法橋傾折佛祖聞之眉皺天魔見之心恱曾遭屈抑恨難忘一瓣栴檀聊可雪大眾且道還來鑑格也無不見道寶月當空圓聖智三千剎海悉光輝。</p>
<p>信官李振華同室人周氏男士龍為大殿上梁請上堂台山此日駕金梁檀信遙臨請上堂翊贊宗猷培般若了明心地證真常寶旛懸掛光明殿福慧莊嚴不可量解作如是之因必夙植德本故於斯時超羣拔萃智海淵深心悟三玄之旨胸藏五車之書撥轉向上玄機全憑擎天好乎所以信手拈將來物物是藥信口說將去頭頭是道折栴檀而片片皆香碎瓊枝而寸寸是玉如斯過量人方行過量事大眾畢竟意作麼生踞虎頭兮攀龍角萬里青霄飛一鶚。</p>
<p>聖果剃度請上堂天性靈根向道深身心已久護叢林今朝圓頂披緇服畢竟還須究此心萬緣解脫無遮障頓悟菩提聖果因如此出家真道者光宗耀祖出頭人既若出頭且道如何施設撲破虛空無朕跡佛祖聞風心膽驚。</p>
<p>開爐上堂僧問展開坐具包乾象抖櫢袈裟裹太虛今日啟爐即不問安國安民作麼生師云四海歌堯德萬方樂舜年進云如何是安國境師云萬松洲上月一斗峯頭雲進云如何是安國人師云眉間藏日月袖裡納乾坤進云恁麼則昔日南陽今朝安國師云任汝支分乃云吹砂赴火冷熱趨奔崑崙砍額殿角相論遂拈起拂子吹云者火種頭自靈山傳至於今燈燈相續祖祖聯芳遡來瓜瓞不斷安國今日開爐不假靈峯火種不費檀信柴炭山僧自有安排將大千世界為紅爐百億星辰作獸炭南贍部洲東勝神洲西瞿耶尼北欝單越中央毘盧佛作大匠師陶鑄聖凡直使個個焦頭爛額成佛作祖去所以寒則普天匝地寒熱則普天匝地熱未審諸人向甚麼處廻避若也知廻避以免火星迸靣設或佇思摶量火星來也且照顧眉毛以拄杖打下法堂。</p>
<p>靖藩信童程服生為建佛殿請上堂僧問鼎新寶殿輪奐家風大闡宗乘則固是即今一句請師通師云好手應須誇徧拍三臺總是大家催進云檀那齊出手共建選佛塲畢竟獲何功德師云風行草偃水到渠成進云四海聖凡歸安國十方雲水擁獅王且作麼生接待師云一盤栗棘蓬進云恁麼則代代傳燈錄[泳-永+(瓜-、)]衍亘古長師云宗風扇大地玉葉蔭乾坤乃云賢于插莖草須達布黃金大家齊出手相共建叢林服生程善士夙植般若因剎竿解扶起功德越常尋萱親垂白髮勳業註円庭期悟無生旨嘉聲亘古今政當上梁之際且道如何指陳跨海大材必大用葢天葢地遍風光。</p>
<p>郭超凡紀信吾居士等請上堂僧問建法幢立宗旨是甚麼人師云沒鼻孔漢進云台山新變豹狐兔盡潛踪師云方稱好手進云祗如今日設齋慶讚一句又作麼生師云端坐受供養施主常安樂僧禮拜乃云打開不二門<span class='corr'>已</span>入如來地今現居士身曾受靈山記一任塵勞堆裡葢色騎聲名利塲中和泥合水出入自由絲毫不犯蕩蕩乎彌滿八極巍巍乎體遍十方湛含寶月之真空頓超情識之見網靡踪靡跡無去無來千聖不知名萬靈咸瞻仰優曇花茂菩提果香畢竟如何修證晨朝禮拜乾屎橛夜來枕上罵彌陀。</p>
</div>
<p class='juan'>明覺聰禪師語錄卷第八</p>
<div class='div-w'>
<p class='h1'>音釋</p>
<div class='div-note'>氛<p style="margin-left:1em"><span class='note-inline'>(符分切音汾氣也)</span>。</p>
蒞<p style="margin-left:1em"><span class='note-inline'>(與莅同臨也)</span>。</p>
炫<p style="margin-left:1em"><span class='note-inline'>(熒絹切音眩耀光也)</span>。</p>
翊<p style="margin-left:1em"><span class='note-inline'>(逸職切音弋輔也)</span>。</p>
瓞<p style="margin-left:1em"><span class='note-inline'>(杜結切音絰㼎蔓也)</span>。</p>
</div></div>
</div><!-- end of div[@id='body'] -->
</body></html>