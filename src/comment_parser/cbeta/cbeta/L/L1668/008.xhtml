<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu12' />
<p class='juan'>御錄宗鏡大綱卷八　　　　　　　兩八</p><p>問從禪定而發慧因靜慮以證真何不令息念澄神冥宗照體故云禪能洗根情之欲垢摧結使之高山滅覺觀之猛風遮煩惱之毒箭曷乃廣論總別說佛說心惑亂初機有違正典答夫禪有四種一作異計忻上厭下而修者是外道禪二信正因果亦以忻厭而修者是凡夫禪三了生空理證偏真之道而修者是小乘禪四達人法二空而修者是大乘禪若背教而唯成闇證只為<span class='corr'>己</span>眼不明守默而但坐癡禪所以慧心弗朗徒興邪行空濫真修入道之初教觀須具執觀門而棄教旨終成上慢之愚徇他說而背自心實招數寶之誚所以華嚴明成就無生之慧先賴多聞佛藏說速入涅槃之門皆因聽法如佛藏經頌云百千啞羊僧無慧修靜慮設經百千劫無一得涅槃聰敏智慧人能聽法說法斂念須臾頃必速至涅槃此頌是自利入道也又經頌云假使頂戴塵沙劫身為牀座徧三千若不傳法利眾生決定無能真報者斯頌乃利他報恩也華嚴明菩薩證無生慧光皆因善巧多聞又聞有助觀起信之功能圓自行說有斷疑成佛之力可以化他故華嚴經頌云譬如闇中寶無燈不可見佛法無人說雖智不能了是以說圓頓教印眾生心開大施之門成無邊之益若不以此示人雖有利他而不盡善所益既尠用力尤多若直指自心全提家寶如傾囊倒藏大施無遮徹果該因究竟常樂所以輔行記云若以權法化人法門雖開不名傾藏今於一心開利物門傾祕密藏示真實珠心既不窮藏亦無量藏既無量珠則無邊含一切法故名為藏理體無缺譬之以珠是則開示眾生本有覺藏非餘外來維摩經云法施會者無前無後一時供養一切眾生是名法施之會。</p>
<p>問生佛同體何故苦樂有殊答諸佛悟達法性皆自然了心原妄想不生不失正念我所心滅故不受生死即究竟常寂滅以寂滅故萬樂自歸一切眾生迷於真性不達本心種種妄想不得正念故即憎愛以憎愛故心器破壞即受生死故諸苦自現欲知法要守心第一若。</p>
<p>人不守真心得成佛者無有是處故云制心一處無事不辦一切萬法不出自心入萬法門三乘位體一切賢聖論其宗教莫非自心是本文句疏云若尋教迹迹廣徒自疲勞若尋理本本高高不可極日夜數他寶自無半錢分但觀<span class='corr'>己</span>心之高廣扣無窮之聖應機成致感逮得<span class='corr'>己</span>利故用觀心釋當知種種聲教若微若著若權若實皆為佛道而作筌罤大經偈云麤言及細語皆歸第一義此之謂也。</p>
<p>如大智度論云譬如治病苦藥鍼炙痛而得差如有妙藥名穌陀扇陀病人眼見眾疾皆愈除病雖同優劣法異聲聞菩薩教化度人亦復如是苦行頭陀初中後夜勤心禪觀苦而得道聲聞教也觀諸法相無縛無解心得清淨菩薩教也是以了心實相悟在剎那積行而成因賖果遠但有一毫之善悉隨喜迴向實相之心乃至四威儀中觸途成觀念念契旨步步入玄不令一塵而失真智如箭射地無不中者故知信解實相心入宗鏡內舉念皆是無往不真方順佛所知不謗三寶若得實相智慧所廕一切萬行悉皆成就如大鵬影覆其子令子增長如今學人但自直下內了自心莫疑外境心若得了外境皆虛一法纔通萬像盡歸心地一輪有阻千車悉滯修途明明而只在自知念念而無非真實外麤易鑒不慮他疑內密難窮唯應親證如龐居士偈云中人樂寂靜下士好威儀菩薩心無礙同凡凡不知佛是無相體何須有相持但令心了事遮莫外人疑如人渴飲水冷暖自心知。</p>
<p>又若入此宗鏡諦了自心無處無方一切清淨甚深大迴向經云佛言有三種迴向何等為三謂過去空當來空現在空無有迴向者亦無迴向法亦無迴向處菩薩摩訶薩當作是迴向作是迴向時三處皆清淨以此清淨功德與一切眾生共迴向阿耨多羅三藐三菩提作是迴向者無有凡夫及凡夫法乃至亦無有佛及向佛者何以故法性無緣不生不滅無所住故。</p>
<p>此宗鏡錄是大智所行上根能受絕投巖癡狂之見捨草菴下劣之心非限量之懷輒可希冀持螺何以酌海折草焉能量天若遇大機又不可行於小徑須依宗鏡直示本心如經云無以穢食置於寶器無以大海內於牛跡是知於此生信者甚為希有何者信果佛則易如十方諸佛信因佛則難如現今眾生故起信鈔云信過去釋迦當來彌勒等是佛則為易有今信眾生心中真如是凡聖通依迷之則六趣無窮悟之則三寶不斷此為希有故知萬法歸心則道全矣。</p>
<p>如庚桑子道全篇云吾能聽視不用耳目非易耳目之用所告者過也公曰孰如是寡人增異矣其道若何寡人早願聞之庚桑子曰我體合於心心合於氣氣合於神神合於無其有介然之有唯然之音雖遠際八荒之表邇在眉睫之內來干我者吾必盡知之迺不知為是我七竅手足之覺五藏六腑心慮之所知其自知而<span class='corr'>已</span>矣何璨注云心形泯合神氣冥符洞然至心與無同體然後心彌靜而志彌遠神愈默而照愈彰理極而自通不思而玄覽非夫至神至聖其孰能與於此哉斯乃靈真之要樞重玄之妙道者也是以內外指歸須冥符心體則洞照無遺矣遂能和光萬有體納十方夫言和者非有能所二法相順名和如古德云凡聖各別不得名和心體離念不得眾生相法界即我我即法界名和首楞嚴經云觀世音菩薩白佛言世尊我從聞思修入三摩地初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前忽然超越世出世間十方圓明獲二殊勝一者上合十方諸佛本妙覺心與佛如來同一慈力二者下合十方一切六道眾生與諸眾生同一悲仰斯乃能所迹消真俗冥合非從事行因異而同但了心無自他萬法自然一體既與萬法體和則不共物諍如華手經云佛告舍利弗是故菩薩發菩提心應當觀察是心空相舍利弗何等是心云何空相舍利弗心名意識即是識陰意入意界心空相者心無心相亦無作者何以故若有作者則有彼作而此人受若心自作則自作自受舍利弗是心相空無有作者無使作者若無作者則無作相右人戲論是心相者則與無礙空無相諍若與無礙空無相諍是人則與如來共諍若與如來共諍當知是人則墜深坑是知若入宗鏡海中<span class='corr'>已</span>攝餘一切法門登法性山悉見諸無邊境界如大涅槃經云譬如有人在大海浴當知是人<span class='corr'>已</span>用諸河泉池之水菩薩摩訶薩亦復如是修習如是金剛三昧當知已為修習其餘一切三昧。</p>
<p>問諸佛境界唯趣不思議一心解脫之門何謂不思議解脫答以一切法非有而有有而非有非定量之所知故稱不思議既以非有而有即不住於無有而非有即不住於有有無不住即於諸法悉皆解脫以一切法不出有無故是知一心解脫之中無有文字則無生死無煩惱無陰界無眾生無憂喜無苦樂無繫縛無往來無是無非無得無失乃至無菩提無涅槃無真如無解脫以要言之一切世出世間諸法悉皆無有如首楞嚴經云知見立知即無明本知見無見斯即涅槃無漏真淨云何是中更容他物。</p>
<p>所以大涅槃經中佛說一百句解脫句句皆云真解脫者即是如來夫如來者即一心真如自性中來故云如來。</p>
<p>如經云當知解脫即是如來如來之性即是解脫解脫如來無二無別是以如來之性即眾生性眾生之性即一切法性一切法性即是心性以心性徧一切處故則一切處悉是不思議解脫以不見自性故則隨處貪著著即被縛若了斯宗縛脫俱寂所以云離即著著即離幻化門中生實義亦無離亦無著何處更求無病藥。</p>
<p>是知心解則一切解與真性而相應心縛則一切縛與塵勞而共處出要之道於此絕言方便之門更無過上此不思議真性解脫法門一入全真真外無法意消能所情斷是非此非誦文法師凑其智海闇證禪伯了此慧燈唯除真見性人一乘道種方能悟入頓了無疑此圓頓教門唯一無分別法耳無有際畔不涉一多以即邊而中故無法可比以即妄而真故無法可待豈更佛法待於佛法唯一絕待如來法界故出法界外無復有法無所可待亦無所絕唯證相應不在言說。</p>
<p>問眾生法身與佛平等云何不起報化之用耶答雖本平等隱顯有殊隱名如來藏顯名法身起信疏云但眾生迷自真理起於妄念是時真如但現染相不顯其用如水為風所擊但起波瀾而不能現像。</p>
<p>又鈔釋應化不起者但以妄染覆之非謂本覺無此應用亦非固心抑令不起斯則過在於妄迷而不知何關於覺以本覺常具常熏故如修竹有龍鳳之音塵鏡有照膽之用是知靈臺絕妙眾生莫知若暫返照迴光無有不得之者如地中求水鑛裏求金唯慮不肯承當沉埋心寶宗鏡委細意囑於斯普勸後賢直須知有。</p>
<p>問華嚴經是圓滿教所明一法纔起皆有眷屬隨生今此何故唯論絕待答所言眷屬者皆是理內眷屬佛如眾生如一如無二如必無心外法而為主伴如淨名疏問華嚴頓教大乘可得約行明諸法門此方等經及小乘教何得亦約觀行明義答此經既云諸佛解脫當於眾生心行中求若不約觀行豈稱斯文。</p>
<p>故知了義教不了義教皆是了義以唯一心故所以云圓機對教無教不圓理心涉事無事非理又云根羸則法劣器廣則道圓故問此宗玄奧性自天真非生因之所生唯了因之所了云何廣述諸有差別行門答夫妙達殊倫則法法齊旨巧通異道乃物物咸如夫言了因者乃是於真心中性德顯了故名了因生因者亦是信心中能生六度萬行故名生因生了俱心理行非外若不了此取捨萬端纔入斯宗自無高下夫三界之有是菩提之用本末相徧空有融通豈同豁爾之無塊然之有如大智度論云空有二種一者善空熾然修一切行而了性空二者惡空恣行惡法而欲撥令空今論不可得空此空不離諸法諸法不離此空當知一切法趣空如瓶處空十方界空不異瓶空故十方空皆趣瓶空華嚴論云若也但修空無相法身即於智不能起用若但一向生想不見無相法身即純是有為又云如是大悲如是智慧如是萬行皆為長養初發心住初生佛家之智慧大悲令慣習自在故時亦不改法亦不異智亦不遷猶如竹葦依舊而成初生與終無有麤細亦如小兒初生而後長為大無異大也是知差別行門皆入畢竟空中若欲見道修行無出身心之內。</p>
<p>華嚴經頌云身為正法藏心為無礙燈照了諸法空名曰度眾生故知身為法聚無一法出我身田心為慧光無一智離我心海若迷之者則身為苦聚病原心作無明怨賊先須察所治過患之迹方立能治功德之門則一切眾生所造過患莫越身心若欲對治唯戒與慧若修身戒則戒急而妙行成若修心慧則乘急而真性顯故得乘戒兼急理行俱圓正助相資方入宗鏡內外朗鑒一道清虛。</p>
<p>問道無可修法無可問纔悟大旨萬事俱休故云言語道斷心行處滅又法華經云三藏學者尚不許親近今示身戒心慧既違大乘之經教何成後學之信門答經中所斥三藏學者即是小乘戒定慧戒則但持身口斷四住<span class='note-inline'>(見一切住地欲愛住地色愛住地無色愛住地)</span>枝葉之病苗定則形同枯木絕現外威儀之妙用慧則唯證偏空失中道不空之圓理故稱貧所樂法墮下劣之乘為淨名所訶是愚人之法今此圓宗定慧尚不同大乘初教無相之空及大乘別教偏圓之理豈與三藏灰斷定慧之所論乎此宗鏡錄戒定慧乃至一事一行一一皆入法界具無邊德是無盡宗趣性起法門無礙圓通實不思議。</p>
<p>如觀和尚云凡聖交徹即凡心而見佛心理事雙修依本智而求佛智是以八地<span class='corr'>已</span>能離念佛勸方令起於事行故經頌云法性真常離心念二乘於此亦能得不以此故為世尊但以甚深無礙智此勸皆是事行故是知果佛須性相具足因行必須事理雙修依本智如得金修理行如去礦修事行如造作求佛智如成器也又華嚴演義云若執禪者則依本智性無作無修鏡本自明不拂不瑩若執法者須起事行求依他勝緣以成<span class='corr'>己</span>德並為偏執故辯雙行依本智者約理無漏智性本具足故而求佛智者約事無所求中吾故求之心鏡本淨久翳塵勞恒沙性德並埋塵沙煩惱是故須以隨順法性無慳貪等修檀等六波羅密以諸佛<span class='corr'>已</span>證我未證故又理不礙事不妨求故事不礙理求無求故若此之修修即無修為真修矣大智度論云法忍者於內六情不著於外六塵不受能於此二不作分別何以故內相如外外相如內二相俱不可得故一相故因緣合故其實空故一切法相常清淨故何謂一切法相常清淨以同遵一道故所以華嚴疏云一道甚深者亦名一乘佛佛皆同一真道故佛佛所乘同觀心性萬行齊修自始至終更無異徑故為一道問真心常住徧一切處者即萬法皆真云何而有四時生滅答了真心不動故則萬法不遷即常住義若見萬法遷謝皆是妄心以一切境界唯心妄動心若不起外境本空以從識變故若離心識則尚無一法常住豈况有萬法遷移問如今現見物像榮枯時景代謝如何微細披剝明見不遷之旨答但當見性自斷狐疑故金剛三昧經云因緣所生義是義滅非生滅諸生滅義是義生非滅是以起恒不起不起恒起如此通達不落斷常可正解一心不遷之義矣如先德云夫物性無差悟即真理真即不變物自湛然常情所封於不動中妄以為動道體淵默語路玄微日用而不知者物不遷也事像可觀稱之為物物體各住故號不遷不遷故隨流湛然清淨為物故與四像而為所依故知無生不生無形不形處性相而守一者其唯不遷論焉所以不遷論云是以如來因羣情之所滯即方言以辯惑乘莫二之真心吐不一之殊教乖而不可異者其唯聖言乎故談真有不遷之稱導俗有流動之說雖復千途異唱會歸同致矣而徵文者聞不遷則謂昔物不至今聆流動者而謂今物可至昔既曰古今而欲遷之者何耶是以言往不必往古今常存以其不動稱去不必去謂不從今至古以其不來不來故不馳騁於古今不動故各性住於一世然則羣籍殊文百家異說者苟得其會豈文言能惑之哉是以人之所謂住我則言其去人之所謂去我則言其住然則去住雖殊其致一也故經云正言似反誰當信者斯言有由矣何者人則求古於今謂其不住吾則求今於古知其不去今若至古古應有今古若至今今應有古今而無古以知不來古而無今以知不去若古不至今今亦不至古事各性住有何物而可去來然則四像風馳旋機電卷得意毫微雖速而不轉也是以如來功流萬世而常存道通百劫而彌固成山假就於始簣修途託至於初步者果以功業不可朽故也功業不可朽故雖在昔而不化不化故不遷不遷故則湛然矣故經云三災彌淪而行業湛然信其言也何者夫果不俱因因因而果因因而果因昔不滅果不俱因因不來今不滅不來則不遷之致明矣復何惑於去留躊躇於動靜之間哉。</p>
<p>問萬法唯識諸佛單住真如名無垢識者為復決定有心決定無心答據體則言亡四句意絕百非約用則唯智能明非情所及如華嚴經云佛子如來心意識俱不可得但應以智無量故知如來心古釋云如來心意識俱不可得者約體遮詮也但應以智無量故知如來心者寄用表詮也一師云識等有二一染二淨佛地無有漏染心及心所而有淨分心及心所果位之中智彊識劣故於心王上以顯無染約彼智所以明無量若必無王所智依何立經云如來無垢識是淨無漏界解脫一切障圓鏡智相應則有心王明矣一師云以無積集思量等義故說心等叵得就無分別智以顯無量非無心體上之三解俱明心意識有又云佛果實無心意意識及餘心法云不可得唯有大智故言智無量故知如來心經云唯如如及如如智獨存佛地論中五法<span class='note-inline'>(五法者清淨法界兼四智)</span>攝大覺性唯一真法界及四智<span class='note-inline'>(大圓鏡智平等性智妙觀察智成所作智)</span>菩提不言更有餘法此二說約無若依前有未免增益亦不能通不可得言若依後無未免損減亦不能通知佛心言既云知如來心不可言無心可知明非無心矣又心既是無智何獨立亦違涅槃滅無常識獲常識義若有無二義雙取未免相違若互泯雙非寧逃戲論若後宗言唯如智者以心即同真性故曰唯如照用不失故云如智豈離心外而別有如是則唯如不乖於有前宗以純如之體故有淨心心既是如有之何失是知即真之有與即有之真二義相成有無無礙正消經意者言不可得者以心義深玄言不及故寄遮顯深言但以智知如來心者託心所寄表顯深云何深玄欲言其有同如絕相欲言其無幽靈不竭欲謂之情無殊色性欲謂無情無幽不徹是知佛心即有即無即王即數心中非有意亦非不有意意中非有心亦非不有心數非依於王亦非不依王一一皆爾圓融無礙清涼記釋云言佛無心有智成相違過心王最勝尚說為無智無所依豈當獨立如無君主何有臣下今先別會二宗後通合二宗先會法性宗意云心即是如智即如智離心無如則知有如<span class='corr'>已</span>有心矣况即體之用稱如智即用之體即是真如如一明珠珠體即如明即如智豈得存如亡於心矣次會法相宗意云即如之有有豈乖如如鏡即虛則有心無失是知即真之有即有之真通會二宗即真之有是法相宗即有之真是法性宗兩不相離方成無礙真佛心矣又心中非有意亦復非無意者非有是不即義二相別故亦非不有是不離義無二體故又非有者以無二體互攝盡故亦非不有者二相不壞力用交徹故。</p>
<p>問境識俱遣眾生界空諸佛究竟成得何法答一切異生因識對境於生死中妄生執著起常等四倒二乘之人於涅槃中妄求解脫起無常等四倒諸佛如來因境識俱空能離八倒成得真常樂我淨四波羅密寶性論云依二種法如來法身有淨波羅密一者本來自性清淨以同相故二者離垢清淨以勝相故有二種法如來法身有我波羅密一者遠離諸外道邊以離虛妄我戲論故二者遠離諸聲聞邊以離無我戲論故有二種法如來法身有樂波羅密一者遠離一切苦二者遠離一切煩惱習氣有二種法如來法身有常波羅密一者不滅一切諸有為行以離斷見邊故二者不取無為涅槃以離常見邊故勝鬘經云世尊見諸行無常是斷見非正見見涅槃常是常見非正見妄想見故作如是見所以如來唯證四德涅槃祕密之藏問既經云見諸行無常是斷見非正見見涅槃常是常見非正見者云何教中或說無我又說於我豈不相違耶答夫說常與無常我與無我但形言跡皆是方便所以肇論云菩薩於計常之中演非常之教以佛初出世便欲說圓常之妙門真我之佛性為一切外道皆妄執神我徧十方界起於常見若說真常樂我淨恐濫邪解且一時拂下情塵故云無常無樂無我無淨又二乘及權假菩薩不知諸佛祕旨執方便門怱怱取證皆住無我之理以為究竟世尊又愍不達遂乃具說常樂我淨若有於此究竟之說明見真我佛性人木蟲塵分明無惑尚不住於中道豈更見有常無常我無我二見之所亂乎或若雖聞常樂我淨之名只作常樂我淨之解隨語生見昧自真心則我無我之藥成我無我之病故知真我難辨非證不明。</p>
<p>夫欲正修行者不歸宗鏡皆墮邪修以萬緣所起起自真如故清涼鈔云因該果海果徹因原以極果由於始信信依本智而起今不離本智故斯則以因成果攝果酬因然因有二種一約本有恒沙性德信解行願等無不具故二約修起謂依本信德而起信心依本解德而起解心如起信論云以知法性無慳貪故隨順修行檀波羅密等故一一修起皆帶本有俱來至果無間道中一時頓圓解脫道中因果交徹名為得果果亦有二一者本有菩提涅槃一切佛性本覺具故二者修起令證菩提始覺悟故始覺同本無復始本之異名究竟覺則二果無礙然二因本從本覺體上起來則二因與本果無礙始覺既同本覺則極果全同於二因則二因與二果交徹故因該果海果徹因原又初發心時便成正覺因該果也雖得佛道不捨菩薩行果徹因也。</p>

<p class='juan'>御錄宗鏡大綱卷八</p>
<div class='div-w'>
<p class='h2'>音釋</p>
<div class='div-note'>尠<p style="margin-left:1em"><span class='note-inline'>(先上聲少也)</span>。</p>
鍼<p style="margin-left:1em"><span class='note-inline'>(諸深切)</span>。</p>
睫<p style="margin-left:1em"><span class='note-inline'>(音接目旁毛也)</span>。</p>
鑛<p style="margin-left:1em"><span class='note-inline'>(古猛切)</span>。</p>
躊踷<p style="margin-left:1em"><span class='note-inline'>(上音儔下音除猶豫也)</span>。</p>
</div></div></div>
</div><!-- end of div[@id='body'] -->
</body></html>