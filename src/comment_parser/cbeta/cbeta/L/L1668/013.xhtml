<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu17' />
<p class='juan'>御錄宗鏡大綱卷十三　　　　　　疏三</p><p>問有為無為二門為當是一是異答非一非異非泯非存何者若是一者仁王經不應云諸菩薩等有為功德無為功德悉皆成就又維摩經云菩薩不盡有為不住無為等二義雙明豈是一耶若是異者般若經佛告善現不得離有為說無為不得離無為說有為豈成異耶若云俱泯者華嚴經云於有為界示無為之理不滅有為之相於無為界示有為之法不壞無為之性則有無性相無礙俱存若言俱存者如前論云二依法性假施設有謂空無我所顯真如有無俱非心言路絕則百非莫能惑四句不能詮非可以情謂有無唯應智超言像方達有為無為唯識之真性矣如大智度論復次夫生滅法者若先有心後有生則心不待生何以故先<span class='corr'>已</span>有心故若先有生則生無所生又生滅性相違生則不應有滅滅時不應有生以是故一時不可得異亦不可得是則無生若無生則無住滅若無生住滅則無心數法無心數法則無心不相應諸行色法色法無故無為法亦無故何以故因有為故有無為若無有為則亦無無為是故不應言諸法有又勝思惟梵天所問經云有為無為之法文字言說有差別耳持世經云有為法如實相即是無為。</p>
<p>問八識真原萬法棲止約其體性都有幾種答經論通辯有三種性約能所染淨分別隨事說三縱有卷舒皆不離識性合則一體無異開則三相不同<span class='note-inline'>(即三性之相對上體言故稱為相)</span>三相不同約用而行布一體無異就性以圓融行布乃隨義以施為圓融則順性而冥寂若無行布無可圓融如無妄情不立真智染淨既失二諦不成是以因妄辯真在行相而須悉尋迹得本假因緣以發明斯三性法門收凡聖境界事無不盡理無不窮今言三性者約經論共立一徧計所執性二依他起性三圓成實性徧計所執性者謂愚夫周遍計度所執蘊等實我實法名為徧計性有二一自性總執諸法實有自性二差別別執取常無常等實有自體或依名徧計義如未識牛聞牛名便推度因何道理名之為牛或依義徧計名或見物體不知其名便妄推度此物名何如未識牛共推度云為鬼耶為獸耶此諸徧計約體不出人法二體約執不出名義二種。</p>
<p>依他起性者依他眾緣和合生起猶如幻事名依他性圓成實性者一味真如圓滿成就。</p>
<p>問三性中徧計是妄想即無依他屬因緣是有否答此二性能所相生俱無自體何者因妄想故立名相因名相故立因緣若妄想不生名相何有名相不有因緣即空以萬法不出名故。</p>
<p>破妄想徧計性者如二乘修諸觀行若作青想觀時天地萬物莫不皆青也以無青處見青由心變故於一色境種種不同譬凡夫妄見生死亦是無生死處妄見生死也。</p>
<p>破因緣依他性者如目瞖所見差別不同彼實非有緣所起法斯則妄想體空因緣無性即是圓成究竟一法如明眼人見淨虛空况一真心更無所有問此三性中幾法是假幾法是實答識論云徧計所執妄安立故可說為假無體相故非假非實依他起性有實有假聚集相續分位性故說為假有心心所色從緣生故說為實有若無實法假法亦無假法依實因而施設故圓成實性唯是實有不依他緣而施設故。</p>
<p>又三性者即是一性一性即無性何者徧計無相依他無生圓成無性解深密經云瞖眼人如徧計現青黃如依他淨眼如圓成攝論云分別性如蛇依他性如藤若人緣四塵相分析此藤但見四相不見別藤但是色香味觸相故藤非實有以離四塵外無別有藤所以論偈云於藤起蛇知見藤則無境若知藤分已藤知如蛇知若知藤之性分是空則例如藤上妄生蛇想攝論云菩薩不見外塵但見意言分別即了依他性。</p>
<p>菩薩住何處唯住無分別一切名義中平等平等又依二種平等謂能緣所緣能緣即無分別智以智無分別故稱平等所緣即真如境境亦無分別故稱平等又此境智不住能取所取義中譬如虛空故說平等平等由此義故菩薩得入真實性此位不可言說以自所詮故證時離覺觀思惟分別故古德問云我見所緣影像若是依他有者應有依他性實我答此相仗因緣生但是依他性幻有之法而非是我由彼妄執為我故名妄執此有兩重相約此相從因緣生有力能生心此乃是有名依他性法於此不稱所執法義邊名徧計所執乃名為無如人昏冥執石為牛石體不無我見所緣緣依他相有如石本非牛妄心執為牛此所執牛其體全無如相分本非我妄心執為我此所執其體全無但有能執心而無所執我謂於此石處有所緣石而無所執牛於此相分上有所緣法而無所執我。</p>
<p>問依他起相但是自心妄分別有理事雙寂名體俱虛云何有憂喜所行境界答譬如夜行見杌為鬼疑繩作蛇蛇之與鬼名體都無性相恒寂雖不可得而生怖心以體虛而成事故清涼疏云若依攝論說喻皆喻依他起性然並為遣疑所疑不同故所喻亦異一以外人聞依他起相但是妄分別有非真實義遂即生疑云若無實義何有所行境界故說如幻謂幻者幻作所緣六處<span class='note-inline'>(即六塵)</span>豈有實耶二疑云若無實何有心心法轉故說如燄飄動非水似水妄有心轉三疑云若無實何有愛非愛受用故說如夢中實無男女而有愛非愛受用覺時亦爾四疑云若無實何有戲論言說故說如響實無有聲聽者謂有五疑云若無實何有善惡業果故說如影謂如鏡影像故亦非實六疑云若無實何以菩薩作利樂事故說如化謂變化者雖知不實而作化事菩薩亦爾是以萬法雖空體虛成事一真非有無性隨緣則湛爾堅凝常隨物化紛然起作不動真如。</p>
<p>問此三性法為當是一是異若道是一不合云依圓是有徧計是無若道是異又云皆同一性所謂無性答此三性法門是諸佛密意所說諸識起處教網根由若即之取之皆落凡常之見若離之捨之俱失聖智之門所以藏法師依華嚴宗釋三性同異義一圓成真如有二義一不變二隨緣二依他二義一似有二無性三徧計所執二義一情有二理無由真如不變依他無性所執理無由此三義故三性一際又約真如隨緣依他似有所執情有由此三義亦無異也是故真該妄末妄徹真原性相融通無障無閡問依他似有等豈同所執是情有耶答由二義故無異也一以彼所執執似為實故無異法二若離所執似無起故真中隨緣亦爾以無所執無隨緣故又以三性各有二義不相違故無異性且如圓成雖復隨緣成於染淨而恒不失自性清淨只由不失自性清淨故能隨緣成染淨也猶如明鏡現於染淨而恒不失鏡之明淨只由不失鏡明淨故方能現染淨之相以現染淨知鏡明淨以鏡明淨知現染淨是故二義唯是一性雖現淨法不增鏡明雖現染法不汙鏡淨非直不汙亦乃由此反現鏡之明淨真如亦爾非直不動性淨成於染淨亦乃由成染淨方現性淨非直不壞染淨明於性淨亦乃由性淨故方成染淨是故二義全體相收一性無二豈相違也由依他無性得成似有由成似有是故無性此即無性即因緣因緣即無性是不二法門也所執性中雖復當情稱執現有然於道理畢竟是無以於無處橫計有故明知理無是故無二惟一性也問真如是有耶答不也隨緣不變故空故真如離妄念故問真如是無耶答不也不變隨緣故不空故聖智所行處故問真如是亦有亦無耶答不也無二性故離相違故問真如是非有非無耶答不也具法故離戲論故問依他是有耶答不也緣起無性故約觀遣故異圓成故問依他是無耶答不也無性緣起故能現無生故異徧計故是智境故問依他是亦有亦無耶答不也無二性故離相違故問依他是非有非無耶答不也有多義門故離戲論故問徧計是有耶答不也理無故無體相故問徧計是無耶答不也情有故無相觀境故能翳真故問徧計是亦有亦無耶答不也無二性故問徧計是非有非無耶答不也所執性成故<span class='corr'>已</span>上護執竟今執成過者若計真如一向是有者有二失一不隨緣二不待了因故問教云真如為凝然常既不隨緣豈是過耶答聖說真如為凝然者此是隨緣成染淨時恒作染淨而不失自體即是不異無常之常名不思議常非謂不作諸法如情所謂之凝然也不異無常之常出於情外故名真如常經云不染而染明常作無常染而不染明作無常時不失常也又不異常之無常故說真如為無常經云如來藏受苦樂與因俱若生若滅又依他是生滅法亦得有不異常之無常不異無常之常以諸緣起無常之法即無自性方成緣起是故不異常性而得無常故云不生不滅是無常義此即不異於常成無常也又諸緣起即是無性非滅緣起方說無性即是不異無常之常也經云色即是空非色滅空又眾生即涅槃不更滅也此與真如二義同即真俗雙融二而無二故論云智障甚盲闇謂真俗別執故也又真如若不隨緣成於染淨染淨等法即無所依無所依有法又墮常也又真如若有者即不隨染淨染淨諸法既無自體真又不隨不得有法亦是斷也乃至執非有非無等四句皆墮斷常也若依他執有者謂<span class='corr'>己</span>有體不藉緣故無緣有法即是常也又由執有即不藉緣不藉緣故不得有法即是斷也問依他性是有義便有失者何故攝論云依他性以為有耶答此即不異空之有從緣無體故一一緣中無作者故由緣無作方得緣起是故非有之有為依他有即是不動真際建立諸法若依他執無者即緣無所起不得有法即是斷也問若說緣生為空無即墮斷者何故中論廣說緣生為畢竟空耶答聖說緣生以為空者此即不異有之空也此即不動緣生說實相法也是故如情執無即是斷過又若執依他為無法者無法非緣非緣之法即是常也乃至執非有非無皆成斷常二患若徧計性中計所執為有者聖智所照理應不空即是常也若妄執徧計於理無者即失情有故是斷也乃至執非有非無皆具上失上<span class='corr'>已</span>護過今當顯德者真如是有義何者迷悟所依故不空故不壞故真如是空義隨緣故對染故真如是亦有亦無義具德故違順自在故鎔融故真如是非有非無義二不二故定取不得故依他是有義無性緣成故依他是無義緣成無性故依他是亦有亦無義緣成故無性故依他是非有非無義隨取一不得故徧計是有義約情故徧計是無義約理故徧計是亦有亦無義由是所執故徧計是非有非無義由所執故故知執則為斷常二患不執成性德之門但除妄情非遣法也是以不離有以談真見有之本際匪存無而觀法了無之真原則不出有無不在有無何取捨之干懷斷常之所惑乎是則三性一性情有而即是真空一性三性真如而能成緣起終日有而不有有徹空原終日空而不空空該有際自然一心無寄萬法俱閒境智相應理行融即方入宗鏡瑩淨無瑕照破古今光吞萬彙矣。</p>
<p>故知妄依真起而能覆真真因妄顯而能奪妄真妄無體皆依識性。</p>
<p>夫一心妙門唯識正理能變所變內外皆通舉一例諸收無不盡如眾星列宿匪離於空萬本羣萌咸歸於地則可以拔疑根而開信戶朗智照而洗情塵若機思遲回未成勝解須憑問答漸入圓通真金尚假鍛鍊而成美玉猶仗琢磨而出華嚴私記云正念思惟甚深法門者有二種人能枯十二因緣大樹一者溫故不忘二者諮受新法此之謂也問心法不可思議離言自性云何廣興問答橫剖義宗答然理唯一心事收萬法若不初窮旨趣何以得至覺原今時不到之者皆是謬解麤浮正信力薄玄關綿密豈情識之能通大旨希夷非一期之所入若乃未到如來之地焉能頓悟眾生之心今因自力未到之人少為開示全憑佛語以印凡心憑佛語以契同渺然無際印凡心而不異豁爾歸宗又有二義須說一若不言說則不能為他說一切法離言自性二即說無說說與不說性無二故又此宗但論見性親證非在文詮為破情塵助生正信若隨語生見執解依通則實語是虛妄生語見故若因教照心唯在得意則虛妄是實語除邪執故起信論云當知一切諸法從本<span class='corr'>已</span>來非色非心非智非識非無非有畢竟皆是不可說相所有言說示教之者皆是如來善巧方便假以言語引導眾生令捨文字入於真實若隨言執義增妄分別不生實智不得涅槃又若文字顯總持因言而悟道但依義而不依語得意而不徇文則與正理不違何關語默故大般若經云若順文字不違正理常無諍論名護正法。</p>
<p>天王般若經偈云總持無文字文字顯總持大悲方便力離言文字說楞伽經云佛告大慧我等諸佛及諸菩薩不說一字所以者何法離文字故非不饒益義說言說者眾生妄想故大慧若不說一切法者教法則壞教法壞者則無諸佛菩薩緣覺聲聞若無者誰說為誰是故大慧菩薩摩訶薩莫著言說隨宜方便廣說經法淨名經云夫說法者無說無示其聽法者無聞無得譬如幻士為幻人說法當建是意而為說法。</p>
<p>思益經云汝等比丘當行二事一聖說法二聖默然但正說時了不可得即是默然不是杜口無說故昔人云幻人說法幻人聽由來兩箇總無情說時無說從君說聽處無聽一任聽又若以四實性<span class='note-inline'>(自生他生共生無因生名四執性破此四執名四實性)</span>自得法本住法約真諦中即不可說若以四悉檀隨他意語斷深疑生正信有因緣故則亦可得說又不可說即可說真理普徧故可說即不可說緣修無性故。</p>
<p>經云不可思議智境不可思議智照即此義也若破四性境智此名實慧若四悉赴緣說四境智此名權慧則權實雙行自他兼利方冥佛旨免墮<span class='corr'>己</span>愚問山河大地一一皆宗五性三乘人人是佛何須宗鏡強立異端答諸佛凡敷教跡不為<span class='corr'>己</span>知者言祖師直指人心只為未明者說今之所錄但示初機令頓悟圓宗不迂小徑若不得宗鏡之廣照何由鑒自性之幽深匪因智慧之光豈破愚癡之闇如臨古鏡妍醜自分若遇斯宗真偽可鑒豈有日出而不照然燈而不明者乎故華嚴記中述十種法明法即是境明即是心以智慧明照二諦法故云法明雖然法無成破此屬第一義門中且教自有開遮寧無善巧方便如大涅槃經中高貴德王菩薩品因瑠璃光菩薩欲來放光佛問於文殊文殊初以第一義答云世尊如是光明名為智慧智慧者即常住之法常住之法無有因緣云何佛問何因緣故有是光明廣說無因緣竟末後云世尊亦有因緣因滅無明則得熾然阿耨多羅三藐三菩提燈是知因教明宗非無所以從緣入道終不唐捐方便之門不可暫廢又夫宗鏡中纔說一字便是談宗更無前後以說時有異理且無差。</p>
<p>問但云方便說則無妨若約正宗有言傷旨答我此圓宗情解不及豈同執方便教人空有不融通體用兩分理事成隔說常住則成常見說無常則歸斷滅斥邊則成邊執存中則著中理今此圓融之旨無礙之宗說常則無常之常說無常則常之無常言空則不空之空言有則幻有之有談邊則即中之邊談中則不但之中立理則成事之理立事則顯理之事是以卷舒在我隱顯同時說不乖於無說無說不乖於說寶藏論云常空不有常有不空兩不相待句句皆宗是以聖人隨有說有隨空道空空不乖有有不乖空兩語無病二義雙通乃至說我亦不乖無我說事亦不乖無事何以故不為言語所轉也。</p>
<p>問既稱觀心自悟不假外緣云何廣讚佛恩稱揚經教答若不因教所指何由得識自心設不因教發明亦須憑教印可若不然者皆成自然外道闇證禪師直饒生而知之亦是多生聞經熏種或乃諸聖本願冥加所以台教云夫一向無生觀人但信心益不信外佛威加益此墮自性癡又一向信外佛加不內心求益此墮他性癡是以世間凡愚牽重不前者須假傍力助進如師與經是乃外緣證悟之者皆被冥加若不知恩如樹木不識日月風雨等恩經云非內非外而內而外而內故諸佛解脫於心行中求而外故諸佛護念云何不信外益也。</p>
<p>問平等真心羣生佛智雖然等有信解難生多抱狐疑少能圓證更希再明教理確實指陳答廣畧之教遮表之詮雖開合不同總別有異然皆顯唯心之旨終無識外之文證若恒沙豈唯一二所以法華經偈云知第一寂滅以方便力故雖說種種道其實為佛乘。</p>
<p>釋曰知第一寂滅者真如一心是本寂滅非輪廻生滅之滅亦非觀行對治之滅故稱第一於一心寂滅之中即無法可敷揚無道可建立為未了者以方便大慈力故雖說種種別門異道若尅體而論唯但指歸一心佛乘更無餘事。</p>
<p>楞伽經云佛告大慧身及資生器世間等一切皆是藏識影像所取能取二種相現彼諸愚夫墮生住滅二見中故於中妄起有無分別。</p>
<p>又入楞伽經偈云種種隨心轉唯心非餘法心生種種生心滅種種滅眾生妄分別無物而見物無義唯是心無分別得脫。</p>
<p>又華嚴經云一切方海中依於眾生心想而住大智度論云譬如調馬自見影不驚何以故自知影從身出如信入一乘調順之人見一切怖境不驚自知境從心出唯識論云如契經說三界唯心又說所緣唯識所現又說諸法皆不離心又說有情隨心垢淨又說成就四智菩薩能隨悟入唯識無境又頌說心意識所緣皆非離自性故我說一切唯有識無餘此等聖教誠證非一。</p>
<p>如前所說識差別相依理世俗非真勝義但以從初業識起見相二門因見立能因相立所能所纔具我法互興從此因有為而立無為對虛假而談真實皆無空體似有非真是以認互起之名見色有表而執空無表對相待之質見牛角有而執兔角無不知以有遮無有非定有以無遮有無非定無若了八識真心自然絕待疑消能所藤蛇於是併空見息對治形名以之雙寂。</p>
<p>問能所之見則心境宛然聖人知見如何甄別答雙照有空不住內外似谷答聲而絕慮如鏡鑒像而無心妙湛圓明寂而常照故云常在正念亦名正知非是有念有知亦非無念無知若唯無念寂而失照若但照體照而失寂並稱不正正在雙行還原集云得其妙性起照照見一切了了知無所知了了見無能見內外圓明廓周法界亦名毘盧遮那無障礙眼圓滿十方照見一切佛剎即此義也所以達人見聞不落能所既非是有見亦非無見但不生二相常合真空故大集經云慧燈三昧者即是諸法無二相也無二相者不在有無不出有無夫有無者以惑情所執有無皆失理無惑計有無皆真是知諸法非實非虛非空非有若無於有不成於無若無於無不成於有有無交徹萬化齊融又約聖人親證見聞之境有其四種所以大涅槃經云約佛妙證有四種聞一不聞聞二不聞不聞三聞不聞四聞聞台教釋云初入證道修道忽謝無所可有名為不聞真明豁開無所不照即是於聞故名不聞聞證得如是大般涅槃無有聞相故名不聞不聞證起惑滅名聞不聞寂而常照隨扣則應名曰聞聞初句證智次句證理第三句證斷第四句證應若事若理智斷自他於初智證之中具足無缺此一妙證盡涅槃海復次不聞聞是證了因聞不聞是證緣因不聞不聞是證正因聞聞是證境界乃至明四種生謂生生生不生不生生不生不生亦同四種聞義一生生是因緣所生法二生不生是我說即是空三不生生是亦名為假名四不生不生是亦名中道義若能了此四生之無生方達聖人見聞之境是以不取不捨達一道之原非有非空見諸法之實如肇論云道超名外因謂之無動與事會因謂之有謂之有者應夫有為彊謂之然耳彼何然哉故經云聖智無知而無所不知無為而無所不為此無相寂然之道豈曰有而為有無而為無動而乖靜靜而廢用耶而今之談者多即言以定旨尋大方而徵隅懷前識以標玄存所存之必當是以聞聖有知謂之有心聞聖無知謂等太虛有無之境邊見所存豈是處中莫二之道乎何者萬物雖殊然性本常一不可而物然非不物可物於物則名相異陳不物於物則物而即真是以聖人不物於物不非物於物不物於物物非有也不非物於物物非無也非有所以不取非無所以不捨不捨故妙存則真不取故名相靡因名相靡因非有知也妙存則真非無知也是知真心無寄不屬有無妙證之時自然明了問此佛之知見如何開示悟入答若約教天台文句疏配圓教四位開即十住示即十行悟即十向入即十地華嚴記釋大意云謂開除惑障顯示真理令悟體空證入心體若禪門南北二宗釋者北宗云智用是知慧用是見心不起名智智能知五根不動名慧慧能見是佛知見心不動是開開者開方便門色不動是示示者示真實相悟即妄念不生入則萬境常寂南宗云眾生佛智妄隔不見但得無念即本來自性寂靜為開寂靜體上自有本智以本智能見本來自性寂靜名示既得指示即見本性佛與眾生本來無異為悟悟後於一切有為無為有佛無佛常見本性自知妄想無性自覺聖智是故菩薩前聖所知轉相傳授即是入義。</p>
<p>大涅槃經云第一義空名為智慧二乘但空空無智慧菩薩得不但空即中道慧即此慧寂而常照二乘但得其寂不得寂照故非實相菩薩得寂又得寂照即是實相。</p>

<p class='juan'>御錄宗鏡大綱卷十三</p>
<div class='div-w'>
<p class='h2'>音釋</p>
<div class='div-note'>杌<p style="margin-left:1em"><span class='note-inline'>(五忽切音兀)</span>。</p>
琢<p style="margin-left:1em"><span class='note-inline'>(音捉治玉)</span>。</p>
諮<p style="margin-left:1em"><span class='note-inline'>(與咨同)</span>。</p>
確<p style="margin-left:1em"><span class='note-inline'>(乞約切音却堅也)</span>。</p>
甄<p style="margin-left:1em"><span class='note-inline'>(之人切音真陶也)</span>。</p>
</div></div></div>
</div><!-- end of div[@id='body'] -->
</body></html>