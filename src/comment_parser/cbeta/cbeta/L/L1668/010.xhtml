<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu14' />
<p class='juan'>御錄宗鏡大綱卷十　　　　　　　兩十</p><p>問真心無相云何知有不空常住湛然之體答以事驗知因用可辯事能顯理用能彰體如見波生知有水體十八空論云一切諸佛於無餘涅槃中亦不捨功德善根門猶隨眾生機緣現應化兩身導利含識所以得知涅槃之中猶有法身者以用證體既覩應化之用不盡故知此身之體常自湛然永無遷壞。</p>
<p>問悟此宗修行之人得圓滿普賢行否答一切理智無邊行願皆不出普賢一毛孔若實入此宗鏡中乃至凡聖之身一一毛孔皆能圓滿普賢之行。</p>
<p>如古德云以遮那之境界眾妙之玄門知識說之而不窮善財酌之而不竭文殊體之而寂寂普賢證之以重重何者以文殊是自心如理之體體常湛然以普賢是自心如量之用用周法界所以寶性論明有二種修行一如實修行了如理一味二徧滿修行備知一心有恒沙法界是以悟此真如無盡之心成得普賢無盡之行亦云梵行<span class='corr'>已</span>立<span class='corr'>己</span>事<span class='corr'>已</span>辦如不了此而妄有所修非唯不具普賢行門乃至三歸五戒等一切修進之門悉不成就以不達本故。</p>
<p>故知見性修行性周萬行如華嚴經云菩薩行即如來性如來性即菩薩行若明見此旨方稱圓修權教罔思下位天隔讚一念隨喜福尚無量何况正念修行為人開示。</p>
<p>故知萬途雖別一性無差若未歸此自心之性終非究竟凡有所作心境不亡皆墮輪迴不入真實如大智度論云復次如水性下流故會歸於海合為一味諸法亦如是一切總相別相皆歸法性同為一相是名為法性如金剛在山頂漸漸穿下至金剛地際到自性乃止諸法亦如是智慧分別推求<span class='corr'>已</span>到如中從如入自性如無本末生滅諸法戲論是名為法性。</p>
<p>詳夫諸大乘經祖佛正意凡從今日去紹佛乘人先須得本悟自真心不生不滅為因然後以無生之旨徧治一切所以華嚴論云若有習氣還以佛知見治之若不入佛知見設有修行但成折伏終不能入諸佛駛水之流如法華明開示悟入佛之知見只是於眾生心中而論開示以佛知見蘊在眾生心故若宗門中從上亦云先須知有然後保任又云頭尾須得相稱不可理行有闕心口相違入我宗中無有是處若未悟自心無生之理唯以生滅心為因欲求無生之果如蒸沙作飯種苦求甘因果不同體用俱失邪修妄習猶九十六種捏目生華趣寂執權似三乘道人勞神費力若入宗鏡理行俱圓可謂二見之良醫釋真之皎日矣故大涅槃經云譬如霧露勢雖欲住不過日出日既出<span class='corr'>已</span>消滅無餘善男子是諸眾生所有惡業亦復如是住世勢力不過得見大涅槃日是日既出悉能除滅一切惡業若未遇宗鏡正法之日不了一切法同虛空性執有前境相狀可觀隨相發心緣塵起行不達同體之旨悉墮有為盡成愛見之悲終成厭倦若依宗鏡如說修行所有一毫之功畢趣菩提之果是以無緣之緣顯無化之化謂眾生真心稱理不可得故若無緣即無所化若真心隨緣不壞緣起則亦有所化如是則非真流之行無以契真非起行之真不從行顯良以體融行而因圓行該真而果滿理行兼備因果同時圓解圓修方成宗鏡又此普賢之行全是佛智佛智即是真心如華嚴經頌云佛智廣大同虛空普徧一切眾生心悉了世間諸妄想不起種種異分別則全佛智是眾生心世間妄想皆從眾生心變能變之心既是佛智所變之境豈成實耶則了世間妄想皆空終不起於異見分別謂凡謂聖謂有謂無等又了世間妄想即如量智不起異分別即如理智如量觀俗如理了真又即體之相包含是如量智即相之體一味是如理智若理量雙消方冥佛智是以若欲真俗雙照因果俱圓不出如理如量之二智如佛性論云此理量二智有二種相一者無著二者無礙言無著者見眾生界自性清淨名為無著是如理智相無礙者能通達觀無量無邊境界故是名無礙是如量智相又此二智有二義如理智為因如量智為果言如理為因者能作生死及涅槃因如量為果者由此理故知於如來真俗等法具足成就又如理智者是清淨因如量智者是圓滿因清淨因者由如理智三惑滅盡<span class='note-inline'>(見思惑塵沙惑無明惑)</span>圓滿因者由如量智三德圓滿<span class='note-inline'>(法身德般若德解脫德)</span>故知成佛皆由二智如理智者即一心之體為因如量智者即一心之用為果所以體用相即因果同時初後卷舒悉於一心圓滿乃至法界顯於塵內寶剎現於毛端皆是如理智中如量境界若但證如理之旨普賢大用不得現前若唯行如量之宗文殊正智不能究竟具此二門方明宗鏡。</p>
<p>一切萬法皆是心成離心計度皆失宗旨。</p>
<p>問唯心之體前<span class='corr'>已</span>略明唯識之相如何指示性相雙辯方顯正宗理事俱通始祛邪執答欲顯正宗先除邪執者故須因事明理會妄歸真真是依妄之真因情說會事是從理之事破執言明無執而理事俱虛離情而真妄雙絕瞖消而空華自謝念息而幻境俄沉今依諸聖於眾生界中抱教迷宗蓋非一二撮其樞要無先二空以迷人空故起我見之愚受妄生死以迷法空故違現量之境障淨菩提所以我法俱空唯從識變今立第一心法能變識有三一第八異熟識變二第七思量識變三第六了別境識變既唯識變我法皆虛因此二空故契會玄旨以我空故煩惱障斷以法空故所知障消煩惱障斷故證真解脫所知障斷故獲大菩提然後行滿因門心冥果海則境識俱寂唯一真空。</p>
<p>當知名相關鎖非智鑰而難開情想勾牽匪慧刀而莫斷應須責躬省<span class='corr'>己</span>䇿發進修是以履圓通之人豈墮絕言之見發菩提之者不生斷滅之心。</p>
<p>問大乘圓頓識智俱亡云何却述緣生反論因果答經云深信大乘不謗因果又云深入緣起斷諸邪見夫唯識之旨不出因果正因相者由識變故諸法得生以識為因正果相者由種識故生諸分別法體之果及異熟等分位之果所以上至諸佛下及眾生皆因果所收何得撥無墮諸邪網只為一切外道不達緣生唯執自然撥無因果二乘眇目但證偏空滅智灰身遠離因果世間業繫無聞凡夫五欲火燒執著因果盡成狂解不體圓常皆背法界緣起之門悉昧般若無生之旨今所論因果者唯以實相為因還用實相為果但了平等一心故終不作前後同時之見若能如是信入一心皆成圓因妙果。</p>
<p>華手經偈云是心不在緣亦不離眾緣非有亦非無而能起大果若先因後果者因亦不成故果亦壞也緣生之法不相續故即斷滅故自他不成故如數一錢不數後錢無後二者一亦不成為剎那不相續剎那因果壞多劫不相續多劫因果壞待數後錢時前一始成因果亦爾要待一時中無間者因果始成若爾者如兩錢同數無前無後誰為一二誰為因果亦皆不成如華嚴經因果同時者俱無如是前後因果及同時情量繫著妄想有無俱不俱常無常等繫著因果但了法體非所施設非因果繫名為因果非情所立同時前後之妄想也故經云眾生界即佛界如文殊以理會行普賢以行會理二人體用相徹以成一真法界。</p>
<p>然此心是法界之都無法不攝非但凡聖因果乃至逆順善惡同歸若一一悟是自心則事事無非正理若上上機人則一聞千悟斯皆宿習見解生知若是中下之根須憑開導因他助發方悟圓成為此因緣微細纂集所以云若有一微塵處未了此猶有無明在以不了處為障翳故何况自身根門之內日用之中有無量應急法門全未明一如生盲人每日喫一百味飯雖然得喫設問總不知若欲為未了之人憑何剖析只成自誑反墮無知自眼未開焉治他目是以善財首見文殊<span class='corr'>已</span>明根本智入聖智流中然後徧叅道友為求差別智道習菩薩行門遇無厭足國王如幻法門見勝熱婆羅門無盡輪解脫尚乃迷宗失旨對境茫然故知佛法玄微非淺智所及何乃將蚊子足擬窮滄溟之底用蜘蛛[糸*系]欲懸妙高之山益抱慚顏須伸懺悔是以般若海闊入之者方悟無邊法性山高升之者乃知彌峻伏自大雄應世諸聖發揚至像法初則有馬鳴龍樹等五百論師大弘至教及像法中復有護法陳那等十大菩薩廣解深經辯空有之宗立唯識之理悉是賢劫千佛十剎能仁同酬本願之懷共助無緣之化何乃持螢光而千日馭捧布鼓而近雷門不揆寡聞退慚劣解牛跡豈將大海齊量腐草焉與靈椿等榮今此持論為成法器深心好樂大乘之者如大寶積經云佛言若有求大利益善男子善女人信我教者時聞如是等甚深法<span class='corr'>已</span>應為如理者說不為不如理者為信者說非不信者仰惟叅玄之士願稟佛言深囑慕道之賢同遵祖意。</p>
<p>問初祖西來唯傳一心之法迄至今日云何著於言說違背自宗答前標宗門中<span class='corr'>已</span>唯提大旨若決定信入正解無差則舉一例諸言思路絕竊見今時學者唯在意思多著言說但云心外無法念念常隨境生唯知口說於空步步恒遊有內只總舉心之名字微細行相不知若論無量法門廣說窮劫不盡今所錄者為成前義終無別旨妄有披陳此一心法門是凡聖之本若不先明行相何以深究根原故須三量定其是非<span class='note-inline'>(三量者現量比量非量)</span>真修匪濫四分成其體用<span class='note-inline'>(四分者相分見分自證分證自證分)</span>正理無虧然後十因<span class='note-inline'>(隨說觀待牽引攝受生起引發定異同事相違不相違十因)</span>四緣<span class='note-inline'>(因緣次第緣所緣緣增上緣)</span>辯染淨之生處三報<span class='note-inline'>(謂現報生報後報)</span>五果<span class='note-inline'>(異熟等流離繫士用增上五果)</span>鑒真俗之所歸則能斥小除邪刳情破執遂得心境融通自他交徹不一不異觸境冥宗非有非空隨緣合道若不達三量真妄何分若不知四分體用俱失故知浪說心之名字微細行相懵然不知終不免心境緣拘自他見縛目下狐疑不斷臨終津濟何憑所以般若是送神符臨終能令生死無滯只為盲無智眼教觀不明從無始<span class='corr'>已</span>來不能洞曉違現量而失自心體逐比非而妄認外塵終日將心取心以幻緣幻妄生妄死空是空非都不覺知莫能暫省今更不信復待何時生死海深匪慧舟而不渡塵勞網密非智刃而莫揮問祖佛大意貴在心行採義徇文只益戲論所以文殊訶阿難云將聞持佛佛何不自聞聞爭如一念還原深諧遺旨答此為未知者說不為<span class='corr'>已</span>知者言為未行者言不為<span class='corr'>已</span>行者說若<span class='corr'>已</span>知<span class='corr'>已</span>行之者則心迹尚亡何待言說今只為初學未知者<span class='corr'>己</span>眼不開圓機未發須假聞慧以助初心為未行者但執依通學大乘語如蟲食木猶奴數錢乃至塵沙教門皆為此之二等因茲見諦如說而行且智慧之光如日普照多聞之力猶膏助明以劣解眾生從無始來受無量劫洞然之苦只為迷正信路失妙慧門狂亂用心顛倒行事何乃盲無智照翻嫌真實慧光貧闕法財更祛多聞寶藏如華嚴經云欲度眾生令住涅槃不離無障礙解脫智無障礙解脫智不離一切法如實覺一切法如實覺不離無行無生行慧光無行無生行慧光不離禪善巧決定觀察智禪善巧決定觀察智不離善巧多聞是以因聞顯心能辯決定觀察之禪因禪發起無行無生之慧因慧了達諸法如實之覺因覺圓滿無礙解脫之智斯皆全因最初多聞之力成就菩提若離此宗鏡別無成佛之門設有所修皆成魔外之法有慧無多聞是不知實相譬如大暗中有目無所見多聞無智慧亦不知實相譬如大明中有燈而無目夫學般若菩薩應須三省若心不動諸事寂然如入楞伽經偈云但有心動轉皆是世俗法不復起轉生見世是自心來者是事生去者是事滅如實知去來不復生分別又若執經論無益翻成諸聖虛功則西土上德聲聞徒勞結集此方大權菩薩何假翻經如抱沈痾之人不須妙藥似迷險道之者曷用導師良醫終不救無病之人導師亦不引識路之者見與不見全在心知行之不行唯關意密實不敢以<span class='corr'>己</span>妨於上上機人但一心為報佛恩依教略而纂錄如漏管中之見莫測義天似偷壁罅之光焉禆法日今遵慈敕教有明文法爾沙門須具三施三施之內法施為先念念不忘利物步步與道相應究竟同歸莫先宗鏡。</p>
<p>法華經云唯此一事實餘二即非真若悟自心即是智城離愚癡故。</p>
<p>金剛經云若菩薩心不住於法而行布施如人有目日光明照見種種色是知心目開明智日普照光吞萬像法界洞然豈更有一纖塵而作障翳乎如是則空心不動具足六波羅密何者若不見一塵則無所取若無所取亦無可與是布施義是大捨義故經云無可與者名曰布施如是則慳施同倫取捨平等不歸宗鏡何以裁之。</p>
<p>問何不依自禪宗躡玄學正路但一切處無著放曠任緣無作無修自然合道何必拘懷局志徇義迷文可謂棄靜求諠厭同好異答近代相承不看古教唯專<span class='corr'>己</span>見不合圓詮或稱悟而意解情傳設得定而守愚闇證所以後學訛謬不稟師承先聖教中<span class='corr'>已</span>一一推破如云一切處無著者是以阿難懸知末法皆墮此愚於楞嚴會中示疑起執無上覺王以親訶破首楞嚴經云阿難白佛言世尊我昔見佛與大目連須菩提富樓那舍利弗四大弟子共轉法輪常言覺知分別心性既不在內亦不在外不在中間俱無所在一切無著名之為心則我無著名為心否佛告阿難汝言覺知分別心性俱無在者世間虛空水陸飛行諸所物像名為一切汝不著者為在為無無則同於龜毛兔角云何不著有不著者不可名無無相則無非無則相相有則在云何無著是故應知一切無著名覺知心無有是處又所言放曠任緣者於圓覺中猶是四病之數圓覺經云善男子彼善知識所證妙法應離四病云何四病一者作病若復有人作如是言我於本心作種種行欲求圓覺彼圓覺性非作得故說名為病二者任病若復有人作如是言我等今者不斷生死不求涅槃涅槃生死無起滅念任彼一切隨諸法性欲求圓覺彼圓覺性非任有故說名為病三者止病若復有人作如是言我今自心永息諸念得一切性寂然平等欲求圓覺彼圓覺性非止合故說名為病四者滅病若復有人作如是言我今永斷一切煩惱身心畢竟空無所有何况根塵虛妄境界一切永寂欲求圓覺彼圓覺性非寂相故說名為病離四病者則知清淨作是觀者名為正觀若他觀者名為邪觀如上所說不唯作無著任緣之解墮於邪觀乃至起寂然冥合之心皆存意地如有學人問忠國師云不作意時得寂然否答若見寂然即是作意所以意根難出動靜皆落法塵故知並是執見修禪說病為法如蒸沙作飯緣木求魚費力勞功枉經塵劫且經中佛語幽玄則義語非文不同眾生情見麤浮乃文語非義又若執任緣無著之事盡落邪觀得悉檀方便之門皆成正教是以藥病難辯取捨俱非但且直悟自心自然言思道斷境智齊冺人法俱空向眾生三業之中開佛知見就生死五陰之內顯大菩提則了義金文可為繩墨實地知識堪作真歸故得智炬增輝照耀十方之際心華發艶榮敷法界之中如上所述皆為有心成障若乃離於妄心自然合道。</p>
<p>問本自無心妄依何起答為不了本自無心名妄若知本自無心即妄無所起真無所得問何故有心即妄無心即無妄答以法界性空寂無主宰故有心即有主宰有主宰即有分劑無心即無主宰無主宰即無分劑無分劑即無生死問無心者為當離心是無心即心得無心答即心得無心問即心是有心云何得無心答不壞心相而無分別問豈不辯知也答即辯知無能所是無心也豈渾無用始是無心譬如明鏡照物豈有心耶當知一切眾生恒自無心心體本來常寂寂而常用用而常寂隨境鑒辯皆是實性自爾非是有心方始用也只謂眾生不了自心常寂妄計有心心便成境以即心無心故心恒是理即理無理故理恒是心理恒是心故不動心相心恒是理故不得心相不得心相故即是眾生不生不動心相故即是佛亦不生以生佛俱不生故即凡聖常自平等法界性也純一道清淨更無異法當知但有心分別作解之處俱是虛妄猶如夢中若未全覺所見纖毫亦猶是夢中事但得無心即同覺後絕諸境界但有一微塵可作修證不思議解處俱不離三界夢中所見經云無有少法可得佛即授記。</p>
<p>又經云若有眾生能觀一切妄念無相則為證得如來智慧又且無心者不得作有無情見之解若將心作無此即成有若一切處無心如土木瓦礫此成斷滅皆屬意根強知妄識邊事是以稱不思議定者以有無情見不及故。</p>
<p>所以圓覺經云有作思惟從有心起皆是六塵妄想緣氣非實心體<span class='corr'>已</span>如空華用此思惟辯於佛境猶如空華復結空果展轉妄想無有是處問既不得作有無之解如何是正了無心答石虎山前鬥蘆花水底沉。</p>
<p>問前標宗不言法相云何<span class='corr'>已</span>下更用廣說事相法門答若不先論其事相之表何以辯其體性之原如世間法未見其海爭識其波未見其山寧諳其土今欲總別雙辯理事具陳不達事而理非圓不了理而事奚立故云理隨事現一多緣起之無邊事得理融千差涉入而無礙又從總出別因別成總不得別而何成總不因總而豈稱別則理事總別一際無差只為今時但唯執總滯理見解不圓法眼將明而不明疑心欲斷而非斷皆是理事成礙總別不通故四弘誓願云法門無邊誓願學佛道無上誓願成何乃虛擲寸陰頓違本願守愚空坐辜負四恩若愚癡人不分菽麥似牛羊眼罔辯方隅現今對境尚不圓明臨終遇緣焉能甄別直須達事通理徹果窮因無一法而不明無一塵而不照則見聞莫能惑境界不能拘故法華經云佛所成就第一希有難解之法唯佛與佛乃能究盡諸法實相所謂諸法如是相如是性如是體如是力如是作如是因如是緣如是果如是報如是本末究竟等故知一心實相悉是諸法諸法所生皆從現行善惡熏習第八識含藏種子為因發起染淨差別報應為果若不微細剖析問答決疑則何由到一心總別之原徹八識性相之際古德云提綱意在張綱不可去網存綱舉領意在著衣不可棄衣取領若祗集而不敘如無綱之網若祗敘而不集如無網之綱故知理事雙明方通圓旨教觀齊運始達一乘且如等覺菩薩妙果將圓却入幻網門倒學凡夫事習世間三昧具工巧神通今之所宗且明大旨須先立後破以洗清塵然即破立同時而無所破不同權教定執教相之有門寧比小乘唯證析法之空理今則以別成總將偏顯圓別成總而一際無差偏顯圓而萬法齊旨開合自在隱顯無方若執之成萬有之瘡疣若定之為四魔之根蔕<span class='note-inline'>(煩惱魔五陰魔死魔天魔)</span>况百法明門大乘菩薩初地方了乃至十方諸佛本後二智俱證俱緣若不證唯識之性不成根本智無成佛之期若不了唯識之相不成後得智闕化他之行此唯識百法者乃是有為無為真俗一切法之性相根本所以經云若不證真如焉能了諸行若不證唯識真如之性焉能了唯識百法之行相故云根本智證百法性後得智緣百法相大乘起信論云信成就發心略說有三一發正直心如理正念真如法故二發深重心樂集一切諸善行故三發大悲心願㧞一切眾生苦故問一切眾生一切諸法皆同一法界無有二相據理但應正念真如何假復脩一切善行教一切眾生答不然如摩尼寶本性明潔在礦穢中假使有人勤加憶念而不作方便不施功力欲求清淨終不可得真如之法亦復如是體雖明潔具足功德而被無邊客塵所染假使有人勤加憶念而不作方便不修諸行欲求清淨終無得理是故要當集一切善行救一切眾生離彼無邊客塵垢染顯現真法。</p>
<p>如首楞嚴經云幻妄稱相其性真為妙覺明體是以若偏執相而成妄定據性而沉空今則性相融通真妄交徹不墮斷常之見能成無盡之宗故知若欲深達法原妙窮佛旨者非上智而莫及豈下機而能通所以法華經偈云如是大果報種種性相義我及十方佛乃能知是事。</p>
<p>又華嚴經云佛子譬如金師善巧鍊金數數入火轉轉明淨調柔成就隨意堪用菩薩亦復如是供養諸佛教化眾生皆為修行清淨地法所有善根悉以迴向一切智地轉轉明淨調罙成就隨意堪用然雖萬行磨鍊皆是自法所行如先德云一切佛事無邊化門皆依自法融轉而行即自心中有真如體大今日體解引出法身由心中有真如相大今日了達引出報身由心中有真如用大今日修行引出化身乃至十波羅密一切塵沙萬行但是自心中引出未曾心外得一法行一行若言更有從外新得者即是魔王外道說。</p>
<p>夫欲顯正宗先除邪執百法鈔云破邪執者即二邊之邪執總有三種二邊一外道斷常二邊如有外道一向執常即四徧常論等是此即常見邊又有外道一向執斷即七斷滅論是此即斷見邊第二小乘假實二邊或有小乘一向執假即一說部等執一切法但有假名而無實體即是著假邊又有小乘一向執實即薩婆多及犢子部等執諸法皆實即是著實邊第三大小乘空有三邊即小乘有部等執心外有法是著有邊大乘清辯菩薩等撥菩提涅槃悉無即是著空邊顯中道者有二一假施設中道二真實中道真實中道有三一者能證淨分依他是其妙有智起惑盡名曰真空妙有真空正處中道二者能證有為是其妙有所證真理名曰真空妙有真空正處中道三者唯於法身上說本來實性名為妙有即此實性便是真空妙有真空正處中道二假施設中道者即佛於後得智中而假施設亦有三種一者不斷不常中道謂佛經中說有異熟識為總報主此陰纔滅彼陰便生即是不斷又說生滅不定名曰無常即是不常不斷不常正處中道此破外道斷常二邊二者不假不實中道者謂佛經中說一切色心從種而生者即是不假依此分位或有相形即是不實稱實而談正處中道此破小乘假實二邊三者不有不無中道謂經說我法徧計即是不有依圓妙有即是不無離有離無正處中道此破大小乘空有二邊是以欲執二邊之情即背中道之理纔作四句之解便失一乘之門須知非離邊有中亦非即邊是中若離邊求中則邊見未冺若即邊是中中解猶存是以難解難知唯深般若執之如大火聚四邊不可觸之了之若清凉池諸門皆可入矣故知法無定相迴轉隨心執即成非達之無咎如四句法通塞由人在法名四句悟入名四門妄計名四執毀法名四謗是知四句不動得失空生一法無差升沉自異又唯心訣破一百二十種邪見云或和神養氣而保自然或苦質摧形而為至道或執無著而椿立前境或求靜慮而伏捺妄心或刳情滅法以凝空或附影緣塵而抱相或喪靈原之真照或殞佛種之正因或純識凝神受報於無情之地或澄心冺色住果於八難之天或著有而守乾城或撥無而同兔角或絕見而居闇室或立照而存所知或認有覺是真佛之形或效無知同木石之類或執妄取究竟之果如即泥是瓶或妄緣趣解脫之門似撥波求水或外騁而妄興夢事或內守而端居抱愚或宗一而物像同如或見異而各立法界或守愚癡無分別而為大道或尚空見排善惡而作真脩或解不思議性作頑空或體真善妙色為實有或脩沉機絕想同有漏之天或學覺觀思惟墮情量之域或不窮妄性作冥初之解或昧於幻體立空無之宗或認影像而為真或捨虛妄而求實或詺見聞性為活物或指幻化境作無情或起意而乖寂知或斷念而虧佛用或迷性功德而起色身之見或據畢竟空而生斷滅之心或執大理而頓棄莊嚴或迷漸說而一向造作或據體離緣而堅我執或忘泯一切而守<span class='corr'>己</span>愚或定人法自爾而墮無因或執境智和合而生共見或執心境混同亂能所之法或著分別真俗縛智障之愚或守一如不變而墮常或定四相所遷而沉斷或執無脩而祛聖位或言有證而背天真或躭依正而隨世輪迴或厭生死而喪真解脫或迷真空而崇因著果或昧實際而欣佛厭魔或著隨宜所說而守語為真或失音聲實相而離言求默或宗教乘而毀自性之定或弘禪觀而斥了義之詮或鬬奇特而但願出身俄沉識海或作淨潔而唯求玄密反墮陰城或起殊勝知解而剜肉為瘡或住本性清淨而執藥成病或尋文採義而飲客水或守靜居閒而坐法塵或起有得心談無相大乘或運圖度想探物外玄旨或廢說起絕言之見或存詮招執指之譏或認動用而處生滅根原或專記憶而住識相邊際或安排失圓覺之性或縱任虧入道之門或起身心精進而滯有為或守任真無事而沉慧縛或專繫念勤思而失於正受或效無礙自在而放捨修行或隨結使而恃本性空或執纏蓋而妄加除斷或保重而生法愛或輕慢而毀佛因或進求而乖本心或退墮而成放逸或語證相違而虧實地或體用各據而乖佛乘或欣寂而住空失大悲之性或冺緣而厭假違法爾之門或著我見而昧人空或迷現量而堅法執或解不兼信而滋邪見或信不兼解而長無明或云人是而法非或稱境深而智淺或取而迷法性或捨而乖即真或離而違因或即而亡果或非而謗實或是而毀權或惡無明而背不動智門或憎異境而壞法性三昧或據同理而起增上慢或貶別相而破方便門或是菩提而謗正法輪或非眾生而毀真佛體或著本智而非權慧或迷正宗而執化門或滯理溺無為之坑或執事投虛幻之網或絕邊冺迹違雙照之門或保正存中失方便之意或定慧偏習而焦爛道芽或行願孤興而沉埋佛道或作無作行修有為菩提或著無著心學相似般若或趣淨相而迷垢實性或住正位而失俗本空或立無相觀而障翳真如或起了知心而違背法性或守真詮而生語見服甘露而早終或敦圓理而起著心飲醍醐而成毒<span class='corr'>已</span>上略標一百二十種邪見並是迷宗失旨背湛乖真捏目生華迷頭認影若敲冰而索火如緣木以求魚畏影逃空捫風捉電苦非甘種沙豈飯因皆不能以法性融通一旨和會盡迷方便悉入見纏不達正宗皆投見網所以天魔外道本無其種脩行失念遂派其原故知但有所重所依立知立解[糸*系]毫見處不亡皆成外道。</p>
<p>如華嚴論云見在即凡情亡即佛祖師云不用求真唯須息見法華經云此法非思量分別之所能解。</p>
<p>是以若實悟宗之人尚不得無見無解豈可更隨言執意而起不見有解乎。</p>
<p>佛藏經云佛言一切諸見皆從虛妄緣起舍利弗若作是念此是正見是人即是邪見舍利弗於聖法中㧞斷一切諸見根本悉斷一切諸語言道如虛空中手無觸礙諸沙門法皆應如是又云佛言舍利弗諸佛阿耨多羅三藐三菩提唯是一義所謂離也何等為離離諸欲諸見欲者即是無明見者即是憶念何以故一切諸法憶念為本所有念想即為是見見即是邪是以若能離見即成諸佛十方稽首萬類歸依如中觀論云瞿曇大聖主憐愍說是法悉斷一切見我今稽首禮。</p>
<p>若入宗鏡正解分明體用相含心境交涉空具德而徹萬有之表事無礙而全一理之中又若究竟欲免斷常邊邪之見須明華嚴六相義門則能任法施為自亡能所隨緣動寂不壞有無具大總持究竟無過矣此六相義是辯世間法自在無礙正顯緣起無分別理若善見者得智總持門不墮諸見不可廢一取一雙立雙亡雖總同時繁興不有縱各具別冥寂非無不可以有心知不可以無心會詳法界內無總別之文就果海中絕成壞之旨今依因門智照古德略以喻明六相義者一總相二別相三同相四異相五成相六壞相總相者譬如一舍是總相椽等是別相椽等諸緣和同作舍各不相違非作餘物故名同相椽等諸緣遞互相望一一不同名異相椽等諸緣一多相成名成相椽等諸緣各住自法本不作故名壞相又椽即是舍為椽獨能作舍若離椽舍即全不成故若得椽時即得舍故所以椽非是少力共成皆是全力故舍既即是椽餘瓦木等總並是椽若却椽即舍無故舍壞故不名瓦木等是故瓦木等即是此椽也若不即椽者舍即不成椽瓦木等皆不成今既並成故知相即耳椽即瓦木等一椽既爾餘一切緣例然是故一切緣起法不成即<span class='corr'>已</span>成也別相者椽等諸緣別於總故若不別者總義不成由無別時即無總故以因別而得總故是故別者以總為別也如椽即舍故名總相即是椽故名別相若不即舍不是椽若不即椽不是舍例如若不即總不名別若不即別不名總。</p>
<p>是故真如一心為總相能攝世出世間一切法故約攝諸法得總名能生諸緣成別號法法皆齊為同相隨相不等稱異門建立境界故稱成不動自位而為壞又云一總相者一合多德故二別相者多德非一故三同相者多義不相違故四異相者多義不相似故五成相者由此諸義緣起成故六壞相者諸緣各住自性不移動故此上六相義門是菩薩初地中觀通世間一切法門能入法界之宗不墮斷常之見若一向別逐行位而乘宗若一向同失進修而墮寂所以位位即佛階降宛然重重鍊磨本位不動斯則同異俱濟理事不虧因果無差迷悟全別欲論大旨六相還同夢裏渡河若約正宗十地猶如空中鳥跡若約圓修斷惑對治習氣非無理行相資闕一不可是以文殊以理印行差別之道無虧普賢以行會理根本之門不廢如上微細擇見真實識心可謂教觀相應境智冥合正助齊運目足更資則定可以繼先德之遺徽紹覺王之後裔矣。</p>

<p class='juan'>御錄宗鏡大綱卷十</p>
<div class='div-w'>
<p class='h2'>音釋</p>
<div class='div-note'>鑰<p style="margin-left:1em"><span class='note-inline'>(音藥鎻鑰)</span>。</p>
刳<p style="margin-left:1em"><span class='note-inline'>(空胡切音枯判也)</span>。</p>
罅<p style="margin-left:1em"><span class='note-inline'>(鰕去聲孔〡也)</span>。</p>
躡<p style="margin-left:1em"><span class='note-inline'>(音捻登也)</span>。</p>
蔕<p style="margin-left:1em"><span class='note-inline'>(音帝)</span>。</p>
殞<p style="margin-left:1em"><span class='note-inline'>(羽敏切音允歿也)</span>。</p>
</div></div></div>
</div><!-- end of div[@id='body'] -->
</body></html>