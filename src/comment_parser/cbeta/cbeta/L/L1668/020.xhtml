<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu25' />
<p class='juan'>御錄宗鏡大綱卷二十　　　　　　疏十</p><p>第十四祖龍樹尊者行化到南印土彼國人多修福業不會佛理眾問佛性大小師曰若說大小即是大小非佛性也即為說法對大眾而現異相身如月輪當於座上唯聞說法不覩其形彼眾有一長者名曰提婆謂諸眾曰識此瑞否彼眾曰非其大聖誰能識也爾時提婆心根宿淨亦見其相默然契會乃告眾曰師現佛性之義非師身者無相三昧形如滿月佛性之義也語未訖師即現本身座上說偈曰身現滿月相以表諸佛體說法無其形用辯非聲色。</p>
<p>第十八祖伽耶舍多初第十七祖僧迦難提因至其舍忽見一子手執銅鏡而至師所尊者曰子幾歲耶子曰我當百歲是時尊者見答百歲復問曰汝當無知看甚幼小答吾百歲非其理也子曰我不會理正當百歲尊者曰子善機耶子曰佛偈云若人生百歲不會諸佛機未若生一日而得決了之時尊者敬之深知是聖又徵問曰汝執此鏡意況如何爾時童子以偈答曰諸佛大圓鏡內外無瑕翳兩人同得見心眼俱相似父母見子奇異遂捨出家尊者即領遊化至一古寺而為受戒名曰伽耶舍多於彼殿上有銅鈴被風搖響尊者問曰彼風鳴耶彼鈴鳴耶彼銅鳴耶子曰我心鳴耳非風銅鈴尊者曰非風銅鈴我心誰耳子曰二俱寂靜非三昧耶尊者曰善哉真比丘善會諸佛理善說諸法要善識真實義又告曰我今將此正法眼藏付囑於汝汝受吾偈當行化之偈曰心地本無生因種從緣起緣種不相妨華果亦復爾伽耶舍多後付鳩摩羅多傳法偈曰有種有心地因緣能發萌於緣不相礙當生生不生。</p>
<p>此土初祖菩提達摩多羅述安心法門云迷時人逐法解時法逐人解則識攝色迷則色攝識但有心分別計校自心現量者悉皆是夢若識心寂滅無一動念處是名正覺問云何自心現答見一切法有有自不有自心計作有見一切法無無自不無自心計作無乃至一切法亦如是並是自心計作有自心計作無又若人造一切罪自見<span class='corr'>己</span>之法王即得解脫若從事上得解者氣力壯從事中見法者即處處不失念從文字解者氣力弱即事即法者深從汝種種運為跳踉顛蹶悉不出法界亦不入法界若以界入界即是癡人凡有所施為終不出法界心何以故心體是法界故。</p>
<p>讓大師云一切萬法皆從心生若達心地所作無礙汝今此心即是佛故達摩西來唯傳一心之法三界唯心森羅及萬像一法之所印凡所見色皆是自心心不自心因色故心汝可隨時即事即理都無所礙菩提道果亦復如是從心所生即名為色知色空故生即不生馬大師問曰如何用意合禪定無相三昧師曰汝若學心地法門猶如下種我說法要譬如天澤汝緣合故當見於道馬大師又問曰和尚云見道道非色故云何能覩師曰心地法眼能見於道無相三昧亦復然矣馬大師曰有成壞否師曰若契此道無始無終不成不壞不聚不散不長不短不靜不亂不急不緩若如是解當名為道。</p>
<p>吉州思和尚云即今語言即是汝心此心是佛是實相法身佛經云有三阿僧祇百千名號隨世界應處立名如隨色摩尼珠觸青即青觸黃即黃寶本色如指不自觸刀不自割鏡不自照隨像所現之處各各不同得名優劣不同此心與虛空齊壽若入三昧門無不是三昧若入無相門總是無相隨立之處盡得宗門語言啼笑屈伸俯仰各從性海所發故得宗名相好之佛是因果佛即實相佛家用經云三十二相八十種好皆從心想生亦云法性家熖又云法性功勳隨其心淨即佛土淨諸念若生隨念得果應物而現謂之如來隨應而去故無所求一切時中更無一法可行自是得法不以得更得是以法不知法法不聞法平等即佛佛即平等不以平等更行平等故云獨一無伴迷時迷於悟悟時悟於迷迷還自迷悟還自悟無有一法不從心生無有一法不從心滅是以迷悟總在一心。</p>
<p>南嶽思大和尚云若言學者先須通心心若得通一切法一時盡通聞說淨不生淨念即是本自淨聞說空不取空譬如鳥飛於空若住於空必有墮落之患無住是本自性體寂而生其心是照用即寂是自性定即照是自性慧即定是慧體即慧是定用離定無別慧離慧無別定即定之時即是慧即慧之時即是定即定之時無有定即慧之時無有慧何以故性自如故如燈光雖有二名其體不別即燈是光即光是燈離燈無別光離光無別燈即燈是光體即光是燈用即定慧雙修不相去離。</p>
<p>真覺大師云夫心性靈通動靜之原莫二真如絕慮緣計之念非殊惑見紛馳窮之則唯一寂靈原不狀鑒之則乃千差千差不同法眼之名自立一寂非異慧眼之號斯存理量雙消佛眼之功圓著是以三諦一境法身之理恒清三智一心般若之明常照境智冥合解脫之應隨機非縱非橫圓伊之道玄會故知三德妙性宛爾無乖一心深廣難思何出要而非路是以即心為道者可謂尋流而得源矣。</p>
<p>神秀和尚云一切非情以是心等現故染淨隨心有轉變故無有餘性要依緣故謂緣等之法皆無自性空有不俱即有情正有時非情必空故他即自故何以故他無性以自作故即有情修證是非情修證也經云其身周普等真法界既等法界非情門空全是佛故又非情正有時有情必空故自即他故何以故自無性以他作故即非情無修無證是有情無修無證也。</p>
<p>智達禪師心境頌云境立心便有心無境不生若將心繫境心境兩俱盲境心各自住心境性恒清悟境心無起迷心境共行若迷心作境心境亂縱橫悟境心元淨知心境本清知心無境性了境心無形境虛心寂寂心照境泠泠。</p>
<p>長沙和尚偈云最甚深最甚深法界人身便是心迷者迷心為眾剎悟時剎海是真心身界二塵元實相分明達此號知音又學人問盡法界眾生識心最初從何而有偈答云性地生心王心為萬法師心滅心師滅方得契如如。</p>
<p>牛頭下佛窟和尚云雖同凡夫而非凡夫不得凡夫不壞凡夫謂別有殊勝在心外者即墮魔網我今自觀身心實相作佛即是見十方佛同行同證處問佛身無漏戒定熏修五陰不縛不脫不敢有疑且如大品經云眾生不善五陰之身亦不縛不脫甚令人驚疑答若向眾生五陰外別有諸佛解脫無有是處只了眾生自性從本<span class='corr'>已</span>來無有一法可得誰縛誰脫何得更有縛脫之異問經云眾生與佛平等無有縛脫何得六道眾生沉淪不得解脫答眾生不了色心清淨妄想顛倒不得解脫若知人法常空其中實無縛脫。</p>
<p>佛窟下雲居和尚心境不二篇云世出世間俱不越自一念妄心而有一念纔起萬像分劑一念相生便成心境若非心境何得有念可見既有所見之念又有能見之心將知念即是境見即是心所見之念便成色蘊能見之心便成四蘊經云五蘊是世間一念具五蘊一一蘊中皆具五蘊故得一不礙多多不礙一所以心境交通互為賓主若諦了一念之體即恒沙世界常現自心由迷一念即境智胡越。</p>
<p>先曹山和尚云佛心墻壁瓦礫是者亦喚作性地亦稱體全功亦云無情解說法若知有這裏得無辯處十方國土山河大地石壁瓦礫虛空與非空有情無情草木叢林通為一身喚作得記亦云一字法門亦云總持法門亦云一塵一念亦喚作同轍若是性地不知有諸佛千般喻不得萬種况不成千聖萬聖[書-曰+皿]從這裏出從來不變異故云十方薄伽梵一路涅槃門。</p>
<p>顯宗論云我此禪門一乘妙旨以無念為宗無住為本真空為體妙有為用夫真如無念非念想能知實相無生豈色心能見真如無念念者即念真如實相無生生者即生實相無住而住常住涅槃無行而行能超彼岸如如不動動用無窮念念無求常求無念用而常空空而常用用而不有即是真空空而不無便成妙有妙有即摩訶般若真空即清淨涅槃般若無見能見涅槃涅槃無生能生般若西天諸祖共傳無住之心同說如來知見。</p>
<p>顯正論云問欲顯何義名為顯正答欲顯明一切眾生本原清淨無生心體即是諸佛之正性也所以者何一切萬法心為其本然其心性都無所依體自圓融不礙萬法雖應現萬法而性自常真無住無依不可取捨勝天王經云清淨心性為諸法本自性無本虛妄煩惱皆從邪念顛倒而生當知此心即是最勝清淨第一義諦一切諸佛證知所歸問曰定以何法為心體答曰不應求心之定體何以故心非所緣無無相故亦云非能所絕相待故體不可染性常淨故非合非散自性離故不礙緣起性虛融故不可說示名字空故諸法虛淨緣相離故靈照不竭用無盡故果報不同作業異故因果宛然不斷絕故亦非真實業性如幻故又不斷絕現施為故亦不可取畢竟空故諸法平等一相如故境智無差離分別故萬法即空性無生故是以一切分別不離自心一切諸境不離名相若了萬法不了自心分別無由能絕乃至楞伽經云若彼心滅盡無乘及乘者無有乘建立我說為一乘彼心者即取相所得心也一乘者即離相清淨無生心也此心悉能包含運載一切諸法故名一乘。</p>
<p>法苑珠林云夫壅其流者未若杜其源揚其湯者未若撲其火何者源出於水源未杜而水不窮火沸於湯火未撲而湯詎息故有杜源之客不壅流而自乾撲火之人不揚湯而自止故知心為源境為流不察本心源但隨諸法轉意如火事如湯不制自意地唯從境界流斯皆失本迷源隨流徇末若能頓明意地直了心源不求脫於諸塵不繫縛於一法可謂究末遇本尋流得源矣遂乃無功而自辦無作而自成顯此一心萬法如鏡。</p>
<p>般若燈論序云始夫萬物非有一心如幻心如幻故雖動而恒寂物非有故雖起而無生是以聖人說如幻之心鑒非有之物了物非物則物物性空知心無心則心心體寂達觀之士得其會歸而忘其所寄於是分別戲論不待遣而自除無得觀門弗假修而<span class='corr'>已</span>入蕩蕩焉不出不在無住無依者也。</p>
<p>緣生論云元是一心積為三界凡則迷而起妄聖則悟以通真陀羅尼三昧法門偈云是法法中高猶如須彌山是法法中海眾源所共歸是法法中明猶如星中月是法法中燈能破無邊闇是法法中地荷載徧十方是法法中母出生諸佛種。</p>
<p>法界觀序云法界者一切眾生身心之本體也從本已來靈明廓徹廣大虛寂唯一真之境而已無有形貌而森羅大千無有邊際而含容萬有昭昭於心目之間而相不可覩晃晃於色塵之內而理不可分非徹法之慧目離念之明智不能見自心如此之靈通也於是稱法界性說華嚴經令一切眾生自於身中得見如來廣大智慧而證法界也乃至於佛身一毛端則徧一切含一切也世界爾眾生爾塵塵爾念念爾法法爾無有法定有自體而獨立者。</p>
<p>杜順和尚攝境歸心真空觀云謂三界所有法唯是一心心外更無一法可得所以曰歸心故得一心之旨永傳而不窮八識之燈恒然而無盡。</p>
<p>復禮法師云觀業義者夫業因心起心為業用業引心而受形心隨業而作境然則因業受身身還造業從心作境境復生心若影隨形而曲直猶響隨聲而大小矣。</p>
<p>智者大師與陳宣帝書云夫學道之法必須先識根原求道由心又須識心之體性分明無惑功業可成一了千明一迷萬惑心無形相內外不居境起心生境忘心滅色大心廣色小心微乃至知心空寂即入空寂法門知心無縛即入解脫法門知心無相即入無相法門覺心無心即入真如法門若能知心如是者即入智慧法門。</p>
<p>澄觀和尚華嚴疏云上來諸門乃至無盡不離一心一心即法界故起信云所言法者謂眾生心心體即大心之本智即方廣觀心起行即華嚴覺心性相即是佛為未了者令了自心若知觸物皆心方了心性故梵行品云知一切法即心自性成就慧身不由他悟然今法學之者多棄內而外求習禪之者好忘緣而內照並為偏執俱滯二邊既心境如如則平等無礙昔曾瑩兩面鏡鑑一盞燈置一尊容而重重交光佛佛無盡見夫心境互照本智雙入心中悟無盡之境境上了難思之心心境重重智照斯在又即心了境界之佛即境見唯心如來心佛重重而本覺性一皆取之不可得則心境兩亡照之不可窮則理智交徹心境既爾境境相望心心互研萬化紛綸皆一致也唯證相應名佛華嚴矣釋云今人只解即心即佛是心作佛不知即境即佛是境作佛今明以如為佛心境皆如心如即佛境如焉非又心有心性心能作佛境有心性安不作佛以心收境則心中見佛是境界之佛以境收心境中見佛是唯心如來。</p>
<p>如上所引祖教委細披陳可以永斷纖疑圓成大信若神珠在掌寶印當心諸佛常現目前法界不離言下是以從初標宗於一心演出無量名義無量名義不出理智非理不智故理外無智非智不理故智外無理亦攝智從理離體無用攝用歸體體性自離故體即非體即一切法如虛空性空性亦空畢竟寂滅今還攝無量義海總歸一句乃至無句究竟指歸言思絕矣。</p>
<p>問如上解釋引證皆是祖佛之言何不自語答我若自語一切茫然罔措津涯豈有申問之處設祖佛之教皆是隨他意語曲順時機是以世尊言三世諸佛所說之法吾四十九年不加一字又經云先佛<span class='corr'>已</span>說後佛隨順若能如是了達則知佛語是自語自語是佛語故本師云一切外道經書皆是佛說非外道說又云釋迦如來語提婆達多語無二無別若於此不信不明皆成二見常縈分別凡聖之想恒生取捨自他之情欲紹吾宗無有是處此是祕要之門難信之法轉深轉細難解難知悉抱疑情盡居惑地。</p>
<p>今宗鏡所錄皆是正直捨方便但說無上道隨聞一法盡合圓宗實可以斷深疑成大信如清涼記云謂聞空莫疑斷是即事之空非斷滅故聞有莫疑常非定性有從緣有故聞雙是莫疑兩分但雙照二諦無二體故聞雙非莫疑無據以是遮過令不著故又聞空莫疑有是即有之空故聞有莫疑空是即空之有故聞雙是莫疑雙非是即非有無為有無故聞雙非莫疑雙是是即有無方是非有無故是知諦了一心羣疑頓斷則有不能有空不能空凡不能凡聖不能聖豈世間言語是非之所惑哉。</p>
<p>所以前後廣引者只為此心深奧故難信祕密故難知乃至菩薩大智尚須佛力所加豈况淺劣而能知者。</p>
<p>是以雖前引後證文廣義繁則語語內而利益根機聞聞中而驚新耳目勿厭重說起上慢心所以本師云行住坐臥常說妙法又云我於得道夜及涅槃夜是二夜中間常說般若是以機多生熟信有淺深前聞熏而未堅後聞熏而方入如大智度論云譬如搖樹取果熟者前墮若未熟者更須後搖又云復次是般若波羅密相甚深難解難知佛知眾生心根有利鈍鈍根者少智為其重說若利根者一說二說便悟不須種種說如是等種種因緣故經中重說無咎。</p>
<p>問如上所立一心之旨能攝無量法門融通一切此心為復能含一切法能生一切法為復自生他生共生無因生答此心不縱不橫非他非自何者若云心含一切法即是橫若云心生一切法即是縱若云自生心不生心若云他生既不得自云何有他若云共生自他既無將何為共若云無因生有因尚不生况無因乎問心非四性者教中云何說意根生意識心如工畫師無不從心造則是自生又云心不孤起必藉緣而起有緣思生無緣思不生則是他生又云所謂六觸因緣生六受得一切法則是共生又云十二因緣非佛天人修羅作性自爾則無因生既屬教文云何成過答諸佛隨緣差別俯為羣機生善破惡令入第一義理皆是四悉方便權施空拳誑小兒誘度於一切問既非縱橫不墮四性則一切法是心心是一切法否答是則成二問如是則一切不立俱非耶答非亦成二如文殊言我真文殊無是文殊若有是者則二文殊然我今日非無文殊於中實無是非二相問既無二相宗一是否答是非既乘大旨一二還背圓宗問如何得契斯旨答境智俱亡云何說契問如是則言思道斷心智路絕矣答此亦強言隨他意轉雖欲隱形而未亡跡問如何得形跡俱亡答本無朕跡云何欲亡問如是則如人飲水冷煖自知當大悟時方合斯旨答我此門中亦無迷悟合與不合之道理撒手似君無一物徒勞苦說數千般此事萬種况不成千聖定不得大地載不起虛空包不容非大器人無由擔荷若未親到徒勞神思直饒說玄之又玄妙中更妙若以方便於稱揚門中助他信入一期傍讚即不無若於自<span class='corr'>己</span>分上觀照之時特地說玄說妙起一念殊勝不可思議之解皆落魔界所以圓覺經云虛偽浮心多諸巧見不能成就圓覺。</p>
<p>此宗鏡中是一切凡聖大捨身命之處不入此宗皆非究竟問畢竟如何答亦無畢竟問前云不入此宗皆非究竟此又云何稱無畢竟答前對增上慢人未得為得認虛妄為真實執顛倒作圓常為破情塵權稱究竟今論見性豈言虛實耶問以此通明之後如何履踐答教誰履踐問莫不成斷滅否答尚不得常住云何斷滅問乞最後一言答化人問幻士谷響答泉聲欲達吾宗旨泥牛水上行問此錄括畧微細理事圓明於慕道人得何資益答若第一義中無利無功德就世俗門內似有於稱揚總有二途能裨初學一者為未信人令成正信攝歸一念不外馳求二者為<span class='corr'>己</span>信人助成觀力理行堅固疾證菩提步步而不滯寶所功程念念而流入薩婆若海似乘廣大之輦立至寶坊如駕堅牢之船坐登覺岸問集此宗鏡有何功德答此不思議大威德法門但有見聞深獲善利如一塵落嵩嶽之崗隴<span class='corr'>已</span>帶陵雲滴露入滄海之波瀾便同廣潤可謂直紹菩提之種全生諸佛之家何況信解受持正念觀察為人敷演傳布施行約善利門無法比喻功德無盡非種智而不可稱量利樂何窮過太虛而莫知邊際以滿空珍寶供養恒沙如來化十方眾生盡證辟支佛果未若弘宣斯旨開演此宗以茲校量莫能儔比可謂下佛種子於眾生身田之中抽正法芽向煩惱欲泥之內然後七覺華發菩提果成展轉相生至無[書-曰+皿]際如華嚴探玄記云於遣法中見聞信向此無盡法成金剛種子當必得此圓融普法。</p>
<p>又法華見寶塔品云若接須彌擲置他方亦未為難手把虛空而以遊行亦未為難若持此經為一人說是則為難故知竭海移山非無為之力任使躡虛履水皆有漏之通曷若開諸佛心演如來藏紹菩提種入一乘門能託聖胎成真佛子何以故謂得本故如從源出水因乳得酥如鴦崛魔羅經云復次文殊師利如知乳有酥故方便鑽求而不鑽水以無酥故如是文殊師利眾生知有如來藏故精勤持戒淨修梵行復次文殊師利如知山有金故鑿山求金而不鑿樹以無金故如是文殊師利眾生知有如來藏故精勤持戒淨修梵行言我必當得成佛道復次文殊師利若無如來藏者空修梵行如窮劫鑽水終不得酥故知入宗鏡中見如來性菩提道果應念俱成如下水之舟似便風之火若背宗鏡不識自心設福智齊修終不成就如求乳鑽水離山鑿金任歷三祇豈有得理如宗鏡所錄前後之文皆是諸佛五眼所觀五語所說無一言而不諦非一義而不圓可俟後賢决定信入如月上經偈云假動須彌山倒地修羅住處皆悉滅大海枯涸月天墜如來終不出妄言以茲誠實可徧傳持功德無邊言思罔及所以唯識論偈云作此唯識論非我思量處諸佛妙境界福德施羣生斯論大旨非情識知解之所思量乃是大覺不思議絕妙境界以此弘揚不思議無盡之福悉用普施一切法界無量含生同入此宗齊登佛地華嚴疏主藏法師發願偈云誓願見聞修習此圓融無礙普賢法乃至失命終不離盡未來際願相應以此善根等此性普潤無盡眾生界一念多劫修普行盡成無上佛菩提。</p>

<p class='juan'>御錄宗鏡大綱卷二十</p>
<div class='div-w'>
<p class='h2'>音釋</p>
<div class='div-note'>踉<p style="margin-left:1em"><span class='note-inline'>(音良)</span>。</p>
蹶<p style="margin-left:1em"><span class='note-inline'>(居月切音厥)</span>。</p>
礫<p style="margin-left:1em"><span class='note-inline'>(音力小石)</span>。</p>
瑩<p style="margin-left:1em"><span class='note-inline'>(音榮)</span>。</p>
裨<p style="margin-left:1em"><span class='note-inline'>(音悲補也)</span>。</p>
躡<p style="margin-left:1em"><span class='note-inline'>(音捻登也)</span>。</p>
涸<p style="margin-left:1em"><span class='note-inline'>(音鶴水竭)</span>。</p>
</div></div></div>
</div><!-- end of div[@id='body'] -->
</body></html>