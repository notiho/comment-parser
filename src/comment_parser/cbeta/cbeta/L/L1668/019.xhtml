<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu23' />
<p class='juan'>御錄宗鏡大綱卷十九　　　　　　疏九</p><p>問凡夫心外立法妄執見聞聖人既了一心云何同凡知見答聖雖知見常了物虛如同幻生無有執著如大涅槃經云迦葉菩薩白佛言世尊若以因此煩惱之想生於倒想一切聖人實有倒想而無煩惱是義云何佛言善男子云何聖人而有倒想迦葉菩薩言世尊一切聖人牛作牛想亦說是牛馬作馬想亦說是馬男女大小舍宅車乘去來亦爾是名倒想佛言善男子一切凡夫有二種想一者世流布想二者著想一切聖人唯有世流布想無有著想一切凡夫惡覺觀故於世流布生於著想一切聖人善覺觀故於世流布不生著想是故凡夫名為倒想聖人雖知不名倒想又以境本自空何須壞相以心靈自照豈假緣生不同凡夫能所情執知見故肇論云夫有所知則有所不知以聖心無知故無所不知不知之知乃曰一切知故經云聖心無知無所不知信矣是以聖人虛其心而實其照終日知而未嘗知也如止水鑒影豈立能所之心則境智俱空何有覺知之想楞伽經云佛告大慧為世間以彼惑亂諸聖亦現而非顛倒大慧如春時燄火輪垂髮乾闥婆城幻夢鏡像世間顛倒非明智也然非不現。</p>
<p>又般若無知者不同木石不是有知者非同情想古德云佛見無我不是無知但是不知知不見見以知是不知知故即無心而不知見是不見見故無色而不見無色而不見故由不見見也無心而不知故以不知知也如淨名經云所見色與盲等者崇福疏云譬如五指塗空空無像現不以空無像現便言指不塗空豈以五指塗空便欲令空中像現事亦不然不妨熾然塗空空中元無像現豈以眼根見色便令如盲豈以眼根如盲而便都無所見不妨滿眼見色了色本自性空雖然見色之時元來與盲無異但息自分別心非除法也法本自空無所除也又所聞聲與響等者豈是不聞但一切聲皆如谷響無執受分別也所以滿眼見色滿耳聞聲不隨不壞了聲色之正性故何者若隨聲色之門即墮凡夫之執分別妍醜之相深著愛憎領受毀讚之音妄生欣厭若壞聲色之相即同小乘之心則有三過一色等性空無可壞故若壞方空非本空故二由空即真同法性故若壞方真事在理外故三由即空不待壞故壞則斷滅是以如來五眼洞照無遺豈同凡夫生盲二乘眇目都無見耶但不隨不壞離二見之邊邪非有非空契一心之中理則逢緣無礙觸境無生矣是以萬物本虛從心見實因想念而執無執有墮惑亂之門以取著而成幻成狂受雜染之報若能反照唯心大智鑒窮實相真原則幻夢頓惺影像俱寂然後以不二相洞見十方用一心門統收萬彙則見無所見眾相參天聞無所聞羣音揭地如此了達心虛境空則入大總持門紹佛乘種性若迷外法以心取心則成業幻之門續眾生種性首楞嚴經偈云自心取自心非幻成幻法不取無非幻非幻尚不生幻法從何立故知一切染淨諸法皆從取生是以云取我是垢不取我是淨若無能取所取之心亦無是幻非幻之法非幻實法尚乃不生幻起虛蹤憑何建立又如心外見法盡成相待以無體無力緣假相依故所以楞伽經偈云以有故有無以無故有有若無不應受若有不應想若開方便或說有治無說無破有即無所礙若約正宗則有無雙冺。</p>
<p>故大智度論云佛有不言無無不言有但說諸法實相譬如日光不作高下平等一照佛亦如是非令有作無非令無作有是知若迷大旨則見有無如涅槃論云有名曰論旨云涅槃既不出有無又不在有無不在有無則不可於有無得之矣不出有無則不可離有無求之矣必有異旨可得聞乎無名曰夫言由名起名以相生相因可相無相無名無名無說無說無聞經云涅槃非法非非法無聞無說非心所知吾何敢言之而子欲聞之耶雖然善吉有言眾若能以無心而受無聽而聽者吾當以無言言之庶述其言亦可以言淨名曰不離煩惱而得涅槃天女曰不出魔界而入佛界然則玄道在於妙悟妙悟在於即真即真則有無齊觀有無齊觀則彼<span class='corr'>己</span>莫二所以天地與我同根萬物與我一體同我則非復有無異我則乖於會通所以不出不在而道存乎其間矣何者夫至人虛心冥照理無不統懷六合於胸中而靈鑒有餘鏡萬像於方寸而其神常虛至能拔玄根於未始即羣動以靜心恬澹淵默妙契自然所以處有不有居無不無居無不無故不無於無處有不有故不有於有故能不出有無而不在有無者也然則法無有無之相聖無有無之知聖無有無之知則無心於內法無有無之相則無數於外於外無數於內無心此彼寂滅物我冥一泊爾無眹乃曰涅槃涅槃若此圖度絕矣豈容責之於有無之內又可徵之於有無之外耶。</p>
<p>問六塵境界但依妄念而有差別若無念之人還見一切境界否答妄念執有前塵作實知解妙性不通遂成差別若無念之人非是離念但是即念無念念無異相雖有見聞皆如幻化又一念頓圓常見十法界萬法中道之理。</p>
<p>所以寶藏論云無眼無耳謂之離有見有聞謂之微無我無造謂之離有通有達謂之微又離者涅槃微者般若般若故頓興大用涅槃故寂滅無餘無餘故煩惱永盡大用故聖化無窮若人不達離微者雖復苦行頭陀遠離塵境斷貪恚癡法忍成就經無量劫數終不入真實何以故依止所行故心有所得不離顛倒夢想惡覺諸見若復有人體解離微者雖復近有妄想習氣及見煩惱數數覺知離微之義此人不久即入真實無上道也何以故了正見根本也。</p>
<p>思益經云知離名為法即諸佛所師所謂法也微者即用有見有聞能通能達以微者妙也於無見中有見於無聞中有聞斯乃不思議之法微妙難知唯佛能覺。</p>
<p>問無明違理自性差別者其事可然本覺淨法云何復說恒沙差別功德答由對治彼染法差別故成始覺萬德差別也起信論云對業識等差別染法故說本覺恒沙性德如是染淨皆是真如隨緣顯現似而無體染法尚空淨法何有淨名經云見垢實性即無淨相又所言淨者對垢得名因客塵煩惱不染而染穢汙真性稱之為垢因始覺般若不淨而淨開悟本心名之為淨是以真如一心湛然不動名義唯客垢淨本空華嚴經頌云若有知如來體相無所有修習得明了是人疾作佛。</p>
<p>問一切眾生無始無明種子堅牢現行濃厚云何一念而得頓除答根隨結使體性本空愚夫不了自生纏縛若明佛知見開悟本心更有何塵境而能障礙乎寶積經云佛言譬如然燈一切黑闇皆自無有無所從來去無所至非東方來去亦不至南西北方四維上下不從彼來去亦不至而此燈明無有是念我能滅闇但因燈明法自無闇明闇俱空無作無取如是迦葉實智慧生無智便滅智與無智二相俱空無作無取迦葉譬如千歲冥室未曾見明若然燈時於意云何闇寧有念我久住此不欲去耶不也世尊若然燈時是闇無力而不欲去必當磨滅如是迦葉百千萬劫久習結業以一實觀即皆消滅。</p>
<p>如來密藏經云為十惡者若能知如來說因緣法無我人眾生壽命無生無滅無染無著本性清淨又於一切法知本性清淨解知信入者我不說是人趣向地獄及諸惡道果何以故法無積聚法無集惱一切法不生不住因緣和合而得生起起<span class='corr'>已</span>還滅若心生已滅一切結使亦生<span class='corr'>已</span>滅如是解無犯處若有犯有住無有是處台教釋云此經具指四菩提心若知如來說因緣法即指初藏教菩提心若無生無滅指第二通教菩提心若本性清淨指第三別教菩提心若於一切法知本性清淨指第四圓教菩提心初菩提心<span class='corr'>已</span>能除重重十惡况第二第三第四菩提心耶行者聞此勝妙功德當自慶幸如闇處伊蘭得光明栴檀故知見佛罪滅如阿闍世王之深愆得道業亡若鴦崛魔羅之重罪但了無人無我緣生性空無我則無能受罪之人性空又無所受罪之法人法俱寂罪垢何生以心生罪生心滅罪滅故若能如是信入諦了圓明猶伊蘭之林布栴檀之香氣若積闇之室耀桂燼之光明能悟此心功力無量纔入宗鏡業海頓枯如風吹雲似湯沃雪猶燈破闇若火焚薪如密嚴經頌云如火燎長楚須臾作灰燼智火焚業薪當知亦如是又如燈破闇一念盡無餘諸業習闇冥無始之熏聚牟尼智燈起剎那皆頓滅所以大涅槃經云有智慧時則無煩惱故云夫免三塗惡業者要須離有無二相證解一心方得解脫也是知迷從自心迷悟還自心悟迷悟無性但任緣興。</p>
<p>是故因智隨迷因智隨悟如人因地而倒因地而起正隨迷時名之為識正隨悟時名之為智在纏名識在覺名智識之與智本無自名但隨迷悟而立其名故不可繫常繫斷也此智之與識但隨迷悟立名若覓始終如空中求迹如影中求人如身中求我依住所在終不可得也故無長短處所之相也如此無明及智無有始終若得菩提時無明不滅何以故為本無故更無有滅若隨無明時不動智亦不滅為本無故亦更無滅但為隨色聲香所取緣名為無明但為知苦發心緣名之為智但隨緣名之為有故體本無也。</p>
<p>問凡立五乘之道皆為運載有心若境識俱亡則無乘可說今約方便乘理不無此宗究竟何乘所攝答於諸乘中一乘所攝亦云最上之乘出過諸法頂故亦云不思議乘非情識測量故今所言一乘者即一心也以運載為義若攀緣取境則運入六趣之門若妄想不生運至一實之地。</p>
<p>問既有能說必對所機此宗鏡錄當何等機答當上上機若<span class='corr'>已</span>達者憑佛旨而印可若未入者假教理以發明因教理而照心即言詮而體道可謂得諸法之性徹一心之原如首楞嚴經云阿難承佛悲救深誨垂泣义手而白佛言我雖承佛如是妙音悟妙明心元所圓滿常住心地而我悟佛現說法音現以緣心允所瞻仰徒獲此心未敢認為本元心地願佛哀愍宣示圓音拔我疑根歸無上道佛告阿難汝等尚以緣心聽法此法亦緣非得法性如人以手指月示人彼人因指當應看月若復觀指以為月體此人豈唯亡失月輪亦亡其指何以故以所標指為明月故豈唯亡指亦復不識明之與暗何以故即以指體為月明性明暗二性無所了故汝亦如是若以分別我說法音為汝心者此心自應離分別音有分別性譬如有客寄宿旅亭暫止便去終不常住而掌亭人都無所去名為亭主此亦如是若真汝心則無所去云何離聲無分別性斯則豈唯聲分別心分別我容離諸色相無分別性如是乃至分別都無非色非空拘舍黎等昧為冥諦離諸法緣無分別性則汝心性各有所還云何為主釋曰若非色非空都無分別不見性之人到此之時全歸斷滅便同外道拘舍黎等<span class='corr'>己</span>眼不開昧為冥諦以冥寂闇昧無知以為至極從此復立二十五諦<span class='note-inline'>(二十五諦者初立冥性從冥生覺覺生我心心生五塵塵生五大大生十一根後復有神我為二十五諦)</span>迷真實心成外道種或有禪宗不得旨者法學起空見人多拂心境俱空執無分別將狂解癡盲以為至道然非離因緣求法性滅妄心取真心對增上慢人初學之者不可雷同應須甄別如經云阿難言若我心性各有所還則如來說妙明元心云何無還唯垂哀愍為我宣說佛告阿難且汝見我見精明元此見雖非妙精明心如第二月非是月影汝應諦聽今當示汝無所還地阿難此大講堂洞開東方日輪昇天則有明耀中夜黑月雲霧晦暝則復昏暗戶牖之隙則復見通牆宇之間則復觀壅分別之處則復見緣頑虛之中徧是空性鬱[土*孛]之像則紆昏塵澄霽斂氛又觀清淨阿難汝咸看此諸變化相吾今各還本所因處云何本因阿難此諸變化明還日輪何以故無日不明明因屬日是故還日暗還黑月通還戶牖壅還牆宇緣還分別頑虛還空鬱[土*孛]還塵清明還霽則諸世間一切所有不出斯類汝見八種見精明性當欲誰還何以故若還於明則不明時無復見暗雖明暗等種種差別見無差別諸可還者自然非汝不汝還者非汝而誰則知汝心本妙明淨汝自迷悶喪本受輪於生死中常被漂溺是故如來名可憐愍故知一切眾生即今見精明心非定真妄昧之則麤明之則妙只於八種不還之中了了見性常住云何隨境流轉失本真常永沒苦輪常漂死海大聖憐愍非不驚嗟阿難示起疑心寄破情執釋迦微細開演直指覺原可謂不易凡身頓成聖體現於生滅顯出圓常宗鏡前後明文一一全證於此。</p>
<p>問夫宗鏡錄實相法門若信得何福若毀得何罪答此一心實相之門般若甚深之旨於難信之中或有信者法利無盡唯佛能知若有毀者謗般若罪過莫大焉何以受報如此廣大以般若是一切世出世間凡聖之<span class='corr'>母</span>猶如大地無物不從地生或若謗之則謗一切佛地三寶功德如十法界中一切眾生若昇若沉若愚若智無不皆從般若中來若不得般若威光實無一塵可立。</p>
<p>故知若不信宗鏡中所說實相之理則如勝意比丘沒魂受裂地之大苦若有信如是說則如文殊師利智慧演深法之妙辯信毀交報因果無差如或障深不信智淺謬傳依文起見悉成謗法如文殊師利巡行經云文殊師利言大德舍利弗若人說言過去未來現在如來有依不依如是之人則謗如來何以故真如無念亦無所念真如不退真如無相今宗鏡大意所錄之文或祖或教但有一字一句若理若事若智若行皆悉廻向指歸真如一心何者心之實性名曰真如性以不改為義真以無偽得名如則不變不異以此心性周徧圓融橫該十方豎徹三際至一切時處未嘗間斷凡有一毫善根悉皆廻向念念合真如之體體無不寂一一順真如之用用何有窮所以但契一如自含眾德今則普勸十方學士一切後賢但願道富人貧情疎德厚以法為侶以智為先用慈修身開物是務為法施主匪悋家風無問不從有疑咸決則履佛行處免負本心妙行恒新至道如在。</p>
<p>此乃羣賢之父諸佛之母萬善由生信謗豈不獲重報耶所以法華經云又如大梵天王一切眾生之父此經亦復如是一切聖賢學無學及發菩提心者之父起信鈔云若謗此法以深自害亦害他人斷絕一切三寶之種一切如來皆依此法得涅槃故一切菩薩因之修行得入佛智故。</p>
</div>
<div class='div-other'><a id='mulu24' />
<p class='h1'>引證章第三</p><p>夫所目宗鏡大旨煥然今重為信力未深纖疑不斷者更引大乘經諸祖語賢聖集若干之微言總一佛乘之真訓可謂舉一字而攝無邊教海立一理而收無盡真詮普令眠雲立雪之人坐叅知識遂使究理探玄之者盡入圓宗尋古佛之叢林如臨皎日履祖師之閫域猶瞰淨天大覺昭然即肉眼而圓通佛眼疑情豁爾當凡心而顯現真心可謂現知指法界於掌內便同親證探妙旨於懷中大般若經云一切如來同在一處自性清淨無漏界攝又云三世諸佛住十方界為諸有情宣說正法無不皆用本性空為佛眼離本性空無別方便釋曰本性空者即是自性清淨心本性即自性空即清淨義此心則凡聖本有今古常然眾生不知諸佛因茲指授含靈現具祖師為此相傳故云離此別無方便。</p>
<p>密嚴經云爾時金剛藏菩薩告諸大眾仁者阿賴耶識從無始來為戲論熏習諸業所繫輪廻不已如海因風起諸識浪恒生恒滅不斷不常而諸眾生不自覺知隨於自識現眾境界若自了知如火焚薪即皆息滅入無漏位名為聖人。</p>
<p>首楞嚴經云佛告文殊及諸大眾十方如來及大菩薩於其自住三摩地中見與見緣并所想相如虛空華本無所有此見及緣元是菩提妙淨明體云何於中有是非是文殊吾今問汝如汝文殊更有文殊是文殊者為無文殊如是世尊我真文殊無是文殊何以故若有是者則二文殊然我今日非無文殊於中實無是非二相佛言此見妙明與諸空塵亦復如是本是妙明無上菩提淨圓真心妄為色空及與聞見如第二月誰為是月又誰非月文殊但一月真中間自無是月非月是以汝今觀見與塵種種發明名為妄想不能於中出是非是由是精真妙覺明性故能令汝出指非指。</p>
<p>大灌頂經云禪思比丘無他想念唯守一法然後見真釋曰一法為宗諸塵無寄他緣自絕妙性顯然志當歸一而何智不明尋流得源而何疑不釋撮要之旨斯莫大焉。</p>
<p>虛空孕菩薩經偈云一切諸法相真實無知者若人住諸陰六根皆蔽塞釋曰故知諸法皆真無知無見纔有知見即落識陰則一心不通六根闇塞終不能見無見之見知無知之知若有見之見則不見一切若無知之知則無所不知所以賢護經云若菩薩觀四念處時無法可見無聲可聞無聞見故則無有法可得分別亦無有法可得思惟而亦非瞽盲聾故但是諸法無可見故以唯一真心見外無法。</p>
<p>十住斷結經云一切諸法常自存在眾生不達為興莊嚴法法自生法法自滅法法不生法法不滅法生法滅性不移轉斯是菩薩大士之道非諸凡俗之所及也釋曰一切諸法常自存在者真心不易性相恒如眾生不達為興莊嚴者以外道執斷見小乘證無常菩薩為對治凡小故不盡有為常修福業不住無為深入智淵廣大莊嚴雲興萬行念念圓滿十波羅密拔斷常外道之曲木出邪見之稠林拯偏真小果之矬身昇解脫之坑底所以華嚴經云第七遠行地當修十種方便慧殊勝道所謂雖善修空無相無願三昧而慈悲不捨眾生雖得諸佛平等法而樂常供養佛雖入觀空智門而勤修習福德雖遠離三界而莊嚴三界雖畢竟寂滅諸煩惱燄而能為一切眾生起滅貪瞋癡煩惱燄雖知諸法如幻如夢如影如響如燄如化如水中月如鏡中像自性無二而隨心作業無量差別雖知一切國土猶如虛空而能以清淨妙行莊嚴佛土雖知諸佛法身本性無身而以相好莊嚴其身雖知諸佛音聲性空寂滅不可言說而能隨一切眾生出種種差別清淨音聲雖隨諸佛了知三世唯是一念而隨眾生意解分別以種種相種種時種種劫數而修行經云雖善修空無相無願三昧者是對治凡夫著有循樂之見而慈悲不捨眾生者是對治二乘沉空畏苦之見下諸句義皆同此釋故云聲聞畏苦緣覺無悲俱失菩薩二利之行。</p>
<p>須真天子經云須真天子問文殊師利菩薩不從三脫門而求道耶文殊答言天子不可從空而成道亦不可於無相而成道亦不可於無願而成道也所以者何於是中無心意識念亦無動故有心意識念念動者乃成其道也釋曰若取三解脫門作證者即是溺實際之海背靈覺之原遺性徇空何成大道若直了神解心性念念菩提果圓不墮斷見之邪無豈涉常見之實有介爾起意大用現前無得無依非取非捨從真起行體用相收以行契真卷舒一際可謂心心合道念念冥真矣故還原觀云用則波騰海沸全真體以運行體則鏡淨水澄舉隨緣而會寂斯則不離體之用用乃波騰不離用之體體常湛寂體雖湛寂常在萬緣用雖波騰恒冥一際。</p>
<p>普超三昧經決狐疑品云於是阿闍世王曰唯願濡首解我狐疑濡首答言大王所疑恒河沙等諸佛世尊所不能決王意云何假若有人而自說言我以塵暝灰烟雲霧汙染虛空寧堪任乎答不能汙濡首又問設令大王取此空洗之使淨寧堪任乎答曰不能淨濡首報曰吾以是向者說言恒河沙等諸佛世尊所不能決也釋曰一切眾生不了自性清淨心故妄生垢淨迷悟自沒遂於無疑中起疑於無決中求決若能諦了豁爾意消即見一切染淨諸法皆同虛空性既達虛空性不可染淨方悟本心未曾迷悟設有說無生無得之理皆是一期隨宜方便若入宗鏡妙旨了然尚無疑與無疑何懷決不決耶。</p>
<p>月燈三昧經頌云譬如有童女夜臥夢產子生欣死憂慼諸法亦復然如人飲酒醉見地悉廻轉其實未曾動諸法亦復然如淨虛空月影現於清池非月形入水諸法亦復然如人自好喜執鏡而照面鏡像不可得諸法亦復然如人在山谷歌哭言笑響聞聲不可得諸法亦復然釋曰狂醉見聞事何真實昏夢境界憂喜皆虛鏡裏之形因誰所起谷中之響起自何來所以入楞伽經云佛告楞伽王譬如有人於水鏡中自見其像於燈月中自見其影於山谷中自聞其響便生分別而起取著此亦如是法與非法唯是分別由分別故不能捨離但更增長一切虛妄不得寂滅寂滅者所謂一心一心者是最勝三昧從此能生自證聖智以如來藏而為境界。</p>
<p>華嚴經頌云一切法不生一切法不滅若能如是解諸佛常現前又藥王菩薩云我捨兩臂必當得佛金色之身兩臂即是斷常二法若捨生滅斷常之見則心佛現前頓成佛體故云必當得佛金色之身。</p>
<p>無涯際總持經云一念之頃能知三世一切諸法悉皆平等無不通達其人終無異行亦無異念。</p>
<p>勝跡菩薩所解諸法經云法唯一字所謂無字本無言說當知無說是為真說釋曰心為一字中王攝盡無邊之教海心為諸佛智母演出無盡之真詮若能發明決定信入則如來常不說法是名具足多聞亦是唯願少聞多解義趣。</p>
<p>法句經偈云森羅及萬像一法之所印云何一法中而見有種種。</p>
<p>金剛三昧經云空心不動具六波羅密心空則一切皆空故云唯有此大乘無有二也。</p>
<p>最勝王經云離無分別智更無勝智離法如如無勝境界釋曰一切境界皆是意言分別則無境唯識若了識空但一真心成無分別智此乃無等之智第一之說此真如一心之性為萬法之所依故若離此一心境智或有所見皆是瞖眼狂心不見真實所以如來不思議境界經云如眾瞖者同於一處見各差別互不相礙皆由眼瞖不見正色眾生亦爾色性無礙心緣異故蔽於正見不了真實圓覺經云雲駛月運舟行岸移不知妄想之雲自飛真月何動豈悟攀緣之舟常泛覺岸靡移。</p>
<p>入一切佛境界經云佛言若得修行正念法者彼無一法非是佛法何以故以覺一切法空故乃至文殊師利言修行正念者不取不捨即名正念不觀不異名為行不著不縛不脫名為行不去不來名為行文殊師利正念行者彼處無行無利無果無證何以故文殊師利心自性清淨故彼心客塵煩惱染而自性清淨心不染而彼自性清淨心即體無染不染者彼處無對治法故以何法對治能滅此煩惱何以故彼清淨非淨即是本淨若本淨者即是不生若不生者彼即不染若不染者彼不離染法若不離染法者彼滅一切染以何等法滅一切染彼不生若不生者是菩提菩提者名為平等平等者名為真如真如者名為不異不異者名為如實住一切有為無為法釋曰但了無生即入平等言平等者即一切有為無為如實之性見此性故以無住義住一切法中若不達一切法是一心真如平等無生之性在染離染俱為煩惱所染若了諸法無生則一切有為無為皆是菩提之道何所染耶。</p>
<p>大乘本生心地觀經云爾時文殊師利菩薩白佛言世尊如佛所說過去已滅未來未至現在不住三世所有一切心法本性皆空彼菩提心說何名發善哉世尊願為解說斷諸疑網令趣菩提佛告文殊師利善男子諸心法中起眾邪見為欲除斷六十二見種種見故心心所法我說為空如是諸見無依止故譬如叢林蒙密茂盛師子白象虎狼惡獸潛住其中毒發害人逈絕行跡時有智者以火燒林因林空故諸大惡獸無復遺餘心空見滅亦復如是乃至善男子以是因緣服於空藥除邪見已自覺悟心能發菩提此覺悟心即菩提心無有二相。</p>
<p>轉有經偈云若為真實說眼則不見色意不知識法此是最祕密。</p>
<p>寶頂經云佛言迦葉譬如有人怖畏虛空搥胸呌呼作如是言善友汝等為我除此虛空除此虛空迦葉於汝意云何此空為可除否迦葉言不可世尊佛言迦葉若有如是沙門婆羅門怖畏性空我說是人失心狂亂所以者何迦葉一切諸法並是說空方便若畏此空云何不畏一切諸法若惜諸法云何不惜此空佛性論問云此經為顯何義答為示一切諸法本性非有故說法空非關法滅然後得空故於空性不應生怖釋曰一切諸法並是說空方便者夫有所說皆為顯空所以空則一切法法則一切空非先有而後無寧歸斷滅豈先無而後有不墮無常是以性本常空空無間斷體應諸有有自繁興能入斯宗聞諸法空心大歡喜不了此義聞諸法空心大怖畏以不了法空違現量境執為外解聞說唯心之旨恐墮空見之門心境俱迷遂生怖畏。</p>
<p>度一切諸佛境界經云佛言文殊師利菩提者無相無緣云何無相云何無緣不得眼識是無相不見色是無緣不得耳識是無相不聞聲是無緣乃至意法亦如是釋曰無相則無能緣之心無緣則無所緣之境能所俱亡真心自現。</p>
<p>文殊師利行經偈云過現未來法唯語無真實彼若於實處一相無差別釋曰若說三世所有之法皆是世諦語言若了一心真實之處一道自無差別何言之所議意之所緣耶。</p>
<p>菩薩處胎經云譬如泉源陂池五河駛流各各有名悉歸於海便無本名亦如須彌峙立難動雜色眾鳥徃依附山皆同一色便無本色菩薩摩訶薩教化眾生淨佛國土亦復如是眾生心識所念不同若干思想能令一切至解脫門想定意滅便無本念同一解脫。</p>
<p>商主天子所問經云商主天子問言文殊師利云何菩薩能清淨心答言天子若知諸心皆是一心如是菩薩名得淨心。</p>
<p>阿含經偈云我與<span class='corr'>己</span>為親不與他為親智者善調我則得生善趣釋曰所以云天下至親無過於心可謂入道真要修行妙門若善調之遂登大果。</p>
<p>寂調音所問經云寂調音天子言文殊師利何等如與垢淨等文殊師利言空無相無願如所以者何涅槃空故天子如瓦器中空寶器中空無二無別如是天子垢空淨空俱同一空無二無別釋曰器雖不等空本無形垢淨雖殊性何曾異如是了者入無相門頓悟真空不墮修證。</p>
<p>月藏經偈云諸法無有二導師捨憎愛一道如虛空此是佛境界又偈云不分別諸法不見有眾生諸法唯一相得見佛境界佛語經云佛言若有處語是魔王語是魔見語不名佛語善男子若無一切諸處語者是名佛語釋曰無一切諸處語者即是無所證之法亦無能證之智既無有法豈可說耶但了唯心自然無語無語是真語故云無法可說是名說法若著處所若有所說悉違本宗不見法性如云報化非真佛亦非說法者。</p>
<p>文殊般若經云佛告文殊師利汝已供養幾所諸佛文殊師利言我及諸佛如幻化相不見供養及與受者佛告文殊師利汝今可不住佛乘耶文殊師利言如我思惟不見一法何當得住於佛乘佛言文殊師利汝不得佛乘乎文殊師利言如佛乘者但有名字非可得亦不可見我云何得佛言文殊汝得無礙智乎文殊師利言我即無礙云何以無礙而得無礙佛言汝坐道場乎文殊師利言一切如來不坐道場我今云何獨坐道場何以故現見諸法住實際故。</p>
<p>大品經云若住一切法不住般若波羅密不住一切法方住般若波羅密釋曰若住法則不見般若若住般若則不見法以法有相般若無相有無相反故爾又非離有相法別立無相般若以相即無相全是般若故經云色無邊故般若無邊又云若學般若應學一切法何以故夫般若者是無住義起心即是住著若不住一切法即是般若故云若學般若應學一切法設住般若亦成愚闇但一切處皆無住則無非般若。</p>
<p>轉女身經云若知諸法皆解脫相是則名為究竟解脫釋曰執心為境觸目塵勞知境是心無非解脫所以二乘只證人空但離人我虛妄名為解脫未得法空一切解脫以不識心故如入楞伽經偈云諸法無法體而說唯是心不見於自心而起於分別。</p>
<p>出曜經云身被戒鎧心無慧劍者則不能壞結使元首故知若不觀心妙慧成就則不能斷無明根本雜藏經云譬如兩木相揩則自生火還燒其木火不從風出不從水出不從地出其四魔者亦復如是皆從心生不從外來譬如畫師畫作形像隨手大小雖因緣合有彩有板有筆畫師不畫不能成像四魔如是心已堅固便無所起釋曰是以一心不動法不現前如畫師不畫且無形像故不動一心有大功德如法句經云佛言善男子善知識者有大功德能令汝等於貪欲瞋恚愚癡邪見五蓋五欲眾塵勞中建立佛法不起一心得大功德譬如有人持堅牢船渡於大海不動身心而到彼岸。</p>

<p class='juan'>御錄宗鏡大綱卷十九</p>
<div class='div-w'>
<p class='h2'>音釋</p>
<div class='div-note'>沃<p style="margin-left:1em"><span class='note-inline'>(烏谷切)</span>。</p>
鬱<p style="margin-left:1em"><span class='note-inline'>(蘊入聲)</span>。</p>
[土*孛]<p style="margin-left:1em"><span class='note-inline'>(音孛)</span>。</p>
孕<p style="margin-left:1em"><span class='note-inline'>(羊進切)</span>。</p>
矬<p style="margin-left:1em"><span class='note-inline'>(坐平聲身短)</span>。</p>
駛<p style="margin-left:1em"><span class='note-inline'>(音使)</span>。</p>
搥<p style="margin-left:1em"><span class='note-inline'>(音埀擊也)</span>。</p>
</div></div></div>
</div><!-- end of div[@id='body'] -->
</body></html>