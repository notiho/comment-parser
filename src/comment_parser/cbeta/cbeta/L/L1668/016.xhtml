<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu20' />
<p class='juan'>御錄宗鏡大綱卷十六　　　　　　疏六</p><p>夫言一覺一切覺云可教中分其多種答覺體是一隨用分多用有淺深覺無前後如瓔珞經云妙覺方稱寂照等覺照寂又覺有三義一覺察如睡夢覺亦如人覺賊賊無能為妄即賊也二覺照即照理事也亦如蓮華開照見自心一真法界恒沙性德如其勝義覺諸法故三妙覺即上二覺離覺所覺故為妙耳非更別覺故經云無有佛涅槃遠離覺所覺又覺性無覺即根本智覺相歷然即後得智問既云真如一心古今不易因何而有眾生相續答平等真法界無佛無眾生隨於染淨緣遂成十法界以真心隨緣不守自性只為眾生不自知無性之性故但隨染緣成凡隨淨緣成聖如虛谷響任緣所發又如太虛忽雲明鏡忽塵求一念最初起處了不可得故號無始無明。</p>
<p>問凡所施為皆是自心者云何殺生而得殺罪答皆是依於自心分別強執善惡之因妄受苦樂之果若究三輪之體<span class='note-inline'>(一能殺二所殺三殺相)</span>能殺所殺本空是以文殊執劍於瞿曇鴦崛持刀於釋氏終不見生見殺執自執他妄受輪迴酬還罪報識論問云若彼三界唯是內心無有身口外境者何故屠獵師等殺害猪羊等得殺生罪偈答云死依於他心亦有依自心依種種因緣破失自心識釋曰如人依鬼毗舍闍等是故失心或依自心是故失心或有憶念愛不愛事是故失心或有夢見鬼著失心或有聖人神通轉變前人失心如一比丘夜蹋[瓜-、]皮謂殺蝦蟇死入惡道故死依於他心亦有依自心者以依仙人嗔心嗔毗摩質多羅阿修羅王故殺餘眾生此依他心他眾生心虛妄分別命根謝滅以彼身命相續斷絕應如是知頌云經說檀拏迦迦陵摩登國仙人嗔故空是故心業重問依仙人嗔心依仙人鬼殺害如是三國眾生非依仙人嗔心而死答佛問尼乾子言摩登伽等三國眾生汝頗曾聞云何而死為身業殺為意業殺尼乾子言瞿曇我昔曾聞仙人嗔心以意業殺爾所眾生佛言以是成我義三界唯心無身口業何以故如世人言賊燒山林聚落城邑不言火燒此義亦爾唯依心其善惡業得成故偈云諸法心為本諸法心為勝離心無諸法唯心身口名成實論云若離心有業非眾生亦應有罪福如風頺山惱害眾生風應有罪若吹香華來墮塔寺亦應有福是則不可故知離心無罪福也以此文證罪福據心無身口業身口業者但有名字實是意業身口名說。</p>
<p>問若心虛境寂理實無差現對根塵事相違反如何明徹境智一如答一期根境俗有真無畢竟自他皆無所得又若定執真有俗無則成增减二謗但二諦雙會圓了一心如般若經云一切法無知無見如幻人無受無覺菩薩如是行為行般若波羅密釋曰若行般若者則是直了一心智性了色無形非眼境界乃至達法體寂非意所知但是隨心暫現還隨心滅故云一切法無知無見大智度論云相不能知無相譬如刀雖利不能破空無相不能知相者有人言內智慧無定相外所緣法有定相心隨緣而生是故說無相不應知相譬如無刀雖有物無刀可斫是知若心有境無亦不知見若心無境有亦不知見若心境俱有各無自性各既不知合豈成見若心境俱無亦不知見有尚不知無豈成見則心境俱空萬有咸寂如是則尚無一法冥合相順寧有根境對待而作相違者乎如一切差別違順之境皆是一心之量無有障礙亦無解脫譬如水不洗水火不滅火何者以一體故不相陵滅若有異法方成對治如今但先得旨自合真如故經云法隨於如無所隨故若有所隨則有能隨之別既無所隨亦無能隨故則法外無如如外無法華嚴疏云以如為佛則無境非如者金剛經云如來者即諸法如義既以如為佛一切法皆如也何法非佛耶若信一如此是開悟本法生決定解入自在門。</p>
<p>問既但唯心無有萬法目前差別從何建立答萬法但名實無體相因名立相相狀元空因相施名名字本寂唯想建立名相俱虛反窮想原亦但名字既無想體分別則空故知萬法出自無名萬名生於無相名不當相相不當名彼此無依萬法何在相待之名既寂分別之想俄空如幻之境冥真所執之情合覺密嚴經頌云世間種種法一切唯有名但想所安立離名無別義。</p>
<p>又頌云如見杌為人見人以為杌人杌二分別但有於名字諸大和合中分別以為色若離於諸大色性即無有問若以唯識為宗則世出世間唯是一識萬法皆決定空耶答以唯識故則有世俗諦既有世俗則有似塵識幻相不無以無實不可得故稱空耳不可起蛇足鹽香決定斷空之見如密嚴經偈云瓶等眾境界悉以心為體非瓶似瓶現是故說為空世間所有色諸天宮殿等皆是阿賴耶變異而可見眾生身所有從頭至手足頓生及漸次無非阿賴耶習氣濁於心凡愚不能了此性非是有亦復非是空如人以諸物擊破於瓶等物體若是空即無能所破譬如須彌量我見未為惡憍慢而著空此惡過於彼又經云寧可執有如須彌不可執空如芥子大般涅槃經云解脫者名不空空空空者名無所有無所有者即是外道尼乾子等所計解脫而是尼乾實無解脫故名空空真解脫者則不如是故不空空不空空者即真解脫真解脫者即是如來又解脫者名曰不空如水酒酪酥蜜等瓶雖無水酒酪酥蜜時猶故得名為水等瓶如是瓶等不可說空及以不空若言空者則不得有色香味觸若言不空而復無有水酒等實解脫亦爾不可說色及以非色不可說空及以不空若言空者則不得有常樂我淨若言不空誰受是常樂我淨者以是義故不可說空及以不空空者謂無二十五有及諸煩惱一切苦一切相一切有為行如瓶無酪則名為空不空者謂真實善色常樂我淨不動不變猶如彼瓶色香味觸故名不空是故解脫喻如彼瓶彼瓶遇緣則有破壞解脫不爾不可破壞不可破壞即真解脫真解脫者即是如來問經云五陰即世間者一陰名色四陰名心云何說內外種種世間皆從心出答種種五陰皆從心起從心現相名之曰色經偈云一切世間中但有名與色若欲如實觀但當觀名色色即[(冰-水+〡)*ㄆ]盡無情國土名即[(冰-水+〡)*ㄆ]盡有識世間五陰即世間故若了五陰俱空則是出世間是知世出世間皆從心起何者若意地起貪嗔心攬三塗五陰罪苦眾生發現意地修戒善心攬人天五陰受樂眾生發現意地證人空心攬無漏五陰真聖眾生發現意地立弘誓心攬慈悲五陰大士眾生發現意地運平等心攬常住五陰尊極眾生發現今所以置前四陰但觀識陰如伐樹除根<span class='corr'>灸</span>病得穴則生死之苦芽永絕煩惱之沉痾不生又若毗藍之風卷羣疑而淨盡猶劫燒之火蕩異執而無餘所以一切世間凡聖同居之處無不悉是自心如此悟入名住真阿蘭若正修行處非論小大之隱不墮喧靜之觀所以古德云處眾不見諠譁獨自亦無寂寞何故不喧寂以但了一心故。</p>
<p>問立識方成唯識義云何境識俱遣答顯識論云立唯識乃一往遣境留心究竟為論遣境為欲空心是其正意是故境識俱泯即是實性實性即是阿摩羅識所以唯識論亦名破色心論。</p>
<p>入楞伽經云但不取諸境名為識滅實不滅識何者以境本空從識變故以識無體不須滅故是以識心無體隨境有無見空生空見色生色事來即起事去還無又事上無事本全是心念起塵生念寂塵滅如起信論云以一切色法本來是心實無外色然既無外色亦無外空空尚是無色焉能有又云若無色者則無虛空之相疏釋云本以待色為空今既唯心無色何得更有於空也故知萬法皆相待而有若入宗鏡自然諸法絕待歸本真心故論云所謂一切境界唯心妄起若心離於妄動則一切境界滅唯一真心無所不徧。</p>
<p>問既唯一真心教中云何復說諸法如幻答了境是心萬法奚有以依心所起無有定體皆如幻化畢竟寂滅寶積經云爾時世尊告幻師言一切眾生及諸資具皆是幻化謂由於業之所幻故諸比丘眾亦是幻化謂由於法之所幻故我身亦幻智所幻故三千大千一切世界亦皆是幻一切眾生共所幻故凡所有法無非是幻因緣和合之所幻故又教中總明十喻如幻如化如夢如影等此是諸佛密意破眾生執世相為實起於常見世間共知幻夢等法是空則不信人法心境等如幻夢亦空所以將所信之虛破所信之實令所信之實同所信之虛然後乃頓悟真宗徧一切處心內心外決定無有實法建立大莊嚴論云我昔曾聞有一幻師有信樂心至耆闍山為僧設會供養已訖幻尸陀羅木作一女人端正奇特在大眾前抱捉此女而鳴咂之共為欲事時諸比丘見此事已咸皆嫌忿而作是言此無慙人所為鄙褻知其如是不受其供時彼幻師既行欲已聞諸比丘譏訶嫌責即便以刀斫<span class='corr'>刺</span>是女分解支節挑目截鼻種種苦毒而殺此女諸比丘等又見此事倍復嫌忿我等若當知汝如是寧飲毒藥不受其供乃至爾時幻師即捉尸陀羅木用示眾僧合掌白言我向所作即是此木於彼木中有何欲殺欲安眾僧身故設此飲食欲令眾僧心安故為此幻耳願諸比丘聽我所說豈可不聞佛於修多羅中說一切法猶如幻化我今為欲成彼語故故作斯幻如斯幻身無壽無命識之幻師運轉機關令其視眴俯仰顧盻行步進止或語或笑以此事故深知此身真實無我華嚴經頌云世間種種法一切皆如幻若能如是知其心無所動諸業從心生故說心如幻若離此分別普滅諸有趣譬如工幻師普現諸色像徒令眾貪樂畢竟無所得世間亦如是一切皆如幻無性亦無生示現有種種度脫諸眾生令知法如幻眾生不異幻了幻無眾生眾生及國土三世所有法如是悉無餘一切皆如幻幻作男女形及象馬牛羊屋宅池泉類園林華果等幻物無覺知亦無有住處畢竟寂滅相但隨分別現菩薩能如是普見諸世間有無一切法了達悉如幻眾生及國土種種業所造入於如幻際於彼無依着如是得善巧寂滅無戲論住於無礙地普現大威力又入法界品時童子童女告善財言善男子我等證得菩薩解脫名為幻住得此解脫故見一切世界皆幻住因緣所生故一切眾生皆幻住業煩惱所起故一切世間皆幻住無明有愛等展轉緣生故一切法皆幻住我見等種種幻緣所生故一切三世皆幻住我見等顛倒智所生故一切眾生生滅老死憂悲苦惱皆幻住虛妄分別所生故一切國土皆幻住想倒心倒見倒無明所現故一切聲聞辟支佛皆幻住智斷分別所成故一切菩薩皆幻住能自調伏教化眾生諸行願法之所成故一切菩薩眾會變化調伏諸所施為皆幻住願智幻所成故善男子幻境自性不可思議。</p>
<p>是以凡夫盲無慧目妄取前塵男女等相如幻化法但誑心眼都無實事皆業識心動起見現相意識分別強立我人自他差別若能識幻方悟前非終不於空而興造作又此幻法人多錯解執一切法如幻如化便作空無之見如方廣外道立空無為宗不知實義故華嚴論云了如幻法是堅固義言堅固者即是常住義豈可作空無之解故知此幻即真幻不可得無幻之幻名為幻法絕見之見方名見幻問諸法不真各無自性剎那變異故稱為幻佛身常住豈稱幻耶答諸佛畧有二身一真實身二方便身以眾生有不見如來真實身故示方便身令入真實若悟入時即方便身是常住體了幻不可得故。</p>
<p>所以鴦崛魔羅經偈云如來所變化眾生悉不知如來所作幻眾幻中之王大身方便身是則為如來問一切法如幻云何有垢淨能所對治答只為如幻故垢淨不定由心迴轉凡聖法生故思益經云垢法說淨見垢實性故淨法說垢貪著淨相故又莊嚴經論云問若諸法同如幻以何義故一為能治一為所治偈答云譬如強幻王令餘幻王退如是清淨法能令染法盡。</p>
<p>所以圓覺經云善男子此虛妄心若無六塵則不能有四大分解無塵可得於中緣塵各歸散滅畢竟無有緣心可見善男子彼諸眾生幻身滅故幻心亦滅幻心滅故幻塵亦滅幻塵滅故幻滅亦滅幻滅滅故非幻不滅譬如磨鏡垢盡明現善男子當知身心皆為幻垢垢相永滅十方清淨善男子譬如清淨摩尼寶珠映於五色隨方各現諸愚癡者見彼摩尼實有五色善男子圓覺淨性現於身心隨類各應彼愚癡者說淨圓覺實有如是身心自相亦復如是由此不能遠於幻化釋曰珠中無五方之色因光所映性中無五趣之身隨業而現迷珠者執珠中實色昧性者認性內虛身法喻皎然真偽可驗。</p>
<p>問入此宗門云何了一切法如化答以萬法無體名相本空無而忽有名之曰化。</p>
<p>大智度論問云若一切法皆空如化何以故有種種說法別異答曰如佛所化及餘人所化雖不實而有種種形像別異夢中所見種種亦如是人見夢中好惡事有生喜者有生怖者如鏡中像雖無實事而隨本形像有好醜諸法亦如是雖空而各各有因緣如佛經中說於是化法中有聲聞變化有辟支佛變化有菩薩變化有佛變化有煩惱變化有業變化又云如化者化主無定物但以心生便有所作皆無有實人身亦如是本無所因但從先世心生今世身皆無有實以是故諸法如化。</p>
<p>故知一切法皆從心生悉如幻化雖幻化不實亦可作善惡之因緣受昇沉之報應不可生於斷見但了體虛莫生取捨。</p>
<p>以眾生無性即空故在凡不凡以法身隨緣故處聖非聖又以眾生緣成似有故聖不是凡以法身常住不變故凡不是聖則真俗一際染淨恒分凡聖兩途生佛無異如是鎔融方明一心佛性。</p>
<p>十地經云眾生身中有金剛佛性猶如日輪佛者是覺人有靈知之覺今第一義空與之為性故名佛性非情無覺但持自體得稱為法今真性與之為性故名法性故云假說能所而實無差云何無差同一性故問夫言佛性境智俱[(冰-水+〡)*ㄆ]云何教中云在有情數中稱佛性在無情數中稱法性答在心稱佛性在境稱法性從緣雖別能所似分約性本同一體無異如瓶貯醍醐隨諸器而不等猶水分江海逐流處而得名一味真心亦復如是凡聖境智一際無差所以法王經云一切眾生一心佛性平等等諸法故只為真心不守自性隨緣轉動於轉動處立其異名古德云譬如珠向月出水向日出火一珠未曾異而得水火之名以珠體是一能應二緣且如月為水緣時月中未曾無火性日為火緣時日中未曾無水性何以故二性相冥故但緣水火事有優劣故使二性冥伏不現各從自體得水火名非全無性真如一心亦復如是在有情中名佛性在無情中名法性一如未曾異而得法佛之名以真如體一能應二緣且如有情正為佛緣時有情未曾無法性無情正為法緣時無情未曾無佛性何以故二性相冥故但由色心事有優劣故二性冥伏不現各從自體得法佛名非全無性。</p>
<p>清涼記云法性即佛性者以境因心變境不異心心若有性境寧非有况心與境皆即真性真性不二心境豈乖若以性從相不妨內外若以外境而例於心令有覺知修行作佛即是邪見外道之法故須常照不即不離不一不異無所惑矣故知佛性非內非外隨物迷悟強說昇沉又今為遮妄執一切無情有佛性義就計此義自有淺深若謂精神化為土木金石梟獍負塊以成於子情變非情非情變情斯為邪見不異外道眾生計生草木有命故不可也若說無情同一性故則稍近宗亦須得意彼本立意約於真如自體徧故真實之性無有二故今直顯正義謂性與相非一非異情與非情亦非一異。</p>
<p>故起信論問云若諸佛法身離於色相者云何能現種種色相答曰即此法身是色體故能現於色所謂從本已來色心不二以色性即智故色體無形說名智身以智性即色故說名法身徧一切處今取二性相即互融之義說耳百門義海云謂覺塵及一切法從緣無性名為佛性經云三世佛種以無性為性一切處隨了無性即為佛性不以有情故有不以無情故無今獨言有情者徧世勸人了性常於一毛一毫之處明見一切理事無非如來性是開如來性起功德名為佛性是知六道四生山河大地情與非情皆同一性如世尊最後垂示應盡還原品三告之文經云爾時世尊如是逆順入諸禪已普告大眾我以甚深般若徧觀三界一切六道諸山大海大地含生如是三界根本性離畢竟寂滅同虛空相無名無識永斷諸有本來平等無高下想無見無聞無覺無知不可繫縛不可解脫無眾生無壽命不生不起不盡不滅非世間非非世間涅槃生死皆不可得二際平等等諸法故閒居靜住無所施為究竟安置必不可得從無住法法性施為斷一切相一無所有法相如是其知是者名出世人是事不知名生死始汝等大眾應斷無明滅生死始又復告大眾我以摩訶般若徧觀三界有情無情一切人法悉皆究竟無繫縛者無解脫者無主無依不可攝持不出三界不入諸有本來清淨無垢無煩惱與虛空等不平等非不平等盡諸動念思想心息如是法相名大涅槃真見此法名為解脫凡夫不知名曰無明作是語<span class='corr'>已</span>復入超禪從初禪出乃至入滅盡定從滅盡定出乃至入初禪如是逆順入超禪<span class='corr'>已</span>復告大眾我以佛眼徧觀三界一切諸法無明本際性本解脫於十方求了不能得根本無故所因枝葉皆悉解脫無明解脫故乃至老死皆得解脫以是因緣我今安住常寂滅光名大涅槃如上真實慈父廣大悲心不可思議三告之文或有偶斯教者可以析骨為筆剝皮為[糸*氐]<span class='corr'>刺</span>血為墨而書寫之不可頃刻暫忘剎那失照且如第一文云徧觀三界一切六道諸山大海大地含生如是三界根本性離畢竟寂滅第二文云徧觀三界有情無情一切人法悉皆究竟第三文云徧觀三界一切諸法無明本性性本解脫是以徧法界內盡十方中若有情若無情若有性若無性山河大地草芥人畜不在三界不出三界不隨生死不住涅槃皆同真如一心妙性如是信解頓入一乘更無祕文能出斯旨離此有說皆是權施誘引提擕咸歸宗鏡。</p>
<p>問一切眾生有佛性者云何不免沉淪答眾生雖具正因而無緣了所以圓覺經云未出輪迴而辯圓覺彼圓覺性即同流轉若免輪迴無有是處故先德頌云圓成沉識海流轉若飄蓬是以真如本覺不守自性以無性故但隨緣轉如云法身流轉五道故號眾生應須以善巧方便發之以智照助之以良緣了了見時方逃境縛如起信鈔云且夫真之與妄皆依一法界心所說葢以此心本來有體有用即用之體則蕩然空寂即體之用則了然覺知以無始時來迷故於空寂之處確然根身塵境於覺知之處則紛然分別緣念故肇論云法身隱於形㲉之中真智隱於緣慮之內然其形㲉緣慮元來體空空寂覺知元來不變不變之真元來隨緣體空之妄元來成事非因造作法爾如斯。</p>
<p>大涅槃經云佛告善男子如汝所言若一闡提有佛性者云何不遮地獄之罪善男子一闡提中無有佛性善男子譬如有王聞箜篌音其聲清妙心即耽著喜樂愛念情無捨離即告大臣如是妙音從何處出大臣答言如是妙音從箜篌出王復語言持是聲來爾時大臣持箜篌置於王前而作是言大王當知此即是聲王語箜篌出聲出聲而箜篌聲亦不出爾時大王即斷其弦聲亦不出取其皮木悉皆拆裂推求其聲了不能得爾時大王即嗔大臣云何乃作如是妄語大臣白王夫取聲者法不如是應以眾緣善巧方便聲乃出耳眾生佛性亦復如是無有住處以善方便故得可見以可見故得阿耨多羅三藐三菩提一闡提輩不見佛性云何能遮三惡道罪善男子若一闡提信有佛性當知是人不至三惡是亦不名一闡提也以不自信有佛性故即墮三惡故名一闡提是知一切眾生雖有正因不得了緣枉沉生死為不知故甘稱下凡為不聞故不親善友常迷智眼豈有了因恒習惡緣何成善本今為未聞者廣搜祕藏發起信心為未知者直指心原了然無滯為已聞者智慧開發萬善資熏為已知者一向保任理行成就有斯深益豈厭文繁普望後賢廣垂傳授問佛性若定有無即成斷常之見如何體會理合正因答非一非異能契一乘之門亦有亦無不謗三因之性<span class='note-inline'>(正因緣因了因)</span>如大涅槃經云佛言善男子若有說言一切眾生定有佛性常樂我淨不作不生煩惱因緣故不可見當知是人謗佛法僧若有說言一切眾生都無佛性猶如兔角從方便生本無今有已有還無當知是人謗佛法僧若有說言眾生非有如虛空非無如兔角何以故虛空常故兔角無故是故得言亦有亦無有破兔角無破虛空如是說者不謗三寶。</p>
<p>問佛性於五眼中何眼能見答涅槃經云佛眼見故而得明了以佛眼見一切美惡差別等事悉皆不動為見性故維摩經云善能分別諸法相於第一義而不動此是心鑒無礙為眼非取根塵所對是以肉眼見麤天眼觀細慧眼明空法眼辯有佛眼觀不二相一實之理華嚴經離世間品說十眼所謂肉眼見一切色故天眼見一切眾生心故慧眼見一切眾生諸根境界故法眼見一切法實相故佛眼見如來十力故智眼見諸法故光明眼見佛光明故出生死眼見涅槃故無礙眼所見無障故一切智眼見普門法界故又慧眼所見無法可見故名為見者見法空故名為慧眼非獨慧眼五眼亦爾如是五眼照如千日十方之中無處不見於一切處地平如掌無諸穢惡若有可見即是生盲何以故無所有故當知無空色空俱遣又見一切塵全是眼更不可見聞一切聲全是耳不復更聞所以云一切聲是佛聲一切色是佛色又云離心之外更無一法縱見內外但是自心所現無別內外此無過也乃至若了塵時塵全是知也終不以知知於塵即有所知也若知於無知不異知也今塵即知不復更以知及不知知於無知但無能所之知非無知也此方顯無知也經云顯現一切法各各不相知見亦如是又聞者圓教明我我即聞故能聞所聞皆法界故故使我外更無別聞是以若見若聞若知若覺皆一心故華嚴經云所見不可見所聞不可聞所知不可知一心不思議。</p>
<p>無有一法在於心外亦無一心在於法外心與法界同體照明故覺一切又此心性是真實了知義徧照法界義以本有為所照以浮眼智明為能照如涅槃經云見性肉眼即名佛眼又明二種見佛性一相貌見二了了見相貌見者謂登地菩薩方便權智識變似空名相貌見了了見者謂地上菩薩根本正智親證真理不變相緣名了了見即是親證相貌見者比量知了了見者現量得問既云佛眼能觀佛性如何教中又言我以五眼不見三聚眾生狂愚無目而言見耶答若約實相體性徧法界以實相無相故則不可見若論照用相徧法界以無相之相亦可得見又五眼圓照三諦之理諸境分明雖云洞鑒未必是有雖云不見未必是無斯乃無相之相不觀之觀當知相中無相只勿相觀中無觀只勿觀體萬物而自虛同一道之清淨豈同執實隨塵作能所斷常之見耶問夫佛眼者皆是圓修圓證方具十住菩薩尚未分明而無明煩惱凡夫尚未得天眼云何得同佛眼答如來五眼眾生悉具非待證聖方有涅槃經云若學大乘人雖是肉眼而名佛眼二乘雖具天眼不名佛眼又云見如來性者雖有煩惱如無煩惱若實明宗見性即肉眼而明佛眼以智照為眼故台教約五品初位中以凡夫心同佛所知用所生眼齊如來見若論明昧淺深即落修證今直論見性即無前後如止觀釋鴦崛經云了了分明見者照實為了了照權為分明三智一心中五眼具足圓照名為了了見佛性也佛眼一心中得名了了見。</p>
<p>又若論差別者則諸天是報得二乘是修得我此宗門非報非修是發得五眼以本圓具故若悟修佛乘人雖具煩惱性能知如來祕密之藏即肉眼而名佛眼二乘人雖證滅修道具漏盡通即天眼而為瞖眼所以志公云大士肉眼圓通二乘天眼有瞖融大師云不取天眼等五通造事外道唯取入理凡夫耳。</p>

<p class='juan'>御錄宗鏡大綱卷十六</p>
<div class='div-w'>
<p class='h2'>音釋</p>
<div class='div-note'>鴦崛<p style="margin-left:1em"><span class='note-inline'>(上音央下音倔尊者名)</span>。</p>
蹋<p style="margin-left:1em"><span class='note-inline'>(音踏)</span>。</p>
䙝<p style="margin-left:1em"><span class='note-inline'>(先結切)</span>。</p>
梟<p style="margin-left:1em"><span class='note-inline'>(堅堯切不孝鳥)</span>。</p>
獍<p style="margin-left:1em"><span class='note-inline'>(音敬食父獸)</span>。</p>
</div></div></div>
</div><!-- end of div[@id='body'] -->
</body></html>