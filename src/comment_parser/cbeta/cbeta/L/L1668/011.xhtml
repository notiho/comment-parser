<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御錄宗鏡大綱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu15' />
<p class='juan'>御錄宗鏡大綱卷十一　　　　　　疏一</p><p>夫言正唯識義約有幾種識答經論通辯有八種識一眼識二耳識三鼻識四舌識五身識六意識七末那識八阿頼耶識。</p>
<p>問此八種識行相如何答經論成立自有明文此八種識具三能變一異熟能變即第八識二思量能變即第七識三了別能變即前六識唯識論云識所變相雖無量種而能變識類別唯三一謂異熟即第八識多異熟性故二謂思量即第七識恒審思量故三謂了境即前六識了境麤相故論頌曰初阿頼耶識異熟一切種不可知執受處了常與觸作意受想思相應唯捨受是無覆無記觸等亦如是恒轉如瀑流阿羅漢位捨初能變識大小乘教名阿頼耶此識有能藏所藏執藏意故謂與雜染互為緣故有情執為自內我故。</p>
<p>問佛種從緣起者即是熏習義約法報化三身中是何佛種從緣起答是報身佛由熏成故以智為種法身是無為斷惑所顯不從種子生以法報具足能起化現即化身是法報之用唯報佛性即是一切眾生聞熏種子且如世間甘露葉上霧露潤濕滴入土中一滴成一連珠又更濕潤生長芽莖報佛性亦爾我等第六識見分及耳識見分如同甘露葉如來大乘教法如似霧露耳識第六識熏得大乘種子似潤濕落在第八識中如入土中生得連珠後數資熏至成自受用報身似更遇濕潤生起芽莖故知佛種全自熏成初學之人爭不仗於聞法之力且眾生雖有正因性須假緣因發起如大智度論云如經中說二因緣發起正見一者外聞正法二者內有正念又如草木內有種子外有雨澤然後得生若無菩薩眾生雖有業因緣無由發起然欲弘揚佛法剖析圓宗應須性相雙明總別俱辯故法華經偈云如是大果報種種性相義我及十方佛乃能知是事今宗鏡本意要理事分明方顯一心體用具足若有體而無用如有身而無手足若有用而無體如有手足而無身若無身手人相不具若無體用法身不圓釋摩訶衍論云自性清淨無漏性德從無始來一向明白亦無垢累亦無染汙而以無明而熏習故即有垢累無明藏海從無始來一向闇黑亦無智明亦無白品而以本覺而熏習故即有淨用如是染淨但是假立染非實染淨非實淨皆是幻化無實自性故知染淨無體隨熏所成若離熏習之緣決定無法可得若無第八識所熏之體萬法不成以前眾多義門成就唯識即知無有一法不從心化生隨善惡以熏成因修習而為種似裹香之紙染芬馥以騰馨如繫魚之繩近鯹羶而作氣况異熟本識堅住真心聞善法熏則淨種子增長因惡法發則染種子圓成是以內則為因雖然本有外為緣助須仗新熏遂能起果酬因為凡作聖故經云佛種從緣起故知無法不熏成是以多聞熏習之功須親道友積學鍊磨之力全在當人不可虛度時光不勤妙行如木中火性是火正因未遇人工不成火用如身中佛性是佛正因不偶淨緣難成妙用問心識無形無對云何說受熏之義答經明若熏若變俱不思議約隨緣鼓動彰熏變之相以根本無明熏本覺時即本覺隨動故說為熏又本覺之體理雖不變由隨緣故故說為變雖然熏變染而不染雖不熏變不染而染莫可以心意測故云不思議熏靡可以文句詮故云不思議變。</p>
<p>問阿頼耶識若常則無轉變若斷則不相續如何會通得合正理答不一不異非斷非常方契因緣唯識正理識論云此識非斷非常以恒轉故恒謂此識無始時來一類相續常無間斷是界趣生施設本故性堅持種令不失故轉謂此識無始時來念念生滅前後變異因滅果生非常一故可為轉識熏成種故恒言遮斷轉表非常猶如瀑流因果法爾。</p>
<p>謂此識性無始時來剎那剎那果生因滅果生故非斷因滅故非常非斷非常是緣起理故說此識恒轉如流。</p>
<p>問此識既云恒轉如流定有生滅去來否答此識不守自性隨緣變時似有流轉而實無生滅亦非去來如湛水起漚漚全是水華生空界華全是空識性未嘗去來虛空何曾生滅。</p>
<p>又心無處所實無來去昔所行處了了知見性自虛通體無去住不用除滅此心若識此心本是佛體不須怕今有不識心人將此為妄終日除滅亦不可得滅縱令得滅證聲聞果亦非究竟只如過去諸佛恒沙劫事見如今日真如之性靈通自在照用無方不可同無情物佛性是生氣物不可兀爾無知但無心量種種施為如幻如化如機關木人畢竟無有心量於一切處無執繫無住著無所求於一切時中更無一法可得問此阿頼耶識既為一切法因又稱引果只如因果之法為真實有為假施設答皆從識變是假施設論云謂此正理深妙離言因果等言皆假施設觀現在法有引後用假立當果對說現因觀現在法有酬前相假立曾因對說現果假謂現識似彼相現如是因果理趣顯然遠離二邊契會中道諸有智者應順修學釋云今明諸法自相離言謂觀三世唯有現法觀此現法有能引生當果之用當果雖無而現在法有引彼用用者功能行者尋見現法之上有此功用觀此法果遂心變作未來之相此似未來實是現在即假說此所變未來名為當果對此假當有之果而說現在法為因此未來果即觀現在法功能而假變也其因亦爾觀此現法有酬前之相即異熟變相等觀此所從生處而能變為過去實非過去而是現在假說所變為現法即對此假曾有過去因而說現在為果而實所觀非因非不因非果非不果且如於因性離言故非實有因有功能故非定不因果亦如是。</p>
<p>問此第八識為定是真是假答是真是假不可定執首楞嚴經云陀那微細識習氣成瀑流真非真恐迷我常不開演釋曰梵語阿陀那者此云執持識此識體淨被無明熏習水乳難分唯佛能了以不覺妄染故則為習氣變起前之七識瀑流波浪鼓成生死海若大覺頓了故則為無漏淨識執持不斷盡未來際作大佛事能成智慧海真非真恐迷者佛意我若一向說真則眾生不復進修墮增上慢以不染而染非無客塵垢故又外道執此識為我若言即是佛性真我則扶其邪執有濫真修我若一向說不真則眾生又於自身撥無生斷見故無成佛之期是以對凡夫二乘前不定開演恐生迷倒不達如來密旨以此根本識微細難知故問此第八識於真俗二諦中俱建立否答染淨之本真俗俱存不達真異熟正唯識人多執俗有真無強生異見不知諸佛密意執遣相空理以為究竟此乃破徧計情執是護過遮詮便撥依他圓成悉作空華之相若無依圓本識及一切法皆則無體既非實有成大邪見論云外道毀謗染淨因果亦不謂全無但執非實故若一切皆非實有菩薩不應為不捨生死精勤修集菩提資糧誰有智者為除幻敵求石女兒用為軍旅故應信有能持種心依之建立染淨因果彼心即是此第八識。</p>
<p>所以經云深信大乘不謗因果但真諦中以一切法不可得故言語道斷故心智路絕故或言一切法空此是第一義空不可得空非是外道斷空小乘但空等不可起龜毛兔角之心執蛇足鹽香之見問受生命終既依本識生時死時復住何心答夫論生滅之事必住散動之心經云有念即魔網不動即法印魔網立生死之道法印成涅槃之門故知散亂寂靜二途皆依本識而有。</p>
<p>問一切有情皆依食住即是第八識食約有幾種行相如何答識論云經說食有四種一者段食變壞為相謂欲界繫香味觸三於變壞時能為食事由此色處非段食攝以變壞時色無用故二者觸食觸境為相謂有漏觸纔取境時攝受喜等能為食事此觸雖與諸識相應屬六識者食義偏勝觸麤顯境攝受喜樂及順益捨資養勝故三者意思食希望為相謂有漏思與欲俱轉希可愛境能為食事此思雖與諸識相應屬意識者食義偏勝意識於境希望勝故四者識食執持為相謂有漏識由段觸思勢力增長能為食事此識雖通諸識自體而第八識食義偏勝一類相續執持勝故此四能持有情身命令不壞斷故名為食段食唯於欲界有用觸意思食雖徧三界而依識轉隨識有無眼等轉識有間有轉非徧恒時能持身命謂無心定熟眠悶絕無想天中有間斷故設有心位隨所依緣性界地等有轉易故於持身命非徧非恒乃至由此定知異諸轉識有異熟識一類恒徧執持身命令不斷壞世尊依此故作是言一切有情皆依食住。</p>
<p>增一經云世尊告阿那律曰一切諸法由食而住在眼以眠為食耳以聲為食鼻以香為食舌以味為食身以細滑為食意以法為食涅槃以無放逸為食爾時佛告諸比丘如此妙法夫飲食有九事人間有四食一段食二更樂食三念食四識食復有五種是出世間食一禪食二願食三念食四八解脫食五喜食是出世間之表當共專念捨除四種之食求辦出世之食所以維摩經云迦葉住平等法應次行乞食為不食故應行乞食為壞和合相故應取摶食為不受故應受彼食斯皆是破五陰法成涅槃食問住滅定者於八識中滅何等識答但滅六識以第八識持身故論云契經說住滅定者身語心行無不皆滅而壽不滅亦不離煖根無變壞識不離身若無此識住滅定者不離身識不應有故。</p>
<p>問小乘入滅盡定云何不能現其威儀答小乘是事滅大乘是理滅如清凉疏云一切法滅盡三昧智通者謂五聚之法皆當體寂滅故斯即理滅不同餘宗滅定但明事滅唯滅六七心心所法不滅第八等但事滅故不能即定而用證理滅故定散無礙由即事而理故不礙滅即理而事故不礙用是以經云雖念念入而不廢菩薩道等亦非心定而身起用亦不獨明定散雙絕但是事理無礙故七地中云雖行實際而不作證能念念入亦念念起及淨名經云不起滅定現諸威儀皆斯義也又古師云若大乘滅定由具五蘊有第八識及第七淨分末那平等性智在而能引起種種威儀小乘唯有色行二蘊前六識<span class='corr'>已</span>滅以小乘所現威儀事須意識始能引起既無意識則無運用之功與大乘有異<span class='corr'>已</span>上猶是約行相分別若就理而論威儀即定定即威儀以色心其<span class='corr'>已</span>久如故問識種即是命根者以何義為根答論云然依親生此識種子由業所引功能差別住時決定假立命根以此種子為業力故有持一報之身功能差別令得決定若此種子無此功能身便爛壞。</p>
<p>故種子為命根餘現行色心等非命根不恒續故非業所引故然業正牽時唯牽此種子種子方能造生現行非謂現行名命根故唯種是根又夫命根者依心假立命為能依心為所依命之依心如情之依心矣。</p>
<p>問淨名經云從無住本立一切法無住本即阿頼耶識云何說此識為一切法本答此識建立有情無情發生染法淨法若有知有覺則眾生界起若無想無慮則國土緣生因染法而六趣廻旋隨淨法而四聖階降可謂凡聖之本身器之由了此識原何法非悟證斯心性何境不真可謂絕學之門棲神之地矣。</p>
<p>問至聖垂慈覺王應跡以廣長之舌相出誠實之微言於無名相中布難思之教海以假名相說演無盡之義宗且如第八識心本無名相隨位立號因執得名至何位次之中而捨虛假之稱答唯識論云第八識雖諸有情皆悉成就而隨義別立種種名謂或名心由種種法熏習種子所積集故或名阿陀那執持種子及諸色根而不壞故或名所知依能與染淨所知諸法為依止故或名種子識能徧任持世出世間法種子故此等諸名通一切位或名阿頼耶識藏一切雜染品法令不失故我見等執藏以為自內我故此名唯在異生有學非無學位不退菩薩有雜染法執藏義故或名異熟能引生死善不善業異熟果故此名唯在異生二乘諸菩薩位非如來地猶有異熟無記法故或名無垢識最極清淨諸無漏法所依止故此名唯在如來地有菩薩二乘及異生位持有漏種可受熏習未得善淨第八識故如契經偈說如來無垢識是淨無漏界解脫一切障圓鏡智相應阿頼耶識名過失重故最初捨故此中偏說異熟識體菩薩將得菩提時捨聲聞獨覺入無餘依涅槃時捨無垢識體無有捨時利樂有情無盡時故心等通故隨義應說。</p>
<p>天台淨名疏云一法異名者諸經異名說真性實相或言一實諦或言自性清淨心或言如來藏或言如如或言實際或言實相般若或言一乘或言即是首楞嚴或言法性或言法身或言中道或言畢竟空或言正因佛性性淨涅槃如是等種種異名此皆是實相之異稱故大智論偈云般若是一法佛說種種名隨諸眾生類為之立異字大涅槃經云如天帝釋有千種名解脫亦爾多諸名字又云佛性者有五種名故皆是赴機利物為立異名也而法體是一未曾有異如帝釋千名名雖不同終是目於天主豈有聞異名故而言非實相理如人供養帝釋毀憍師迦供養憍師迦毀於帝釋如此供養未必得福末代弘法者亦爾或信頼耶自性清淨心而毀畢竟空或信畢竟空無所有毀頼耶識自性清淨心或言般若明實相法華明一乘皆非佛性此之求福豈不慮禍若知名異體一則隨喜之善徧於法界何所諍乎。</p>
<p>問因相立名因名顯相名已廣辯識相如何答詮表呼召目之為名行狀可觀號之曰相第六分別事識是名取境染心是相第七現識是名無明熏妄心是相第八藏識是名心清淨是相第九真識是名體性不改是相斯皆是無名之名無相之相何者以名相不出心境故是以心無自性因境而生境無自性因心而有則張心無心外之境張境無境外之心若互奪兩亡心境俱泯若相資並立心境宛然此乃無性而空空而不空無性而有有而不有不有之有有顯一如不空之空空成萬德可謂摧萬有於性空蕩一無於畢竟矣。</p>
<p>問諸心識中何識堅牢不為諸緣之所飄動答世間無有一法不從緣生緣生之法悉皆無常唯有根本心不從前際生不從中際住不於後際滅實為萬有之根基諸佛之住處是以喻之如鏡可以精鑒妍醜深洞玄微仰之為宗猶乎巨浸納川太虛含像密嚴經云心有八種或復有九與無明俱為世間因世間悉是心心法現是心心法及以諸根生滅流轉為無明等之所變異其根本心堅固不動世間因緣有十二分若根若境能生所生剎那壞滅從於梵世至非非想皆因緣起唯有如來離諸因緣內外世間動不動法皆如瓶等壞滅為性又頌云汝等諸佛子云何不見聞藏識體清淨眾身所依止或具三十二佛相及輪王或為種種形世間皆悉見譬如淨空月眾星所環繞諸識阿頼耶如是身中住譬如欲天主侍衛遊寶宮江海等諸神水中而自在藏識處於世當知亦復然如地生眾物是心多所現譬如日天子赫奕乘寶宮旋繞須彌山周流照天下諸天世人等見之而禮敬藏識佛地中其相亦如是十地行眾行顯發大乘法普與眾生樂常讚於如來在於菩薩身是即名菩薩佛與諸菩薩皆是頼耶名佛及諸佛子<span class='corr'>已</span>受當受記廣大阿頼耶而成於正覺密嚴諸定者與妙定相應能於阿頼耶明了而觀見佛及辟支佛聲聞諸異道見理無怯人所觀皆此識種種諸識境皆從心所變瓶衣等眾物如是性皆無悉依阿頼耶眾生迷惑見以諸習氣故所取能取轉此性非如幻陽燄及毛輪非生非不生非空亦非有譬如長短等離一即皆無智者觀幻事此皆唯幻術未曾有一物與幻而同起幻燄及毛輪和合而可見離一無和合過未亦非有幻事毛輪等在在諸物相此皆心變異無體亦無名世中迷惑人其心不自在妄說有能幻幻成種種物幻師甎瓦等所作眾物類種種若去來此見皆非實如鐵因磁石所向而轉移藏識亦如是隨於分別轉一切諸世間無處不周徧如日摩尼寶無思及分別此識徧諸處見之謂流轉不死亦不生本非流轉法定者勤觀察生死猶如夢是時即轉依說名為解脫此即是諸佛最上之教理審量一切法如秤如明鏡又如大明燈亦如試金石遠離於斷滅正道之標相修行妙定者至解脫之因永離諸雜染轉依而顯現問本識與諸識和合同起同滅至轉依位諸煩惱識滅唯本識在如何分別滅不滅之異答攝大乘論云若本識與非本識共起共滅猶如水乳和合云何本識不滅非本識滅譬如於水鵝所飲乳釋云譬如水乳雖和合鵝飲之時唯飲乳不飲水故乳雖盡而水不竭本識與非本識亦爾雖復和合而一滅一住問此根本識心既稱為一切法體又云常住不動只如萬法即此心有離此心有若即此心萬法遷變此心云何稱為常住若離此心復云何得為一切法體答開合隨緣非即非離以緣會故合以緣散故開開合但緣卷舒無體緣但開合緣亦本空彼此無知能所俱寂密嚴經偈云譬如金石等本來無水相與火共和合若水而流動藏識亦如是體非流轉法諸識共相應與法同流轉如鐵因磁石周廻而轉移二俱無有思狀若有思覺頼耶與七識當知亦復然習繩之所繫無人而若有普徧眾生身周行諸陰趣如鐵與磁石展轉不相知。</p>
<p>問若不立此第八識有何等過答有大過失一切染淨法不成俱無因故識論云若無此識持煩惱種界地往還無染心後諸煩惱起皆應無因餘法不能持彼種故若諸煩惱無因而生則無三乘學無學果諸<span class='corr'>已</span>斷者皆應起故又若無此識持世出世清淨道種異類心後起彼淨法皆應無因又出世道初不應生無法持彼法爾種故初不生故後亦不生是則應無三乘道果若無此識持煩惱種轉依斷果亦不得成謂道起時現行煩惱及彼種子俱非有故染淨二心不俱起故道相應心不持彼種自性相違如涅槃故餘法持種理不成故既無所斷能斷亦無依誰由誰而立斷果若由道力後惑不生立斷果者則初道起應成無學後諸煩惱皆已無因永不生故許有此識一切皆成唯此能持染淨種故證此識有理趣無邊恐厭繁文略述綱要則有此識教理顯然諸有智人應深信受。</p>
<p>實際理地不受一塵佛事門中不捨一法若欲學諸佛方便須具菩薩徧行一一洞明方成大化如上廣引藏識之文祖佛所明經論共立第八本識真如一心廣大無邊體性微細顯心原而無外包性相以該通擅持種之名作總報之主建有情之體立涅槃之因居初位而總號頼耶處極果而唯稱無垢[備-用+冉]本後之智地成自他之利門隨有執無執而立多名據染緣淨緣而作眾體孕一切而如太虛包納現萬法而似大地發生則何法不收無門不入但以迷一真之解作第二之觀初因覺明能了之心發起內外塵勞之相於一圓湛析出根塵聚內四大為身分外四大為境內以識情為垢外因想相成塵無念而境觀一如有想而真成萬別若能心融法界境豁真空幻翳全消一道明現可謂裂迷途之緻網抽覺戶之重關惽夢醒而大覺常明狂性歇而本頭自現。</p>
<p>夫第二能變識者識論頌云次第二能變是識名末那依彼轉緣彼思量為性相四煩惱常俱謂我癡我見并我慢我愛及餘觸等俱有覆無記攝隨所生所繫阿羅漢滅定出世道無有乃至應知此意但緣藏識見分非餘彼無始來一類相續似常似一故恒與諸法為所依故此唯執彼為自內我故。</p>
<p>問此第七識云何離眼等識別有自體出何經文答論云聖教正理為定量故謂薄伽梵處處經中說心意識三種別義集起名心思量名意了別名識是三別義如是三義雖通八識而隨勝顯第八名心集諸法種起諸法故第七名意緣藏識等恒審思量為我等故餘六名識於六別境麤動間斷了別轉故如入楞伽頌說藏識說名心思量性名意能了諸境相是說名為識釋云雖通八識皆名心意識而隨勝顯第八名心為一切現行熏集諸法種現行為依種子識為因能生一切法故是起諸法第七名意者因中有漏唯緣我境無漏緣第八及真如果上許緣一切法故餘六識名識於六別境體是麤動有間斷法了別轉故易了名麤轉易名動不續名間各有此勝各別得名又論云謂契經說不共無明微細恒行覆蔽真實若無此識彼應非有謂諸異生於一切分恒起迷理不共無明覆真實義障勝慧眼如有頌說真義心當生常時為障礙俱行一切分謂不共無明是故契經說異生類恒處長夜無明所蒙惽醉纏心曾無醒覺若異生位有暫不起此無明時便違經義謂異生位迷理無明有行不行不應理故此依六識皆不得成應此間斷彼恒緣故許有末那便無此失。</p>
<p>問若無末那有何等過答若無第七則無凡可厭無聖可欣凡聖不成染淨俱失論云是故定應別有此意又契經說無想有情一期生中心心所滅若無此識彼應無染謂彼長時無六轉識若無此意我執便無乃至故應別有染汙末那於無想天恒起我執由斯賢聖同訶厭彼又契經說異生善染無記心識恒帶我執若無此識彼不應有謂異生類三性心時雖外起諸業而內恒執我由執我故令六識中所起施等不能亡相故瑜伽說染汙末那為識依止彼未滅時相了別縛不得解脫末那滅<span class='corr'>已</span>相縛解脫言相縛者謂於境相不能了達如幻事等由斯見分相分所拘不得自在故名相縛依如是義有伽陀言如是染汙意是識之所依此意未滅時識縛終不脫釋云於無想天恒起我執由斯賢聖同訶厭彼者有第七於彼起我執是異生故出定<span class='corr'>已</span>後復沉生死起諸煩惱聖賢訶彼若無第七不應訶彼無過失果由執我故令六識中所起施等不能亡相者此我外緣行相麤動非第七起由第七故第六起此全由七生增明為論第六識中我執體有間斷通三性心間雜生故第七不緣外境生故<span class='corr'>已</span>上略錄第七末那諸教同詮羣賢共釋創入道者此意須明是起凡聖之因宜窮體性乃立解惑之本可究根原迷之則為人法執之愚悟之則成平等性之智於諸識內獨得意名向有漏中作無明主不間不斷無想定治而不消常審常恒四空天避而還起雖有覆而無記不外執而內緣常起現行能蔽真而障道唯稱不共但成染而潤生是以欲透塵勞須知要徑將施妙藥先候病原若細意推尋冥心體察則何塵而不出何病而不消斷惑之門斯為要矣。</p>
<p>第三能變者唯識論頌云次第三能變差別有六種了境為性相善不善俱非此三能變是了別境識自證分是了別性見分是了別相。</p>
<p>識論云隨六根境種類異故或名色識乃至法識隨境立名順識義故謂於六境了別名識色等五識唯了色等法識通能了一切法。</p>
<p>問於眼等六識中有幾分別答略有三種一自性分別唯緣現在所緣諸行自相行分別所緣行即五塵也自相行如色以青為行相眼識緣時亦任運作青行相名自行又自相即能緣行簡共相行如緣青時即緣黃不著二隨念分別於昔曾所受諸行追念行分別唯緣過去三計度分別於去來今不現前思搆行分別即非有計有是非量境然約三世計度不定一世又雜集論於三分別中復有七種分別一謂於緣任運分別謂五識身如所緣相無異分別於自境界任運轉故二有相分別謂自性隨念二種分別取過現境種種相故三無相分別謂希求未來境行分別四尋求分別五伺察分別六染汙分別七不染汙分別此四分別皆用計度分別以為自性所以者何以思度故或時尋求或時伺察或時染汙或不染汙種種分別問前三分別於八識中幾識能具答八識中唯第六識具三分別自第七識唯有自性分別以緣現在故或可末那亦有計度以計度執我故若論體性計度以慧為性隨念以念為性真法之中既無虛妄八識所以無此分別。</p>

<p class='juan'>御錄宗鏡大綱卷十一</p>
<div class='div-w'>
<p class='h2'>音釋</p>
<div class='div-note'>兀<p style="margin-left:1em"><span class='note-inline'>(五忽切不動貌)</span>。</p>
磁<p style="margin-left:1em"><span class='note-inline'>(音慈引鐵石)</span>。</p>
翳<p style="margin-left:1em"><span class='note-inline'>(於計切蔽也)</span>。</p>
惽<p style="margin-left:1em"><span class='note-inline'>(音昏)</span>。</p>
擅<p style="margin-left:1em"><span class='note-inline'>(音善自專也)</span>。</p>
伺<p style="margin-left:1em"><span class='note-inline'>(息恣切)</span>。</p>
</div></div></div>
</div><!-- end of div[@id='body'] -->
</body></html>