<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏聖教法寶標目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu9' />
<p class='juan'>大藏聖教法寶標目卷第二　　　　庭二</p><p class="byline">元清源居士王古撰</p>
<ul class="">
<li>
<ul class="">
<li><p>第三十四功德寶華敷菩薩會</p>
<p style="margin-left:1em">右當第一百一卷。從初至半。說持誦十方現在佛名所得殊勝功德。</p>
</li>

<li><p>第三十五善德天子會<span class="note-inline">(與前同卷)</span></p>
<p style="margin-left:1em">右與流志先譯文殊師利所說不思議佛境界經同本異譯。當第一百一卷。從半至末文殊演說諸佛不思議甚深境界。</p>
</li>

<li><p>第三十六善住意天子會四卷</p>
<p style="margin-left:1em">右與如幻三昧經及聖善住意經等同本異譯。從第一百二卷至第一百五<span class="corr">卷</span>文殊放大光明。召集十方諸菩薩眾不可計數諸大弟子。入四萬三昧。而不能見。善住天子。<span class="corr">已</span>曾供養多佛。入深法忍。辯才無礙。文殊與俱見佛問法。是經說甚深法。不施不慳。不戒不犯。不忍不諍。不進不怠。不禪不亂。不智不愚。無凡夫無佛。不因緣不無緣等法門。過去<span class="corr">已</span>有七十四億那由他百千諸佛說此法。彌勒賢劫未來千佛亦爾。又欲度造。逆罪菩薩故。文殊持劒逼佛。佛為說法。諸菩薩得無生法忍。</p>
</li>

<li><p>第三十七阿闍世王子會<span class="note-inline">(兼後三卷)</span></p>
<p style="margin-left:1em">右與舊太子刷護太子和休二經同本異譯。當第一百六卷。從初至半。刷護和休。王太子名也。問佛何因緣得端正蓮華化生。知宿命。相好。智慧三昧。不生八難。生天上得六神通等。佛隨問演說王子與俱來五百同友受成佛記。</p>
</li>

<li><p>第三十八大乗方便會</p>
<p style="margin-left:1em">右與慧上菩薩問大善權經等同本異譯。從第一百六卷半至一百八卷盡。慧上菩薩問佛說諸菩薩以一摶食施給一切眾生。一香一華供養十方佛。禮敬一佛即禮敬十方佛。如是等種種善權方便法門。以至八相成道示現金槍馬麥十餘殃事等。皆是如來善權方便教化眾生。</p>
</li>

<li><p>第三十九賢護長者會二卷</p>
<p style="margin-left:1em">右舊譯本。名移識經。新故名賢護長者會。從一百九至一百十卷。此二經本同譯別。賢護童真問佛。眾生有識如寶在篋。不顯不知。身謝識遷。如夢遷化。捨此受彼獲當來報。受種種身遷轉遷滅。徃來苦樂等事。又大藥王子問佛。識捨於身作何形像。佛為種種譬喻顯說。</p>
</li>

<li><p>第四十淨信童女會<span class="note-inline">(兼後三會同卷)</span>　【文】</p>
<p style="margin-left:1em">右當第一百一十一卷。初波斯匿王女問佛。菩薩正修行法得堅固力。安住生死成熟眾生。六度四無量五神通。化生諸佛前。轉女身。降魔轉法輪等。佛為說此經。</p>
</li>

<li><p>第四十一彌勒菩薩問八法會</p>
<p style="margin-left:1em">右本名彌勒菩薩所問經。與大乗方等要慧經同本異譯。當第一百一十一卷中<span class="note-inline">(此八法會有釋論五卷其要慧經文少略耳)</span>。說不退轉菩薩。降伏魔怨知一切法。於諸世間心不疲倦。速成菩提等。</p>
</li>

<li><p>第四十二彌勒菩薩所問會</p>
<p style="margin-left:1em">右與舊彌勒菩薩所問本願經等同本異譯。當第一百一十二卷末佛說彌勒以善權方便安樂行晝夜六時禮佛懺悔。勸請諸佛。及願於來世人民無垢穢奉行十善。時成佛。釋迦佛以身命布施。勇猛精進。願於五濁惡世成佛度生。</p>
</li>

<li><p>第四十三普明菩薩會一卷</p>
<p style="margin-left:1em">右與摩訶衍寶嚴佛遺日摩尼寶二經同本異譯。當第一百一十二卷<span class="note-inline">(此舊寶積經有釋論四卷)</span>。佛說諸菩薩修行求無上菩提增進退失善惡邪正種種行相。及有三十二法得稱菩薩。及說菩薩二乗差別。中道觀心等種種譬喻。真實沙門像似沙門諸善惡事相。教戒切至種種法義富備微妙。學佛者當常誦讀。</p>
</li>

<li><p>第四十四寶梁聚會二卷</p>
<p style="margin-left:1em">右當第一百一十三卷及一百一十四<span class="corr">卷</span>。佛說沙門善惡垢淨。梵非梵行。種種事相。營事比丘。於三寶物中所不應作。受諸罪報。住阿蘭若乞食受糞掃衣等。教戒精切。此經名選擇一切法寶。亦名安住聖種儀式。亦名寶聚。亦名寶藏。</p>
</li>

<li><p>第四十五無盡慧菩薩會<span class="note-inline">(兼後二卷)</span></p>
<p style="margin-left:1em">右當第一百一十五卷。初說十波羅蜜。入十地先相等法。</p>
</li>

<li><p>第四十六文殊說般若會</p>
<p style="margin-left:1em">右與大般若曼殊室利分。及眾鎧所譯文殊般若同本異譯。從第一百一十五卷中至一百一十六卷末。解在羽字號文殊所說般若經。</p>
</li>

<li><p>第四十七寶髻菩薩會二卷</p>
<p style="margin-left:1em">右亦名菩薩淨行經。與大集寶髻品及康僧會所出菩薩淨行經同本異譯。當第一百一十七卷。及一百一十八<span class="corr">卷</span><span class="note-inline">(此寶髻會有釋論一卷)</span>。佛說六波羅蜜三十七菩提分法菩薩淨行等。</p>
</li>

<li><p>第四十八勝鬘夫人會一卷</p>
<p style="margin-left:1em">右與舊勝鬘師子吼一乗大方便經等同本異譯。當第一百一十九卷勝鬘夫人。波斯匿王末利夫人之女。禮敬讚歎如來真實功德。佛為授記。號普光如來。佛言。此經成就無量無邊功德。一切聲聞緣覺不能究竟觀察知見此經。歎如來真實第一義功德。大受大願攝受正法。入一乗如來藏法身空義及自性清淨心等。義分十五章。斷一切疑決定了義。入一乗道。</p>
</li>

<li><p>第四十九廣博仙人會一卷</p>
<p style="margin-left:1em">右與舊毗耶娑經同本異譯。當第一百二十卷。毗耶娑五通仙人。領眷屬五百仙人。勤修苦行不食而齋。有光明名聞。問佛云何布施死已得福。福在何處。有何形段。佛涅槃<span class="corr">已</span>供養塔等。誰為受者。得何福報。佛如所問。為說有三十三種垢染布施不得果報。及說種種上施。若佛現在若<span class="corr">已</span>滅後。供養得福無異。復有五種無上施謂佛及僧及說法者及父母。復說生死轉識及生諸天欲樂衰相等事。</p>
</li>
</ul></li>

<li><p>大方廣三戒經三卷</p>
<p style="margin-left:1em">右與寶積第一三律儀會同本異譯。解在寶積第一會。</p>
</li>

<li><p>無量清淨平等覺經四卷</p>
<p style="margin-left:1em">後漢譯。</p>
</li>

<li><p>阿彌陀三耶三佛薩樓佛檀過度人道經<span class="note-inline">(兩卷)</span></p>
<p style="margin-left:1em">吳譯。</p>
</li>

<li><p>無量壽佛經兩卷</p>
<p style="margin-left:1em">曹魏譯。</p>
<p style="margin-left:1em">右三經譯文詳略小異。本一經也。</p>
</li>

<li><p>阿閦佛國經二卷　【乃】</p>
<p style="margin-left:1em">右與寶積經第六不動如來會同本異譯。解在寶積。</p>
</li>

<li><p>文殊佛土嚴淨經二卷</p>
<p style="margin-left:1em">右與寶積經第十五文殊授記會本同譯別。解在寶積。</p>
</li>

<li><p>法鏡經二卷<span class="note-inline">(或一卷)</span>第一譯郁迦羅越問菩薩行經一卷<span class="note-inline">(或云郁伽長者經或二卷)</span>第四譯六譯三闕</p>
<p style="margin-left:1em">右二經與寶積第十九郁伽長者會同本異譯。解在寶積。</p>
</li>

<li><p>大乗十法經一卷</p>
<p style="margin-left:1em">右與寶積第九大乗十法會同本異譯。解在寶積。</p>
</li>

<li><p>胞胎經一卷</p>
<p style="margin-left:1em">右與寶積第五十五五十六五十七卷胎藏會本同譯別。解在寶積。</p>
</li>

<li><p>普門品經一卷</p>
<p style="margin-left:1em">右與寶積第十文殊師利普門會同本異譯。解在寶積。</p>
</li>

<li><p>幻士仁賢經一卷<span class="note-inline">(或云仁賢幻士經)</span>　【服】</p>
<p style="margin-left:1em">右與寶積第二十一授幻師記會同本異譯。解在寶積。</p>
</li>

<li><p>決定毗尼經一卷<span class="note-inline">(一名破壞一切心識)</span></p>
<p style="margin-left:1em">右與寶積第二十四優波離會同本異譯。解在寶積。</p>
</li>

<li><p>發覺淨心經二卷</p>
<p style="margin-left:1em">右與寶積第二十五發勝志樂會同本異譯。解在寶積。</p>
</li>

<li><p>優填王經一卷</p>
<p style="margin-left:1em">右與寶積第二十九優陀延王會同本異譯。解在寶積。</p>
</li>

<li><p>須摩提經一卷<span class="note-inline">(亦直云須摩經)</span></p>
</li>

<li><p>須摩提菩薩經一卷</p>
<p style="margin-left:1em">右二經。與寶積第三十妙慧童女會。同本異譯。解在寶積。</p>
</li>

<li><p>阿闍世王女阿術達菩薩經一卷</p>
<p style="margin-left:1em">右與寶積第三十二無畏德會同本異譯。解在寶積。</p>
</li>

<li><p>離垢施女經一卷</p>
<p style="margin-left:1em">西晉法護譯。</p>
</li>

<li><p>得無垢女經一卷<span class="note-inline">(或云無垢女經一名論義辯才法門)</span>第三譯　【衣】</p>
<p style="margin-left:1em">右二經與寶積第三十三無垢施會同本異譯。解在寶積。</p>
</li>

<li><p>文殊師利所說不思議佛境界經二卷<span class="note-inline">(第一譯)</span></p>
<p style="margin-left:1em">右與寶積第三十五善德天子會同本異譯。解在寶積。</p>
</li>

<li><p>佛說如幻三昧經二卷</p>
</li>

<li><p>聖善住意天子所問經三卷</p>
<p style="margin-left:1em">右二經與寶積第三十六善住意會本同譯別。解在寶積。</p>
</li>

<li><p>太子刷護經</p>
</li>

<li><p>太子和休經</p>
<p style="margin-left:1em">右二經與寶積第三十七阿闍世王子會本同譯別。解在寶積。</p>
</li>

<li><p>慧上菩薩問大善權經二卷　【裳】</p>
<p style="margin-left:1em">右與寶積第三十八大乗方便會同本異譯。解在寶積。</p>
</li>

<li><p>大乗顯識經二卷<span class="note-inline">(第二唐譯)</span></p>
<p style="margin-left:1em">右與寶積第三十九賢護長者會同本異譯。解在寶積。</p>
</li>

<li><p>大乗方等要慧經一卷</p>
<p style="margin-left:1em">右與寶積第四十一彌勒問八法會同本異譯。比八法會甚略。解在寶積。</p>
</li>

<li><p>彌勒菩薩所問本願經一卷</p>
<p style="margin-left:1em">右與寶積第四十二彌勒所問會同本異譯。比後譯文不足。解在寶積。</p>
</li>

<li><p>佛遺日摩尼寶經一卷<span class="note-inline">(亦名遺<span class="corr">日</span>說般若經)</span></p>
</li>

<li><p>摩訶衍寶嚴經一卷<span class="note-inline">(一名大迦葉品)</span></p>
<p style="margin-left:1em">右二經與寶積第四十三普明菩薩會同本異譯。三經互有詳略。佛言。此經所在是為天下最妙之塔寺。若從法師聞。當敬法師如佛。若敬法師供養奉持。必得無上道。命終之時要見如來。當得身口意各十種清淨。恒沙國土滿中七寶。供養恒沙諸佛及弟子眾。恒沙劫一切施安。起七寶塔。不如受持讀誦此經。餘解在寶積。</p>
</li>

<li><p>勝鬘師子吼一乗大方便方廣經一卷<span class="note-inline">(亦直云勝鬘經)</span>第二譯</p>
<p style="margin-left:1em">右與寶積第四十八勝鬘夫人會同本異譯。解在寶積。</p>
</li>

<li><p>毗耶娑問經二卷</p>
<p style="margin-left:1em">右一經。與寶積第四十九廣博仙人會同本異譯。解在寶積。</p>
</li>
</ul></div>
<div class='div-other'><a id='mulu10' /><p>大集部一百四十二卷一十四帙。</p>

<ul class="">
<li><p>大方等大集經六十卷　【推】字至【虞】字</p>
<p style="margin-left:1em">右佛成正覺十六年。菩薩海眾。悉來大集。佛於無緣象王眾中。欲宣說菩薩法藏令知諸佛深境界故。於欲色天二界中間。化七寶坊。如大千世界。諸天龍鬼神等。并及十方佛剎諸菩薩眾。一時雲集。佛說菩薩種種莊嚴種種光明。十六大悲。壞眾生三十二惡業。如來大悲行相因緣。及如來三十二業。真實慧根慧業等法<span class="note-inline">(一至四)</span>寶女所問品<span class="note-inline">(五至六)</span>說實語義語。毗尼十力。四無畏。十八不共法。三十七助菩提分。三十二相業因。三十二障大乗法。三十二速成就大乗法。如是等無量寶聚不眴菩薩品。說一切諸法自在三昧等<span class="note-inline">(第七)</span>海慧菩薩品。說淨印三昧。攝取大乗。障礙大乗法<span class="note-inline">(八至十)</span>諸菩薩各各說如是法。住法門海慧。說諸魔業。佛說破壞魔業。調伏波旬<span class="note-inline">(十一)</span>次無言菩薩品<span class="note-inline">(解在發字號)</span>虛空藏菩薩品。說虛空藏功德神通智辯方便行願等事。一切法與虛空等微妙法門<span class="note-inline">(十二至十九)</span>次說十方諸佛會集寶坊調伏眾魔<span class="note-inline">(二十)</span>他方諸佛會中。各有大菩薩眾來集。佛為海眾說經。四無量品說修慈悲喜捨。淨目品說諸菩薩。或作天像鬼脩羅八部鳥獸之像。教化眾生。閻浮提外有十二辰。屬蛇馬羊等。修聲聞慈。各各一日一夜巡行教化眾生<span class="note-inline">(二十二至二十四)</span>寶髻品<span class="note-inline">(二十五至二十六)</span>解在寶積。四十七會菩薩品<span class="note-inline">(二十七至三十)</span>解在罪字凾。三十一至三十三。日密分。三十四至四十五。日藏分。與前日密分同本異譯<span class="note-inline">(日密分文中稍略此中稍廣)</span>十方恒河沙佛世界諸菩薩皆來集會。佛說若住處有五比丘。持法畏罪求解脫道。供養獲大功德。侵奪得大罪報。破戒受施及在家人受。侵損僧伽藍種種物。皆獲大惡報。諸佛剎各有大菩薩眾來禮敬。佛說陀羅尼種種利益眾生等法。星宿品說二十八宿等事。濟龍品說諸龍受生受苦受樂業報因緣。受三歸依。盲龍即得淨眼。熱惱餓龍皆得安隱。佛付囑天龍大力鬼神等。守護國土眾生等。四十六至五十七。月藏分。說月藏菩薩與八十億那由他菩薩。從西方禮敬供養如來。說吉祥呪利益眾生。次波旬品說調伏魔事。次說大集十方一切佛土無餘諸菩薩百億三界一切龍天諸部大鬼神等悉集無餘。顯說甚深佛法。為護世間故。以閻浮提諸國土。付囑釋梵護世諸天一切龍神修羅夜叉鬼神等。各各分布安置護持養育。除障護善令法久住。五十八至六十。說菩薩修行。校量失行不失行甚詳。</p>
</li>

<li><p>大乗大集地藏十輪經十卷　【陶】</p>
</li>

<li><p>大方等十輪經八卷　【唐】</p>
<p style="margin-left:1em">右二經同本異譯佛說地藏菩薩。<span class="corr">已</span>於無量無數大劫五濁惡時無佛世界。成熟有情。具足不可思議殊勝功德。於十方諸佛國土。利益安樂一切有情。除一切病惱憂苦逼切。滿一切求願。有人於一食頃歸依供養。諸所求願速得滿足。勝於百劫歸依供養諸大菩薩。經說末法惡時人敗根如坯器。空見如生盲。五欲如石田不苗。十惡如臭身垢穢。此經滅眾生煩惱。令三寶久住。佛言我遺法弟子。下至非器無戒行雖應罰治無令還俗護持我法國王大臣宰官。長壽安樂。獲十種功德利益。十輪者。人王治國選用臣僚。撫安民人。教兵禦敵。修營事業。給養功藝。賞善罰惡等。有十王輪。法佛輪十種教化眾生。斷十惡修十善。安立聖道降伏魔怨。令修行人成無上道。</p>
</li>

<li><p>大集須彌藏經二卷</p>
<p style="margin-left:1em">右如來功德天地藏觀音菩薩及諸龍王等。各說神呪護持國土。利益眾生。</p>
</li>

<li><p>虛空孕菩薩經二卷　【弔】</p>
</li>

<li><p>虛空藏菩薩經<span class="note-inline">(此後不開卷數者並是一卷)</span></p>
</li>

<li><p>觀虛空藏菩薩經</p>
</li>

<li><p>虛空藏菩薩神呪經</p>
<p style="margin-left:1em">右四經同本異譯。說虛空藏菩薩不可思議功德。能滿種種求願救苦懺罪。密塗治圊廁等法。若見虛空藏天冠如意珠。或珠。印印文有除罪字。或聞空中聲唱言罪滅。皆是罪滅相。禱疾病者。或夢得藥或見像。或疾病即除。虛空藏或譯云虛空庫。又為虛空孕。譯文不同其義一也。以此而推。觸類而長之。則凡於佛說。可以得意而忘言矣。</p>
</li>

<li><p>菩薩念佛三昧經五卷</p>
<p style="margin-left:1em">右與般舟三昧等經文別。</p>
</li>

<li><p>十方等大集菩薩念佛三昧經十卷　【民】</p>
<p style="margin-left:1em">右二經同本異譯諸天勸請佛說念佛三昧。一切天龍夜叉阿脩羅菩薩羅漢人非人等海眾大集。不空見菩薩。見大神變妙莊嚴事。聞佛請法。大弟子目連迦葉舍利弗羅睺羅彌勒菩薩等。說大神通各師子吼。佛說是三昧甚深經典。</p>
</li>

<li><p>般舟三昧經三卷　【伐】</p>
</li>

<li><p>拔陂菩薩經</p>
</li>

<li><p>大方等大集賢護經五卷第七譯</p>
<p style="margin-left:1em">右三經同本異譯<span class="note-inline">(前後七譯四譯本闕)</span>梵語拔陂此云賢護。說念佛三昧功德。佛言。此經是諸菩薩眼。是菩薩父母。受持隨喜獲無量無邊福德。速成無上菩提。</p>
</li>

<li><p>阿差末經七卷<span class="note-inline">(晉曰無盡意)</span>　【罪】</p>
</li>

<li><p>無盡意菩薩經六卷</p>
<p style="margin-left:1em">右二經同本異譯。東方不眴世界現住普賢如來剎土。無盡意菩薩與六十億菩薩俱來。先現大光明神變。舍利弗問無盡意。說初發心六度四無量六通四無礙智四攝四依三十七助道等法門。一一皆不可盡。說是法時次第有七十那由他又七十六那由他天人。又六十七百千眾生發菩提心。七萬六千又五百二千菩薩得無生法忍。三萬二千菩薩得日燈三昧。十方諸佛皆同讚喜。此八十無盡法悉能含受一切佛法。是諸菩薩不退轉印。速能成就無上菩提。</p>
</li>

<li><p>大集譬喻王經二卷　【周】</p>
<p style="margin-left:1em">右舍利弗問。佛答聲聞獨覺智慧如一滴水。佛智菩薩智如大海水等。種種譬喻甚廣。</p>
</li>

<li><p>大哀經八卷</p>
<p style="margin-left:1em">右是大集經初陀羅自在王菩薩品異譯<span class="note-inline">(卷初至第五卷半)</span>此與大集經互有廣略。佛放光明。十方佛剎諸大菩薩來集。佛說無盡法門。戒定光明莊嚴。大悲哀愍眾生。無量劫來教化度脫無有猒倦。如來三十二事業。菩薩八大總持等法。智積菩薩問。何謂智本。何謂慧業。佛為分別解說。十方佛剎六返震動。及記魔波旬。至佛法滅時生大歡喜。墮阿鼻地獄受大苦故。念佛教故心得淨信。即於地獄命終生三十三天。復積善根以至涅槃。</p>
</li>

<li><p>寶女所問經四卷　【發】</p>
<p style="margin-left:1em">右是大集經寶女品異譯<span class="note-inline">(出第五卷半後至第七卷)</span>解在大集。</p>
</li>

<li><p>無言童子經二卷</p>
<p style="margin-left:1em">右是大集經第十二卷無言菩薩品異譯同本。童子生不啼泣。乃至八歲無所言說。佛言。此童子是大菩薩。<span class="corr">已</span>曾供養無量無邊諸佛。得不退轉。當成無上道。我今說是大集經典。此童子於此中。當說經法利益無量眾生。湧身空中讚佛功德。問答法要。無量眾生發菩提心。數十萬菩薩得無生忍。金剛齊菩薩與六萬億諸菩薩。從東方佛土來。在釋迦佛身內坐蓮華臺聽汝。而於佛身無有逼觸。而佛身無增無減無礙。有如是等不可思議法門。</p>
</li>

<li><p>自在王菩薩經二卷</p>
</li>

<li><p>奮迅王問經二卷</p>
<p style="margin-left:1em">右二經同本異譯說菩薩四自在法。一戒。二神通。三智。四慧。一切聲聞辟支佛之所無有。金剛齊菩薩安住於戒。八萬四千諸魔千歲隨逐。乃至不見一念心散可得怖惱。魔言。我於千歲求汝心行不能知處。菩薩言。恒河沙劫求之亦不能得。心不在內不在外不在中。如幻化人尚無有心。況心行處。魔等受化皆為弟子。往昔金剛齊即自在王菩薩是也。四自在中。各有如是微妙法門。</p>
</li>

<li><p>寶星陀羅尼經十卷</p>
<p style="margin-left:1em">佛說陀羅尼。變五百魔女為丈夫身。大集十方佛。現大神變降魔眾。說諸神呪祐護一切等事。</p>
</li>
</ul></div>
<div class='div-other'><a id='mulu11' /><p>華嚴部總二十六部一百八十七卷一十八帙。</p>

<ul class="">
<li><p>古華嚴經六十卷　【湯】字至【道】字</p>
<p style="margin-left:1em">右第一晉譯。唐譯九會。晉經七會。初闕十定品。重會普光故。唯八會唐譯。三十九品晉經。三十四品初會中。唯有二品。一世間淨眼品。即今世主品。盧舍那品即今現相<span class="corr">已</span>下五品。初會闕四兼闕十定故。唯三十四品。餘諸品會大同。文有小異。翻梵本三萬六千頌。成五十卷或六十卷。唐譯益九千頌。通舊總四萬五千頌。合成唐本八十卷。按隋譯經。三藏崛多云。于闐國東南二千餘里。有遮抅迦國王宮。有摩訶般若大集華嚴三部大經並十萬偈。般若經奘法師<span class="corr">已</span>取到。全譯出六百卷。外大集經若具出可三百卷。華嚴十萬偈。今八十卷纔僅半珠。唯願支那緣熟諸聖加被。大經東傳早見全寶。使大法明普照無極。</p>
</li>

<li><p>大方廣佛華嚴經八十卷　【垂】字至【首】字</p>
<p style="margin-left:1em">右唐譯。此經七處九會。說三十九品。八十卷。七處者。人中三天上四。初諸來海會諸菩薩作是思惟。云何是諸佛地。云何是諸佛境界。云何是諸佛神力。諸佛所行。諸佛神通諸佛無所畏。諸佛三昧。諸佛無能攝取。諸佛眼。諸佛耳。諸佛鼻。諸佛舌。諸佛身。諸佛意。諸佛身光。諸佛光明。諸佛聲。諸佛智願。佛世尊開示演說。又諸佛皆說世界海。眾生海。佛海。佛波羅蜜海。佛解脫海。佛變化海。佛演說海。佛名號海。佛壽量海。及一切菩薩誓願海。發趣海。助道海。乗海。行海。出離海。神通海。波羅蜜海。一切菩薩地海。一切菩薩智海。十住十行十迴向十藏十地十願十定十通十頂。為成就一切菩薩故。令如來種性不斷故。演說一切諸法故。永斷一切疑網故。願佛亦為我等如是而說。九會所說經。共答此問。詳如大䟽。</p>
<p style="margin-left:1em">第一會菩提場中。說世主妙嚴至毗盧遮那品。六品十一卷經。名舉果勸樂生信分。謂舉揚如來十種法界無盡身雲。二十重華藏莊嚴剎海。依正二報難思之果。勸厲當機。聞而樂欲生其淨信。發趣修行如佛證故。第二會普光明殿說十信等。第三會忉利天宮說十住等。第四會夜摩天宮說十行等。第五會兜率陀天宮說十迴向等。第六會他化自在天宮說十地等。第七重會普光明殿說十定十通十忍等。從如來名號品至如來出現品。三十一品四十一卷。名修因契果生解分。因謂因行竪該六位。果謂佛果總攝十身。進修契證。令生勝解。欲使一乗圓機。依此所詮。發揚妙智。進趣修行。成六位之圓因。契十身之滿果第八普光明殿普賢說離世間一品七卷經二千行法。名託法進修成行分。謂上差別因果。生解既終。今乃寄託前法攝解成行。故隨舉一行六位頓修。古德頌云。河傾二百問。瓶瀉二千酬。一心觀性海。萬行炳齊修。六位因成滿。八相果圓周。是也。第九會。給孤獨園。說入法界品二十一卷經。名依人證入成德分。由前大行既具觸事造微故。善財依佛菩薩歷事知識。隨所見聞無不契入。總斯教理不出信解行證。若兼所信所解所行所證。即自真心共成五字。斯乃本末該羅頓漸融攝。皆指一心同歸性海耳。此經以入法界緣起普賢行願為宗。諸佛祕藏如來圓教不思議解脫。頓入佛乗<span class="note-inline">(已上清涼䟽)</span>。</p>
<p style="margin-left:1em">華嚴一乗祕教。亦名不思議解脫經。功用大故感應亦大。一四句偈。地獄眾生聞之而脫苦。盥掌滴水。螻蟻微類。承之而生天。欲學佛心慧了佛境界證佛地位。依此一乗法性海而修行者。不歷地位。初發心時便成正覺。悉與三世諸如來等。譬如眾流一滴之水。纔入海中即名海水。若依大乗。二乗權教備修萬行綿歷多劫。不如聞是經以少方便疾得菩提。經云。此經不入一切眾生二乗人手。唯除菩薩摩訶薩。一切聲聞緣覺不聞此經。何況受持。若菩薩億那由他劫。行六波羅蜜。不聞此經。雖聞不信。是等猶為假名菩薩。若有此經卷地。即是如來塔廟。禮拜供養。彼眾生等具足善根。滅煩惱患得賢聖樂。聞此普賢大行海印深定法界體性。方知華嚴是佛根本教。釋氏宗極故。修此感應傳廣示未聞。出華嚴感應傳。</p>
</li>

<li><p>信力入印法門經五卷</p>
<p style="margin-left:1em">右上三卷。佛說諸菩薩清淨初歡喜地。得大無畏安隱處法。次二卷普賢說諸佛無障礙智。教化眾生力自然智。普門現前。無邊身一切徧見。無差別。無依止智等法門。末說信毀種種罪福。</p>
</li>

<li><p>度諸佛境界智光嚴經</p>
</li>

<li><p>佛華嚴入如來德智不思議境界經二卷</p>
</li>

<li><p>大方廣入如來智德不思議經</p>
<p style="margin-left:1em">右三經同本異譯說如來安坐不動。而普現一切利益眾生。</p>
</li>

<li><p>大方廣佛華嚴經不思議入佛境界分</p>
</li>

<li><p>大方廣如來不思議境界經</p>
<p style="margin-left:1em">右二經同本異譯。普賢說佛出現。乃至涅槃剎土時劫。光明威德等事。皆不可思議及諸菩薩修習法門。</p>
</li>

<li><p>大乗金剛髻珠菩薩修行分</p>
<p style="margin-left:1em">右說佛於往昔經無量劫承事諸佛修習法門。</p>
</li>

<li><p>大方廣佛華嚴經修慈分　【伏】</p>
<p style="margin-left:1em">右彌勒問佛。云何少用功力。安樂無倦。而能速證廣大佛法。在生死中。不受無量眾苦逼迫。於諸佛法速得圓滿。佛說應修慈心。為最上功德。速具相好成無上正覺。想念身中有十方諸佛國土。隨一切眾生所須。與種種安樂。捨離瞋恨怨結平等利益。是修慈人。乃至未能離於分別起我我所見。亦常得六種梵天之福。無始惡業皆得消滅。</p>
</li>

<li><p>大方廣普賢菩薩所說經</p>
</li>

<li><p>莊嚴菩提心經</p>
</li>

<li><p>大方廣十地經</p>
<p style="margin-left:1em">右三經同本異譯信力入印法門等十一經。並與華嚴分有相似。是眷屬攝而非正部。</p>
</li>

<li><p>兜沙經</p>
<p style="margin-left:1em">右是華嚴經如來名號品異譯。</p>
</li>

<li><p>菩薩本業經</p>
</li>

<li><p>諸菩薩求佛本業經</p>
<p style="margin-left:1em">右二經是華嚴淨行品異譯。</p>
</li>

<li><p>菩薩十住行道品</p>
</li>

<li><p>菩薩十住經</p>
<p style="margin-left:1em">右二經是華嚴菩薩十住品譯<span class="note-inline">(新經在第十六卷略無偈)</span>。</p>
</li>

<li><p>漸備一切智德經五卷</p>
</li>

<li><p>十住經四卷　【戎】</p>
<p style="margin-left:1em">右二經是華嚴十地品異譯<span class="note-inline">(天親菩薩造釋論二十二卷)</span>。</p>
</li>

<li><p>等目菩薩所問三昧經三卷</p>
<p style="margin-left:1em">右是華嚴十定品異譯。</p>
</li>

<li><p>顯無邊佛土功德經</p>
<p style="margin-left:1em">右是華嚴壽量品異譯。</p>
</li>

<li><p>如來興顯經四卷</p>
<p style="margin-left:1em">右是舊華嚴寶王如來性起品及十忍品異譯新經名如來出現品。</p>
</li>

<li><p>度世品經六卷　【羌】</p>
<p style="margin-left:1em">右是華嚴離世間品異譯。</p>
</li>

<li><p>羅摩伽經三卷</p>
<p style="margin-left:1em">右是華嚴入法界品異譯<span class="note-inline">(此羅摩伽經比於本品文闕不同於其中間譯出少分爾)</span>。</p>
</li>

<li><p>大方廣佛華嚴經</p>
<p style="margin-left:1em">右續華嚴經入法界品<span class="note-inline">(或有經本續入大部之中在第五十七卷)</span>。</p>
</li>
</ul></div>
<div class='div-other'><a id='mulu12' /><p>涅槃部總六部五十八卷六帙。</p>

<ul class="">
<li><p>大般涅槃經四十卷　【遐】【邇】【壹】【體】</p>
<p style="margin-left:1em">右北涼天竺三藏曇無讖第五譯。宋文帝元嘉年中達于建業。時有沙門慧嚴慧觀謝靈運。等以讖前經品數踈。簡乃依舊泥洹加之品。目文有過。質頗亦改。治結為三十六卷。行於江左。比前經時有小異。虛字凾有論一卷。略釋大經。又論一卷釋本有今無一偈佛言。吾滅度後汝等四眾。當勤護持。我大涅槃。我於無量萬億阿僧祇劫。修此難得大涅槃法。今<span class="corr">已</span>顯說。此是十方三世一切諸佛金剛寶藏。常樂我淨周圓無闕。最後究竟理極無遺。諸佛於此放捨身命。故名涅槃。汝等欲疾得菩提。令一切眾得出世法。當勤修習此涅槃經<span class="note-inline">(出涅槃後分)</span>。</p>
<p style="margin-left:1em">宣律師問天人韋將軍曰。諸佛說教。何等偈為般若。何等為華嚴。何等為法華。何等為涅槃。答曰。但是無相離我我所。即入般若。但是說諸度萬行悲智攝益。即入華嚴。但是授聲聞等記作佛。即入法華。但是決擇邪正。說一切眾生皆有佛性。即入涅槃。如此決擇古今未有。味道君子幸願知音<span class="note-inline">(出靈感傳)</span>。</p>
</li>

<li><p>大般涅槃經後譯茶毗分二卷　【率】</p>
<p style="margin-left:1em">右是前大般涅槃經之餘。憍陳如品之末。兼說滅度已後茶毗等事。佛言。若佛滅後。一切信心所施佛物。應造佛像。佛衣七寶旛蓋香油。寶華除供養佛餘不得用。即犯盜佛物罪。若佛現在若涅槃後。有人以七寶堂殿衣服飲食一切樂具。恭敬供養佛像。及舍利如芥子許。乃至尊重讚歎。是二人所得福德。無二無別。無量無邊。能令眾生離三界苦得涅槃樂。佛欲涅槃以手却衣。顯出師子胸臆。上昇虛空高七多羅樹七返。告言。汝等大眾。應當深心看我紫磨黃金色身。汝當修習如是清淨之緣。於未來世得此果報。自今見<span class="corr">已</span>無復再覩。佛欲涅槃。放大光明。現種種大神變。大聖金棺。力士眾人皆莫能舉。佛神力故自然乗空。徐行入城西門而出東門。左右繞城七帀。諸人天等各設廣大殊勝供養栴檀沉水。積高如山。人天舉火皆不能然。待迦葉至金棺自然開。見佛相好紫磨金身。閉棺<span class="corr">已</span>復現雙足。光照十方。從佛心胸自然火出。分布舍利。滿八斛金壜。天上人間起塔供養。</p>
</li>

<li><p>大般泥洹經六卷</p>
<p style="margin-left:1em">右是大般涅槃經之前分。盡大眾問品。同本異譯。</p>
</li>

<li><p>方等般泥洹經二卷　【賔】</p>
</li>

<li><p>四童子三昧經三卷</p>
<p style="margin-left:1em">右二經同本異譯佛於雙樹間將入涅槃。諸弟子眾皆大哀戀。有四童子。皆大菩薩。從四方佛剎來。現大神通會集供養。與佛阿難問答說法。時無量無邊人天菩薩。得道得果得無生忍。佛放大光明。度諸地獄極苦眾生皆即生天。乃至成阿羅漢。無央數人天菩薩。皆得道進果。以至立無上正真道。魔波旬惱恨悲泣。今日所度。雖佛壽一劫所度。不能過此。我界遂空。佛言所未度者。如大地土。所度者如[瓜-、]上土耳。及諸佛為羅云說法安慰。佛言。我所應度者皆<span class="corr">已</span>度訖。未度者皆<span class="corr">已</span>作得度因緣。我所應作皆已作竟。</p>
</li>

<li><p>大悲經五卷</p>
<p style="margin-left:1em">右說佛將涅槃。諸弟子哀戀。佛安慰阿難等。說正法不滅。迦葉等及佛滅後。有諸大神通智慧威德弟子。流布佛法。汝勿憂愁。次說供養佛舍利如芥子。及作形像塔廟。乃至散一華於空中。若生一念敬信。果報福德不可思議。終當得至涅槃。佛執阿難手付囑法藏。令廣宣流布。令勿隱沒。第一卷說大梵天王念言。我能勝他。他不如我。我是智者。三千大千世界中大自在王。造化眾生世界等。佛言。非汝所造所化。是業所化。此大千世界是佛土。梵王禮懺悔過。</p>
</li>
</ul></div>
<div class='div-other'><a id='mulu13' />
<ul class="">
<li><p>方廣大莊嚴經十二卷</p>
<p style="margin-left:1em">右二十七品。說如來於兜率天宮下生處胎。降生示現。童子示書現藝遊行出家苦行。降魔成佛。轉法輪等。次敘甚詳。第十一說十二緣三十二相業。末說人能受持此經有種種勝妙功德。</p>
</li>

<li><p>普曜經八卷</p>
<p style="margin-left:1em">右二經本同譯別文詳略有小異爾。</p>
</li>
</ul>
<p class='juan'>大藏聖教法寶標目卷第二</p>
<div class='div-w'><p class="head3">音釋</p>

<div class='div-note'>鬘<p style="margin-left:1em"><span class='note-inline'>(莫班切)</span>。</p>
眴<p style="margin-left:1em"><span class='note-inline'>(輸閏切)</span>。</p>
坏<p style="margin-left:1em"><span class='note-inline'>(鋪杯切未燒瓦器也)</span>。</p>
盲<p style="margin-left:1em"><span class='note-inline'>(莫耕切目不明也)</span>。</p>
盥<p style="margin-left:1em"><span class='note-inline'>(古玩切澡于也)</span>。</p>
讖<p style="margin-left:1em"><span class='note-inline'>(楚讚切)</span>。</p>
壜<p style="margin-left:1em"><span class='note-inline'>(徒含切甒屬甒音武)</span>。</p>
</div></div></div></div></div>
</div><!-- end of div[@id='body'] -->
</body></html>