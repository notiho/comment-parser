<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏聖教法寶標目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu15' />
<p class='juan'>大藏聖教法寶標目卷第四　　　　庭四</p><p class="byline">元清源居士王古撰</p>
<ul class="">
<li><p>無字寶篋經　【敢】</p>
</li>

<li><p>離文字普光明藏經</p>
</li>

<li><p>徧照光明藏無字法門經</p>
<p style="margin-left:1em">右三經本同譯別。佛答勝思惟菩薩問。菩薩所應斷。除三毒我執懈怠睡眠無明等。應當守護一法。謂<span class="corr">己</span>所不欲勿施於人。及如來所證知法。</p>
</li>

<li><p>老女人經</p>
</li>

<li><p>老母經</p>
</li>

<li><p>老母女六英經</p>
<p style="margin-left:1em">右三經本同譯別。老母問佛。四相五陰六根四大從何所來去至何所。佛為說諸法來無所從去無所至。如兩木出火。如鼓出聲。如雲雨雷電。如畫隨意從空盡空。萬物亦爾。</p>
</li>

<li><p>月光童子經</p>
</li>

<li><p>申日兒本經</p>
</li>

<li><p>德護長者經二卷</p>
<p style="margin-left:1em">右三經同本異譯。說童子父名申日信奉外道。以火坑毒食試佛。童子諫父。佛為降伏受度事。</p>
</li>

<li><p>文殊師利問菩提經</p>
</li>

<li><p>伽耶山頂經</p>
</li>

<li><p>大乗伽耶山頂經</p>
</li>

<li><p>象頭山頂精舍經</p>
<p style="margin-left:1em">右文殊答淨光天子。及諸菩薩問菩提心義菩薩行法。四經本同譯別。</p>
</li>

<li><p>長者子制經</p>
</li>

<li><p>菩薩逝經</p>
</li>

<li><p>逝童子經</p>
<p style="margin-left:1em">右三經本同譯別。說長者子以食與衣奉施如來佛為授記。</p>
</li>

<li><p>犢子經</p>
</li>

<li><p>乳光佛經</p>
<p style="margin-left:1em">右犢子捨乳施佛。佛為授記。後二十劫作佛。二經本同譯有詳略。</p>
</li>

<li><p>無垢賢女經</p>
</li>

<li><p>腹中女聽經</p>
<p style="margin-left:1em">右佛說法無垢女在胎藏中跪聽。即示現出生。現大神變事。</p>
</li>

<li><p>轉女身經</p>
<p style="margin-left:1em">右經初如無垢賢女經所譯。文義詳廣。佛說轉女身法門。無垢女等皆為男子。</p>
</li>

<li><p>無上依經二卷　【毀】</p>
<p style="margin-left:1em">右阿難問造高閣。及四事供養施四方僧。與起佛塔。供養舍利。二種福德何者為多。佛言。供養微塵數世界四果辟支佛。不如佛涅槃後取舍利如芥子大。造塔如阿摩羅子大。露槃如棗葉大。此功德甚多於前。若不回向菩提。所獲福德。如世界微塵數作諸天王。況轉輪王。下卷說如來三十二相八十種好種種勝妙功德因果不可思議。</p>
</li>

<li><p>未曾有經</p>
</li>

<li><p>甚希有經</p>
<p style="margin-left:1em">右二經與前無上依經本同譯。別前廣後略。</p>
</li>

<li><p>希有希有校量功德經</p>
</li>

<li><p>最無比經</p>
<p style="margin-left:1em">右二經本同譯別。佛說供養大千世界諸佛上妙樂具。起塔高廣。所獲福德。不如起淨信心受三歸依。受三歸依不如一念頃受持十善。受十善不如一晝夜持八戒。受盡形大戒。其福轉勝前所獲福。百千萬分不及其一。</p>
</li>

<li><p>大乗百福相經</p>
</li>

<li><p>大乗百福莊嚴相經</p>
<p style="margin-left:1em">二經本同譯別右佛說一閻浮提眾生十善福聚。數滿百倍。成一轉輪聖王。王四天下自在福。如是百倍。成一天王帝釋福聚。又增滿百倍。成一第六他化自在天王福。又百千倍成一梵王福。此上漸漸倍增。成大千世界主大梵天福。又無量億百千倍。成一最後身菩薩福。又無量億百千倍。成如來一毛孔福。復百千倍。成一隨好福。復百千倍。成三十二相中一相福。三十二相福聚。始成如來隨類教化一切眾生音聲福聚。如是威光勢力。皆不可思議。及所修因地行願法門。</p>
</li>

<li><p>決定總持經</p>
</li>

<li><p>謗佛經</p>
<p style="margin-left:1em">右二經說十菩薩謗佛業障。遇佛懺悔滅除。大略同本。真言別。</p>
</li>

<li><p>寶積三昧文殊問法身經</p>
</li>

<li><p>入法界體性經</p>
<p style="margin-left:1em">右二經佛文殊舍利弗問答。本同譯別。</p>
</li>

<li><p>如來師子吼經</p>
</li>

<li><p>大方廣師子吼經</p>
<p style="margin-left:1em">右佛命勝積菩薩。往北方法上如來所。聽大師子吼方廣法門。佛問。汝從何來。勝積默然。海眾皆疑。三界尊問云何不答。佛現微笑曰。諸佛境界不可思議。當知無說是名真說二經本同譯別。</p>
</li>

<li><p>前世三轉經</p>
</li>

<li><p>銀色女經</p>
<p style="margin-left:1em">右二經本同譯別。說佛因地以身布施事。</p>
</li>

<li><p>阿闍世王受決經</p>
</li>

<li><p>採華違王上佛受決經</p>
<p style="margin-left:1em">右二經本同譯別。說然燈獻華供養世尊。得授佛記。</p>
</li>

<li><p>正恭敬經</p>
</li>

<li><p>善恭敬經</p>
<p style="margin-left:1em">右二經說弟子事師儀範及罪報。</p>
</li>

<li><p>稱讚大乗功德經</p>
</li>

<li><p>妙法決定業障經</p>
<p style="margin-left:1em">右二經本同譯別。說菩薩不應親近二乗人。及說大乗名義。</p>
</li>

<li><p>大乗四法經</p>
</li>

<li><p>菩薩修行四法經</p>
<p style="margin-left:1em">右二經。四法。謂寧失身命。不捨菩提心。親近善友不捨忍辱。依寂靜處。二經本同譯別。</p>
</li>

<li><p>諫王經　【傷】</p>
</li>

<li><p>如來示教勝軍王經</p>
</li>

<li><p>佛為勝光天子說王法經</p>
<p style="margin-left:1em">右三經本同譯別。佛為勝光王勝軍王等。說世間福樂。五欲貴富。自在威勢。宮殿園林。親屬臣佐。象馬車乗。珍寶服御。種種莊嚴悉皆無常不可長保。年少會老。強健必病。含血之類要終歸死。老病死時良醫拱手。迅速不停。隨業流轉。墮諸惡趣。不可以勢力逃避抗拒。唯以正法治國勿行惡法。應愍眾生皆如一子。薄賦斂省徭役。賞善罰惡。遠離不忠良者。無受佞言。當受忠諫。恭敬三寶。教民為善。能如是龍天歡喜福力延長。國無災難。壽命增益。名聞十方。後生天上乃至成佛。佛言。我終不說獲得世間諸欲樂具名富貴者。得佛正法聖慧財寶積聚受用。乃名圓滿真富貴者。</p>
</li>

<li><p>大方等修多羅王經</p>
</li>

<li><p>轉有經</p>
<p style="margin-left:1em">右二經本同譯別。佛為國王說無常空法。</p>
</li>

<li><p>文殊師利巡行經</p>
</li>

<li><p>文殊尸利經</p>
<p style="margin-left:1em">右二經本同譯別。文殊舍利弗問答。文殊說。真如法界眾生眾不減不增不染不淨等。</p>
</li>

<li><p>思惟十二因緣經</p>
</li>

<li><p>緣起聖道經</p>
<p style="margin-left:1em">右二經說佛思十二因緣法本同譯別。</p>
</li>

<li><p>稻芉經</p>
</li>

<li><p>了本生死經</p>
<p style="margin-left:1em">右二經本同譯。詳略別。稻芉經彌勒為舍利弗詳說十二緣義。</p>
</li>

<li><p>自誓三昧經</p>
</li>

<li><p>如來獨證自誓三昧經</p>
<p style="margin-left:1em">右二經本同譯別。說佛出家苦行成道。淨居天現證。及迦葉證果。</p>
</li>

<li><p>灌佛形像經</p>
</li>

<li><p>摩訶剎頭經</p>
</li>

<li><p>浴像功德經</p>
</li>

<li><p>浴像功德經</p>
<p style="margin-left:1em">右四經本小有異。譯別。說供養舍利及造佛像。以香水灌浴佛像。諸供養中最為殊勝。所獲福德無量無邊。</p>
</li>

<li><p>造佛像福報經</p>
</li>

<li><p>作佛形像經</p>
<p style="margin-left:1em">右二經本同譯別。優填王問造佛形像得何福報。佛說。得種種福報。無量無窮不墮三惡道。不生貧賤家。生天得道乃至菩提。其福甚多。於江河海水出過十倍。</p>
</li>

<li><p>龍施女經</p>
</li>

<li><p>龍施菩薩本起經</p>
<p style="margin-left:1em">右長者女名龍施。見佛發無上道心。樓上捨身即轉為男子。佛為授記。本起經本同。更說龍施宿命。為毒蛇聞法捨身。生兜率天下生為長者女。</p>
</li>

<li><p>八吉祥經</p>
</li>

<li><p>八吉祥呪經</p>
</li>

<li><p>八陽經</p>
</li>

<li><p>八佛名號經</p>
<p style="margin-left:1em">右四經各說八佛菩薩名號持誦功德。本同譯別。</p>
</li>

<li><p>盂蘭盆經</p>
</li>

<li><p>報恩奉盆經</p>
<p style="margin-left:1em">右二經佛為目連說救母法。并為未來世。為見世及七生父母。祈福拔苦。</p>
</li>

<li><p>校量數珠功德經</p>
</li>

<li><p>數珠功德經</p>
<p style="margin-left:1em">右二經本同譯別。文殊說誦<span class="corr">掐</span>數珠一徧。鐵者得福五倍。赤銅千倍。真珠珊瑚等寶百倍。槵子千倍。蓮子萬倍。水晶者福萬萬倍。用菩提子。或但手持。其功德無量無數不可稱量。</p>
</li>

<li><p>不空羂索神變真言經三十卷　【女】【慕】【貞】</p>
<p style="margin-left:1em">右佛在補陀洛山。與九十九億俱胝大菩薩及天龍八部居。觀世音菩薩說是神呪。是一切諸佛菩薩大寶光聚。若造極惡業。應墮阿毗地獄。經無數劫受無間苦。能懺悔持誦。罪悉得滅不墮地獄。唯五逆罪現世輕受病苦。何況淨信輕罪受持無不成就。若種種災厄怖畏惡夢不祥。悉得消滅。有無量殊勝利益。壇場手印。持誦祈願。呪藥治病。降伏攝召諸天種種神變。及求佛菩薩天神龍女藥精現身等法。</p>
</li>

<li><p>不空羂索陀羅尼自在王呪經三卷　【潔】</p>
<p style="margin-left:1em">寶思惟譯。</p>
</li>

<li><p>不空羂索陀羅尼經</p>
<p style="margin-left:1em">李無諂譯右二經本同譯別。十六品觀世音菩薩說除一切業障。集一切福慧。成就一切佛法。滿一切求願。役召降伏除止災疫。求見觀音種種等法。</p>
</li>

<li><p>不空羂索呪經</p>
<p style="margin-left:1em">隋天竺三藏譯。</p>
</li>

<li><p>不空羂索神呪心經</p>
<p style="margin-left:1em">奘法師譯右二經本同譯別。說持誦者。獲種種殊勝功德。呪藥治病除災滅業。種種求願等法。本經後序云。此經者。三際種智之格言。十地證真之極趣也。裂四魔之徧罟折六師之邪幢。運諸子之安車。詣道場之夷路者也。印度諸國。咸稱為如意神珠。名不空者。謂擲羂取獸。時或索空。茲教動桴罔不玄應。故爾。</p>
</li>

<li><p>千眼千臂觀世音菩薩陀羅尼神呪經二卷</p>
<p style="margin-left:1em">右唐貞觀中智通翻譯訖。懇祈徵應。感現聖證。此陀羅尼能滅罪治病。降伏魔怨。滿足一切祈願。請雨止雨種種殊勝功德。有二十五種印呪法。大身呪九十四句。與大悲心呪本別。</p>
</li>

<li><p>千手千眼觀世音菩薩姥陀羅尼身經</p>
<p style="margin-left:1em">右二經本同譯別。觀世音說利益一切眾生持誦壇印。攝召降伏。除災增壽。能滿種種求願。日月蝕時呪蘇一百八徧。結印印蘇食。令人日誦萬偈。</p>
</li>

<li><p>千手千眼觀世音菩薩廣大圓滿無礙大悲心大陀羅尼經</p>
<p style="margin-left:1em">右唐西竺三藏伽梵達磨譯。觀世音菩薩白佛。我欲眾生得安樂除病壽命富饒。滅一切惡業因緣。成一切功德善根。離一切怖畏。滿一切所求。說此神呪。若受持者。除滅身中百千萬億劫生死重罪。不受十五種惡死。得十五種善生。及說四十手種種求願。及治種種病苦等法。</p>
</li>

<li><p>觀世音菩薩祕密藏如意輪陀羅尼神呪經</p>
<p style="margin-left:1em">唐于闐三藏實叉難陀譯。</p>
</li>

<li><p>觀世音菩薩如意摩尼陀羅尼經</p>
<p style="margin-left:1em">唐天竺三藏寶思惟譯。</p>
</li>

<li><p>觀自在菩薩如意心陀羅尼經　【男】</p>
<p style="margin-left:1em">唐三藏義淨譯。</p>
</li>

<li><p>如意輪陀羅尼經</p>
<p style="margin-left:1em">唐三藏菩提流支譯右四經本同譯別。誦者除災集福。消罪愈病。五無間業皆得清淨。百千種願悉得如意。降伏鬼神見佛菩薩資具豐足色力安盛。種種呪藥護摩等法。</p>
</li>

<li><p>文殊師利根本一字陀羅尼經</p>
</li>

<li><p>曼殊室利菩薩呪藏中一字呪王經</p>
<p style="margin-left:1em">右二經同本異譯。佛說此呪守護眾生。一切如來祕密心大神呪王。更無過者。有大神力。文殊常來擁護。此呪尚能攝得文殊。況餘賢善。能消一切災障。惡夢怨敵。五逆四重十惡罪業。一切不祥。能成辦一切善事。滿一切願。二徧護同伴。三徧護一宅。四徧護一城。五徧護一國。及說呪種種藥病等法。</p>
</li>

<li><p>十二佛名神呪經</p>
</li>

<li><p>稱讚如來功德神呪經</p>
<p style="margin-left:1em">右二經同本異譯。說十方十二佛名。及神呪持誦功德。五千五百佛名經。第一卷十二佛號與此同。</p>
</li>

<li><p>孔雀王呪經</p>
</li>

<li><p>大金色孔雀王呪經</p>
</li>

<li><p>佛說大金色孔雀王呪經</p>
</li>

<li><p>孔雀王呪經二卷</p>
</li>

<li><p>大孔雀呪王經三卷</p>
<p style="margin-left:1em">義淨譯右五經同本別譯。前略後廣。佛時一年少比丘析薪。為毒蛇螫。悶絕于地。吐沫翻目。阿難疾走告佛。佛說此呪令往救治。即得消除。此呪於一切恐怖厄難疾病憂惱饑饉囚繫。悉得解脫。有大神力。求者皆驗。五天諸國南海十洲。無問道俗二乗。皆尊敬讀誦。求請蒙福。交報不虛。舊經文闕。致此土未甚流布。義淨本。畫像壇場軓式具備。利益無邊。</p>
</li>

<li><p>陀羅尼集經十二卷　【效】【才】</p>
<p style="margin-left:1em">右唐永徽年中天竺三藏譯。此經本出金剛大道場經。大明呪藏六萬偈中之少分也。撮要而譯。第一卷佛部上大神力陀羅尼經。釋迦佛頂三昧陀羅尼品。種種印壇。求願降伏等法。第二卷佛部下說諸佛頂印呪等法。藥師瑠璃光佛。阿彌陀佛印呪。持誦得往生事。及數珠跋折囉功能法相等法。第三般若波羅蜜經心呪印壇等法。第四第五第六卷。觀世音印呪壇場諸法。第六卷半後諸大菩薩法會。勢至文殊彌勒地藏普賢虛空藏等印呪法。第七第八第九。金剛部大笑火頭青面金剛等金剛諸印呪法。第十第十一諸天部。摩利支天功德天。及釋梵四王日月星宿諸部神王。各各獻佛助成三昧印呪。佐護眾生法。第十二卷諸佛大陀羅尼都會道場灌頂普集壇法。</p>
<p style="margin-left:1em">誦真言功德力。如日月之光。念佛功德如夜燈之光。若日日供養誦明。兼念佛功德。如須彌之高大海之深。若唯念佛名不兼誦明。如香山之小。阿耨達池之淺。若日日供佛誦明滅罪。如火燒草木。功德不可思議<span class="note-inline">(第三卷末)</span>。</p>
</li>

<li><p>十一面觀世音神呪經</p>
</li>

<li><p>十一面神呪心經</p>
<p style="margin-left:1em">右二經與前陀羅尼集經第四卷十一面神呪經同本異譯。集經中印法廣備此經。觀世音說種種持呪求願殊勝法。</p>
</li>

<li><p>摩利支天經</p>
<p style="margin-left:1em">右佛說。有天名摩利支。常行日月前。有陀羅尼。能守護人。一切時處。怨賊兵刃。不能加害。種種利益。與前集經第十卷初同本異譯。前廣此略。</p>
</li>

<li><p>呪五首經</p>
<p style="margin-left:1em">右奘法師譯。一千囀陀羅尼。二六字呪。三七俱胝佛呪。四一切如來隨心呪。五觀自在隨心呪。</p>
</li>

<li><p>千囀陀羅尼觀世音菩薩呪經</p>
<p style="margin-left:1em">右與前集經第五卷初及雜呪。同本異譯。</p>
</li>

<li><p>六字神呪經</p>
<p style="margin-left:1em">右與前集經第六卷中文殊呪。及呪五首同雜呪。</p>
</li>

<li><p>七俱胝佛大心准提陀羅尼</p>
</li>

<li><p>七俱胝佛母準泥大明陀羅尼</p>
<p style="margin-left:1em">右二經同本異譯。呪五首。及雜呪中同。說是陀羅尼大勝妙功德種種求願等法。</p>
</li>

<li><p>觀自在菩薩隨心呪經</p>
<p style="margin-left:1em">右觀音說是呪。有不可思議威力。多所饒益。怨對惡障巧畏一切皆息。能滿種種求願等法。</p>
</li>

<li><p>佛頂尊勝陀羅尼經<span class="note-inline">(杜行顗等譯三十五句)</span>　【良】</p>
<p style="margin-left:1em">右唐高宗儀鳳元年。西域僧佛陀波利。來禮五臺。願見文殊。忽見一老人謂曰。漢地眾生多造罪業。唯有佛頂尊勝陀羅尼經。能滅除惡。師可以此經來流傳漢土。廣利群生。拯濟幽明。報諸佛恩。語<span class="corr">已</span>忽然不見。僧遂西還。永淳二年取經回至京。高宗詔日照三藏。與司賔寺典客杜行顗。同譯此陀羅尼。八十八殑伽沙俱胝百千諸佛同共宣說。為救善住天子七返傍生之苦。為救三塗六道十惡五逆一切眾生種種生死危急苦難。夭者增壽。病者脫苦。書高幢上。或窣堵波中。結壇呪土。有種種殊勝功德。眾生墮惡趣者。悉得解脫。救拔幽顯。最不思議。大曆中僧法照。入金剛窟文殊聖寺。見佛陀波利云。</p>
</li>

<li><p>佛頂尊勝陀羅尼經<span class="note-inline">(佛陀波利譯三十四句)</span></p>
<p style="margin-left:1em">右即前經本。日照譯。進高宗祕藏禁中。波利泣請曰。捐命取經本期普濟。願請梵本。帝還之。乃訪西明寺僧順貞同翻。遂有兩譯。其實一也。</p>
</li>

<li><p>最勝佛頂陀羅尼淨除業障經<span class="note-inline">(三藏地婆訶羅譯三十六句)</span></p>
<p style="margin-left:1em">右亦同前本。而序說善住天子因果等事加詳。</p>
</li>

<li><p>佛頂最勝陀羅尼經</p>
<p style="margin-left:1em">右與前本同譯別。僧彥悰序<span class="note-inline">(四十八句)</span>。</p>
</li>

<li><p>佛頂尊勝陀羅尼經</p>
<p style="margin-left:1em">右義淨譯五十三句。</p>
</li>

<li><p>舍利弗陀羅尼經</p>
</li>

<li><p>出生無量門持經</p>
</li>

<li><p>無量門微密持經</p>
</li>

<li><p>無量門破魔陀羅尼經</p>
<p style="margin-left:1em">四經本同譯別右佛為十方海會菩薩。說是決定大乗一切功德甚深法藏。能滿一切願。有種種勝妙功德。</p>
</li>

<li><p>阿難陀目佉尼呵離陀隣尼經</p>
</li>

<li><p>阿難陀目佉尼呵離陀經</p>
</li>

<li><p>出生無邊門陀羅尼經</p>
<p style="margin-left:1em">一向出生菩薩經。</p>
<p style="margin-left:1em">四經本同譯別右佛說此陀羅尼殊勝祕密微妙法門。能滿菩薩一切行大功德藏。阿彌陀佛往昔因地。為國王太子。聞是經<span class="corr">已</span>。奉持精進。七千歲中不睡。脇不至席。不念愛欲財寶。不問他事。常獨處止意不傾動。復為教化世間人民。令八十億萬那行人皆得阿惟越致。</p>
</li>

<li><p>種種雜呪經</p>
<p style="margin-left:1em">右集種種神呪。</p>
</li>

<li><p>妙臂印幢陀羅尼經</p>
</li>

<li><p>勝幢臂印陀羅尼經</p>
<p style="margin-left:1em">右二經本同譯別。能滅五逆十惡等罪。終不更受諸惡趣生。得種種樂。</p>
</li>

<li><p>無崖際總持法門經</p>
</li>

<li><p>尊勝菩薩入無量法門陀羅尼經</p>
<p style="margin-left:1em">右二經本同譯別。說陀羅尼功德利益。及廣演法義。</p>
</li>

<li><p>金剛上味陀羅尼經</p>
</li>

<li><p>金剛場陀羅尼經</p>
<p style="margin-left:1em">右二經本同譯別。說諸趣十二緣等法。皆陀羅尼門。</p>
</li>

<li><p>師子奮迅菩薩所問經</p>
</li>

<li><p>華聚陀羅尼經</p>
</li>

<li><p>華積陀羅尼經</p>
<p style="margin-left:1em">右三經本同譯別。說持呪功能保護眾生。</p>
</li>

<li><p>六字呪王經</p>
</li>

<li><p>六字神呪王經</p>
<p style="margin-left:1em">右二經本同譯別。說滅一切惡毒呪厭延壽解難法。</p>
</li>

<li><p>虛空藏問七佛陀羅尼呪經</p>
</li>

<li><p>如來方便善巧呪經</p>
<p style="margin-left:1em">右二經本同譯別。諸佛各各說呪保護眾生。消災除病滅罪延壽。及能令人知宿命事。有種種求願法。</p>
</li>

<li><p>持句神呪經</p>
</li>

<li><p>陀鄰尼鉢經</p>
</li>

<li><p>東方最勝燈王如來經</p>
<p style="margin-left:1em">右三經本同譯別。諸佛菩薩各說神呪利樂眾生。有種種求願法。</p>
</li>

<li><p>善法方便陀羅尼經</p>
</li>

<li><p>護命法門神呪經</p>
</li>

<li><p>金剛祕密善門陀羅尼呪經</p>
<p style="margin-left:1em">右三經本同譯別。說此呪能保祐眾生。有種種持法。</p>
</li>

<li><p>無垢淨光大陀羅尼經</p>
<p style="margin-left:1em">右婆羅門七日當命終墮大地獄。禮佛求救。佛為說此延壽滅罪陀羅尼。令修古佛舍利壞塔。安此陀羅尼於輪橕中供養。得延壽滅罪。有種種儀法。橕塔中柱也造塔當檢用。</p>
</li>

<li><p>請觀世音消伏毒害陀羅尼經</p>
<p style="margin-left:1em">右說陀羅尼。能救護一切眾生。消伏毒害種種障難。</p>
</li>

<li><p>內藏百寶經</p>
<p style="margin-left:1em">右說佛方便智。隨順世間諸示現事。</p>
</li>

<li><p>溫室洗浴眾僧經</p>
<p style="margin-left:1em">右說洗浴眾僧。有大功德福報。</p>
</li>

<li><p>須賴經</p>
<p style="margin-left:1em">右舍衛國中有極貧者。名曰須賴。方便度人。示現極貧。道力堅固。天帝屢試而不動。須賴得瑞應珠寶。常謂波斯匿王。為極貧者欲施與王。王以為不然求證於佛。佛為說法。授須賴佛記<span class="note-inline">(與寶積經第二十七善順菩薩會同本異譯)</span>。</p>
</li>

<li><p>私阿昧經</p>
<p style="margin-left:1em">右長者子名也。見佛威光問因地。佛為說此經。</p>
</li>

<li><p>菩薩生地經</p>
<p style="margin-left:1em">右佛為長者子差摩竭說菩薩行。</p>
</li>

<li><p>四不可得經</p>
<p style="margin-left:1em">右說四人得五神通。隱身空中海中山石中閙市中。皆欲逃死而不得。</p>
</li>

<li><p>梵女首意經</p>
<p style="margin-left:1em">右佛為首意女說法授記。</p>
</li>

<li><p>成具光明定意經</p>
<p style="margin-left:1em">右佛為貴姓子善明。說廣修六度等法。有法名成具光明定意。不見十方生死起滅之處。乃至如來皆無見止清淨想。亦不止清淨想。是為空見無所見。當是時心不在內不處外。不道不俗。不有不無。不起不滅。不於動搖處。是心無根無音響。為空為滅。為都無所有。為應成具光明定意之法。是法無所有。強為其名。後為善明等授如來記。</p>
</li>

<li><p>寶網經</p>
<p style="margin-left:1em">右佛為寶網童子。說諸佛名號功德。</p>
</li>

<li><p>菩薩行五十緣身經</p>
<p style="margin-left:1em">右說佛身相好因地功德。</p>
</li>

<li><p>菩薩修行經</p>
<p style="margin-left:1em">右五百長者發正真道意。問佛當學何法。佛為說此經。</p>
</li>

<li><p>諸德福田經</p>
<p style="margin-left:1em">右佛說八福田。一者眾僧有五淨德。名曰福田。為良為美。為無旱喪。供之得福又有七法廣施行者得福。即生梵天。一者興立佛圖僧房堂閣。二者園果浴池樹木清涼。三者常施醫藥療救眾病。四者作堅牢船濟度人民。五者安設橋梁過度羸弱。六者近道作井渴乏得飲。七者造作圊廁施便利處。是為七事。得梵天福。佛會中阿羅漢比丘比丘尼天帝釋等。各各說往昔因緣。道邊作小精舍。供給止息僧福報。為帝釋輪王。施一呵棃勒果供眾僧九十一劫無病瓶酪施豪尊榮貴。施沐浴無病身真金色。一柰奉佛。累劫端正。不生胞胎。施珠瓔為天帝釋。施圊廁累劫無病無諸穢垢。</p>
</li>

<li><p>大方等如來藏經</p>
<p style="margin-left:1em">右說眾生煩惱身中有如來藏與佛無異。有九譬喻。如華開見佛。蜂去得蜜。槺除成米。金出不淨。如貧女姙聖王。如開模出金像。過去常放光明王。佛說是經。諸菩薩眾聞者。除文殊觀音勢至金剛慧四菩薩。餘皆<span class="corr">已</span>成佛道。末說聞持此經功德。</p>
</li>

<li><p>佛語經</p>
<p style="margin-left:1em">右龍威德上王菩薩問佛語。非佛語義。佛說此經。</p>
</li>

<li><p>金色王經</p>
<p style="margin-left:1em">右說佛因地施辟支佛食獲福報。</p>
</li>

<li><p>演道俗業經</p>
<p style="margin-left:1em">右佛為給孤獨長者等五百居士。說治家財有三輩。出家修學三乗。疾成佛道。開化眾生之法。</p>
</li>

<li><p>百佛名經</p>
<p style="margin-left:1em">右說持百佛名功德。</p>
</li>

<li><p>稱揚諸佛功德經三卷　【必】</p>
<p style="margin-left:1em">右佛說四方上方諸佛。名號本願功德。持誦者獲福無量。</p>
</li>

<li><p>須真天子所問經四卷</p>
<p style="margin-left:1em">右佛答須真天子所問菩薩三十二事。又文殊答所問大乗法義。能斷一切狐疑。普入諸佛方便慧。</p>
</li>

<li><p>摩訶摩耶經二卷<span class="note-inline">(一名佛升忉利天為母說法經)</span></p>
<p style="margin-left:1em">右佛於忉利天宮為母說法。及摩耶夫人所自說偈。佛涅槃<span class="corr">已</span>。摩耶從天來下。世尊從金棺起。如師子王奮迅。放千光明與千化佛悉皆合掌向摩耶說偈<span class="corr">已</span>。闔棺如故。又名佛臨涅槃母子相見經。</p>
</li>

<li><p>佛說除災患經</p>
<p style="margin-left:1em">右維邪離國災患。投佛求救。佛來至<span class="corr">已</span>。國人安樂。災病除愈。復說才明長者家大富饒。㮏女生於華中。及恒河邊一切餓鬼種種宿因。</p>
</li>

<li><p>孛經</p>
<p style="margin-left:1em">右外道謀欲毀佛。殺女埋祇樹間七日事露。佛說宿命為國王師。其名曰孛。王後以讒間故。孛辭去。其國遂亂。後王悔過復尊用孛。故國復治。</p>
</li>

<li><p>觀世音受記經</p>
<p style="margin-left:1em">右說觀世音次補彌陀佛。其國土莊嚴超越百千萬倍。佛號功德山王如來。得大勢菩薩次補觀音成佛。號善住功德寶王如來。</p>
</li>

<li><p>海龍王經四卷　【改】</p>
<p style="margin-left:1em">右海龍王供佛問法。請佛入宮。化作三道寶街。從海邊至海底。金銀瑠璃甚微妙好。如佛昔從忉利天下閻浮提。佛入龍宮化海眾生無量無邊。佛言犯戒律者。不捨直見。不墮地獄。此類多生龍中。釋迦佛法中有九百九十億居家出家者皆生龍中。佛以一衣徧分龍眾。使免金翅鳥怖。佛衣雖一。而億萬龍眾受用無盡。及為龍王諸眷屬等說法授記。</p>
</li>

<li><p>首楞嚴三昧經三卷</p>
<p style="margin-left:1em">右佛說是三昧。非九地<span class="corr">已</span>下菩薩及二乗人所知。唯受職菩薩之所能得不以一事一緣一義可知。一切禪定解脫三昧神通無礙智慧無所不攝。如海會百川得此三昧故。一切三昧皆悉隨之。故名首楞嚴會中諸大菩薩證此三昧者。各現種種大自在神變。</p>
</li>

<li><p>觀普賢行法經</p>
<p style="margin-left:1em">右阿難迦葉彌勒問佛。云何眾生不失無上菩提之心。云何不斷煩惱。不離五慾得淨諸根。父母所生眼得見障外事等。佛說是經。說觀普賢菩薩身相境界。懺悔滅罪淨六根等。得諸佛現前三昧。</p>
</li>

<li><p>觀藥王藥上二大菩薩經</p>
<p style="margin-left:1em">右說二大菩薩本因行。願為兄弟同發菩提心。及記當來相次成佛名號。壽量莊嚴等事。及觀念二菩薩滅罪獲種種功德。內有五十三佛名懺罪法。</p>
</li>

<li><p>不思議光菩薩所說經</p>
<p style="margin-left:1em">右舍衛國有棄嬰兒。遇佛即能問答說法踴身空中放大光明。證無生忍。受菩提記佛說昔因。於毗婆尸佛法中。以瞋恚詈罵菩薩。生生為婬女子被棄空處。惡業盡故。受善業報。遇佛授記。</p>
</li>

<li><p>十住斷結經十卷　【得】【能】</p>
<p style="margin-left:1em">右說十住菩薩所斷所修所證等種種法義<span class="note-inline">(第九卷說中陰生滅甚詳)</span>。</p>
</li>

<li><p>諸佛要集經二卷</p>
<p style="margin-left:1em">右說世尊於東方天王佛土與諸佛會集說法。文殊師利欲往彼土見佛聞法。天王如來神力移立鐵圍山頂。令講無極深妙之法。為將來諸菩薩眾顯大光明。離意女佛前入定。以文殊神力不能出定。佛言。棄陰蓋菩薩乃能出此女定。文殊與離意女棄陰蓋菩薩等。問答種種要妙法義。</p>
</li>

<li><p>未曾有因緣經二卷</p>
<p style="margin-left:1em">右說佛子羅云出家。幼少不樂聽法。佛為化度說經。上卷說佛往劫為野干。以聞法不修行故墮旁生。為天帝說十善法。八萬諸天發菩提心。諸天供養禮敬。死生兜率天。下卷說五女婢昔世因緣。濫受信施累劫受苦償債等事。</p>
</li>

<li><p>菩薩瓔珞經十四卷　【莫】【忘】</p>
<p style="margin-left:1em">右此經四十五品。佛與諸大菩薩羅漢問答種種法要。會眾聞法受度不可勝數。</p>
</li>

<li><p>超日明三昧經二卷</p>
<p style="margin-left:1em">右佛說此三昧大慧光明利益。能照無形。一切不礙四大。不礙雲霧夜闇。不礙鐵圍故。諸菩薩問答種種法。要日天王王后太子眷屬。請佛日宮供養問法。天人受度無量。有長者女。名曰慧施。與五百女人聞法發願。轉為男子。受記却後十劫成佛。及說佛往昔因地。以謗法故歷劫墮大地獄。又以解空精進故。得速疾成佛。</p>
</li>

<li><p>賢劫經十三卷　【罔】</p>
<p style="margin-left:1em">右佛說了一切法本三昧。復詳列二千一百諸度無極合八千四百諸度無極。一變為十。乃至八萬四千諸三昧門。銷除八萬四千眾垢塵勞。是諸佛道深入無極致一切智。復說賢劫千佛<span class="note-inline">(第六卷)</span>名號父母弟子光明壽量。說法所度。遺法年數。分布舍利及發意因地。</p>
</li>

<li><p>大法炬陀羅尼經二十卷　【談】【彼】</p>
<p style="margin-left:1em">右佛說過去無量無邊劫放光如來。說此陀羅尼甚深經典。此陀羅尼門。則能總攝諸餘經典。出生一切修多羅一切章句。一切分別義。一切諸波羅蜜故名為門。五十二品說種種法門因緣。</p>
</li>

<li><p>大威德陀羅尼經二十卷　【短】【靡】</p>
<p style="margin-left:1em">右佛為阿難說陀羅尼法本。過去諸佛<span class="corr">已</span>說廣利益諸天人等故。令眾生受安樂故。廣說三界諸趣善惡事相種種法。令諸眾生增智增念增慧增辯。</p>
</li>

<li><p>佛名經十二卷　【恃】【<span class="corr">己</span>】</p>
<p style="margin-left:1em">右佛說能受持讀誦此諸佛菩薩名者。終不墮惡道生天人中常值佛菩薩善知識離諸煩惱至得菩提。</p>
</li>

<li><p>過去莊嚴劫千佛名經</p>
</li>

<li><p>見在賢劫千佛名經</p>
</li>

<li><p>未來星宿劫千佛名經</p>
<p style="margin-left:1em">右佛說聞是佛名。信樂持誦供養讚禮者。勝用十方佛國滿中珍寶純摩尼珠。至梵天百千劫中布施。經中有種種懺悔法。</p>
</li>

<li><p>佛所護念經二卷</p>
<p style="margin-left:1em">右列十方佛名。初中後無長敘說。</p>
</li>

<li><p>五千五百佛名經八卷　【長】</p>
<p style="margin-left:1em">右說受持佛名功德及諸陀羅尼。</p>
</li>

<li><p>華手經一十卷　【信】</p>
<p style="margin-left:1em">右佛與諸大比丘諸菩薩等。夏安居<span class="corr">已</span>。三千大千世界。八部雲集及他方諸佛會中。一生補處菩薩等各持華奉供佛。說是斷眾生疑經。知一切眾生深心令入法海。說諸菩薩行及淨佛國化眾生業。成就諸波羅蜜法門。有種種因緣。</p>
</li>

<li><p>大方等陀羅尼經四卷　【使】</p>
<p style="margin-left:1em">右佛言。我去世後此方等經在閻浮提。如日月照明世間。眾生遭恩得見四方。能滅一切大罪業報。身有白癩一心懺悔。若不除差無有是處。此是一切眾生之大珍寶。能令眾生得究竟樂。四重五逆佛海死屍。依小乗經。如斷多羅樹畢竟不生。無懺悔處。依大乗經聽許洗浣。此經如呪枯生果。如死者還生。如囚聞赦。如病得醫。如貧得寶。如行到家。經云。於一劫中教化一切令登補處。格其功德。不及香華供養此經功德。況能依法修行者耶。經中詳說修懺行道滅罪增壽善惡夢應種種事相。南岳思禪師七載修行。遂淨六根。天台智者。方等三昧行法一卷。說修行此法至詳至妙。</p>
</li>

<li><p>大方廣圓覺經</p>
<p style="margin-left:1em">右佛言。此經百千萬億恒河沙諸佛所說。三世如來之所守護。十方菩薩之所歸依。十二部經清淨眼目。亦名如來決定境界。名為頓教大乗。頓機眾生從此開悟。亦攝。漸修一切群品。布施七寶積滿大千世界。不如聞此經名及一句義。教百恒河沙眾生得羅漢果。不如有人宣說此。經分別半偈。圭峯禪師作大小䟽鈔修證儀。裴相作序。盛行于世。</p>
</li>

<li><p>僧伽吒經四卷</p>
<p style="margin-left:1em">右佛說。聞此法門除五無間罪。於菩提得不退轉。一切善法皆得成就。所得功德之聚。如佛世尊。當得壽八十劫。九十五劫自識宿命。六萬劫中為轉輪王。於現在世。人所敬重。刀毒不傷。妖蠱不中。臨終見諸佛安慰之言。汝莫怖畏。將至佛國聞此法門不墮惡道不墮愚癡。不生邊地。若人施諸樂具。供養六十二億恒河沙諸佛聞此法門其福正等。詳如本經。</p>
</li>

<li><p>力莊嚴三昧經三卷</p>
<p style="margin-left:1em">右佛入力莊嚴三昧。十萬諸佛剎地大震動。諸佛悉皆讚歎。釋迦佛勇猛精進。能行難行苦行。有大願力。於五濁惡世救苦眾生。十方佛土聞釋迦佛名者。皆得受菩提記。或得聲聞果。力莊嚴者。如來十種力有大威德神變。令三千大千世界成大莊嚴。詳如本經。</p>
</li>

<li><p>觀佛三昧海經十卷　【可】</p>
<p style="margin-left:1em">右說佛身相好光明。觀三十二相。有無量殊勝功德。繫心入定。逆觀順觀。是為念佛三昧。佛示現相好光明時。四眾八部了了得見。有業障者。見佛色身猶如灰人。或如聚墨。佛說其宿咎。教以懺悔已皆得明見得果受記<span class="note-inline">(第三卷)</span>觀佛心品<span class="note-inline">(第五卷)</span>說諸地獄一切苦相甚詳。觀佛心者。是大慈也。大慈所緣。緣苦眾生。苦眾生者。謂三惡道也。第十說觀七佛十方佛。及諸佛菩薩。說昔因地。因觀佛得道。佛言。此觀佛三昧。是一切眾生犯罪者藥。破戒者護失道者導。盲冥者眼。愚癡者慧。黑闇者燈。煩惱賊中是勇猛將。三世諸佛皆說如是念佛三昧。十方諸佛皆由此法成三菩提。</p>
</li>
</ul>
<p class='juan'>大藏聖教法寶標目卷第四</p>
<div class='div-w'><p class="head3">音釋</p>

<div class='div-note'>抗拒<p style="margin-left:1em"><span class='note-inline'>(抗苦浪切拒其吕切抗拒抵禦也)</span>。</p>
<span class='corr'>掐</span><p style="margin-left:1em"><span class='note-inline'>(苦洽切爪<span class='corr'>刺</span>也)</span>。</p>
螫<p style="margin-left:1em"><span class='note-inline'>(施隻切蟲行毒也)</span>。</p>
顗<p style="margin-left:1em"><span class='note-inline'>(魚豈切)</span>。</p>
悰<p style="margin-left:1em"><span class='note-inline'>(昨宗切)</span>。</p>
㮈<p style="margin-left:1em"><span class='note-inline'>(乃代切)</span>。</p>
蠱<p style="margin-left:1em"><span class='note-inline'>(果五切毒也)</span>。</p>
</div></div></div></div></div>
</div><!-- end of div[@id='body'] -->
</body></html>