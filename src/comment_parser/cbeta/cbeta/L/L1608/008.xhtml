<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏聖教法寶標目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu24' />
<p class='juan'>大藏聖教法寶標目卷第八　　　　庭八</p><p class="byline">元清源居士王古撰</p>
<ul class="">
<li><p>根本說一切有部戒經　【隨】</p>
</li>

<li><p>十誦比丘戒本</p>
</li>

<li><p>五分比丘戒本</p>
</li>

<li><p>僧祇律比丘戒本</p>
</li>

<li><p>僧祇律比丘尼戒本</p>
</li>

<li><p>十誦律比丘尼戒本</p>
</li>

<li><p>根本說一切有部苾芻尼戒本</p>
<p style="margin-left:1em">右七經同帙。僧律。四波羅夷。十三僧殘。二不定。三十捨<span class="corr">墮</span>尼薩耆波夜提。九十波夜提。四悔過波羅提提舍尼眾學法。七滅諍法。尼律。八波羅夷。十九婆尸沙。一百四十一波夜提。餘尼薩耆波夜提。眾學滅諍法。數同佛制。半月布薩說戒。即此本也。</p>
</li>

<li><p>四分解脫戒本</p>
</li>

<li><p>四分戒本</p>
</li>

<li><p>四分僧戒本</p>
<p style="margin-left:1em">右本同譯別。</p>
</li>

<li><p>四分比丘尼戒本</p>
</li>

<li><p>五分比丘尼戒本</p>
<p style="margin-left:1em">右尼律。八波羅夷。十七僧殘。三十捨墮。一百七十八墮法。五分。二百一十八悔過眾學法。七滅諍法。</p>
</li>

<li><p>沙彌十戒經并七十二威儀法</p>
</li>

<li><p>沙彌威儀</p>
</li>

<li><p>沙彌尼戒文</p>
</li>

<li><p>沙彌尼戒經</p>
<p style="margin-left:1em">右經題名義自具。</p>
</li>

<li><p>舍利弗問經　【外】</p>
<p style="margin-left:1em">右佛說涅槃後律。分為五部因緣。舍利弗問佛制律。或開或遮疑義。及八部鬼神何故生於惡道。而見佛聞法等事。</p>
</li>

<li><p>根本說一切有部百一羯磨十卷　【受】</p>
<p style="margin-left:1em">右梵語羯磨此云時到。亦云辦事。謂集僧出家授戒。出白眾罪悔過。折伏諫擯等法。百一者舉其大數。與大律數雖不同。無違妨也。</p>
</li>

<li><p>大沙門百一羯磨　【傅】</p>
</li>

<li><p>羯磨上下二卷</p>
</li>

<li><p>曇無德律部雜羯磨</p>
</li>

<li><p>十誦羯磨比丘要用</p>
</li>

<li><p>彌沙塞羯磨本</p>
</li>

<li><p>四分比丘尼羯磨</p>
</li>

<li><p>優波離問佛經</p>
<p style="margin-left:1em">右優波離問戒律種種事。</p>
</li>

<li><p>四分律刪補隨機羯磨二卷　【訓】</p>
<p style="margin-left:1em">右唐宣律師集。</p>
</li>

<li><p>四分僧羯磨三卷</p>
<p style="margin-left:1em">右唐懷素集。</p>
</li>

<li><p>四分尼羯磨三卷</p>
<p style="margin-left:1em">右亦懷素集。</p>
</li>

<li><p>大愛道比丘尼經二卷　【入】</p>
<p style="margin-left:1em">右佛說。比丘尼當受八敬法。復受十戒行十事等。乃受五百具足大戒。佛正法當住千歲。以阿難大愛道累請度尼。故減五百歲。然佛言若女人作沙門。精進持戒不犯毛髮。現身化成男子。復說受請受食行路入室出戶種種戒法當除滅八十四態法。佛般泥洹後。當有二千比丘尼。末世時有八萬比丘尼。奉持是法律。皆得阿羅漢。其餘者却後百三十劫。當復奉是法律。得阿羅漢。</p>
</li>

<li><p>根本說毗柰雜事攝頌　【入】</p>
</li>

<li><p>一切有部毗柰耶尼陀那頌</p>
</li>

<li><p>根本說一切有部毗柰耶頌五卷</p>
<p style="margin-left:1em">右以少偈頌收戒律廣文。總括宏綱使易記憶。西域尊者毗舍佉等造。</p>
</li>

<li><p>目連問戒律中五百輕重事經</p>
<p style="margin-left:1em">右佛說戒律中罪犯輕重事理精詳。</p>
</li>

<li><p>迦葉禁戒經</p>
<p style="margin-left:1em">右說真沙門持戒行道。不惜壽命。不求供養。有不行沙門法者。不名沙門。如貧人稱名大富。如醫師不自愈病。如摩尼珠墮不淨中。如死人著金銀珍寶。</p>
</li>

<li><p>佛說戒消災經</p>
<p style="margin-left:1em">右說持歸戒人鬼神畏避不敢害犯。</p>
</li>

<li><p>佛說犯戒罪輕重經</p>
<p style="margin-left:1em">右佛說犯眾學戒。九百千歲墮地獄。犯波羅提提舍尼。三億六十千歲。犯波逸提。二十四億四十千歲。犯偷蘭遮。五十億六十千歲。犯丘尼誹謗如是毗尼者。非吾弟子。是魔朋侶。世世學道不成。不出三界。</p>
</li>

<li><p>優婆塞五戒相經</p>
<p style="margin-left:1em">右戒殺盜婬妄語飲酒。可悔不可悔。有罪無罪。僧伽婆尸沙。二百三十億四十千歲。犯波羅夷。九百二十一億六十千歲。佛言。若比丘比罪等事理精詳。</p>
</li>

<li><p>根本薩婆多部律攝十四卷　【奉】【母】</p>
<p style="margin-left:1em">右尊者勝友造。於佛戒律中以略顯廣。明舉持犯輕重種種學處。并佛略教。非遮非許。清淨不清淨等諸所有事。皆明其義。與諸部毗柰耶等。多相叅照。</p>
</li>

<li><p>摩得勒伽經十卷　【儀】</p>
<p style="margin-left:1em">右說戒律中持犯輕重種種法。叅照諸部理事甚詳。</p>
</li>

<li><p>毗柰耶八卷　【諸】</p>
<p style="margin-left:1em">右毗秦言去。柰耶言真也。去若干非而就真也。降伏此心息此心忍不起。降伏戒也。息定也。忍智也。三世佛法藏祕要訓三乗聲聞。使得道成佛。皆從戒律始。此律一部姚秦世初所譯律也。制戒之因持犯輕重。與諸部律多同。但詞有詳略爾。</p>
</li>

<li><p>善見律毗婆沙十八卷　【姑】【伯】</p>
<p style="margin-left:1em">右律毗婆沙名善具足。分別戒相不雜他語。於律中因緣根本所說義味具足。善能分別一切律藏。無有障礙故名具足。第十八卷。舍利弗與優波離問答律義。甚詳。</p>
</li>

<li><p>佛阿毗曇經二卷</p>
<p style="margin-left:1em">右出家相品。說一千阿僧祇世界眾生所有功德成佛。一毛孔如是徧身毛孔。功德成一好。如是八十種好。功德增百倍。成如來一相。三十相功德。增千倍成一毫相。千毫相功德。增百倍成無見頂相。次說十二因緣四諦等法義。甚詳。次說佛為眾演法受具。乃至廣說滅惡法度人出家等事。</p>
</li>

<li><p>毗尼母論八卷　【叔】</p>
<p style="margin-left:1em">右毗尼此名滅。滅諸惡法故。母論者。廣攝律義故。律藏外諸義一切經要。皆在此中如眾流入海。制戒因本皆在此中。</p>
</li>

<li><p>大比丘三千威儀經二卷</p>
<p style="margin-left:1em">右說行住坐臥衣服飲食等種種規繩詞簡事詳。委曲精盡。</p>
</li>

<li><p>薩婆多毗尼毗婆沙九卷　【猶】</p>
<p style="margin-left:1em">右此解十誦律論。大解律中九十事。及悔罪眾學滅諍等法。</p>
</li>

<li><p>律二十二明了論　【子】</p>
<p style="margin-left:1em">右分別解釋律中所立名義。</p>
</li>
</ul></div>
<div class='div-other'><a id='mulu25' />
<ul class="">
<li><p>阿毗曇八揵度論三十卷　【兒】</p>
<p style="margin-left:1em">右迦旃延子造。竺佛念等譯。阿毗曇者。此云無比法。揵度者此云聚。即法聚也。解釋種種法義。謂初說世間第一法頂法煖法。次十二緣九十八使結繫四果見諦。三界所斷煩惱四諦。七覺意。八智等法。此論三十卷。分為八揵度。八部法類不同故。一雜。二結使。三智。四行。五四大。六二十二根。七定。八見。八揵度中。復列四十四品。一雜。雜明諸事故。二結使。明諸根隨煩惱。三釋智慧差別。四辯善惡邪正諸行。五明淨根智證見聖諦理。六辨利鈍根乗行業差別。七明四禪八定差別。八明意止欲想時節見解各不同故。此論中性相理事法數無邊。故名法聚。亦是藏之別名。故新論作八蘊。</p>
</li>

<li><p>阿毗達磨發智論二十卷　【孔】【懷】</p>
<p style="margin-left:1em">右奘法師譯。與阿毗曇論本同譯別譯文順暢。即是說一切有部對法藏之根本。佛圓寂後。三百年中。論師迦多衍尼子之所造也。後代傳人本有廣略。此發智論文義具足。傳習之者號為身論。以餘論各辯一支。有異於身故。</p>
</li>

<li><p>阿毗達磨法蘊足論十二卷　【兄】</p>
<p style="margin-left:1em">右大目揵連造。集眾法寶聚。普施群生。論首偈曰。阿毗達磨如大海。大山大地大虛空。具攝無邊聖法財。今我正勤略顯示。其總頌曰。覺支淨果行聖種。正勝足念諦靜慮。無量無色定覺支。離根處蘊界緣起。</p>
<p style="margin-left:1em">法蘊足論者。蓋阿毗達磨之權輿。一切有部之洪源也。大目揵連所製。鏡六通之妙慧。晣三達之智明。桴金鼓於大千。聲玉螺於百億。摘藏海之奇琬。鳩教山之勝珍。使天鏡常懸法幢永樹。眾邪息藩籬之望。諸子騁遊戲之歡也。佛涅槃後百有餘年。疊啟五分之殊。解開二九之異。雖各擅連城之貴。俱稱照乗之珍。唯一切有部。卓乎迥秀。若妙高之處宏海。猶朗月之冠眾星者。豈不以本弘基永者歟。至如八種揵度。騖微于發智之場。五百應真。馳譽於廣說之苑。斯皆揖此㳙波。分茲片玉。遂得駕群部而高蹈。接天衢而布武。是知登崐閬者必培塿於眾山。游溟渤者亦坳塘於群澍矣<span class="note-inline">(出奘法師同譯靖邁序)</span>。</p>
</li>

<li><p>阿毗達磨集異門足論二十卷　【弟】【同】</p>
<p style="margin-left:1em">右佛令舍利弗。代吾為眾宣說法要。自一法二法以至十法。一法者。一切有情皆依食住。一切有情皆依行住。二法品。謂名色等。總二十七門。三法有十。謂善不善根各三。善不善尋各三。惡行妙行各三。三界欲恚害。三界出離。四法有十。謂四念住。四正斷。四神足。四靜處。四聖諦。四想。四無量。四無色。四聖眾。四沙門果。次五法。次六法以至十法。佛歎善哉善哉。汝能結集如來所說增一法門。復告苾芻眾。汝等皆應受持讀誦。能引大善大義大法。清白梵行菩提涅槃。</p>
<p style="margin-left:1em">集謂聚積。異謂差別法門。名相各別異故。足謂周足。舍利子智慧第一。於佛所說法。十二分教中增一名數。勒為一聚。廣大周足故。</p>
</li>

<li><p>阿毗達磨識身足論十六卷　【氣】【連】</p>
<p style="margin-left:1em">右提婆設。磨阿羅漢造論。初頌曰。阿毗達磨正法燈。心中淨眼智根本。三界照明慧眼道。一切法燈佛語海。能發勝慧破諸疑。是諸聖賢法衢路。了此勝法至聰明。悟斯聖教真佛子。</p>
</li>

<li><p>阿毗達磨界身足論三卷</p>
<p style="margin-left:1em">右尊者世友造。說十大地法。十大煩惱地法。十小煩惱地法。五惱五法。數性相事。理各各體性差別。如地水火風四大欲。色無色十八界等各不同。故名界。多界共聚集。故名身。攝義周圓滿足。故名足。總通大小乗三界九地五位修斷行門故。</p>
<p style="margin-left:1em">基法師序云。界身足論者。說一切有部發智。六足之一足也。先是婆沙八蘊闕五蘊之幽趣發智六足。無五足之玄文。元本頌有六千。後譯刪略為九百頌或五百頌。奘法師翻八百三十頌。文遺廣略義離增減。神功妙思。繄可殫言。</p>
</li>

<li><p>阿毗達磨品類足論十八卷　【枝】【交】</p>
<p style="margin-left:1em">右尊者世友造。唐奘法師譯。一切法眾。多流類不同。此論各隨品類。條貫義理。收攝一切法。周圓滿足不亂故總有五法。一色法。二心法。三心所法。四不相應行法。五無為法。第一辯五事品。第二辯諸智品。三辯諸處。四辯七事。五辯九十八隨眠六辯攝等法。七答千問。八次擇品。如是諸品中。收一切法義無不圓足。</p>
</li>

<li><p>眾事分門毗曇論十二卷　【友】</p>
<p style="margin-left:1em">右宋天竺三藏譯。二論本同譯別。</p>
</li>

<li><p>阿毗達磨大毗婆沙論二百卷　【投】【逸】</p>
<p style="margin-left:1em">右梵語阿毗曇此言大法也。阿毗達磨此云勝法。或言無比法毗婆此云廣解說。或云種種說<span class="note-inline">(出道安法師序及諸經音義)</span>佛涅槃後四百年。健䭾邏國王。以諸部執師資異論。召集賢聖大阿羅漢。脇尊者世友尊者等五百人。皆具三明六通。復內窮三藏。外達五明。集義製論凡三十萬頌。九百六十萬言。備釋三藏。懸諸千古。窮其枝葉。究其淺深。佛法重明。微言再顯。唐三藏法師。於西域具獲本文。傳譯流布焉<span class="note-inline">(出西域記第三卷及本論後三藏偈)</span>。</p>
</li>

<li><p>俱舍釋論二十三卷　【心】【神】</p>
</li>

<li><p>俱舍論本頌</p>
<p style="margin-left:1em">右天親造。解釋俱舍論三十卷中義理。梵本來有先後故釋論在前。本論在後。</p>
</li>

<li><p>俱舍論三十卷　【疲】【真】</p>
<p style="margin-left:1em">右天親菩薩造俱皆也。舍此云藏。則庫藏之總名也<span class="note-inline">(出諸經音義)</span>此論博綜群籍。備摧異說。天竺大小乗學依此為本。<span class="note-inline">(本序)</span>論有九品。一分別界品。說四大六入十八界等。二分別根品。說眼耳鼻舌男女命意等二十二根。三分別世品。廣說有情世間及器世間各多差別三界種種事相。次四分別業品。前言世別皆由業生。此明種種善惡諸業。業由隨眠方得生長。次五分別隨眠品。次六分別賢聖品。說諸賢聖道相。次七分別智品。次八分別定品次九破執我品。謂有我執無容解脫。</p>
</li>

<li><p>阿毗達磨順正理論八十卷　【志】【持】</p>
<p style="margin-left:1em">右眾賢論師造。眾賢博學高才。明一切部毗婆沙論時。天親先作俱舍論。破毗婆沙門所執。理奧文華。西域學徒莫不讚仰。鬼神亦皆稱習。眾賢心憤二十年覃思。作俱舍雹論。欲與天親面定是非。未果而終。天親後見其論歎有知解。言其思力甚順我義。宜名順正理論。遂依行焉。</p>
</li>

<li><p>阿毗達磨藏顯宗論四十卷　【雅】【爵】</p>
<p style="margin-left:1em">右眾賢論師造序偈云。<span class="corr">已</span>說論名順正理。樂思擇者所應學。文句[泳-永+(瓜-、)]演隔難尋。非少劬勞所能解。為撮廣文令易了。故造略論名顯宗。飾存彼頌以為歸。刪順理中廣決擇。對彼謬言申正釋。顯此所宗真妙義。</p>
</li>

<li><p>阿毗曇心論四卷　【自】</p>
<p style="margin-left:1em">右尊者法勝造論。列十品。辯一切法門義理行相。令學者生解達法故。</p>
</li>

<li><p>法勝阿毗曇心論六卷</p>
<p style="margin-left:1em">右大德優波扇多造。序云。昔論師解釋太廣太略。使學者迷惑煩勞。今離於廣略。釋不顛倒法相。令人覺悟真實。離諸過惡生諸功德。得勇猛第一義利故。</p>
</li>

<li><p>雜阿毗曇心論十一卷　【縻】【都】</p>
<p style="margin-left:1em">右尊者法救造序云。諸師釋阿毗曇心義。極略難解。知法勝所釋最為略極。廣令智退。優婆扇多八千偈。又一師萬二千偈。此名廣也。我達磨多羅專精思惟義賢眾所應學。正要易解了。於諸論中為殊勝具足。顯示真實義一切境界故。</p>
</li>

<li><p>阿毗曇甘露味論二卷</p>
<p style="margin-left:1em">右一施戒品。二三界五道品。三住食生品。四業品。五陰持入。六行。七十二緣。八根。九禪智。十無漏。十一智。十二禪定。十三雜定。十四三十七品。十五四諦。十六雜品。逐品分辯法義。得道聖人名瞿沙造。欲令學者盡一切漏。得一切智甘露味故。</p>
</li>

<li><p>隨相論二卷</p>
<p style="margin-left:1em">右說諸法不能自生藉緣方起。如小兒藉扶方起。人不能自生。藉貪愛及業父母因緣方生。如地水生榖芽。若無人功置榖子地中。芽終不生眾生作善惡業。方牽生果。各隨其相故。</p>
</li>

<li><p>尊婆須蜜論十卷　【邑】【華】</p>
<p style="margin-left:1em">右婆須蜜菩薩大士次繼彌勒作佛師子如來也。從釋迦文降生為大婆羅門。父命觀佛侍佛。四月已出家佛涅槃後撰此論一十品。十四揵度。該羅深度博盡諸法。撰論已入三昧。如彈指頃。昇神兜率。與次補光燄如來柔仁如來。皆集彌勒天宮。</p>
</li>

<li><p>三法度論三卷</p>
<p style="margin-left:1em">右說依三寶修行。可度生死修財法無畏施可入聖道修身口意三業。除三漏。越三塗。超三界。近三寶。除三毒。滅三苦。生三慧。入三聖位等法。故總名三法度論。</p>
</li>

<li><p>入阿毗達磨論二卷</p>
<p style="margin-left:1em">右塞建陀羅阿羅漢造。說有學人聞對法。中名義稠林。便生怖畏。欲令彼於法相海中深洄澓處欣樂易入。故作斯論。辯演阿毗達磨中八種法。謂色受想行識。空擇滅非擇滅。總攝一切義。</p>
</li>

<li><p>成實論十六卷　【夏】【東】</p>
<p style="margin-left:1em">右成謂成就圓滿實謂真實不虛。此論辯一切法義皆真實圓成。故初佛寶具足品。四無畏十號三不護。三善品眾法品。十二部經品。清淨品。賢聖品。福田品如是等二百二品類集演說。詳如本論。</p>
</li>

<li><p>立世阿毗曇論十卷　【西】</p>
<p style="margin-left:1em">右立謂成立。世謂大千世界。佛於起世經中說器世間。有情世間。四洲諸天。三界諸趣。因果善惡。受生壽命。依正勝劣。地動晝夜。種種地獄。大小日月。三災劫住成壞空等種種事相。與起世經樓炭經俱舍論等相參照。</p>
</li>

<li><p>解脫道論十二卷　【二】</p>
<p style="margin-left:1em">右阿羅漢優波底沙造。以十二品演說分別因緣戒頭陀定求善友分別行。行處行門。五神通分別慧五。方便分別諦後。偈云無邊無稱不可思。無量善才善語言。於此法中誰能知。唯坐禪人能受持。微妙勝道為善行。於教不惑離無明。</p>
</li>

<li><p>舍利弗阿毗曇論三十卷　【京】【邙】</p>
<p style="margin-left:1em">右與舍利弗集異足門論。法義相涉而體製不同。初十二入品。次十八界品。次五陰四聖諦。二十二根。七覺不善善根。四大優婆塞諸界諸業。四果三乗。二覺等人品。智品。十二緣念處正勤禪定道品。煩惱攝品緒品。總演一切法名事理。</p>
</li>

<li><p>五事毗婆沙論二卷　【面】</p>
<p style="margin-left:1em">右尊者法救造。釋世友尊者所製五事論。為欲開發深隱義。如發伏藏。令世間歡喜受用。如除雲翳日月顯照。世友製論。為有弟子怖廣聞持。欲令依止略文起明了覺。於一切法自相共相明了故。雖略說五事。而攝一切法故。</p>
</li>

<li><p>毗婆沙論十四卷　【洛】【浮】</p>
<p style="margin-left:1em">右說迦旃延子本誓願。於五千佛修阿毗曇章句。分揵度品。數立章門。此論解釋彼諸品法義。</p>
</li>

<li><p>三彌底部論三卷</p>
<p style="margin-left:1em">右說諸有情死此生彼。中有陰五道三界捨受身等法。</p>
</li>

<li><p>四諦論四卷　【渭】</p>
<p style="margin-left:1em">右婆藪菩薩造。說苦集滅道法。</p>
</li>

<li><p>分別功德論三卷</p>
<p style="margin-left:1em">右說三寶及諸大弟子各有第一勝妙功德。</p>
</li>

<li><p>辟支佛因緣論二卷</p>
<p style="margin-left:1em">右說辟支佛觀老病死四時改變。知一切法皆無常苦空無我因緣而覺故。亦名獨覺。神通變現飛空自在。不樂說法。以神足化人。作勝福田。</p>
</li>

<li><p>十八部論</p>
</li>

<li><p>部執異論</p>
</li>

<li><p>異部宗輪論</p>
<p style="margin-left:1em">右皆說佛涅槃後諸部各異。所從出生。</p>
</li>
</ul></div></div>
<div class='div-other'><a id='mulu26' />
<ul class="">
<li><p>佛所行讚經五卷　【據】</p>
<p style="margin-left:1em">右馬鳴菩薩讚佛功德。自降生出家成道度人。以至涅槃。分舍利等。為二十八品。</p>
</li>

<li><p>佛本行經七卷</p>
<p style="margin-left:1em">右密迹金剛。為諸天人有不識見佛者。頌說世尊功德。自降胎出家成道利生以至涅槃。分布舍利等事。為三十一品。</p>
</li>

<li><p>百緣經十卷　【涇】</p>
<p style="margin-left:1em">右撰集恭敬供養三寶。受大福報生天得道。及慳貪作惡墮餓鬼等種種善惡因果等。凡一百緣。</p>
</li>

<li><p>出曜經三十卷　【宮】【盤】</p>
<p style="margin-left:1em">右婆須蜜舅法救菩薩之所撰集。比一千章。三十三品名曰法句。錄其本起繫而為釋。名曰出曜出曜者。舊名譬喻。即十二部第六部也<span class="note-inline">(本經序)</span>出曜者。從無常品至梵志品。採眾經之要藏。演說布現以訓將來。故名出曜經第六卷。</p>
</li>

<li><p>賢愚因緣經十三卷　【鬱】</p>
<p style="margin-left:1em">右說聖賢解脫。受大福報生天得道及惡業人沉淪苦趣。罪報輪轉。種種因緣。佛往昔捨身命求菩提。為月光王施頭。尸毗王以身代鴿。薩埵太子飼虎。佛成道梵天請轉法輪。及降伏六師等緣。給孤獨長者布金買地造寺。及為過去七佛皆造寺。二鸚鵡誦四諦法。為野狸所殺。七反生天成辟支佛等緣。</p>
</li>

<li><p>修行道地經七卷　【樓】</p>
<p style="margin-left:1em">右總眾經之大較。示修行之徑路。使學者易進無惑。次第曉然多所決擇。</p>
</li>

<li><p>道地經</p>
<p style="margin-left:1em">右與前經本同譯別。文句簡略耳。</p>
</li>

<li><p>僧伽羅剎所集佛行經三卷</p>
<p style="margin-left:1em">右僧伽羅剎。須頼國人。佛後七百年著此經。賢劫第八佛也。載釋迦降生成道。行化入滅。事迹甚備。與普曜本行等經相叅照。手援樹葉而立化。國王以巨象挽絙。終不能動搖。即就焚化樹葉不燋。修行道地經亦其所著也。</p>
</li>

<li><p>百喻經四卷　【觀】</p>
<p style="margin-left:1em">右尊者僧伽斯那撰以一百事喻說道法邪正。戒律持犯。修行善惡等事。</p>
</li>

<li><p>菩薩本緣經四卷</p>
<p style="margin-left:1em">右說佛昔因地以國城妻子布施種種緣。</p>
</li>

<li><p>大乗修行菩薩行門諸經要集三卷</p>
<p style="margin-left:1em">右終南山智巖集。於諸經四十二部中集菩薩行門。總六十六條。於修行人有大利益。法珠之寶聚。大乗之龜鑑也。</p>
</li>

<li><p>付法藏因緣傳六卷　【飛】</p>
<p style="margin-left:1em">右元魏西域二三藏同譯。略記自世尊付法。迦葉展轉付受至師子尊者。傳法因緣。</p>
</li>

<li><p>坐禪三昧經二卷</p>
<p style="margin-left:1em">右說修習禪定法。什法師譯。</p>
</li>

<li><p>佛醫經</p>
<p style="margin-left:1em">右說四大病苦種種因緣。水屬口。火屬眼。風屬耳等。</p>
</li>

<li><p>惟日雜難經</p>
<p style="margin-left:1em">右說世尊及菩薩二乗人。修行功德等。種種差別法義因緣。</p>
</li>

<li><p>迦葉赴佛涅槃經</p>
<p style="margin-left:1em">右說世尊入滅迦葉來赴供養偈讚等事。</p>
</li>

<li><p>呵色欲經</p>
<p style="margin-left:1em">右說捨欲復念。如出獄思入。如病差思病。種種呵誡。</p>
</li>

<li><p>四品學法經</p>
<p style="margin-left:1em">右說備戒行多聞能化度人為上品。真學承法學為中。依福學為下。行三事號散侍為外品。</p>
</li>

<li><p>佛入涅槃密迹金剛力士哀戀經</p>
<p style="margin-left:1em">右密迹金剛力士哀戀世尊。歎佛種種功德而為無常所壞。帝釋勸止謂佛事周訖乃入涅槃。汝等不應生大憂惱等。</p>
</li>

<li><p>佛使迦旃延說法沒盡偈百二十章</p>
<p style="margin-left:1em">右記末法中種種事。</p>
</li>

<li><p>佛說治身經</p>
<p style="margin-left:1em">右說戒行制身脫一切苦。</p>
</li>

<li><p>治意經</p>
<p style="margin-left:1em">右說精進守意福未滿。自守<span class="corr">已</span>滿得禪。</p>
</li>

<li><p>那先比丘經二卷　【驚】</p>
<p style="margin-left:1em">右國王彌蘭悉知異道。能答九十六種經人問難。無能勝者。那先阿羅漢與王問答。王大敬伏。以所問答為經種種論難譬喻。王言。沙門言在世作惡臨死念佛。得生天。殺一生死即入泥犂中。我不信是語。那先言。如人持小石置水上便沒。持百枚大石置船上。以船力故不沒。人作惡。以念佛力故生天。作惡不知佛經故。便入泥犂。王言。羅漢飛上梵天。如人屈伸臂頃。不信行數千萬億里如是疾耶。那先言。王念大秦國事。王言。我念已。那先曰。反復八萬里。何太疾耶。王稱善哉。如是等詳如本經。</p>
</li>

<li><p>雜寶藏經十卷</p>
<p style="margin-left:1em">右集諸經古今事一百一十八緣。初說佛於往昔孝養父母等種種緣事。佛告諸比丘。有二種法。能使人疾得人天至涅槃樂。一供養父母。二供養賢聖。有二法速墮三惡受大苦惱。謂於父母及賢聖所作諸不善。次集種種供養布施。獻華然燈。造舍造塔。齋戒修行。皆得生天受福報事。及羅漢見沙彌。後七日當命盡。遣歸道中。見水漂眾蟻救之。得命延長及修塔修寺。設齋延壽。施食施衣受種種福報。羅漢知宿命時作惡。五百生作狗緣。次說佛降伏曠野鬼神。鬼子<span class="corr">母</span>。羅睺羅住胎六年等緣。</p>
</li>

<li><p>五門禪經要用法　圖</p>
<p style="margin-left:1em">右大禪師佛陀蜜多撰。五門者。一安般。二不淨。三慈心。四觀緣十二緣。五念佛。若亂心多者教安般。若貪欲多者教不淨若瞋恚多者教修慈。若著我多者教因緣。若心沒者教念佛。禪觀法相甚詳。略出觀佛三十事修慈四十事。</p>
</li>

<li><p>達磨多羅禪經二卷</p>
<p style="margin-left:1em">右說安般不淨觀。四無量心觀。五陰六入。十二因緣等。修行勝道。進分住分退分。種種功德法。開示甚詳。</p>
</li>

<li><p>禪法要解經二卷</p>
<p style="margin-left:1em">右羅什譯。說修不淨觀除五蓋。得四禪相法。修慈念佛。修四無量心。四無色定。修六神通等法。</p>
</li>

<li><p>禪要訶欲經</p>
<p style="margin-left:1em">右說人身種種不淨。眾生妄愛著邪婬及載目連為婦說偈。</p>
</li>

<li><p>法觀經</p>
<p style="margin-left:1em">右與內身觀思惟略要等經。文意相涉入。</p>
</li>

<li><p>內身觀章句經</p>
<p style="margin-left:1em">右說身三十六物。三百六十骨節。九孔不淨等。是為一切病宅一切苦器。</p>
</li>

<li><p>思惟略要法經</p>
<p style="margin-left:1em">右羅什譯。說求初禪先習諸觀謂不淨四無量觀因緣安般念佛等。觀無量壽法華三昧等。</p>
</li>

<li><p>佛說十二遊經</p>
<p style="margin-left:1em">右說佛降生成道。十二年中。於十六大國等處行化度人。</p>
</li>

<li><p>雜譬喻經二卷</p>
</li>

<li><p>雜譬喻經　【寫】</p>
<p style="margin-left:1em">右抄集諸經中善惡因果種種譬喻事。</p>
</li>

<li><p>阿育王譬喻經</p>
<p style="margin-left:1em">右初說育王作福。以金鑄像。與海龍王較福力輕重事。後復有種種喻。說善惡事。</p>
</li>

<li><p>阿育王經十卷</p>
<p style="margin-left:1em">右說佛行化。路中有小兒沙中戲。以沙為糗捧內佛鉢。以為一繖地王。於佛法中廣作供養。佛記涅槃後百年。鐵輪阿育王廣興供養。起八萬四千舍利塔。後育王登位。造地獄多所殺害。有阿羅漢。於鑊湯中現十八變。王大驚異。羅漢說佛所記王能役使龍鬼夜叉。於一日中安置八萬四千塔已。作廣大供養布施等事。第六卷後說優波笈廣度弟子事。</p>
</li>

<li><p>阿育王傳七卷</p>
<p style="margin-left:1em">右與阿育王經本同譯別。第三卷後。載優波毱多廣行化度等事。</p>
</li>

<li><p>阿育王太子息壞目因緣經二卷　【禽】</p>
<p style="margin-left:1em">右說育王太子業報壞目本緣事。</p>
</li>

<li><p>四阿含暮抄</p>
<p style="margin-left:1em">右本序云。阿含暮秦言趣無也。阿難既出十二部經。又採撮其要逕至道法。為四阿含暮。與阿毗曇及律。並為三苑焉。文約義豐經之瓔鬘。</p>
</li>

<li><p>法句經二卷　【獸】</p>
<p style="margin-left:1em">右集佛偈以類分品。</p>
</li>

<li><p>法句喻經四卷</p>
<p style="margin-left:1em">右說佛行化度人。種種教化譬喻句偈。</p>
</li>

<li><p>迦葉結集經</p>
<p style="margin-left:1em">右略記諸大阿羅漢結集法藏緣。</p>
</li>

<li><p>撰集三藏及雜藏經</p>
<p style="margin-left:1em">右迦葉阿難等結集法藏。魔波旬來嬈法集。阿難迦葉化人狗蛇三尸。繫魔頸降伏之。遂成法藏。</p>
</li>

<li><p>三慧經</p>
<p style="margin-left:1em">右說種種緣法。似四十二章。</p>
</li>

<li><p>阿毗曇五法行經</p>
<p style="margin-left:1em">右說四諦及諸結使等義。</p>
</li>

<li><p>阿含口解十二因緣經</p>
<p style="margin-left:1em">右說十二緣等種種法義。</p>
</li>

<li><p>小道地經</p>
<p style="margin-left:1em">右說修行持息等法。</p>
</li>

<li><p>文殊發願經</p>
<p style="margin-left:1em">右大略如普賢行願經。</p>
</li>

<li><p>六菩薩亦當誦持經</p>
<p style="margin-left:1em">右說六菩薩功德。宜應持誦。</p>
</li>

<li><p>一百五十讚佛頌</p>
<p style="margin-left:1em">右讚如來種種勝妙功德。</p>
</li>

<li><p>讚觀世音菩薩頌</p>
<p style="margin-left:1em">右讚淨聖種種功德。</p>
</li>

<li><p>無明羅剎經三卷　【畫】</p>
<p style="margin-left:1em">右說十二因緣種種譬喻。</p>
</li>

<li><p>馬鳴菩薩傳</p>
</li>

<li><p>龍樹王菩薩傳</p>
</li>

<li><p>提婆菩薩傳<span class="note-inline">(龍樹弟子)</span></p>
<p style="margin-left:1em">右三菩薩傳。略與付法傳事迹相類。</p>
</li>

<li><p>婆藪盤豆法師傳</p>
<p style="margin-left:1em">右梵語也。此云天親并說無著菩薩等事迹。</p>
</li>

<li><p>龍樹菩薩勸誡王頌</p>
</li>

<li><p>勸發諸王要偈</p>
</li>

<li><p>龍樹說法要偈</p>
<p style="margin-left:1em">右三本本同譯別。是龍樹菩薩以詩代書。寄諸親友國王等。種種勸發教誡簡要精切。寄歸傳云。西域學佛法人。首皆誦此。</p>
</li>

<li><p>金七十論三卷</p>
<p style="margin-left:1em">右仙人迦毗羅。從空而生。自然四德。一法二慧三離欲四自在。憫世盲暗。起大悲心。為婆羅弟子。問答演說一切微妙法義。此七十偈論。是大論略抄。攝六萬偈義盡。</p>
</li>

<li><p>勝宗十句義論</p>
<p style="margin-left:1em">右尊者慧月造十句義論一者實。二者德至十者無說辯。種種法義。</p>
</li>

<li><p>賔頭盧為優陀延王說法緣經</p>
<p style="margin-left:1em">右訶勸捨離五欲無常之法。二鼠侵藤。醉象四蛇等喻苦切精至。</p>
</li>

<li><p>請賔頭盧經</p>
<p style="margin-left:1em">右說請聖僧法。</p>
</li>

<li><p>分別業報略經</p>
<p style="margin-left:1em">右說善惡諸趣因果報應事。</p>
</li>

<li><p>當來變經</p>
<p style="margin-left:1em">右記說末法種種變事。</p>
</li>

<li><p>大阿羅漢難提蜜多羅所說法住記</p>
<p style="margin-left:1em">右唐言慶友說十六大阿羅漢并眷屬等名數住處護法應供等事。過刀兵劫。至人壽七萬歲時。方入涅槃。釋迦法滅。并記人能於釋迦佛法中。於三寶所種諸善根。種種因緣。得預彌勒三會獲涅槃果。</p>
</li>
</ul>
<p class='juan'>大藏聖教法寶標目卷第八</p>
<div class='div-w'><p class="head3">音釋</p>

<div class='div-note'>晣<p style="margin-left:1em"><span class='note-inline'>(之列切明也)</span>。</p>
桴<p style="margin-left:1em"><span class='note-inline'>(縳謀切擊皷椎也)</span>。</p>
琬<p style="margin-left:1em"><span class='note-inline'>(於阮切玉名)</span>。</p>
騖<p style="margin-left:1em"><span class='note-inline'>(亡遇切亂馳也)</span>。</p>
培塿<p style="margin-left:1em"><span class='note-inline'>(培薄口切塿郎斗切培塿小阜也)</span>。</p>
坳<p style="margin-left:1em"><span class='note-inline'>(烏交切地坳下不平也)</span>。</p>
絙<p style="margin-left:1em"><span class='note-inline'>(居登切大索也)</span>。</p>
繖<p style="margin-left:1em"><span class='note-inline'>(蘇旰切)</span>。</p>
毱<p style="margin-left:1em"><span class='note-inline'>(渠竹切)</span>。</p>
</div></div></div>
</div><!-- end of div[@id='body'] -->
</body></html>