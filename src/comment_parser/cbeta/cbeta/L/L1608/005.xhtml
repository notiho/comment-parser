<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏聖教法寶標目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu16' />
<p class='juan'>大藏聖教法寶標目卷第五　　　　庭五</p><p class="byline">元清源居士王古撰</p>
<ul class="">
<li><p>大方便佛報恩經七卷　【覆】</p>
<p style="margin-left:1em">右佛於徃昔劫中。孝養父母。乃至捨身命血肉救濟父母。為報重恩及求無上菩提。累劫修積難行苦行。種種因緣。第六卷優波離品。詳說受三歸依及持犯齋戒。種種功德罪報經。末說三十二相因果法。</p>
</li>

<li><p>菩薩本行經三卷</p>
<p style="margin-left:1em">右說佛因地。為求佛法施捨身命利益眾生。供養法師等種種苦行因緣。及五百羅漢各各自說徃昔善行。致生天得道因緣。但或掃塔。或散華。或施辟支佛一飯。或獻一草蓋。或以一偈讚佛等。皆致生天得道無量福報。</p>
</li>

<li><p>佛說法集經六卷　【器】</p>
<p style="margin-left:1em">右佛與諸大菩薩大弟子等。說廣大勝妙法集法門。諸菩薩入何法行。知如來生如來身。如來成真實常住大般涅槃正徧知法空義法。師義不共住法化事法行勝妙果報。六通三明八解脫八勝處。十一切入。十自在十諦九定十力十智六度四念六念等。種種勝妙法義。</p>
</li>

<li><p>觀察諸法行經四卷</p>
<p style="margin-left:1em">右佛說五百三十五菩薩法行。皆由三摩地心觀察故。則能了知何等法。應親近應念修應多作。不應親近不應念修不應多作等。種種法門。</p>
</li>

<li><p>菩薩處胎經一卷　【欲】</p>
<p style="margin-left:1em">右佛自兜率天降神入母胎。現處宮殿。為諸方來供養菩薩廣說法要。化度無量眾。現入六道種種化身。度諸眾生。說無盡寶法藏。分別五種非實神通。菩薩得六通慧。復說佛宿命。作日月天子五星二十八宿。及作人天神仙外道。更無量苦行。無過涅槃。可謂真道。說八關齋。是諸佛父母。龍受八關齋戒。金翅鳥不能害。帝釋受之。脩羅戰不能勝。如是等法不可具載。佛涅槃後。賢聖結集最初出經。此為第一。</p>
</li>

<li><p>弘道廣顯三昧經四卷</p>
<p style="margin-left:1em">右無熱惱龍王。請佛菩薩大弟子等。於阿耨達池宮殿中。半月供養諸佛。願說菩薩大士應所修行法門。得諸佛法相好具足。得普智心修習道品。文殊迦葉須菩提等問答。末授無熱王菩提記。</p>
</li>

<li><p>施燈功德經</p>
<p style="margin-left:1em">右佛說於佛像經法舍利前。以一燈至多燈供養。照道一階。或塔一面。或時速滅。或風吹滅。或油炷盡。雖施少燈其福報不可思議無量無邊。惟佛能知。非聲聞緣覺能了。於現在世得三種淨心。臨命終時得三種明見四種光明。生天得五種清淨。得四種可樂之法。得三業善友清淨。於世世中得八種勝法。得八種資糧八種增上之法。廣如本經。</p>
</li>

<li><p>鴦崛魔羅經四卷　【難】</p>
<p style="margin-left:1em">右此唐言指鬘。受外道教殺一千人。取指為鬘以血塗身。而少一人。佛徃化度而現其前。說偈問答。即調伏受度指鬘。說摩訶衍。如來藏法說偈阿難釋梵護世魔王諸大弟子菩薩等。佛言。菩薩成就四十相者。即非新學菩薩。佛言。鴦崛摩羅。是南方一切世間樂見上大精進佛。文殊是北方歡喜藏摩尼寶積佛。指鬘母及指鬘師。師婦踴身空中說偈。而沒不現。佛言。三人皆我所幻化。不可思議。度無量眾生。</p>
</li>

<li><p>無所有菩薩經四卷</p>
<p style="margin-left:1em">右無所有菩薩問佛。菩薩若有染有著有繫有犯。如何遠離超越成一切智。修習圓滿一切功德。佛說此經。令諸菩薩於一切法中無有障礙。有難調伏殺害人者。過去瞋恨謗毀菩薩故。五百生中生生受毒蛇身。害無數眾生死入大地獄。最後生刑殺人家。殺人飲血。廣造惡業。見佛光明勝妙。發慙媿心自歎惡劣。又聞佛與無所有菩薩問答空法。心智猛利。即得斷漏除瞋恚。分別煩惱顛倒。受成佛記。無所有菩薩說法而不現身。以身相勝妙。惟除如來在三界中。無有勝者。諸女人見此菩薩身相聞法。皆變身為男子。</p>
</li>

<li><p>明度五十校計經二卷</p>
<p style="margin-left:1em">右六波羅蜜等法。能越生死到彼岸故。名明度五十種法行。校比計度於諸法中相應不相應。有罪無罪。煩惱盡未盡。諸相具未具。功德滿未滿等。</p>
</li>

<li><p>中陰經二卷　【量】</p>
<p style="margin-left:1em">右中有身具足五陰。在死有後居生有前。二有中間故名中陰。佛具不思議神變力故。教化一切中陰眾生斷惡修善。七十八億百千那由他住中陰眾生。發菩提心。</p>
</li>

<li><p>大法鼓經二卷</p>
<p style="margin-left:1em">右佛與迦葉問答上乗義。種種譬喻。化城貧子等喻。如法華經。後說離車童子。降魔護法受記作佛。</p>
</li>

<li><p>文殊師利問經二卷</p>
<p style="margin-left:1em">右文殊問。世尊答說種種法義。戒品字母品雜問品。問答諸法義。住家過患。出家功德入定。見十方佛及呪華療治等法。</p>
</li>

<li><p>月上女經二卷</p>
<p style="margin-left:1em">右維摩居士女也。生時有大光明。故名月上。自說往因。後詣世尊供養。與舍利弗諸菩薩問答法要。轉身為男子。佛記後八萬億劫。當得作佛。號月上如來。</p>
</li>

<li><p>如來祕密藏經二卷</p>
<p style="margin-left:1em">右說菩薩種種行法。</p>
</li>

<li><p>大乗密嚴經三卷　【墨】</p>
<p style="margin-left:1em">右有淨佛土超出三界殊勝淨妙。名曰密嚴。諸菩薩眾皆是智慧神足意生之身。如日月明珠鏡中之像。而來住此。諸菩薩問。金剛藏菩薩答。廣說微妙不思議法門。</p>
</li>

<li><p>占察善惡業報經二卷</p>
<p style="margin-left:1em">右地藏菩薩說。上卷以木輪占察三世善惡因果業報。一百八十九種等事。下卷說一切諸法依心為本。廣說大乗進趣方便深要法門。說是究竟實義時。十萬億眾生發菩提心。九萬八千菩薩得無生法忍。佛深讚喜。</p>
</li>

<li><p>文殊師利問菩薩署經</p>
<p style="margin-left:1em">右佛說諸菩薩所當學諸菩薩所依住法。觀行境界藏識等義。</p>
</li>

<li><p>蓮華面經二卷</p>
<p style="margin-left:1em">右如來於入涅槃三月前。入跋提河浴。告阿難言。汝可至心觀如來身三十二相。久遠乃現難出難見。日月有大威德光明。在佛身邊悉蔽不現。釋梵諸天王等。常讚歎佛光明殊勝。如來舍利如芥子恭敬供養者。所得功德無量無邊。阿僧祇不可數不可說。次說佛付囑八部天龍夜叉王等護持佛法。佛鉢舍利。佛涅槃以後至彌勒佛時。放大光明作大利益等事。</p>
</li>

<li><p>大乗造像功德經二卷</p>
<p style="margin-left:1em">右佛在天宮安居三月。為母說法。優陀延王渴仰思佛。故發願造像。毗首羯磨天工巧無匹。變身為匠者。即以是月初八日。弗沙宿合毗婆訶底出現之時。佛初誕生時起作。不日而成。佛於三道寶階從天而下。兩邊階道皆黃金成。中道瑠璃。足所踐處布以白銀。諸天七寶而為間飾。諸天翼從威德熾盛。光明赫奕。如滿月在空眾星共遶。如旭日初出彩霞紛映。梵王執白蓋在右。帝釋持白拂侍左。諸天乗空隨佛而下。側塞虛空。音樂妙香。雨華積至于膝半。路四天王獻供殊妙。劫初<span class="corr">已</span>來所未曾有。佛告優陀延王。汝於我法中初為軓則。更無有人與汝等者。令諸眾生得大信利。已獲無量福德廣大善根。天帝告王。佛在天上讚王造像功德。諸天悉亦隨喜。宜自欣慶。佛說。若有人以雜綵繢飾。或金銀銅鐵鉛錫鎔鑄。或雕刻織繡。或白灰丹土。若泥若木。乃至極小如一指大。獲種種福報。功德無量無邊。不生邊小國土下劣種性不淨邪見貧窮之家。生人天中圓滿超眾。無諸病苦。不為毒藥兵仗諸橫緣所傷害。不受苦報。及說女人受男身男子受女身。黃門二形不男。邊夷受生等因緣。若造佛像皆免。所滅種種罪。所獲種種福詳如本經。</p>
</li>

<li><p>廣大寶樓閣善住祕密陀羅尼經三卷</p>
<p style="margin-left:1em">右說寶樓閣陀羅尼殊勝功德。種種印呪求願持誦等法。</p>
</li>

<li><p>一字佛頂輪王經五卷</p>
<p style="margin-left:1em">右說此諸呪王。是無礙最勝大明呪法。及結界建壇畫像供養澡浴誦持輪結印。呪入三摩地證神通。除業障。降伏魔怨。種種求願殊勝成就等法。</p>
</li>

<li><p>大陀羅尼末法中一字心呪經</p>
<p style="margin-left:1em">右說此陀羅尼勝妙功德。印畫壇場。種種求願降伏呼召等法。</p>
</li>

<li><p>大佛頂如來密因修證了義諸菩薩萬行首楞嚴經十卷　【[糸*系]】</p>
<p style="margin-left:1em">右阿難為大幻術摩登伽女呪攝。將毀戒體。世尊頂放百寶光明。光中千葉寶蓮。有佛化身坐宣神呪。阿難歸來佛所。佛說此經。名大佛頂首楞嚴王具足萬行。十方如來一門超出妙莊嚴路。七處徵心。八還辯見。飛光擊觸。寶手開合。顯真性不動。自心妙明常光現前。性周法界。歇即菩提。不從人得。文殊選擇諸聖二十五圓通。以觀音從聞入道。為此方真教體。五濁十二類眾生受生源因。修三漸次方得除滅。從乾慧地修行增進。十信十住十行十回向。四加行十地等妙。二覺五十五位。十因十類。七趣三界。生業因緣。十種禪那。五陰區宇。種種魔事。次說修三摩地。斷殺盜婬妄。道場持呪修證功德。佛言。若人以七寶滿十方虛空。奉上微塵諸佛承事供養。所得福德。不如以一念將此法門開示末學。若人身具四重十波羅夷。應入阿鼻獄。是人罪障應念消滅。如教行道直成菩提。無復魔業。</p>
</li>

<li><p>大毗盧遮那成佛經七卷　【染】</p>
<p style="margin-left:1em">右說十佛剎微塵數執金剛神祕密主問佛受持真言曼茶羅壇場印像護摩字輪法義。鈴杵供養願求修證種種法門。</p>
</li>

<li><p>蘇婆呼童子經三卷</p>
<p style="margin-left:1em">右童子請問執金剛菩薩。世間受持真言。不得成就。為法不具耶。為無力耶。有罪耶。為真言字有加減耶。菩薩為說受持真言壇場供養除障分別金剛杵等。成就遮難種種法門。</p>
</li>

<li><p>金剛頂念誦經四卷　【詩】</p>
<p style="margin-left:1em">右於百千頌中金剛頂大瑜伽教中。略說壇場印呪祕密法門。持誦供養得無量功德。利益圓滿一切願求。盡眾生界。救護利樂。</p>
</li>

<li><p>蘇悉地羯羅供養法經三卷</p>
<p style="margin-left:1em">右說嚴淨神室澡浴供具。數珠神線草鐶寶座。護身結界誦持求願法。</p>
</li>

<li><p>牟棃曼陀羅呪經</p>
<p style="margin-left:1em">右誦持此呪有大功德。自一百八徧至百萬徧。各有種種應驗。消一切災病罪障。滿一切祈求志願。結印結界。建壇場護摩爐等。種種法式。</p>
</li>

<li><p>七佛十一菩薩陀羅尼經四卷　【讚】</p>
<p style="margin-left:1em">右諸佛菩薩釋梵龍天星。辰各說神呪。利益眾生。滅罪求福。拔苦治病。修道證果。治種種鬼病。受持求願等法。</p>
</li>

<li><p>大吉義神呪經二卷</p>
<p style="margin-left:1em">右佛說結呪界法擁護眾生。辟却摧伏一切惡毒鬼神羅剎夜叉等。并種種求願法。諸天龍王各各說降伏惡毒利益眾生呪法。</p>
</li>

<li><p>文殊法寶藏陀羅尼經</p>
<p style="margin-left:1em">右說諸佛菩薩陀羅尼。及印畫。持誦種種求願法。利益眾生。不可思議功德。</p>
</li>

<li><p>金剛光焰止風雨陀羅尼經</p>
<p style="margin-left:1em">右說降伏諸惡毒龍惡風暴雨。保護眾生。及苗稼華果等。種種神呪加持法。</p>
</li>

<li><p>阿吒婆拘鬼神大將上佛陀羅尼經</p>
<p style="margin-left:1em">右說降伏一切惡毒鬼神蟲獸。救護諸難。</p>
</li>

<li><p>阿彌陀鼓音聲王陀羅尼經</p>
<p style="margin-left:1em">右說持呪往生淨土。十日十夜晝夜六時專念決定見佛。此呪六十餘句。</p>
</li>

<li><p>大普賢陀羅尼經</p>
<p style="margin-left:1em">右說種種治鬼病法。</p>
</li>

<li><p>大七寶陀羅尼經</p>
</li>

<li><p>六字大陀羅尼經</p>
<p style="margin-left:1em">右二經說持呪。能除一切怖畏。安穩利樂。</p>
</li>

<li><p>安宅經</p>
<p style="margin-left:1em">右說保安家宅。辟除不祥。祈福利人法。</p>
</li>

<li><p>摩尼羅亶經</p>
<p style="margin-left:1em">右說除治種種鬼病法。</p>
</li>

<li><p>玄師颰陀神呪經</p>
<p style="margin-left:1em">右說辟除鬼神蛇蟲賊劫法。</p>
</li>

<li><p>護諸童子陀羅尼經</p>
<p style="margin-left:1em">右說保護小兒并求子息法。</p>
</li>

<li><p>諸佛心陀羅尼經</p>
</li>

<li><p>拔濟苦難陀羅尼經</p>
</li>

<li><p>八名普密陀羅尼經</p>
<p style="margin-left:1em">右三經並說持誦種種功德。</p>
</li>

<li><p>持世陀羅尼經</p>
<p style="margin-left:1em">右說持誦神呪。貧乏者富。疾病者安。罪障者消除。危懼者安樂。</p>
</li>

<li><p>六門陀羅尼經</p>
<p style="margin-left:1em">右說持呪六願利益自他。</p>
</li>

<li><p>觀音普賢陀羅尼經</p>
<p style="margin-left:1em">右說種種求願持誦功德。</p>
</li>

<li><p>智炬陀羅尼經　【羔】</p>
<p style="margin-left:1em">右日月宮中諸佛會集同聲所說。後有救拔五逆罪。謗正法人。破阿鼻地獄眾生。令解脫法。</p>
</li>

<li><p>諸佛集會陀羅尼經</p>
<p style="margin-left:1em">右說持呪增長壽命消除災難。</p>
</li>

<li><p>隨求即得大自在陀羅尼經</p>
<p style="margin-left:1em">右共八呪。并說種種求願書寫受持畫戴功德。能成就一切善事。常為諸天龍神之所擁護。諸佛菩薩之所憶念。一切罪障災病惡夢不祥悉得消滅。并說種種靈驗救護事。</p>
</li>

<li><p>百千印陀羅尼經</p>
<p style="margin-left:1em">右說若造一塔。寫此經安置塔中。所得功德。如造百千塔等無有異。</p>
</li>

<li><p>救面然經</p>
<p style="margin-left:1em">右說阿難夜見一面然餓鬼言。却後三日汝當命盡來生我趣若能布施百千恒河沙數餓鬼。并百千婆羅門及仙人等。各令飽足。汝得增壽。我得離苦。佛說此呪令一切餓鬼飽足生天。施食人。具足成就供養百千俱胝恒河沙數如來功德。經末有甘露陀羅尼。令一切餓鬼甘露充足。</p>
</li>

<li><p>莊嚴王陀羅尼呪經</p>
<p style="margin-left:1em">右說持呪種種功德。命終決定往生極樂國土。</p>
</li>

<li><p>香王菩薩陀羅尼經</p>
</li>

<li><p>一切功德莊嚴王經</p>
</li>

<li><p>拔除罪障呪王經</p>
</li>

<li><p>善夜經</p>
<p style="margin-left:1em">右四經並說。陀羅尼持誦求願種種殊勝功德。</p>
</li>

<li><p>虛空藏菩薩能滿一切願陀羅尼求聞持法經</p>
<p style="margin-left:1em">右說持呪結印。畫像求願。於日月蝕時。呪蘇。求聞持等法。</p>
</li>

<li><p>曼殊室利五字陀羅尼品經</p>
<p style="margin-left:1em">右說受持此陀羅尼功德。及種種印呪修行法要。</p>
</li>

<li><p>觀自在如意輪菩薩瑜伽法要</p>
<p style="margin-left:1em">右說種種印呪求願修行法。</p>
</li>

<li><p>佛地經</p>
<p style="margin-left:1em">右說攝大覺地五種法。謂清淨法界。如來四智。</p>
</li>

<li><p>佛垂涅槃教誡經</p>
<p style="margin-left:1em">右與虛字凾遺教經同本異譯。</p>
</li>

<li><p>出生菩提心經</p>
<p style="margin-left:1em">右迦葉初見佛。佛為說三乗差別菩薩行相。</p>
</li>

<li><p>佛印三昧經</p>
<p style="margin-left:1em">右說佛入三昧。菩薩聲聞不見佛身。說不得般若波羅蜜不得成佛。</p>
</li>

<li><p>文殊涅槃經</p>
<p style="margin-left:1em">右說文殊現生涅槃德相及觀法。</p>
</li>

<li><p>異出菩薩本起經</p>
<p style="margin-left:1em">右說佛因地現生出家學道成佛。</p>
</li>

<li><p>千佛因緣經</p>
<p style="margin-left:1em">右說賢劫千佛同一劫中成佛因緣。</p>
</li>

<li><p>賢首經</p>
<p style="margin-left:1em">右佛為洴沙國王夫人。說十方佛菩薩名。及女人疾得為男子法。</p>
</li>

<li><p>月明菩薩經</p>
<p style="margin-left:1em">右佛為月明菩薩說施法。及說佛昔為智止太子。以血肉施病比丘事。</p>
</li>

<li><p>心明經</p>
<p style="margin-left:1em">右梵志婦。施佛飯汁一杓。獲授記事。說佛不以七事笑。不以欲。不以瞋。不以癡。不放逸。不利欲。不榮貴。不為富饒笑。授菩薩聲聞辟支佛等記。乃笑。光入項入面入肩入臍入膝入足。各各差別。</p>
</li>

<li><p>滅十方冥經</p>
<p style="margin-left:1em">右說持十方佛名功德。</p>
</li>

<li><p>魔逆經</p>
<p style="margin-left:1em">右文殊說與念字凾文殊悔過經本相類。</p>
</li>

<li><p>鹿母經</p>
<p style="margin-left:1em">右佛昔因地為鹿母守信就死。</p>
</li>

<li><p>德光太子經　【羊】</p>
<p style="margin-left:1em">右說菩薩種種行法。次說佛昔因地。捨國王太子位。從佛出家事。</p>
</li>

<li><p>大意經</p>
<p style="margin-left:1em">右說佛往昔為長者子。入海求珠作大施惠。福報功德事。</p>
</li>

<li><p>堅固女經</p>
<p style="margin-left:1em">右說堅固女。對佛發無上道心。現大神力受菩提記。</p>
</li>

<li><p>商主天子所問經</p>
<p style="margin-left:1em">右文殊為商主等諸天子說。諸菩薩入一切智智。達一切法彼岸。速滿足六度。於一切智當修行法勝妙法門。</p>
</li>

<li><p>諸法最上王經</p>
<p style="margin-left:1em">右說比丘云何受施。能為人天福田。佛說菩薩及發菩提心人種種布施。不足為報。與養字凾一切法高王經。本同譯別。</p>
</li>

<li><p>師子莊嚴王菩薩請問經</p>
<p style="margin-left:1em">右說八曼茶羅最勝法門。供養觀音彌勒虛空藏普賢執金剛文殊。止諸障地藏八大菩薩。有大功德利益。獲大福報乃至降魔成佛。</p>
</li>

<li><p>離垢慧菩薩所問禮佛經</p>
<p style="margin-left:1em">右說禮十方佛。歸依懺悔。隨喜回向。發願種種法門。</p>
</li>

<li><p>受持七佛名號經</p>
<p style="margin-left:1em">右說持七佛名號功德福報。</p>
</li>

<li><p>寂照神變三摩地經</p>
<p style="margin-left:1em">右賢護菩薩問種種法。佛說是經。序品如念佛三昧。卷終似文義未畢。</p>
</li>

<li><p>佛臨涅槃記法住經</p>
<p style="margin-left:1em">右佛記涅槃後一千年中。法住盛衰。次第正法滅後。有國王大臣長者居士等。供養恭敬讚歎護持建立佛法。皆是不可思議菩薩願力。與諸有情作大饒益。</p>
</li>

<li><p>差摩婆帝受記經</p>
<p style="margin-left:1em">右頻婆娑羅王夫人問佛相好因緣。十力四無畏四無礙十八不共法等。佛為說經。授成佛記。</p>
</li>

<li><p>不增不減經</p>
<p style="margin-left:1em">右佛為舍利弗說法身本際法義。</p>
</li>

<li><p>造塔功德經</p>
<p style="margin-left:1em">右說造塔。乃至小如菴羅果輪如棗葉以盛舍利或四句偈功德如梵天。</p>
</li>

<li><p>右繞佛塔功德經</p>
<p style="margin-left:1em">右說旋繞佛塔種種功德。</p>
</li>

<li><p>大乗四法經</p>
<p style="margin-left:1em">右文殊說大乗種種菩薩修行法門。并種種有障無障善惡夢相。</p>
</li>

<li><p>有德女所問大乗經</p>
<p style="margin-left:1em">右有德女供養佛問法發願。佛為授記。</p>
</li>

<li><p>大乗流轉諸有經</p>
<p style="margin-left:1em">右說業識如夢迷惑故轉迴。</p>
</li>

<li><p>法印經</p>
<p style="margin-left:1em">右佛為海龍王說四句偈。</p>
</li>

<li><p>師子素䭾娑王斷肉經</p>
<p style="margin-left:1em">右說佛往昔因地捨身利生事。</p>
</li>

<li><p>妙色王因緣經</p>
<p style="margin-left:1em">右說佛昔因地為國王求無上菩提。天帝下試。捨妻子自身命。求法因緣。</p>
</li>

<li><p>般泥洹後灌臘經</p>
<p style="margin-left:1em">右說四月八七月十五日。以香湯浴佛。燒香燃燈供養獲大福德。</p>
</li>

<li><p>八部佛名經</p>
<p style="margin-left:1em">右說持八佛功德利益。</p>
</li>

<li><p>金剛三昧經二卷　【景】</p>
<p style="margin-left:1em">右諸菩薩問佛無生實際一味真實法。佛說此經。後付囑云。是經能入如來智海。持是經者則於一切經中無所希求。攝諸經要無量義宗。種種心地法門。</p>
</li>

<li><p>優婆夷淨行法門經二卷</p>
<p style="margin-left:1em">右此經說毗舍佉母問佛修學菩提種種行門。修集相好因果功德。乃至如來現生因緣法門。富備非獨優婆夷所行也。修行人宜常讀誦。</p>
</li>

<li><p>投身餓虎起塔因緣經</p>
<p style="margin-left:1em">右說佛因地為太子。為餓虎捨身。經捨千身超劫成佛。</p>
</li>

<li><p>樹提伽經</p>
<p style="margin-left:1em">右長者名也。其家富盛過於國王。此經說徃昔因事。</p>
</li>

<li><p>金剛三昧本性清淨不壞不滅經</p>
<p style="margin-left:1em">右彌勒問法雲地菩薩。云何入金剛三昧。得成無上菩提。佛說此經。</p>
</li>

<li><p>師子月佛本生經</p>
<p style="margin-left:1em">右佛說婆須蜜多菩薩往昔因緣。於然燈佛滅後。墮彌猴身。見一羅漢坐禪。取袈裟披。擎香爐繞行。供養羅漢。為授三歸五戒。由受戒故。命終生兜率天。值遇一生補處菩薩。從是以後值佛無數。今當次補彌勒。號師子月佛。并八萬四千金色彌猴亦受佛記。種種因緣。</p>
</li>

<li><p>長者法志妻經</p>
<p style="margin-left:1em">右長者妻。豪富自恃捶撾奴婢。佛說法教化。即變為男子。佛為授記。</p>
</li>

<li><p>薩羅國經</p>
<p style="margin-left:1em">右佛教化薩羅國王說法授記。</p>
</li>

<li><p>十吉祥經</p>
<p style="margin-left:1em">右說十佛名號受持功德。</p>
</li>

<li><p>內習六波羅蜜經</p>
<p style="margin-left:1em">右說六妙門為六波羅蜜法。</p>
</li>

<li><p>慈心因緣不食肉經</p>
<p style="margin-left:1em">右說釋迦佛因地為白兔王。彌勒為仙人。入山修梵行。暴水七日不得食。兔王捨身火中供養。故超劫成道。</p>
</li>

<li><p>長壽王經</p>
<p style="margin-left:1em">右說佛因地為國王。行慈愛民棄國捨身事。</p>
</li>

<li><p>法常住經</p>
<p style="margin-left:1em">右說有佛無佛法常住故。</p>
</li>

<li><p>八大人覺經</p>
<p style="margin-left:1em">右說諸佛菩薩所覺念八事。謂世間無常。國土危脆。多欲為苦。生死疲勞等事。</p>
</li>

<li><p>三品弟子經</p>
</li>

<li><p>四輩經</p>
<p style="margin-left:1em">右二經本同。皆佛說。弟子在家出家。男女所當禁戒功德。罪業行業勝劣等法。</p>
</li>

<li><p>長者女菴提遮師子吼了義經</p>
<p style="margin-left:1em">右說有明知生不生相。而為生所留。雖自明現。力未充故。若不見生性。雖有勝辯談說甚深典籍。即是生滅心。說彼實相如盲辨色。因他語故。說青黃赤白黑。而不能自見。</p>
</li>

<li><p>當來變經</p>
<p style="margin-left:1em">右佛說法滅時種種惡事。</p>
</li>

<li><p>過去佛分衛經</p>
<p style="margin-left:1em">右說佛因地見佛出家事。分衛此云乞食。</p>
</li>

<li><p>十二頭陀經</p>
<p style="margin-left:1em">右詳說十二頭陀行。十二者。一在阿蘭若處。二常乞食。三次第乞食。四受乞食法。五節量食。六中後不飲漿。七著弊納衣。八但三衣。九塜間住。十樹下止。十一震地坐。十二但坐不臥。</p>
</li>

<li><p>法滅盡經</p>
<p style="margin-left:1em">右說當來佛法滅種種事。首楞嚴般舟三昧經先滅。</p>
</li>

<li><p>甚深大回向經</p>
<p style="margin-left:1em">右說回向功德福報。</p>
</li>

<li><p>天王太子辟羅經</p>
<p style="margin-left:1em">右太子自說往修善因果福事。</p>
</li>
</ul></div></div>
<div class='div-other'><a id='mulu17' /><p>菩薩調伏藏經二十六部五十四卷。</p>
<p style="margin-left:1em">按開元釋教錄云。菩薩淨戒唯禁於心。聲聞律儀則防身語。故有託緣興過。聚徒訶結菩薩大人都無此事。佛直為說令使遵行。既無犯制之由。故闕訶結之事。諸大乗經明學處者。摭之於此。為菩薩調伏藏云。</p>

<ul class="">
<li><p>菩薩地持經十卷　【行】</p>
<p style="margin-left:1em">右說信解行三地。亦攝十地。此諸地能與諸菩薩為所依止處。復能出生一切諸菩薩行故。持者能任攝持諸菩薩行願諸波羅蜜。故名地持經。中說七地。六是菩薩地。一是菩薩如來共地。一者種性地。二解行地。三淨心地。四行迹地。五決定地。六決定行地。七畢竟地。從初發心及修六度萬行。六神通菩提分法。及修相好因果等法門。詳妙。</p>
</li>

<li><p>菩薩善戒經九卷　【維】</p>
<p style="margin-left:1em">右佛說諸菩薩修習六度萬行。三昧六通。供養三寶。兼利自他。修相好業。三十七助道品。從初發心至究竟地。一切菩薩修學行相法門。又名菩薩藏經。</p>
</li>

<li><p>淨業障經</p>
<p style="margin-left:1em">右比丘無垢光犯戒憂悔。見佛求哀。佛說此經。復為授記未來成佛。復說往昔勇施比丘犯淫殺戒。遇彌勒菩薩說法。得無生忍。勇施今<span class="corr">已</span>成佛。號寶月如來。是經能破一切惡業結縛。除一切闇障。</p>
</li>

<li><p>優婆塞戒經六卷　【賢】</p>
<p style="margin-left:1em">右佛為長者子說是經。廣明三歸八戒五戒。供養三寶。六波羅蜜。四無量心。三種菩提。修三十二相業等法門。義豐慧廣。非惟為在家菩薩修行龜鏡。亦出家菩薩之軌範也。趣菩提者。所當精勤修學。</p>
</li>

<li><p>梵網經二卷</p>
<p style="margin-left:1em">右此經梵本有一百一十二卷六十一品。此是第十菩薩心地一品也。羅什法師參定三乗經論五十餘部。惟梵網經最後誦出別書。出此心地一品。什每誦持以為心首。當時三百餘人同誦此一品。此經佛說十重四十八輕戒。三世如來同說。三世菩薩之所當學。</p>
</li>

<li><p>受十善戒經</p>
<p style="margin-left:1em">右佛說受八戒。是諸佛為在家人制出家法。及說十業善惡因果報應等事。</p>
</li>

<li><p>菩薩瓔珞本業經二卷　【剋】</p>
<p style="margin-left:1em">右佛略說四十二位賢聖名字因果行相。六入明門。謂十住十行十向十地。無垢地妙覺地明觀法門。亦名六堅六忍六慧六觀。瓔珞者。謂銅寶銀金瑠璃摩尼水精。如是六位菩薩以百萬阿僧祇功德瓔珞。嚴持二種法身。</p>
</li>

<li><p>佛藏經四卷</p>
<p style="margin-left:1em">右佛說初諸法實相品。說諸法無生無滅無相無為。次念佛品。說念無分別即是念佛。見諸法實相名為見佛。次念法品。次念僧品。第二卷淨戒品。說破戒比丘有十憂惱箭。訶叱種種破戒罪相。第三卷淨法品。深戒不淨說法得大罪報。往古品。淨見品。說佛昔因累劫修學。以有所得故。不蒙諸佛授記。是經戒勑切至。凡學佛者冝熟觀誦。</p>
</li>

<li><p>菩薩戒本<span class="note-inline">(出地持戒品中慈氏菩薩說)</span></p>
</li>

<li><p>菩薩戒本<span class="note-inline">(出瑜伽論本地分中彌勒菩薩說)</span></p>
<p style="margin-left:1em">右曇無讖譯似唐譯而略。</p>
</li>

<li><p>菩薩戒羯磨文</p>
<p style="margin-left:1em">右奘法師譯。</p>
</li>

<li><p>菩薩善戒經</p>
<p style="margin-left:1em">右說菩薩戒法持犯行相。大略與戒本同。</p>
</li>

<li><p>菩薩內戒經　【念】</p>
<p style="margin-left:1em">右文殊問佛。初發意菩薩以何功德開化眾生。佛說懺罪受戒。十二時戒法。十住功德。</p>
</li>

<li><p>優婆塞五戒威儀經</p>
<p style="margin-left:1em">右說種種戒法。</p>
</li>

<li><p>清淨毗尼方廣經</p>
</li>

<li><p>寂調音所問經</p>
</li>

<li><p>文殊師利淨律經</p>
<p style="margin-left:1em">右三經本同譯別。寂調音天子問。文殊答大乗法義菩薩聲聞不同行相等種種譬喻。</p>
</li>

<li><p>舍利弗悔過經</p>
</li>

<li><p>菩薩藏經</p>
</li>

<li><p>大乗三聚懺悔經</p>
<p style="margin-left:1em">右三經皆舍利弗問佛。懺悔滅罪速得菩提。佛為說滅一切業障懺悔勸請隨喜迴向等法。校量所獲福報。</p>
</li>

<li><p>菩薩五法懺悔文</p>
<p style="margin-left:1em">右說懺悔。勸請。隨喜。迴向。發願。謂之五法。</p>
</li>

<li><p>菩薩受齋經</p>
<p style="margin-left:1em">右說菩薩齋戒法及受齋日數解齋法。</p>
</li>

<li><p>跋陀羅菩薩經</p>
<p style="margin-left:1em">右文殊問。跋陀羅菩薩答。悔過發願勸請迴向等法。校量所獲福報。</p>
</li>

<li><p>文殊悔過經</p>
<p style="margin-left:1em">右文殊說菩薩懺悔勸請隨喜迴向發願等法。</p>
</li>

<li><p>法律三昧經</p>
<p style="margin-left:1em">右說學菩薩道退轉過失。外學仙人禪定等法。</p>
</li>

<li><p>十善業道經</p>
<p style="margin-left:1em">右佛在龍宮說十善業因果功德。</p>
</li>
</ul></div>
<div class='div-other'><a id='mulu18' />
<ul class="">
<li><p>大智度論一百卷　【作】字至【正】字</p>
<p style="margin-left:1em">右龍樹菩薩造。釋大般若經。富詞妙辯理精事廣。西域學者無不欽崇。什法師云。余若廣譯。千卷有餘。為秦人識劣十分存一。蓋從略也。故至三十八卷纔譯初品云。</p>
</li>

<li><p>十地論十二卷　【空】</p>
<p style="margin-left:1em">右天親菩薩造。釋華嚴經中十地品。</p>
</li>

<li><p>大乗寶積經論四卷　【谷】</p>
<p style="margin-left:1em">右解釋寶積第四十三會。</p>
</li>

<li><p>彌勒菩薩所問經論六卷</p>
<p style="margin-left:1em">右解寶積經中第四十一會。第五卷解十二支因緣義。甚詳。</p>
</li>

<li><p>寶髻菩薩四法經論優波提舍</p>
<p style="margin-left:1em">右天親菩薩解釋大集經四十七會寶髻菩薩品。優波提舍此名論。</p>
</li>

<li><p>佛地經論七卷　【<span class="corr">傳</span>】</p>
<p style="margin-left:1em">右親光菩提造經。說五法為佛地。一清淨法界。二大圓鏡智。三平等性智。四妙觀察智。五成所作智。經詮此理。論詳解釋。</p>
</li>

<li><p>金剛般若經論三卷</p>
<p style="margin-left:1em">右無著菩薩造論釋經。</p>
</li>

<li><p>能斷金剛般若波羅蜜多經論頌</p>
<p style="margin-left:1em">右無著菩薩造頌釋經。</p>
</li>

<li><p>金剛般若波羅蜜多經論三卷　【聲】</p>
<p style="margin-left:1em">右天親菩薩造論解經。</p>
</li>

<li><p>金剛般若波羅蜜經破取著不壞假名論二卷</p>
<p style="margin-left:1em">右功德施菩薩造論釋經。</p>
</li>

<li><p>能斷金剛般若經論三卷</p>
<p style="margin-left:1em">右無著菩薩造頌釋經。世親菩薩釋義。</p>
</li>

<li><p>文殊師利問菩提經論二卷</p>
<p style="margin-left:1em">右天親菩薩造論解經。</p>
</li>

<li><p>妙法蓮華經優波提舍</p>
<p style="margin-left:1em">右天親菩薩造論略釋法華經義。</p>
</li>

<li><p>法華經論二卷　【虛】</p>
<p style="margin-left:1em">右天親菩薩造論釋經。</p>
</li>

<li><p>遺教經論</p>
<p style="margin-left:1em">右天親菩薩造論釋經。</p>
</li>

<li><p>勝思惟梵天所問經論三卷</p>
<p style="margin-left:1em">右天親菩薩造論釋經。</p>
</li>

<li><p>三具足經論</p>
<p style="margin-left:1em">右天親造論。三具足者。一施二戒三聞。具攝眾行解釋三法門事甚詳。而經本未譯。</p>
</li>

<li><p>轉法輪經優波提舍</p>
<p style="margin-left:1em">右天親說。佛成道<span class="corr">已</span>。為五比丘等及諸天人初轉法輪。優波提舍此云義門。</p>
</li>

<li><p>涅槃經論</p>
</li>

<li><p>涅槃經本有今無偈論</p>
<p style="margin-left:1em">右皆天親造論。略釋涅槃義。</p>
</li>

<li><p>無量壽經論</p>
<p style="margin-left:1em">右天親作偈。復作論釋偈。說極樂國功德莊嚴。種種勝妙。勸求往生。詞簡義廣理事圓具。</p>
</li>
</ul>
<p class='juan'>大藏聖教法寶標目卷第五</p>
<div class='div-w'><p class="head3">音釋</p>

<div class='div-note'>繢<p style="margin-left:1em"><span class='note-inline'>(胡對切與繪同畫也)</span>。</p>
鉛<p style="margin-left:1em"><span class='note-inline'>(與專切黑錫也)</span>。</p>
[颳-古+友]<p style="margin-left:1em"><span class='note-inline'>(蒲撥切)</span>。</p>
</div></div></div></div>
</div><!-- end of div[@id='body'] -->
</body></html>