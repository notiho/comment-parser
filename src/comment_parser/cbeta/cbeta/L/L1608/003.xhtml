<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏聖教法寶標目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu14' />
<p class='juan'>大藏聖教法寶標目卷第三　　　　庭三</p><p class="byline">元清源居士王古撰</p>
<ul class="">
<li><p>妙法蓮華經七卷　【鳴】</p>
<p style="margin-left:1em">右佛為一大事因緣故出現於世。為欲令眾生開示悟入佛之知見。故說此一乗法。授諸聲聞記。如是妙法諸佛時一說之。如優曇華時一現耳。先示化城之權。終與髻珠之祕。雖三車異駕而一雨同滋。皆令自知決定作佛。說是經時。多寶佛塔從地湧出十方諸佛集會證明。六萬恒河沙等菩薩。及其眷屬。護持流布。持經隨喜。有六根清淨等無量功德。若夫入旋陀羅尼諸三昧。見靈山法會儼然佛常住不滅。證悟者自知。非思議境界。天親菩薩論二卷。天台智者證旋陀羅尼三昧九旬談妙。妙玄文句止觀。三大部三十卷。盛行東南。慈恩法師章䟽。廣化西北。誦持靈感具有傳記。流通震旦無盛此經。</p>
</li>

<li><p>法華三昧經</p>
<p style="margin-left:1em">右是法華支派。</p>
</li>

<li><p>無量義經</p>
<p style="margin-left:1em">右是法華前說。</p>
</li>

<li><p>薩曇分陀利經</p>
<p style="margin-left:1em">右是略出寶塔提婆品中少分。</p>
</li>

<li><p>正法華經十卷　【鳳】</p>
<p style="margin-left:1em">右西晉竺法護譯。品義大同。翻文有異。</p>
</li>

<li><p>添品法華經八卷　【在】</p>
<p style="margin-left:1em">右隋天竺三藏崛多笈多。以秦譯有闕文。添藥草喻之半。提婆達多品陀羅尼次神力品後。囑累品在卷終。餘諸字句。亦間有改定。</p>
</li>

<li><p>維摩詰經三卷</p>
<p style="margin-left:1em">右什法師譯。維摩詰此云淨名。示疾毗耶離城。佛遣聲聞諸菩薩問疾。皆辭不任。文殊與八千菩薩大弟子等。來入丈室問答妙法。深談實相不二法門等。借座燈王。請飯香積。手按大千。室容海眾。亦名不思議解脫法門<span class="note-inline">(生肇融叡四法師注解天台智者略䟽十卷)</span>。</p>
</li>

<li><p>維摩詰經二卷</p>
<p style="margin-left:1em">右吳支謙譯。</p>
</li>

<li><p>說無垢稱經六卷　【樹】</p>
<p style="margin-left:1em">右奘法師譯<span class="corr">已</span>上三經本同譯別。</p>
</li>

<li><p>大方等頂王經</p>
</li>

<li><p>大乗頂王經</p>
</li>

<li><p>善思童子經二卷　【白】</p>
<p style="margin-left:1em">右三經同本異譯。善思童子維摩詰子也。乳母抱持在重閣上。見佛自湧身空中。投下而住。空中獻華問答。說甚深法。佛為授記作佛。</p>
</li>

<li><p>大悲分陀利經八卷</p>
</li>

<li><p>悲華經十卷　【駒】</p>
<p style="margin-left:1em">二經同本異譯右說諸佛本願莊嚴清淨佛土。釋迦如來以大悲故。願出五濁惡世成佛度生。說釋迦佛因地布施身命。種種大悲行願。彌陀阿閦觀音勢至文殊普賢本所發願。讀誦書寫此經。乃至一偈勝十大劫行六波羅蜜。</p>
</li>

<li><p>金光明最勝王經十卷　【食】</p>
</li>

<li><p>合部金光明經八卷　【場】</p>
<p style="margin-left:1em">右前後三譯。經同品異。初北涼曇無讖譯四卷十八品。次隋僧寶貴合諸譯為八卷二十四品。然文皆不足。唐義淨譯十卷三十一品。比前最備佛說是金光明微妙經典諸經中王。說佛壽長遠三身差別。金鼓懺悔。天神護法。大辯才天。大功德天。天王地神。皆同佑衛此妙經法。及供養天神天女。誦呪祈願種種法門。後說救魚生天。捨身飼虎。皆成佛因緣。</p>
</li>

<li><p>伅真陀羅所問如來三昧經三卷</p>
<p style="margin-left:1em">右伅真此言樹。謂天伎樂神。即乾達婆王名也。大緊那羅王經與此本同譯別。伅徒門反。</p>
</li>

<li><p>大樹緊那羅王所問經四卷　【化】</p>
<p style="margin-left:1em">右二經本同譯別。經初天冠菩薩問佛諸菩薩種種法門。佛隨問答。說菩薩諸四句法。時大樹緊那羅王從香山中與諸大眾來禮敬佛。奏諸伎樂須彌等山頗峨湧沒。四眾八部大迦葉等。惟除不退轉菩薩。皆悉起舞不能自持。樂中說偈。八千菩薩得無生忍請佛菩薩於香山供養七夜。佛說淨六度方便等諸波羅蜜。一一各三十二法門。六十萬餘眾生發無上正真道心。授王作佛記。又為八千王子說助菩提法。為八萬四千夫人婇女說轉女身法。及說菩薩成就三十二法。能為法器。及菩薩諸行法。又法施有三十二功德。此經亦名宣說不思議法品。</p>
</li>

<li><p>佛昇忉利天為母說法經三卷</p>
<p style="margin-left:1em">右佛昇忉利天度夏安居三月。月天子問諸菩薩種種法門。佛隨問答。略如維摩經。佛告目連。勿謂佛獨在一閻浮提成道度生。於三千大千世界中示現降胎。現生成佛示滅。略說四方四維等諸佛名號國土。應現種種不同等事。</p>
</li>

<li><p>佛說道神足無極變化經四卷</p>
<p style="margin-left:1em">右與昇忉利天為母說法經本同譯別。</p>
</li>

<li><p>寶雨經十卷　【被】</p>
</li>

<li><p>寶雲經七卷　【草】</p>
<p style="margin-left:1em">右二經同本異譯。除蓋障菩薩問佛。云何菩薩得十波羅蜜圓滿。云何得等於地水火風空。如日月。如師子。如蓮華。調伏寂靜廣大清淨。智慧如海。善巧辯才。令眾生歡喜信受。空無相願。慈悲喜捨。遊戲神通。離八難處。住不退轉得如來法身金剛身。十二頭陀。云何得種種善巧。生清淨佛土。乃至云何速證無上菩提。佛各隨問為說。問一答十。微妙富備。大略如華嚴普賢二千酬行法。</p>
</li>

<li><p>阿惟越致遮經四卷</p>
</li>

<li><p>不退轉法輪經四卷　【木】</p>
</li>

<li><p>廣博嚴淨不退轉法輪經六卷</p>
<p style="margin-left:1em">右三經本同譯別。廣略文異說佛出五濁。方便說三乗化導眾生。令入一佛乗。他方淨土二十那由他劫植眾德本。不如忍界從明至食說法化愚。令受三歸五戒。況勸人出家廣為說法令出三界。佛說信行法行八輩四果辟支佛。皆是不退轉菩薩微妙法門。次諸大阿羅漢說密語。我等具足五無間業。謂無明能生生死為母。不正思惟及喜愛為父。壞諸想諸行為破僧。不壞凡夫法滅羅漢想。名殺阿羅漢。滅如來想名出佛身血。知一切法如幻如影如響故。次說眾生若聞釋迦牟尼佛名者皆於菩提得不退轉。況持一華以供養耶。如尼拘陀樹種子甚小。漸次長大。至蔭五百人。有東方佛剎來三大菩薩。頭面禮佛言。我等於此法中無有疑惑。我是如來。我是世尊。我是佛。爾時眾會皆作是念。無有二佛並出世間。何緣彼作是說。佛偈云。不住一切法。求寂滅菩提。亦不得菩提。是故名如來。詳如本國五百童女。五千尼。五千居士婦。聞法不復受胎為女人。皆生佛國。無量無邊不可思議天龍八部人非人等。皆於菩提得不退轉。</p>
</li>

<li><p>入定不定印經</p>
</li>

<li><p>不必定入印經</p>
<p style="margin-left:1em">右二經本同譯別佛說五種菩薩行。一羊乗行。二象乗行。初二菩薩於正等覺是不決定。於生死海不能救濟一切有情。退失無上道。三日月神通乗行。四聲聞神通乗行。五如來神通乗行。後三菩薩必定不退無上智道。如來行中廣明種種大乗利他行法。大心人之龜鑑也。末說信敬供養瞋惡侵損大乗法人極大罪福。</p>
</li>

<li><p>等集眾德三昧經二卷　【賴】</p>
</li>

<li><p>集一切福德三昧經三卷</p>
<p style="margin-left:1em">右二經本同譯別。毗舍離城淨威力士。自念。我成就大力。閻浮提中無與等者。我當往觀佛。何如我也。佛欲降伏。令目連取。佛為童子時與兄弟<span class="corr">捔</span>力。射箭著鐵圍山。佛言。是菩薩父母生力非神通力。若以神力當過無量諸佛世界。佛說人牛象師子力士諸天力諸菩薩力。各各增上十乃當一。以至十十地菩薩力。等一後身菩薩力。至成佛時超百千陪。過於菩薩魔梵人天等。不可喻說。次復較量種種福德。復說成就莊嚴福德種種法義。復次佛諸菩薩問答。解說此三昧法義。</p>
</li>

<li><p>持心梵天所問經四卷</p>
<p style="margin-left:1em">右經初說如來種種光明名號功德。次持心梵天問。何謂菩薩志性堅強。言無惱熱。德超眾生。威儀安詳。心不憒亂。開化塵勞。乃至於諸佛法而不退轉。佛隨所問。廣為演說。次明網菩薩梵天文殊大弟子等問答法要。又諸菩薩各隨所樂說菩薩法。次梵天大菩薩等受成佛記。末說此經大功德力。</p>
</li>

<li><p>思益梵天所問經四卷</p>
<p style="margin-left:1em">姚秦什法師譯。</p>
</li>

<li><p>勝思惟梵天所問經六卷</p>
<p style="margin-left:1em">魏菩提流支譯右二經與持心梵天所問經同本異譯佛放光明照三千大千世界。普及十方無量佛土。東方過七十二恒河沙佛土。國名清潔。佛號日月光如來。有菩薩梵天。名曰思益。白佛。欲詣娑婆世界。佛言。應以十法遊於彼土。於毀譽心無增減。於善惡心無分別。於諸愚智等以悲心。於上中下眾生之類意常平等。於輕毀供養心無有二。於他闕失不見其過。見種種乗皆是一乗。聞三惡道亦勿驚畏。於諸菩薩生如來想。佛出五濁。生希有想。於此國中百千萬劫淨修梵行。不如彼土從旦至食無瞋礙心。其福為勝。</p>
</li>

<li><p>持人菩薩經四卷　【萬】</p>
<p style="margin-left:1em">晉譯。</p>
</li>

<li><p>持世經四卷</p>
<p style="margin-left:1em">秦什法師譯右二經本同譯別。什師所譯。文備詞順。持世菩薩問佛。云何菩薩能知諸法實相。亦善分別諸法相。云何得念力轉身成就不斷念。乃至得無上菩提。佛為隨問開示。初品答所問種種法門。次五陰品。次十八性品。次十二入品。次十二因緣品次四念處品。次五根品。次八聖道品。次世間出世間品。次有為無為法品。逐品法義至詳至妙。及說過去諸佛本事。此經有種種大功德利益。乃至疾得無上菩提。</p>
</li>

<li><p>濟諸方等學經</p>
</li>

<li><p>大乗方廣總持經</p>
<p style="margin-left:1em">右二經本同譯別。佛說。謗佛法僧人必墮地獄。多劫不能得出。佛說過去劫為法比丘。以惡毒心謗淨命比丘。揚其惡行。八十劫中。受地獄苦。又多生墮畜生中。方得人身。常受貧厄。瘖瘂無舌。法比丘者。則我身是。淨命比丘彌陀佛是。由我過去愚癡無智。受苦如是。當知隨順惡友求法師短。譏毀損害。為自傷損。</p>
</li>

<li><p>大方廣寶篋經二卷　【方】</p>
</li>

<li><p>文殊現寶藏經三卷</p>
<p style="margin-left:1em">右二經本同譯別。說文殊智慧辯才神通威德。遊於諸佛國土。現種種殊勝等事東方佛土有第一智慧弟子。住梵天說法。聲徧三千大千世界。聞文殊發大音聲。驚怖墜落。如旋嵐風吹於小鳥。復有佛土。大火災起世界充滿。文殊於彼火中。作蓮華網而從中過。火所觸和適快樂。聲聞神力如小鳥。文殊神力如金翅迅疾。又七日七夜雨不斷絕。諸比丘眾未得禪定者。饑羸困苦。文殊化一鉢食置講堂上。千二百五十比丘。萬二千菩薩皆得飽足。鉢無減耗。魔化四萬比丘來入會中。亦皆受供。鉢食亦無減耗。悉皆降伏。又文殊三月竟夏不現佛邊。大迦葉問何所在耶。答云。我在王宮婇女中。及諸婬女小兒中。迦葉念言。何緣此人與清淨僧眾為臘。即撾揵椎。欲逐出文殊。即見十方不可計數佛邊各有文殊。各有迦葉。撾揵椎欲逐出之。佛語迦葉。汝欲逐出何者文殊。迦葉慚愧。欲置揵椎于地盡其神力而不能也。佛令禮文殊乃得墮地。佛言。文殊三月教化城中女人宮中婇女。及童男童女各五百人。及無量人得不退轉成道得果。或生天宮。又說三十二德鎧法門三萬二千天人皆發無上道意。是經亦名文殊所現變化降伏眾魔化諸異學。名曰寶藏。</p>
</li>

<li><p>證契大乗經二卷</p>
</li>

<li><p>大乗同性經二卷</p>
<p style="margin-left:1em">右二經本同譯別。佛在楞伽山。為羅剎王說眾生捨身受身。中陰識神隨業輪轉。戒律持犯善不善果報種種差別。修行三十七品。至成無上菩提。聲聞辟支佛菩薩如來。皆有十地。如諸小河流皆入大海。一切諸法皆悉流入毗盧遮那智藏大海。同一真如清淨法性。授羅剎王成佛記。及說過去佛菩薩本緣。</p>
</li>

<li><p>深密解脫經五卷　【蓋】</p>
<p style="margin-left:1em">魏菩提流支譯。</p>
</li>

<li><p>解深密經五卷</p>
<p style="margin-left:1em">唐玄奘譯右佛說一切法相。略有三種。一徧計所執相。二依他起相。三圓成實相。徧計所執。謂一切法。名假安立。自性差別。依他謂一切法緣生自性。如無明緣行。乃至集大苦蘊。圓成實相。謂一切法平等真如通達修習。乃至無上菩提。一切諸法皆無自性。無生無滅本來寂靜。自性涅槃。如空華。如幻像。如虛空無生無滅。第三卷。彌勒問瑜伽種種義。極於微妙。第四。觀世音問十地十一地微細法門。地地殊勝功德。及二愚癡。與所應學法。六波羅蜜因果種種法門。第五卷。文殊問如來法身化身。出現調伏說法威德住持等法門。</p>
</li>

<li><p>解節經</p>
<p style="margin-left:1em">右如理正聞菩薩。問能解甚深義節。菩薩一切法無二。答說此經。</p>
</li>

<li><p>緣生初勝分法本經二卷</p>
<p style="margin-left:1em">右序曰。本是一心積為三界。理極實相。筌窮假名。五因七果十有二分緣生之法。總備於此。佛說十二因緣法義微妙眾經綱目。攝在茲焉。聖者鬱楞伽作論釋此經。先立偈三十。後以論釋。故亦名三十論。</p>
</li>

<li><p>分別緣起初勝法門經二卷</p>
<p style="margin-left:1em">右與緣生經同本異譯。</p>
</li>

<li><p>相續解脫地波羅蜜了義經</p>
<p style="margin-left:1em">右與解深密經第四第五卷同本異譯。解在彼經。</p>
</li>

<li><p>楞伽阿跋多羅寶經四卷</p>
<p style="margin-left:1em">宋天竺三藏求那跋陀羅譯右佛在南海瀕楞伽山頂。昔諸如來皆於此城說自所得聖智證法。非外道邪見及二乗修行境界。我今亦當開示此法。時大慧菩薩致一百八問。佛隨所問答。說諸佛正覺性自性第一義心。成就世間出世間上上法。心意識生住滅相等。一百八法。傳燈錄僧那禪師曰。我初祖兼付楞伽經四卷。謂我師二祖曰。吾觀震旦。唯有此經可以印心。仁者依行自得度世。又二祖凡說法竟。乃曰。此經四世之後變成名相。深可悲哉。我今付汝。宜善護持。</p>
</li>

<li><p>入楞伽經十卷　【身】</p>
<p style="margin-left:1em">三藏真諦譯。</p>
</li>

<li><p>大乗入楞伽經七卷　【髮】</p>
<p style="margin-left:1em">實叉難陀譯右三經同本異譯。初譯四卷楞伽。夜叉王城勸請序致及流通等文不足。次流支譯十卷。次七卷。則天久視年中譯。序云。此經諸佛心量之玄樞。羣經理窟之妙鍵。廣喻幽旨。洞明深義。跋陀之譯未弘。流支之義多舛。今討三本之要。詮成七卷之了教。傳燈之句不窮。湧泉之義無盡。</p>
</li>

<li><p>菩薩行方便境界神通變化經三卷</p>
<p style="margin-left:1em">右上卷文殊說六波羅蜜等各各十二功德進修行門。次二卷尼乾子說佛三十二相。三十二大悲行。三十七助道四無畏。十八不共法等。與尼乾子經同而稍略。</p>
</li>

<li><p>大薩遮尼乾子所說經十卷　【四】</p>
<p style="margin-left:1em">右第一第二卷。佛說一乗菩薩行方便境界奮迅法門。第三尼乾子與八十八千萬尼乾子俱遊行諸國。為嚴熾王說十不善業果報<span class="note-inline">(華嚴十地品第二同)</span>說國王護眾生法。說轉輪聖王七寶功德。又復有七種次寶。七者。一劒。二海龍王皮。三牀。四園。五屋舍。六衣。七足所用寶。次說諸國王治國善惡法行。法行王能救護眾生善行政治。用兵愛民等種種事甚詳。及說國王布施十五種功德。次說外道聰明智慧各有罪過。第六至第九。說唯佛無諸過失。三十二相。八十種好。三十七品菩提分法。六通四無礙智。十力四無畏。十八不共法等不思議法門。佛言。尼乾子現行外道法。以一切無量種種身。化無量眾生發菩提心。所供養佛不可量數。過無量數劫。當得成佛。名實慧幢王。國土勝妙壽法長遠。此經是如來祕密藏。純淨妙藏。佛法印藏。三千大千世界眾生俱時成佛。有人滿足一劫供養禮拜爾所諸佛。所得功德。不如有人受持讀誦書寫流布此法門。過彼無量無邊。</p>
</li>

<li><p>大方等無想經六卷　【大】</p>
<p style="margin-left:1em">右大雲藏菩薩問佛。云何修行得陀羅尼。云何得大海三昧。云何能解諸佛密語。云何得知具足法義。云何得到諸佛大海彼岸。云何如來身不名為血肉筋骨之所成立。若有如是身。云何為空。云何為地獄眾生作安樂。云何得佛不可思議等問。佛答所問說此經。佛言。此經諸佛菩薩四百不可思議解脫法門。諸法寶藏神通王三昧等門。此經三名大雲密藏菩薩所問。故名大雲如來常住。畢竟無有入涅槃者。一切眾生皆有佛性。故名大般涅槃。受持讀誦斷一切想。故名無想。</p>
</li>

<li><p>大雲輪請雨經二卷</p>
</li>

<li><p>大雲經請雨品二卷</p>
<p style="margin-left:1em">右佛在龍宮。諸大龍王與八十四億百千那由他龍王等俱來集會。廣興供養。佛為說除滅諸龍一切苦惱。降澍甘雨。誦陀羅尼。念五十四如來名。結壇祈求等法。二經本同譯別。佛言。若一七二七日。遠至三七日。必降甘雨。除不專念無慈心人及穢濁者。海水潮來尚可盈縮。此言真實決定不虛。</p>
</li>

<li><p>諸法無行經二卷　【五】</p>
</li>

<li><p>諸法本無經三卷</p>
<p style="margin-left:1em">右本同譯別。佛與師子遊步菩薩文殊等問答。說一切法性。畢竟空寂無根本。無形相。無生滅無依住。入是法門疾得無生法忍。及說文殊與佛往昔因地謗毀說法性寂滅真空菩薩故。人墮大地獄。</p>
</li>

<li><p>無極寶三昧經</p>
</li>

<li><p>寶如來三昧經二卷</p>
<p style="margin-left:1em">右二經本同譯別。佛入寶如來三昧。震動十方無極佛剎海眾菩薩來會。寶如來菩薩文殊舍利弗等種種問答。</p>
</li>

<li><p>慧印三昧經</p>
</li>

<li><p>如來智印經</p>
<p style="margin-left:1em">右二經本同譯別世尊入佛境界三昧。爾時眾皆不見如來身心相。佛從三昧起。舍利弗文殊彌勒等問答說是經。</p>
</li>

<li><p>大灌頂經十二卷　【常】</p>
<p style="margin-left:1em">右卷別各是一經。具列如左。第一卷灌頂七萬二千神王護比丘呪經。二卷灌頂十二萬神王護比丘尼呪。第三卷灌頂三歸五戒帶佩護身呪經。第四卷灌頂百結神王護身呪經。第五卷灌頂宮宅神王守鎮左右呪經。第六卷灌頂塚墓因緣四方神呪經。說諸佛輪王四方葬法。第七卷灌頂伏魔封印大神呪經。第八卷灌頂摩尼羅亶大神呪經。第九卷灌頂召五方龍攝疫毒神呪經。第十卷灌頂梵天王神䇿經。占卜吉凶。第十一卷灌頂隨願往生十方淨土經。或云普廣所問品。即是別行隨願往生經。說誦經然燈造旛追福等法。追薦功德七分獲一。若自發心獲福無量。又說那含長者救父母生天因緣。第十二卷灌頂拔除過罪生死得度經。即是舊藥師經。佛遊維耶離者。</p>
</li>

<li><p>佛說藥師如來本願經　【恭】</p>
</li>

<li><p>藥師瑠璃光如來本願功德經</p>
<p style="margin-left:1em">右二經本同譯別。說東方藥師佛。本發十二大願攝受眾生。國土莊嚴如極樂世界。持誦願求種種如意。及建立道場。放生解結。除病續命等法。與前灌頂經第十二一卷。本同譯別。</p>
</li>

<li><p>藥師瑠璃光七佛本願功德經二卷</p>
<p style="margin-left:1em">右佛說東方七佛本因誓願。國土莊嚴。種種功德教人持誦求願。第七即是藥師佛與前經本同譯別。前略此廣。</p>
</li>

<li><p>阿闍世王經二卷</p>
<p style="margin-left:1em">右本同下後廣此略。</p>
</li>

<li><p>文殊師利普超三昧經三卷</p>
<p style="margin-left:1em">右文殊與諸菩薩問答法義。時諸天子以佛道難成。欲退取二乗滅度。佛為救此等故。放鉢於地。下過七十二恒河沙佛土。五百聲聞等皆莫能知鉢在何處。文殊入普超三昧。不起於座。伸手下取而於鉢來。諸佛土菩薩雲集。於是退心者。與無量眾皆堅發無上道心。阿闍世王為造逆罪故。問文殊諸大菩薩聲聞眾。乞請決疑。王上金色疊。文殊等諸菩薩皆忽然不現。乃至自不見身。遂悟道。文殊為說法。王斷疑見諦。得不起法忍。佛為授記。於未來世當得作佛。號淨界如來。</p>
</li>

<li><p>放鉢經</p>
<p style="margin-left:1em">右即普超三昧經中。文殊取鉢。化退大心天子等。</p>
</li>

<li><p>月燈三昧經十卷　【惟】</p>
<p style="margin-left:1em">右月光童子問諸佛行何等行。能為世作光明。得不思議智。云何得說法最上智無邊智。具戒定慧淨身口意。能知宿命。不處胞胎。得不壞眾無礙辯。佛所得諸法相到一切法彼岸。願為我說。佛為說此月燈正行一切諸法。體性平等。無戲論三昧。解釋三百句法門。經中廣說諸佛菩薩往昔因地行願微妙法義。不可具載。</p>
</li>

<li><p>月燈三昧經　【鞠】</p>
<p style="margin-left:1em">右說三界一切法生滅滅<span class="corr">已</span>寂滅為樂等法。皆具六種不可思議。如十八界四諦十二因緣等。一者諸行道識不可思議。二有為道識。三無為道識。四有住道識。五無住道識。六者皆空。不可思議。是為六種。</p>
</li>

<li><p>無所希望經</p>
</li>

<li><p>象腋經</p>
<p style="margin-left:1em">右二經本同譯別。佛說菩薩地甚深之法。口誦心思是菩薩藏解。此經者。如大象力。如大龍力。能令菩薩勇猛。故信解此經。是人現致二十種功德。</p>
</li>

<li><p>大淨法門品經</p>
</li>

<li><p>大莊嚴法門經二卷</p>
<p style="margin-left:1em">右二經本同譯別。文殊教化勝金色光明德女發菩提心者。即汝身是。女聞法<span class="corr">已</span>。宿善根故。即得順法忍。即能於四眾中如法說法。與長者子同見佛受記。下卷說非以剃髮染衣戒律等名為出家。能除眾生煩惱三毒。起四無量心等。名為出家。問答略如維摩經。</p>
</li>

<li><p>如來莊嚴智慧光明入一切佛境界經二卷</p>
<p style="margin-left:1em">右文殊為諸菩薩眾。問如來法身不生不滅義。佛為種種喻說。</p>
</li>

<li><p>度一切諸佛境界智嚴經</p>
<p style="margin-left:1em">右十方菩薩雲集。文殊為請問無生無滅法義。佛說此經。</p>
</li>

<li><p>後出彌陀偈經</p>
<p style="margin-left:1em">右讚往生淨土勝妙。</p>
</li>

<li><p>觀無量壽佛經</p>
<p style="margin-left:1em">右阿闍世王母韋提希夫人幽閉苦惱。願往生淨土。不樂復生濁惡世中。佛為說極樂世界十六觀九品往生法門。</p>
</li>

<li><p>阿彌陀經</p>
<p style="margin-left:1em">什法師譯。</p>
</li>

<li><p>稱讚淨土佛攝受經</p>
<p style="margin-left:1em">奘法師譯右本同譯別。並佛說無量壽佛國勝妙莊嚴。種種功德。勸人念佛往生彼國。</p>
</li>

<li><p>觀彌勒菩薩上生兜率天經　【養】</p>
<p style="margin-left:1em">右佛說兜率天上有微妙寶宮四十九重垣牆宮殿。寶華寶林欄楯。瑠璃為渠。皆七寶所成。莊嚴光明雨華天樂。說妙法音。極妙樂事說不可盡。彌勒於一時中成就五百億不退轉天子。若人能精勤修諸功德。威儀不缺。掃塔塗地。以眾名香妙華供養。行眾三昧。深入正受。讀誦經典。雖不斷結。若一念頃受八戒齋繫念發願。即得往生。彌勒於閻浮提歲數五十六億萬歲。爾乃下生。</p>
</li>

<li><p>彌勒下生成佛經</p>
</li>

<li><p>彌勒大成佛經</p>
<p style="margin-left:1em">並什法師譯。</p>
</li>

<li><p>彌勒下生經</p>
<p style="margin-left:1em">法護譯。</p>
</li>

<li><p>彌勒來時經</p>
<p style="margin-left:1em">失譯人名右四經本同譯別詳略異耳佛說彌勒下生時。閻浮提地平淨如瑠璃鏡寶華林樹。過於帝釋歡喜之園。人有智慧威德。五欲快樂。無九惱苦。壽足八萬四千歲。無中天者。皆長一十六丈。唯有三病。飲食便利衰老。人常慈心和順調伏。無水火刀兵怨賊劫竊。饑饉毒害之難。不閉戶。不殺生。不貪眾寶。人無遠近。皆兩得相見。八功德水。異香華果充滿。百味具足。佛身三十二丈。胷廣十丈。面長五丈。一一相有八萬四千好。光照千由旬。日月等光皆不為用。早晨出家是夜成佛。初會龍華樹下說法。度九十六億人成阿羅漢。第二會度九十四億人。第三會度九十二億人。皆阿羅漢。詣耆闍山出迦葉定。受釋迦衣。迦葉奉衣<span class="corr">已</span>。踴身空中。現十八變。說釋迦佛十二部經。八十億人得阿羅漢。彌勒住世及正法住。各六萬歲。於四天下各起八萬四千塔像法二萬歲。</p>
</li>

<li><p>大威燈光仙人問疑經</p>
</li>

<li><p>第一義法勝經</p>
<p style="margin-left:1em">右二經本同譯別。仙人問佛。眾生流轉諸趣。生滅輪回。業相體性義。佛說此經。</p>
</li>

<li><p>順權方便經二卷</p>
</li>

<li><p>樂瓔珞莊嚴方便品經</p>
<p style="margin-left:1em">右二經本同譯別。轉女身菩薩。與須菩提舍利弗問答法義。說三十種沙門法。大乗諸行相貌法。有二十無過患利益眾生事。故如來乞食。菩薩能隨宜機變。順眾生樂欲而調伏之。化令進道。及說菩薩八種瓔珞莊嚴。以自嚴飾。化度一切眾生。得無礙辯。佛說轉女身菩薩。方便成熟無量眾生。受記成佛。</p>
</li>

<li><p>諸法勇王經</p>
</li>

<li><p>一切法高王經</p>
<p style="margin-left:1em">右二經本同譯別。意義與羊字凾諸法最上王經本同。解在彼經。</p>
</li>

<li><p>六度集經七卷　【豈】</p>
<p style="margin-left:1em">右施度二卷。說佛因地。不惜身命國城妻子種種行施因緣。戒度一卷。忍度一卷精進度一卷。禪度一卷。明度一卷。皆雜集眾經中事類。佛昔因地戒忍精進定慧種種因緣。</p>
</li>

<li><p>菩薩睒子經</p>
</li>

<li><p>睒子經</p>
<p style="margin-left:1em">右二經本同譯別。出六度經第二卷。施度中說菩薩因地孝行死而更生事。</p>
</li>

<li><p>太子須大拏經</p>
<p style="margin-left:1em">右與六度經。第二卷中須大拏事。本同譯別。說佛因地。為國王子施白香象故。被逐入山。復施二子及妃等事。</p>
</li>

<li><p>太子慕魄經</p>
</li>

<li><p>太子沐魄經</p>
<p style="margin-left:1em">右二經本同譯異。出六度經第四卷戒度中。說佛因地。為國王子不語十二年。出家修道事。</p>
</li>

<li><p>九色鹿經</p>
<p style="margin-left:1em">右出六度經第六卷精進度中。說佛因地。為鹿王捨身濟人事。</p>
</li>
</ul>
<p class='juan'>大藏聖教法寶標目卷第三</p>
<div class='div-w'><p class="head3">音釋</p>

<div class='div-note'>詰<p style="margin-left:1em"><span class='note-inline'>(苦吉切)</span>。</p>
瘖瘂<p style="margin-left:1em"><span class='note-inline'>(瘖於金切瘂烏下切瘖瘂疾不能言也)</span>。</p>
撾<p style="margin-left:1em"><span class='note-inline'>(陟[瓜-、]切擊也)</span>。</p>
鍵<p style="margin-left:1em"><span class='note-inline'>(巨偃切戶鑰也)</span>。</p>
睒<p style="margin-left:1em"><span class='note-inline'>(失冉切)</span>。</p>
</div></div></div></div></div>
</div><!-- end of div[@id='body'] -->
</body></html>