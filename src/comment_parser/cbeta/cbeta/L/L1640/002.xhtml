<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>密雲禪師語錄卷第二　　　　　　庶二</p><p class="byline">天童弘法寺住持門人弘覺禪師<span class='note-inline'>(臣)</span>道忞上進</p>
<div class='div-other'><a id='mulu9' />
<p class='h1'>上堂</p>
<div class='div-other'><a id='mulu10' /><p>上堂拈拄杖擊香几云方便門開也復呈拄杖云真實相示也汝諸人還見麼若也見得徹去便可拈拄杖作丈六金身用復可將丈六金身作拄杖子用然後拄杖子[跳-兆+孛]跳上三十三天觸著帝釋鼻孔東海鯉魚打一棒雨似盆傾汝等諸人切莫向古廟裏去躲一棒打折你驢腰莫言不道。</p>
<p>上堂通玄峰頂好箇消息若人識得參學事畢喝一喝云不煩久立便下座。</p>
<p>因牙痛上堂舉雲門云佛法太殺有只是舌頭短覺範云佛法太殺有只是牙齒痛我笑巗師翁道牙齒幸不痛舌頭頗相稱只是無什麼佛法可說老僧今日佛法有無舌頭長短俱不論單單只是牙痛若人向牙痛處打破漆桶管教身病心病俱消生死涅槃如夢。</p>
<p>上堂二月初十好箇消息盡大地人[跳-兆+孛]跳不出喝一喝云百年三萬六千塲反覆元來是者賊。</p>
<p>幻有和尚忌辰拈香指真云大眾會麼者老和尚昔日不來今日不去然既不來又不去因甚一場特地為要大家知乃拈香云還會麼一瓣栴檀一盞茶分明眼裏又添沙。</p>
<p>施主請上堂春雲欲開未開春雨欲息未息日頭欲出未出行人欲歇未歇為甚如此只因途路不得力忽然雲開日出便是到家時節豎拂云還見麼若也見得徹去管教當下心息。</p>
<p>僧梵音請上堂妙音觀世音梵音海潮音勝彼世間音以拂子擊香几云不是世間音復鼓掌云不是世間音老僧忉忉呾呾鼓兩片皮不是世間音且是什麼音若將耳聽終難會眼處聞聲方始知以脚跟打法座云還見麼便下座。</p>
<p>上堂本來無物可評論未悟之人妄見分忽若迸開頂門眼大地山河一口吞。</p>
<p>上堂今朝三月十五佳節時當穀雨農夫浸種拋秧蠶婦剪桑勤苦爾我林下人作麼生舉措驀拈拄杖云龍袖拂開全體現象王行處絕狐蹤。</p>
<p>上堂鏡不自照刀不自割風不自涼火不自熱今日四月初一孟夏稍熱且道何物若也識得天地日月森羅萬象無纖毫過患脫或未然來年更有新條在惱亂春風卒未休。</p>
<p>佛誕上堂今朝正是四月八淨飯王宮生悉達祇為時人不知因年年枉遭惡水潑眾中若有知因者出來為者老漢雪屈良久云若無雲門大師來也拽拄杖下座一時打散。</p>
<p>上堂舉僧問雲門如何是透法身句門云北斗裏藏身大慧道雲門老人恁麼道只答得法身句未答得透法身句今日或有人問徑山如何是透法身句向他道蟭螟眼裏放夜市大蟲舌上打鞦韆通玄又且不然有問如何是透法身句劈脊便棒縱使不會管教永劫不忘。</p>
<p>受金粟請落版同眾赴上堂縣起也杲日當空放下也孤明歷歷不縣不放諸佛莫知鬼神罔測且如符到奉行一句作麼生道九萬里鵬纔展翼百千年鶴便翱翔。</p>
</div>
<div class='div-other'><a id='mulu11' />
<p class='h2'>住嘉興海鹽金粟山廣慧禪寺</p><p>山門佛語心為宗無門為法門新長老打破牢關一任擎頭戴角。</p>
<p>佛殿釋迦已過去彌勒猶未來正當恁麼時法柄在阿誰手裏乃展坐具云徧覆三千及大千。</p>
<p>土地堂伽藍神叢林主一瓣香兩手舉。</p>
<p>祖堂西天四七東土二三盡在者裏默默地商量箇事今日一時捉敗且道以何為驗插香云以此為驗。</p>
<p>眾請陞座拈香云此瓣香端為祝延今上聖壽恭願萬邦歸聖化八表偃干戈次拈云此瓣香從無始劫東擲西拋忽於窮途半路[(冰-水+〡)*ㄆ]拾得來三回拈出爇向爐中端為供養荊谿禹門堂上幻有先師用醻法乳<span class='corr'>斂</span>衣敷座上首白槌云法筵龍象眾當觀第一義師云第一義諦一槌粉碎了也還有鋸解不開底衲僧試出來對眾舉看良久云一眾既然悋慈山僧不免自作一塲賣弄去也通玄峰頂聳壑昂霄金粟山頭坐斷十方所以道法隨法行法幢隨處建立掀翻是非窠窟截斷生死根株三世諸佛聞風結舌歷代祖師覿靣藏鋒一切眾生退身有分現前大眾自合知歸恁麼告報如將惡水驀頭潑汝諸人了也還知風吹不入雨打不濕去處也無設或未知萬古碧潭空界月再三撈摝始應知復舉法燈云山僧卑志本欲深棲巖竇隱遯過時奈緣先師有不了公案出來為他了却時有僧問如何是先師未了底公案燈打云祖禰不了殃及兒孫僧云過在甚麼處燈云過在你殃在我師云山僧本志亦只如然祇緣人人有箇現成公案出來相為了却忽有箇衲僧出來道既是現成公案因甚却要了拈拄杖打云橫按鏌鋣全正令太平寰宇斬癡頑下座。</p>
<p>上堂六月初一時當毒熱畗人陞座夾背汗出恁麼告報還信得及也無若信得及管教當下心息若信不及各自反手摸取看是甚麼意旨。</p>
<p>上堂八月中秋不寒不熱簡點將來識情難測翻笑寒山子有心似秋月世間多少人却認光影說誰知明月下元是昔愁賊喝一喝復舉楞嚴道見見之時見非是見見猶離見見不能及師云釋迦老子到者裏恰似計窮力極轉身不得不肖兒孫為伊出手去也見見之時見非是見見猶離見見不能及有人問我正好攔腮劈脊若知棒頭落處管教全體透徹何以脫體頓超知見外方名越格自䌛人。</p>
<p>上堂箇事明明絕覆藏老僧有口難分析無奈時人不解薦眼睜睜地還如瞎所以道彌勒真彌勒分身千百億時時示時人時人自不識汝諸人識不識驀拈拄杖云若不識拄杖子善甄別為諸人重漏泄直須當頭點破管教棒棒見血喝一喝下座。</p>
<p>大眾請師上堂師云老僧與你去直至法堂眾擬作禮師云為上堂了遂歸方丈。</p>
<p>上堂五月五是端午九月九是重陽即今却好箇時節諸人不用別商量所以道三玄三要事難分得意忘言道易親一句明明該萬象重陽九日菊華新雖然老僧更向註脚下添註脚三玄三要事難分自知較一半得意忘言道易親無者閒心情一句明明該萬象眼華作甚麼重陽九日菊華新喝一喝下座。</p>
<p>上堂問十五日已前即不問十五日<span class='corr'>已</span>後又如何師云明日月漸虧進云明日後又如何師云三十日來與汝道進云即今事作麼生師云速退速退乃舉僧問雲門如何是諸佛出身處門云東山水上行佛果道天寧即不然有問如何是諸佛出身處熏風自南來殿閣生微涼老僧又不然有問如何是諸佛出身處劈脊便棒。</p>
<p>漢月藏首座請上堂示臨濟宗旨來源一僧出問如何是和尚惡水潑人師便打僧擬開口師直打出法堂云者便是臨濟宗旨復陞座云我禪門一事自世尊說法四十九年臨末梢頭於靈山會上拈華默顧大眾時百萬人天皆不知落處唯迦葉尊者破顏微笑世尊云吾有清淨法眼不立文字付囑摩訶迦葉廣流傳化母令斷絕謂之教外別傳至二十八祖到東震旦國直指人心見性成佛一日索門人各呈所見唯慧可大師只禮三拜歸位而立謂之得髓傳至六祖出南嶽青原二派有以言句疏通直指有以全機大用直指雖總為直指言句直指令人多著意見蹉過直指之旨故南嶽受六祖密囑於言句中合機用謂馬祖云如牛駕車車若不行打牛即是打車即是後人尚多以意解以牛喻心以車喻身即如此解豈可謂單傳直指不見馬祖與百丈行次見一羣野鴨子飛過祖云是甚麼丈云野鴨子少間又問甚麼處去也丈云飛過去也祖扭丈鼻負痛失聲祖云又道飛過去也丈乃有省丈再參時祖以目視繩牀角拂子丈云即此用離此用祖云你向後開兩片皮將何為人丈取拂子豎起祖云即此用離此用丈挂拂舊處祖震威一喝丈乃悟旨後因黃檗辭參馬祖去丈云馬師已過去了檗問馬祖存日有何言句丈云老僧被他一喝直得三日耳聾檗乃吐舌丈云子後莫承嗣馬祖去麼檗云不然今日因師舉得見馬師大機之用且不識馬師若承嗣馬大師以後喪我兒孫故後臨濟三度問佛法的的大意檗只棒三頓濟後出世唯以棒喝接人不得如何若何只貴單刀直入時月出眾禮拜起便喝師云好一喝月又喝師云你更試喝一喝看月禮拜歸眾師乃顧月復舉僧問古德云朗月當空時如何古德云猶是階下漢僧云請師接上階古德云月落後來相見且道既是月落後又如何相見月便出法堂師便下座。</p>
<p>上堂問海眾雲從慈霖天霔現躍飛騰則不問如何是驅雷掣電底句師便喝進云恁麼則金粟華開寶林果熟去也師又喝蔡居士問一拳打破黃鶴樓一脚踢翻鸚鵡洲打破踢翻即不問如何是一拳一脚師云今日且放過你乃舉起拄杖云舉一不得舉二放過一著落在第二擲下去落二去也且一又如何舉便下座。</p>
<p>晚參開爐恰三日那事全然沒消息有消息寒者寒兮熱者熱忽然寒熱兩忘時試問諸人是何物良久喝云不煩久立。</p>
<p>上堂問一陽來復萬物資生萬物資生即不問一陽在何處安身立命師云天上天下進云正當恁麼時心空及第去也師云脚跟下更少一頓在乃云有問有答便落言詮無問無答即沈寂默沈寂默即成誑滯言詮即成謗所以道不可以言語造不可以寂默通語默向上有條通天大路又且如何良久云白日青天全體露下座。</p>
<p>師誕眾請上堂出家人與世人差悟徹無生透死涯為我慶生應有死何殊病目見空華諸人直下信得及去則不見有生不見有死淨裸裸赤灑灑證取自家境界豈不慶快平生敢問諸人畢竟如何復云證得當陽第一機箇中無是亦無非生死兩關都<span class='corr'>踢</span>脫便是心空及第歸。</p>
<p>上堂問如何是金粟境師云四野桑田如何是境中人師云金粟山頭望進云人境已蒙師指示擊鼓陞堂事若何師云瞻之仰之問上無佛道可成下無眾生可度即今陞座還有為人處也無師云好與一棒進云過在甚麼處師云猶嫌少在問金粟山頭密雲彌布大悲院裏法雨洪施為甚麼地溼樹猶枯水深龍困伏師云汝施設看僧以坐具作舞師與一棒云且道是賞你罰你問教中道吾今為汝保任此事保任即不問如何是此事師打云棒頭有眼乃云天晴日頭出雨下地上濕此事極分明問著皆擬測休擬測試看途中人頂傘田中人戴笠若擬測更參三生六十劫。</p>
<p>上堂問未白椎前學人已問也請師即今答師打云為你答了也即今學人現問也請師向未白椎前答師打云為你答了也學人即今總不恁麼問也請師亦不恁麼答師打云為你答了也進云蒼天蒼天師又打進云爭奈傍人有眼師連打三棒進云善知識難謾師云休將惡水潑人乃云若論此事畗塞乾坤三世諸佛歷代祖師天下老和尚都從箇中出現乃至若天若人若僧若俗一切眾生盡向裏許流出只要箇漢於念未生前一提提得不被聲色籠罩玄妙知解轉變管教頭頭上全彰物物上獨露自然一處明去千處萬處光輝一機轉去千機萬機透脫所以道日用事無別唯吾自偶諧驀拈拄杖云且道龐老子在甚麼處安身立命悟徹本來堅密身永證金剛無量壽卓拄杖下座。</p>
<p>上堂問未離兜率已降王宮未出母胎度人已畢即今集眾陞堂又復何為師云為汝不薦進云特地一塲愁師云靣皮厚多少僧喝師云果然不識羞問十方諸佛歷代祖師父母未生<span class='corr'>已</span>前甚處安身立命師便打已生後甚處安身立命師復打即今甚處安身立命師又打僧轉身云釋迦大師來也請和尚答話師亦打乃云施主殷勤請陞座誰知老僧無法說僧俗男女本平等摩訶般若波羅蜜卓拄杖下座。</p>
<p>上堂問學人擬渡龍門乞師一接師以拂子作釣勢僧擬進語師云領取鉤頭意莫認定盤星問從上宗乘本是一箇鼻孔為甚麼後代分宗列派請師明示師云裂破舌頭進云如何是臨濟宗師云一棒打殺如何是雲門宗師云一喝便死如何是溈仰宗師云相你跳他圓相不出如何是曹洞宗師云待汝死了活來道如何是法眼宗師舉起拂子云會麼進云五家宗派蒙師指未知和尚是誰宗師與當頭一棒云試為老僧分析看乃云入門便見賔主歷然開眼便明萬彚齊現若向賔主歷然處會未免無名立名無相見相遂見天是天地是地山是山水是水僧是僧俗是俗男是男女是女佛是佛祖是祖種種差殊若向萬彚齊現處見則天不是天地不是地山不是山水不是水僧不是僧俗不是俗男不是男女不是女佛不是佛祖不是祖賔不是賔主不是主一道平等浩然大均且兩頭不涉獨脫一句作麼生道還委悉麼雲有出山勢水無投澗聲便下座。</p>
<p>乘白禪人請上堂若論此事本來成現擬心則差強言則隔纔若擬心被心隔擬性被性隔擬佛被佛隔擬眾生被眾生隔擬僧被僧隔擬俗被俗隔擬凡被凡隔擬聖被聖隔擬禪被禪隔擬道被道隔擬教被教隔擬明被明隔擬暗被暗隔擬色被色隔擬空被空隔擬善被善隔擬惡被惡隔擬有被有隔擬無被無隔擬智被智隔擬愚被愚隔擬非被非隔擬是被是隔擬靜被靜隔擬動被動隔擬得被得隔擬失被失隔擬黑被黑隔擬白被白隔擬生死被生死隔擬涅槃被涅槃隔設若不擬被不擬隔總之凡有所擬被一事隔驀拈拄杖云正當恁麼時作麼生道不隔底句見月休觀指歸家罷問程擲拄杖鼓掌云還見麼下座。</p>
<p>上堂今朝七月十五日盡十方僧自恣時地獄罪人乘此力鐵網鐵圍都解離驀拈拄杖云當恁麼時自恣一句作麼生道世出世間俱不顧楖[木*栗]橫擔信步行。</p>
<p>上堂有說皆成謗無言亦不容兩頭俱坐斷撒手出當中還有恁麼人麼問瞿曇無語濟上絕言和尚終日喃喃是何意旨師云為汝不薦進云殃及兒孫師云放汝三十棒問鐘鼓丁東金相煒煌滿眼滿耳無覆無藏祇如聲色未萌睹聞莫及正恁麼時乞和尚通箇消息師默然良久乃震威一喝進云人間四月春光盡金粟秋來菊正開長恨春歸無覔處誰知轉入此中來師云葛藤窠裏藏頭縮尾乃云默時說說時默大施門開無壅塞爭如臨濟小廝兒赤手全提白拈賊喝一喝下座。</p>
<p>開爐上堂般若如大火聚擬之則燎却靣門驀拈拄杖連卓云當爐不避火者與拄杖子相見問正偏兼帶即不問臨濟家風事若何師便打僧擬進語師復打云再犯不容乃云火燄為三世諸佛說法照顧眉毛多少莖三世諸佛立地聽歷歷分明赤骨惺死柴頭發渾身燄始可聮輝繼祖燈。</p>
<p>上堂今朝十月十六天色陰晴反覆不欲隨世變遷悟取本來靣目若是已過關者聞恁麼道掉臂而去二六時中折旋俯仰無非本地風光脫未諳悉二六時中末免業識茫茫無本可據敢問諸人如何是本來靣目喝一喝云還見麼地缺東南天傾西北復喝一喝下座。</p>
<p>上堂問清淨本然云何忽生山河大地師云眼華作麼進云如何是清淨本然師云腦後見顋乃云當陽一著無啟口處正眼洞明無迴避處所以道有一物明歷歷黑似漆上拄天下拄地常在動用中動用中[(冰-水+〡)*ㄆ]不得驀拈拄杖云穿却了也諸人還委悉也無若委悉得日用之中折旋俯仰無非本地風光若不委悉百姓日用而不知喝一喝下座。</p>
<p>師六旬初度上堂人人盡道今日生誰謂老僧此日死但了死生箇一時莫問世間華甲子。</p>
<p>追嚴上堂重陰極盡一陽生萬化甦回省舊容赤骨條條全體露了無一物見枯榮既不見枯榮即今眼眼相覰是箇甚麼若向者裏見得徹覰得透便見施智樂二先人生本非生死本非死且坐斷生死路頭一句作麼生道脫體迥超生死見全身出沒絕行蹤。</p>
<p>蘊虛講主請上堂或是或非人不識逆行順行天莫測是非逆順都拈却無孔鐵鎚當靣擲驀拈拄杖云還見麼擊香几云還聞麼若也聞處精明見處透脫當下知歸更不者也周䌛豈不暢哉其或未然更據今日時節分明說破雲岫菴中講法廣慧寺裏參請老僧陞座舉揚急須直下猛省喝一喝下座。</p>
<p>上堂問劫火連天舉坐具云未審者箇壞不壞師云壞進云為甚麼壞師云放下來進云放下後又作麼生師云漆桶不快問兩手空拳一貧如洗正恁麼時還有受用處也無師云速禮三拜進云恁麼則國清才子貴家窘有郎賢師云脚跟蹉過乃云箇事由來本現成何勞三寸更施呈堂堂坐斷舌頭路歷歷孤明直下行喝一喝便下座。</p>
<p>上堂樹凋葉落明明脫體全彰雲散天空杲杲日輪當午正恁麼時霜風劈靣來諸人還覺寒毛卓豎也無若也覺得如龍得水似虎靠山日用頭頭全體露折旋俯仰沒遮攔喝一喝下座。</p>
<p>上堂有問有答正是業識茫茫無問無答亦是無本可據直饒聞恁麼道撩起便行未免落在山僧圈繢裏且不涉化門一句如何通信卓拄杖云舉頭天外看誰是我般人。</p>
<p>上堂今朝是諸人滿期之日又是諸人圓戒之辰亦是釋迦老子眼光落地時節若知釋迦老子眼光落地處便是諸人圓戒處亦是諸人滿期處何以長期短期千期萬期無非以悟為期若也悟去便知適來許多問答處遂舉拂云正恁麼時[(冰-水+〡)*ㄆ]因結果一句作麼生道擲下云鯨吞海水盡露出珊瑚枝。</p>
<p>上堂聲前一句無處出氣當陽一機直下猛覰直下覰透坐斷要津不通凡聖提得天上人間用去初無把柄到處<span class='corr'>逢</span>人驀靣欺直截單提全正令要令箇箇超佛越祖人人鼻孔遼天驀拈拄杖云當恁麼時如何通氣他家自有通霄路便下座。</p>
<p>上堂突出難辨坐斷千差萬別一塵舉起透徹萬別千差所以道一法若有毘盧墮在凡夫萬法若無普賢失其境界豎起拄杖云者是拄杖子如何是普賢境界若也放過從教徧界分身若不放過不免一椎粉碎何以為諸人漆桶不快。</p>
<p>解制上堂豁開頂門正眼見空向背安排洞徹足底根源蹋破住行蹤跡如是則淨裸裸赤灑灑沒可把無結制之可結無解制之可解正與麼時祇如路逢達道人莫將語默對且將甚麼對還委悉麼一僧出云雲開見日師云眼華作麼僧無語師與當頭一棒云冤家撞著對頭人兩兩相相無避處。</p>
<p>上堂茲因梵清禪人為師無聲請老僧陞座雖陞此座別無他說只述他天啟甲子年於通玄參老僧忘了他底問頭唯記得大棒打他一頓當時想未必能領略後來有箇會處乙丑到金粟見老僧云當時再大大打幾下免得今日來見和尚據此語者兄弟實在棒下見得透所以病四十餘日安安穩穩與尋常人不同大槩參禪人貴要生死心破生死心破不見有生死病苦可得生死病苦全體覺相故玄沙云亡僧靣前便是觸目菩提既是觸目菩提且道無聲兩三日甚處去也莫是燒了化了麼莫是不生不滅去了麼卓拄杖云還見麼下座。</p>
<p>上堂問傷嗟今古人幾箇知恩德今人古人則不問如何是知恩報恩師云惜取鼻孔進云此猶是報恩邊事如何是知恩師云鼻孔也不識乃云茲因如盛等五僧為薦師長父母適來乘白代請陞座云此五人俱無父母師長大眾者一句好箇消息何以據老僧看來不獨此五人無父母師尊盡大地一切人類俱無父母師尊祇因見有父母師尊便見有彼此人我各立種種分別取此舍彼取彼舍此遂有憎愛致成輪轉流浪生死故諸佛世尊起大悲心示現降生開示悟入佛之知見令向父母未生以前一覰覰透不唯自<span class='corr'>己</span>不從父母所生便見父母師尊一切眾生人人常光現前箇箇壁立萬仞則不妨與釋迦老子同箇鼻孔出氣所以道未離兜率<span class='corr'>已</span>降王宮豈從父母所生既未出母胎度人已畢豈從師長成立釋迦老子得者一著出世四十九年譚經三百餘會祇要人人明得者箇消息且道即今釋迦老子在甚麼處若知釋迦老子去處便見得父母師尊去處若知父母師尊去處便見得人人自<span class='corr'>己</span>去處若知自<span class='corr'>己</span>去處便報得父母師尊之恩正當恁麼時報恩一句作麼生道將此深心奉塵剎是則名為報佛恩。</p>
<p>施主請上堂問檀信敬持無米飯前來供養十方僧如何是應供一句師云此去杭州一百五進云應供一句蒙師指今日陞堂事若何師云敗也敗也露也露也進云大眾證明某甲禮拜師云好不識羞僧便喝師云再試喝一喝看僧又喝出堂師乃云此去杭州一百五步步何曾有回互一豪頭上通消息十方世界全體露卓拄杖下座。</p>
<p>高麗僧曇晦請上堂呈拄杖云箇條拄杖別無才祇點諸人眼豁開徹見本來真靣目不見凡胎與聖胎擲拄杖云見麼喝一喝復舉德山云今晚不答話問話者三十棒時有僧出禮拜山便打僧云某甲話也未問為甚却打某甲山云你是甚處人僧云新羅人山云未跨船舷時好與三十棒德山行逸羣之令格外提持固是好手老僧即不然待伊云新羅人便與連棒打出使伊做箇脫灑衲僧豈不快哉却云未跨船舷時好與三十棒者僧未免向新羅國裏躲根大似龍頭蛇尾老僧恁麼批判眾中莫有為德山作主者出來與老僧拄杖子相見無則老僧作一塲獨弄去也拽拄杖下座一時打散。</p>
<p>上堂今朝陞座為景西忌辰雖陞此座只可述伊見老僧始末因緣不說污言污語重新污伊了也伊於萬曆三十五年在紹興護生菴黃昏時屋角頭裏見老僧而有親意三十七年老僧行脚來秦山積善菴同住一夏亦未有省發處直至天啟甲子年老僧住金粟伊來同住遂於室中每每與伊痛棒一日謂老僧云某甲思和尚者條棒真是大總持說到此正似水潦和尚參馬大師問如何是祖師西來意馬大師云向前來與汝道潦向前大師與伊攔胸一蹋蹋倒潦起來呵呵大笑云百千法門無量妙義只向一豪端上識得根源去也豈不似景西禪人於棒下識得根源而謂大總持耶雖然祇有一件不得滿他願每每到室中索老僧拄杖打人此在本分中為妄念然亦參禪人利<span class='corr'>己</span>利人之願也何以起身云將此深心奉塵剎是則名為報佛恩卓拄杖下座。</p>
<p>開爐上堂金粟今日開爐竟無半箇榾柮莫言冷落空疎要凍諸人徹骨苟徹骨撞頭磕頟乾坤窄喝一喝下座。</p>
<p>董爾立請上堂聲前一句人人本具放過一著落在第二若不放過打出骨髓因甚如此只為諸人不自薦取若也薦取所立卓爾以拄杖擊香几云還薦麼卓拄杖下座。</p>
<p>師誕日上堂一年一度生一年一度老當人透過兩重關白髮童顏非老少非老少脫體翻成無價寶嗟見時人不善諳到頭哀送埋青草喝一喝下座。</p>
<p>彌陀誕日僧本光請上堂老僧昨日是生日彌陀今日是生日我比彌陀先一日三世諸佛從此出所以道一切諸佛及諸佛阿耨多羅三藐三菩提法皆從此經出既從此出可謂諸佛老僧兒老僧諸佛父諸佛父法爾迥超凡聖路我見燈明佛本光瑞如此說甚娑婆并淨土喝一喝下座。</p>
<p>上堂問世尊睹明星意旨如何師云瞎進云將謂和尚忘却了也師云漆桶不快僧喝師拈棒僧云元來元來便禮拜師云元來元來乃云今朝正是臘月八釋迦老子悟時節年年大地普皆知試問諸人徹不徹苟徹也與世尊把手共行不徹也且道過在阿誰拽拄杖下座大眾走散。</p>
<p>春朝上堂春日晴黃鸝鳴聲聲無別事口口喚人惺且作麼惺等閒識得東風靣萬紫千紅總是春春即且置敢問諸人如何是東風靣殿前犬子吠門外有人行驀地喚伊回首看元來鼻直兩眉橫且道伊是阿誰喝一喝云參。</p>
<p>上堂問方今疆塲多故聖主焦勞如何得干戈不動天下太平師云未問已前早太平進云恁麼則萬民樂業去也師云阿誰不願乃云當陽曉示人人越故超新覿靣提持箇箇全身遠害若是上根利噐聊聞舉著剔起便行却較些子更若佇思停機掠人涕唾正是韓盧逐塊所以道平地上死人無數灼然出得荊棘林是好手一句作麼生道敵勝還他師子子出羣須是丈夫兒。</p>
<p>上堂人人本具箇箇圓成雖是當頭道著未免覿靣謾人何以諸人聞恁麼道徃徃依語生解便將人人本具箇箇圓成當自<span class='corr'>己</span>本命元辰豈不謾自了也若有不受謾底明明白白見得透悟得徹則一念不生全體寂滅更有甚麼為緣為對為障為礙所以龐居士問石頭大師云不與萬法為侶底是甚麼人頭掩其口復持此語問馬祖祖云待汝一口吸盡西江水即向汝道士於言下大悟作偈云有男不婚有女不嫁大家團圞頭共說無生話試問諸人作麼生是無生話一僧纔出師打云棒下無生忍臨機不見師僧擬議師復喝云堂堂大道無人識頂門正眼廓周沙下座。</p>
<p>上堂施主請陞座對眾難啟齒覿靣便相呈也是落第二何以諸人分上著不得者等閒家具便恁休去多少省力其或未然只得將錯就錯向第二義門打葛藤道威音王<span class='corr'>已</span>前赤灑灑盡未來際淨裸裸即今各各寒威凜凜本無彼此人我既無彼此人我且道是箇甚麼還委悉麼從來千聖莫能識造次凡流豈可名。</p>
<p>解制上堂解開布袋口衲子都抖擻一一如虎龍人人攙前走世法出世法一切通莫受力用要機先莫著隨人後不隨老僧言始可為分付所以道古聖不安排至今無處所還委悉麼逢人覿靣欺堪作師子㖃喝一喝下座。</p>
<p>過荊溪埽龍池幻和尚塔曹琅玕等請於城中萬壽法藏禪寺上堂山僧出家將及四十載別也無成得甚麼事祇明得祖師西來直指人心見性成佛一著子今日承眾居士命陞此座爭敢囊藏被葢必也八字打開為諸人直指去也遂拈拄杖旋指云見麼會麼若也見得透會得徹二六時中覿體全彰折旋俯仰全身運用無動相可見靜相可立無心可明無佛可成無眾生可度何以不見道心佛眾生三無差別既無差別即說箇心佛與眾生都在其間即說箇佛心與眾生都在其間即說箇眾生心與佛亦在其間如是則說一即三言三即一既其一矣即說箇心佛眾生亦是對待而言強生分別若不分別山僧到此有口如啞有耳如聾言語道斷心行處滅故達磨盡力祇道不識二祖覓心了不可得然雖如是沒量大人亦是應機之說似向死水淹却不肖兒孫另出隻手以一莖草作丈六金身用以丈六金身作一莖草用為諸人重指點去復拈拄杖旋指云還見麼棒頭有眼明如日要識真金火裏看卓拄杖下座過姑蘇鄧尉山埽萬峰寶藏兩祖塔檀越周居實趙藎菴等請上堂漢月藏公問問也打不問也打飽領多矣今請別垂方便師便喝進云打也問不打也問呈似多矣此時另轉家風師亦喝藏轉身云大眾一句了然超百億粉骨碎身未足醻各禮一拜答謝師恩眾禮拜起藏進身數步云末後一句始到牢關最後之機乞師賜棒師云靣皮厚三寸藏復禮歸眾徹頂目問從上來事分付阿誰師云腦後見顋進云恁麼則臨濟一宗全承渠力師云脚跟下更須喫棒進云謝師指示便禮拜師乃云今日不肖兒孫高陞遠祖之堂不必更說偈言覿靣為眾舉揚急著眼莫思量逴得便行真漢子人間天上更無雙師卓拄杖藏率眾禮拜便喝師便打下座。</p>
<p>過海鹽天寧寺眾請就千佛閣基上堂偶來天寧寺眾請高登座<span class='corr'>已</span>是覿靣呈何須更話墮若人如是會當下便安妥其或未然更向第二義門舉箇古人通箇消息不見廣額屠兒至世尊前放下屠刀云我是千佛一數今日若貴若賤若僧若俗若男若女人人俱登千佛寶閣基上一一莫非千佛之數還信得及麼若信不及山僧更向十字街頭呌喚去云我不敢輕於汝等汝等皆當作佛便下座。</p>
</div></div>
<p class='juan'>密雲禪師語錄卷第二</p>
<div class='div-w'>
<p class='h1'>音釋</p>
<div class='div-note'>鵬<p style="margin-left:1em"><span class='note-inline'>(蒲登切音朋大鵬鳥也鯤魚所化)</span>。</p>
翼<p style="margin-left:1em"><span class='note-inline'>(逸職切音弋羽翼)</span>。</p>
䳇<p style="margin-left:1em"><span class='note-inline'>(罔甫切音武鸚䳇能言鳥鵡同)</span>。</p>
覷<p style="margin-left:1em"><span class='note-inline'>(七慮切朔去聲同視也言作[目*虛])</span>。</p>
舷<p style="margin-left:1em"><span class='note-inline'>(胡千切音賢船邊也)</span>。</p>
掠<p style="margin-left:1em"><span class='note-inline'>(力灼切音略奪取也)</span>。</p>
</div></div>
</div><!-- end of div[@id='body'] -->
</body></html>