<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu175' />
<p class='juan'>密雲禪師語錄卷第十<span class='note-inline'>(年譜附)</span>　　　庶十</p><p class="byline">繼住明州天童寺嗣法門人道忞編</p>
<div class='div-other'><a id='mulu176' />
<div class='div-other'><a id='mulu177' />毅宗烈皇帝崇禎元年戊辰<p style="margin-left:1em">師六十三歲以謝事告諸檀越將為拂衣之舉時徐中丞從治朱侍御泰禎曹侍御谷皆再輓莫回而鍾孝廉鴻穎載言曰師為子糓住四春秋矣屈千日為穎自效犬馬之地遂不哀憐穎乎師惻然為留之岳大司馬元聲以嘗見紫栢尊者亦獵三教遺言遂自撰禪門口訣詣師就正藉一言以流通焉師展卷見一實字即指問曰此字如何解說岳擬議云卻解說不出師曰恁麼則虛言了岳面熱不能答去後復致書云一見和尚心甚念世出世法還須落草盤桓頌古見教師答偈曰須知一念未生前世出世法不可得祇憑者箇老源頭世出世法通貫徹聞師拂衣復致書云此時宜靜不宜動家中人不打鄉談和尚自理會師答曰老僧從來不見有動靜居士既有宜靜不宜動取捨情存此是門外漢未夢見在陽羡吳問卿居士亦以書上聞禪師於嘉禾大倡宗風海內法侶泉涌雲集非具大神力曷以臻此但古尊宿有識超三界而終日悶悶不立一宗不豎一椽不蓄一徒如趙州八十猶行脚者盛名之下猶望禪師韜光內<span class='corr'>斂</span>[(冰-水+〡)*ㄆ]眎返聽又云古人接引後學機權不等有不下禪牀接者有至三門外接者隨其根器各有淺㴱若徒以庭前栢樹子為題禪師之頓即後學之鈍尤祈吾師巧譬曲喻無以一棒一喝塞責可也師復云讀手教見門下愛我深矣至矣第貧道固是個不識好惡漢故不知有可禪牀上接者有可三門外接者故亦不見有一人可為徒者也故有眼亦如盲者也有耳亦如聾者也如是則不見有眎可以[(冰-水+〡)*ㄆ]者也亦不見有聽可以返者也亦烏有光可以韜者也若見有可以禪牀上接者有可以三門外接者即見有可以為徒者人相未空我見未忘分別念存造種種業弗敢為也又云心無分別則無取舍無取舍則無憎愛無憎愛則無業識無業識則從心所欲不踰矩焉題玉芝禪師象贊為抱朴蓮禪師題禹門傳和尚真贊<span class='note-inline'>(二)</span>復錢性符問道書示太虛藏禪人病中法語答蔡大中丞懋德十七問一時傳[番*支]諸方遂各有答頌焉秋建護世四神王寑殿與齋庫泡湢之屬一撒而新之冬過秦谿為鍾海槎父對靈小叅。</p>
二年己巳<p style="margin-left:1em">師六十四歲正月於法堂之右方鑿山開址覆屋五間為函丈之室遂有僧問師和尚造方丈向甚處下柱脚師云向汝頭頂心下完後向甚處開門師云一棒打開門開令學人如何入師云看脚下初師正寑止三楹而康僧象設分其半故席前之地不盈尺眾以自居廣廈而師處湫隘不自安乃各出衣盂為建造之二月命門弟子王朝式及昌侍者申狀於周少常伯乞傳和尚塔上之銘三月與萬峰漢月藏東塔破山明書多規誨法門大體事四月丈室告厥成功眾擇日請師居之八月受福建黃檗山萬福禪寺之請九月歸受業埽傳和尚塔還禮先塋舉族來觀其老者語少者曰吾上世之卜此地也得師之貞利見千丁今五世以來吾戶不加增而斯人繞萬指受地之靈乃夫夫也邪咨嗟不已至善權埽樂菴祖塔曹琅玕居士等迎請說法於城中萬壽法藏禪寺有山僧出家將及四十載別也無成得什麼事祇明得祖師西來一著子等語還過姑蘇鄧尉山天壽聖恩禪寺埽萬峰寶藏兩祖塔嗣法漢月藏護法趙大中丞士諤周孝廉永年等迎就本山陞座說偈曰今日不肖兒孫高陞遠祖之堂不必重說偈言覿面為眾舉揚急著眼莫思量逴得便行真漢子人間天上更無雙時郡之士紳若汪給諫國拄胡度支子浩劉憲副錫玄徐內史容等皆齋候於城東之瑞光寺而僧俗男女聞師之來萬眾喧闐街衢巷陌為之不通乃登塔之絕級一受瞻禮焉過虎邱埽隆祖塔闔寺辦嚴而譁逐愈甚遂不及舉上而還過松陵舟人不敢維舟近岸僅於中流受熊明府開元一齋過秀水為孝子金善鎔對靈說偈秀水年年秀青山歲歲青祇因人不覺剛自見遷更以拄杖擊靈几云擊碎蟠桃核方見舊時仁急薦取好惺惺頓證無生地高登安樂城崇成無漏業端坐寶蓮心十月結冬制舉費隱容為第二座時眾滿萬指矣。</p>
三年庚午<p style="margin-left:1em">師六十五歲正月過武原郡丞湯道衡迎於官衙齋畢就請天寧千佛寶閣基陞座二月過武林眾請說法於報國禪院赴閩川黃檗請也黃檗為運禪師脫白之地故至三門有昔日遠祖斷際禪師從此出今日不肖兒孫從此入雖然出入不同要且同為標格之語三月廿七日入院四月十五日開堂垂示云一葉扁舟泛海中乘風來到福城東洪波浩渺無餘事只作拋綸擲釣翁因觀葉相國文忠公詩嘉念之次韻四首以寺為文忠題請朝命所復也今錄其一及第心空選佛場箇中無地列隅方一豪透體豁醒眼十界通身見法王迷去妄分人與我悟來了却短和長回頭直下情無倚便是高登彼岸航五月受香城圓初上人齋需偈為題云暫為黃檗主請作香城客齋罷索予言予言絕標格研磨半錠墨污却一張白舉筆盡力揮○字不著畫欲會西來意問取門前栢覿面豁然惺撞破乾坤厏六月示定觀時默誕生三禪人偈復葵山彌陳我萬葉內史益蕃問道書清漳王大司憲志道幼歲得省發以就正無人每致生晚之歎因見師垂示語不覺身心踊躍遣使走福唐致書與師曰法錫南來遂令黃檗千年道場儼然未散祇此道場非古非今然不因師來爭知非古今也大師為人不惜身命寧使喪身失命終不為開第二門此是徹骨徹髓獨超千七百則宗門而遠近傳者多作棒頭商量或言可度有智人不可度無智人或曰止可度未悟人不可度已悟人如此等見蒼天蒼天敝漳近有僧定觀者歸述六月一日上堂法語云若汗淋淋時是乾爆爆時如何若乾爆爆時是汗淋淋時如何此是向芒芒無可據中抉出人人眼睛令他自見又云人世易度大法難逢一番蹉過百劫千生願埀頂門一鍼毋曰五百里外棒頭不到也七月復遣使致書曰讀教札身心踊躍歡喜無量學人秊來捨身捨命祇為絕後再穌一著來教直拈出此句真棒著了也知痛了也疑於此疑信亦於此信了也又云亦為前來紛紛起惡知見者皆為不知棒頭是何物不敢不強生分䟽亦欲令後來有真痛痒者稍知十方三世四生十地總在拄杖子裏一握一掌一棒一條不作暗糢糊亂猜也師之所荅僃見語錄時檇李諸檀督師還浙甚嚴僧俗聞之奔走攀留如失依怙如薛君秉鉉書云聞象駕不日言旋遂使黃檗道場復作雲封古剎奈何奈何眾情若此八月離黃檗葉文忠公孫晟與暹迎師至府第為先君對靈小叅留九日過侯官眾姓請於西禪陞座為留三日九月達武林僧俗迎至鳳林說法因於昭慶受齋時岳司馬在焉相見之際師以佛法真實相為遂至牴牾十月師還金粟撾鼓告眾以清規估唱式分裱衣盂竟飄然拂衣而去道過吳門以舟車勞頓腹疾旋作門弟子乃迎歸北禪調侍故冬月誕日眾勉請陞座說偈云山僧六十有五素來不涉迷悟無端痢疾三年累得通身骨露若人如是證明管取超佛越祖日用二六時中直教更無差互若能如是行持定證金剛堅固試看碓坊蹋碓人終日未嘗移一步蘇州城有六座門門門有路通人路可惜無人簡點知其數臘月明州黃司李端伯嚮師之久聞退院正欲迎[言*口]會慈之永樂禪院成覬得師主之乃致書曰往歲獲侍壽昌始知宗門別有長處然客塵煩惱纏累不休丁卯季秋偶過開先小憇坐參踰月驀然撞倒銕山然纔開口時又覺有物為礙雖屢承博山提誨猶抱疑情靜地思量須到古人大休歇地不應得少為足以自昧生平也客冬偶到武林小菴得睹大師語錄雷轟電掣儼然臨濟兒孫庶幾一覲威光以領吾師熱棒耳永樂禪院荒廢幾數十年近蒙蕭道臺盡力護持故物漸復然譒揚大教正須金粟如來也伏望慈悲憫念速賜光臨俾博地凡夫頓斷多生結習耳師畣書既悉來機復以自養待盡不能領眾為辤而司李與祁大中丞彪佳必欲致師遂復有鄮山阿育王廣利禪寺之命焉。</p>
四年辛未<p style="margin-left:1em">師六十六歲元日受阿育王寺請為玄津上人書偈於船子和尚推蓬室記之後人日發蔡坦如問道書上元日別吳門登舟解維二月一日抵明州駐天寧受眾姓齋三日入院十五日司李就請本寺開堂指法座者便是大司李大護法於丁卯秋廬山開先寺撞倒底銕山今對人天眾前扶起去也還見麼遂陞一眾雜然稱善舉達澄昭為第二座題雲門湛然禪師真贊為海昌黎眉居士制先覺宗乘序三月過天童景德禪寺埽應菴密菴兩祖塔時寺僧明貫<span class='corr'>已</span>白郡司李王邑侯章士紳李侍御遵徐侍御之垣檀越徐有[木*巳]等請主太白名山而檇李吳太常伯中偉徐大中丞從治虞給諫廷陞請再主金粟兩郡交迎幾致違言師乃集眾告曰老僧住院唯汝之故今日去止亦唯汝之故汝等其自裁之聲問眾曰住天童耶住金粟耶舉眾譁天童師意遂定然猶不忍絕故知更與檇李諸檀訂一期相見之盟焉四月三日入院至佛殿基有虛空作殿日月為燈之語葢天童自晉義興開山宋宏智中興以來號江南第一寶坊故宋舒王安石有句曰二十里松行欲盡青山捧出梵王宮可想見之而滄桑代變晉殿唐宮不能與円崕翠壁磨歲月強半湮沒僅餘甲乙相傳之予院者五然皆苔蘚生房荊搸滿院古先列宿之風陵夷至此極矣師乃為作興修偈曰太白山下天童寺洪水漂流殿如洗普告四眾諸檀那大家出手共扶起司李亦次以偈偈曰太白峰高禪林牓樣一朝平地起風濤推倒黃金瑞相而今重整舊家風安住十方龍象面面玲瓏全無遮障要明者段因緣問取堂頭和尚五月至金粟八月還天童過明州司李迎歸公署乞留再信師一宿而別故有官衙扣擊及請益盛公因緣之語盇師入閩時有盛上座者不自來見乃致書於師有濫付非人之譏故師復云盡大地誰是非人者請上人指出看若指不出祗可懸梁縊死夢筆山中而司李疑為太甚師哂之別後乃疏導其意<span class='note-inline'>(云云)</span>司李大為愧服以書與師曰承示盛公一段公案乃知大師直截為人抑逼瞎驢使他無轉身通氣處正宗門所謂殺人刀也盛公孟八郎漢帶累天下明眼作家正不妨存者段葛藤俾渠有出身之路耳每服大師手段辛辢與諸方說老婆禪者迥殊要使大地眾生箇箇阬陷非僅為盛公一人也仍為作真贊曰菩薩面夜叉心惡聲流[番*支]滿樷林禹門浪急龍騰處翻轉山河大地沈佛也打祖也打眼光爍破四天下阿師太似敗家婆教得孩兒會相罵牛頭沒馬頭回狂風驟雨滿天來四方八面相追逼縱有神通掣不開行脚僧會不會腦後一槌百雜碎沙界眾生結大冤禿奴忒殺無慚愧風顛漢老成魔諸方那箇奈伊何巗頭獨見大人相直向德山頭上屙咄九月復為黎睂居士制五家語錄序時道聲益振王公大人皆自遠趨風至忘位貌之崇如錢相國龍錫之入山問道方侍御震孺之虛往實歸駸駸與歲月增長方通所得於師曰謁大師語及工夫不切實蒙師劈面作掌矍然汗下敢呈短偈兼以為別倚牆靠壁多生謎賺海偷天似也無劈面原來真箇熱更從何處說糢糊百城烟水阿誰邊一宿天童大有緣歸去千山盡紅葉誰云渡口有江船至小白嶺再呈偈曰說去一直便去那怕雨泣風愁為甚不生猶豫被師捏過鼻頭十月為還源本其侍者題自真贊十一月作慰司李書有生死二字能迷卻天下人亦能悟卻天下人所以古人聞紅輪必定沈西去未審亡靈往那方而孝子哭哀哀古人便悟豈非悟者亡者哭者同歸無二無二無二分無別無斷故等語以司李丁太夫人艱扶襯歸豫章也十二月復爾赤馮居士問道書為破山明道生本題自真贊。</p>
五年壬申<p style="margin-left:1em">師六十七歲四海雲從人人步道履德規繩不束而嚴其久侍籌室相與紀綱翼贊者則有若石奇雲唯一潤鹽梅鼎牧雲門佛音智空林遠林野奇山幢懷古津用高原普南源融肇心啟法海訓一拙立雪浦琮梅菴宜之輩皆樷林老成故師次眾韻有曰從今一日不離山肅肅雍雍雲水環獅象潛藏一隊裏龍蛇混雜眾群間老僧棒棒棒誰意衲子惺惺惺孰顏記取他年出林去莫教放過上頭關示若愚廣雪浦琮二禪人偈作天童即景十三首傳法偈一首荅鍾海槎張元岵李仲堅周君謨四殿元問道書為王金如題自真贊實印禪人題出山大士贊復黃司李偈著據評說發難詶詰共萬有餘言以明肇公物不遷義葢神廟時有法師空印者惑性各住於一世之說作正量論非之自傳和尚之論出印已毀版以謝矣近復有僧左袒空印作為證語師恐大義微言卒晦於世乃著是說云。</p>
六年癸酉<p style="margin-left:1em">師六十八歲荅江似孫陳紀常馮爾赤陸內史寶問道書荅報恩修禪師書荅方侍御書制曼殊大士贊題童子南詢觀音贊為萬如微題自真贊取忞自強之義題自頂相示忞曰者箇阿獃真阿獃一味一生自勉強據箇單傳直指人徹骨徹髓一條棒天下那有者等善知識不顧諸方嫌與謗咄偈贈同參慧轂輪曰本是同根生誰重復誰輕堂堂全體用正令要須行夏四月建通堂九楹㴱六十尺延袤一百四十尺於大雄寶殿之西偏前容方軌內受千人應供與逵廊半分之復以基搆雄尊上公應迹首冠南國之精廬而廟貌庭除委諸蓁莽無以祝皇圖而壽國集龍天而庇民乃遣僧三十輩航海入閩伐山市木於建甌高陽之虛復嗣法漢月藏洎瑞光弘徹書徹葢藏之嗣也為夏通鐙作曹谿源流荅頌自南嶽至禹門共三十有三世焉。</p>
七年甲戌<p style="margin-left:1em">師六十九歲春建諸寮十九楹於方丈後山之麓復於善法堂之西偏建屋一十四楹眎前九楹者淺十尺修倍六十尺級高下而三授之前均後殺正與應共之堂聯翩共列焉因居士乞壽五旬偈為題曰夕陽西去水東流人老何曾見白頭能向箇中高著眼普觀法界其同儔示靈根荷講主偈為本梵禪人題血書華嚴經後為眾禪者作洞山尊貴頌為黃檗費隱容題自真贊為雲棲蓮大士作真贊復朝宗忍書復劉孝廉道貞論宗旨書萬言書出而風聞寰海江湖閩粵之人雖猒飫保社操鈯斧而山邊水邊者莫不憮然自失願就弟子之列夏雨甚時西澗湮夷無復故岸山水暴漲囓及平原師默計曰千里金隄潰於蟻壤况環山之水瀉以一道無隄岸而防之萬一玄冥夜作吾輩不其魚乎乃躳率徒役日持畚鍤築長隄首起盋盂峰下尾屬外萬工池通計一千三百五十尺皆用巨石壘砌隄高水下唯聞淒淒<span class='corr'>嗚</span>咽聲遠近來觀疑登雉堞俯城濠焉秋殿材至自閩挾六舶泛鯨波浮江塞港而入已進關過閘矣府上佐以私意糾察師曰寺明州寺耳豈為吾修哉徑拂衣而去時李侍御追輓不可過慈谿適馮大中丞與大司馬皆休沐居第聞師過要諸郵亭力為攀留乃率邑之士紳與侍御躳送還山上堂說偈道人行履處幽然意不蒙檀那雖送入不可把雲封試看紅輪日任運轉西東古今常顯露䌛來無定蹤冬黃司李服關補武林司李省師山中為上堂昨晚無舌說今朝呈醜拙耳聞兼目睹不間僧與俗選佛與選官同體不同服不以服飾觀便見真面目復馮大司馬問道書為黎眉居士制教外別傳序卻杭州靈隱之命。</p>
八年乙亥<p style="margin-left:1em">師七十歲制高峰大師真贊題法師三際真贊為定水禪人題自真贊為李孝廉燦題自真贊作慰鍾孝廉書著辯天說為泰西教也與藏公書復萬言有奇即今之後錄也秋建天人師殿於殿之址高百尺縱廣如故建殿九楹為演法之堂高六十尺廣如殿之百三十尺縱如殿之九十九尺而殺其十建閣而藏佛菩薩之語於善法堂西廡之右高五十六尺廣如殿之縱縱殺殿之三十尺皆同時建立焉故師撾鼓上堂有不用材木殿閣成現不勞斧斤法堂本彰不動舌頭只向青天白日下要轉便轉之語葢初秋之四日也冬於朝元寶閣之基復建護世四神王殿高㴱壯麗傑立其前正與文人師殿相雄峙更於明樓疊翠<span class='note-inline'>(其棲久燬)</span>間俯善法寶藏之闕建寢堂一十三楹中五為丈室西五為樓為燕閒其三之在東者則儼設開山與說法本寺者之位號而祠奉之未幾天供厨復成左達西澗右抱九楹若回瞻遙禮於法藏寶閣之前中奉異僧所讖之監厨使者葢寺初嚴是相時有異僧過見之囑曰他後當有數萬指從此君受食故寺僧奉之猶敬䖍云為爾保程居士題自真贊制說法堂之銘荅唐孝廉元竑問道書書復黃司李偈示錢廷尉士貴是歲之冬為師七[〦/失/衣]眾踰三萬指殿堂履滿諸名碩問候者晝夜絡繹於道不休而寺無恒產歲用十千一出於傾廩倒橐唯恐其後者先是殿之左有古栢枯且死至是復重榮焉。</p>
九年丙子<p style="margin-left:1em">師七十一歲上元日黃司李入山省眎復為上堂今朝正是正月半家家辦賞上元節都隨浮世恣情歡誰省茫茫忘本確祗有居士黃元公獨入㴱山無別樂不若維摩但默然互相唱和妙獨覺為佛音智一拙立題自真贊示淨虛禪人法語示佘總戎偈示沈大司寇演偈示唐孝廉偈送其侍者住雪竇上峰偈與瑞光弘徹書與劉孝廉道貞書合二萬言即今之三錄也是歲東建左序修廊與前九楹十四楹者森然夾殿而立如臣如僕奉君公焉西建兩司於法寶藏天供厨之間堂司後庫司前或廣博而靖㴱或警嚴而詳至皆廊要縵回檐牙高啄妙極梵宇之崇復於護世四神王殿之右覆屋四周通二十楹為涅槃之居以處有疾僧伽名曰有喜者從雲間錢廷尉之所命也先是廷尉有子及冠而卒於疾大漸時自曰天童天童復曰我念天童則病苦無矣後復夢告曰我今天童披染三年還復歸來故廷尉入山求所以似續之者師為勸修是堂堂成而熊羆叶兆繼生一子廷尉以為有後之祥遂以今名命焉又自天供廚之西循澗而北隆者屋之窪者樓之延聯至於盋盂峰下外復繚以周垣而寺西之地盡矣。</p>
十年丁丑<p style="margin-left:1em">師七十二歲天臘日制先覺堂碑文復自書丹木令日制皋亭中塔院興修偈有當年屋塔護全身一夕火光真歇了之句以院燬於火故也次韻示李警菴四首復南嶽霜輪講主書更示以偈示覺圓敏禪人偈為恒證據張敬橋張通伯題自真贊為眾禪者作溈山水牯牛頌為祁驥超居士書醒菴二字更跋其後二月為忞書正覺靈光四字於南海梵音菴舍利記贊之前撾鼓上堂舉黃檗費隱容為座元時容解院事歸省自閩川也三月遠近鬨傳以師將赴大溈之請闔郡士紳偕入山中計留其市井往往偶語儻師果行吾輩將磨礪以須與楚人從事師笑曰客秋有湖南僧至此偶言之耳諸君曷為哉眾乃止然臨淮甌越之民猶奔走竭蹷恐後不及見焉為洞如覺制傳和尚真贊偈示天鈞徐居士題法師靈鑑真贊復嘉魚曹居士書更示以偈為是空表自瑞峰三禪人題自真贊為清菴澄題自真贊六月卻弁山圓證之命七月發慰馮大中丞左遷書八月跋振伯周居士血書金剛經更示以偈九月其侍者乞山居之顏為書端嚴一室四字授之十月立朝宗忍為第二座復馬大中丞問道書復佘周生胡彥彝二居士問道書十一月為林野奇朝宗忍題自真贊十二月卻荊谿禹門之命是歲建屋於寢堂之前及先覺司香之室以樓計者十有三楹以室計者則四十有四楹以明堂計者則前後左右有五以大小計者則大一中二小又二焉猶以伽藍祖師未有寧宇乃於殿之左右翼建堂二區而奉安之復摶土而肖三世如來百福千光之相於殿之正中刻木而肖當來慈氏與廣陵所輦至護法天大將軍相皆礲石為牀座前後妥寘於四神王殿之內莊嚴妙麗如紫金山聚焉。</p>
十一年戊寅<p style="margin-left:1em">師七十三歲道風益[番*支]無遠不屆雖下里窮巟之域身形拘礙之人莫不想望風裁而咨決心疑者師皆無忝哀慕一以慈光攝授之是夏遂有復韶陽劉曰相陳明欽二居士問道書復閩漳尼寂煇問道書復五羊葉行證袁行成二道婆問道書復內監車天祥蘇若霖問道書復鹽官朱通頂問道書復毘陵王登之王觀方問道書復秀水孫弘基徐廣密問道書春建下院於古攔路菴之前殿堂齋庫凡樷林所宜有者咸僃焉三月荊谿闔邑士紳以師秊臘尊高宜歸根桑梓復有法藏之命狀曰禪師為法門龍象海內瞻依當此佛法傾頹而師硬豎脊骨肩此重任所謂拌卻一條窮性命刀山劍樹也須登非師而誰大慧云此大丈夫之事非公矦將相之所能為興言及此吾輩真當愧死然度盡海內眾生而於桑梓反[介/心]然無情冥然不顧則法門所言平等者果安在乎此某某所以不能已於今日之請也吾里中富貴者如油入麫永無解脫貧賤者如北行南轅愈趨愈遠顓望法錫光臨一為指迷謹此合詞以請師以衰病力卻之履卿戈居士乞偈以玄沙頌通意次韻為示有蹋翻天地無家業笑出蘆華恰正圜之句冬濬外萬工池師親自鳩工鑿澗置隄以殺壅閼之災按天童志曰裏外兩區昔人費多工鑿成故名萬工又名雙鏡各深數十尺一道橫分澄碧可鑑上峙七塔寺徑緣此入先是外池壞於洪水裏尚無恙崇禎辛未忽徧生朱藻波紋斕然而密雲老人適至此殿工告成念外池湍決緣內水直瀉無旁殺其勢者乃別為一澗引西澗水曲折出清關橋下皆輦致巨石堅築圍岸鳩工亦且萬計云示程泰華顧德祥鮑元之三居士偈持經法語示程弘業葉行如崔明道二居士乞語薦親書偈示之。</p>
十二年己卯<p style="margin-left:1em">師七十四歲正月修天童列祖藏骨之塔奉衣盂貲為龍池傳和尚營歲祀之田善卷樂菴祖田如之為驥超祁居士制宗門崇行錄序臺山梅菴宜新搆梵宇成請頟為大書獨露堂付顓使更次以偈二月遣唯一潤率諸禪復航海入閩市材集公孫居士摹師小影勒石請贊自書授之張大司憲瑋入山叅謁乞開發為示偈曰一切二邊俱坐斷本無中道可須安掀翻海嶽無人會白棒當頭為指南四月為古南牧雲門題自真贊復孝廉張立廉問道書円陽湯應冠者常遊禪肆因自集刻相見諸老語附狀呈師師目其說多紕繆恐誤人乃荅曰承翰刻中載貧道機語總之有無不必論如謂貧道一棒的的清而有力則知居士未諳貧道棒頭指處故未得如龐居士之唯吾自偶諧故見有偶有老聃有孔丘及知斯事無止法如七層塔一層又有一層者正居士眼華也豈不聞古云當何所務即不落階級請居士細思之八月寺鄰徐氏之族以師所修祖山為己塋兆嘖有煩言師徑曳杖去按梅谿語錄荅諸郡縣留行書其略曰貧道濫主天童法席誠非其人但既身處此地不得不任其責山中一切宜問况歷代祖師之塔法道有今日者以有歷代祖師也有歷代祖師故天童斯有今日飲水尚當知源學道人可以忘本乎然則貧道初入天童即當以修塔為第一義所以遲遲至今者於中良有不得<span class='corr'>已</span>也一則念久弊不可須革一則念己於天童無[糸*系]髮之功驟舉難行之事人必不諒一則念徐宅萬一不能以道義自持或有煩言則貧道唯有一去如此則天童有再興之機而某宅實敗之上孤諸檀信下䧟某宅以無量罪過非利生本願也今辛苦九年百廢麤張自揣於諸檀相喚初心稍可無愧故敢以是舉然自知無德不足以化人又不忍坐眎祖塔終於毀壞其勢亦唯有一去而<span class='corr'>已</span>過虎林錢太史洪中丞與孝廉王元建方子凡輩咸執弟子問道留供養卻之卒至子凡園居浹旬會明州護法諸公輓留繼至而杭之四眾瞻禮者且日以萬數師益猒因夜發將之荊楚抵吳門問道弟子諸千如要迎為一過鹿城以次受葉縣侯張孝廉顧宗伯齋遂得明州王海道應華書且浼宗伯力輓不聽前師益堅去志取道虎邱禮隆祖塔出貲囑累申汪二方伯楊解元為修葺之時四方風聞師將遠去留益力於是暫還擕李作退休計一時富有力者聞之爭得師供養莫適從乃止孫集公園問道者如市語載梅谿錄中而越諸檀護使者日相望於道不得已聽還天童九月晦嗣法費隱容迎至金粟大集武原諸舊人檀越侍齋留七日十月入山故陞座有驀拈拄杖云爭如者箇木上座生平不近人情之語偈示顧宗伯孫集公方子凡持經法語示別駕曹茹真為宗伯封翁書知非閣三字立林野奇為第二座師出凡五旬過郡五縣十六所至無僧俗男女空邑傾都甚而追隨不獲見者若干數士紳之輩舟車之勞不與焉按天童志曰己卯秋老人曳杖渡江為修塔也其事不具論心韋凡三致書苦心備至歐陽廬陵云初匪其艱在其終之徐侍御之護天童可謂有始卒矣寧波慈谿餘姚諸薦紳先生或合詞或顓簡或轉囑輓留不遺餘力王海道園長書一再至且託謝侍御象三致請教饑㵣之懷即裴丞相之於黃檗白侍郎之於鳥窠諦信不是過焉時卓錫梅谿菴孫居士集公梓語錄以行文司李鐙嵒為之序曰有敬日月肅江河者即有䠶日月詛江河者道明而聖或時可毀法著而佛或時可攻聖未來毀毀聖道愈明佛豈致攻攻佛法愈著云云是行也追隨杖屨則有黃大參履素顧宗伯瑞庰張大司憲二無王居士金如祁居士驥超周孝廉君謨而往返山中不避嫌怨葢宗伯之力居多。</p>
十三年庚辰<p style="margin-left:1em">師七十五歲春又正月再卻雪竇之命先是丙子冬僧發光凡三請師弗赴至是復以宗伯之狀來其略曰今春有僧靈雲同徐樊二居士從雪竇來苦乞大師住錫彼山大師如鑒其誠而許之錫疇至秋不難再渡錢塘親送大師之雪竇疇亦擬搆數椽於徐鳬巖與大師之鐘鼓相聞亦浮生一愉快事也望大師决焉師力卻之偈示見雲余內監為黃介子柳昇宇襲侍者題自真贊復東魯武岷源問道書從沈給諫因仲請為尹山隆菩薩書聖朝首表奉和高廟御製賜隆菩薩詩有無影樹頭身出表不萌枝上覺華從之句葢隆燓身顯化事詳吳中聖蹟記三月復立梅菴宜為都監寺御用王弘[胤-(厂-一)]內監嚮師道化復聞師有辯天主教說慨然誓作法城衛塹且切皈依之志師為答曰來諭求老僧記獲菩提老僧自不見有一人受記者果知此意即欲逃老僧而不可得何用求耶只因人不知此所以說天說地老僧因不得<span class='corr'>已</span>辯之非多事也題聖緣唐居士像十月因事至石頭城一時諸常問道者如張大司憲方趙二侍御錢太常阮少司馬咸驚喜出非意留齋三日離都還山示趙侍御偈蘇慈引李妙光王實相三內監偈砯崖徐居士偈書答倪太史太史之與師書其略曰元璐根器薄然讀和尚書微見鞭影一我亦有性骨只是拗耳和尚治拗應有法何不偽與之華鬘三尸蟲著身不得脫立當乞哀還望和尚終悲憐之一我者諱觀復為太史同門友所謂太平獨往子也曾見師天童於師言句不契因自著逢渠解等書排諸方故師與辯折亦幾萬言見直說中復木麗江問道書是歲山中建置告厥成功按天童志曰昔宏智覺欲新天童寺有以形家言獻曰此寺所以未大顯者山川宏大而棟宇未僃師能為層樓傑閣以發越淑靈之氣則此山且震燿於時我老人自辛未入山乙亥嵗始建佛殿天王殿藏閣法堂先覺堂大小方丈前此僅一應供堂耳後此丙子則建雲水堂延壽堂丁丑則建禪堂東西客堂戊寅則建下院庚辰則又建東禪堂新新堂鐘樓回光閣返照樓餘寮房泡湢次第稱是眎宏智覺經始於壬子冬畢工於甲寅春一年所而精藍涌出誠遜其神速且層樓傑閣炳煥亦謝弗如然而礎布楹列梁橫桷攢所云上棟下宇葢略僃矣老人以無功用行任運莊嚴凡梓人圬人匋人治人強半四方參學者日用事無別如是如是豈僅曰其發謀也審其行志也斷其使下率眾也惠且勤世諦流布而已哉。</p>
十四年辛巳<p style="margin-left:1em">師七十六歲次韻答璞川曾居士偈復陳靖江木叔書更步來韻復東魯武張聯問道書四月立石奇雲為座元制笑巗寶和尚真贊募塐初祖達磨偈五月毅廟承乾宮皇貴妃國戚田弘遇奉旨進香齎紫衣入山命陞座為演法奉祝皇圖更明佛祖信衣授受之旨為石奇雲元真德題自真贊嗣宗吳居士乞語祈嗣書偈示之八月辤南都報恩之命先是正月二十日前軍都督府太子太傅左都督田弘遇題奏稱南京大報恩寺係朝廷家佛堂高皇高后聖碑在焉梵剎志載有文皇敕書始知頟名報恩乃統承大寶之後修此以報高皇高后之恩者近厄於劫火八十三年祖宗孝思勝蹟一旦委諸瓦礫臣實恫然今鄉紳士民久欲捐修天童山七十六歲高僧圜悟大闡宗風凡人見之無不樂施但未奉明旨不敢擅舉仰乞皇上俯鑒臣言敕下該管衙門奉行督理興修以祝延萬壽庇佑生民云云三月二十六日奉聖旨特賜俞允䌛是國戚與都下士紳合詞敦請師力卻弗赴九月常住務殷眾益繁師忘盈滿乃因事出山僧俗遮留不止遂曳杖渡江過紹興問道弟子祁驥超與弟大中丞要止別業為棧絕住來省師詶應然四方問道者日戶屨晨滿如市莫能禁也居凡四閱月為祁德公父夷度翁母王氏題贊一陰一陽化育無窮唯惺惺者不住其中法語示惠王府王選侍復吳嗣宗王元泰吳培之三居士問道書曰至詹居士乞薦先慈書法語示之示報恩玉林法姪書。</p>
十五年壬午<p style="margin-left:1em">師七十七歲明州宋海憲特遣使迎師還山且託中丞勸駕師不得已乃親過甬水以天童囑累宋公徑拂衣入天台正月二十四日至通玄山紆路僻澗肅林寒人迹罕登涉而學者日益親依雖任勞苦服役雜傭作加諸敺逐弗去䌛是復成樷席焉二月示絮文金內監偈三月復詹曰至張太素二居士問道書為奉階謝居士題自真贊四月復朝宗忍書有欲汝細思深想一行一步當為後人牓樣是老僧本誓願之語再示惠府王選侍法語五月武張聯居士乞語薦親書偈示之復台州蔣司李鳴玉問道書六月初六日再卻田國戚報恩之命二十四日與期生吳居士如貧道再撞到居士面前了但不能為居士吐一字云云七月天台縣百里內居民咸見通玄峰四山變白夜有流光如火照燿巗谷初三日師示微疾初五日手書復驥超祁居士初六日嗣法靈鷲石奇雲以問疾至師顰蹙曰汝忝為一方化主奈何以我故頻頻往來騷擾諸山哉不懌者久之初七日晨興巡閱工作院務如故日午歸方丈語侍僧倦甚因登寢榻臥少頃起坐跏趺未竟奄然示寂是月明州天台兩處僧俗咸欲起塔廟奉全身相持莫決乃於龕前枚卜三之太白九月門弟子率勤舊六十餘人執紼擁幢歸師天童塔建本寺前山幻智菴之右隴僧俗四眾送者以萬計哀聲震山谷更以居恒[(冰-水+〡)*ㄆ]藏髮爪建窣堵波於玲瓏巗上峰先是青烏家為師覓地蹋徧群峰莫知向詣偶憇足青谿之陰忽一總角童子前笑曰汝等為老和尚擇地耶汝常住自有地何用他覓不見道青龍脚下眠買盡世間田遂遙指烏桕樹云此下是也果如言而得吉壤及訊之數里內曾無是童云師凡六建法幢其陞堂語要開示小參機緣法語書問拈頌偈贊雜著忞自金粟黃檗育王天童恒日隨聞抄錄自丙子後則山幢海懷古雪通喆所記今總禹門通玄編成二十卷集公孫弘基離為四冊刊入嘉禾楞嚴藏室流通其闢妄據評辯天判語諸說亦忞與白山布季牙璜錄出介子黃毓祺編為十卷離五冊與闢救說共刊行以壽於世其支本別部如夏通鐙所集源流答頌之類則樷林學者包藏袱挾不啻百千部散諸人間矣鬀度弟子自通壽等凡三百餘人嗣法自大溈如學萬峰法藏東塔海明金粟通容金粟通乘寶華通忍禹門通微雪竇通雲鶴林通門報恩通賢通玄通奇一十二人各各入廛垂手分化一方復有光相通普等數十餘人則皆室中密印未及付授者其或負正知見有聲樷肆如鹽梅鼎佛音智淑之賢天峰景西無聲古峰之輩則先師入寂者也若夫招手橫趨闚鞭即去眎雲漢以高舉入西山而不還者又殆與王臣國士摳衣問道之流同一濟濟不可殫述焉必若投身爐[革*(苟-口+用)]親見指歸則大司憲王公志道侍御方公震孺居士沈求如通華王金如朝式孝廉李公燦聞人王介子毓祺其最著者自此以還如陶宗伯石簣周少常伯海門唐太常凝之陶郡丞石梁馮大中丞留僊大司馬鄴僊李侍御漸鴻徐侍御心韋王侍御芳洲顧宗伯瑞庰王督學園長黃大參履素祁大中丞世培周侍御衷玄謝侍御象三陳侍御平若陸內史敬身劉郡丞九霞錢太常元沖張大司憲二無趙侍御二瞻張廣文客卿吳憲副與則金太史正希孝廉唐祁遠周君謨鍾海槎張元岵方子凡張冰菴居士管霞標蔡子糓馮爾赤祁驥超徐型塘輩則皆確誠諦信所謂弘護無斁者也師以海山容納之量誘掖方來凡聖一目之懷等觀大地說法不帶枝葉為人絕諸廉纖操惡辢鉗鎚單提持向上碎莽蕩二見之窠堀剪差宗異目之稠林微[彳*巳]必呵纖情不順所以士大夫中往往有聞時富貴見後貧窮者多矣况諸學子一以從上綱宗內諸海印三昧苟有差互痛與排斥昔人稱佛印元牽牛蹊人之田而奪之牛元弗惜雖師亦有焉力爭祖命靡愛厥身卒俾少室重光濟河復漲三十年間風行草偃馳走天下宿衲嚮往一世鴻儒道滿神州名傳紫閣愚頑咸慕德率土盡欽風故過化則埽邑空都來施則傾廩倒橐坐立之際千指圍繞顧盼之餘蜃樓幻出雖晚年謝迹名藍投身絕壑而蠅趨蟻附奔輳愈殷及夫慧日停輝慈雲掩彩四方聞赴如喪所生千里哭臨有同孺慕山川為之變色<span class='note-inline'>(通玄峰四山變白)</span>太白猶然效靈<span class='note-inline'>(化現童子指點吉壞)</span>則皆師生平教澤所普被至行所感通如斯之類葢久矣落江湖之口碑矣若其約眾持身之法紹先啟後之謨動必合章程語必該典則津梁百世標表人天者則雖費日糜年莫可殫紀今謹採樷林耆宿平昔記聞與忞所親知目見者參諸往錄定之歲月撮略而編次之庶幾傳布將來使後之人師有所規鑒云爾。</p>
<p>天童密雲禪師年譜終</p>
</div></div>
</div><!-- end of div[@id='body'] -->
</body></html>