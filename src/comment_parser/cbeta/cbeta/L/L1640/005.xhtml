<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>密雲禪師語錄卷第五　　　　　　庶五</p><p class="byline">天童弘法寺住持門人弘覺禪師<span class='note-inline'>(臣)</span>道忞上進</p>
<div class='div-other'><a id='mulu26' />
<p class='h1'>問畣機緣</p><p>居士問心若不異萬法一如如何是不異之元師云汝是俗漢子。</p>
<p>問古人道須參活句莫參死句如何是活句師云老僧舌破為你說不得去僧出復入云和尚舌破用冬青葉好師云汝為甚著死句連棒趁出。</p>
<p>問離卻拄杖子請師別道一句師掌云不是拳頭定是巴掌僧禮拜師以脚趯去更有脚尖在。</p>
<p>岳石帆居士參出自撰禪門口訣請正師接得即置云閒言語士云和尚看看師閱數行至實字指問云此字如何解說士擬議云卻解說不出師云恁麼則是虛言了士無語良久又云和尚者裏有甚麼人護法師云貧道法也無護箇甚麼。</p>
<p>問設有人問和尚如何是禪作麼對他師打云一棒打教髑髏穿更有問又如何師打云足方頭頂圓更有問又如何師打云口裏舌頭尖更有問又如何師打云你若喚作禪入地獄如箭射。</p>
<p>問某甲生死不明師云者飯帒子僧擬開口師便打又僧出禮拜擬問師云適纔你問甚麼僧罔措師推倒。</p>
<p>居士問伎倆盡時如何師便打士擬議師云伎倆盡了。</p>
<p>問死人難活時如何師云你且去僧擬議師打云真箇死漢。</p>
<p>問學人到<span class='corr'>已</span>一月不見堂頭時如何師云者老漢甚處去也僧擬議師便打。</p>
<p>問前念過去後念未生主人公在何處師云立地死漢僧云不會師云拖出死屍去。</p>
<p>問劈面當鏠即不問如何是臨機一句師便打。</p>
<p>問如何是佛身無為不墮諸數師云合取狗口。</p>
<p>問如何是學人自<span class='corr'>己</span>師云我不識你。</p>
<p>僧求開示師翹一足僧云一口氣不來時作麼生師彈足云但問取他。</p>
<p>問如何是生死業師云即汝是如何是涅槃心師云即汝是僧禮拜起師以拄杖指云去僧喜躍而出。</p>
<p>問疑情頓發因甚命根不斷師云只為你疑情命根不斷云斷後如何師打云教你沒處藏身。</p>
<p>問人人有箇本具底影子為甚蹋不著師云看脚下僧禮拜師與一蹋云<span class='corr'>卻</span>是老僧蹋得著。</p>
<p>問即心是佛又要見性成佛作麼師云如何是你底心云現問話者是師云不問時又作麼生僧無語師云未夢見即心是佛在。</p>
<p>問能為萬象主不逐四時生時如何師云切莫隨老僧來。</p>
<p>問有佛出世作何供養師云老僧不受云請師方便師打云與你一頓。</p>
<p>問如何是清淨法身師云你會種田不云不會師云我者裏用你不著。</p>
<p>興化黃伯初居士參問弟子有條拄杖子見佛殺佛見祖殺祖今日特來呈似師云放下著云弟子連自<span class='corr'>己</span>都殺<span class='corr'>卻</span>了師云將甚麼來士無語又問和尚入閩將甚麼來師云祇有貧道。</p>
<p>問某甲初出家求和尚開示師云出家來多少時云去歲師云逢人但恁麼說不得錯舉黃司李問風清月白時如何師云大家在者裏又問弟子轉機不圓過在甚麼處師云過在問人處云不問人時如何師云信口道將來。</p>
<p>問殺生是大戒為甚麼南泉斬貓歸宗斬蛇師云汝實恁麼問那云是師云汝當懺悔去問和尚還有不為人說底法麼師云我曾向你道甚麼來僧無語師云元來。</p>
<p>問如何是本來人師云我不可向汝道。</p>
<p>錢相國入山問如何是如來大意師云居士今日從甚處來云從人行過底路來師云恁麼則不如來了國無語。</p>
<p>問銕牛吞卻虛空時如何師云老僧在甚麼處僧無語。</p>
<p>行者問如何是無上菩提道師云俗人頭戴僧官帽云畢竟有何方便師云自家摸取好方侍御問和尚門下有多少大根器底人師云縱目所觀云也要龍天推出師云從來不假他人力。</p>
<p>問如何得一口說盡世間法師云你還識兩片皮麼。</p>
<p>問兩堂同喝臨濟云賓主歷然未審誰是賓誰是主師云賓則總賓主則總主僧云賓主歷然意旨又如何師打云還見麼僧禮拜。</p>
<p>僧自徑山來參問如何是不動尊師云此去徑山五百里僧喜躍作禮而退。</p>
<p>問併卻咽喉請道一句師曰老僧沒氣力。</p>
<p>道者問如何是百草頭上祖師意師拈拄杖云者是百草頭打云如何是祖師意者擬議師喝退。</p>
<p>問目前無一法時如何師云背後著眼。</p>
<p>問如何是圓滿覺師打云你欠一著。</p>
<p>問如何是新年最初行脚句師云去云如何是步步不錯句師云去。</p>
<p>居士問世間以何為尊師云唯汝為尊士禮拜師云忽然霹靂打汝又作麼生士無語。</p>
<p>問如何是急水行船師云山僧未做長年三老僧無語師打云崕上看取。</p>
<p>問一口氣不來時如何師云眼閉脚直。</p>
<p>問虛空破了將何補師云將你補。</p>
<p>居士問弟子有病求和尚授記師云死云再請一語師云待汝活時向汝道。</p>
<p>行者超智侍立次師問今日有新到麼者云無師便打。</p>
<p>居士問弟子徼幸蒙和尚賜見再乞妙法幾句師云汝但識得相見妙法在其中士擬議師云一發為汝註破若喚作相見則蹉過妙法若喚作妙法又蹉過相見畢竟喚作甚麼士無語。</p>
<p>問如何是離鉤三寸句師云快走快走。</p>
<p>問向上一路千聖不傳棒喝交馳合明何事師便打僧云明知生是不生之法因甚被生死所留師打云還知麼進云便恁麼去時如何師云賺殺闍黎。</p>
<p>居士問者裏風境與嘉興風境如何師云處處白雲處處日。</p>
<p>問某甲出山去忽有人問天童佛法聲未絕師便打僧禮拜師復打云逢人不得錯舉僧起云祇者是師云孟八郎漢。</p>
<p>問不是心不是佛不是物師以手攔胸推倒階下云是甚麼僧罔措師便打。</p>
<p>問大眾一齊上來未審和尚將何管待師打云只將者箇管待云恁麼則箇箇飽齁齁去也師云你自<span class='corr'>己</span>分上作麼生僧無語師復打問生死不明乞師指示師云正好消息僧禮拜師詰云你道好在甚麼處僧無語師便打問某甲業識茫茫無本可據乞和尚指示師云你道扇子[跳-兆+孛]跳上三十三天觸著帝釋鼻孔又作麼生僧無語師便打。</p>
<p>問火不能燒水不能溺作麼安身立命師云水裏火裏云水窮山盡時如何師云但恁麼看取。</p>
<p>問如何是函盖乾坤句師云你眼在甚處進云如何是截斷眾流句師云合取狗口如何是隨波逐浪句師云放汝三十棒僧便喝師便打。</p>
<p>居士問誦經持咒還了得生死不師云了不得士云作麼生了得師打云向者裏薦得方可了得士云和尚還有生死不師云你若有時我也有你若無時我亦無。</p>
<p>問如何是清淨法身師云泥豬癩狗。</p>
<p>問行住坐臥如何是學人本身師云行住坐臥。</p>
<p>問盡力喫盡天童飯時如何師云直須吐卻雲怡蔡居士問㵣鹿趁燄如何歇得師云摸取脚跟摩尼珠久埋沒塵土中如何急切覓得師云滿面慙惶不識羞一斬一切斷如何得此利劒師云照顧汝頭等是水味有品為第一泉有品為第二泉作何剖分師云飲者自生分別黑夜中認賊為子認子為賊作何判斷師云各打三十棒家親作祟如何處置師云家無二主的的主人翁如何得覿面一見師云攔顋與汝掌堪輿家羅經縱橫移動鍼必指南是誰作主師云且向羅經後看又云<span class='corr'>刺</span>破汝眼家宅是諸人生身活計見得甚麼便肯破家蕩宅師云春色滿園關不住一枝紅杏出墻來電光中良驥瞬息千里如何得一徃追上攬轡入手師云好箇驢前馬後漢大慧云將八識一刀憑甚麼安身立命師云還我刀子來胡來胡現漢來漢現是鏡體是鏡光師云打破鏡來好相見未開口已前為甚便棒便喝師云為汝不薦日昇月沉雷轟電掣山靜雲閒水流華開農謌牧唱婦誶兒嬉莫非是者箇迸現如何拈得向脚跟下要用便用師云魚行水濁修行人多怕去後黑澷澷地不知現前黑澷澷地更苦盡說生死事大不知現前剎那死死生生更切此際重關一擊如何下手師云好與汝三十棒高峰語大徹底人本脫生死為甚命根不斷命根既未斷叫做大徹徹底何事師云汝喚甚作命根一句當天八萬門永絕生死者一句得恁有力師云坐斷乾坤。</p>
<p>獅林問和尚不會打福州鄉談來作麼師云換汝眼睛東土人說話西天人領略是何曲調師云五音六律不相當和尚拄杖拂子燒卻了將何示人師云正示人和尚歸金粟有幾人相伴師云盡大地人。</p>
</div>
<div class='div-other'><a id='mulu27' />
<p class='h1'>勘辨機緣</p><p>新到參方擬人事師云已相見了也速退速退云和尚因甚著忙師高聲云道甚麼云某甲博山來師便打僧云打錯了師云汝動足來時即錯了在者裏覓甚麼盌連棒打出。</p>
<p>僧參師問甚處來云杭州師云杭州有幾多官員在任幾多官員不在任云不知師云你不從杭州來僧擬議師叱出。</p>
<p>師問僧那裏來云蘇州來師云那裏人云金華人師云到蘇州作甚麼云一事也無師云恁麼則空去回也云長遠如此師云長遠如此箇甚麼云不知師打云還知麼僧無語師云又道長遠如此。</p>
<p>師採豆莢次有僧參師問那裏來云紹興來師云紹興還有豆莢也無云有師云既有來作甚麼云特來禮和尚師云喫茶去。</p>
<p>僧求住師云汝尋常甚麼處住僧擬議師喝出。</p>
<p>求如居士呈偈云水到渠成瓜熟蔕落盋盂無柄徒勞把捉大千沙界法王正覺若人會得是名絕學且云弟子有箇會處求和尚證明師未過手便云我<span class='corr'>已</span>為汝證明了也云此是會處還有箇行處先不得後不得正與麼時恁麼得咦老鼠見貓兒動也動不得師云你者獃子云和尚家風已盡知元來祇是者些兒若云更有玄和妙虛空穵孔總成癡師云一發獃了士拂袖便出次夕復入室師云今日又作麼生士就師厀一捏師云你試道看云和尚還要第二杓惡水那師云你試潑看士轉身作女人拜便出。</p>
<p>師一晚與五峰話次驀伸脚云你作麼生峰以脚趯之師笑云未在未在云和尚道看師倒臥峰云也只是困師云你又與麼去也峰乃禮拜。</p>
<p>石車參師問那裏來云雲門來師云幾時起身車打一圓相師云不可亂做云千里同風今日特來親領痛棒師云既是千里同風又來作麼車即提起左脚師云者還不是車又提起右脚師云錯也云風吹別調中師休去新到參方禮拜師乃蹋之僧擬開口師便打出。</p>
<p>師問僧甚處來僧便喝師云三喝四喝後又作麼生僧擬議師打云須是我打你始得。</p>
<p>僧侍立次師問甚麼人來云無師外看云是甚麼云擔水底師云又道無。</p>
<p>僧纔禮拜師以杖<span class='corr'>抵</span>云去去云某甲話也未問師云設若問話堪作甚麼僧擬議師喝出。</p>
<p>僧參自敘諸方相見機緣將畢師咳嗽一聲唾地云你道道看僧罔措師連棒打出。</p>
<p>僧呈偈師接得即撦破顧僧云今日多少泥水匠云前三三與後三三師打云是多少僧豎拳師直打出。</p>
<p>河南僧參喫茶次師問曾到少林麼僧云曾到師云堂頭和尚如何云提唱為主師云提唱箇甚麼僧無語師舉起茶盞云還提唱者箇麼云拈來無不是師云錯認定盤星僧復無語。</p>
<p>師問僧甚處來云天目來師云高峰祖師安麼僧無語師云想必你不從天目來。</p>
<p>缾匋僧參呈一圓相後書偈云缾匋燒得破砂盆不妨拈出眾人驚祖師一見攢眉哭後來那有者兒孫師目竟即撦破顧僧云如何解交僧罔措師趁出。</p>
<p>師問僧甚處來云雲南幾時發足云在外十七八年還記得雲南事麼云記得何不舉似老僧僧無語。</p>
<p>華山僧參師問華山道場做完也未云<span class='corr'>已</span>畢師云既畢又來做甚麼僧無語。</p>
<p>僧參師問甚處來云河南師云臨濟大師道不在河南定在河北即今在河南在河北云在河南師云何不教他同來僧無語師云掠虛漢出去。</p>
<p>僧呈偈云未明心地印追究祖師關識破分明也前三三與後三三師云不前不後是多少僧擬議師打出。</p>
<p>一僧入室云某甲有箇見處師云汝作麼見僧擬對師搖手云未見在僧云和尚道一句看師云待老僧別有箇見處即向汝道僧罔措師叱出。</p>
<p>僧參語風信信問曾到金粟不云曾到曾問話不云不曾你怕打那僧即云某甲一向不曾置問頭請師處借轉問頭信乃開示僧不肯轉金粟述前話師云汝喫飯還問人借口麼僧云某甲實無問頭師打云你向甚處開口。</p>
<p>僧參師問甚麼處來云揚州師云來作甚麼云生死不明來見和尚師曰他死了僧沉唫師以杖逐出復喚闍黎僧回首師曰虛生浪死漢。</p>
<p>僧參師問那裏來云博山來師云住多少年云三年師云喫多少飯僧無語。</p>
<p>揚州僧同居士參師云古人道腰纏十萬貫騎鶴上揚州且道是甚麼人士云古人師云古人在甚麼處士云古人與今人同體師云四大本空五蘊非有將甚麼作體士無語僧云此居士特來請問和尚無開口處師云你口向甚麼處開僧云向和尚脚跟下開師云向汝道甚麼僧亦無語。</p>
<p>師問僧今日多少人擡樹僧云八十多師云多多少云八十一箇師曰那箇起頭那箇住僧無語。</p>
<p>嘉興密印寺僧參師云當初高峰和尚亦是密印寺裏出身僧云是師云即今在甚麼處僧茫然師云且坐喫茶。</p>
<p>天竺二僧參師問甚麼處來云海上來師曰海上觀音與天竺觀音如何云一樣師指僧曰與你一樣耶與者上座一樣耶二僧俱無語。</p>
<p>二僧論大顛擯首座話一云令當行一云賊被狗齩爭之不已白師師云祇如賊被狗齩落在那箇分上一僧云首座分上師遂一齊擯出。</p>
<p>師見僧穿草鞵去因問你穿常住草鞵去草鞵錢甚麼人還僧云明年送來師乃叱之。</p>
<p>師問僧你今日作甚麼僧云擡樹師云擡放那裏僧云池中師云不怕浸殺他那僧無語。</p>
</div>
<div class='div-other'><a id='mulu28' />
<p class='h1'>法語</p>
<div class='div-other'><a id='mulu29' />
<p class='h2'>示于道人</p><p>傳聞無論寒暑不間忙閒日持金剛經一卷坐香一炷世間事識得破看得輕孜孜矻矻以道為念難得難得然雖如是欲超生死脫苦趣當豎起精進脊骨幢直下信取始得只者直下信處即超生死脫苦趣底去處故世尊云信為道元功德母信能遠離生死苦信能必到如來地要會如來地亦直下信處是若未直下信得但執起心作意坐香看經識得破看得輕為功課為辦道時殊不知雜毒入心皆落第二念既落第二念欲超生死脫苦趣豈不難哉古人所謂放過一著落在第二若苟直下信得當二六時中念念不忘直下信處縱值坐香看經以至呼奴使婢料理家事時亦當直下信得不可見有坐香看經呼奴使婢料理家事底事方為勇猛精進為道之士故經云應如是知如是見如是信解不生法相更舉箇古人因緣助汝生淨信者昔日芙蓉訓禪師問歸宗云如何是佛宗曰汝還信不訓云和尚誠言焉敢不信宗曰即汝便是訓云如何保任宗曰一翳在眼空華亂墜願道人於看經處坐香處呼奴使婢處料理家事處但信即汝便是如此行去日久月深忽然失脚跌破鼻頭汝自默默自見倒斷處則不待有意輕世事而世事自輕何以道之所在法如是故更示一偈若據大道因緣不論男女貴賤人人平等一如箇箇本來成現不能緣契無生即便四生流轉直須返照廻光悟徹本來之面能令念念不迷大事何憂不辦觸境不隨境流世事何須更厭若也別作別為必也墮阬落塹晝夜坐臥忙閒全體要成一片真實如是修持斷然決不相賺。</p>
</div>
<div class='div-other'><a id='mulu30' />
<p class='h2'>示純一上人</p><p>參禪正忌雜毒入心貴乎純一所以道舉一不得舉二放過一著落在第二須知參禪也是第二修玄門也是第二成僊也是第二作佛也是第二生也是第二死也是第二總之凡起一念皆是第二苟真實要會純一無雜但向一念未生前看行也看住也看坐也看臥也看一看看得行不知行住不知住坐不知坐臥不知臥不覺不知忽然覿面相逢始覺從前錯用心方知生也不可得死也不可得作佛也不可得成僊也不可得參禪也不可得修玄門也不可得一也不可得雖然如是異日相見若作如是見一棒打折汝腰莫言不道。</p>
</div>
<div class='div-other'><a id='mulu31' />
<p class='h2'>太虛藏禪人病中乞法語</p><p>凡人病苦生死到來作不得主者無他蓋為看作生死病苦故也殊不知生死病苦即當人本地風光本非他物故維摩曰眾生有病吾乃有病真歇曰老僧自有安閒法八苦交煎總不妨今時人多自不到者田地將謂八苦外別有箇安閒之法與不安閒底對敵是以越對敵越不安閒病苦外另有箇無病苦底強作主宰越要作主越作主不來然亦不可見恁麼說便謂既純是病苦將甚麼了生死而恐落空一發著忙則又錯了但不可看作兩橛自然就裏便得安閒亦非不是兩橛何也若不是兩橛則病苦無有歇時然且無病無苦安閒時亦不可作無病無苦安閒看若作無病無苦安閒看則與當人覿體相違差錯了也。</p>
</div>
<div class='div-other'><a id='mulu32' />
<p class='h2'>示余道人</p><p>若據法語則貧道無啟口處無運筆處道人無看讀處無意解處無意解則內心無喘無看讀則外息諸緣既外息諸緣內心無喘則內外寂然既寂然已正好自看正自看時無有晝夜無有時際但行也自看住也自看坐也自看臥也自看看來看去看到不知不覺忽然兩眼大開更須知此兩眼落處則如人飲水冷暖自知面目分明然後可通箇消息貧道耳寫至此忽有僧來問如何是祖師西來意貧道擲筆向他道達磨來也其僧擬開口貧道直打出方丈外一并寫上道人並參之。</p>
</div>
<div class='div-other'><a id='mulu33' />
<p class='h2'>示時功林居士</p><p>祖師西來不立文字直指而已惟至德山臨濟以棒喝直指最為明白切要所謂棒打石人頭嚗嚗論實事今人不薦棒頭指處而以知痛癢者是為心殊不知乃識神耳古人云學道之人不識真只為從前認識神無量劫來生死本癡人認作本來人所以貧道徵居士云祇如不痛不癢時如何居士如果要了生死透識神但看者一扇子落在甚麼處則自然知道者一扇初不曾打在痛上真果似棒打石人頭便見臨濟大師道我被黃檗先師打六十棒如蒿枝拂著相似彼豈以知痛癢者為然哉。</p>
</div>
<div class='div-other'><a id='mulu34' />
<p class='h2'>示林道人</p><p>祖師西來唯直指單提令人返本還源而已欲究其旨但向不睹不聞之先直下覻透便見分曉如黑漆桶處於黑夜初無二色即無二見既無二見則不見有男不見有女不見有纏縛有解脫不見有凡聖有淨穢亦不見有玄有妙有覺不覺亦不見有道不道不見有空不空不見有真不真亦不見有苦樂昏慧火宅清涼所以貧道生平但有來者便當頭一棒俾伊漆桶生光即無二色亦無二見所謂直截根源佛所印耳。</p>
</div>
<div class='div-other'><a id='mulu35' />
<p class='h2'>示秦道人</p><p>修行無別修貴要識路頭路頭若識得生死一時休生死一時休即是安身立命之計安身立命之計不可為道人說破須道人自參自悟自得真踐實履自到平怗怗地則生死心生死相了無覓處矣。</p>
</div>
<div class='div-other'><a id='mulu36' />
<p class='h2'>示淨虛禪人</p><p>此箇本分三世諸佛歷代祖師共證同傳直指人心見性成佛謂之教外單傳不立文字語句若涉言詮論量便起生滅之念非本分無生滅處所以孤負先聖真欲超生脫死須辦銕石心如枯木死灰聖念凡情俱無起滅於淨嬴嬴赤灑灑上洞然契證明見得徹諦信得及與從上佛祖握臂共行無有差忒更須一念萬年萬年一念純一無雜纔有纖豪起滅便是生死因緣無有超脫之期務使如鳥出籠無欲無依舉動施為常在本分中真踐實履無虛弃工夫趙州二十年不雜用心涌泉四十年尚自走作香林四十年方成一片信知從上古人皆自尋常日用中密密體驗始能臨末稍頭不怕瓮中走鼈耳復云上來法語為阿誰徽州休寧淨虛乞淨到無虛淨亦休覿體無依自寧怗指天指地笑呵呵上下四維圓洞徹以<span class='corr'>己</span>方人沒兩般一串穿來同箇鼻他年再見若如此一棒打教驢腰折咄。</p>
</div>
<div class='div-other'><a id='mulu37' />
<p class='h2'>示程弘業持經語</p><p>凡佛經無非令人省悟故黃梅教一切人但持金剛經即得見性而六祖一聞應無所住而生其心便悟入則豈可專以念為事乎經云若言如來有所說法則為謗佛苟省應無所住則終日念而未嘗誦一字在人不在經也所以秦國夫人省得竹篦子旨便謂終日誦經文如逢舊識人若此始可謂誦經人矣。</p>
</div></div>
<div class='div-other'><a id='mulu38' />
<p class='h1'>書問</p>
<div class='div-other'><a id='mulu39' />
<p class='h2'>復求如沈居士</p><p>手教諄諄要老僧判斷下落或另行指示箇真休歇者若據老僧判斷只者打殺赤斑蛇拗折蒼龍角虛空籠不住何物堪拘束便障汝轉機不得自在何以轉機最忌作意故曰損法財滅功德莫不由茲心意識若不作意則無打殺赤斑蛇拗折蒼龍角虛空籠不住何物堪拘束之見故凡作意則不自在不自在則不迅捷不迅捷則拘滯拘滯則波瀾不廣不廣則作意作意則有倚有倚則命根不斷命根不斷則非真休歇非真休歇則大事到來定不得力既不得力安得無疑然既有疑不可謂到家到家即真休歇真休歇即本分事本分事非作意之可到非機語迅捷波瀾濶廣之可然故溈山謂香嚴曰吾聞汝在百丈先師處問一答十問十答百此是心意識著述得汝向父母未生前道一句來時香嚴盡平生學識欲道不能得故參禪人要在父母未生前一般門下若能如是無別大事到來既無別大事到來則自然得力得力則不驚不驚則無疑無疑則真休歇真休歇則自無意作無意作則無波瀾無波瀾則無迅捷無迅捷則覿體現前覿體現前即覿體用覿體用則無迅捷自成迅捷無波瀾自成波瀾若作意迅捷作意波瀾即覿體相違相違則全體作用不現前矣異日相見若守此見一棒打折你腰莫言不道。</p>
</div>
<div class='div-other'><a id='mulu40' />
<p class='h2'>復清都史居士</p><p>手教云不知不覺有一種不自在隱隱胸次中者其病有四一者妄認為娘生鼻孔故未得自在二者認得世間事重不覺逐境生心故不自在三者雖為<span class='corr'>己</span>事久向胸次中作活計不能卒去故不自在四者因此種種胸次中隱隱起滅不得自由赤條條蓋天蓋地而居士越要蓋天蓋地自由自在終不能得乃與隱隱陰魔對敵故有恁麼也不得不恁麼也不得恁麼不恁麼總不得直須堅豎脊梁全身翻轉猛著精彩把世出世間一口吞盡不用蓋天蓋地而自蓋天蓋地赤條條去也若胸次中一毫治不盡要了生死無有是處故曰毫氂繫念三途業因非虛語也。</p>
</div>
<div class='div-other'><a id='mulu41' />
<p class='h2'>復子元劉居士</p><p>來書一發願二程途三醒悟四工夫足見居士立志真實骨器不凡聰明[霝/刀]利異於常人然細玩之悟境未實現相非真現相急須撥採悟境著實參期若不期悟發願枉發程途枉行工夫枉為何也未悟時期悟為工夫不悟不休為程途不悟不休為發願如悟則乘其悟力以茲利<span class='corr'>己</span>以茲利人則工夫程途發願皆在其間不假別發願別程途別工夫耳且果悟則一一不著問人而自明矣。</p>
<p class="head3">又</p>
<p>前日奉復不悉恐門下生疑更為葛藤大端蓮華蓮子教中取喻吾儕一念心華發明悟徹本來面目故云華開見佛悟無生豈非華開為因見佛為果喻如蓮華一開蓮子即露豈如餘果華牧而後結子耶正如心華一開面目即顯華開為因面目為果面目本具豈待心開而後有耶如門下所謂華開纔得生蓮子華未開時子在麼與首謂華開元不墮空華結子從教又種芽者首尾一氣皆謂華開而後結子結子而後種芽種芽而後成根苗根苗而後開華開華而後生子正如常人所見生死輪廻無常之見豈可謂華開見佛悟無生而無生無滅因果交徹真常之道正如蓮華一開而蓮子全體已成喻心華一開即本來面目元具豈可謂華開纔得生蓮子華未開時子在麼耶所以古云學道當須有悟由還如爭鬬快龍舟雖然舊閣閒田地一度贏來方始休門下還曾恁麼一回也未如未當須恁麼一回始得。</p>
<p class="head3">又</p>
<p>來諭隨時探討期見本分一著又云當求進時欲貧道遙施喚醒以豁心華者然據本分一著無你進處無你退處若擬進則蹉過擬退則脚跟礙卻正當進不得退不得處忽若兩眼大開露出面孔時可與貧道相見也。</p>
<p class="head3">又</p>
<p>來諭門下本參只一箇誰字貧道謂誰之一字亦能成人亦能誤人不可不審若認虛豁豁地一派好景為誰字者已成兩箇了也試問門下者虛豁豁好景為復作意有不作意有若作意有不作意無只者作意非情識而何又云目前作主死時作主死後作主者亦屬有意而見有生時死時後時更有箇虛豁豁地作主底則外道所見也古人謂離心意識參出聖凡路學正忌認著目前情識即凡情識及乎認虛豁豁地及一切纖豪好景即聖情識耳又云㘞地一聲曠然休歇不知當屬何象當屬何時將心等悟難得悟日殊不知此象此時你纔擬心早已蹉過落於情識俾你到驢年也不得㘞地一聲曠然休歇耳更欲貧道轉語喚醒者真可憐憫大丈夫說話寧借他人口耶除非劉祖鍾親來相見為汝道破。</p>
<p class="head3">又</p>
<p>來諭進不得退不得處是門下礙處者且喜雖未得㘞地一聲不妨一切世間塵勞煩惱已礙斷生死路頭相繼礙斷也二六時中念念但向進不得退不得處看是何景象是何面孔看來看去不知不覺㘞地一聲自不作礙會也。</p>
<p class="head3">又</p>
<p>昨承偈語足見居士病中精進欣<span class='corr'>羨</span>欣<span class='corr'>羨</span>釋迦老子云病乃眾生之良藥益信之矣何故居士若不得者番病爭得恁麼淨絕恁麼穩當耶然細玩之未出知解窠臼在殊不知眼見泥牛過海我道眼華不少銕鎚蹋著如緜我道猶有者箇在只可自知自解我道情知你在鬼堀裏作活計那堪更落言詮驢年未得出頭然則註已註破未識居士何以教我。</p>
</div></div>
<p class='juan'>密雲禪師語錄卷第五</p>
<div class='div-w'>
<p class='h1'>音釋</p>
<div class='div-note'>劈<p style="margin-left:1em"><span class='note-inline'>(匹歷切音霹破也)</span>。</p>
轡<p style="margin-left:1em"><span class='note-inline'>(兵臂切音秘馬轡也牽引拂戻以制馬也)</span>。</p>
癢<p style="margin-left:1em"><span class='note-inline'>(以兩切音養同庠膚欲搔也)</span>。</p>
怗<p style="margin-left:1em"><span class='note-inline'>(託恊切音帖服也靜也)</span>。</p>
滯<p style="margin-left:1em"><span class='note-inline'>(直例切音彘凝也)</span>。</p>
[霝/刀]<p style="margin-left:1em"><span class='note-inline'>(郎丁切音靈剖物也)</span>。</p>
</div></div>
</div><!-- end of div[@id='body'] -->
</body></html>