<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu75' />
<p class='juan'>密雲禪師語錄卷第七　　　　　　庶七</p><p class="byline">天童弘法寺住持門人弘覺禪師<span class='note-inline'>(臣)</span>道忞上進</p>
<div class='div-other'><a id='mulu76' />
<p class='h1'>拈古</p><p>舉僧問趙州萬法歸一一歸何處州云我在青州做領布衫重七斤師云我不似趙州委曲如有問萬法歸一一歸何處劈脊便棒寧惟直截抑且免致伊向萬法歸一一歸何處躲根。</p>
<p>舉茱萸示眾云你等諸人莫向虗空裏釘橛時有僧出云虛空是橛萸便打僧云莫錯打某甲萸便歸方丈師云茱萸當時打者僧果錯不錯若錯為甚歸方丈若不錯為甚歸方丈大眾試斷看復云疑殺人。</p>
<p>舉溈山云老僧百年後向山下作一頭水牯牛右脇書五字云溈山僧某甲此時若喚作溈山僧又是水牯牛喚作水牯牛又是溈山僧且道喚作甚麼即得師云溈山大似不打自招復云還知金粟落處麼。</p>
<p>舉黃檗示眾云汝等諸人盡是噇酒糟漢與麼何有今日還知大唐國裏無禪師麼時有僧云只如諸方匡徒領眾又作麼生檗云不道無禪只是無師師云黃檗大似龍頭蛇尾當時待者僧云只如諸方匡徒領眾又作麼生和聲便打更若擬議劈脊打出卻恁老婆可謂酒糟太多。</p>
<p>舉溈山問仰山甚處來仰云田中來溈云田中多少人仰插鍬叉手而立溈云今日南山大有人刈茅仰曳鍬而去師云我若作仰山待溈山問田中多少人便乃出不惟截斷溈山後來老婆教伊許大溈山討頭鼻不著亦作天下牓樣。</p>
<p>舉仰山夢往彌勒內院居第二座有一尊者白椎云今當第二座說法仰起白椎云摩訶衍法離四句絕百非諦聽諦聽師云古今尊宿都向仰山白椎處拈提殊不知仰山當時<span class='corr'>刺</span>腦入膠盆被尊者白椎云今當第二座說法腦門粉碎了也若拂袖便行直令一院聖眾疑著猶更白椎逐塊不少且當時聖眾散去是聽仰山散去不聽仰山散去且仰山入內院居第二位是夢耶不是夢耶若是夢溈山因甚道子已登聖位今日有為古人作主者試出來與金粟相見。</p>
</div>
<div class='div-other'><a id='mulu77' />
<p class='h1'>徵古</p><p>舉洛浦久為臨濟侍者濟嘗稱臨濟門下一隻箭誰敢當鏠浦一日辭濟濟問甚處去浦云南方濟以拄杖畫一畫云過得者箇便去浦乃喝濟便打浦禮拜濟明日陞堂云臨濟門下有一赤梢鯉魚搖頭擺尾向南方去不知向誰家齏瓮裏淹殺師云者便是第一箇學喝底牓樣且如臨濟以拄杖畫云過得者箇便去合作麼免得他打及免向人家齏瓮裏淹殺。</p>
<p>舉世尊纔生一手指天一手指地周行七步目顧四方云天上天下唯我獨尊雲門偃云我當時若見一棒打殺與狗子喫貴圖天下太平師云諸仁者世尊還有過也無若有甚麼處是世尊過處若無雲門恁麼道意旨如何試簡點看。</p>
<p>舉世尊因文殊至諸佛集處值諸佛各還本處唯有一女人近佛座入於三昧文殊白佛云何此女得近佛坐而我不得佛告文殊汝但覺此女令從三昧起汝自問之文殊繞女三帀鳴指一下乃托至梵天盡其神力而不能出世尊云假使百千文殊亦出此女定不得下方過四十二恒河沙國土有罔明菩薩能出此女定須㬰罔明大士從地涌出作禮世尊世尊敕罔明出罔明卻過女前鳴指一下女子於是從定而出師云出得出不得且置作麼生是底定。</p>
<p>舉世尊因黑爪梵志運神力以左右手擎華雨株來供養佛佛召云仙人梵志應諾佛云放下著志遂放下左手一株華佛又召仙人放下著志又放下右手一株華佛又云仙人放下著志云世尊我今空身而住更教放下箇甚麼佛云吾非教汝放舍其華汝當放舍外六塵內六根中六識一時舍却無可舍處是汝免生死處梵志於言下悟無生忍師云既舍六根六塵六識可謂俱舍甚麼處是無可舍處是免生死處又喚甚麼作無生忍而言悟乎。</p>
<p>舉六祖因風颺剎旛動有二僧對論一云風動一云旛動往復未曾契理祖云不是風動不是旛動仁者心動二僧竦然師高聲呼大眾眾皆舉首遂舉拂子搖曳云且道風動耶拂動耶心動耶。</p>
<p>舉六祖謂門人云吾歸新州汝等速治舟楫門人云師從此去早晚卻回祖云葉落歸根來時無口師云且道祖師為門人答話耶說道理耶。</p>
<p>舉世尊在尼拘律樹下坐次因二商人問世尊還見車過不世尊云不見商人云還聞不世尊云不聞商云莫禪定不世尊云不禪定商云莫睡眠不世尊云不睡眠商云莫別去不世尊云不曾別去商人乃歎言善哉善哉世尊覺而不見遂獻白㲲兩段師云商人如是問世尊如是答甚麼處是商人見世尊覺而不見處。</p>
<p>舉阿難白佛言今日出城見一奇特事佛云見何奇特事難云入城見一攢樂人作舞出城總見無常佛云我昨日入亦見一奇特事難云未審見何奇特事佛云我入城時見一攢樂人作舞出城時亦見樂人作舞師云阿難與世尊所見還有優劣也無若無世尊與阿難所見不同若有利害在甚麼處。</p>
<p>舉二祖云覓心了不可得三祖云今日始知罪性不在內外中間如其心然師云一人覓心不可得紹祖位一人一切如心紹祖位是同是別若別則不應相紹祖位若同為甚一人有心一人無心諸人試簡點看喚甚麼是心喚甚麼是無心。</p>
<p>舉鹽官會下有主事僧忽見鬼使來追僧告云某甲身充主事未暇修行乞容七日得不使云待為白王若許七日後來不然須㬰便至言訖不見至七日後復來竟覓其僧了不可得師云前頭鬼使因甚見後頭鬼使為甚不見。</p>
<p>舉南泉與杉山向火次乃云不用指東畫西本分事直下道將來杉以火箸插向爐內泉云直饒如是猶較王老師一線道又如前問趙州州遂畫一圓相中心點一點泉云直饒如是猶較王老師一線道師云猶較王老師一線道且置祇如王老師又向甚麼處作活計。</p>
<p>舉杉山因普請擇蕨次南泉提起一莖云者箇大好供養山云非但者箇百味珍饈他亦不顧泉云雖然如是箇箇須嘗過始得師云祇如南泉道箇箇須嘗過始得是肯杉山不肯杉山若肯杉山又道非但者箇百味珍饈他亦不顧若不肯為甚道箇箇須嘗過始得。</p>
<p>舉睦州喚僧云大德僧回首州云擔版漢師云且道睦州賞伊罰伊若道罰伊者僧喚既回首甚麼處是擔版處若道賞伊睦州因甚道擔版漢諸人也須簡點始得莫學矮子看戲好。</p>
<p>舉水潦問馬祖如何是西來的的意祖乃當胸蹋倒潦大悟起來撫掌呵呵大笑云也大奇也大奇百千三昧無量妙義只向一豪頭上一時識得根源去住後示眾云自從一喫馬師蹋直至如今笑不休蔣山泉云忽然瞥地更是好笑師云只如蔣山道忽然瞥地更是好笑且道在那箇分上有人道得許伊瞥地好笑。</p>
</div>
<div class='div-other'><a id='mulu78' />
<p class='h1'>別古</p><p>舉世尊與阿難行次見一古佛塔世尊便作禮難云此是甚麼人塔世尊云此是過云諸佛塔難云過去諸佛是甚麼人弟子佛云是吾弟子難云應當如是師云廣慧若作阿難待世尊道是吾弟子但問佛是甚麼人弟子待世尊擬開口時便乃作禮即休卻謂應當如是隨風倒舵豈是丈夫。</p>
<p>舉昔有外道問一入定僧輪王眾生種非佛非羅漢不受後有身是甚麼義僧便入定問彌勒彌勒為答了卻出定語外道云譬如陶師埏埴成器師云廣慧則不然見他道輪王眾生種非佛非羅漢不受後有身是甚麼義只向他道親言出親口。</p>
<p>舉肅宗帝問忠國師百年後所須何物忠云與老僧造箇無縫塔云請師塔樣忠良久云會麼云不會師云若是山僧但向道恁麼則不必更造也忠云吾有付法弟子耽源卻諳此事請詔問之帝後詔源問源乃頌云湘之南潭之北中有黃金充一國無影樹下合同船琉璃殿上無知識保寧勇云非父不生其子師云殊不知養子不及父家門一世衰欲得不辱其父當時但展兩手云請陛下鑒尤較些子。</p>
<p>舉忠國師問南泉甚處來云江西忠云還將得馬師真來不云祇者是忠云背後底聻泉休去師云王老師尤少機關在當時待伊道還將得馬師真來不徑轉身便行免得大小國師向靣前背後作活計。</p>
<p>舉忠國師問紫璘供奉大德所薀何業云青龍疏國云是金剛經麼云是國云經文最初兩字喚作甚麼師云大小國師寐語作麼云如是國云是甚麼奉無語又問城南草作何色師又云大小國師寐語作麼云作黃色國乃問童子城南草作何色云作黃色國云祇者童子亦可簾前賜紫對御譚玄師云但與他震威一喝便行。</p>
<p>舉雪竇云天得一以清地得一以寧衲僧得一以無風浪興爾若辨得禍不入慎家之門師云者龍頭蛇尾漢錯下註脚乃云天得一以清地得一以寧衲僧得一以無風浪興以拄杖一時趁散。</p>
<p>舉睦州因西峰長老至茶次問長老今夏在甚處安居云蘭谿州云有多少眾云七十來人州云時中將何示徒峰拈起柑子師別云老老大大猶問在州云著甚麼死急師代云真善知識謾一點不得。</p>
<p>舉臨濟侍德山次山云今日困濟云者老漢寐語作麼山便打濟掀倒禪牀師云臨濟拽倒禪牀大似不奈船何打破戽斗當時若作今時拽倒驀靣擲豈不得人一牛還人一馬。</p>
<p>舉僧問灌谿久嚮灌谿到來只見漚麻池谿云汝只見漚麻池要且不識灌谿僧云如何是灌谿谿云劈箭急師云灌谿雖拽轉人鼻孔爭奈惹人情見何不待伊問如何是灌谿劈脊便打。</p>
<p>舉僧問石霜咫尺之間為甚不睹師顏霜云我道徧界不曾藏僧後問雪峰徧界不曾藏意旨如何峰云甚麼處不是石霜僧回舉似霜霜云者老漢著甚麼死急師云雪峰石霜大似勞而無功若問山僧咫尺之間為甚不睹師顏驀靣便唾徧界不曾藏意旨如何劈脊便棒。</p>
<p>舉僧問龍牙十二時中如何用力牙云如無手人行拳石門聰云道即太殺道只道得一半乃云如無舌人解唱歌始得師云石門也只道得一半直須通身如舌手始得。</p>
<p>舉僧問乾峰十方薄伽梵一路涅槃門未審路頭在甚麼處峰以拄杖畫一畫云在者裏僧復請益雲門門拈起扇子云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾會麼師云古今皆謂二老作家善能通變殊不知弄巧成拙忽有問十方薄伽梵一路涅槃門未審路頭在甚麼處只向道看脚下。</p>
</div>
<div class='div-other'><a id='mulu79' />
<p class='h1'>代古</p><p>舉維摩因須菩提持鉢到乃取鉢滿盛香飯謂尊者曰若能於法等者於食亦等乃至入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔同一手作諸勞侶汝與眾魔及諸塵勞等無有異於一切眾生而有怨心謗於佛毀於法不入眾數終不滅度汝若如是乃可取食須菩提聞此茫然不知以何答置鉢欲去師云食送口邊而不能食廣慧若作須菩提但擎鉢舞躍而出。</p>
<p>舉大義禪師問諸碩德云行住坐臥畢竟以何為道有對曰知者是義云不可以智知不可以識識何謂知者是有對曰無分別是義云善能分別諸法相於第一義而不動安得無分別是有對曰四禪八定是義云佛身無為不墮諸數安得四禪八定是耶時舉眾杜口代云和尚面皮厚多少。</p>
<p>舉僧謂趙州云某甲從長安來橫一條拄杖不曾撥著一人州云自是大德拄杖短僧無語代云某甲罪過不意輕觸和尚。</p>
<p>舉僧參趙州州問甚處來云南方州云佛法盡在南方汝來作麼云佛法豈有南北州云饒汝從雪峰雲居來也只是箇擔版漢僧無語代云若不是某甲被和尚遮卻。</p>
<p>舉仰山攜一杖子僧問甚處得來仰山拈向背後僧無語代以手鼓掌笑云今日識得和尚。</p>
<p>舉洞山問德山侍者從何方來曰德山來洞云來作甚麼曰孝順和尚洞曰世間甚麼物最孝順者無對代云唯某最孝順或曰作麼孝順直道吾嘗於此切。</p>
<p>舉乾峰問眾云輪廻六趣具甚麼眼眾無對代云具輪廻六趣眼。</p>
<p>舉僧參聖壽嚴嚴補衲次提起示之曰山僧一衲衣展示眾人見雲水請兩條莫教露鍼線快道僧無對代云請和尚放下即道待伊放下卻自提衣而出。</p>
<p>舉僧問招慶匡禪師如何是提宗一句慶云不得昧著招慶僧禮拜起慶云不得昧著招慶囑汝作麼生是提宗一句僧無對代云學人自領去。</p>
<p>舉世尊將諸聖眾徃第六天說大集經敕他方此土人間天上一切獰惡鬼神悉皆集會受佛付囑擁護正法設不赴者四天門王飛熱鐵輪追之令集既集會已無有不順佛敕者各發弘誓擁護正法唯一魔王謂世尊云瞿曇我待一切眾生成佛盡眾生界空無有眾生名字我乃發菩提心代世尊云唯汝款分明。</p>
<p>舉世尊因耆婆善別音響至一塚間見五髑髏乃敲一髑髏問云此生何處耆云生人道世尊又敲一云此生何處耆云生天道世尊又別敲一髑髏云此生何處耆婆罔知生處代耆婆但云生佛處世尊若更擬議時便與震威一喝呵呵大笑而行。</p>
<p>舉達磨初至梁因武帝問如何是聖諦第一義磨云廓然無聖云對朕者誰磨云不識帝不領悟代云不枉西來。</p>
<p>舉忠國師因虞軍容問師住白崕山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語代云不問那知。</p>
<p>舉無著到五臺文殊陪喫茶次殊拈起玻瓈盞問南方還有者箇麼云無殊云尋常將甚麼喫茶著無對代即以盞驀口擲云只將者箇。</p>
<p>舉鶴林素禪師因僧敲門林問是甚麼人云是僧林云非但是僧佛來也不著云佛來為甚不著林云無汝止泊處代當時打破門行。</p>
<p>舉荷澤神會禪師到思和尚處思問甚麼處來會云曹谿思云曹谿意旨如何會振身立思云猶帶瓦礫在代但作噓噓聲會云和尚此間莫有真金與人麼思云設有與汝向甚麼處著代云元來元來。</p>
<p>舉西天大耳三藏到京云得他心通肅宗命忠國師試驗藏纔見忠乃禮拜立於右忠問汝得他心通耶藏云不敢忠云汝道老僧即今在甚麼處藏云和尚是一國之師何得去西川看競渡忠良久再問汝道老僧即今在甚麼處藏云和尚是一國之師何得向天津橋上看弄猢猻至第三次問三藏良久罔知去處代云和尚是一國之師何得寐語忠叱云者野狐精他心通在甚麼處代云重言不當喫復云卻是和尚善他心通。</p>
<p>舉昔有官人入鎮州天王院睹神象因問院主此是甚麼功德云護國天王官云只護此國徧護餘國云在秦為秦在楚為楚官云臘月二十九日打破鎮州城天王向甚處去主無對代云官人切莫造反復云今日得官人作證。</p>
<p>舉昔有持鉢僧至長者家偶為犬傷長者因問龍披一縷金翅不吞大師全披法服為甚卻被狗齩代云卻是者畜生具眼。</p>
<p>舉南泉典座辦兩分食詣園中管顧園頭食時展鉢次忽有念佛鳥鳴園頭乃敲鉢一下又鳴再敲一下鳴既住頭乃問典座會麼座云不會又敲一下代云敲即任你敲會即我不會。</p>
<p>舉昔有僧還魂云冥中見地藏遂問某平生修何行業某云念法華經藏云止止不須說為是說為是不說代還魂僧云當時與一喝某無對師云且喜汝果得還魂。</p>
<p>舉昔有老宿問座主疏鈔解義廣略如何主云鈔解疏疏解經宿云經解甚麼主無對代云和尚不得重加箋釋。</p>
<p>舉南泉云王老師賣身去也還有人買麼時有僧出云某甲買泉云不作貴不作賤你作麼生買僧無對代云恰好。</p>
<p>舉鹽官一日喚侍者將犀牛扇子來者云破也官云扇子既破還我犀牛兒來者無對代但向前數步云來也來也。</p>
<p>舉鹽官問一座主薀何經云華嚴經官云華嚴經有幾種法界云略言有四廣說則重重無盡官豎起拂云者是第幾種中[(冰-水+〡)*ㄆ]主無對代云卻請和尚[(冰-水+〡)*ㄆ]起。</p>
<p>舉僧問趙州至道無難唯嫌揀擇如何得不揀擇州云天上天下唯我獨尊僧云此猶是揀擇州云田庫奴甚麼處是揀擇代云天上天下唯我獨尊聻者老漢更若擬議一喝便行。</p>
<p>舉陸亘大夫因南泉遷化來弔慰院主問大夫何不哭云院主道得亘即哭主無對代云蒼天蒼天。</p>
<p>舉仰山指雪師子云還有過得此色者麼眾無對代但騎卻雪師子。</p>
</div>
<div class='div-other'><a id='mulu80' />
<p class='h1'>頌古</p>
<div class='div-orig'><p style="margin-left:1em">世尊初生一手指天一手指地云天上天下唯我獨尊。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>纔出胞胎脫體彰指天指地為人揚引他無限癡男女天上人間沒處藏</div>
</p></div>
<div class='div-orig'><p style="margin-left:1em">世尊拈華。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>世尊脫體風流迦葉渾身賣俏當時百萬人天只見拈華微笑</div>
</p></div>
<div class='div-orig'><p style="margin-left:1em">女子出定。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>出得出不得無在無不在女子與瞿曇靈山元一隊君不見臺山路口驀直婆明州市裏憨布袋</div>
</p></div>
<div class='div-orig'><p style="margin-left:1em">七賢聖女遊屍陀林。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>陰陽不涉閒田地呌不應山何處所突然伸出箇拳頭無根樹子花朵朵</div>
</p></div>
<div class='div-orig'><p style="margin-left:1em">傅大士披衲頂冠靸履朝見梁武帝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>道冠儒履佛袈裟無限平人被此遮三事問來三指破至今猶有眼生華</div>
</p></div>
<div class='div-orig'><p style="margin-left:1em">傅大士見武帝不起。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>大小傅大士一款便成招雖然身不動爭奈舌頭搖</div>
</p></div>
<div class='div-orig'><p style="margin-left:1em">布袋和尚。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一箇破布袋袋盡大千界無奈渾身沒處藏卻向人前生捏怪</div>
</p></div>
<div class='div-orig'><p style="margin-left:1em">楞嚴經吾不見時何不見吾不見之處若見不見自然非彼不見之相若不見吾不見之地自然非物云何非汝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>空山不見人但聞人語響返景入深林復照青苔上</div>
</p></div>
<div class='div-orig'><p style="margin-left:1em">若能推者即是汝心則是認賊為子修山主云若能推者不是汝心則是認賊為子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>如今推也是子是賊度體裁衣短長自識</div>
</p></div>
<div class='div-orig'><p style="margin-left:1em">若能轉物即同如來。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>若能轉物即如來黃面瞿曇好掌顋未舉<span class='corr'>已</span>前先薦得翻身獨步上天台</div>
</p></div>
<div class='div-orig'><p style="margin-left:1em">圓覺經居一切時不起妄念於諸妄心亦不息滅住妄想境不加了知於無了知不辨真實。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>明明見了非他見了了常知無別知山月如銀牽老興閒行不覺過峰西</div>
</p></div>
<div class='div-orig'><p style="margin-left:1em">法華經假使滿世間皆如舍利弗盡思共度量不能測佛智。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>如何是佛智共汝謾商量人貧覺智短馬瘦見毛長咦嘻咄參</div>
</p></div>
<div class='div-orig'><p style="margin-left:1em">此經開方便門示真實相深固幽遠無人能到。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>你知我不知我到你不到彼此自分明咄哉黃面老</div>
</p></div>
<div class='div-orig'><p style="margin-left:1em">維摩默然。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>居士何曾是默然文殊不二妄加呈白雲影裏怪石露只可惺惺不可名</div>
</p></div>
<div class='div-orig'><p style="margin-left:1em">金剛經凡所有相皆是虛妄若見諸相非相即見如來。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>明明百草頭明明祖師意衲僧若恁麼何曾摸著鼻</div>
</p></div>
<div class='div-orig'><p style="margin-left:1em">經首題火字。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>以字不成八字錯碧眼胡僧難註脚我土聰名人強名天將夫子為木鐸</div>
</p></div>
<div class='div-orig'><p style="margin-left:1em">迦葉召阿難。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>金襴傳外別何傳驀召阿難似可堪倒卻門前剎竿著阿難依舊被他謾</div>
</p></div>
<div class='div-orig'><p style="margin-left:1em">達磨面壁。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>老胡九年冷坐爭奈無人勘破我若當時看見劈脊一拳打倒</div>
</p></div>
<div class='div-orig'><p style="margin-left:1em">五祖弘忍大師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>誰是前身孰後身分明有口也難伸無端累彼周家女疑殺世間多少人</div>
</p></div>
<div class='div-orig'><p style="margin-left:1em">忠國師三喚侍者。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>國師三喚出枯腸侍者連聲舉廣長負汝負吾重註脚至今天下亂摶量</div>
</p></div>
<div class='div-orig'><p style="margin-left:1em">南嶽懷讓禪師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>恁麼來兮甚麼物不似一物還似屈堂堂直下用無私後代兒孫施棒喝</div>
</p></div>
<div class='div-orig'><p style="margin-left:1em">青原因僧問佛法大意曰廬陵米作麼價。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>青原老喫廬陵飯米價猶來似不知端的見他何大意莫教孤負兩行眉</div>
</p></div>
<div class='div-orig'><p style="margin-left:1em">馬祖三十年不曾少鹽醬。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>馬祖說法足鹽醬盡十方人皆供養若是衲僧沾著脣一條窮命通身喪</div>
</p></div>
<div class='div-orig'><p style="margin-left:1em">百丈捲席。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>馬祖陞堂百丈卷席分明一貫兩箇五百</div>
</p></div>
<div class='div-orig'><p style="margin-left:1em">馬祖不安。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>日面月面晝夜常現孰信盲人卻自能見</div>
</p></div>
<div class='div-orig'><p style="margin-left:1em">百丈再參馬祖。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>馬師喝下意非常百丈聾時據有方堪笑而今效顰者誰知黃檗舌頭長</div>
</p></div>
<div class='div-orig'><p style="margin-left:1em">百丈野狐。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不昧不落舌拄上[月*(遻-(這-言))]一任諸人胡穿亂鑿</div>
</p><p style="text-indent:0em" class="lg-abnormal"><div class='lg-row'>不落不昧聲出皮袋百丈野狐兩箇一對</div>
</p></div>
<div class='div-orig'><p style="margin-left:1em">南泉牧牛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不如隨分納些些一種風流出當家兩角橫分開正眼騰騰任運自生涯</div>
</p></div>
<div class='div-orig'><p style="margin-left:1em">古德莊上喫油糍。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>偷喫油糍阿誰見你不說不知不識廉恥</div>
</p></div>
<div class='div-orig'><p style="margin-left:1em">盤山云光境俱忘復是何物洞山云光境未忘復是何物。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>忘未忘時境復何思量貧恨一身多可憐昔日王羲之卻寫黃庭換白鵝</div>
</p></div>
<div class='div-orig'><p style="margin-left:1em">東寺云心不是佛智不是道劒去久矣爾方刻舟。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>衝開碧落松千尺截斷紅塵水一谿飽食高眠人不識日從東畔又沈西</div>
</p></div>
<div class='div-orig'><p style="margin-left:1em">龐居士參馬祖問不與萬法為侶者是甚麼人祖云待汝一口吸盡西江水即向汝道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一口吸盡西江水多少行人作道理野老年來氣力頹只顧早眠并晏起</div>
</p></div>
<div class='div-orig'><p style="margin-left:1em">藥山石上坐次。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不為不閒坐笑倒破竈墮有人來問我正好驀面唾</div>
</p></div>
<div class='div-orig'><p style="margin-left:1em">藥山陞座眾纔集便下座歸方丈師著語云看破了也院主問其故山云經有經師律有律師爭怪得老僧師著語云看破了也。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一看破二看破人人鼻孔下頭大珍重諸人摸取好若摸錯時休怪我</div>
</p></div>
<div class='div-orig'><p style="margin-left:1em">藥山看經。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>梵語唐言總一般言端端更語端端要知遮得何人眼試把牛皮子細看</div>
</p></div>
<div class='div-orig'><p style="margin-left:1em">丹霞燒木佛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>木佛燒來身體煗眉鬚墮落面皮光明明果報無藏處堪笑時人亂度量</div>
</p></div>
<div class='div-orig'><p style="margin-left:1em">溈山趯倒淨缾。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>百丈舉起少火溈山直下看破翻身趯倒淨缾壓倒華林首座</div>
</p></div>
<div class='div-orig'><p style="margin-left:1em">溈山見尼劉鐵磨來師曰老牸牛汝來也磨曰來日臺山大會齋和尚還去麼山放身作臥勢磨便出去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一似戲話一似相罵得人一牛還人一馬作臥便行可知禮也</div>
</p></div>
<div class='div-orig'><p style="margin-left:1em">黃檗大唐國裏無禪師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>參禪參見沒師禪鼻孔依然口上邊黃檗無錢沽酒喫諸人噇卻酒糟眠參</div>
</p></div>
<div class='div-orig'><p style="margin-left:1em">白馬曇照禪師。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一生呌快活臨終卻呌苦拈起枕子時大蟲元是虎珍重諸人切忌莽鹵擬議商量西秦東魯</div>
</p></div>
<div class='div-orig'><p style="margin-left:1em">陸亘大夫問南泉肇法師也甚奇怪解道天地同根萬物一體泉指庭前牡丹曰大夫時人見此一株華如夢相似。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>天地同根物一體黃鸎嗁在深華裏可憐大夢未惺人空聽好音迷自<span class='corr'>己</span></div>
</p></div>
<div class='div-orig'><p style="margin-left:1em">夾山參船子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>離鉤三寸如何道一橈打入洪波跳忽覺來時自點頭請續此句</div>
</p></div>
<div class='div-orig'><p style="margin-left:1em">李翱見藥山。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>雲在青天水在缾藥山無地可容身真金自有真金價終不和沙賣與人</div>
</p></div>
<div class='div-orig'><p style="margin-left:1em">南泉平常心是道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>平常心是道南泉是王老日用事無餘全身入荒草</div>
</p></div>
<div class='div-orig'><p style="margin-left:1em">趙州四佛。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>泥佛不度水堪笑趙州賣口嘴金佛不度爐丈夫誰肯受糊塗木佛不度火覿面何曾孤負我真佛內裏坐無限平人多蹉過</div>
</p></div>
<div class='div-orig'><p style="margin-left:1em">庭前柏樹子。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>趙州柏樹子撐天兼拄地頂門眼豁開我卻不是你</div>
</p></div>
<div class='div-orig'><p style="margin-left:1em">趙州因尼問如何是密密意州以指<span class='corr'>掐</span>之尼曰和尚猶有者箇在。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>冷地分明事極精等閒觸著便生情閒時事著忙時用會處應教用處親</div>
</p></div>
<div class='div-orig'><p style="margin-left:1em">趙州喫茶去。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>逢人豈是閒開口堪笑都從語脈走留坐喫茶珍重去到底未聞師子㖃</div>
</p></div>
<div class='div-orig'><p style="margin-left:1em">趙州洗鉢話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>喫粥了也洗鉢去大似茫茫無本據有本據其僧自是無藏處</div>
</p></div>
<div class='div-orig'><p style="margin-left:1em">趙州狗子無佛性。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>狗無佛性全提正令擬議思量蹉過窮命</div>
</p></div>
<div class='div-orig'><p style="margin-left:1em">臨濟三頓棒。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>連打三番不展眸更饒一撥始昂頭築拳鼓掌威獰甚虎頭虎尾通併[(冰-水+〡)*ㄆ]</div>
</p><p style="text-indent:0em" class="lg-abnormal"><div class='lg-row'>臨濟枉遭三頓棒累及兒孫恨不消一報到頭還一報至今代代不相饒</div>
</p><p style="text-indent:0em" class="lg-abnormal"><div class='lg-row'>最喜當仁不讓人築拳鼓掌絕踈親可憐千百年前事直至如今有幾人</div>
</p></div>
<div class='div-orig'><p style="margin-left:1em">臨濟凡見僧入門便棒便喝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>祖令全提繼後蹤示徒端不在從容棒頭擊起隈嵒虎霹靂轟騰臥海龍</div>
</p></div>
<div class='div-orig'><p style="margin-left:1em">臨濟兩堂首座同時下喝。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>一條拄杖兩人扶試問諸人會也無滿目堂堂通是漢幾箇男兒是丈夫</div>
</p></div>
<div class='div-orig'><p style="margin-left:1em">僧問大隨劫火洞然大千俱壞未審者箇壞不壞隨曰壞曰恁麼則隨他去也隨曰隨他去僧不肯後到投子舉前話子裝香遙禮曰西川古佛出世謂其僧曰汝速回去懺悔僧回大隨隨<span class='corr'>已</span>遷化僧再至投子子亦遷化。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>壞亦壞兮隨亦隨行人於此轉猜疑山僧為汝分明說壞壞隨隨箇是誰</div>
</p></div>
<div class='div-orig'><p style="margin-left:1em">陳操尚書與僚屬登樓次見數僧行來一官人曰來者總是行脚僧公曰不是曰焉知不是公曰待來勘過須㬰僧至樓前公驀喚上座僧皆舉首公謂諸官曰不信道。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>羅籠不住喚無回猶是憨憨強主哉拶著返身驀頭擲衲僧行脚眼方開</div>
</p></div>
<div class='div-orig'><p style="margin-left:1em">俱[月*氏]和尚。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>俱[月*氏]指頭禪突出向人前一生用不盡直至到黃泉</div>
</p></div>
<div class='div-orig'><p style="margin-left:1em">德山參龍潭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>潭不見龍不現親到龍潭遭一箭紙燈吹滅眼方開棒上縱橫光焰焰</div>
</p></div>
<div class='div-orig'><p style="margin-left:1em">洞山解制。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不出門草出門草大丈夫兒通蹋倒隨流任運本來身徧界莫非無價寶</div>
</p></div>
<div class='div-orig'><p style="margin-left:1em">令遵禪師因僧問如何是大乘遵曰井索曰如何是小乘遵曰錢貫又問如何是有漏遵曰笊籬曰如何是無漏遵曰木杓。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>笊籬木杓錢貫井索靈利衲僧都來拋<span class='corr'>卻</span>丈夫自有衝天志萬里天邊飛一鶚</div>
</p></div></div>
<p class='juan'>密雲禪師語錄卷第七</p>
<div class='div-w'>
<p class='h1'>音釋</p>
<div class='div-note'>颺<p style="margin-left:1em"><span class='note-inline'>(移章切音陽風所飛揚也)</span>。</p>
蕨<p style="margin-left:1em"><span class='note-inline'>(居月切音厥菜也初生無葉可食)</span>。</p>
庫<p style="margin-left:1em"><span class='note-inline'>(式夜切音舍姓也)</span>。</p>
顋<p style="margin-left:1em"><span class='note-inline'>(桑才切音鰓頰顋一作揌)</span>。</p>
[月*(遻-(這-言))]<p style="margin-left:1em"><span class='note-inline'>(逆各切音㖾齒齗也)</span>。</p>
鶚<p style="margin-left:1em"><span class='note-inline'>(五各切音咢雕鶚也)</span>。</p>
</div></div>
</div><!-- end of div[@id='body'] -->
</body></html>