<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<p class='juan'>密雲禪師語錄卷第八　　　　　　庶八</p><p class="byline">天童弘法寺住持門人弘覺禪師<span class='note-inline'>(臣)</span>道忞上進</p>
<div class='div-other'><a id='mulu82' />
<p class='h1'>頌古</p>
<div class='div-orig'><p style="margin-left:1em">投子大同禪師因僧問月未圓時如何子曰吞却三箇四箇曰圓後如何子曰吐却七箇八箇。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>要吞便吞要吐便吐投子投子圓前圓後</div>
</p></div>
<div class='div-orig'><p style="margin-left:1em">投子因雪峰侍立次指菴前一塊石曰三世諸佛總在裏許峰曰須知有不在裏許者子乃歸菴中坐。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>投子布出漫天網雪峰走入伊圈套當時一徑轉身行却使投子也疑我</div>
</p></div>
<div class='div-orig'><p style="margin-left:1em">仰山見雪師子乃指曰還有過得此色者麼眾無對。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>捏聚成形人競觀仰山指示有來端要知逾過此色者暜請諸人試自看</div>
</p></div>
<div class='div-orig'><p style="margin-left:1em">米胡和尚令僧問仰山今時人還假悟也無仰曰悟即不無爭奈落第二頭米胡深肯之。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>迷悟都來第二頭箇中惟悟可為儔若還一息不䌛悟觸境依前隨事流</div>
</p></div>
<div class='div-orig'><p style="margin-left:1em">三聖云我逢人即出出則不為人興化云我逢人即不出出則便為人。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>興化與三聖一出一不出君不見寒山拾得無處藏只為豐干太饒舌</div>
</p></div>
<div class='div-orig'><p style="margin-left:1em">前三三後三三話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>無著當年去五臺偶遇文殊接話陪前後三三多少數算來忽覺笑顏開</div>
</p></div>
<div class='div-orig'><p style="margin-left:1em">疎山冬至夜有僧問如何是冬來意山曰京中出大黃。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>有問冬來意京中出大黃若人吞下肚屙淨一條腸</div>
</p></div>
<div class='div-orig'><p style="margin-left:1em">南院上堂赤肉團上壁立千仞僧問赤肉團上壁立千仞豈不是和尚道院曰是僧便掀倒禪牀院曰者瞎驢亂做僧擬議院便打。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>壁立千仞赤肉團作家相見面相看分明太殺分明甚不是其人吐氣難</div>
</p></div>
<div class='div-orig'><p style="margin-left:1em">首山因僧問如何是佛法大意山曰楚王城畔汝水東流。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>楚王城畔水東流逐色隨聲那得休若也英靈出類者腰纏騎鶴上揚州</div>
</p></div>
<div class='div-orig'><p style="margin-left:1em">雪峰低頭歸菴。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>托出門來是甚麼低頭歸去重註脚末後句別無奇指點師僧不識伊同條生也不同死彼此雙雙奉不知奉不知為不當頭劈脊揮</div>
</p></div>
<div class='div-orig'><p style="margin-left:1em">鹽官因僧問如何是本身盧舍那官云與我過淨缾來僧移淨缾至官曰却安舊處著僧送至本處復來問官曰古佛過去久矣。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>日用無非是本身隨聲逐色不相親覿面指呼猶不薦今古何嘗有二人</div>
</p></div>
<div class='div-orig'><p style="margin-left:1em">百丈惟政禪師有老宿見日影透牕問政為復牕就日日就牕政曰長老房中有客歸去好。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>牕就日日就牕不認物便認灮覿面喚醒無別事頓然獨脫好歸房</div>
</p></div>
<div class='div-orig'><p style="margin-left:1em">雪峰因入山採得一枝木其形似虵於背上題曰本自天然不假雕琢寄長慶安禪師安曰本色住山人且無刀斧痕。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>本無名與狀雕琢便成文直下猛提取用去自超羣</div>
</p></div>
<div class='div-orig'><p style="margin-left:1em">雲門日日是好日。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>日日是好日何處辨端的曝得老韶陽是甚乾屎橛</div>
</p></div>
<div class='div-orig'><p style="margin-left:1em">雲門因僧問如何是祖師西來意門曰日裏看山。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>日裏看山夜間打眠西來祖意十萬八千</div>
</p></div>
<div class='div-orig'><p style="margin-left:1em">雲門因僧問如何是超佛越祖之譚門曰餬餅。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>相罵饒你接嘴相唾饒你潑水若是雲門餬餅切忌齩他滋味</div>
</p></div>
<div class='div-orig'><p style="margin-left:1em">雲居膺禪師因僧在房內念經居隔牕問闍黎念者是甚麼經曰維摩經居曰不問維摩經念者是甚麼經其僧從此悟入。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不問維摩念甚經雲居徹底老婆心其間些子誵譌處多少行人認識神</div>
</p></div>
<div class='div-orig'><p style="margin-left:1em">雲居示眾云老僧二十年前住三峰菴時魏府有興化長老來問云權借一問以為影草時如何老僧當時機思遲鈍道不得為伊置得箇問頭奇特不敢孤他伊云想菴主畣者話不得不如禮拜了退而今思量當時不消道箇何必後因化主到魏府化乃借問山中和尚住菴時老僧曾問伊話抵對不得而今道得也未主遂舉前話化云雲居二十年只道得箇何必興化即不然爭如道箇不必。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>何必不必兩人平出覿面當機攔顋劈脊</div>
</p></div>
<div class='div-orig'><p style="margin-left:1em">曹山問強上座曰佛真法身猶若虛空應物現形如水中月作麼生說箇應底道理曰如驢覷井師曰道則太殺道祗道得八成曰和尚又如何曰如井覷驢。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>井覷驢驢覷井珍重行人休認影龐公叅見馬大師一口吸却西江盡</div>
</p></div>
<div class='div-orig'><p style="margin-left:1em">曹山因僧問子歸就父為甚麼父全不顧山曰理合如是曰父子之恩何在山曰始成父子之恩曰如何是父子之恩山曰刀斧斫不開。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>子歸就父父全不顧彼此兩忘浩然獨步</div>
</p></div>
<div class='div-orig'><p style="margin-left:1em">溈山有句無句。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>有句無句如藤倚樹雙手劈開全身獨露樹倒藤枯句歸何處大笑呵呵正好面唾</div>
</p></div>
<div class='div-orig'><p style="margin-left:1em">雲門須彌山。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不生一念還有過焦尾大蟲當面坐問著韶陽老古錐須彌山子來遮我</div>
</p></div>
<div class='div-orig'><p style="margin-left:1em">雲門露。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>殺佛殺祖雲門露機輪絕處難回互文殊握劍逼如來盡法無民誰解顧</div>
</p></div>
<div class='div-orig'><p style="margin-left:1em">香林遠禪師因僧問如何是祖師西來意遠云坐久成勞。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>西來祖意坐久成勞神光不會立雪齊腰</div>
</p></div>
<div class='div-orig'><p style="margin-left:1em">洞山麻三斤。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>如何是佛麻三斤洞山渾是一團筋說與世間人不信無言童子笑欣欣</div>
</p></div>
<div class='div-orig'><p style="margin-left:1em">法眼因僧問如何是曹源一滴水曰是曹源一滴水韶國師聞<span class='corr'>已</span>豁然。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>滴水還將滴水醻分明非馬亦非牛可憐逐浪隨流者不見天台暗點頭</div>
</p></div>
<div class='div-orig'><p style="margin-left:1em">風穴因僧問如何是佛穴云杖林山下竹筋鞭。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>杖林山下竹筋鞭拈起元來手指尖放下莫嫌無覓處通身枝節自天然</div>
</p></div>
<div class='div-orig'><p style="margin-left:1em">五祖戒禪師因僧問如何是佛祖曰蹋著秤鎚硬似銕。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>蹋著秤鎚硬似銕啞子得夢向誰說淨名杜口於毘耶釋迦掩室於摩竭</div>
</p></div>
<div class='div-orig'><p style="margin-left:1em">智門祚禪師因僧問蓮華未出水時如何門曰蓮華云出水後時如何門曰荷葉。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>未出<span class='corr'>已</span>出當面不識直指曲譚蓮華荷葉</div>
</p></div>
<div class='div-orig'><p style="margin-left:1em">汾陽因僧問如何是西來意曰青絹扇子足風涼。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>青絹扇子足風涼汾州用處不尋常龍袖拂開全體現萬象明明絕覆藏</div>
</p></div>
<div class='div-orig'><p style="margin-left:1em">石霜圓禪師因僧問如何是佛曰水出高源。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>水出高源<span class='corr'>迥</span>異流五湖四海不同儔滔滔流向人間去罕遇親曾到地頭</div>
</p></div>
<div class='div-orig'><p style="margin-left:1em">瑯琊畣長水話。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>長水如是問瑯琊如是畣清淨本然云何忽生山河大地</div>
</p></div>
<div class='div-orig'><p style="margin-left:1em">大愚芝禪師因僧問如何是佛曰鋸解秤錘。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>鋸解秤錘直截單提若人不會別喚沙彌</div>
</p></div>
<div class='div-orig'><p style="margin-left:1em">楊岐問僧金剛圈作麼跳栗棘蓬作麼吞。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>巨海垂香餌漫天布網羅從他吞跳者我只笑呵呵</div>
</p></div>
<div class='div-orig'><p style="margin-left:1em">五祖演禪師問僧倩女離魂那箇是真底。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>不用求真唯須息見如何若何攔顋劈面</div>
</p></div>
<div class='div-orig'><p style="margin-left:1em">五祖舉昔日有秀才著無鬼論一日鬼現身云你道無我聻秀才無語祖曰當時只舉手作鵓鳩嘴云谷孤孤。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>說有道無徒費力現身無語較些些鵓鳩嘴也鵓鳩唬百怪千妖總一家</div>
</p></div>
<div class='div-orig'><p style="margin-left:1em">五祖展手問僧曰因何喚作手。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>因何喚作手舉起便知有若也自顢頇徒勞開嘴口</div>
</p></div>
<div class='div-orig'><p style="margin-left:1em">佛果勤禪師凡垂問學者擬議則一拳。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>從來佛法無多盡力當胷一拳頓令凡胎俗骨便成大覺金僊</div>
</p></div>
<div class='div-orig'><p style="margin-left:1em">應菴示眾。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>盡力道不得底句不在天台定南嶽蹋穿草履歸來自笑錯下註脚</div>
</p></div>
<div class='div-orig'><p style="margin-left:1em">應菴問密菴如何是正法眼密曰破砂盆。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>正法眼藏破砂盆盖覆乾坤海嶽昏從上家私狼籍下代代兒孫一口吞</div>
</p></div>
<div class='div-orig'><p style="margin-left:1em">荊叟因癡鈍室中舉如何是佛師曰爛東瓜。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>如何是佛爛東瓜笑倒樷林老作家白鷺下田千點雪黃鸝上樹一枝花</div>
</p></div>
<div class='div-orig'><p style="margin-left:1em">婆子燒菴。</p>
</div>
<div class='div-commentary'><p style="text-indent:0em" class="lg-abnormal"><div class='lg-row'>正當與麼時驗賊不驗賊可憐者漢子將謂別商量</div>
</p></div></div>
<div class='div-other'><a id='mulu83' />
<p class='h1'>答頌</p><p style="margin-left:2em">因侍者問洞山偏正五位偈旨師曰逐位念將來者朗誦云正中偏三更初夜月明前莫怪相逢不相識師打云還識麼偏中正失曉老婆逢古鏡分明覿面更無真師打云還見麼正中來無中有路出塵埃但能不觸當今諱師打云合取口兼中至兩刃交鋒要迴避好手還同火裏蓮師打云還知落處麼兼中到不落有無誰敢和師打云落在甚麼處祗如人人盡欲出常流折合還歸炭裏坐又作麼生師打云又恁麼去也者云請和尚各為頌出師頌曰。</p>
<p style="text-indent:0em" class="lg-abnormal"><div class='lg-row'>正中偏一棒當頭絕謂言直指分明人不會逐語生情墮正偏</div>
</p><p style="text-indent:0em" class="lg-abnormal"><div class='lg-row'>偏中正一棒當頭全正令若人不會更尋思蹉過自家窮性命</div>
</p><p style="text-indent:0em" class="lg-abnormal"><div class='lg-row'>正中來棒下無生擊處開離相離名全體現縱橫任運出塵埃</div>
</p><p style="text-indent:0em" class="lg-abnormal"><div class='lg-row'>兼中至一棒當頭沒迴避自古當仁不讓人臨機各各全意氣</div>
</p><p style="text-indent:0em" class="lg-abnormal"><div class='lg-row'>兼中到一棒當頭絕素皂任運相將只麼行誰更昏昏炭裏坐</div>
</p><p style="margin-left:2em">師因閱大慧頌汾陽十智同真云兔角龜毛眼裏栽銕山當面勢崔嵬東西南北無門入曠劫無明當下灰師曰此頌只有當面二字間隔似乎兩橛不若壁立二字妥貼復閱覺範頌乃述一頌曰。</p>
<p style="text-indent:0em" class="lg-abnormal"><div class='lg-row'>十智同真面目全行人不薦可生憐故將條棒當頭打直指同真與要玄</div>
</p><p style="margin-left:2em">因眾禪者頌洞山尊貴話并著語呈師師乃著語云氣格生成復頌曰。</p>
<p style="text-indent:0em" class="lg-abnormal"><div class='lg-row'>從來氣格自生然無位真人面目全若也有人來問我當胷劈脊祗麤拳</div>
</p><p style="margin-left:2em">舉溈山云老僧百年後山下檀越家作一頭水牯牛左脇書五字曰溈山僧某甲當恁麼時喚作溈山僧又是水牯牛喚作水牯牛又是溈山僧自古至今答者不少老僧亦答云分身兩處看復頌曰。</p>
<p style="text-indent:0em" class="lg-abnormal"><div class='lg-row'>分身兩處看圜通無畔岸縱設萬般名難離者箇漢</div>
</p><p style="margin-left:2em">潘吳二道人以海底泥牛四句偈乞註解師云余智識暗短不能詮釋但有六十棒在二十棒打高峰和尚四十棒打二道人然後為汝下箇註脚若作棒會入地獄如箭䠶不作棒會入地獄如箭䠶更試問二道人合作麼生。</p>
<p style="text-indent:0em" class="lg-abnormal"><div class='lg-row'>海底泥牛銜月走空中木馬怒雷㖃驀然跳上脊梁騎拍手呵呵笑破口</div>
</p><p style="text-indent:0em" class="lg-abnormal"><div class='lg-row'>嵒前石虎抱兒眠日炙風吹知幾年忽覺㘞然聲振地翻身直過九重天</div>
</p><p style="text-indent:0em" class="lg-abnormal"><div class='lg-row'>銕蛇鑽入金剛眼一念回光即便見見得分明沒兩人依舊從前本來面</div>
</p><p style="text-indent:0em" class="lg-abnormal"><div class='lg-row'>崑崙騎象鷺鷥牽約不後兮推不前直下須明無異旨莫隨言語亂鑽研</div>
</p></div>
<div class='div-other'><a id='mulu84' />
<p class='h1'>佛祖贊</p>
<div class='div-other'><a id='mulu85' />
<p class='h2'>接引佛</p><p style="text-indent:0em" class="lg-abnormal"><div class='lg-row'>東土西方本無窠臼安住其中號無量壽為引眾生伸出隻手誰知倒致人生情竇爭似老僧攔顋劈口</div>
</p></div>
<div class='div-other'><a id='mulu86' />
<p class='h2'>釋迦出山相</p><p style="text-indent:0em" class="lg-abnormal"><div class='lg-row'>六年苦行畢竟何為打失兩眼拾得雙眉若人欲識山中事觀著容顏應好知</div>
</p></div>
<div class='div-other'><a id='mulu87' />
<p class='h2'>文殊大士</p><p style="text-indent:0em" class="lg-abnormal"><div class='lg-row'>文殊大智利師兒親踞地過去七佛師即今誰弟子輩輩大丈夫自有衝天志</div>
</p></div>
<div class='div-other'><a id='mulu88' />
<p class='h2'>出山大士<span class='note-inline'>(實印禪人請)</span></p><p style="text-indent:0em" class="lg-abnormal"><div class='lg-row'>菩薩曾有言無剎不現身入山與出山何曾有兩人須知三十二彼此總同倫但肯回光看實印本無文</div>
</p></div>
<div class='div-other'><a id='mulu89' />
<p class='h2'>大悲菩薩</p><p style="text-indent:0em" class="lg-abnormal"><div class='lg-row'>大悲菩薩真大悲所以現出多雙手非為圖自顯神通只要諸人各知有</div>
</p></div>
<div class='div-other'><a id='mulu90' />
<p class='h2'>達磨渡江</p><p style="text-indent:0em" class="lg-abnormal"><div class='lg-row'>聞道單傳直指風自家不識復何宗祗為渡江乘一葦至今人錯道神通</div>
</p></div>
<div class='div-other'><a id='mulu91' />
<p class='h2'>玉芝禪師像<span class='note-inline'>(有序)</span></p><p style="margin-left:2em">芝初叅金陵碧峰居問如何是不落人圈繢居與一掌芝遂大悟。</p>
<p style="text-indent:0em" class="lg-abnormal"><div class='lg-row'>當頭一掌永絕伎倆跳出圈繢天下牓樣師子將兒絕後隨一任橫行於海上</div>
</p></div>
<div class='div-other'><a id='mulu92' />
<p class='h2'>抱璞師摹禹門和尚真懇師云求師兄寫得七八句師云一句也沒有云就將一句沒有為題師乃書云</p><p style="text-indent:0em" class="lg-abnormal"><div class='lg-row'>老和尚沒窠臼贊莫及罵奚醜所以不肖兒一句也沒有</div>
</p></div>
<div class='div-other'><a id='mulu93' />
<p class='h2'>復寫七八句</p><p style="text-indent:0em" class="lg-abnormal"><div class='lg-row'>藹藹株松堆堆塊石端坐蒲團人天莫測爾我皆承嗣豈堪為法則那箇男兒不丈夫阿誰賴者禿老賊咄</div>
</p></div>
<div class='div-other'><a id='mulu94' />
<p class='h2'>雲門湛和尚</p><p style="text-indent:0em" class="lg-abnormal"><div class='lg-row'>湛然湛然講經說禪誰知此老初未嘗言欲識真實面目儼然</div>
</p></div></div>
<div class='div-other'><a id='mulu95' />
<p class='h1'>自贊</p>
<div class='div-other'><a id='mulu96' />
<p class='h2'>破山明請</p><p style="text-indent:0em" class="lg-abnormal"><div class='lg-row'>不識好惡不分皂白人若問著當頭便楔無法與人那來賸迹如是為人何有知識且道阿誰密雲老賊</div>
</p></div>
<div class='div-other'><a id='mulu97' />
<p class='h2'>又<span class='note-inline'>(費隱容請)</span></p><p style="text-indent:0em" class="lg-abnormal"><div class='lg-row'>描不成兮畫不就贊何益兮毀何及從來千聖不能識一切時人妄擬測一條白棒唯直指所以千古為摽格</div>
</p></div>
<div class='div-other'><a id='mulu98' />
<p class='h2'>又<span class='note-inline'>(朝宗忍請)</span></p><p style="text-indent:0em" class="lg-abnormal"><div class='lg-row'>要我寫兩句誰知一字無有眼解睜眎有口却盧都手握骨律棒問著打頭顱為甚如此千峰勢到嶽邊止萬派聲歸海上除</div>
</p></div>
<div class='div-other'><a id='mulu99' />
<p class='h2'>又<span class='note-inline'>(萬如徵請)</span></p><p style="text-indent:0em" class="lg-abnormal"><div class='lg-row'>者箇阿獃不辨是非拈條白棒不分彼此恁麼為人惡聲滿地萬如萬如描他爭底一火焚之免及相累</div>
</p></div>
<div class='div-other'><a id='mulu100' />
<p class='h2'>又<span class='note-inline'>(木陳忞請)</span></p><p style="text-indent:0em" class="lg-abnormal"><div class='lg-row'>者箇阿獃真阿獃一味一生自勉強據箇單傳直指人徹骨徹髓一條棒天下那有者等善知識不顧諸方嫌與謗咄</div>
</p></div>
<div class='div-other'><a id='mulu101' />
<p class='h2'>又<span class='note-inline'>(牧雲門請)</span></p><p style="text-indent:0em" class="lg-abnormal"><div class='lg-row'>者老漢只可看不可判拈條棒子當頭打一一鼻頭穿一貫正眼從來廓頂門歷歷緜緜續不亂</div>
</p></div>
<div class='div-other'><a id='mulu102' />
<p class='h2'>又<span class='note-inline'>(林野奇請)</span></p><p style="text-indent:0em" class="lg-abnormal"><div class='lg-row'>咄哉者禿有眼如盲有口若啞手拈條棒問著便打不知落處問取林野</div>
</p></div>
<div class='div-other'><a id='mulu103' />
<p class='h2'>又<span class='note-inline'>(禹門大眾請)</span></p><p style="text-indent:0em" class="lg-abnormal"><div class='lg-row'>咄哉者禿漢處處沒留戀只者也須送火中兔占禹門古禪院</div>
</p></div>
<div class='div-other'><a id='mulu104' />
<p class='h2'>又<span class='note-inline'>(金如玉居士請)</span></p><p style="text-indent:0em" class="lg-abnormal"><div class='lg-row'>居士寫我像乞我還自題毀且自不肯贊亦豈自宜言語道自斷心行亦無為故拈一條棒當頭直指伊</div>
</p></div>
<div class='div-other'><a id='mulu105' />
<p class='h2'>又<span class='note-inline'>(一生禪人請)</span></p><p style="text-indent:0em" class="lg-abnormal"><div class='lg-row'>有身自有住處有口自解說話是乃人之牓樣不必老僧張挂</div>
</p></div>
<div class='div-other'><a id='mulu106' />
<p class='h2'>又<span class='note-inline'>(淳甫程居士請)</span></p><p style="text-indent:0em" class="lg-abnormal"><div class='lg-row'>咄哉邨僧覿面無情一條白棒打人自惺</div>
</p></div>
<div class='div-other'><a id='mulu107' />
<p class='h2'>又<span class='note-inline'>(敬橋張居士請)</span></p><p style="text-indent:0em" class="lg-abnormal"><div class='lg-row'>朝朝禮拜夜夜燒香正當日中影短形長忽若會得覿體全彰</div>
</p></div>
<div class='div-other'><a id='mulu108' />
<p class='h2'>又<span class='note-inline'>(冶堂孫居士請)</span></p><p style="text-indent:0em" class="lg-abnormal"><div class='lg-row'>可憐者箇癡和尚不見人我是非相故據條棒直指人問來一味當頭杖孫居士高著眼面上無瞋真供養將此深心奉塵剎滿目看時誰異樣</div>
</p></div>
<div class='div-other'><a id='mulu109' />
<p class='h2'>又<span class='note-inline'>(定甫萬居士請)</span></p><p style="text-indent:0em" class="lg-abnormal"><div class='lg-row'>者老癡子不願上堂豈肯上紙君不見龐居士不與萬法以為侶馬大師一口吸盡西江水</div>
</p></div>
<div class='div-other'><a id='mulu110' />
<p class='h2'>又</p><p style="text-indent:0em" class="lg-abnormal"><div class='lg-row'>自家面目自家題自家意思自家知自家書在自頭上不知人道我何為</div>
</p></div>
<div class='div-other'><a id='mulu111' />
<p class='h2'>自題行樂</p><p style="text-indent:0em" class="lg-abnormal"><div class='lg-row'>高山流水長松下倒茗吹爐誰不樂默想世間人罕知唯有青天紅日爍</div>
</p></div></div>
<div class='div-other'><a id='mulu112' />
<p class='h1'>偈</p>
<div class='div-other'><a id='mulu113' />
<p class='h2'>示明極禪人極號元闇</p><p style="text-indent:0em" class="lg-abnormal"><div class='lg-row'>明極看來無實法闇元識盡少人知驀然明暗都翻轉脫體全身奮振威</div>
</p></div>
<div class='div-other'><a id='mulu114' />
<p class='h2'>龍池和尚送天隱禪師掩關偈云老衲於今不坐關既無住也幸無閒何曾進又何曾出只在尋常天地間池命師和</p><p style="text-indent:0em" class="lg-abnormal"><div class='lg-row'>某甲分明沒啟關通身無處覓忙閒也無門進無門出只麼堂堂任運間</div>
</p></div>
<div class='div-other'><a id='mulu115' />
<p class='h2'>水西門菴示息機上人</p><p style="text-indent:0em" class="lg-abnormal"><div class='lg-row'>未悟頭頭欲息機悟來息息露全機有人來問菴中主向道門開對水西</div>
</p></div>
<div class='div-other'><a id='mulu116' />
<p class='h2'>天隱和尚病中以二偈求正師因復之</p><p style="text-indent:0em" class="lg-abnormal"><div class='lg-row'>生也如是死也如是死死生生如是如是</div>
</p><p style="text-indent:0em" class="lg-abnormal"><div class='lg-row'>來是誰來去是誰去吾與正之非是言句</div>
</p></div>
<div class='div-other'><a id='mulu117' />
<p class='h2'>示聞圜居士</p><p style="text-indent:0em" class="lg-abnormal"><div class='lg-row'>聞去聞聲聞是妄返聞聞性也為權豁然聲性都翻却兩耳門開向兩邊</div>
</p></div>
<div class='div-other'><a id='mulu118' />
<p class='h2'>登會稽海口大峰山頂兼似墨池王居士</p><p style="text-indent:0em" class="lg-abnormal"><div class='lg-row'>行到山窮水際時偶然句得半聯詩滿口向人言不盡謾將東海作書池</div>
</p></div>
<div class='div-other'><a id='mulu119' />
<p class='h2'>別石簣陶太史</p><p style="text-indent:0em" class="lg-abnormal"><div class='lg-row'>華事紛紛春盡頭杖藜隨意且悠遊謝辭檀越何方去萬里天涯一步收</div>
</p></div>
<div class='div-other'><a id='mulu120' />
<p class='h2'>示出塵上人</p><p style="text-indent:0em" class="lg-abnormal"><div class='lg-row'>莫徐妄想莫求真凡聖都廬祗一塵信脚便行輕趯破了然無事自䌛人</div>
</p></div>
<div class='div-other'><a id='mulu121' />
<p class='h2'>次盡我居士韻</p><p style="text-indent:0em" class="lg-abnormal"><div class='lg-row'>野老欲吟詩偶得天機趣忽聞簷雨聲滴滴驚人句</div>
</p></div>
<div class='div-other'><a id='mulu122' />
<p class='h2'>靜中偶成</p><p style="text-indent:0em" class="lg-abnormal"><div class='lg-row'>自得忘機趣詩成不假言松風宣雅韻澗水吐清聯我本無心聽伊何到耳傳只因吾獨惺物物皆靈然</div>
</p></div>
<div class='div-other'><a id='mulu123' />
<p class='h2'>次同叅慧轂輪韻</p><p style="text-indent:0em" class="lg-abnormal"><div class='lg-row'>千里同風事何緣歎別離道人行履處了了當如斯月落樹無影風清雲不馳去來一片地任運復誰之</div>
</p></div>
<div class='div-other'><a id='mulu124' />
<p class='h2'>同史省菴登山頂為示</p><p style="text-indent:0em" class="lg-abnormal"><div class='lg-row'>扶笻直上到峰巔破衲和雲就石眠睡到不知紅日落醒來搔首問青天</div>
</p></div>
<div class='div-other'><a id='mulu125' />
<p class='h2'>過戒珠菴</p><p style="text-indent:0em" class="lg-abnormal"><div class='lg-row'>策杖出幽行興來身也輕虎哮山欲動鳥起樹猶驚菊晚新霜艶秋深古木清殷勤末後句衲破戒珠呈</div>
</p></div>
<div class='div-other'><a id='mulu126' />
<p class='h2'>贈雲堂師</p><p style="text-indent:0em" class="lg-abnormal"><div class='lg-row'>世間何物更堪憐惟有白雲在處閒來去高祗曾不礙了無痕迹落谿山</div>
</p></div>
<div class='div-other'><a id='mulu127' />
<p class='h2'>山中四威儀</p><p style="text-indent:0em" class="lg-abnormal"><div class='lg-row'>山中行沒途程常獨步了無生</div>
</p><p style="text-indent:0em" class="lg-abnormal"><div class='lg-row'>山中住無來去莫動著中心樹</div>
</p><p style="text-indent:0em" class="lg-abnormal"><div class='lg-row'>山中坐淨嬴嬴微風吹白雲裏</div>
</p><p style="text-indent:0em" class="lg-abnormal"><div class='lg-row'>山中臥非懶墮有人問拳打倒</div>
</p></div>
<div class='div-other'><a id='mulu128' />
<p class='h2'>山居</p><p style="text-indent:0em" class="lg-abnormal"><div class='lg-row'>乾坤一箇故茅廬極目寥寥四壁虛但識此身為住計了無歸路自如如</div>
</p><p style="text-indent:0em" class="lg-abnormal"><div class='lg-row'>一卷經看曾未了不知日<span class='corr'>已</span>墜西冥悠然獨坐無人會掀起松牕待月明</div>
</p></div>
<div class='div-other'><a id='mulu129' />
<p class='h2'>擬寒山三首</p><p style="text-indent:0em" class="lg-abnormal"><div class='lg-row'>野老棲遲處烟嵐作布裘雲開嶽露頂風鼓樹搖頭徑僻苔封砌谿深草覆流年無客訪道日與鹿為儔</div>
</p><p style="text-indent:0em" class="lg-abnormal"><div class='lg-row'>策杖乘幽興穿雲入碧山不聞樵子語祗見鳥關關日久石生蘚年多人起斑臨流清覽照自覺也蒼顏</div>
</p><p style="text-indent:0em" class="lg-abnormal"><div class='lg-row'>嗟見世間輩唯思積累多心猿忙似箭意馬走如波勸爾不肯歇教吾爭奈何到頭將不去空手見閻羅</div>
</p></div>
<div class='div-other'><a id='mulu130' />
<p class='h2'>杖意</p><p style="text-indent:0em" class="lg-abnormal"><div class='lg-row'>拄杖拈持力荷全條條絕後與光前堂堂直下堂吾用打發其人續正傳</div>
</p></div>
<div class='div-other'><a id='mulu131' />
<p class='h2'>偶成</p><p style="text-indent:0em" class="lg-abnormal"><div class='lg-row'>青山疊疊萬重雲無事幽人不解文自拭一雙清白眼笑看明月破黃昏</div>
</p></div>
<div class='div-other'><a id='mulu132' />
<p class='h2'>示醫者</p><p style="text-indent:0em" class="lg-abnormal"><div class='lg-row'>靈山會上大醫王濟世全憑沒病方但指世聞俱藥草了無熱惱與清涼</div>
</p></div>
<div class='div-other'><a id='mulu133' />
<p class='h2'>叅禪偈九首</p><p style="text-indent:0em" class="lg-abnormal"><div class='lg-row'>叅禪莫妄想亦莫著除妄一念未生前試看底模樣</div>
</p><p style="text-indent:0em" class="lg-abnormal"><div class='lg-row'>叅禪一著子不假異方便須著自回光悟取本來面</div>
</p><p style="text-indent:0em" class="lg-abnormal"><div class='lg-row'>叅禪叅直指毋遭岐路使豎起銕脊梁直下超生死</div>
</p><p style="text-indent:0em" class="lg-abnormal"><div class='lg-row'>叅禪直叅直莫著心意識千差萬別來直下當頭截</div>
</p><p style="text-indent:0em" class="lg-abnormal"><div class='lg-row'>叅禪叅自䌛撒手復何求赤身如白刃誰敢犯當頭</div>
</p><p style="text-indent:0em" class="lg-abnormal"><div class='lg-row'>叅禪欲吐氣須叅轉身趣轉身吐氣時語語無賸句</div>
</p><p style="text-indent:0em" class="lg-abnormal"><div class='lg-row'>叅禪節要處切莫顧危凶當機擒虎兕信手捉獰龍</div>
</p><p style="text-indent:0em" class="lg-abnormal"><div class='lg-row'>叅禪叅真實莫叅口頭弄終不哄他人到頭終自哄</div>
</p><p style="text-indent:0em" class="lg-abnormal"><div class='lg-row'>叅禪貴正因弗用記時辰佛法無多子久長難得人</div>
</p></div>
<div class='div-other'><a id='mulu134' />
<p class='h2'>遊廬山東林寺次壁問韻</p><p style="text-indent:0em" class="lg-abnormal"><div class='lg-row'>萬物本吾元一體誰云塵復亦塵開男兒自到心空處蹋破乾坤孰去來</div>
</p></div>
<div class='div-other'><a id='mulu135' />
<p class='h2'>霞標管居士述無用書謂復禮法師問偈為真妄二字所縛不出理障清涼圭峰所荅亦為真妄二字沒溺未見超方句寂音所擬戰勝二老然無朙全妄情二句亦未<span class='corr'>免</span>詞病拙偈雖不工然跳出諸公之網偈曰立真取淨性妄即從茲起若了真非真妄亦何須止法法不曾生心心勿終始明暗兩無功取舍懵茲理佛不入涅槃我不出生死師曰無用句調雖工似莽蕩欠諦當因次韻</p><p style="text-indent:0em" class="lg-abnormal"><div class='lg-row'>本來法本淨因昧分別起念念不昧時心心從此止本來非末初那得有終始示語叅玄人應叅本來底吾今本本來一口吞生死</div>
</p></div>
<div class='div-other'><a id='mulu136' />
<p class='h2'>黃檗山觀葉相國壁間詩以偈次韻</p><p style="text-indent:0em" class="lg-abnormal"><div class='lg-row'>及第心空選佛場箇中無地列隅方一豪透體豁惺眼十界通身現法王迷去妄分人與我悟來了却短和長回頭直下情無倚便是高登彼岸航</div>
</p><p style="text-indent:0em" class="lg-abnormal"><div class='lg-row'>貧僧偏愛破家窮赤體條條露骨風歷歷我人皆實相明明心鏡總真空月明虛白連天碧日照雲霞暎水紅聲色摩尼不墮數祗因逐物著西東</div>
</p><p style="text-indent:0em" class="lg-abnormal"><div class='lg-row'>本心地不涉陽陰迥出乾坤覆眾岑萬法馬師都吸盡一人龐老絕追尋全身用去頭頭現覿體行時物物沈外境內神無覓處須知憑悟本來心</div>
</p></div>
<div class='div-other'><a id='mulu137' />
<p class='h2'>示定觀禪人</p><p style="text-indent:0em" class="lg-abnormal"><div class='lg-row'>返照回光直下觀無干東北與西南十方世界全身現一切人天正眼看</div>
</p></div>
<div class='div-other'><a id='mulu138' />
<p class='h2'>示時默上人</p><p style="text-indent:0em" class="lg-abnormal"><div class='lg-row'>未悟已前時薦得方堪默契本來人若將紙墨認為法誤賺闍黎非老僧</div>
</p></div>
<div class='div-other'><a id='mulu139' />
<p class='h2'>誕生禪人乞䇿進語</p><p style="text-indent:0em" class="lg-abnormal"><div class='lg-row'>進在其中退亦中當人無路可通風擬心更欲期精進不若回光省舊容</div>
</p></div>
<div class='div-other'><a id='mulu140' />
<p class='h2'>示雪浦琮禪人</p><p style="text-indent:0em" class="lg-abnormal"><div class='lg-row'>利如錐疾如箭若能行超方便</div>
</p></div>
<div class='div-other'><a id='mulu141' />
<p class='h2'>送修密禪人省親</p><p style="text-indent:0em" class="lg-abnormal"><div class='lg-row'>母想子歸因遠遠子思省母亦迢迢母子本來真面目歷然覿體沒途遙</div>
</p></div>
<div class='div-other'><a id='mulu142' />
<p class='h2'>示咸濟禪人</p><p style="text-indent:0em" class="lg-abnormal"><div class='lg-row'>自濟濟人須假悟若還無悟總徒然男兒當發丈夫志動靜忙閒緊著鞭</div>
</p></div>
<div class='div-other'><a id='mulu143' />
<p class='h2'>紙炮</p><p style="text-indent:0em" class="lg-abnormal"><div class='lg-row'>頂門一竅透靈機滿肚無明火發揮聲振十方人盡覺㘞然喜躍動容威</div>
</p></div>
<div class='div-other'><a id='mulu144' />
<p class='h2'>復方侍御震孺</p><p style="text-indent:0em" class="lg-abnormal"><div class='lg-row'>日炙風吹雨打明明直指原䌛處處全體獨露超過世出世頭</div>
</p></div>
<div class='div-other'><a id='mulu145' />
<p class='h2'>示聚我居士</p><p style="text-indent:0em" class="lg-abnormal"><div class='lg-row'>萬聚叢中我獨尊獨尊那怕聚紛紜頭頭色色非他物大地乾坤一口吞</div>
</p></div>
<div class='div-other'><a id='mulu146' />
<p class='h2'>示徹源禪人</p><p style="text-indent:0em" class="lg-abnormal"><div class='lg-row'>隨流生死故無窮悟徹源頭返本宗箇裏不容人我相從來千里乃同風</div>
</p></div>
<div class='div-other'><a id='mulu147' />
<p class='h2'>傳法偈</p><p style="text-indent:0em" class="lg-abnormal"><div class='lg-row'>本法豈䌛傳䌛傳本法傳今傳傳本法本法本誰傳</div>
</p></div>
<div class='div-other'><a id='mulu148' />
<p class='h2'>示靈根荷講主</p><p style="text-indent:0em" class="lg-abnormal"><div class='lg-row'>世出世間不二法一身通荷無餘事阿誰不是丈夫兒祗恐未堪如來使</div>
</p></div>
<div class='div-other'><a id='mulu149' />
<p class='h2'>無心用禪人乞偈</p><p style="text-indent:0em" class="lg-abnormal"><div class='lg-row'>祖師西來直指人心多少行人錯認識神通身覓心不可得身外無心用本人</div>
</p></div>
<div class='div-other'><a id='mulu150' />
<p class='h2'>師夢中得染深青牯牛之句乃自聯云</p><p style="text-indent:0em" class="lg-abnormal"><div class='lg-row'>染深青牯牛那肯更回頭通體蒼煙色明明迥類流</div>
</p></div>
<div class='div-other'><a id='mulu151' />
<p class='h2'>化緣偈</p><p style="text-indent:0em" class="lg-abnormal"><div class='lg-row'>為僧一味無他事要化檀那契<span class='corr'>己</span>躬箇事人人皆具足信手拈來用不窮</div>
</p></div>
<div class='div-other'><a id='mulu152' />
<p class='h2'>明道崔居士乞偈薦親</p><p style="text-indent:0em" class="lg-abnormal"><div class='lg-row'>若惺自<span class='corr'>己</span>安身處河沙父母同箇面但將此語縣高堂一度看時一度薦</div>
</p></div>
<div class='div-other'><a id='mulu153' />
<p class='h2'>居士五旬乞偈</p><p style="text-indent:0em" class="lg-abnormal"><div class='lg-row'>夕陽西去水東流人老何曾見白頭能向箇中高著眼暜觀法界共同儔</div>
</p></div>
<div class='div-other'><a id='mulu154' />
<p class='h2'>荅朱居士</p><p style="text-indent:0em" class="lg-abnormal"><div class='lg-row'>非僧非俗者箇漢兩處圜通無畔岸翻身直蹋上頭關入佛入魔只一貫</div>
</p></div>
<div class='div-other'><a id='mulu155' />
<p class='h2'>示沈大司寇演</p><p style="text-indent:0em" class="lg-abnormal"><div class='lg-row'>山僧無別示白棒當頭指頂門眼豁開自證衝天旨</div>
</p></div>
<div class='div-other'><a id='mulu156' />
<p class='h2'>覺圓敏禪人病中乞偈</p><p style="text-indent:0em" class="lg-abnormal"><div class='lg-row'>維摩居士病非病禪者反為作病看忽覺病身身本覺始於法法自然安</div>
</p></div>
<div class='div-other'><a id='mulu157' />
<p class='h2'>示張大司憲瑋</p><p style="text-indent:0em" class="lg-abnormal"><div class='lg-row'>一切二邊俱坐斷本無中道可須安掀翻海嶽無人會白棒當頭為指南</div>
</p></div>
<div class='div-other'><a id='mulu158' />
<p class='h2'>示李孝廉魯</p><p style="text-indent:0em" class="lg-abnormal"><div class='lg-row'>箇事從來本呈露認著名言却遮護剔起眉毛著眼看腦後見顋方契悟</div>
</p></div>
<div class='div-other'><a id='mulu159' />
<p class='h2'>居士乞偈薦親</p><p style="text-indent:0em" class="lg-abnormal"><div class='lg-row'>生亦如兮死亦如如如之外盡皆虛欲知父母安身處忉利天宮亦不居</div>
</p></div>
<div class='div-other'><a id='mulu160' />
<p class='h2'>題冶堂孫居士像</p><p style="text-indent:0em" class="lg-abnormal"><div class='lg-row'>本分本來豈從造化而成非俗非僧亦因假餙以立一念不生全體見脚蹋芒鞵頭頂笠獨行獨步迥堂堂自在自䌛唯自適咄盡力跳不出</div>
</p></div>
<div class='div-other'><a id='mulu161' />
<p class='h2'>題聖緣唐居士像</p><p style="text-indent:0em" class="lg-abnormal"><div class='lg-row'>請居士自珍重莫捨凡緣取聖緣取捨之情生死本情無取捨獨超然咄</div>
</p></div></div>
<div class='div-other'><a id='mulu162' />
<p class='h1'>佛事</p><p>為亡僧舉龕來無一物去無罣礙信脚便行管取自在舉火光焰焰淨嬴嬴南北東西無可不可以火苣打圜相云會則徧界分身不會與你把火。</p>
<p>為守元師入墖以杖指墖云盡十方世界是箇無縫墖復敲墖門云且道者一縫作麼合殺以手舉靈骨送入云請師兄塞却。</p>
<p>為豁然師煆骨縱然皮膚脫盡白骨也須火煆惟我師弟豁然却具者般體段以火苣打圜相云大眾會麼攛火苣云看。</p>
<p>為通亮舉龕通亮通亮對我曾呈伎倆即今恐汝忘之助汝三下拄杖以拄杖擊三下云直須信脚而行莫管人間天上。</p>
<p>為廻泉講主舉火隔牆見角便知是牛隔山見煙<span class='corr'>已</span>知是火而今對眾相舉且道是箇甚麼真實告報諸人切莫當面蹉過。</p>
<p>為景西起龕葉落歸根仰手覆手木馬翻身泥牛解走舉火般若大智如大火聚舉似諸人急著眼覷攛下火苣捬掌云還見麼。</p>
<p>為乘白舉火乘白燒化密雲舉火呈示大眾無可話墮攛火苣云雖然如是直令徹骨透光明十方世界無處躲。</p>
<p>為青州佛實舉火鄭州梨青州棗萬物無過出處好實禪人還知麼若知出處便解當處出生隨處滅盡則不見生死去來之相從來寸步未嘗移那涉山東與山西實禪還會麼若猶未會攛火苣云老僧助汝一把火照徹面門離處所。</p>
<p>為超聞下火千做萬做不離者箇南北東西信脚行地獄天堂如梭過。</p>
<p>為無拘起龕無拘無拘生死俱虛自領而去頓證無餘。</p>
<p>為正聞化主下火生時為眾竭力死却要老僧燒全體光明自圜照十方國土任逍遙。</p>
</div>
<div class='div-other'><a id='mulu163' />
<p class='h1'>雜著</p>
<div class='div-xu'><a id='mulu164' />
<p class='h2'>五家語錄序</p><p>五家語者自達磨西來至六傳再四世法徧中華禪備眾體機語不一無心而分自成五家故謂溈仰臨濟曹洞雲門法眼然機用雖似五家無非直指之旨黎眉居士刻茲語錄可謂承上啟下先後包含閱是語者可盡五家差別之元以明自<span class='corr'>己</span>差別之智總歸當人本地風光全機大用出於文字之表則誰見有五家兒孫空王佛田庫奴以至狐狼野干到來總與三十棒為甚如此者裏放過即不可。</p>
</div>
<div class='div-xu'><a id='mulu165' />
<p class='h2'>教外別傳序</p><p>老僧向讀大慧語見拈水潦和尚因緣謂潦纔舉揚便賣弄者一蹋云自從一喫馬師蹋直至如今笑不休渠又何曾有峰巒疊翠澗水潺湲岸柳含烟庭華笑日鸎嗁喬木蜨舞芳樷底說話來古今洪詞便利無過此老看他恁麼舉示則不專在言句尖新唯貴提其至要而已云何至要不見他室中問僧德山見僧入門便棒臨濟見僧入門便喝雪峰見僧便道是甚麼睦州見僧便道見成公案放汝三十棒者四箇老漢還有為人處也無僧云有大慧曰劄僧擬議大慧便喝出遵璞聞之忽然脫去從前惡知惡解遂成箇灑灑地衲僧又鼎需入室大慧問曰內不放出外不放入正當恁麼時如何需擬對大慧以竹篦打三下需忽大悟又大悲閒長老入室大慧問不與萬法為侶者是甚麼人閒曰扶不起大慧云扶不起是甚麼人速道速道閒擬對大慧便打忽然大悟可見棒喝急切要密開人正眼脫人情解無過此也所以老僧生平不解打之遶唯以條棒一味從頭棒將去直要人向棒頭拂著處豁開正眼徹見自家境界不從他得迥出教內教外名言則方知黎眉居士所集從上佛祖機語決定不是文字方能撩起便行羅籠不住呼喚不回直饒如是只堪自了若論戰也各各力在轉處不滯玄妙理致一味活捉生擒向上全提本分一著超佛越祖獨脫單行縱奪自䌛殺活自在能治一切名言不坐死地不瞎人眼方堪利<span class='corr'>己</span>利人其或未然且向者冊子上東覷西覷忽然覷著却來老僧手裏請棒喫既是覷著因甚却要喫棒還有緇素得底麼若緇素不得且莫輕擬棒喝著。</p>
</div>
<div class='div-other'><a id='mulu166' />
<p class='h2'>日睿程君乞題小象</p><p>夫題者名之也名者名其形也名其形者形不能形也形不能形者其形虛也况其名哉矧曰小象又曰影象皆非本質之謂也若夫題其影而不題其本可謂影之有影轉轉逐末而莫之反余不能影上生題而復題其形形也者於父母生之也且夫未出母胎男也女也俱弗得而知弗得而知者名弗得而立也若反至夫父母未孕之前又何狀哉君若向父母未孕之先狀其象來余亦向父母未孕之先為君題。</p>
</div></div>
<p class='juan'>密雲禪師語錄卷第八</p>
<div class='div-w'>
<p class='h1'>音釋</p>
<div class='div-note'>獃<p style="margin-left:1em"><span class='note-inline'>(魚開切音暟癡也)</span>。</p>
拭<p style="margin-left:1em"><span class='note-inline'>(設職切音識抆拭揩也)</span>。</p>
苣<p style="margin-left:1em"><span class='note-inline'>(其呂切音巨朿葦燒也)</span>。</p>
攛<p style="margin-left:1em"><span class='note-inline'>(取亂切音㸑擲也)</span>。</p>
伎倆<p style="margin-left:1em"><span class='note-inline'>(上巨錡切音芰下里養切音兩伎倆巧也)</span>。</p>
鸎<p style="margin-left:1em"><span class='note-inline'>(於莖切音[賏/(几@(冰-水))]黃鸝也)</span>。</p>
矧<p style="margin-left:1em"><span class='note-inline'>(矢忍切音哂况也)</span>。</p>
</div></div>
</div><!-- end of div[@id='body'] -->
</body></html>