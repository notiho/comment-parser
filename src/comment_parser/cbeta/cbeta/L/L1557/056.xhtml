<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu209' />
<p class='juan'>大方廣佛華嚴經䟽鈔會本第五十三之一　刑二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu210' />
<div class='div-orig'><p class="head1">離世間品第三十八</p>
</div>
<div class='div-commentary'><p style="margin-left:1em">初明來意來意有三一分來前明修因契果生解分則於法起解今明託法進修成行分則依解起行義次第故二會來者前會因圓果滿生解之終此會正行處世無染通於始終故次來也三品來者前品出現之果殊勝今明依彼起行圓融故次來也雖一分一會一品是同所對既殊來意亦別。</p>
<p style="margin-left:1em">第二釋名亦有三別一分名者沒彼位名但彰行法欲顯行位無礙前後圓融故以名也。</p>
<p style="margin-left:1em">二會名者約法不異分名約處名三會普光明殿之會第七重會會終歸始故雖越四天同為生解之會今復重會通對彼分始終依解成行故會普光而前分生解差別故寄歷處以顯淺深今分起行圓融故一會並收因果亦表成行不離普光明智故此中不隔餘處何有重會之義若約次第前時後時即是重義若約圓融就義名重故不動前二而升四天二七相望亦何所隔明知約義亦猶燈光涉入無礙亦似燈炷重發重明約人名普慧普賢問答之會<span class='note-inline'>(第七重會下釋意明第七<span class='corr'>已</span>曾重會故今名三會而便明七八俱會普光而有差別而前分下解妨文有二妨初有伏難即重會不同妨謂有問言一種重會何以前歷多會此唯一會答有二意一前約解故須多今約行故須一以頓起故二前約行布故歷位不同今約圓融故一會頓起在文可思此中不隔餘處何有重會之義即第二顯難重會不成妨若約下答有二意一約行布不壞相邊約時明重如人前於此講續前豈非重耶若約圓融下二就圓融門約義明重於中有三初標可知故不動下次反難以成謂汝向問意云第二至第七中隔四會故得名重第七第八中無有隔何得名重今謂第二望七亦不隔越何者既不起覺樹而昇四天四天覺樹定是一時第六他化天後即說第七曾何隔越則二七不隔亦得名重今七八不隔何不名重明知約義者結成七八重會皆是約義而言不動前二者文中雖云不起覺樹以普光近覺樹故不別言之實則不起前二頓昇四天也亦猶燈光下第三以喻明也光雖涉入隨燈有異時處雖一約義不同以約圓融一時頓演故為此通亦似燈炷下復以喻顯前喻燈異光重此則燈一光異燈一喻於一處光重喻三會不同)</span>三品名有二一得名二釋名今初又二一異名下文十義至彼當辨有別行本名度世經度即離義又有別行名普賢菩薩答難二千經此就能離人法受稱<span class='note-inline'>(答難二千經者準度世品普智菩薩白言世尊諸來菩薩達者無礙中下之士各懷猶豫各心念言事物繁閙不知何事可捨可奉願佛分解佛歎善哉當為汝說佛言普智用有二故故問二百答以二千問二百者有神貪身計有吾我有內有外在有在無所可諮問皆除吾我內外有無則有權慧開化無際答二千者十方一切皆來集會其心各異意行不同達者聞要則以至道不能達者為演多辭曉論文說牽攀義旨自所覩形以喻其意乃得解慧此經乃在邇字函中文只六卷長行文畢後有二百三十二頌義甚富瞻)</span>二正辨本稱總由超絕世染故受其名別有三義一約法二約行三約位約法之中先世後離世有三類一約事相有二世間謂器及有情此約依正分之二約麤細亦二一有為世間二無為世間此約分段變易分之以變易非三有攝名之無為故勝鬘云有為生死無為生死然麤細雖殊體不出二三約染淨有三於初二中加智正覺示同世間不同世故如地論辨二明離者離有二義一性離世間性空即是出世間故二明事離行成無染故力林頌云三世五蘊法說名為世間彼滅非世間如是但假名滅通二義於事離中有似離真離分離全離次下當辨二約行者略為四句一隨二離三俱四泯言隨者凡夫沉溺世蘊非離非隨二乘無悲不能隨世雖離非真菩薩能隨方為真離故以隨釋離二離者有大智故了世性離處而不染亦異凡小三俱者悲故常行世間智故不染世法既以世與性離無二為其境故以悲智無二為其行境行融通有其三句一悲無不智則世無不離是以常在世間未曾不出二智無不悲故離無不世是以恒越世表無不遊世三雙融故動靜無二唯是一念所謂無念無念等故世與出世無有障礙四俱泯者謂境既世與性離形奪兩亡故令悲智俱融二念雙絕又由境行相由形奪齊離則絕待離言融前四句皆無障礙方為真離世間也三約位者凡夫染而非離二乘分離非真謂果離分段因唯事離非今所明菩薩具上真行可得名離而非究竟唯佛為離故經云佛常在世間而不染世法然今文中備六位之行即是行離行所依位即是位離故若事若理若因若果皆名離也<span class='note-inline'>(世間性空者即是淨名不二法門分別世間故敬禮無所觀二明事下引十行偈義則可知度世品云品名度者一切眾生閉在世間五陰六衰之所覆蓋纏綿生死不能自拔以權方便智度無極消去五陰捐棄六衰不計吾我不在生死不住滅度譬如日月晝夜演光權慧如是忽然無跡德如虛空然今文中者就別得名中二一上別顯三義二次下會釋經文明具三義若事若理下即是總結然若事即前事離若理即前性離此正約法因果即兼結行位也)</span>。</p>
<p style="margin-left:1em">二釋名者約法事離無他受稱離非世間即相違釋若約性離通持業釋約行四句前三句俱通持業相違二事理離故泯句並非六釋亦可持業泯即離故<span class='note-inline'>(然此釋名妙則妙矣易則易焉故不委釋)</span>第三宗趣頓彰六位理事二離為宗令體性離頓成真離究竟為趣。</p>
</div>
<div class='div-orig'><p>爾時世尊在摩竭提國阿蘭若法菩提場中普光明殿坐蓮華藏師子之座。</p>
</div>
<div class='div-commentary'><p style="margin-left:1em">第四釋文長科十分一序分二三昧分三發起分四起分五請分六說分七結勸分八現瑞分九證成分十重頌分今初有三一器世間圓滿義如前釋二妙悟下智正覺世間圓滿三與不可說下眾生世間圓滿。</p>
</div>
<div class='div-orig'><p>妙悟皆滿二行永絕達無相法住於佛住得佛平等到無障處不可轉法所行無礙立不思議普見三世身恒充徧一切國土智恒明達一切諸法了一切行盡一切疑無能測身一切菩薩等所求智到佛無二究竟彼岸具足如來平等解脫證無中邊佛平等地盡於法界等虛空界。</p>
</div>
<div class='div-commentary'><p style="margin-left:1em">二中明佛二十一種殊勝功德廣引諸論<span class='corr'>已</span>見升兜率品今但略明初句為總具下二十一種功德故云妙悟皆滿<span class='note-inline'>(二中明佛下既指前釋有疑當尋彼䟽鈔不繁重舉)</span>後二行下別於中前四自利餘皆利他前中一智德二斷德三恩德四作用平等德今初二行永絕即於所知一向無障轉功德佛地經名不二現行不字此冝言無即永絕義謂佛智德離所知障非如聲聞極遠時處等有不知故有知不知即是二行今無不知故云永絕二達無相法則於有無無二相真如最勝清淨能入功德彼經名趣無相法趣謂趣入即此達義然無相法體即真如無彼有無二相故名無相諸法中最淨無客塵令自他入勝於二乘名最勝清淨三住於佛住者即無功用佛事不休息功德世親云謂住佛所住無所住處此即釋經於此住中常作佛事無有休息此即解論四得佛平等即於法身中所依意樂作事無差別功德謂諸佛有三事無差一所依智同二益生意樂同三報化作業同故云平等五到無障處則修一切障對治功德世親云謂一切時常修覺慧對治一切障故此明覺慧為能治一切障即二障為所治六不可轉法即降伏一切外道功德謂教證二道他不能動故七所行無礙即生在世間不為世法所礙功德謂利衰等八法不能拘故八立不思議即安立正法功德謂安立十二分教餘不能思故九普見三世即授記功德謂記別過未皆如現在故十身恒充滿一切國土即一切世界示現受用變化身功德謂二種身徧二種國故十一智恒明達一切諸法即斷疑功德謂自於一切境善決定故能決他疑十二了一切行即令入種種行功德二釋攝論易故不解意云徧了一切有情性行隨根令入故十三盡一切疑即當來法生妙智功德謂聲聞言其全無善根如來知其久遠微善後當生故十四無能測身即如其勝解示現功德謂隨諸有情種種勝解現金色等身雖現此身而無分別如末尼等故無能測十五一切菩薩等所求智即無量所依調伏有情加行功德謂由無量菩薩所依為欲調伏諸有情故發起加行佛增上力聞法為先獲得妙智異類菩薩攝受付囑展轉傳來相續無間而轉由此證得一切菩薩等所求智意云佛智為一切菩薩等所求故十六到佛無二究竟彼岸即平等法身波羅蜜多成滿功德平等即無二義無二法身為波羅蜜多所依十七具足如來平等解脫即隨其勝解示現差別佛土功德此中解脫即是勝解隨物勝解所冝如來勝解能現金銀等土佛佛皆然故云平等十八證無中邊佛平等地即三種佛身方處無分限功德世親云謂佛法身不可分限爾所方處受用變化亦不可說爾所世界十九盡於法界即窮生死際常現利樂一切有情功德二十等虛空界即無盡功德謂佛實智如空無盡故今經缺最後窮未來際總別合有二十一句義如前說然佛地攝論約受用身此約十身所以知者處摩竭提國是變化土而歎受用功德明知二身二國本相融故不要地前地上則五位通見故。</p>
</div>
<div class='div-orig'><p>與不可說百千億那由他佛剎微塵數菩薩摩訶薩俱皆一生當得阿耨多羅三藐三菩提各從他方種種國土而共來集。</p>
</div>
<div class='div-commentary'><p style="margin-left:1em">第三眾生世間圓滿中二先舉數歎德後其名下列名歎德前則多人具德後則勝人具德前中二先舉數揀定<span class='note-inline'>(前則多人者以舉多數次即歎故後列普賢諸勝上人而歎德故)</span>。</p>
</div>
<div class='div-orig'><p>悉具菩薩方便智慧。</p>
</div>
<div class='div-commentary'><p style="margin-left:1em">二悉具菩薩下歎具勝德分三初總標二所謂下別顯後成就下總結。</p>
</div>
<div class='div-orig'><p>所謂善能觀察一切眾生以方便力令其調伏住菩薩法善能觀察一切世界以方便力普皆徃詣善能觀察涅槃境界思惟籌量永離一切戲論分別而修妙行無有間斷善能攝受一切眾生善入無量諸方便法知諸眾生空無所有而不壞業果善知眾生心使諸根境界方便種種差別悉能受持三世佛法自得解了復為他說於世出世無量諸法皆善安住知其真實於有為無為一切諸法悉善觀察知無有二。</p>
</div>
<div class='div-commentary'><p style="margin-left:1em">別中十九句皆不出方便智慧分二前十歎自分德後於一念下九句勝進德今初前八皆有慧方便依體起用故前五以善能為句首六知空不壞業果七知根器別明識病八持法化之後二明有方便慧皆即事歸實。</p>
</div>
<div class='div-orig'><p>於一念中悉能獲得三世諸佛所有智慧於念念中悉能示現成等正覺令一切眾生發心成道於一眾生心之所緣悉知一切眾生境界雖入如來一切智地而不捨菩薩行諸所作業智慧方便而無所作為一一眾生住無量劫而於阿僧祇劫難可值遇轉正法輪調伏眾生皆不唐捐三世諸佛清淨行願悉<span class='corr'>已</span>具足成就如是無量功德一切如來於無邊劫說不可盡。</p>
</div>
<div class='div-commentary'><p style="margin-left:1em">後勝進中初句總明速成果智餘皆果智之用及後總結文並可知。</p>
</div>
<div class='div-orig'><p>其名曰普賢菩薩普眼菩薩普化菩薩普慧菩薩普見菩薩普光菩薩普觀菩薩普照菩薩普幢菩薩普覺菩薩如是等十不可說百千億那由他佛剎微塵數皆悉成就普賢行願深心大願皆<span class='corr'>已</span>圓滿一切諸佛出興世處悉能徃詣請轉法輪善能受持諸佛法眼不斷一切諸佛種性善知一切諸佛興世授記次第名號國土成等正覺轉於法輪無佛世界現身成佛能令一切雜染眾生皆悉清淨能滅一切菩薩業障入於無礙清淨法界。</p>
</div>
<div class='div-commentary'><p style="margin-left:1em">第二列名歎德中二初列名結數二皆悉下歎德文有十句初總餘別別中一契理願圓普眼滿故二攝法上首為普化故三受持正法有普慧故四不斷佛種普見有性故五知佛化儀光普徹故六示現成佛觀見無故七淨染機照其源故八摧他障有智幢故九證法界覺法性故上之九句別明則初句為願餘八為行通說則皆普賢願宿誓今滿故如十大願並普賢行現緣所作故故總句云成就行願又此十句十人通具文云皆悉成故亦句顯一人之德當釋名故故總句為普賢餘九如次前<span class='corr'>已</span>配釋<span class='note-inline'>(餘九如次者如前云一契理願圓即是釋德普眼滿故即是屬人二攝法上首即是顯德為普化故即普化菩薩三受持正法即是顯德有普慧故即是菩薩等)</span>。</p>
</div>
<div class='div-orig'><p>爾時普賢菩薩摩訶薩入廣大三昧名佛華莊嚴。</p>
</div>
<div class='div-commentary'><p style="margin-left:1em">大文第二爾時普賢下三昧分普賢入者是會主故說普行故佛華嚴者萬行披敷嚴法身故即以法界行門心海為體持無限故說法成行發起為用依此能故<span class='note-inline'>(佛華嚴下釋佛華嚴三昧華者菩薩萬行也以因能感果故言如華嚴者行成果滿契合相應垢障外消證理圓潔隨用讚德故稱嚴也三昧者理智無二交徹鎔融彼此俱亡能所斯絕故亦可華即是嚴理智無礙故華嚴即三昧以行融離見故華即是嚴一行頓修一切行故華嚴三昧即多而不礙一故華嚴即三昧以定亂雙融故三昧即華嚴理智如故晉經云一切自在難思議華嚴三昧勢力故此即據行為言名華嚴三昧如賢首品)</span>。</p>
</div>
<div class='div-orig'><p>入此三昧時十方所有一切世界六種十八相動出大音聲靡不皆聞。</p>
</div>
<div class='div-commentary'><p style="margin-left:1em">大文第三入此三昧時下明發起分先明地動警群機故後顯出聲令聞法故前皆有加而無發起此有發起而無加分者前表解可從他故有他加此表行由<span class='corr'>已</span>立故自力發起又表行依解起無別法故不加攝解成行亦須入定聖旨多端不可一準<span class='note-inline'>(前皆有加下上畧釋文此下對前料揀然有二意前意自他對說後意亦通伏難難云前釋入定云為受佛加故今無佛加何須入定故為此通結云多端不可例難)</span>。</p>
</div>
<div class='div-orig'><p>然後從其三昧而起。</p>
</div>
<div class='div-commentary'><p style="margin-left:1em">大文第四然後從下起分三義如前。</p>
</div>
<div class='div-orig'><p>爾時普慧菩薩知眾<span class='corr'>已</span>集問普賢菩薩言。</p>
</div>
<div class='div-commentary'><p style="margin-left:1em">大文第五爾時普慧下請分分三初標問意二佛子下正顯問端三善哉佛子下結請願說今初當機眾集說法時至此為問意何以前來諸會先問後定今乃翻此此有二意一說儀無定前表重法感而後應此明悲深觀機欲說眾既<span class='corr'>已</span>集故先入定令知說主二約所表則前明從相入實以成正解此中依體起用以成正行故不同也普慧問者稱法界慧能發行故一人問者行獨<span class='corr'>已</span>成非如解故。</p>
</div>
<div class='div-orig'><p>佛子願為演說何等為菩薩摩訶薩依何等為奇特想何等為行何等為善知識何等為勤精進何等為心得安隱何等為成就眾生何等為戒何等為自知受記何等為入菩薩何等為入如來何等為入眾生心行何等為入世界何等為入劫何等為說三世何等為知三世何等為發無疲厭心何等為差別智何等為陀羅尼何等為演說佛何等為發普賢心何等為普賢行法以何等故而起大悲何等為發菩提心因緣何等為於善知識起尊重心何等為清淨何等為諸波羅蜜何等為智隨覺何等為證知何等為力何等為平等何等為佛法實義句何等為說法何等為持何等為辯才何等為自在何等為無著性何等為平等心何等為出生智慧何等為變化何等為力持何等為得大欣慰何等為深入佛法何等為依止何等為發無畏心何等為發無疑惑心何等為不思議何等為巧密語何等為巧分別智何等為入三昧何等為徧入何等為解脫門何等為神通何等為明何等為解脫何等為園林何等為宮殿何等為所樂何等為莊嚴何等為發不動心何等為不捨深大心何等為觀察何等為說法何等為清淨何等為印何等為智光照何等為無等住何等為無下劣心何等為如山增上心何等為入無上菩提如海智何等為如寶住何等為發如金剛大乘誓願心何等為大發起何等為究竟大事何等為不壞信何等為授記何等為善根迴向何等為得智慧何等為發無邊廣大心何等為伏藏何等為律儀何等為自在何等為無礙用何等為眾生無礙用何等為剎無礙用何等為法無礙用何等為身無礙用何等為願無礙用何等為境界無礙用何等為智無礙用何等為神通無礙用何等為神力無礙用何等為力無礙用何等為遊戲何等為境界何等為力何等為無畏何等為不共法何等為業何等為身何等為身業何等為身何等為語何等為淨修語業何等為得守護何等為成辦大事何等為心何等為發心何等為周徧心何等為諸根何等為深心何等為增上深心何等為勤修何等為決定解何等為決定解入世界何等為決定解入眾生界何等為習氣何等為取何等為修何等為成就佛法何等為退失佛法道何等為離生道何等為決定法何等為出生佛法道何等為大丈夫名號何等為道何等為無量道何等為助道何等為修道何等為莊嚴道何等為足何等為手何等為腹何等為藏何等為心何等為被甲何等為器仗何等為首何等為眼何等為耳何等為鼻何等為舌何等為身何等為意何等為行何等為住何等為坐何等為臥何等為所住處何等為所行處何等為觀察何等為普觀察何等為奮迅何等為師子吼何等為清淨施何等為清淨戒何等為清淨忍何等為清淨精進何等為清淨定何等為清淨慧何等為清淨慈何等為清淨悲何等為清淨喜何等為清淨捨何等為義何等為法何等為福德助道具何等為智慧助道具何等為明足何等為求法何等為明了法何等為修行法何等為魔何等為魔業何等為捨離魔業何等為見佛何等為佛業何等為慢業何等為智業何等為魔所攝持何等為佛所攝持何等為法所攝持何等為住兜率天所作業何故於兜率天宮歿何故現處胎何等為現微細趣何故現初生何故現微笑何故示行七步何故現童子地何故現處內宮何故現出家何故示苦行云何往詣道場云何坐道場何等為坐道場時奇特相何故示降魔何等為成如來力云何轉法輪何故因轉法輪得白淨法何故如來應正等覺示般涅槃。</p>
</div>
<div class='div-commentary'><p style="margin-left:1em">第二正顯問端中有二百句其別行度世經別作六番問答番番之中皆先問次答後動地現瑞顯益證成古來諸德皆依彼文用科此經以為六段初二十句問十信行二從發普賢心下二十句問十住行三從力持下三十句問十行之行四從如寶住下二十九句問十迴向行五從身業下五十句問十地行六從觀察下五十一句問因圓果滿行其第四段中句雖三十以無礙用一句是總標虛句故此有五十一句<span class='note-inline'>(以無礙用者次下別問眾生無礙用等十問下文各以十句答之其無礙用句即用眾生無礙用等十句釋之明是虛句)</span>此經總三徧說六位此當第二約行說也以普賢行該六位故故度世經初請云唯願解說諸菩薩行從始至終令無疑故彼經雖不配於信等既云從始至終末後復明成佛則知決是六位之行此經所以不問答相間者意取位中之行不取位故如下圓融若尅定約位何殊差別因果此經上下及本業經等判於六位皆以信未入位十住為首謂三賢十聖等妙覺故今何不開等覺而取信耶此有深意彼及此前意在於位取位成說今此意明於行故十信之行正居行始等覺之位有其三義或攝屬前十地勝進或攝屬後即名佛故或別開位無垢地故今為說行攝屬因圓之中故五十一句唯後四句屬妙覺位餘皆等覺若爾此中依言依菩提心等豈非發心住耶此難尤非第二段初發普賢心豈非發心住耶十信之初豈無發心耶故賢首云菩薩發意求菩提非是無因無有緣等正是發心所依不究斯旨空張援據<span class='note-inline'>(此經下上直科釋今出為六所以於中五一正明言三遍說者一差別因果是第一遍下法界品寄位修行為第三遍故此為第二既云此約行說則知前約解說後約證說也故度世下二引證證其二義一證約行云諸菩薩行二證六位云從始至終彼經雖不下三遮伏難恐有難云既云始終何必配信等故為此通此經所以下四會今經亦是通妨妨云彼中別別問答縱許配位此中通問何得例彼故為此通此經上下五會異釋即破刊定於中有二先敘彼問即刊定問然其問意不問十信從十住問亦為六段謂前四三賢十聖後二即等妙二覺則令六段盡皆不同謂以信為住以住為行以行為向以向為地以地為等覺以因圓果滿為妙覺此判既乖即知苑公於此一品經不解一句以判六段盡皆錯故此有深意下二䟽為會釋即答其問也於中有五一總明為行故初有十信等覺之位下釋不開等覺所以雖舉三義而取第三別開但攝在第六因圓之中若爾中下三即出刊定救義欲令初是問十住故此難尤非下四破所引之文不得文意不究斯旨下五結彈援者註引也引文不當義旨全乖故上判其不解一句以信為住明不解信亦不解住以住為行明不解行亦不解住等故一品經不解一句)</span>。</p>
</div>
<div class='div-orig'><p>善哉佛子如是等法願為演說。</p>
<p>爾時普賢菩薩告普慧等諸菩薩言。</p>
</div>
<div class='div-commentary'><p style="margin-left:1em">大文第六爾時普賢菩薩告下說分中二先總告二佛子下正答答前門二百問問一答十以顯無盡成其二千普賢勝行故英公云雲興二百問瓶瀉二千酬<span class='note-inline'>(英公云者彼有九會禮讚第八會云法門當再席法雨更滂流懸河二百問瓶瀉二千酬一心窮性海萬行炳齊修五位因成滿八相果圓周今畧舉二句復改懸河作雲興字)</span>釋此二千略為五門一約因果二分行位三顯普別四明統[(冰-水+〡)*ㄆ]五辨行相前問例此今初有四一約大位前五為因後一為果或後四門為果餘皆是因二約細辨一一皆徹佛果故諸文末皆結得佛是則二千並通因果三或總屬因普賢位行示成佛故四或皆屬果下文多云雖得成佛不斷菩薩行故<span class='note-inline'>(普賢行位通向四門是果之義)</span>二分行位者亦有四義一束行成位分成六分故二總屬位[(冰-水+〡)*ㄆ]以行並是位中行故三總屬行普賢行體不依位故四一行徧六位位位通修故如此無礙方為普賢行然文正顯後二以攬行成位位虛行實故故問答併舉不分六番意在此也。</p>
<p style="margin-left:1em">三普別者謂一行相必徧一切然恒不雜不雜故別義殊分必徧故普義該攝猶如錦文眾色成文常普常別縷縷交徹非如繡成行法亦爾即普是別即別成普皆無障礙若爾此則普別具足何以獨名普賢行耶非謂守普而不能別亦非作別而失於普實謂能別而不壞普故名普賢行也又普必有別但語一別未必有普如一縷非錦非是錦中縷故<span class='note-inline'>(若爾此則下上正釋普別此下通妨後非謂守普下解釋釋有二意一別不失普故名普賢不名別賢二又普必有別下明別不必普普能攝別故名普賢如一縷下出別無普以錦外之縷故別不必普則有縷未必有錦有錦必有其縷兼成前義別不失普是普中別故)</span>四統[(冰-水+〡)*ㄆ]攝者復有四重一以位[(冰-水+〡)*ㄆ]位六位各各[(冰-水+〡)*ㄆ]一切位故一位即具二千為萬二千行也上云一地之中具足一切諸地功德二以門[(冰-水+〡)*ㄆ]門即二百門一一各[(冰-水+〡)*ㄆ]一切門即成二百二百為四萬行三以行[(冰-水+〡)*ㄆ]行一行具一切行則有二千箇二千行成四兆行四以略攝廣此二千行下頌結云如大地一塵以此一塵之略說不離十方之廣地是故攝廣亦無不盡此乃等無極之法界越無際之虛空下頌云虛空可度量菩薩德無盡斯之謂矣<span class='note-inline'>(此乃等下結歎)</span>。</p>
</div>
<div class='div-orig'><p>佛子菩薩摩訶薩有十種依何等為十。</p>
</div>
<div class='div-commentary'><p style="margin-left:1em">五辨行相即隨文釋釋寄相別即分六段今初二百句答前信行二十句問文分三別初九門明自分行滿二入諸菩薩下八門勝進行圓三差別智下三門明二行究竟今初一門一類即為九段首明依者起行所依故謂依託菩提心等成萬行故賢首品云菩薩發意求菩提非是無因無有緣等然二百門多分五別一總標二徵數三列釋四結數五顯修勝益或缺後二或缺第五至文當知今此依中文具有五初二可知<span class='note-inline'>(今初一門下文中有四初總標二首明下辨初門來意三然二百下總科諸段四今此下正釋經文)</span>。</p>
</div>
<div class='div-orig'><p>所謂以菩提心為依恒不忘失故以善知識為依和合如一故以善根為依修習增長故以波羅蜜為依具足修行故以一切法為依究竟出離故以大願為依增長菩提故以諸行為依普皆成就故以一切菩薩為依同一智慧故以供養諸佛為依信心清淨故以一切如來為依如慈父教誨不斷故是為十。</p>
</div>
<div class='div-commentary'><p style="margin-left:1em">就列釋中十句各先標名後釋義一依菩提心者十皆名依已為眾行之首而菩提心復是十中之初以是萬行之本故貫二千之首釋云不忘失者忘失菩提心修諸善根則是魔業故依斯不忘能成萬行此句為總二上雖內有勝心若外不依善友行亦無成故大聖謂善財言求善知識是無上菩提最初因緣釋云如一者若不心行符契豈為我友三若不增修善根遇友何益四隨所修善須到彼岸五非獨十度觸境皆通上四自利六願七行並通自他上皆依法後三依人八勝侶智同九十唯佛究竟為所依處故淨心供養以成福德長稟慈訓以成智嚴又前五自分後五勝進六廣菩提心七廣三四五後三廣第二四結可知<span class='note-inline'>(不忘失菩提心下即五十八經)</span>。</p>
</div>
<div class='div-orig'><p>若諸菩薩安住此法則得為如來無上大智所依處。</p>
</div>
<div class='div-commentary'><p style="margin-left:1em">五顯修勝益者由依上十成佛大智為一切所依斯為勝益豈得不修故亦名勸修。</p>
</div>
<div class='div-orig'><p>佛子菩薩摩訶薩有十種奇特想何等為十所謂於一切善根生自善根想於一切善根生菩提種子想於一切眾生生菩提噐想於一切願生自願想於一切法生出離想於一切行生自行想於一切法生佛法想於一切語言法生語言道想於一切佛生慈父想於一切如來生無二想是為十若諸菩薩安住此法則得無上善巧想。</p>
</div>
<div class='div-commentary'><p style="margin-left:1em">第二奇特想者前依因緣以成諸行今依勝想以攝善根翻妄想源次所依故並出常想受奇特名即上文中常欲利樂諸眾生等利益之想也十中一以他善同己者隨喜於他情無彼此故互為主伴相資益故同體性故即我所行故自他相即故四六願行亦然二一毫微善皆是佛因故法華中舉手低頭皆<span class='corr'>已</span>成佛三下至闡提皆有佛性故五思益云知離名為法故七諸性相法佛所證故文殊云我不見一法非佛法者皆不可得故諸軌儀法皆佛所流涅槃云外道之法亦如來正法之餘故八因言契理而理非言故名言道九佛以覺他圓滿故為慈父十如來即諸法如義故無有二益中無想之想名善巧想<span class='note-inline'>(一毫之善者迴向<span class='corr'>己</span>釋故文殊云我不見一法下即大般若曼殊室利分前亦<span class='corr'>已</span>引涅槃云者初卷宗中<span class='corr'>已</span>引文意)</span>。</p>
</div>
<div class='div-orig'><p>佛子菩薩摩訶薩有十種行何等為十所謂一切眾生行普令成熟故一切求法行咸悉修學故一切善根行悉使增長故一切三昧行一心不亂故一切智慧行無不了知故一切修習行無不能修故一切佛剎行皆悉莊嚴故一切善友行恭敬供養故一切如來行尊重承事故一切神通行變化自在故是為十若諸菩薩安住此法則得如來無上大智慧行。</p>
</div>
<div class='div-commentary'><p style="margin-left:1em">第三十種行依勝想之解造修大行想唯在心行通三業空想不行亦無成辦即上文中修學處也釋中唯九者準晉本此脫第三善學一切戒具十為五對一下化上求二止惡進善三妙止深觀四修因嚴剎五敬友事師。</p>
</div>
<div class='div-orig'><p>佛子菩薩摩訶薩有十種善知識何等為十所謂令住菩提心善知識令生善根善知識令行諸波羅蜜善知識令解說一切法善知識令成熟一切眾生善知識令得決定辯才善知識令不著一切世間善知識令於一切劫修行無厭倦善知識令安住普賢行善知識令入一切佛智所入善知識是為十。</p>
</div>
<div class='div-commentary'><p style="margin-left:1em">第四善知識者行起必依善友故次明之未知善令知未識惡令識故凡所順益皆我善友故十皆益也上云即得親近善知識是。</p>
</div>
<div class='div-orig'><p>佛子菩薩摩訶薩有十種勤精進何等為十所謂教化一切眾生勤精進深入一切法勤精進嚴淨一切世界勤精進修行一切菩薩所學勤精進滅除一切眾生惡勤精進止息一切三惡道苦勤精進摧破一切眾魔勤精進願為一切眾生作清淨眼勤精進供養一切諸佛勤精進令一切如來皆悉歡喜勤精進是為十若諸菩薩安住此法則得具足如來無上精進波羅蜜。</p>
</div>
<div class='div-commentary'><p style="margin-left:1em">第五精進者行友既具必須䇿勤於此十事離身心相而進修不雜故上云勤修佛功德。</p>
</div>
<div class='div-orig'><p>佛子菩薩摩訶薩有十種心得安隱何等為十所謂自住菩提心亦當令他住菩提心心得安隱自究竟離忿諍亦當令他離忿諍心得安隱自離凡愚法亦令他離凡愚法心得安隱自勤修善根亦令他勤修善根心得安隱自住波羅蜜道亦令他住波羅蜜道心得安隱自生在佛家亦當令他生於佛家心得安隱自深入無自性真實法亦令他入無自性真實法心得安隱自不誹謗一切佛法亦令他不誹謗一切佛法心得安隱自滿一切智菩提願亦令他滿一切智菩提願心得安隱自深入一切如來無盡智藏亦令他入一切如來無盡智藏心得安隱是為十若諸菩薩安住此法則得如來無上大智安隱。</p>
</div>
<div class='div-commentary'><p style="margin-left:1em">第六心得安隱進成二利故獲心安自利故智心安利他故悲心安即上文增上最勝心十中初一行本次二離過一無諍三昧離一切諍二越凡小凡謂凡夫愚即愚法小乘次二進善次三證入一入位二入法三入益謂謗有二義一麤言此非佛說等其過彌大二細謂說不契實其過則微若無細謗證實方能後二因圓果滿得益中究竟安隱謂菩提涅槃<span class='note-inline'>(三入益者以得證實方無細謗即是益也)</span>。</p>
</div>
<div class='div-orig'><p>佛子菩薩摩訶薩有十種成就眾生何等為十所謂以布施成就眾生以色身成就眾生以說法成就眾生以同行成就眾生以無染著成就眾生以開示菩薩行成就眾生以熾然示現一切世界成就眾生以示現佛法大威德成就眾生以種種神通變現成就眾生以種種微密善巧方便成就眾生是為十菩薩以此成就眾生界。</p>
</div>
<div class='div-commentary'><p style="margin-left:1em">第七成就眾生者上通明二利心安今別明利物成就故上云則能慈愍度眾生然有二義一以此十通用成就一切眾生二各成一類眾生謂一成就慳貪貧窮眾生二成恃形色憍慢眾生三疑法四佷戾五貪愛六樂二乘七不樂嚴剎八不欣佛果九邪歸依十邪智狡猾以經中十法如次成就。</p>
</div>
<div class='div-orig'><p>佛子菩薩摩訶薩有十種戒何等為十所謂不捨菩提心戒遠離二乘地戒觀察利益一切眾生戒令一切眾生住佛法戒修一切菩薩所學戒於一切法無所得戒以一切善根迴向菩提戒不著一切如來身戒思惟一切法離取著戒諸根律儀戒是為十若諸菩薩安住佛法則得如來無上廣大戒波羅蜜。</p>
</div>
<div class='div-commentary'><p style="margin-left:1em">第八戒者欲成就眾生須自止惡行善十中若忘菩提心乃至諸根犯境皆名破菩薩戒故上云堅固大悲心則不破也此十三聚如應思之。</p>
</div>
<div class='div-orig'><p>佛子菩薩摩訶薩有十種受記法菩薩以此自知受記何等為十所謂以殊勝意發菩提心自知受記永不厭捨諸菩薩行自知受記住一切劫行菩薩行自知受記修一切佛法自知受記於一切佛教一向深信自知受記修一切善根皆令成就自知受記置一切眾生於佛菩提自知受記於一切善知識和合無二自知受記於一切善知識起如來想自知受記恒勤守護菩提本願自知受記是為十。</p>
</div>
<div class='div-commentary'><p style="margin-left:1em">第九受記法者既離過德成自騐<span class='corr'>己</span>行必招當果故自知受記故上云若得無生深法忍則為諸佛所授記即此中一義一見理深悲即發心殊勝得果無疑若因他厭苦則非殊勝未定得記二無厭修三長時修四無餘修五契理修餘五可知於此十中隨有其一即自知得記此辨得記之行非顯受記相殊如瑜伽等又此約十信橫具餘約豎位不同<span class='note-inline'>(非顯受記下如下五十五經不壞迴向中十種受記中說瑜伽即當菩薩地由六相故佛為授記一安住種性未發心位二<span class='corr'>已</span>發心位三現前住四不現前住五有定時限謂爾所時證菩提六無定時限謂不說時限與授記又善戒經非種性人亦得授記如不輕授四眾記種性如十信得記又此約下結成上義則得授記瑜伽豎說授記相殊)</span>。</p>
<p style="margin-left:1em">上來自分行竟。</p>
</div>
<div class='div-orig'><p>佛子菩薩摩訶薩有十種入入諸菩薩何等為十所謂入本願入行入聚入諸波羅蜜入成就入差別願入種種解入莊嚴佛土入神力自在入示現受生是為十菩薩以此普入三世一切菩薩。</p>
</div>
<div class='div-commentary'><p style="margin-left:1em">第二八門明勝進行中既自分行成故勝進入諸所入之處等即為八段今初入菩薩入有二義一證得義二觀達義入因則通證通達入果唯達未證此下五門皆是智入四五二入亦通身入今此即是入因所以入者即彼所修是我所修互相資益為同行故故度世經名不相求短即上文中神通深密用等四結可知。</p>
</div>
<div class='div-orig'><p>佛子菩薩摩訶薩有十種入入諸如來何等為十所謂入無邊成正覺入無邊轉法輪入無邊方便法入無邊差別音聲入無邊調伏眾生入無邊神力自在入無邊種種差別身入無邊三昧入無邊力無所畏入無邊示現涅槃是為十菩薩以此普入三世一切如來。</p>
</div>
<div class='div-commentary'><p style="margin-left:1em">第二入諸如來是入果所以入者必當證入故上云則以佛德自莊嚴。</p>
</div>
<div class='div-orig'><p>佛子菩薩摩訶薩有十種入眾生行何等為十所謂入一切眾生過去行入一切眾生未來行入一切眾生現在行入一切眾生善行入一切眾生不善行入一切眾生心行入一切眾生根行入一切眾生解行入一切眾生煩惱習氣行入一切眾生教化調伏時非時行是為十菩薩以此普入一切諸眾生行。</p>
</div>
<div class='div-commentary'><p style="margin-left:1em">第三入眾生行前二入能化此明入所化心行等上云悉能調伏諸眾生等問中脫於行字行有多種如文可知十時非時謂熟未熟等不知時者非大法師。</p>
</div>
<div class='div-orig'><p>佛子菩薩摩訶薩有十種入世界何等為十所謂入染世界入淨世界入小世界入大世界入微塵中世界入微細世界入覆世界入仰世界入有佛世界入無佛世界是為十菩薩以此普入十方一切世界。</p>
</div>
<div class='div-commentary'><p style="margin-left:1em">第四入世界對佛是依報對生是化處上云普隨諸趣而現身結云普入者不離此十故一時頓入非前後故。</p>
</div>
<div class='div-orig'><p>佛子菩薩摩訶薩有十種入劫何等為十所謂入過去劫入未來劫入現在劫入可數劫入不可數劫入可數劫即不可數劫入不可數劫即可數劫入一切劫即非劫入非劫即一切劫入一切劫即一念是為十菩薩以此普入一切劫。</p>
</div>
<div class='div-commentary'><p style="margin-left:1em">第五入劫者即是化時此下三門皆是成上一念悉知無有餘也十中前五直入後五約相即入此相即入有二意一彼劫相即智入彼故二由彼劫相攝相入故但入能攝即入彼所攝等餘如前發心品。</p>
</div>
<div class='div-orig'><p>佛子菩薩摩訶薩有十種說三世何等為十所謂過去世說過去世過去世說未來世過去世說現在世未來世說過去世未來世說現在世未來世說無盡現在世說過去世現在世說未來世現在世說平等現在世說三世即一念是為十菩薩以此普說三世。</p>
</div>
<div class='div-commentary'><p style="margin-left:1em">第六說三世者前劫此世長短有異通皆時分並是十世隔法異成十中前九別後一總別中三世各三故成九世未來是續起法故未來未來名為無盡過去<span class='corr'>已</span>起故過去過去不名無盡現在現在即事可見例過未之現在故云平等過未之現在非可見故但對前後立現在名。</p>
<p style="margin-left:1em">然此三世何以成九古人釋云義說為九實唯有五意云如五日相望前三為過去三世從後取二為未來三世處中取三為現在三世若依此釋進無九世之體退過三世之數云何一念得具九耶。</p>
<p style="margin-left:1em">今謂若不令九緣起相由但以三世緣起相由即九世成矣謂過去因現未則過去之中有現未現未各因二世亦然是以三世各三故中觀云若法所因出是法不異因中論破執則一中有三為過此明離過之用則一中有三為德以病成藥豈不良哉<span class='note-inline'>(今謂已下四申正義於中有三一具約九世緣起相由昔設用九日而為九世於理無違謂過去下初正明也是中論破時品意謂小乘立有實時菩薩以相待門破之若因過去時有未來現在未來現在時應名為過去若過去時中無未來現在未來現在時云何因過去釋曰此中論意以過去為因現未為果果由因有故無二時前偈縱成則果應名因亦因中有果後偈奪其因既不名為果則果不從於因亦應以現在為因過未為果未來為因過現為果但長行例耳今䟽具明而以一為果以二為因初以過去為果現未為因過去果中應有因起故下引證云若法所因出是法不異因則果不異因是果中有因也次現未下例釋二世為果亦各用二世為因謂現在果因於過未未來之果因過現也從是以三世各有三者總結故中觀云下二引證即是第二論觀合品具云異因異有異異離異無異若法所因出是法不異因十通品已引此中但取果不異因之一義耳如因梁椽以成於舍梁椽若壞則舍亦壞果不異因故若果不異因則過去為果則應名現未現未即是過去因故中論破執下第三解妨妨云此是中論破時則果中有因因中有果皆成雜亂既不相有明無定時今何將過以為其德故有此通遣執成德二義懸差若執三時有定性者尚不能見無性之理安知一中即具三耶今由無性方互相由成無盡耳以病成下結讚其能)</span>總云一念者前之九世相望以立今攝末歸本不離一念即此一念現在是過去未來是未來過去自具三世三世相白九十具矣故以一融九雖九而常一以九別一雖一而常九九一無礙沒果絕言假十圓融為入門矣況積念成世念外無世耶又無念等故又法性同故此有四義後三通於餘宗<span class='note-inline'>(即此一念下成其九十先成九世此一念上雖因前後而其三世全在一中一中之三更互相因故為九世本之一念故為十耳故以一下以一對九互融相成結成上義九約於義一約實體體用相融故常九常一無有障礙體用相奪離九一相故同果海假十圓下[(冰-水+〡)*ㄆ]前正義亦是釋疑疑云既以絕言而為果海何要十耶故今釋云假之為門則是說大同果絕言即義大也上即圓教之義二况積念下即始教義三又無念等故即頓教義四又法性同故即終教義故結云有四後三通餘宗謂法相無相大乘等宗也上取同義若取別義第四法性同故即是理性融通之門乃圓教義故云後三通於餘宗非全同餘宗則顯二三亦是此宗同教一乘若作法性融通釋者然此九世時無別體唯依緣起緣起無性即真法性理融通故今時融通無礙自在畧有四重一相泯俱盡二相與兩存三相隨互攝四相是互即初中以本從末唯事而無理以末從本唯理而無事二中全事之理非事故一相無時全理之事非理故九世不亂三中由隨事之理故令一時能容一切時由隨理之事故令一切時隨理入一時中多一反上互入可知四中由即理之事故令一時即一切時由即事之理故令一切時即一時唯理無物可相即入唯事相礙不可即入要以事理相從無礙方有即入思之可見)</span>。</p>
</div>
<div class='div-orig'><p>佛子菩薩摩訶薩有十種知三世何等為十所謂知諸安立知諸語言知諸談議知諸軌則知諸稱讚知諸制令知其假名知其無盡知其寂滅知一切空是為十菩薩以此普知一切三世諸法。</p>
</div>
<div class='div-commentary'><p style="margin-left:1em">第七知三世者前之二段明法上之時此辨時中之法即化生之法隨彼安立而化故是上所知之法故晉經名三世間度世經名入於三處皆意取其中事也十中初七知安立諦次一通二成上安立事無有盡生下非安立性無可盡後二句知非安立。</p>
</div>
<div class='div-orig'><p>佛子菩薩摩訶薩發十種無疲厭心何等為十所謂供養一切諸佛無疲厭心親近一切善知識無疲厭心求一切法無疲厭心聽聞正法無疲厭心宣說正法無疲厭心教化調伏一切眾生無疲厭心置一切眾生於佛菩提無疲厭心於一一世界經不可說不可說劫行菩薩行無疲厭心遊行一切世界無疲厭心觀察思惟一切佛法無疲厭心是為十若諸菩薩安住此法則得如來無疲厭無上大智。</p>
</div>
<div class='div-commentary'><p style="margin-left:1em">第八無疲厭心既所化無邊求法化之而無厭怠由上即知煩惱無所起故十中初四上求次四下化後二通二謂遊剎近佛化生故思惟二利行法故上八門勝進行竟。</p>
</div>
<p class='juan'>大方廣佛華嚴經䟽鈔會本第五十三之一</p>
<div class='div-w'>
<p class='h2'>音釋</p>
<div class='div-note'>阿蘭若<p style="margin-left:1em"><span class='note-inline'>(梵語也此云閑靜處若爾者切)</span>。</p>
唐捐<p style="margin-left:1em"><span class='note-inline'>(捐以專切唐捐徒棄也)</span>。</p>
誹謗<p style="margin-left:1em"><span class='note-inline'>(誹敷尾切非議也謗補曠切訕也)</span>。</p>
軌則<p style="margin-left:1em"><span class='note-inline'>(軌居洧切法也)</span>。</p>
怙<p style="margin-left:1em"><span class='note-inline'>(候古切恃也)</span>。</p>
揀<p style="margin-left:1em"><span class='note-inline'>(古限切擇也)</span>。</p>
警<p style="margin-left:1em"><span class='note-inline'>(居影切寤也)</span>。</p>
縷<p style="margin-left:1em"><span class='note-inline'>(隴主切線也)</span>。</p>
闡提<p style="margin-left:1em"><span class='note-inline'>(梵語也此云信不具闡齒善切)</span>。</p>
鬘<p style="margin-left:1em"><span class='note-inline'>(莫班切)</span>。</p>
狡猾<p style="margin-left:1em"><span class='note-inline'>(狡古巧切猾戶八切)</span>。</p>
</div></div>
<p class='juan'><a id='mulu211' />大方廣佛華嚴經䟽鈔會本第五十三之二　刑三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種差別智何等為十所謂知眾生差別智知諸根差別智知業報差別智知受生差別智知世界差別智知法界差別智知諸佛差別智知諸法差別智知三世差別智知一切語言道差別智是為十若諸菩薩安住此法則得如來無上廣大差別智。</p>
</div>
<div class='div-commentary'><p style="margin-left:1em">第三有三門明前二行究竟今初一門明所持差別智究竟上云則以智慧辯才力隨眾生心而化誘也。</p>
</div>
<div class='div-orig'><p>佛子菩薩摩訶薩有十種陀羅尼何等為十所謂聞持陀羅尼持一切法不忘失故修行陀羅尼如實巧觀一切法故思惟陀羅尼了知一切諸法性故法光明陀羅尼照不思議諸佛法故三昧陀羅尼普於現在一切佛所聽聞正法心不亂故圓音陀羅尼解了不思議音聲語言故三世陀羅尼演說三世不可思議諸佛法故種種辯才陀羅尼演說無邊諸佛法故出生無礙耳陀羅尼不可說佛所說之法悉能聞故一切佛法陀羅尼安住如來力無畏故是為十若諸菩薩欲得此法當勤修學。</p>
</div>
<div class='div-commentary'><p style="margin-left:1em">第二陀羅尼即能持究竟上云修行諸度勝解脫等十中初一聞持次四義持次四廣聞持之用後一收上義持又初四如次持教行理果次二重顯持行即定慧故次一持理不思議故次二重顯教後一重顯果。</p>
</div>
<div class='div-orig'><p>佛子菩薩摩訶薩說十種佛何等為十所謂成正覺佛願佛業報佛住持佛涅槃佛法界佛心佛三昧佛本性佛隨樂佛是為十。</p>
</div>
<div class='div-commentary'><p style="margin-left:1em">第三說十種佛上能持所持皆是佛法主究竟上云則得灌頂而升位等十信滿心便得佛故然此十佛與下十種見佛名義全同與前十身名有同異而義亦不殊一示成正覺故即前菩提身二願生兜率故與前全同三萬行因感故即前相好莊嚴身四自身舍利住持故即力持身五涅槃佛化必示滅故即前化身六法界佛真無漏界故即前法身七依唯心故即威勢身雖光明亦能攝伏心伏最勝如慈心降魔等八常在定故即福德身定為福之最故九了本性故即前智身大圓鏡智平等性智皆本有故故下云明了見十隨所欲樂無不現故即意生身故晉經云如意佛然佛就內覺身多就相故立名不同餘廣如別章略如八地<span class='note-inline'>(一示成正覺故者但唐梵之異九了本性故者非約所了所了即法界故然佛下會釋二門總名廣如別章即華嚴章門中亦義分齊內)</span>。</p>
<p style="margin-left:1em">大文第二發普賢心下有二十門答前二十句問明十住行法古德同分為四初六門別明發心住義二十種波羅蜜下六門明餘九住中所成內德行三從十種說法下三門明諸住中外化行四從十種自在下有五門明無礙殊勝行非不有理今取順十住經文二十門如次明十住行但與前行互有廣略影顯解中之行廣無盡故若依圓融行行徧通若不壞相不妨次第初四門明初住行二三各有二門四五各一後五皆二門今初四門明發心住初一總明後三別顯<span class='note-inline'>(若依圓融下五通妨妨云既沒位名意存大行何須別配故今釋云行既有二意取圓融即沒於位約於行布不妨次第若無次第何所圓融初四門正依位科下文解釋若有疑者但觀前經自當曉了)</span>。</p>
</div>
<div class='div-orig'><p>佛子菩薩摩訶薩發十種普賢心。</p>
</div>
<div class='div-commentary'><p style="margin-left:1em">今初總發名普賢心前十住中自分之內即緣佛十力發心但廣發心之境今發普賢心則廣發心之相影略明故普賢心者即菩提心就果以明普賢心約相用說橫周法界豎窮未來故。</p>
</div>
<div class='div-orig'><p>何等為十所謂發大慈心救護一切眾生故發大悲心代一切眾生受苦故發一切施心悉捨所有故發念一切智為首心樂求一切佛法故發功德莊嚴心學一切菩薩行故發如金剛心一切處受生不忘失故發如海心一切白淨法悉流入故發如大山王心一切惡言皆忍受故發安隱心施一切眾生無怖畏故發般若波羅蜜究竟心巧觀一切法無所有故是為十若諸菩薩安住此心疾得成就普賢善巧智。</p>
</div>
<div class='div-commentary'><p style="margin-left:1em">十中初三悲護眾生心次六起願心於中一求果智即前緣佛十力二求因行三豎四廣四皆上求願忍施下化願後一智心即三心菩提也又前七護小乘於中初三護陿心後四護小心餘三護煩惱心故異凡小是菩提心又初三眾生無邊誓願度度生無悋故一切施也次一佛道無上誓願成次三法門無盡誓願學後三煩惱無邊誓願斷即四弘誓願觀理發心。</p>
</div>
<div class='div-orig'><p>佛子菩薩摩訶薩有十種普賢行法何等為十所謂願住未來一切劫普賢行法願供養恭敬未來一切佛普賢行法願安置一切眾生於普賢菩薩行普賢行法願積集一切善根普賢行法願入一切波羅蜜普賢行法願滿足一切菩薩行普賢行法願莊嚴一切世界普賢行法願生一切佛剎普賢行法願善觀察一切法普賢行法願於一切佛國土成無上菩提普賢行法是為十若諸菩薩勤修此法疾得滿足普賢行願。</p>
</div>
<div class='div-commentary'><p style="margin-left:1em">二有十種普賢行法下別明菩提心此門即大願心亦即是前勝進行所謂勤供養佛樂住生死等文相多同恐繁不會<span class='note-inline'>(亦即是下反舉其二等於餘八十者謂一勤供養佛二樂住生死三主導世間令除惡業四以勝妙法常行教誨五歎無上法六學佛功德七生諸佛前恒蒙攝授八方便演說寂靜三昧九讚歎遠離生死輪廻十為苦眾生作歸依處文旨相同恐繁不會今當為會一即第二二即第一其三四五六如其次第七即第九八即第七九即第八十成大菩提方堪為苦眾生依故其問小有異處會意皆同)</span>。</p>
</div>
<div class='div-orig'><p>佛子菩薩摩訶薩以十種觀眾生而起大悲何等為十所謂觀察眾生無依無怙而起大悲觀察眾生性不調順而起大悲觀察眾生貧無善根而起大悲觀察眾生長夜睡眠而起大悲觀察眾生行不善法而起大悲觀察眾生欲縛所縛而起大悲觀察眾生沒生死海而起大悲觀察眾生長嬰疾苦而起大悲觀察眾生無善法欲而起大悲觀察眾生失諸佛法而起大悲是為十菩薩恒以此心觀察眾生。</p>
</div>
<div class='div-commentary'><p style="margin-left:1em">三有十種大悲即別明悲心初一總謂外無善友可依內無自德可怙故餘九別初五欲求眾生但縱目前之情故次一有求眾生故沒生死海後三邪梵行求眾生無明邪見之所病故但欲邪法故。</p>
</div>
<div class='div-orig'><p>佛子菩薩摩訶薩有十種發菩提心因緣何等為十所謂為教化調伏一切眾生故發菩提心為除滅一切眾生苦聚故發菩提心為與一切眾生具足安樂故發菩提心為斷一切眾生愚癡故發菩提心為與一切眾生佛智故發菩提心為恭敬供養一切諸佛故發菩提心為隨如來教令佛歡喜故發菩提心為見一切佛色身相好故發菩提心為入一切佛廣大智慧故發菩提心為顯現諸佛力無所畏故發菩提心是為十。</p>
</div>
<div class='div-commentary'><p style="margin-left:1em">四有十種菩提心因緣別顯智心觀境推理發心別故此與前自分行中發心因緣亦互影略十中前五以薩埵為緣初句總餘四別別中一令滅妄苦二得真滅三斷癡集四證真道即推無作四諦理發菩提心後五以菩提心為緣初二福智因後三希福智果然上二段文含二意一成上發心住中行二成下治地住中行謂十種大悲即廣彼自分中十心之一菩提因緣前五即彼自分中初之五心一利益二大悲三安樂四憐愍五安住後五即彼此互闕<span class='note-inline'>(此與前下彼經有十一見佛世尊形貌端嚴二色相圓滿三人所樂見四難可值遇五有大威力六或見神足七或聞記別八或聽教誡九或見眾生受諸劇苦十或聞如來廣大佛法發菩提心求一切智今而言影畧者前五下化眾生即前第九或見眾生受諸劇苦即正當第二則彼畧此廣彼一義含此五此影取也後五上求佛道第六第八即攝彼前六則此畧彼廣第七即前七八記別教誡九十即彼第十廣大佛法故云影畧後之五句下彼五即攝受守護同<span class='corr'>己</span>師心導師心彼闕此五可知)</span>。</p>
</div>
<div class='div-orig'><p>佛子若菩薩發無上菩提心為悟入一切智智故親近供養善知識時應起十種心何等為十所謂起給侍心歡喜心無違心隨順心無異求心一向心同善根心同願心如來心同圓滿行心是為十。</p>
</div>
<div class='div-commentary'><p style="margin-left:1em">第二近善知識下二門正明治地住中行此門明勝進中近善知識文中標內兼是顯意列中前六事友後四同修無異求者不求名聞利養及過失故<span class='note-inline'>(此門即勝進者彼具十句云所謂誦習多聞虛閑寂靜近善知識發言和恱語必知時心無怯怖了達於義如法修行遠離愚迷安住不動釋曰後之四句在後清淨之中今言近善知識即彼第三第三是總下四五六句皆是發心之德即此中別意其彼初二句文中畧無)</span>。</p>
</div>
<div class='div-orig'><p>佛子若菩薩摩訶薩起如是心則得十種清淨何等為十所謂深心清淨到於究竟無失壞故色身清淨隨其所宜為示現故音聲清淨了達一切諸語言故辯才清淨善說無邊諸佛法故智慧清淨捨離一切愚癡暗故受生清淨具足菩薩自在力故眷屬清淨成就過去同行眾生諸善根故果報清淨除滅一切諸業障故大願清淨與諸菩薩性無一故諸行清淨以普賢乘而出離故是為十。</p>
</div>
<div class='div-commentary'><p style="margin-left:1em">二十種清淨下即勝進近友之果故云起如是心即得此十即是前文了達於義如法修行遠離愚迷安住不動梵云波利戍提此有二義一徧清淨即此十種二極清淨即下第六十四段列中初六三業淨前三體淨後三用淨次二主伴果報淨後二願行淨<span class='note-inline'>(梵云波利戍提者戌字率音戍提者此云清淨波利是遍是極)</span>。</p>
</div>
<div class='div-orig'><p>佛子菩薩摩訶薩有十種波羅蜜何等為十所謂施波羅蜜悉捨一切諸所有故戒波羅蜜淨佛戒故忍波羅蜜住佛忍故精進波羅蜜一切所作不退轉故禪波羅蜜念一境故般若波羅蜜如實觀察一切法故智波羅蜜入佛力故願波羅蜜滿足普賢諸大願故神通波羅蜜示現一切自在用故法波羅蜜普入一切諸佛法故是為十若諸菩薩安住此法則得具足如來無上大智波羅蜜。</p>
</div>
<div class='div-commentary'><p style="margin-left:1em">第三波羅蜜下有二門明修行住中行此門即自分行彼開一慧為十觀察今總顯修具修十度十度皆總相而釋一一多含故施云一切皆捨等智即方便進趣佛力權智立以智名神通即力度晉名神力法即是智從所知名法<span class='note-inline'>(彼開一慧者經云此菩薩以十種行觀一切法所為觀一切法無常二苦三空四無我五無作六無味七不如名八無處所九離分別十無堅實皆如初句有一切法)</span>。</p>
</div>
<div class='div-orig'><p>佛子菩薩摩訶薩有十種智隨覺何等為十所謂一切世界無量差別智隨覺一切眾生界不可思議智隨覺一切諸法一入種種種種入一智隨覺一切法界廣大智隨覺一切虛空界究竟智隨覺一切世界入過去世智隨覺一切世界入未來世智隨覺一切世界入現在世智隨覺一切如來無量行願皆於一智而得圓滿智隨覺三世諸佛皆同一行而得出離智隨覺是為十若諸菩薩安住此法則得一切法自在光明所願皆滿於一念頃悉能解了一切佛法成等正覺。</p>
</div>
<div class='div-commentary'><p style="margin-left:1em">二十種智隨覺由前行成無倒了達隨事隨理善覺知故即前勝進十法觀察眾生界等亦有影略恐繁不會<span class='note-inline'>(言即前勝進者彼經云所謂觀察眾生世界觀察地界水界觀察欲界色界無色界影畧可知)</span>。</p>
</div>
<div class='div-orig'><p>佛子菩薩摩訶薩有十種證知何等為十所謂知一切法一相知一切法無量相知一切法在一念知一切眾生心行無礙知一切眾生諸根平等知一切眾生煩惱習氣行知一切眾生心使行知一切眾生善不善行知一切菩薩願行自在住持變化知一切如來具足十力成等正覺是為十若諸菩薩安住此法則得一切法善巧方便。</p>
</div>
<div class='div-commentary'><p style="margin-left:1em">第四證知一門明生貴住中行五即彼自分行由前了達故能證知證故於聖教中生十中初三總知一切法次五廣前知眾生九菩薩行願即前業行中攝後一即知涅槃對生死故其勝進但了佛法無別行相故略不明<span class='note-inline'>(第四證知者彼自分行云此菩薩於聖教中生成就十法所謂永不退轉於諸佛所深生淨信善觀察法了知眾生國土世界業行果報生死涅槃是為十䟽會異同可知)</span>。</p>
</div>
<div class='div-orig'><p>佛子菩薩摩訶薩有十種力何等為十所謂入一切法自性力入一切法如化力入一切法如幻力入一切法皆是佛法力於一切法無染著力於一切法甚明解力於一切善知識恒不捨離尊重心力令一切善根順至無上智王力於一切佛法深信不謗力令一切智心不退善巧力是為十若諸菩薩安住此法則具如來無上諸力。</p>
</div>
<div class='div-commentary'><p style="margin-left:1em">第五十種力即具足方便住中行準梵本此名積集即方便具足之義下第九十五即是十力前十住中但云所修諸行皆為眾生不知修何今顯所修之行又入即了達兼其勝進解眾生等於中前六解法力餘四上求力<span class='note-inline'>(但云所修者畧義而已具云皆為救護一切眾生二饒益三安樂四哀愍五度脫此上皆同初句有一切眾生言六令一切眾生離諸灾難七出生死苦八發生淨信九悉得調伏十咸證涅槃後五先明令一切眾生兼其勝進者彼經云菩薩應勸學十法所謂知眾生無邊二無量三無數四不思議五無量色六不可量七空八無所作九無所有十無自性皆如初句有知眾生故)</span>。</p>
</div>
<div class='div-orig'><p>佛子菩薩摩訶薩有十種平等何等為十所謂於一切眾生平等一切法平等一切剎平等一切深心平等一切善根平等一切菩薩平等一切願平等一切波羅蜜平等一切行平等一切佛平等是為十若諸菩薩安住此法則得一切諸佛無上平等法。</p>
</div>
<div class='div-commentary'><p style="margin-left:1em">第六十種平等下二門明正心住此門即自分行由了平等故聞讚毀心定不動然平等之言通有三義一事等謂十類各各相望如說眾生等有佛性乃至諸佛同一法身一心一智等二者理等謂此十類等一真故三心等由了前二即之於心故於十境不生高下十中一於眾生等謂無怨親故二於善惡不生分別故三見染見淨無高下故四同一真道而出離故五無一善根不為佛故六於諸同行如自<span class='corr'>己</span>故七一一大願徹來際故八不謂般若勝檀等故九隨一一行徹事理故十不謂此佛此最勝故<span class='note-inline'>(聞讚毀者彼云此菩薩聞十種法心定不動所謂聞讚毀佛於佛法中心定不動二法三菩薩四所行五聞眾生有量無量六眾生有垢無垢七眾生易度難度八法界有量無量九法界或有或無十法界有成有壞皆如初句)</span>。</p>
</div>
<div class='div-orig'><p>佛子菩薩摩訶薩有十種佛法實義句何等為十所謂一切法但有名一切法猶如幻一切法猶如影一切法但緣起一切法業清淨一切法但文字所作一切法實際一切法無相一切法第一義一切法法界是為十若諸菩薩安住此法則善入一切智智無上真實義。</p>
</div>
<div class='div-commentary'><p style="margin-left:1em">二十種佛法實義句者即彼勝進中行與前雖少前却而義多同於中初一約徧計都無實故次四約依他後五約圓成一無名相中假名說故餘四各一義可知<span class='note-inline'>(即彼勝進者彼云菩薩應勸學十法所謂一切法無相二無體三不可修四無所有五無真實六空七無性八如幻九如夢十無分別皆如初句有一切法言前却可思)</span>。</p>
</div>
<div class='div-orig'><p>佛子菩薩摩訶薩說十種法何等為十所謂說甚深法說廣大法說種種法說一切智法說隨順波羅蜜法說出生如來力法說三世相應法說令菩薩不退法說讚歎佛功德法說一切菩薩學一切佛平等一切如來境界相應法是為十若諸菩薩安住此法則得如來無上巧說法。</p>
</div>
<div class='div-commentary'><p style="margin-left:1em">第七說十種法下有二門明不退住中行於中初一自分後一勝進前中由能說深廣法故聞說心不退轉所以說業性等成如來力隨義演說令菩薩不退涅槃二十八中廣明退不退相餘文可知<span class='note-inline'>(聞說者大同前位亦有十句聞有佛無佛於佛法中心不退轉二有法無法三有菩薩無菩薩四有菩薩行無菩薩行五菩薩修行出離修行不出離六過去有佛過去無佛七未來八現在同過去九聞佛智有盡無盡十聞三世一相三世非一相皆如初句涅槃二十八中者中有云有六種法壞菩提心一者恡法二者於諸眾生起不善心三者親近惡友四者不勤精進五者自大憍慢六者營務世業釋曰無此六事則不退也)</span>。</p>
</div>
<div class='div-orig'><p>佛子菩薩摩訶薩有十種持何等為十所謂持所集一切福德善根持一切如來所說法持一切譬喻持一切法理趣門持一切出生陀羅尼門持一切除疑惑法持成就一切菩薩法持一切如來所說平等三昧門持一切法照明門持一切諸佛神通遊戲力是為十若諸菩薩安住此法則得如來無上大智住持力。</p>
</div>
<div class='div-commentary'><p style="margin-left:1em">二十種持持謂受持奉行非但宣之於口十句可知。</p>
</div>
<div class='div-orig'><p>佛子菩薩摩訶薩有十種辯才何等為十所謂於一切法無分別辯才於一切法無所作辯才於一切法無所著辯才於一切法了達空辯才於一切法無疑暗辯才於一切法佛加被辯才於一切法自覺悟辯才於一切法文句差別善巧辯才於一切法真實說辯才隨一切眾生心令歡喜辯才是為十若諸菩薩安住此法則得如來無上巧妙辯才。</p>
</div>
<div class='div-commentary'><p style="margin-left:1em">第八十種辯才下二門明童真住中行此門即自分行由三業無失故有無著辯由知眾生欲解故辯令他喜<span class='note-inline'>(此門即自分行者彼具云所謂身行無失語行無失隨意受生知眾生種種欲知眾生種種解知眾生種種界知眾生種種業知世界成壞神足自在所行無礙是為十)</span>。</p>
</div>
<div class='div-orig'><p>佛子菩薩摩訶薩有十種自在何等為十所謂教化調伏一切眾生自在普照一切法自在修一切善根行自在廣大智自在無所依戒自在一切善根廻向菩提自在精進不退轉自在智慧摧破一切眾魔自在隨所樂欲令發菩提心自在隨所應化現成正覺自在是為十若諸菩薩安住此法則得如來無上大智自在。</p>
</div>
<div class='div-commentary'><p style="margin-left:1em">後門即彼勝進現變化自在身等皆自在義<span class='note-inline'>(後門即彼下彼云彼菩薩應勸學十法所謂知一切佛剎二動一切佛剎三持四觀王詣六遊上皆有一切佛剎言七遊行無數世界八領受無數佛法九現變化身出廣大遍滿音十一剎那中奉事供養無數諸佛今䟽舉一以等於餘故)</span>。</p>
</div>
<div class='div-orig'><p>佛子菩薩摩訶薩有十種無著何等為十所謂於一切世界無著於一切眾生無著於一切法無著於一切所作無著於一切善根無著於一切受生處無著於一切願無著於一切行無著於一切菩薩無著於一切佛無著是為十若諸菩薩安住此法則能速轉一切眾想得無上清淨智慧。</p>
</div>
<div class='div-commentary'><p style="margin-left:1em">第九十種無著下二門明王子住中行此門由無著故能善知十法<span class='note-inline'>(能善知者彼經云此菩薩善知十種法所謂善知諸眾生受生二諸煩惱現起三習氣相續四所行方便五無量法六諸戒儀七世界差別八前際後際事九實記世諦十演說第一義諦句句皆有善知之言)</span>。</p>
</div>
<div class='div-orig'><p>佛子菩薩摩訶薩有十種平等心何等為十所謂積集一切功德平等心發一切差別願平等心於一切眾生身平等心於一切眾生業報平等心於一切法平等心於一切淨穢國土平等心於一切眾生解平等心於一切行無所分別平等心於一切佛力無畏平等心於一切如來智慧平等心是為十若諸菩薩安住其中則得如來無上大平等心。</p>
</div>
<div class='div-commentary'><p style="margin-left:1em">後門由平等故勝進學法王處法<span class='note-inline'>(後門勝進者彼云佛子菩薩應勸學十法所謂法王處善巧二軌度三宮殿四趣入五觀察六灌頂七力持八無畏九宴寢十讚歎皆如初句後五畧無處字)</span>。</p>
</div>
<div class='div-orig'><p>佛子菩薩摩訶薩有十種出生智慧何等為十所謂知一切眾生解出生智慧知一切佛剎種種差別出生智慧知十方網分齊出生智慧知覆仰等一切世界出生智慧知一切法一性種種性廣大住出生智慧知一切種種身出生智慧知一切世間顛倒妄想悉無所著出生智慧知一切法究竟皆以一道出離出生智慧知如來神力能入一切法界出生智慧知三世一切眾生佛種不斷出生智慧是為十若諸菩薩安住此法則於諸法無不了達。</p>
</div>
<div class='div-commentary'><p style="margin-left:1em">第十十種出生智下二門明灌頂位中行此門明成就十智學佛十智<span class='note-inline'>(此門下彼解進云此菩薩應勸學諸佛十種智所謂三世智佛法智法界無礙智法界無邊智充滿一切世界智普照一切世界智任持一切世界智知一切眾生智知一切法智知無邊諸佛智)</span>。</p>
</div>
<div class='div-orig'><p>佛子菩薩摩訶薩有十種變化何等為十所謂一切眾生變化一切身變化一切剎變化一切供養變化一切音聲變化一切行願變化一切教化調伏眾生變化一切成正覺變化一切說法變化一切加持變化是為十若諸菩薩安住此法則得具足一切無上變化法。</p>
</div>
<div class='div-commentary'><p style="margin-left:1em">後十種變化故能動剎等然此變化即實如化非要化作上來數段文相並顯雖有深旨類前可知<span class='note-inline'>(後自分中者即彼經自分十法云此菩薩得成就十種智所謂振動無數世界二照明三住持四徃詣五嚴淨上五皆有無數世界言六開示無數眾生七觀察無數眾生根八知無數眾生九令無數眾生趣入十令無數眾生調伏然此變化者謂緣生如化故若變化作無而忽有故佛地論第三云化身二種一自身相應化謂自身作輪王等二他身相應化謂化王為佛身等三非身相應化化大地為寶等今並非此)</span>大文第三十種力持下有三十門答前十行三十句問古德分三初六門明大志曠遠行二從十種不思議下九門明定慧業用行三從十種園林下十五門明德備成滿行然約圓融此意非無今不壞次亦次第顯十行中行第一行有三門二三行各一第四行二門第五行六門次四行各二門第十行有九門至文當知所以用門多少者檀在初故具三戒忍通世間故唯一定慧尊勝故有多門智中既多故般若中略餘次勝故但用二門又此十行雖約十度而義多含故文中或就十度明義或就行名以釋。</p>
</div>
<div class='div-orig'><p>佛子菩薩摩訶薩有十種力持何等為十所謂佛力持法力持眾生力持業力持行力持願力持境界力持時力持善力持智力持是為十若諸菩薩安住此法則於一切法得無上自在力持。</p>
</div>
<div class='div-commentary'><p style="margin-left:1em">今初三門明歡喜行中之行三中初明力持此含總別總者以是十行之首依此十事加持建立能起諸行故度世經名十建立別即歡喜行中凡所布施皆為修習諸佛本所修行等故是建立行意十中初三三寶即境界持眾生即僧寶菩薩之僧即眾生世間故餘七行持悲所作業故正起行故願持行故有悲智境行方成故時即起行之時後二福智然第十地大盡分中有十一持第四加煩惱持故論判行持中初二逆行彼約應化不斷所以加之今但約為行本故無煩惱彼有供養持及劫持無境界持及善力持此以時中攝劫彼以行攝善力依境起供故並無異餘名並同具如彼釋既數名不同案名以釋此無僧寶有教化眾生亦未爽通理上辨陀羅尼即總持文義次云受持即領納受行今云力持即加持任持故不相濫。</p>
</div>
<p class='juan'>大方廣佛華嚴經䟽鈔會本第五十三之二</p>
<div class='div-w'>
<p class='h2'>音釋</p>
<div class='div-note'>嬰<p style="margin-left:1em"><span class='note-inline'>(於盈切縈也)</span>。</p>
分齊<p style="margin-left:1em"><span class='note-inline'>(分扶問切齊在詣切分齊限量也)</span>。</p>
埵<p style="margin-left:1em"><span class='note-inline'>(都火切)</span>。</p>
陿<p style="margin-left:1em"><span class='note-inline'>(胡夾切隘也)</span>。</p>
撓<p style="margin-left:1em"><span class='note-inline'>(而沼切與擾同)</span>。</p>
嬈<p style="margin-left:1em"><span class='note-inline'>(而沼切亂也)</span>。</p>
寤<p style="margin-left:1em"><span class='note-inline'>(五故切)</span>。</p>
諮<p style="margin-left:1em"><span class='note-inline'>(津夷切訪問也)</span>。</p>
劇<p style="margin-left:1em"><span class='note-inline'>(竭㦸切艱也)</span>。</p>
</div></div></div>
</div><!-- end of div[@id='body'] -->
</body></html>