<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu51' />
<p class='juan'>大方廣佛華嚴經䟽鈔會本第十四之一　滅一</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu52' />
<div class='div-orig'><p class="head1">淨行品第十一</p>
</div>
<div class='div-commentary'><p style="margin-left:1em">釋此一品五門分別初來意者夫欲階妙位必資勝行有解無行虛費多聞故前品明解此品辨行又前明入理觀行今辨隨事所行又前行此願並義次第故次來也<span class='note-inline'>(來意有三初通對前後辨來謂欲成妙位是後十住故前品明解即是對前二又前明入理下此及第三俱是對前二即以行對行但理事不同三即以願對行則二品全別故前品具解行二義此品具行願二義)</span>次釋名者梵云具折囉此云所行波利此云皆也徧也戍輪律提云清淨也謂三業隨事緣歷名為所行巧願防非離過成德名為清淨又悲智雙運名為所行行越凡小故稱清淨以二乘無漏不能兼利非真淨故得斯意者舉足下足盡文殊心見聞覺知皆普賢行文殊心故心無濁亂是曰清淨普賢行故是佛徃修諸佛菩薩同所行也所行即淨持業釋也<span class='note-inline'>(文殊心下覆成上二然即賢首品初生起之意尋文可知)</span>三宗趣者以隨事巧願防心不散增長菩薩悲智大行為宗成就普賢實德為趣。</p>
<p style="margin-left:1em">四解妨者問文中但辨一百餘願何有行耶答文中辨行略有數重謂就所歷事中始自出家終於臥覺皆是行也觸境不迷善達事理智行也以願導智不滯自利大悲行也上二不二悲智無礙行也遇違順境心不馳散止行也智不沉沒觀行也即止觀雙運行也又對於事境善了邪正當願眾生皆假觀也知身空寂心無染著空觀也見如實理中觀也或先空後中或先假後空或一或二或一念頓具斯為妙達三諦觀之行也又所造成行皆施眾生不起二乘之心安忍強輭兩境或增善品心不異緣妙達性空善巧迴轉皆願利物同趣菩提二乘天魔所不能動善知藥病決斷無差即十度齊修之行也又皆願利生皆成佛德見惡必令其斷見善必令其具即四弘誓願之行也故智首總標諸德以求其因文殊令善用心頓獲眾果但言惟願豈不惑哉<span class='note-inline'>(答文中下初列六中前三谷有三義如初事理三者一事行二理行二事理無礙行以願導智下第二對中含於三行一大悲行二觸境不迷善達事理是一行三雙達事理為事理無礙行遇違順下三對悲行總為智行故一智二悲三悲智雙運又對於事下四中有五別明空假中為三四三觀次第為一行五三觀一心為一行並文處可知三觀如前後說)</span>復有問言夫妙行者統唯無念今見善見惡願離願成疲役身心豈當為道答若斯見者離念求於無念尚未得於真無念也況念無念之無礙耶又無念但是行之一也豈成一念頓圓如上所明也行學之者願善留心。</p>
</div>
<div class='div-orig'><p>爾時智首菩薩問文殊師利菩薩言。</p>
</div>
<div class='div-commentary'><p style="margin-left:1em">第五釋文中二先智首問舉德徵因後文殊答標德顯因今初亦先標問答之人後陳所疑之問今初此二菩薩為顯圓修歷事巧願必智為導故事近旨遠唯圓行故文殊則般若觀空智首則漚和涉事涉事不迷於理故雖願而無取觀空不遺於事故雖空而不證是為權實雙游假茲問答<span class='note-inline'>(漚和涉事者梵語俱舍羅此云方便善巧即肇公宗本論文論云漚和般若者大慈之稱也諸法實相謂之般若能不形證漚和功也適化眾生謂之漚和不染塵累般若力也然則般若之門觀空漚和之門涉有涉有未始迷虛故常處有而不染不猒有而觀空故觀空而不證是為一念之力權慧具矣一念之力權慧具矣好思歷然可解)</span>二陳所問中有二十云何總十一段段各十句成一百一十種德第一段明三業離過成德二得堪傳法器三成就眾慧四具道因緣五於法善巧六修涅槃因七滿菩薩行八得十力智九十王敬護十能為饒益十一超勝尊貴意業此十一中若就相顯二四與六此三唯因八及十一此二唯果餘通因果或攝為四對因果初二十句問福因福果先因後果次二十句問慧因慧果先果後因三二十句問巧解因觀行果四有五段問修行因成德果初一為因餘四為果或分為二初十云何問淨行體是問因義後十云何問行所成是問果義以善修七覺等亦是淨行之能故皆言云何得者為修何行而得之耶初十望後故說為因望歷緣巧願成淨行體即是於果未是圓果而是分果故上總云舉果徵因<span class='note-inline'>(以善修七覺下解妨謂有問云其初意中二四與六此三明因如何今十皆得名果故為此通以約相顯望菩提涅槃此三為因是初十成故得稱果皆言下釋云何得言從初十望後下重通復難問初十既因何以前科云智首舉德徵因答意可知則智首總問因果之德文殊總舉歷緣巧願則皆成矣)</span>。</p>
</div>
<div class='div-orig'><p>佛子菩薩云何得無過失身語意業云何得不害身語意業云何得不可毀身語意業云何得不可壞身語意業云何得不退轉身語意業云何得不可動身語意業云何得殊勝身語意業云何得清淨身語意業云何得無染身語意業云何得智為先導身語意業。</p>
</div>
<div class='div-commentary'><p style="margin-left:1em">今分為二初之一段總問其果後十別明今初十句得此十種三業成下十果由無過三業故超勝尊貴由不恚害故常為饒益由無餘惑不可譏毀故十王敬護由惡緣不可壞得佛十力由修行不退轉滿菩薩行由遠離諸相如如不動成涅槃因由德行殊勝故於法善巧由體清淨如虛空故成具道緣由涉境無染故德堪傳法器由智先導故成就眾慧<span class='note-inline'>(總問其果䟽文分三初依總別科釋則十一段皆是所成之果兼含料揀中第三意初十為能成下十為所成從後倒牒十果案次釋文謂第一無過失三業得第十一超勝尊貴果第二不害三業得第十能為饒益果三成第九四成第八五成第七六成第六七成第五八成第四九成第二十成第三唯後二前却耳亦可如次猶涉境無染故成眾慧智為先導成就法器其中加字已當釋文如云無恚害以恚釋害以涉境釋於無染約體釋於清淨等細尋歷然)</span>又由後十能成就此十以十三業永無失等唯佛不共分分無失亦通於因又此十句初一總顯無過次八別顯無過後一總出其因若以智慧為先導身語意業常無失故又於中八前二離過後六成德<span class='note-inline'>(又由後十下二先果後因釋以初十句為果後之十段百句為因故云永無失等唯佛不共永無失等者等下九句不害業等言不共者即十八不共法謂一身業無悞失二無卒暴音三無種種想四無不定心五無忘失念六無不擇捨七欲無退八念無退九精進無退十定無减十一智慧無减十二解脫無减十三身業智為先導隨智而轉十四語業智為先導隨智而轉十五意業智為先導隨智而轉十六知過去無著無礙十七知未來無著無礙十八知現在無著無礙廣如別章今以十句通攝十八謂初二即初三一由三業無過害故次二即次三由有念定慧故不可毀壞故三皆云無五六即七八九七即定慧解脫三種無减故稱殊勝八九即後三三世無著無礙故云清淨無染十即十三十四十五智為先導隨智而轉故䟽云永無失等唯佛不共今約分分故為後因)</span>又後九中不隨於瞋故不害不隨於慢故不可毀不隨惡見故不壞敗不隨於疑故不退動恒修勝行不隨於貪故清淨無染不隨於癡故智為先導所作稱真如是等業云何而得<span class='note-inline'>(三當句對惑釋以破六根本惑成斯十句疑攝二句貪攝於二餘四各一故六攝九)</span>。</p>
</div>
<div class='div-orig'><p>云何得生處具足種族具足家具足色具足相具足念具足慧具足行具足無畏具足覺悟具足。</p>
</div>
<div class='div-commentary'><p style="margin-left:1em">後十段別明中初一異熟果次四士用果次二離繫果次一增上果後二等流果今初即修道之器以菩薩起修行時要具此十方成二利之行<span class='note-inline'>(初一異熟果者俱舍顯相頌云異熟無記法有情有記生等流似自因離繫由慧盡若因彼力生是果名士用除前有為法有為增上果釋曰初二句異熟果相但是無覆無記不通非情從善惡感名有記生次句等流果相似於同類徧行自因次句離繫果相由慧盡者慧即擇也盡即滅也謂此擇滅離繫所顯故將擇滅釋離繫果次二句士用果相若法因彼勢力所生如因下地加行心力上地有漏無漏定生及因清淨靜慮心力生得變化無記心等離繫名為不生士用為因道力證得亦得士用果名後二句增上果相有為法生餘法不障是增上果故唯有為除前已生有為之法謂果望因或俱或後必無前果後因故云除也除此前外餘諸有為為之增上果論云增上之果問士用增上二果何殊答士用果名唯對作者增上果稱通對所餘如匠所成對能成匠俱得士用增上果名對餘非匠唯增上果非匠不造故非士用瑜伽三十八云習不善故樂住不善等為等流果或似先業後果隨轉釋曰此有二義釋於等流後義果似於因即俱舍意如殺生因等得短壽果前義即於後果之上行因似因如前世殺生今亦好殺等瑜伽又云以道滅惑名離繫果四人工等事由此成辦稼穡財利等果為士用果若眼識等是眼根等增上果身分不壞是命根增上果二十二根各起自增上果當知一切名增上果餘例可知然上所引俱舍即是根品彼論以六種因成斯五果非今所要)</span>瑜伽具釋一常生中國有佛法處二種族尊貴非下賤等三生信向三寶修善之家非外道等家四形色端嚴非醜陋等五具丈天相諸根不缺六正念不忘亦宿念現前七慧悟高明善解世法八柔和調善離過修行九志力堅強故無怯弱十性自開覺不染世法<span class='note-inline'>(瑜伽第六回向初當廣釋之即有八種異熟今開成十句今生處具足總明義常財位果二即種族果三亦財位四即大色果五人種性果非不男等六信言果意由念具故七名譽果八義當壽命離過修行無天逝故九大力果十亦大力智力覺悟故)</span>又無畏者依智度論菩薩有四種無畏一總持無畏於法記持不懼忘失二知根無畏知根受法不懼差失三決疑無畏隨問能答不懼不堪四答難無畏有難皆通不懼疑滯今並皆得故云具足<span class='note-inline'>(無畏下隨難重釋)</span>又此十事若約法者生在佛家是生處具足等思之又具足者唯佛一人云云<span class='note-inline'>(又此十事下約法生在佛家者菩提心家故等於餘句謂二種族即具佛種性謂自性住性習所成等三明家即真如為家亦四家故四家如七地四明見佛性如見色故涅槃云佛性有二一色二非色如來所見為色故五相謂有悲智等為菩薩相故餘之五句經自約法可知又具足下重釋具足之言上約橫具為具足今約竪說之)</span>。</p>
</div>
<div class='div-orig'><p>云何得勝慧第一慧最上慧最勝慧無量慧無數慧不思議慧無與等慧不可量慧不可說慧。</p>
</div>
<div class='div-commentary'><p style="margin-left:1em">第二十慧下四段明士用果中一慧為揀擇二力謂修習三善巧謂智四道品助修悉以三業而得成就今初言慧者即道之體十中一勝世間故二過二乘故三揀權教故四佛果超因故上四揀劣餘六當體一無分量二無若干三超言念四無等匹五難比校六唯證相應欲言其有無相無形欲言其無聖以之靈欲言俱者慧無二體欲言雙非非無詮顯故不可說。</p>
</div>
<div class='div-orig'><p>云何得因力欲力方便力緣力所緣力根力觀察力奢摩他力毗鉢舍那力思惟力。</p>
</div>
<div class='div-commentary'><p style="margin-left:1em">第三力者即具道因緣皆言力者此十各有資道之能故一因力者即是種性謂<span class='corr'>已</span>有習種無倒聞熏與性種合故名為因梁攝論云多聞熏習與阿頼耶識中解性和合一切聖人以此為因無性攝論云此聞熏習雖是有漏而是出世心種子性<span class='note-inline'>(即是種性者謂種性位由於習種合於性種方名種性也性種即自性住性為正因性即是涅槃第一義空性也習即新熏修成之性决為佛因稱為種性引證可知言無性攝論者即第八論釋因緣云諸菩薩因緣即有言聞熏習是無分別智及如理作意釋論中云因即能作因緣義有言者大乘言音聞謂聽聞由此引功能差別說名熏習以此為因所生意言順理清淨名如理作意)</span>二欲力者有勝欲樂希大菩提及起行故三方便者謂造修力依六方便成悲智故一慈悲顧戀二了知諸行三欣佛妙智四不捨生死五輪廻不染六熾然精進攝論廣說<span class='note-inline'>(攝論廣說即第七論瑜伽四十五明內外各有六方便此即內六)</span>四緣力謂善友勸發五所緣力即所觀察悲智之境六根謂信等七觀察者謂於自他事理藥病善揀擇故八奢摩他此云止也九毗鉢舍那此云觀也瑜伽起信等論深密涅槃等經廣辨其相具如別章今略顯其相以為十門一心行稱理攝散名止二止不滯寂不礙觀事三由理事交徹而必俱遂使止觀無礙而雙運四理事形奪而俱盡故止觀兩亡而絕寄五絕理事無礙之境與泯止觀無礙之心二而不二故不礙心境而一味不二而二故不壞一味而心境兩殊六由即理之事收一切法故即止之觀亦見一切七由此事即是彼事故令止觀見此心即是彼心八由前中六則一多相入而非一七則一多相是而非異此二不二同一法界止觀無二之智頓見即入二門同一法界而無散動九由事則重重無盡止觀亦普眼齊照十即此普門之智為主故頓照普門法界時必攝一切為伴無盡無盡是此華嚴所求止觀<span class='note-inline'>(瑜伽等者前第一經䟽中<span class='corr'>已</span>引起信今畧引瑜伽即菩薩地品中彼論亦引深密慈氏問世尊如來說四種所緣境事一有分別影像所緣境事二無分別影像所緣境事三事邊際所緣境事四所作成辦所緣境事幾奢摩他所緣境事幾毗鉢舍那所緣境事世尊答云初一毗鉢舍那所緣境事次一奢摩他所緣境事後二是俱所緣境事釋曰初一即事二即是理故無分別智緣三四通事理故用二為能緣則是以事對觀義也故前第一經䟽中出意但不順無分別智證如中義耳廣如彼說今取一義故不言是非以明十重從麤至細自淺暨深故初二止觀別行一即瑜伽奢摩他品二即毗鉢舍那品下八皆雙運品而三正是雙運對第四雙遮此為雙照若取別義雙照皆觀雙遮皆止上四以理事為能成止觀為所成五融於心境即合前三四二門以初二事理即三四所融故絕事理即第四門中境無礙即第三門中境泯止觀即第四門止觀無礙止觀即第三門止觀合上二重止觀與二重之境明非一異不壞二相故二體無異故不二雖融心境方是事理無礙之門但言相融不說何者是止是觀者此通三意一但融上二重止觀即是此門止觀二者照斯二而不二不二而二即是於觀不取諸相即名為止三者不礙心境而一味成即觀之止不壞一味而心境成即止之觀後五即事事無礙門中止觀六是一多相容不同門七是諸法相即自在門八即合前即入義當同時具足門九即因陀羅網境界門十即主伴圓明具德門欲顯後後深於前前故合即入耳餘可思凖此亦一處明示止觀兼廣演玄言耳)</span>十思惟者籌量應作不應作故。</p>
</div>
<div class='div-orig'><p>云何得蘊善巧界善巧處善巧緣起善巧欲界善巧色界善巧無色界善巧過去善巧未來善巧現在善巧。</p>
</div>
<div class='div-commentary'><p style="margin-left:1em">第四於法善巧皆約流轉以明前四流轉之體三界流轉之處三世流轉之時三科之義略如前釋廣如別章緣起六地廣明三界三世如前後釋皆言善巧者一善知彼法空無所有二善知不壞假名分別法相三加能攝無盡彌善巧也<span class='note-inline'>(皆約流轉者由善巧義通還滅故總釋善巧乃有三義一知理二知事三加能攝無盡止是事事無礙兼於事理無礙故大品云一切法趣色色尚不可得云何當得有趣非趣一切同歸於空諸法之空不異色空故即事理無礙意今取一攝一切即事事無礙善巧開此為二便有四義瑜伽五十六七廣說三科善巧多約相說即第二義)</span>。</p>
</div>
<div class='div-orig'><p>云何善修習念覺分擇法覺分精進覺分喜覺分猗覺分定覺分捨覺分空無相無願。</p>
</div>
<div class='div-commentary'><p style="margin-left:1em">第五修涅槃因七覺三空十地品廣說。</p>
</div>
<div class='div-orig'><p>云何得圓滿檀波羅蜜尸波羅蜜羼提波羅蜜毗黎耶波羅蜜禪那波羅蜜般若波羅蜜及以圓滿慈悲喜捨。</p>
</div>
<div class='div-commentary'><p style="margin-left:1em">第六滿菩薩行此下二種明離繫果初六度四等修即士用滿即離繫治諸蔽故。</p>
</div>
<div class='div-orig'><p>云何得處非處智力過未現在業報智力根勝劣智力種種界智力種種解智力一切至處道智力禪解脫三昧染淨智力宿住念智力無障礙天眼智力斷諸習智力。</p>
</div>
<div class='div-commentary'><p style="margin-left:1em">第七具足十力並見上文。</p>
</div>
<div class='div-orig'><p>云何常得天王龍王夜叉王乾闥婆王阿修羅王迦樓羅王緊那羅王摩睺羅伽王人王梵王之所守護恭敬供養。</p>
</div>
<div class='div-commentary'><p style="margin-left:1em">第八十王敬護是增上果<span class='note-inline'>(十王敬護等者即有力增上由<span class='corr'>己</span>具德令彼護故)</span>。</p>
</div>
<div class='div-orig'><p>云何得與一切眾生為依為救為歸為趣為炬為明為照為導為勝導為普導。</p>
</div>
<div class='div-commentary'><p style="margin-left:1em">第九云何得與一切眾生為依下二段明等流果由本願力為依救等由本行力為第一等今初能為饒益依等十句如迴向初<span class='note-inline'>(由本願下即瑜伽前意行以昔修故由本行力為第一等者即第二意果似昔因既為第一故是行果)</span>。</p>
</div>
<div class='div-orig'><p>云何於一切眾生中為第一為大為勝為最勝為妙為極妙為上為無上為無等為無等等。</p>
</div>
<div class='div-commentary'><p style="margin-left:1em">第十為第一下超勝尊貴十地論釋今就佛果略釋其相謂如來功德海滿更無所少故稱第一此亦總句大者體包法界故勝者自利圓滿故最勝者利他究竟故妙者煩惱障盡故極妙者所知障盡故上者望下無及故無上者望上更無故無等者望下無儔故無等等者望儔皆是無等者故所以廣舉諸德者欲顯行之勝故。</p>
<p style="margin-left:1em">上來問竟。</p>
</div>
<div class='div-orig'><p>爾時文殊師利菩薩告智首菩薩言善哉佛子汝今為欲多所饒益多所安隱哀愍世間利樂天人問如是義。</p>
</div>
<div class='div-commentary'><p style="margin-left:1em">第二文殊答中文分為二第一歎問成益饒益者利益也安隱者安樂也利樂者即上二也佛地論第七有五重釋利樂之義已見光明覺品<span class='note-inline'>(佛地論第七有五重者一修善因得樂果故二離惡攝善故三此世他世益故四世出世益故五福德智慧益故上之五重各先義後利)</span>。</p>
</div>
<div class='div-orig'><p>佛子若諸菩薩善用其心。</p>
</div>
<div class='div-commentary'><p style="margin-left:1em">第二佛子下正酬其問於中二先標因成德酬其舉德後指事顯因酬其徵因今初先標其因謂善用其心心者神明之奧心正則萬德攸歸言善用者即後歷緣巧願觸境入玄如上所辨。</p>
</div>
<div class='div-orig'><p>則獲一切勝妙功德。</p>
</div>
<div class='div-commentary'><p style="margin-left:1em">二則獲下顯所成德初總後別總謂一切勝妙功德皆因用心一百一十門德何足難就可謂一言蔽諸勝謂獨尊妙謂離相又德無不備云勝障無不盡名妙此之總句亦即酬上十種三業之總句也<span class='note-inline'>(可謂一言蔽諸者即論語云詩三百一言以蔽諸曰思無邪包曰蔽猶當也謂歸於止)</span>。</p>
</div>
<div class='div-orig'><p>於諸佛法心無所礙住去來今諸佛之道隨眾生住恒不捨離如諸法相悉能通達斷一切惡具足眾善當如普賢色像第一一切行願皆得具足於一切法無不自在而為眾生第二導師。</p>
</div>
<div class='div-commentary'><p style="margin-left:1em">餘九別顯句雖有九義亦有十如次酬上十段之德一於諸佛法心無所礙者即初第一堪傳法器德念慧覺悟皆具足故二住去來今諸佛之道即上成就眾慧三世諸佛唯以佛慧為所乘故三隨眾生住恒不捨離即上具道因緣成就種性欲樂方便常以眾生為所緣故四如諸法相悉能通達即十善巧義無惑也五斷一切惡即七覺二空揀擇棄惡無越此故六具足眾善即六度四等七當如普賢色像第一由此故得十王敬護八一切行願皆得具足即是前文成就十力得佛果位方具足故故晉經無此一句而有成就如來一切種智斯為十種智力定無惑也唯此一段望前不次以內具種智外具色相此二同在果圓前後無在或譯者不迴九於一切法無不自在故能與物為依為救為炬為明十而為眾生第二導師即是上文於眾超勝上求第一唯佛一人今纔發心則道亞至尊故云第二然舊經中亦云而為眾生第一尊導故知第二譯者意也。</p>
</div>
<div class='div-orig'><p>佛子云何用心能獲一切勝妙功德。</p>
</div>
<div class='div-commentary'><p style="margin-left:1em">第二佛子云何不指事顯因於中三初總徵次別顯後總結成益。</p>
<p style="margin-left:1em">二別顯中五門分別一總明大意文中總有一百四十一願菩薩大願深廣如海應如迴向非止爾也此蓋示於體式餘皆倣此又非無表一百者十信圓融一一具十也四十一者即四十一位也明此諸位所有惑障由此能淨所有勝行由此能行故<span class='note-inline'>(即四十一位者此約行修有障等四十二即妙覺位是所求故無障非行故)</span>二通顯文旨然此諸願句雖有四事但有三義開為六言三事者謂初句願所依事次句願所為境後二句是願境成益開為六者初事有二一者內謂菩薩自身根識等經云菩薩等故二者外謂他身或依正資具等經云在家等故次事亦一種一能發願者二所願眾生經云當願眾生故後事亦二一者自益由此諸願成前諸德故二者益他由此發願願眾生故此後二句或前句是因後句是果如云所行無逆成一切智等或二俱是因如云巧事師長習行善法等或二俱佛果如云永離煩惱究竟寂滅等或俱通因果如云以法自娛了妓非實等或三四二句共成一句如云演說種種無乖諍法等亦可後二句中初句所入法如云知家性空等後句所成益免逼迫等以不必具故合為一。</p>
<p style="margin-left:1em">三別開義類然上三事中願所依事雖有多類不出善惡依正內外隨義準之二願所為境其一一願盡該法界一切有情不同權小談有藏無故又願即是行成迴向故一一皆成所行清淨善業行故如云知家性空則菩薩之心必詣空矣三願所為境成利益中由願於他成種種德自獲如前所說功德然有二義一通二別通則隨一一願成上諸德斯為正意二別顯者如願於他得堅固身心無所屈則自必成十種三業離過成德之德也二願於他具足成滿一切善法則自成就堪傳法器三願於他深入經藏智慧如海則自成眾慧四願於他具諸方便得最勝法則自成就具道因緣五願於他語業滿足巧能演說則自成就十善巧德六願於他得善意欲洗除惑垢則自成七覺三空七願於他所作皆辦具諸佛法則自成滿菩薩行德八願於他捨眾聚法成一切智則自成就如來十種智力九願於他皆如普賢端正嚴好則自成就十王敬護十願於他統理大眾一切無礙則自成饒益為依救德十一願他得第一位入不動法則自成就超勝第一德以斯十一配上答中總別十一叚文並可知通別交絡應成四句謂一切願成一德一切願成一切德等以因願一多相即故成德亦一多鎔融<span class='note-inline'>(不同權小等者小乘謂唯佛一人有大覺性權即五性談其有者藏其無者在有佛性中故又云通別類異通即皆有別則有有佛性有無佛性)</span>四對辨成例謂若以初後二事相對辨例略有十例一會事同理例如菩薩在家事也性空理也二處染翻染例如若得五欲染也拔除欲箭翻染也三相似類同例如若有施令一切能捨等四世同出世例如上升樓閣願升正法樓等五以因同果例如正出家時願同佛出家等六捨偽歸真例如著瓔珞願到真實處等七以人同法例如見病人願離乖諍等八以境成行例如見涌泉願善根無盡等九以妄歸真例如見婆羅門願離惡等十以近同遠例如受和尚教願到無依處等。</p>
<p style="margin-left:1em">五正釋經文長分為十初有十一願明在家時願二有十五願出家受戒時願三有七願就坐禪觀時願四有六願明將行披挂時願五有七願澡漱盥洗時願六有五十五願明乞食道行時願七有二十二願明到城乞食時願八有五願明還歸洗浴時願九有十願明習誦旋禮時願十有三願明寤寐安息時願。</p>
</div>
<p class='juan'>大方廣佛華嚴經䟽鈔會本第十四之一</p>
<div class='div-w'>
<p class='h2'>音釋</p>
<div class='div-note'>猗覺<p style="margin-left:1em"><span class='note-inline'>(猗於宜切覺訖岳切)</span>。</p>
羼提<p style="margin-left:1em"><span class='note-inline'>(梵語也此云忍辱羼初眼切)</span>。</p>
澡漱<p style="margin-left:1em"><span class='note-inline'>(澡子晧切洗滌也潄先奏切盪口也)</span>。</p>
寤寐<p style="margin-left:1em"><span class='note-inline'>(寤五故切寐覺也寐明袐切睡也)</span>。</p>
盥<p style="margin-left:1em"><span class='note-inline'>(古玩切澡手也)</span>。</p>
</div></div>
<p class='juan'><a id='mulu53' />大方廣佛華嚴經䟽鈔會本第十四之二　滅二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子。</p>

<div class="lg regular" style="margin-left:0em;"><div class='lg-row'>菩薩在家　當願眾生　知家性空　免其逼迫</div>
<div class='lg-row'>孝事父母　當願眾生　善事於佛　護養一切</div>
<div class='lg-row'>妻子集會　當願眾生　冤親平等　永離貪著</div>
<div class='lg-row'>若得五欲　當願眾生　㧞除欲箭　究竟安隱</div>
<div class='lg-row'>妓樂聚會　當願眾生　以法自娛　了妓非實</div>
<div class='lg-row'>若在宮室　當願眾生　入於聖地　永除穢欲</div>
<div class='lg-row'>著瓔珞時　當願眾生　捨諸偽飾　到真實處</div>
<div class='lg-row'>上昇樓閣　當願眾生　昇正法樓　徹見一切</div>
<div class='lg-row'>若有所施　當願眾生　一切能捨　心無愛著</div>
<div class='lg-row'>眾會聚集　當願眾生　捨眾聚法　成一切智</div>
<div class='lg-row'>若在厄難　當願眾生　隨意自在　所行無礙</div>
</div></div>
<div class='div-commentary'><p style="margin-left:1em">今初在家有十一願初一總舉在家以家是貪愛繫縛所故若了性空則雖處居家家不能迫次一在家行孝願以是至德行本故首而明之大集經云世若無佛善事父母事父母者即是事佛父母於我為先覺故今翻令事佛者生長法身故護養一切者一切眾生皆我子故護之一切男女皆我父母故養之生生無不從之受身故平等敬之法身佛故<span class='note-inline'>(以是至德等者即外典意故孝經夫子語曾子曰先王有至德要道民用和睦上下無怨汝知之乎注云至德者孝悌也要道者禮樂也故上至天子下至庶人皆當行孝無始終也言行本者俗典以孝為百行之本下引佛教證菩薩戒亦云孝養師僧父母孝名為戒亦名制止)</span>次四受家室等願然五欲射心猶如箭中王侯有宮餘皆名室次五在家所作事業等願在頸曰瓔在身曰珞珞以持衣瓔以繫冠一切悉捨亦捨心也了聚無性成佛智也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>捨居家時　當願眾生　出家無礙　心得解脫</div>
<div class='lg-row'>入僧伽藍　當願眾生　演說種種　無乖諍法</div>
<div class='lg-row'>詣大小師　當願眾生　巧事師長　習行善法</div>
<div class='lg-row'>求請出家　當願眾生　得不退法　心無障礙</div>
<div class='lg-row'>脫去俗服　當願眾生　勤修善根　捨諸罪軛</div>
<div class='lg-row'>剃除鬚髮　當願眾生　永離煩惱　究竟寂滅</div>
<div class='lg-row'>著袈裟衣　當願眾生　心無所染　具大仙道</div>
<div class='lg-row'>正出家時　當願眾生　同佛出家　救護一切</div>
<div class='lg-row'>自歸於佛　當願眾生　紹隆佛種　發無上意</div>
<div class='lg-row'>自歸於法　當願眾生　深入經藏　智慧如海</div>
<div class='lg-row'>自歸於僧　當願眾生　統理大眾　一切無礙</div>
<div class='lg-row'>受學戒時　當願眾生　善學於戒　不作眾惡</div>
<div class='lg-row'>受闍棃教　當願眾生　具足威儀　所行真實</div>
<div class='lg-row'>受和尚教　當願眾生　入無生智　到無依處</div>
<div class='lg-row'>受具足戒　當願眾生　具諸方便　得最勝法</div>
</div></div>
<div class='div-commentary'><p style="margin-left:1em">第二捨居家下出家受戒時有十五願初一正捨俗家次三出家方便僧伽藍者此云眾園眾有六和法則事理一味故無諍也大師謂佛眾所宗故小謂和尚親所教故若約末世三師為大七證為小靡不有初鮮克有終故希不退次四正落[髟/米]出家袈裟者不正色依也亦云染色表心染於法要無所染方曰染也然二乘之染亦非真染必心染大乘故云具大仙道為於正法除其結使方為究竟寂滅落[髟/米]披衣之後為正出家<span class='note-inline'>(然二乘等者即涅槃第二南經哀歎品佛訶三修比丘云汝諸比丘勿以下心而生知足汝等今者雖得出家於此大乘不生貪慕汝諸比丘身雖得服袈裟染衣心猶未染大乘淨法汝諸比丘雖行乞食經歷多處初未曾求大乘法食汝諸比丘雖除鬚髮未為正法除諸結使汝諸比丘今當真實教勑汝等我今現在大眾和合如來法性真實不倒是故汝等應當精進攝心勇猛摧諸結使釋曰此以小乘方大尚未能除所知無明染法空法常住妙法故云爾也)</span>餘七受學戒時初三自歸佛在之日則五受之一佛滅之後受五八戒必依三歸歸要三者翻彼外道邪師邪教及邪眾故猶如良醫良藥及看病人煩惱病愈故為與眾生為緣念故三寶之義至下當釋受學戒者即十戒也亦通五戒優婆塞戒經云欲受菩薩戒先應徧受五戒十戒二百五十戒若尼則受六事及五百戒受謂受戒學即隨戒願中即止作二持闍棃者此云正行軌範教授故云具足威儀和尚此云親教亦云力生道力自彼生故故翻云入無生智依之得戒故翻無依具足戒言義含二種一則大比丘戒二則菩薩戒亦制意地方為具足<span class='note-inline'>(則五受之一者一善來二上法三三歸四八敬五羯磨多釋不同多依此五歸要三者前歸敬序中已廣說竟言至下當釋者即明法品前是抄廣故此指下和尚等者此是昔時梵語即龜茲以來梵言正云鄔波陀耶此云親教具足戒等者依比丘戒則五八十皆為方便五眾之最為最勝法若菩薩戒為具足則比丘戒亦為方便超二乘上為最勝法願所成者明是佛果)</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若入堂宇　當願眾生　昇無上堂　安住不動</div>
<div class='lg-row'>若敷牀座　當願眾生　開敷善法　見真實相</div>
<div class='lg-row'>正身端坐　當願眾生　坐菩提座　心無所著</div>
<div class='lg-row'>結跏趺坐　當願眾生　善根堅固　得不動地</div>
<div class='lg-row'>修行於定　當願眾生　以定伏心　究竟無餘</div>
<div class='lg-row'>若修於觀　當願眾生　見如實理　永無乖諍</div>
<div class='lg-row'>捨跏趺坐　當願眾生　觀諸行法　悉歸散滅</div>
</div></div>
<div class='div-commentary'><p style="margin-left:1em">第三若入堂下七願明就坐禪觀時願初四為修方便次二正修止觀後一修行事訖。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>下足住時　當願眾生　心得解脫　安住不動</div>
<div class='lg-row'>若舉於足　當願眾生　出生死海　具眾善法</div>
<div class='lg-row'>著下裙時　當願眾生　服諸善根　具足慙愧</div>
<div class='lg-row'>整衣束帶　當願眾生　檢束善根　不令散失</div>
<div class='lg-row'>若著上衣　當願眾生　獲勝善根　至法彼岸</div>
<div class='lg-row'>著僧伽棃　當願眾生　入第一位　得不動法</div>
</div></div>
<div class='div-commentary'><p style="margin-left:1em">第四下足住時下明將行披挂時六願下衣蓋醜故願得慙愧上衣即衫襖之輩前<span class='corr'>已</span>辨袈裟故此直云僧伽棃僧伽棃者義云和合新者二重故者四重要以重成故云和合即是三衣中第一衣故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>手執楊枝　當願眾生　皆得妙法　究竟清淨</div>
<div class='lg-row'>嚼楊枝時　當願眾生　其心調淨　噬諸煩惱</div>
<div class='lg-row'>大小便時　當願眾生　棄貪瞋癡　蠲除罪法</div>
<div class='lg-row'>事訖就水　當願眾生　出世法中　速疾而徃</div>
<div class='lg-row'>洗滌形穢　當願眾生　清淨調柔　畢竟無垢</div>
<div class='lg-row'>以水盥掌　當願眾生　得清淨手　受持佛法</div>
<div class='lg-row'>以水洗面　當願眾生　得淨法門　永無垢染</div>
</div></div>
<div class='div-commentary'><p style="margin-left:1em">第五手執楊枝下澡漱盥洗時有七願楊枝五利是曰妙法去穢為淨西域皆朝中嚼楊枝淨穢不相雜此為常規凡欲習誦別須用之盥者澡也<span class='note-inline'>(楊枝五利者一明目二除痰三除口氣四辨味五消食新經有十義朝中嚼楊枝淨穢不相雜此兩句語全是無行禪師於西域寄歸之書南海寄歸傳亦廣說之)</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>手執錫杖　當願眾生　設大施會　示如實道</div>
<div class='lg-row'>執持應噐　當願眾生　成就法噐　受天人供</div>
<div class='lg-row'>發趾向道　當願眾生　趣佛所行　入無依處</div>
<div class='lg-row'>若在於道　當願眾生　能行佛道　向無餘法</div>
<div class='lg-row'>涉路而去　當願眾生　履淨法界　心無障礙</div>
<div class='lg-row'>見昇高路　當願眾生　永出三界　心無怯弱</div>
<div class='lg-row'>見趣下路　當願眾生　其心謙下　長佛善根</div>
<div class='lg-row'>見斜曲路　當願眾生　捨不正道　永除惡見</div>
<div class='lg-row'>若見直路　當願眾生　其心正直　無諂無誑</div>
<div class='lg-row'>見路多塵　當願眾生　遠離塵坌　獲清淨法</div>
<div class='lg-row'>見路無塵　當願眾生　常行大悲　其心潤澤</div>
<div class='lg-row'>若見險道　當願眾生　住正法界　離諸罪難</div>
</div></div>
<div class='div-commentary'><p style="margin-left:1em">第六手執錫杖下乞食道行時總有五十五願更分為三初十二願遊涉道路次見眾會下十九願所覩事境後見嚴飾下二十四願所遇人物今初錫者輕也明也執此杖者輕煩惱故明佛法故更有多義具如經辨今略明二用一執為行道之儀二振以乞食故發相似之願無依之道是真道也向無餘法真涅槃也真淨法界心所履也險道有二一多賊鬼毒獸二陿徑阻絕初惑業罪苦凡夫之險道也後自調滯寂二乘之險道也皆為難處不斷生死而入涅槃正法界也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見眾會　當願眾生　說甚深法　一切和合</div>
</p></div>
<div class='div-commentary'><p style="margin-left:1em">二覩事境願初覩眾會謂眾聚多談無義故願說深法眾心易乖故令和合。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見大柱　當願眾生　離我諍心　無有忿恨</div>
</p></div>
<div class='div-commentary'><p style="margin-left:1em">二大柱者舊經云大樹梵云薩擔婆<span class='note-inline'>(去聲輕呼)</span>此云樹也薩擔婆<span class='note-inline'>(入聲重呼)</span>此云柱也由茲二物呼聲相濫古今譯殊柱有荷重之能一舍由之而立翻此願離我能之諍忿恨何由而生。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見叢林　當願眾生　諸天及人　所應敬禮</div>
</p></div>
<div class='div-commentary'><p style="margin-left:1em">三德猶叢林森聳可敬。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若見高山　當願眾生　善根超出　無能至頂</div>
<div class='lg-row'>見棘<span class='corr'>刺</span>樹　當願眾生　疾得翦除　三毒之<span class='corr'>刺</span></div>
<div class='lg-row'>見樹葉茂　當願眾生　以定解脫　而為蔭映</div>
<div class='lg-row'>若見華開　當願眾生　神通等法　如華開敷</div>
<div class='lg-row'>若見樹華　當願眾生　眾相如華　具三十二</div>
<div class='lg-row'>若見果實　當願眾生　獲最勝法　證菩提道</div>
<div class='lg-row'>若見大河　當願眾生　得預法流　入佛智海</div>
<div class='lg-row'>若見陂澤　當願眾生　疾悟諸佛　一味之法</div>
</div></div>
<div class='div-commentary'><p style="margin-left:1em">十一陂澤者畜水曰陂不集諸流故願一味。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見池沼　當願眾生　語業滿足　巧能演說</div>
</p></div>
<div class='div-commentary'><p style="margin-left:1em">十二說文曰穿地通水曰池沼即池也取其盈滿引法流故亦可巧思穿鑿能有說故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見汲井　當願眾生　具足辯才　演一切法</div>
</p></div>
<div class='div-commentary'><p style="margin-left:1em">十三汲者取也辯才演法猶綆汲水。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若見涌泉　當願眾生　方便增長　善根無盡</div>
<div class='lg-row'>若見橋道　當願眾生　廣度一切　猶如橋梁</div>
<div class='lg-row'>若見流水　當願眾生　得善意欲　洗除惑垢</div>
<div class='lg-row'>見修園圃　當願眾生　五欲圃中　耘除愛草</div>
<div class='lg-row'>見無憂林　當願眾生　永離貪愛　不生憂怖</div>
<div class='lg-row'>若見園苑　當願眾生　勤修諸行　趣佛菩提</div>
</div></div>
<div class='div-commentary'><p style="margin-left:1em">無憂林者處之忘憂故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>見嚴飾人　當願眾生　三十二相　以為嚴好</div>
</p></div>
<div class='div-commentary'><p style="margin-left:1em">三見嚴飾下二十四願所遇人物。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見無嚴飾　當願眾生　捨諸飾好　具頭陀行</div>
<div class='lg-row'>見樂著人　當願眾生　以法自娛　歡愛不捨</div>
<div class='lg-row'>見無樂著　當願眾生　有為事中　心無所樂</div>
<div class='lg-row'>見歡樂人　當願眾生　常得安樂　樂供養佛</div>
<div class='lg-row'>見苦惱人　當願眾生　獲根本智　滅除眾苦</div>
</div></div>
<div class='div-commentary'><p style="margin-left:1em">六云獲根本智滅眾苦者若得見道無分別根本智則斷惡道業無明故三塗苦滅則三苦八苦亦皆隨滅死及取蘊直至金剛後根本智則能永斷<span class='note-inline'>(三苦八苦等者由三塗苦滅故生老病苦亦滅由斷此惑不造十惡業故無怨憎會苦由斷分別欲貪故無求不得苦及愛別離苦從此唯有死及取蘊至金剛無間道根本智斷彼二苦雖有漏善法此時猶在行苦所隨由被勝智照同法性於解脫道不待擇滅任運棄捨功歸無間上約法相說取正體無分別智名為根本以望加行得名雖通諸位而見道金剛二處最顯故畧舉之又有約法性以本覺為根本智以與始覺為根本故此唯約解脫道證理時與根本[宴-女+六]合乃名獲得本覺根本從此永無死及取蘊雖斷惑證理立二道名然同一剎那獲智亦爾是故無間道斷見修二障種時即是解脫道時斷也)</span>。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>見無病人　當願眾生　入真實慧　永無病惱</div>
</p></div>
<div class='div-commentary'><p style="margin-left:1em">七願入真實慧永無病惱者此有二種一約入真見道之慧斷身病之苦惱及煩惱病謂一切惡趣諸煩惱品所有麤重是分別起亦為身病遠因至歡喜地真見道中一剎那斷頓證三界四諦真如身病及惑永不復有二約金剛心慧頓斷一切諸煩惱病及習氣隨眠證極圓滿真實勝義諸惑永亡依上解者真實慧者即根本智但約所滅惑苦不同耳<span class='note-inline'>(一約入真見道者亦有二義例同斷苦斷身病之苦牒前所斷及煩惱病是此所斷謂一切下出所斷體麤重即是種子分別揀於俱生亦為身病遠因者非近因故如房色過度是身病近因由貪故前即為遠因一剎那斷者至初地中廣釋頓證三界四諦真如至十廻向中釋二約金剛心等者即俱生也此上所轉捨依上解下結成前二也)</span>。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>見疾病人　當願眾生　知身空寂　離乖諍法</div>
</p></div>
<div class='div-commentary'><p style="margin-left:1em">八四大乖違成病知空則永無所乖。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見端正人　當願眾生　於佛菩薩　常生淨信</div>
<div class='lg-row'>見醜陋人　當願眾生　於不善事　不生樂著</div>
<div class='lg-row'>見報恩人　當願眾生　於佛菩薩　能知恩德</div>
<div class='lg-row'>見背恩人　當願眾生　於有惡人　不加其報</div>
</div></div>
<div class='div-commentary'><p style="margin-left:1em">於佛菩薩能知恩德者諸佛菩薩始自發心普緣眾生難行苦行不顧自身垂形六道隨逐眾生見其造惡如割支體迄成正覺隱其勝德以貧所樂法誘攝拯救見其憍恣示迹涅槃留餘福教以濟危苦故自頂至足從生至死皆佛之蔭斯之恩德何可報耶得人小恩常懷大報不知恩者多遭橫死故經云假使頂戴經塵劫身為牀座徧三千若不傳法利眾生畢竟無能報恩者故唯自利利人如說修行為報佛恩耳<span class='note-inline'>(諸佛菩薩下文中有三初列十恩一發心普彼思二難行苦行恩猶如慈母嚥苦吐甘捨頭目髓腦國城妻子剜身千燈投形餓虎香城粉骨雪嶺亡軀如是等事皆為眾生三不顧自身者一向為他思曾無一念自為於<span class='corr'>己</span>猶如慈母但令子樂自殺不辭經云菩薩所修功德行不為自<span class='corr'>己</span>及他人但以最上智慧心利益眾生故迴向四垂形六道思謂<span class='corr'>已</span>證滅道應受無為寂滅之樂而垂形六道徧八三塗長劫救物人於地獄以身救贖一切眾生五隨逐眾生恩上辯橫徧六道今約長劫不捨如子見父視父而<span class='corr'>已</span>無出離心如來隨之如犢逐母備將萬行隨逐救攝如須彌音徧淨天王得隨諸眾生永流轉生死海解脫門六見其造惡如割支體即大悲深重恩故善財童子謂無憂德神云聖者譬如有人唯有一子愛念情至忽見被人割截支體其心痛切不能自安菩薩摩訶薩亦復如是見諸眾生造煩惱業墮三惡趣受種種苦心大憂惱若見眾生起身語意三種善業生人天趣受身心樂菩薩爾時生大歡喜今畧舉悲深喜亦深故七迄成正覺隱其勝德者即隱勝彰劣恩十蓮華藏塵[婁*殳]相海滴難稱無盡之德並隱不彰但云百劫修成三十二相三十四心斷見修惑五分法身覺樹初圓如老比丘同五羅漢故法華中脫珍御服著弊垢衣執除糞噐徃到子所八以貧所樂法誘攝拯救即隱實施權恩圓頓一乘隱而不說乃以三乘人天小法教化眾生此上二句即淨名經第三香積品中彼諸菩薩問維摩詰今世尊釋迦牟尼以何說法維摩詰言此土眾生剛強難化故佛為說剛強之語以調伏之言是地獄是畜生是餓鬼是諸難處是愚人行是身邪行是身邪行報等乃云如是剛強難化眾生故以一切苦切之言乃可入律彼諸菩薩聞說是<span class='corr'>已</span>皆曰未曾有也如世尊釋迦牟尼佛隱其無量自在之力乃以貧所樂法度脫眾生斯諸菩薩亦能勞謙以無量大悲生是佛土九見其憍恣示跡涅槃者示滅生善恩故法華經云若佛久住於世薄福之人不種善根貧窮下賤貪著五欲入於憶想妄見網中若見如來常住不滅便起憍恣而懷猒怠不能生難遭之想恭敬之心是故如來以方便說比丘當知諸佛出世難可值遇乃至云斯眾生等聞如是語必當生於難遭之想心懷戀慕渴仰於佛便種善根四十七經有涅槃佛事與此大同十留餘福教以濟危苦者即悲念無盡恩謂世尊同人中壽應壽百年留二十年福以庇未法弟子大集月藏分第十卷云悲愍眾生故捨壽第三分令我法海滿洗浴諸天人假使毀禁戒悉住不退地若有撾打彼即為打我身若有罵辱者則為毀辱我又云留白毫之福以覆弟子言留教者即三藏八藏廣益眾生依之修行皆得成佛形像塔廟乃至舍利一興供養千返生天等故自頂至足下結成恩重得人下引經證成共引三經初即涅槃第二十八二不知恩者即此經四十八隨好品故經云下三引他經先一偈具足經文唯自利下取意引彼亦一偈云唯有傳持正法藏宣揚教理施羣生修習一念契真如即是真報如來者會意可知)</span>。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若見沙門　當願眾生　調柔寂靜　畢竟第一</div>
</p></div>
<div class='div-commentary'><p style="margin-left:1em">沙門此云止息畢竟止息唯大涅槃。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見婆羅門　當願眾生　永持梵行　離一切惡</div>
<div class='lg-row'>見苦行人　當願眾生　依於苦行　至究竟處</div>
<div class='lg-row'>見操行人　當願眾生　堅持志行　不捨佛道</div>
<div class='lg-row'>見著甲冑　當願眾生　常服善鎧　趣無師法</div>
</div></div>
<div class='div-commentary'><p style="margin-left:1em">世之甲冑隨於師旅進忍甲冑趣於無師。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見無鎧仗　當願眾生　永離一切　不善之業</div>
<div class='lg-row'>見論議人　當願眾生　於諸異論　悉能摧伏</div>
<div class='lg-row'>見正命人　當願眾生　得清淨命　不矯威儀</div>
</div></div>
<div class='div-commentary'><p style="margin-left:1em">能離五邪方為正命謂一詐現奇特二自說功德三占相吉凶四高聲現威令他敬畏五為他說法行此五事若為利養皆邪命也第三句通願離五第四句但離初一<span class='note-inline'>(能難五邪者即智論二十二其第五名稱說計得供養以動人心前四全同)</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若見於王　當願眾生　得為法王　恒轉正法</div>
<div class='lg-row'>若見王子　當願眾生　從法化生　而為佛子</div>
<div class='lg-row'>若見長者　當願眾生　善能明斷　不行惡法</div>
<div class='lg-row'>若見大臣　當願眾生　恒守正念　習行眾善</div>
</div></div>
<div class='div-commentary'><p style="margin-left:1em">明斷方稱長者守王正法始曰大臣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若見城郭　當願眾生　得堅固身　心無所屈</div>
<div class='lg-row'>若見王都　當願眾生　功德共聚　心恒喜樂</div>
<div class='lg-row'>見處林藪　當願眾生　應為天人　之所歎仰</div>
</div></div>
<div class='div-commentary'><p style="margin-left:1em">第七若見城郭下二十二願到城乞食時願初三總處王都則賢達輻輳林藪則眾德攸歸。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>入里乞食　當願眾生　入深法界　心無障礙</div>
<div class='lg-row'>到人門戶　當願眾生　入於一切　佛法之門</div>
<div class='lg-row'>入其家已　當願眾生　得入佛乘　三世平等</div>
</div></div>
<div class='div-commentary'><p style="margin-left:1em">次三入家未入則諸家差別入已唯一無多如入佛乘無二三也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見不捨人　當願眾生　常不捨離　勝功德法</div>
<div class='lg-row'>見能捨人　當願眾生　永得捨離　三惡道苦</div>
<div class='lg-row'>若見空鉢　當願眾生　其心清淨　空無煩惱</div>
<div class='lg-row'>若見滿鉢　當願眾生　具足成滿　一切善法</div>
<div class='lg-row'>若得恭敬　當願眾生　恭敬修行　一切佛法</div>
<div class='lg-row'>不得恭敬　當願眾生　不行一切　不善之法</div>
<div class='lg-row'>見慙耻人　當願眾生　具慙耻行　藏護諸根</div>
<div class='lg-row'>見無慙耻　當願眾生　捨離無慙　住大慈道</div>
</div></div>
<div class='div-commentary'><p style="margin-left:1em">次八乞食得不。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得羙食　當願眾生　滿足其願　心無<span class='corr'>羨</span>欲</div>
<div class='lg-row'>得不羙食　當願眾生　莫不獲得　諸三昧味</div>
<div class='lg-row'>得柔輭食　當願眾生　大悲所熏　心意柔輭</div>
<div class='lg-row'>得麤澀食　當願眾生　心無染著　絕世貪愛</div>
<div class='lg-row'>若飯食時　當願眾生　禪恱為食　法喜充滿</div>
<div class='lg-row'>若受味時　當願眾生　得佛上味　甘露滿足</div>
<div class='lg-row'>飯食已訖　當願眾生　所作皆辦　具諸佛法</div>
</div></div>
<div class='div-commentary'><p style="margin-left:1em">次七得食正食。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若說法時　當願眾生　得無盡辯　廣宣法要</div>
</p></div>
<div class='div-commentary'><p style="margin-left:1em">後一食訖說法亦為報施主之恩也其中云藏獲諸根者瑜伽名善守根門淨名云所見色與盲等乃至云知諸法如幻相是也<span class='note-inline'>(瑜伽名善守根門者即第二十三論云云何根律儀謂如有一能善安住密護根門防守正念乃至廣說云何名為密護根門謂防守正念常委正念乃至防護意根及正修行意根律儀等淨名云所見色等者即迦葉章令迦葉以空聚想入於聚落所見色於盲等所聞聲於響等所嗅香與風等所食味不分別受諸觸如智證知諸法如幻相無自性無他性本自不然今則無滅等是故藏護諸根則不犯塵境成六自在王豈為六賊所劫奪耶)</span>。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從舍出時　當願眾生　深入佛智　永出三界</div>
<div class='lg-row'>若入水時　當願眾生　入一切智　知三世等</div>
<div class='lg-row'>洗浴身體　當願眾生　身心無垢　內外光潔</div>
<div class='lg-row'>盛暑炎毒　當願眾生　捨離眾惱　一切皆盡</div>
<div class='lg-row'>暑退涼初　當願眾生　證無上法　究竟清涼</div>
</div></div>
<div class='div-commentary'><p style="margin-left:1em">第八從舍出下還歸洗浴時節炎涼五願可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諷誦經時　當願眾生　順佛所說　總持不忘</div>
<div class='lg-row'>若得見佛　當願眾生　得無礙眼　見一切佛</div>
<div class='lg-row'>諦觀佛時　當願眾生　皆如普賢　端正嚴好</div>
<div class='lg-row'>見佛塔時　當願眾生　尊重如塔　受天人供</div>
<div class='lg-row'>敬心觀塔　當願眾生　諸天及人　所共瞻仰</div>
<div class='lg-row'>頂禮於塔　當願眾生　一切天人　無能見頂</div>
<div class='lg-row'>右繞於塔　當願眾生　所行無逆　成一切佛</div>
<div class='lg-row'>繞塔三帀　當願眾生　勤求佛道　心無懈歇</div>
<div class='lg-row'>讚佛功德　當願眾生　眾德悉具　稱歎無盡</div>
<div class='lg-row'>讚佛相好　當願眾生　成就佛身　證無相法</div>
</div></div>
<div class='div-commentary'><p style="margin-left:1em">第九諷誦下習誦旋禮時有十願右者順義故普耀經第二亦云菩薩降神趣右脇者所行無逆故佛功德者謂如來十力等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若洗足時　當願眾生　具神足力　所行無礙</div>
<div class='lg-row'>以時寢息　當願眾生　身得安隱　心無動亂</div>
<div class='lg-row'>睡眠始寤　當願眾生　一切智覺　周顧十方</div>
</div></div>
<div class='div-commentary'><p style="margin-left:1em">第十若洗足下寤寐安息時三願一切智覺者非唯三世齊明抑亦十方洞曉一日始終既爾餘時類然。</p>
</div>
<div class='div-orig'><p>佛子若諸菩薩如是用心則獲一切勝妙功德一切世間諸天魔梵沙門婆羅門乾闥婆阿修羅等及以一切聲聞緣覺所不能動。</p>
</div>
<div class='div-commentary'><p style="margin-left:1em">第三佛子若諸菩薩下結歎因所成益若能如上為善用心若此用心則內德齊圓外不能動心遊大智故人天不能動心冠大悲故二乘不能動不動有二一修行時此等不能惑亂故二不希彼故。</p>
</div>
<p class='juan'>大方廣佛華嚴經䟽鈔會本第十四之二</p>
<div class='div-w'>
<p class='h2'>音釋</p>
<div class='div-note'>盥<p style="margin-left:1em"><span class='note-inline'>(古玩切澡手也)</span>。</p>
坌<p style="margin-left:1em"><span class='note-inline'>(蒲悶切塵塕也)</span>。</p>
陂<p style="margin-left:1em"><span class='note-inline'>(彼為切澤也)</span>。</p>
藪<p style="margin-left:1em"><span class='note-inline'>(音叟)</span>。</p>
鎧<p style="margin-left:1em"><span class='note-inline'>(苦改切甲也)</span>。</p>
矯<p style="margin-left:1em"><span class='note-inline'>(居夭切詐也)</span>。</p>
澀<p style="margin-left:1em"><span class='note-inline'>(色立切)</span>。</p>
寢<p style="margin-left:1em"><span class='note-inline'>(七稔切臥也)</span>。</p>
寤<p style="margin-left:1em"><span class='note-inline'>(五故切寐覺也)</span>。</p>
綆<p style="margin-left:1em"><span class='note-inline'>(古杏切井索也)</span>。</p>
輻輳<p style="margin-left:1em"><span class='note-inline'>(輻方六切輳千候切)</span>。</p>
<span class='corr'>䰂</span><p style="margin-left:1em"><span class='note-inline'>(此宰切<span class='corr'>䰂</span>髻也)</span>。</p>
</div></div></div>
<p class='juan'><a id='mulu54' />大方廣佛華嚴經䟽鈔會本第十四之三　滅三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu55' />
<div class='div-orig'><p class="head1">賢首品第十二</p>
</div>
<div class='div-commentary'><p style="margin-left:1em">初來意者夫行不虛設必有其德既解行圓妙必勝德難思收前行願成信德用故次來也又前智首舉果徵因文殊廣顯其因略標其果云獲一切勝妙功德故問賢首今廣斯言是以偈初躡前起後<span class='note-inline'>(夫行不虛設者此有二來意初對前行以成今德後又前智首下廣前所成之德故次來也)</span>二釋名者謂體性至順調善曰賢吉祥勝德超絕名首即以此名菩薩演說此法賢即是首賢首之品以當賢位之初攝諸德故偏舉賢名。</p>
<p style="margin-left:1em">三宗趣者於信門中成普賢行德而自在莊嚴無方大用建立眾生通貫始終該攝諸位以為其宗令起圓融信行成位德用而為意趣<span class='note-inline'>(令起圓融等者天台智者依此一品立圓頓止觀止觀第一云此菩薩聞圓法起圓信直圓行住圓位以圓功德而自莊嚴以圓力用建立眾生今宗即圓法意趣有五一信即起圓信二行三位四德五用皆以上圓融貫之彼釋聞法云謂聞生死即法身煩惱即般若結業即解脫雖有三名而無三體雖是一體而立三名是三即一相其實無有異法身究竟般若解脫亦究竟般若清淨餘亦清淨解脫自在餘亦自在聞一切法亦復如是是名聞圓法云何起圓信信一切法即空即假即中無一二三而一二三無一二三是遮一二三而一二三是照一二三無遮無照直入中道皆究竟清淨自在聞深不怖聞廣不疑聞非深非廣意而有勇是名圓信云何行圓行一向專求無上菩提不餘趣向三諦圓修不為無邊所寂不為有邊所動不動不寂直入中道是名圓行其位德用之圓全引今經若自取當經聞圓即聞上同時具足等十種玄門及依正無礙等依此起信即是圓信其圓行等並廣如前說今此一品多廣圓德用耳)</span>。</p>
</div>
<div class='div-orig'><p>爾時文殊師利菩薩說無濁亂清淨行大功德<span class='corr'>已</span>欲顯示菩提心功德故以偈問賢首菩薩曰。</p>
</div>
<div class='div-commentary'><p style="margin-left:1em">四釋文者文有三分初文殊發起次賢首廣說三十方現證今初分二初經家敘述二正明發起二段各有結前生後今初先結前<span class='corr'>已</span>說順違皆順客塵不能濁其心悲智雙游萬境不能亂其慮是曰清淨行矣大功德者即前所成之果後欲顯示下生後文含始終約終則顯示信滿菩提心殊勝功德廣具五位因行盡故約始但於生死誓證菩提萬德攸依故今顯示。</p>
</div>
<div class='div-orig'><p>我今<span class='corr'>已</span>為諸菩薩說佛性修清淨行仁亦當於此會中演暢修行勝功德。</p>
</div>
<div class='div-commentary'><p style="margin-left:1em">二偈正發起中前半結前偈文窄故略無所成之德後半勸說令說修行之德則與長行文有影略<span class='note-inline'>(則與長行等者長行起後但起發心偈中起後但起修行故二處起後互為影略就結前中長行有大功德無佛徃修偈有徃修復闕功德亦是影略)</span>。</p>
</div>
<div class='div-orig'><p>爾時賢首菩薩以偈答曰。</p>
</div>
<div class='div-commentary'><p style="margin-left:1em">第二時賢首下賢首廣說於中先緫標舉以偈答者此略有二一少言攝多義故二美詞讚說令淨信故以始德該終散說難盡故顯此勝妙之功德故。</p>
</div>
<div class='div-orig'><p>善哉仁者應諦聽彼諸功德不可量我今隨力說少分猶如大海一滴水。</p>
</div>
<div class='div-commentary'><p style="margin-left:1em">第二正顯偈詞有三百五十九頌半大為三分初四頌謙讚許說分次三百四十六偈半正說勝德分三九偈校量勸持分初中分二初偈緫明前半讚問勸[聽-王]後半謙<span class='corr'>己</span>少說海喻次下當明。</p>
</div>
<div class='div-orig'><p>若有菩薩初發心誓求當證佛菩提彼之功德無邊際不可稱量無與等。</p>
<p>何況無量無邊劫具修地度諸功德十方一切諸如來悉共稱揚不能盡。</p>
<p>如是無邊大功德我今於中說少分譬如鳥足所履空亦如大地一微塵。</p>
</div>
<div class='div-commentary'><p style="margin-left:1em">後三開章以發心之德況出修行巧顯深廣於中初偈舉發心章次偈況出修行章初心祈於當證德<span class='corr'>已</span>叵量況長時入位徧修故多佛不能盡說後偈許說分齊前半法說如是者雙指發心修行下文具顯故前文雙問故後半喻明然有二意一顯喻少分謂發心行德如太空大地所說者陿如足履一塵二密喻不異謂鳥足之空不異太空微細之塵不殊大地故比略說義無不周若廣若略皆無邊故出現品云如鳥飛虗空經於百年<span class='corr'>已</span>經過處未經過處皆不可量何以故虛空無邊際故等彼就果行此就因德然普賢行德似同佛果是故皆以虛空為量上下文中皆同此說<span class='note-inline'>(後三開章下此段有二先正釋經文)</span>此初發心與下文十住初發心住及發心功德品各何別耶此中發心該於初後取其成德乃是信終取其為本乃在初發雖如輕毛功歸初簣故十住初發即是此終成彼初發此終能為發彼是所發此正是發起之發義兼開發彼是開發之發義兼發起其發心品正顯十住初心之功德耳以斯甄別非無有異故瓔珞云發心住者是人始從具縛未識三寶乃至值佛菩薩教法中起一念信便發菩提心既云始從凡夫最初發心明知此中發心該於初後<span class='note-inline'>(以斯甄別者此中異下二處之文故纓絡云下證成發心通始義也彼經第二初釋經義云佛子發心住者是人始從具縛凡夫未識三寶聖人未識好惡因之與果一切不識不解不知佛子從不知始於凡夫地值佛菩薩教法之中起一念信便發菩提心是人爾時住前名信相菩薩亦名假名字菩薩其人略行十心所謂信心進心念心定心慧心戒心廻向心護法心捨心願心又云佛子發心住是上進分善根人若一劫二劫乃至一恒二恒佛所行十信心信三寶常住等明知此中發心該於初後者具縛未識初發為始而一劫二劫修行方得初住住前但名信相菩薩居然通始終也)</span>問此既是初何得乃具後諸行位及普賢德耶古德釋此略有二門一行布次第門謂從微至著從淺至深次第相乘以階彼岸如瓔珞仁王起信瑜伽等說二圓融通攝門謂一位即具一切位等如此經所說亦如大品等中一行具一切行此中有二門一緣起相由門二法界融攝門前中普攬一切始終諸位無邊行海同一緣起為普賢行德良以諸緣相望略有二義一約用由相待故有有力無力義是故得相收及相入也二約體由相作故有有體無體義是故得相即及相入是也此經之中依斯義故行位相收緫有四說一或始具終如此門中具一切行位普賢德海者是也二或終具始並在十地位後如下文十定十通等說三或諸位齊收並在十住等一一位中各收一切悉至究竟如下文十住十行等說四或諸位皆泯行德顯然如離世間品說二法界融攝門者謂此諸位及所修行皆不離普賢無盡法界然此法界圓融無限隨在一位即具一切今在信門收無不盡下諸位中皆具一切者並準此釋<span class='note-inline'>(如下文十定十通等說者定通二品義該始終故等者等取十忍下經十忍之中有音聲順忍等謂約五忍明義七八九地得於無生<span class='corr'>已</span>過信順況於等覺今明等覺有音聲等故是攝初十住十行等說者謂位位滿處皆成佛故一住若不[(冰-水+〡)*ㄆ]諸住云何說得位滿成佛故十住後有灌頂住海幢灌頂之後便說佛故如離世間品說者離世間品具二千行法如次配於住行而不存其位名但有與位相應之行故)</span>問下發心功德品亦說初心具無邊德與此何別答此據行首信門所具彼約行本菩提心具問約法相收是則可爾約人修行豈十千劫修信纔滿即得如此無邊德海答以法是圓融具德法故若諸菩薩行此法行是彼所收或無量劫或無定限十千劫言非此所說如下善財童子及兜率天子等所行所得並是其人不同行布次第教中之所說也又十千劫乃是一經瓔珞但言一劫二劫此經縱有行布亦皆圓融<span class='note-inline'>(又十千劫乃是一經是即仁王經此經縱有行布下三通伏難謂有難言如上所說既有行布此與諸經復云何異故今答云行布乃是圓融之行布耳)</span>亦有引此下文證成此信乃是捨異生性成就聖性出無明地生如來家以有則獲灌頂而升位等非是信故若爾初地豈得灌頂升位等耶若云展轉進入佛地何以不得始自於信展轉入耶若許從信展轉入者何以要判此乃捨凡入聖下文自有十地之會此中尚隔住行向等判為入地乃孟浪之談下發心品亦判為初地發心義同此會<span class='note-inline'>(亦有引此下第二傍序異說即安國法師於中有三初正立意明此中發心是初地證發心非信成就發心以其作用殊勝非地前故以有則獲灌頂而昇位等下引文證成而言等者彼有十義以證此中非信成就謂一以說斷除疑網出愛流便得堅固不壞心故以若未入聖何以度疑若是凡夫何能不壞入見諦者乃能度疑信不壞故二若未入地不應得有常持戒故三不應云生如來家故四凡夫不得身語意業常無失故五不應則獲功德法性身故六不應云則獲十地十自在故七不應則獲灌頂而昇位故八不應云則身充徧於虛空故九何以菩薩具智慧故十信大乘者猶為易能信此法倍更難故豈有凡法難於聖法故知此品正教捨凡展轉乃至進入佛地今䟽文中略引彼證故致等言是其一意若爾<span class='corr'>已</span>下辨非文有五段初正以其所引難其所立但難其一餘九例知謂既十地中方得灌頂縱是初地豈得灌頂若云展轉下二順設彼救反以成立若許從信下三假縱彼救結破彼立下文自有下四廣引文證顯彼立非孟浪者出莊子<span class='corr'>已</span>見華藏品下發心品下五例破後文所立非理以彼下文亦判彼品為初地發心故此既不立彼居然非)</span>問下云無量億劫勤修學得是無上菩提智斯則非一生也亦非十千以為無量通斯難者應有二義一此約行布展轉義故二約圓融展促無礙故如上所辨故善財見仙人執手一一佛所經無量劫故脩短難思特由於此故賢首菩薩云信大乘者猶為易能信此法倍更難以初心即具一切功德故難信也<span class='note-inline'>(問下云下第三引妨會宗於中有二先問即此品文安國堅執屬證發心經多劫故非是初心一生故也亦非十千以為無量遮救自義況有救云無量即十千故)</span>。</p>
</div>
<div class='div-orig'><p>菩薩發意求菩提非是無因無有緣於佛法僧生淨信以是而生廣大心。</p>
</div>
<div class='div-commentary'><p style="margin-left:1em">第二菩薩發意下正明發心修行勝德文分為五初五頌發心行相二信為道元下略示勝能三若常信奉下所具行位四或有剎土下無方大用五一切如來下喻況玄旨然此五段初一顯正發心後四發心之德第三亦兼修行此及後二皆修行之德<span class='note-inline'>(第三亦兼修行者以所具行位行即修行故位即亦是修行之德故云此及後二皆修行之德)</span>今初發心行相中初偈緫標餘文別顯瑜伽菩薩地明發心有五種相一自性二行相三所緣四功德五最勝今文五偈具之謂發意即是正願為發心自性也希求菩提及下作有情義利即行相也菩提三寶有情皆有所緣能攝一切菩提分法為其功德不求五欲等反顯菩薩所求最勝<span class='note-inline'>(瑜伽等者䟽文有二先釋科文行相之言便引瑜伽明具五義而行相為總故為科目)</span>言因緣者謂親能發起求大菩提曰因假之助發為緣因即自性住性內熏之力緣即習所成性又上二皆因善友及境外熏為緣瑜伽云由有四因四緣四力菩薩發心四因者一種性具足二頼佛菩薩善友攝受三多起悲心四長時猛利難行苦行無所怯畏四緣者一見聞佛神變威力二聞法微妙三見法欲滅四見生受惑業苦四力者一自力二他力三因力以宿習故四加行力謂於現法親善聞法修善加行故若具上因緣及初三二力當知不退若因二四力心不堅固今經即初及三也又起信論智印經有七因緣如彼應知下別顯中以三因四緣攝上諸義三因者謂信悲智四緣者三寶眾生<span class='note-inline'>(初中因緣之外更加四力緣謂見聞境界因謂內心發起力謂有所幹能然即前四因正望發心以明力用自力即從種性因發他力即是善友所攝因力即是多起悲心加行力即長時苦行又四力成就即名為因親能發故今經即初及三者文中無人勸故不言因加行故又起信下論云信成就發心者依何等人修何等行得信成就堪能發心所謂依不定聚眾生有熏習善根力故信業果報能起十善猒生死苦欲求無上菩提得值諸佛親承供養修行信心經一萬劫信心成就故諸佛菩薩教令發心或大悲故能自發心或因正法欲滅以護法因緣故能自發心如是信心成就得發心者入正定聚畢竟不退名住如來種中正因相應若有眾生善根微少等未經萬劫於中遇緣亦有發心所謂或見佛色相而發其心一或因供養眾僧而發其心（二）或因二乘之人教令發心（三）或學他發心（四）如是等發心者悉皆不定遇惡因緣或便退失墮二乘地智印經中亦同此)</span>今文中後半緫以信智因緣三寶境信謂於實德能深忍樂欲心淨為性故云淨信然實謂一切事理德謂三寶淨德能謂世出世善有其力能今法寶中已攝初後亦三寶中皆具此三體實具德大用救生故大者智心求大菩提廣者悲心廣濟含識翻彼二乘小陿心也<span class='note-inline'>(信謂於實德等者唯識第六云云何為信於實德能深忍樂欲心淨為性對治不信樂善為業（此總明界）然信差別略有三種一信有實謂於諸法實事理中深信忍故二信有德謂於三寶真淨德中深信樂故三信有能謂於一切世出世善深信有力能得能成起希望故釋曰實德能三即信依處忍樂欲三如次配之言能得能成者信<span class='corr'>己</span>及他今得後成又無為得有為成故論云由斯對治彼不信心愛樂證修世出世善釋曰上釋信業下欲揀別故又問答論云忍謂勝解此即信因樂欲謂欲即是信果確陳此信自相是何（問也）豈不適言心淨為性此猶未了彼心淨言若淨即心應非心所若令心淨慚等何別心俱淨法為難亦然釋曰此中三難初持業釋次依主釋後鄰近釋言為難亦然者同前慙等何別亦是心王俱時法故論曰此性澄清能淨心等以心勝故立心淨名如水清珠能清濁水慙等雖善非淨為相此淨為相無濫彼失又諸染法各別有相唯有不信自相渾濁復能混濁餘心心所如極穢物自穢穢他信正翻彼故淨為相也（正義竟）有說信者愛樂為相應通三性體應即欲又應苦集非信所緣（此破小乘上座郭也）有執信者隨順為相應通三性即勝解欲若印順者即勝解故若樂順者即是欲故離彼二體無順相故（此破大乘發師）由此應知心淨是信（結也）然今䟽文略引標釋義<span class='corr'>已</span>周<span class='corr'>備</span>今法寶下以論配經復有二意一者別配謂法有事理即是初實也法有理行即出世善等故是後能故云今法寶中已攝初後亦三寶中皆具此三者義以前三通於三寶如文可知次大者下釋下句也)</span>。</p>
</div>
<div class='div-orig'><p>不求五欲及王位富饒自樂大名稱。</p>
</div>
<div class='div-commentary'><p style="margin-left:1em">別中初半偈揀去偏偽謂攝眷屬過所不能染故文中不求五事求即過故一若求人天五欲此能長貪多是鬼因二求王位長瞋多地獄因三求富饒長癡是畜生因實通三塗各從多說四求自樂是二乘因五求大名稱若勝負心是脩羅因若我慢心是外道因又以理求樂是人天因為王攝屬是魔羅因有二乘心目之為偏有餘心者名之為偽<span class='note-inline'>(初半偈揀去偏偈者即天台止觀中意然有二文一當第五卷明十法成乗中有真正發菩提心故云揀去偏偈故下䟽云有二乘心者目之為偏等二者第一卷中明有五略謂發大心修大行感大果裂大網歸大處今即第一發大心中文然彼復分為三初方言次揀非後顯是方言易了今將不求一行當彼揀非也餘文即當顯是今初彼文云道亦有通有別今亦揀之略為其十若心念念專貪嗔癡攝之不還㧞之不出日增月甚起上品十惡如五扇提羅者此發地獄心行火途道（一）若其心念念欲多眷屬知海吞流如火焚薪起中諦十惡如調達誘眾者此發畜生心行血塗道（二）若其心念念欲得名聞四遠八方稱揚歎詠內無實德虛比賢聖起下品十惡如摩揵提者此發鬼心行刀塗道（三）若其心念念欲勝於彼不耐下人輕他珍<span class='corr'>己</span>如鵄高飛下視人物而外揚仁義禮智信起下品善心行阿修羅道（四）若其心念念欣世間樂安其臭身恱其癡心此起中品善心行於人道（五）若其心念念知三惡苦多人間苦樂相間天上純樂為天上樂閉六根不出六塵不入此起上品善心行於天道（六）若其心念念欲大威勢身口意業纔有所作一切弭從此發欲界主心行磨羅道（七）若其心念念欲得利智辯聰高才勇哲鑒達六合十方顒顒此發勝智心行尼揵道（八）若其心念念五塵六欲外樂盖微三禪之樂由如石泉其樂內熏此發梵心行色無色道（九）若其心念念知善惡輪環凡夫耽湎賢聖所訶破惡由淨慧淨慧由淨禪淨禪由淨戒尚此三法如飢如渴此發無漏心行二乘道（十）若心若道其非甚多略舉十耳（結）今䟽欲具此十非故於經文委曲而取耳䟽文中分二先總明即瑜伽意後文中不求五事下正釋經文配成十非然不必全爾故致多言以隨一煩惱有三塗因故又但取意略明但尋上引䟽文居然易了但人天因含其三界一人二欲天三上二界餘文可知有二乘下結成即前九為偽後一為偏也)</span>。</p>
</div>
<div class='div-orig'><p>但為永滅眾生苦利益世間而發心常欲利樂諸眾生莊嚴國土供養佛。</p>
<p>受持正法修諸智證菩提故而發心深心信解常清淨恭敬尊重一切佛於法及僧亦如是至誠供養而發心。</p>
<p>深信於佛及佛法亦信佛子所行道及信無上大菩提菩薩以是初發心。</p>
</div>
<div class='div-commentary'><p style="margin-left:1em">後三偈半直顯真正別釋因緣於中初偈悲因下救嚴土供佛亦為調生故滅苦是悲利樂是慈次一偈半大智上供上二不二為真正發心後偈緫結成信兼信因行其中對上四因四緣可以意得<span class='note-inline'>(其中對上等者深心信解及深信諸佛及佛法即第一種性具足因恭敬尊重一切佛即第二頼佛菩薩攝受因以恭敬故但為永滅眾生苦即第三多起悲心也常欲利樂諸眾生莊嚴國土供養佛即第四長時猛利難行苦行也四因具矣言四緣者恭敬尊重一切佛者以見聞神變威力故即第一緣受持正法修諸智者以聞法微妙故即第二緣又受持正法者見法欲滅故即第三緣但為永滅眾生苦者即見生受惑業苦是第四緣見苦即緣長悲即因故雖一文因緣具足此中四力不具故不會之)</span>又上從不求五欲下即顯信心之德故瓔珞經云修十信心須具十德今文並具但不次耳一遭苦能忍即前反顯二正顯中初二句即慈悲深厚三次句及莊嚴國土即修習善根謂利他善及淨土因故四有三字即供養諸佛五受持一句志求勝法六證菩提故即求佛智慧七一句即深心平等八次二句即親近善友九次二句即心常柔和謂至誠供養柔和善順於佛法故十有二句即愛樂大乘十德備矣<span class='note-inline'>(又上從不求五欲下重解經文以上來所釋叅古德意此下一向新意不千舊解文自有五（一）約信德經文五偈應分為二初一偈標信發心後四偈彰信之德今文並具等者彼經次云一親近善友二供養諸佛三修習善根四者志求勝法五心常柔和六遭苦能忍七慈悲深厚八深心平等九愛樂大乘十求佛智慧四有三字者以供養佛字全同故)</span>又此十德即求菩提之意下經休舍云欲教化調伏一切眾生盡無餘故發菩提心等<span class='note-inline'>(又此十德下二明菩提意而云發菩提心等者彼廣有文略舉十四廣結無邊今但舉一以等十三謂二欲承事供養一切諸佛悉無餘故發菩提心其悉無餘下八字一一皆有三欲嚴淨一切諸佛國土四欲護持一切諸佛正教五欲成滿一切如來誓願六欲徃一切諸佛國土七欲入一切諸佛眾會八欲知一切諸佛世界中諸劫次第九欲知一切眾生心海十欲知一切眾生根海十一欲知一切眾生業海十二欲知一切眾生行海十三欲滅一切眾生煩惱海十四欲㧞一切眾生煩惱習氣海悉無餘故發菩提心善男子以要言之菩薩以如是等百萬阿僧祗方便行故發菩提心善男子菩薩行普入一切法皆證得故普入一切剎悉嚴淨故是故善男子嚴淨一切世界盡我願乃盡㧞一切眾生煩惱習氣盡我願乃滿釋曰上皆菩提心所為也對今經文可以意得)</span>又末後偈初句即自性住佛性以信心佛眾生無差別故方是真法可謂深信次句即引出佛性後句即至得果性<span class='note-inline'>(又末後下三約佛性即隨難重顯種性具足三佛性義即佛性論第二卷第三顯體分三因品論云復次佛性體有三種三性所攝義應知三種者所謂三因三種佛性三因者一應得因二加行因三圓滿因初即二空所顯真如由此應得菩提心乃至道後法身故二加行因者謂菩提心由此心故得三十七品十度十地乃至道後法身三圓滿因者即加行因由此故得一切圓滿三種佛性者應得因中具有三性一住自性性二引出性三至得果性釋曰住自性者謂道前凡夫位引出性者從發心已上窮有學聖位至得果性者無學聖位)</span>又文有四弘可以意得<span class='note-inline'>(又文有四弘等者四約四弘也文中不求五欲等即顯煩惱無邊誓願斷但為永滅眾生苦即眾生無邊誓願度受持正法修諸智即法門無盡誓願學證菩提故即佛道無上誓願成)</span>又上云深心信解常清淨者與理相應方曰深心若昔染今淨淨則有始始即必終非常淨也信煩惱即菩提方為常淨由稱本性而發心故本來是佛更無所進如在虛空退至何所慨眾生之迷此起同體大悲悼昔不知誓期當證有悲故不為無邊所寂有智故不為有邊所動不動不寂直入中道是謂真正發菩提心<span class='note-inline'>(又上云等下五結歸真正先顯真正菩提心體有其三意初約三心菩提二約三觀三約四弘今初明大智心次慨眾生迷此下大悲心後悼昔不知下大願心即菩提心燈大悲為油大願為炷大智為光光照法界故上如次即直心大悲心深心也二約三觀者悲願為假觀前大智心中直明本性清淨即是空觀煩惱即菩提本來是佛即中道觀三約四弘者初通立理以是圓教四弘故稱性明之次信煩惱即菩提下別顯四弘初即煩惱無邊誓願斷二由稱本性而發心故下即佛道無上誓願成三慨眾生迷此下眾生無邊誓願度四悼昔不知下法門無盡誓願學此明四弘即指上四弘上但指文今將深心之言會通此四令圓妙耳有悲故下二正結歸謂上雖多義不出悲智故今結之即結上䟽文及經耳故止觀第五明十法成乘中第二真正發菩提心云既深識不思議境一苦一切苦自悲昔苦起惑耽湎乃至云思惟彼我鯁痛自他即起大悲興兩誓願眾生無邊誓願度煩惱無邊誓願斷眾生雖如虛空誓度如空之眾生雖知煩惱無所有誓斷無所由之煩惱（上二空觀）雖知眾生甚多而度多多之眾生雖知煩惱無邊底而斷無邊底之煩惱（暇稱）雖知眾生如佛而度如佛之眾生雖知煩惱如實相而斷如實相之煩惱（中觀）何者若但㧞苦因㧞苦果此誓雜毒故須觀空若偏觀空則不見眾生可度是名著空者諸佛所不化若偏見眾生可度即墮愛見大悲非解脫道今則非毒非偽故名為真非空邊非有邊故名為正如鳥飛空終不住空雖不住空跡不可尋雖空而度雖度而空是故誓與虛空共鬪故名真正發菩提心釋曰此上釋須三觀所以又云又識不思議心一樂心一切樂心我及眾生昔雖求樂不知樂因如執瓦礫謂如意珠妄指螢光呼為日月今方始解故起大悲興兩誓願謂法門無盡誓願知無上佛道誓願成雖知法門永寂如空誓願修行永寂雖知菩提無所有無所有中吾故求之（上即空觀）雖知法門如空無所有而有誓願畫繪莊嚴虛空雖知佛道非成所成如空中種樹使得華果（名假觀也）雖知法門及佛果非修非不修非證得非不證得以無所證而證而得（中觀）是名非偽非毒名之為真非空非愛見名之為正如是慈悲誓願與不思議境智非前非後同時俱起慈悲即智慧智慧即慈悲無緣無念普覆一切任運㧞苦自然與樂不同毒害不同但空不同愛見是名真正發菩提心釋曰但觀上所引之文䟽文居然易了即撮其大意而為此䟽顯經深玄然此經上下菩提心義文理淵博見其撮略故取而用之引而證之)</span>。</p>
</div>
<div class='div-orig'><p>信為道元功德<span class='corr'>母</span>長養一切諸善法斷除疑網出愛流開示涅槃無上道。</p>
</div>
<div class='div-commentary'><p style="margin-left:1em">第二信為道元下七頌略示勝能於中初一頌緫標次五頌別釋後一頌緫結今初初句又標道有二義一果所謂菩提涅槃二因謂三賢十聖乘一直道元亦二義一本義菩提本故其猶滔滔之水始於濫觴二首義元者善之長也即一因之初功德二義通因及果<span class='corr'>母</span>有二義生長養育下三句共釋初句長養即<span class='corr'>母</span>二義亦道元義一切善法及第二句即因功德第三一句即果功德無上道者即大菩提由信長善得此菩提由信斷疑出愛成涅槃證不信身心如來知見豈能開示菩提涅槃<span class='note-inline'>(一本義等者意以本義為果德元首義為因德元耳言元者善之長也即周易乾卦文言釋乾元亨利貞四德云元者善之長也亨若嘉之會也利者義之和也貞者事之幹也君子體仁足以長仁嘉會足以合禮利物足以和義貞固足以幹事君子行此四德者故曰乾元亨利貞今但用其一字義耳不信身心下反成上義知見相為菩提知見性為涅槃故法華論釋開佛知見為無上義謂雙開菩提涅槃)</span>。</p>
</div>
<div class='div-orig'><p>信無垢濁心清淨滅除憍慢恭敬本亦為法藏第一財為清淨手受眾行。</p>
<p>信能惠施心無恡信能歡喜入佛法信能增長智功德信能必到如來地。</p>
<p>信令諸根淨明利信力堅固無能壞信能永滅煩惱本信能專向佛功德。</p>
<p>信於境界無所著遠離諸難得無難信能超出眾魔路示現無上解脫道。</p>
<p>信為功德不壞種信能生長菩提樹信能增益最勝智信能示現一切佛。</p>
</div>
<div class='div-commentary'><p style="margin-left:1em">次信無垢濁下別顯中有二十句一句辨一勝能一心淨為性故能翻不信濁二信理普敬故翻憍慢三十藏之內信即是藏七聖財中信為第一四信手受取奉行五信財如夢故無所恡六智論云佛法大海信為能入七增福智因八到二嚴果九十五根五力各在初故十一信本無惑方斷惑根十二若向餘德不名淨信十三信境本空故無所著十四正信之人不生八難十五非不正信十六正信解脫十七成不壞本十八為菩提根十九增佛勝智二十究竟見佛謂信自<span class='corr'>己</span>心自佛出現信外諸佛諸佛現前故下經云一切諸佛從信心起。</p>
</div>
<div class='div-orig'><p>是故依行說次第信樂最勝甚難得譬如一切世間中而有隨意妙寶珠。</p>
</div>
<div class='div-commentary'><p style="margin-left:1em">三是故下一偈緫結勝能前法後喻信樂者信三寶性已於方便諸度求欲修行信樂二字是菩薩正意由此二故於諸行有能故名最勝非佛不信故云難得喻如意珠略有五義一勝義法寶中王故二希義非佛輪王餘無有故三淨義能清不信濁故四貴義出位行寶等不可盡故五蘊義蘊眾德物無障礙故<span class='note-inline'>(喻如意珠等者取與信相應義耳若準寶性論寶有六義頌云真實一世希有（二）明淨（三）及勢力（四）能莊嚴世間（五）最上不變等（六）今此勝義攝真實最上二義餘四則同四即勢力五即莊嚴或無莊嚴加此蘊義然䟽五義皆言含法喻思之可知)</span>。</p>
</div>
<div class='div-orig'><p>若常信奉於諸佛則能持戒修學處若常持戒修學處則能具足諸功德。</p>
<p>戒能開發菩提本學是勤修功德地於戒及學常順行一切如來所稱美。</p>
<p>若常信奉於諸佛則能興集大供養若能興集大供養彼人信佛不思議。</p>
</div>
<div class='div-commentary'><p style="margin-left:1em">第三若常信奉下五十頌半廣明信中所具行位然有二意一行布二圓融古約圓融故名信中所具於中三初明所具行次辨所具位三結歎功德今初八頌半分二先五頌明信三寶以成諸行後三頌半明信展轉以成諸行前中初三頌信佛成行初二句標章持戒惡止也修學處善行也瑜伽云既發心已應於七處修學故名學處謂一自利處二利他處三真實義處四威力處五成熟有情處六成熟自佛法處七無上正等菩提處次一偈半雙顯二德若不持戒尚不能得疥癩野干之身況於菩提戒止妄非則性淨菩提開發因果功德皆依學處而生故云地也<span class='note-inline'>(尚不能得等者即薩遮尼揵子經第四)</span>後一偈別明成供養行謂財法供養故云大也。</p>
</div>
<div class='div-orig'><p>若常信奉於尊法則聞佛法無厭足若聞佛法無厭足彼人信法不思議。</p>
</div>
<div class='div-commentary'><p style="margin-left:1em">次一信法。</p>
</div>
<div class='div-orig'><p>若常信奉清淨僧則得信心不退轉若得信心不退轉彼人信力無能動。</p>
</div>
<div class='div-commentary'><p style="margin-left:1em">後一偈信僧文並可知。</p>
</div>
<div class='div-orig'><p>若得信力無能動則得諸根淨明利若得諸根淨明利則能遠離惡知識。</p>
<p>若能遠離惡知識則得親近善知識若得親近善知識則能修習廣大善。</p>
<p>若能修習廣大善彼人成就大因力若人成就大因力則得殊勝決定解若得殊勝決定解則為諸佛所護念。</p>
</div>
<div class='div-commentary'><p style="margin-left:1em">二有三頌半成展轉行展轉依前功歸於信。</p>
</div>
<div class='div-orig'><p>若為諸佛所護念則能發起菩提心若能發起菩提心則能勤修佛功德。</p>
<p>若能勤修佛功德則得生在如來家若得生在如來家則善修行巧方便。</p>
<p>若善修行巧方便則得信樂心清淨若得信樂心清淨則得增上最勝心。</p>
</div>
<div class='div-commentary'><p style="margin-left:1em">二若為諸佛下三十九頌明所具諸位於中成後四位即為四叚初三頌明十住位有六句初句發心住次句治地修行二住次句生貴住次句方便具足住次句正心住後句增上是不退住最勝心是後三住準下釋之<span class='note-inline'>(初明十住者下明諸位皆含義理並如本品後句增上等者由前正心但聞讚毀不動今聞無有利害更深而心不退故為增上餘當下文尋之然皆隱位名存其中行或合或開或略或廣不全次第者意明圓融信門即頓具故亦猶離世間品六位頓成為二千行位位頓修故若一向次第但得行布一分義耳)</span>。</p>
</div>
<div class='div-orig'><p>若得增上最勝心則常修習波羅蜜。</p>
<p>若常修習波羅蜜則能具足摩訶衍若能具足摩訶衍則能如法供養佛若能如法供養佛則能念佛心不動若能念佛心不動則常覩見無量佛。</p>
</div>
<div class='div-commentary'><p style="margin-left:1em">二若得增上下二頌半明十行位波羅蜜是十行緫名摩訶衍是異二乘行初二行收如法供養是順理行次二行攝念佛心不動及常見佛並是定慧行故屬後六行釋相可知。</p>
</div>
<div class='div-orig'><p>若常覩見無量佛則見如來體常住若見如來體常住則能知法永不滅。</p>
<p>若能知法永不滅則得辯才無障礙若得辯才無障礙則能開演無邊法。</p>
<p>若能開演無邊法則能慈愍度眾生若能慈愍度眾生則得堅固大悲心。</p>
</div>
<div class='div-commentary'><p style="margin-left:1em">三若常覩見下三頌明十廻向位通顯三種廻向佛體常住是向菩提法永不滅是向實際餘向眾生。</p>
</div>
<div class='div-orig'><p>若得堅固大悲心則能愛樂甚深法。</p>
</div>
<div class='div-commentary'><p style="margin-left:1em">四若得堅固下三十頌半明十地位初半頌是初地謂深法是所證真如愛樂是極喜異名。</p>
</div>
<div class='div-orig'><p>若能愛樂甚深法則能捨離有為過。</p>
</div>
<div class='div-commentary'><p style="margin-left:1em">二半頌是離垢地以離犯戒有為過故。</p>
</div>
<div class='div-orig'><p>若能捨離有為過則離憍慢及放逸若離憍慢及放逸則能兼利一切眾。</p>
</div>
<div class='div-commentary'><p style="margin-left:1em">三一頌離慢等是三四二地以三地於禪不著故無慢又以求法不懈亦名離慢第四地得出世間道品故云無放逸然不捨攝生故云兼利。</p>
</div>
<div class='div-orig'><p>若能兼利一切眾則處生死無疲厭若處生死無疲厭則能勇健無能勝。</p>
</div>
<div class='div-commentary'><p style="margin-left:1em">四有一頌明五地謂雖得出世而還處生死故無厭真俗互違難合能合餘地不過故云勇健無能勝此是難勝之名也。</p>
</div>
<div class='div-orig'><p>若能勇健無能勝則能發起大神通若能發起大神通則知一切眾生行。</p>
</div>
<div class='div-commentary'><p style="margin-left:1em">五有一頌明第六地悲智不住般若現前謂神通攝物是大悲行知眾生行是十二緣生是大智行。</p>
</div>
<div class='div-orig'><p>若知一切眾生行則能成就諸群生若能成就諸群生則得善攝眾生智。</p>
<p>若得善攝眾生智則能成就四攝法若能成就四攝法則與眾生無限利若與眾生無限利則具最勝智方便。</p>
</div>
<div class='div-commentary'><p style="margin-left:1em">六二頌半明七地謂初一明有中殊勝行後一頌半明空中方便智準釋可知。</p>
</div>
<p class='juan'>大方廣佛華嚴經䟽鈔會本第十四之三</p>
<div class='div-w'>
<p class='h2'>音釋</p>
<div class='div-note'>簣<p style="margin-left:1em"><span class='note-inline'>(求位切土籠也)</span>。</p>
甄<p style="margin-left:1em"><span class='note-inline'>(稽延切明也)</span>。</p>
兜率<p style="margin-left:1em"><span class='note-inline'>(兜當侯切梵語兜率此云知足)</span>。</p>
慨<p style="margin-left:1em"><span class='note-inline'>(口溉切感慨也)</span>。</p>
悼<p style="margin-left:1em"><span class='note-inline'>(大號切傷也)</span>。</p>
濫<p style="margin-left:1em"><span class='note-inline'>(盧瞰切濫觴泛觴也)</span>。</p>
疥癩<p style="margin-left:1em"><span class='note-inline'>(疥居拜切癩落盖切)</span>。</p>
憍慢<p style="margin-left:1em"><span class='note-inline'>(憍舉喬切恣也慢莫安切倨也)</span>。</p>
鵄<p style="margin-left:1em"><span class='note-inline'>(抽知切鳶屬)</span>。</p>
鯁<p style="margin-left:1em"><span class='note-inline'>(古杏切咽也)</span>。</p>
</div></div>
<p class='juan'><a id='mulu56' />大方廣佛華嚴經䟽鈔會本第十四之四　滅四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>若具最勝智方便則住勇猛無上道若住勇猛無上道則能摧殄諸魔力。</p>
<p>若能摧殄諸魔力則能超出四魔境若能超出四魔境則得至於不退地。</p>
<p>若得至於不退地則得無生深法忍若得無生深法忍則為諸佛所授記。</p>
</div>
<div class='div-commentary'><p style="margin-left:1em">七若具最勝下三頌明第八地略辨六義一道勝謂無功用道故云勇猛無上二力勝謂智力摧魔三用勝謂超四魔境捨分叚故無蘊魔無捨命故無死魔惑不現行故超煩惱魔覺佛十力故超天魔四位勝不動地故云不退也五行勝謂得無生忍六因勝謂此位中當大授記位也。</p>
</div>
<div class='div-orig'><p>若為諸佛所授記則一切佛現其前若一切佛現其前則了神通深密用。</p>
<p>若了神通深密用則為諸佛所憶念若為諸佛所憶念則以佛德自莊嚴。</p>
</div>
<div class='div-commentary'><p style="margin-left:1em">八二頌明第九地作大法師略辨四義一諸佛加持名佛現前二解了諸佛深密之法三佛憶念增其慧力四佛德自嚴為眾說法。</p>
</div>
<div class='div-orig'><p>若以佛德自莊嚴則獲妙福端嚴身若獲妙福端嚴身則身晃耀如金山。</p>
<p>若身晃耀如金山則相莊嚴三十二若相莊嚴三十二則具隨好為嚴飾。</p>
<p>若具隨好為嚴飾則身光明無限量若身光明無限量則不思議光莊嚴。</p>
</div>
<div class='div-commentary'><p style="margin-left:1em">九若以佛德下十九頌明第十地位分五初八頌三業殊勝德初五身業於中前三頌明身體德殊勝。</p>
</div>
<div class='div-orig'><p>若不思議光莊嚴其光則出諸蓮華其光若出諸蓮華則無量佛坐華上。</p>
<p>示現十方靡不徧悉能調伏諸眾生若能如是調眾生則現無量神通力。</p>
</div>
<div class='div-commentary'><p style="margin-left:1em">後二頌明身業大用。</p>
</div>
<div class='div-orig'><p>若現無量神通力則住不可思議土演說不可思議法令不思議眾歡喜。</p>
</div>
<div class='div-commentary'><p style="margin-left:1em">次演說一頌語業勝說法益生。</p>
</div>
<div class='div-orig'><p>若說不可思議法令不思議眾歡喜則以智慧辯才力隨眾生心而化誘。</p>
<p>若以智慧辯才力隨眾生心而化誘則以智慧為先導身語意業恒無失。</p>
</div>
<div class='div-commentary'><p style="margin-left:1em">後二頌意業勝智先導故。</p>
</div>
<div class='div-orig'><p>若以智慧為先導身語意業恒無失則其願力得自在普隨諸趣而現身。</p>
<p>若其願力得自在普隨諸趣而現身則能為眾說法時音聲隨類難思議。</p>
<p>若能為眾說法時音聲隨類難思議則於一切眾生心一念悉知無有餘。</p>
<p>若於一切眾生心一念悉知無有餘則知煩惱無所起永不沒溺於生死。</p>
</div>
<div class='div-commentary'><p style="margin-left:1em">二若以智慧為先下四頌明三業廣大功三輪攝生德初一頌身業次一語業後二意業。</p>
</div>
<div class='div-orig'><p>若知煩惱無所起永不沒溺於生死則獲功德法性身以法威力現世間。</p>
<p>若獲功德法性身以法威力現世間則獲十地十自在修行諸度勝解脫。</p>
</div>
<div class='div-commentary'><p style="margin-left:1em">三若知煩惱下二頌辨得法結位。</p>
</div>
<div class='div-orig'><p>若得十地十自在修行諸度勝解脫則獲灌頂大神通住於最勝諸三昧。</p>
<p>若獲灌頂大神通住於最勝諸三昧則於十方諸佛所應受灌頂而昇位。</p>
<p>若於十方諸佛所應受灌頂而昇位則蒙十方一切佛手以甘露灌其頂。</p>
</div>
<div class='div-commentary'><p style="margin-left:1em">四若得十地下三頌明三昧分大盡分受位分並顯可知。</p>
</div>
<div class='div-orig'><p>若蒙十方一切佛手以甘露灌其頂則身充徧如虛空安住不動滿十方。</p>
<p>若身充徧如虛空安住不動滿十方則彼所行無與等諸天世人莫能知。</p>
</div>
<div class='div-commentary'><p style="margin-left:1em">五若蒙下二頌明大用難測亦是釋名分事也謂以法智雲含眾德水能蔽如空麤重故又若蒙下二頌亦是進入佛地也。</p>
</div>
<div class='div-orig'><p>菩薩勤修大悲行願度一切無不果見聞聽受若供養靡不皆令獲安樂。</p>
<p>彼諸大士威神力法眼常全無缺減十善妙行等諸道無上勝寶皆令現。</p>
</div>
<div class='div-commentary'><p style="margin-left:1em">第三菩薩勤修下三頌結歎其德初二法說後一喻況前中賢首云初二句悲願內滿謂菩薩勤修等者結前若字下義無不果者結前則字下義以若有彼則有此非是前後鈎鎻相因唯是本位信中有此則有彼同時具有而說有前後是故信門具足一切行位之相然行雖無量皆以悲願為首故就此結之次二句明此悲願益物不空次一頌結前所具行位初句舉人標法威神即信為能具之由次句結能證智眼證如如永常故次句結所證道十善舉二地行等取餘地及餘位餘道謂教證等勝寶皆現<span class='note-inline'>(以若有彼等者揀濫明此是圓融義纔得一位即得諸位如十味香纔燒一丸如小芥子十氣齊發若有聞香十味齊聞若得沉氣時則得檀氣若得酥合則得龍腦等十味丸藥服者齊得亦準此知非如鈎鎻由得於前方能得後非如涉路若行一里則得二里若行二里則進三里故此位中不存位名或開或合正在於此思之思之)</span>。</p>
</div>
<div class='div-orig'><p>譬如大海金剛聚以彼威力生眾寶無減無增亦無盡菩薩功德聚亦然。</p>
</div>
<div class='div-commentary'><p style="margin-left:1em">後一頌喻況唯喻後偈初句及威力喻前初句信體堅固以喻金剛並居智海之內以信威力能生所生眾寶即喻前第三句行位第三句喻前法眼常全。</p>
</div>
<div class='div-orig'><p>或有剎土無有佛於彼示現成正覺或有國土不知法於彼為說妙法藏。</p>
<p>無有分別無功用於一念頃徧十方如月光影靡不周無量方便化群生。</p>
<p>於彼十方世界中念念示現成佛道轉正法輪入寂滅乃至舍利廣分布。</p>
</div>
<div class='div-commentary'><p style="margin-left:1em">第四或有剎土下二百三頌明無方大用分彼能無邊大用者由普賢德徧一切時處法界無限故略辨十門三昧業用一圓明海印三昧門二華嚴妙行三昧門三因陁羅網三昧門四手出廣供三昧門五現諸法門三昧門六四攝攝生三昧門七俯同世間三昧門八毛光照益三昧門九主伴嚴麗三昧門十寂用無涯三昧門以無不定心故皆云三昧作用不同略辨十種又初門依體起用末後明用不異體中間並顯妙用自在又十三昧皆具此三<span class='note-inline'>(畧朝十門等者然還源觀立一體二用三徧四德五止六觀亦不出此言一體者即自性清淨圓明體即通為十定之體言二用者一海印森羅常什用即此第一三昧二法界圓明自在用即華嚴三昧言三徧者一一塵普周法界徧二一塵出生無盡徧三一塵含容空有徧此三並是因陀羅網三昧門言四德者一隨緣妙用無方德二威儀住持有則德三柔和質直攝生德四普代眾生受苦德即次下第六三昧門言五止者一照法清虛離緣止二觀人寂怕絕欲止三性起繁興法爾止四錠光顯現無念止五事理玄通非相止言六觀者一攝境歸心真空觀二從心現境妙有觀三心境祕密圓融觀四智身影現眾緣觀五多身入一鏡像觀六主伴互現帝網觀上之止觀並是寂用無涯三昧門故此十門無不收矣廣釋一體六觀等具如還源觀辨)</span>今初六頌明海印三昧文分為二前五別明業用周徧後一總結大用所依前中三初三佛事次一三乘後一類餘總顯十法界之化也前中初一總明現佛說法次一體用自在初句揀非二義一念無分別二動無功用下三句顯正二義謂無念之念一念徧於十方無功之功多門攝於羣品月喻四義準法可知。</p>
</div>
<div class='div-orig'><p>或現聲聞獨覺道或現成佛普莊嚴如是開闡三乘教廣度眾生無量劫。</p>
</div>
<div class='div-commentary'><p style="margin-left:1em">二一頌辯三乘。</p>
</div>
<div class='div-orig'><p>或現童男童女形天龍及以阿脩羅乃至摩睺羅伽等隨其所樂悉令見。</p>
</div>
<div class='div-commentary'><p style="margin-left:1em">三有一頌類餘。</p>
</div>
<div class='div-orig'><p>眾生形相各不同行業音聲亦無量如是一切皆能現海印三昧威神力。</p>
</div>
<div class='div-commentary'><p style="margin-left:1em">後一結用所依海印之義昔雖略解未盡其源今以十義釋之以表無盡之用下經云如淨水中四兵像乃至莫不皆於水中現又云海有希奇殊特法能為一切平等印眾生寶物及川流普悉包容無所拒故大集十四云如閻浮提一切眾生身及餘外色如是等色海中皆有印像以是故名大海為印菩薩亦爾得大海印三昧已能分別見一切眾生心行於一切法門皆得慧明是為菩薩得海印三昧見一切眾生心行所趣然此經文多同出現但出現現於四天下像又約佛菩提大集唯閻浮約菩薩所得然皆見心所趣等了根器也此文所現形類應根器也二文互舉皆是所現菩薩定心以為能現<span class='note-inline'>(下經云下第二總明即引當經及於他經以示能現所現海印之相言乃至莫不皆於水中現者其中間云各各別異無交雜劒㦸弧矢類甚多鎧冑車輿非一種隨其所有相差別莫不皆於水中現而水本自無分別菩薩三昧亦如是即第十五經又云海有希奇等者即此卷中下合云無盡禪定解脫者為平等印亦如是福德智慧諸妙行一切普修無猒足大集十四下䟽文分二先正引後解釋前中即虛空藏菩薩品頭有一善男子言此中亦爾彼云亦復如是餘皆全同然此經文下解釋此即此上大集也出現四天下像等者文云佛子譬如大海普能印現四天下中一切眾生色相形像是故共說以為大海諸佛菩提亦復如是普現一切眾生心念根性欲樂而無所現是故說名諸佛菩提下偈文云如海印現眾生心以此說名為大海菩提普印諸心行是故說名為正覺)</span>。</p>
<p style="margin-left:1em">言十義者一無心能現義經云無有功用無分別故二現無所現義經云如光影故出現品云普現一切眾生心念根性欲樂而無所現故三能現與所現非一義四非異義經云大海能現能所異故非一水外求像不可得故非異顯此定心與所現法即性之相能所宛然即相之性物我無二五無去來義水不上取物不下就而能顯現三昧之心亦爾現萬法於自心彼亦不來羅身雲於法界未曾暫去上之五義與鏡喻大同六廣大義經云徧十方故普悉包容無所拒故明三昧心周於法界則眾生色心皆定心中物用周法界亦不離此心七普現義經云一切皆能現故出現云菩提普印諸心行故此與廣大異者此約所現不揀巨細彼約能現其量普周又此約所現無類不現彼約能現無行不修八頓現義經云一念現故謂無前後如印頓成九常現義非如明鏡有現不現時十非現現義非如明鏡對至方現經云現於四天下像故四兵羅空對而可現四天之像不對而現故云非現現也以不待對是故常現該三際也具上十義故稱海印諸佛窮究菩薩相似<span class='note-inline'>(經云徧十方者即是今經於一念頃徧十方也普悉包含無所拒者即指上引十義所引皆上總中所引之經及出現品文多易了但第十云以不待對是故常現者此以第十釋成第九即為揀異由十成九故云釋成而九豎論十是橫說故為揀也)</span>問仁王三賢都無八相之文初地方云方生百三千一時成正覺此之八相豈在信門答即上所引大集亦云灌頂住菩薩得佛神力若菩薩成就如是等法能於無佛世界示現八相乃至廣說彼說住終若占察經漸次作佛略有四種何等謂四一者信滿法故作佛所謂依種性地決定信諸法不生不滅清淨平等無可願求故二解滿作佛三證滿作佛謂淨心地四一切功德行滿作佛依究竟菩薩地起信依此說信成就發心能八相作佛文據昭然況圓融門中不依位次寄終教說信滿即能因果無礙以因門取常是菩薩以果門取即恒是佛或雙存俱泯自在難思又此化現非唯一位依一類界而能具攝一切地位徧於時處故云念念徧十方也<span class='note-inline'>(問仁王三賢下問也即上卷菩薩教化品經云若菩薩住百佛國土中作閻浮提王王四天下修百法明門二諦平等心化一切眾生下偈云善覺菩薩四天下雙照二諦平等道權化眾生遊百國始登一乘無相道釋曰此前更無成佛之文答即上所引下第二答中有三初指前引答謂上引大集灌頂即第十住故云住終則初賢<span class='corr'>已</span>得八相何得偏引仁王三賢無文若占察經下次引別文答謂占察經作佛有四初是信滿正與今文相當餘三因便故來耳二解滿作佛即同前大集灌頂受位三證滿者初證名證滿故云淨心地即初地故四究竟菩薩地即第十地後故起信云菩薩地盡覺心初起心無初相以遠離微細念故得見心性心即常住名究竟覺是也起信依此下上正引經此方引論用信成就發心即第一信滿位論云菩薩發是心故則得少分見於法身以見法身故隨其願力能現八種利益眾生所謂從兜率天退入胎住胎出胎出家成道轉法輪入涅槃即八相之文也况圓融門等者三况出圓義也則上所引尚是行布以四位成佛深淺不同故今初即具後故是圓融今約信滿猶寄終教說耳因果無礙下通伏難謂有難云若初即後應壞因果故故為此通明其無礙正在因時即有果果中有因隨門不同名因名果體無前後故得圓融雙存則亦因亦果俱泯則果海離言又此化現非唯等者重揀前文以圓融非唯一位則顯具一切地位非依一類界則顯徧於時處也)</span>。</p>
<p style="margin-left:1em">第一海印三昧竟。</p>
</div>
<div class='div-orig'><p>嚴淨不可思議剎供養一切諸如來放大光明無有邊度脫眾生亦無限。</p>
<p>智慧自在不思議說法言辭無有礙施戒忍進及禪定智慧方便神通等。</p>
<p>如是一切皆自在以佛華嚴三昧力。</p>
</div>
<div class='div-commentary'><p style="margin-left:1em">第二嚴淨下華嚴三昧文有十句略辨七行前六句各一行七八是十度行九結上自在十總結所依萬行如華嚴法身故餘如別說<span class='note-inline'>(萬行等者遺忘集說畧有十觀一攝相歸真觀二相盡證實觀三相實無礙觀四隨相攝生觀五緣起相收觀六微細容攝觀七一多相即觀八帝網重重觀九主伴圓融觀十果海平等觀然此十觀融四法界初二理法界始終不異三即事理無礙法界四即事法界次五即事事無礙法界五即一多相容不同門六即微細相容安立門七即諸法相即自在門八即因陀羅網境界門九即主伴圓融具德門其第十觀果海絕言通為前四之極則四法界十種玄門皆約因分然此十觀畧[(冰-水+〡)*ㄆ]萬類不異玄中故指在餘又釋題中廣顯華嚴義竟又還源觀釋云廣修萬行稱實成德普周法界而證菩提如華有結實之用行有感果之能今則託事表彰所以舉華為喻嚴者行成剋果契理稱真性相兩亡能所俱絕顯煥炳著故名嚴也良以非真流之行無以契真何有飾真之行不從真起斯則真該妄末行無不修妄徹真源相無不寂故曰法界自在圓明無礙用為華嚴三昧也若更總釋總以萬行嚴於法界成於法身為華嚴也行有行布圓融成佛亦有十身總別別如普眼長者以十波羅蜜嚴成十身融如八地一念之中十度圓修成佛之時十身無礙故曰華嚴餘如題中)</span>。</p>
<p style="margin-left:1em">第二華嚴三昧竟。</p>
</div>
<div class='div-orig'><p>一微塵中入三昧成就一切微塵定而彼微塵亦不增於一普現難思剎。</p>
<p>彼一塵內眾多剎或有有佛或無佛或有雜染或清淨或有廣大或狹小。</p>
<p>或復有成或有壞或有正住或傍住或如曠野熱時燄或如天上因陀網。</p>
<p>如一塵中所示現一切微塵悉亦然此大名稱諸聖人三昧解脫神通力。</p>
</div>
<div class='div-commentary'><p style="margin-left:1em">第三一微塵中下四頌明因陁羅網三昧門於中初二句標定心境然有二意一由一多相即故入一定能成多定由成多定令一塵內有一切塵一一塵中現一切剎二但令一塵現剎一切亦爾故云成就一切微塵定次二句明不壞相而普現故云不增次二頌明一塵中所現剎相無礙如焰重現如帝網次半頌舉一例餘亦有二意一例上一塵之內所具之塵二例如一塵入定示現餘塵入定示現亦然<span class='note-inline'>(次半頌者前意對前第一意既一塵之中有多塵向來方說一塵攝剎今方說塵內所具餘塵攝剎後意對前第二意此所例塵非前塵內是前塵外徧法界中塵也)</span>後二句結用所因略辨三門一三昧力此同標中二不思議解脫力如不思議品云於一塵中現三世佛剎等三神通力謂幻通自在並如下說。</p>
<p style="margin-left:1em">三因陀羅網三昧門竟。</p>
</div>
<div class='div-orig'><p>若欲供養一切佛入於三昧起神變能以一手徧三千普供一切諸如來。</p>
<p>十方所有勝妙華塗香末香無價寶如是皆從手中出供養道樹諸最勝。</p>
<p>無價寶衣雜妙香寶幢旛蓋皆嚴好真金為華寶為帳莫不皆從掌中雨。</p>
<p>十方所有諸妙物應可奉獻無上尊掌中悉雨無不備菩提樹前持供佛。</p>
<p>十方一切諸妓樂鐘鼓琴瑟非一類悉奏和雅妙音聲靡不從於掌中出。</p>
<p>十方所有諸讚頌稱歎如來實功德如是種種妙言辭皆從掌內而開演。</p>
<p>菩薩右手放淨光光中香水從空雨普灑十方諸佛土供養一切照世燈。</p>
<p>又放光明妙莊嚴出生無量寶蓮華其華色相皆殊妙以此供養於諸佛。</p>
<p>又放光明華莊嚴種種妙華集為帳普散十方諸國土供養一切大德尊。</p>
<p>又放光明香莊嚴種種妙香集為帳普散十方諸國土供養一切大德尊。</p>
<p>又放光明末香嚴種種末香聚為帳普散十方諸國土供養一切大德尊。</p>
<p>又放光明衣莊嚴種種名衣集為帳普散十方諸國土供養一切大德尊。</p>
<p>又放光明寶莊嚴種種妙寶集為帳普散十方諸國土供養一切大德尊。</p>
<p>又放光明蓮莊嚴種種蓮華集為帳普散十方諸國土供養一切大德尊。</p>
<p>又放光明瓔莊嚴種種妙瓔集為帳普散十方諸國土供養一切大德尊。</p>
<p>又放光明幢莊嚴其幢絢煥備眾色種種無量皆殊好以此莊嚴諸佛土。</p>
<p>種種雜寶莊嚴蓋眾妙繒旛共垂飾摩尼寶鐸演佛音執持供養諸如來。</p>
<p>手出供具難思議如是供養一導師一切佛所皆如是大士三昧神通力。</p>
</div>
<div class='div-commentary'><p style="margin-left:1em">第四若欲下十八頌明手出廣供三昧門初一總標後一通結中間別顯欲顯勝妙略舉一手為供所依由於昔時以手持供供佛施人稱周法界故令真流供具等諸佛之難思<span class='note-inline'>(由於昔時等者此出因也供佛施人約其施行稱周法界約其施心入深觀故故令真流等者顯今果也真流供具顯出供時心以稱法界乎出供具故等諸佛之難思者稱因境也因雖尊勝心不稱境非真供養由稱真之因感稱真之果能供真佛之境)</span>。</p>
<p style="margin-left:1em">四手出廣供三昧門竟。</p>
</div>
<div class='div-orig'><p>菩薩住在三昧中種種自在攝眾生悉以所行功德法無量方便而開誘。</p>
</div>
<div class='div-commentary'><p style="margin-left:1em">第五菩薩住下八頌明現諸法門三昧門分四初一總標多門。</p>
</div>
<div class='div-orig'><p>或以供養如來門或以難思布施門或以頭陀持戒門或以不動堪忍門。</p>
<p>或以苦行精進門或以寂靜禪定門或以決了智慧門或以所行方便門。</p>
<p>或以梵住神通門或以四攝利益門或以福智莊嚴門或以因緣解脫門。</p>
<p>或以根力正道門或以聲聞解脫門或以獨覺清淨門或以大乘自在門。</p>
<p>或以無常眾苦門或以無我壽者門或以不淨離欲門或以滅盡三昧門。</p>
</div>
<div class='div-commentary'><p style="margin-left:1em">二有五頌別顯二十種門供等即門通入佛果故。</p>
</div>
<div class='div-orig'><p>隨諸眾生病不同悉以法藥而對治隨諸眾生心所樂悉以方便而滿足。</p>
<p>隨諸眾生行差別悉以善巧而成就。</p>
</div>
<div class='div-commentary'><p style="margin-left:1em">三一頌半結多所因由四悉檀故初半對治次半世界隨行差別即當為人而成就言謂第一義<span class='note-inline'>(初半對治者對治文顯隨心所樂為世界者順心令喜故隨行差別即當為人者心行不同生善異故如云心寂靜應教禪定若心明利為說智慧悉以善巧而成就文則連上屬於為人謂第一義者謂要見理見理方得名成就耳又成就言通於上三前三悉檀皆為見理故)</span>。</p>
</div>
<div class='div-orig'><p>如是三昧神通相一切天人莫能測。</p>
</div>
<div class='div-commentary'><p style="margin-left:1em">四半頌結用難測。</p>
<p style="margin-left:1em">五現諸法門三昧門竟。</p>
</div>
<div class='div-orig'><p>有妙三昧名隨樂菩薩住此普觀察隨宜示現度眾生悉使歡心從法化。</p>
</div>
<div class='div-commentary'><p style="margin-left:1em">第六有妙下十七頌明四攝攝生三昧門文分為二初一偈總標名用。</p>
</div>
<div class='div-orig'><p>劫中饑饉災難時悉與世間諸樂具隨其所欲皆令滿普為眾生作饒益。</p>
<p>或以飲食上好味寶衣嚴具眾妙物乃至王位皆能捨令好施者悉從化。</p>
<p>或以相好莊嚴身上妙衣服寶瓔珞華鬘為飾香塗體威儀具足度眾生。</p>
<p>一切世間所好尚色相顏容及衣服隨應普現愜其心俾樂色者皆從道。</p>
</div>
<div class='div-commentary'><p style="margin-left:1em">餘頌別顯於中分四初四頌布施攝初一偈半求受用者恣其所須次半偈求自在者施以王位又此施位即難行施以是可愛著故次偈身行法施後偈妙色恱心是無畏施又後二偈初身行法儀後服世妙飾貴恱物心隨求即與<span class='note-inline'>(布施攝中前二偈有兩重釋先約財施所須王位皆屬外財故王位兼於身命亦屬內財又此施位下第二重釋次半偈可愛著物即三種難行之一次法及無畏兼前財三為一切施又將後二屬於遂求然凖瑜伽六度四攝各有九門頌云自性一切難一切門善士一切種遂求二世樂清淨自性皆一一切或二或三難行皆三一切門皆四善士皆五一切種皆六遂求皆七皆八二世樂皆九清淨皆十四攝即當三十三卷至十行品更說其相今䟽言即難行者以難行有三一物少自在施二可愛著物施三極大艱難獲財施今當第二難也又後二偈者是遂求施遂求有八一匱乏飲食而求乞者施以飲食二匱乏車乘而求乞者施以車乘三乏衣服四嚴具五資生什物六種種塗飾香鬘七舍宅八光明皆如初二句會文可知)</span>。</p>
</div>
<div class='div-orig'><p>迦陵頻伽美妙音俱枳羅等妙音聲種種梵音皆具足隨其心樂為說法。</p>
<p>八萬四千諸法門諸佛以此度眾生彼亦如其差別法隨世所宜而化度。</p>
</div>
<div class='div-commentary'><p style="margin-left:1em">次二頌愛語攝一切愛語謂慰喻慶恱勝益之言<span class='note-inline'>(一切愛語等者下所列即三愛語一慰喻愛語二慶恱愛語三勝益愛語)</span>言種種梵音者即八種梵音一最好聲其音清雅如迦陵鳥二易了聲言辭辨了三和調四柔輭五不誤六不女七尊慧八深遠言俱枳羅者亦云都吒迦此云眾音合和微妙最勝皆愛語之具隨心說法應在後偈隨世所宜應在前偈以瑜伽一切愛語略有二種一隨世儀軌語二順正法教語今開示佛說八萬法門即順正教也<span class='note-inline'>(言種種梵音者文中具列初二䟽釋後六但摽若釋應云三調和謂大小得中四柔軟者言無麤獷五不誤者言無錯誤六不女者其聲雄朗七尊慧者言無戰懼八深遠者臍輪發聲隨心等者以後偈說八萬法門是順正法教語故應合云隨心為說前偈種種梵音故是隨世儀軌合言隨世所宜而化誘)</span>。</p>
</div>
<div class='div-orig'><p>眾生苦樂利衰等一切世間所作法悉能應現同其事以此普度諸眾生。</p>
<p>一切世間眾苦患深廣無涯如大海與彼同事悉能忍令其利益得安樂。</p>
</div>
<div class='div-commentary'><p style="margin-left:1em">三有二頌明同事攝物見菩薩俯同其事知有義利而修行故於中初頌一切同事八風等事皆悉同故後偈難行同事忍於諸苦而同事故<span class='note-inline'>(初頌一切同事者瑜伽同事不舉別相但同上利行即名同事故利行居先則示同利衰等為一切也等取毀譽稱機苦樂忍於諸苦等者難行有三亦無別相即同三利行為三難行同事謂一諸未行勝善根因諸有情所行利行二現在耽著廣大財位眾具圓滿諸有情所行利行三餘外道本異邪見邪行所行利行同事例耳今於上三同事皆須忍苦)</span>。</p>
</div>
<div class='div-orig'><p>若有不識出離法不求解脫離諠憒菩薩為現捨國財常樂出家心寂靜。</p>
<p>家是貪愛繫縛所欲使眾生悉免離故示出家得解脫於諸欲樂無所愛。</p>
</div>
<div class='div-commentary'><p style="margin-left:1em">四有八頌明利行攝謂說趣義利之行以益有情於中初二偈一切利行此有三種一於現法利勸導利行謂令以德業招守財位以益近故經文略無二於後法利行謂勸捨財位清淨出家即當初偈三於現法後法利行謂勸離欲即後偈也又初一偈即難行利行此自有三一不識出離即外道異執二不求解脫即未種善因三現捨國財誘躭財位於此利行是謂難行。</p>
</div>
<div class='div-orig'><p>菩薩示行十種行亦行一切大人法諸仙行等悉無餘為欲利益眾生故。</p>
</div>
<div class='div-commentary'><p style="margin-left:1em">次一偈初句即攝二利行一即十種清淨利行也二令離十惡即此世他世樂利行次三句即善士利行慈心勸導等故<span class='note-inline'>(一即十種等者謂一依外清淨有五二依內清淨有五依外五者一無罪利行二不轉利行三漸次四徧行五如應論廣釋其相依內五者一謂諸菩薩於諸有情起廣大悲意樂現前而行利行二諸菩薩於諸有情所作義利雖受一切大苦劬勞而心無倦深心歡喜為諸有情而行利行三安處最勝第一財位而自謙下如子如僕及離憍慢而行利行四心無愛染無有虛偽真實哀愍而行利行五起畢竟無復退轉慈愍之心而行利行次三句即善士利行者善士有五一於真實義勸導有情二於應時勸導三於能行攝勝妙義勸導四於有情柔軟勸導五於有情慈心勸導此之五相皆是大人之法慈心勸導舉後等初)</span>。</p>
</div>
<div class='div-orig'><p>若有眾生壽無量煩惱微細樂具足菩薩於中得自在示受老病死眾患。</p>
<p>或有貪欲瞋恚癡煩惱猛火常熾然菩薩為現老病死令彼眾生悉調伏。</p>
</div>
<div class='div-commentary'><p style="margin-left:1em">次二偈即遂求利行謂眾生為八纏所繞開解令離故名遂求初偈即化無愧纏以恃壽長不知進修不知此身但婬欲生終竟敗壞具諸煩惱故後偈開解無慚纏眾生餘畧不具<span class='note-inline'>(初為八纏者論云此畧有八謂諸菩薩見諸有情於應慙處為無慙纏之所纏繞方便開解令離彼纏如無慙纏二無愧三昏沉四睡眠五掉舉六惡作七嫉八慳皆如無慙纏說)</span>。</p>
</div>
<div class='div-orig'><p>如來十力無所畏及以十八不共法所有無量諸功德悉以示現度眾生。</p>
<p>記心教誡及神足悉是如來自在用彼諸大士皆示現能使眾生盡調伏。</p>
</div>
<div class='div-commentary'><p style="margin-left:1em">次二偈即一切種利行初偈即應攝受者而攝受之後偈即應調伏者而調伏等<span class='note-inline'>(即一切種利行者彼說或六或七總有十三六者一應攝受者正攝受之二應調伏者正調伏之三憎背聖教者除其恚惱四處中住者令入聖教五於三乘中令其成熟六<span class='corr'>已</span>成熟者令得解脫云何七種謂諸菩薩安處一分所化有情於善資糧守護長養所謂一依下乘出離二依大乘出離三於遠離四於心一境性五於清淨諸障六於二乘而正安處七於無上正等菩提而得安處)</span>。</p>
</div>
<div class='div-orig'><p>菩薩種種方便門隨順世法度眾生譬如蓮華不著水如是在世令深信。</p>
</div>
<div class='div-commentary'><p style="margin-left:1em">後一偈即一切門利行謂不信令信故亦總結諸利行也<span class='note-inline'>(後一偈即一切門等者此畧有四一不信令信二犯戒有情令戒圓滿三惡慧有情令慧圓滿四慳恡有情於捨圓滿今䟽文中畧舉其一)</span>瑜伽廣說利行居先略明同事居後此則先略明同事者以利行中若以行勸修與愛語相近若自示行即同事相近同事即是利行利行未必同事此二相近廣略互影耳又次下三昧亦同事故影。</p>
<p style="margin-left:1em">六四攝攝生三昧門竟。</p>
</div>
<div class='div-orig'><p>雅思淵才文中王歌舞談說眾所欣一切世間眾技術譬如幻師無不現。</p>
<p>或為長者邑中主或為賈客商人導或為國王及大臣或作良毉善眾論。</p>
<p>或於曠野作大樹或為良藥眾寶藏或作寶珠隨所求或以正道示眾生。</p>
<p>若見世界始成立眾生未有資身具是時菩薩為工匠為之示現種種業。</p>
<p>不作逼惱眾生物但說利益世間事呪術藥草等眾論如是所有皆能說。</p>
<p>一切仙人殊勝行人天等類同信仰如是難行苦行法菩薩隨應悉能作。</p>
</div>
<div class='div-commentary'><p style="margin-left:1em">第七雅思下十七頌俯同世間三昧門於中三初六身同世間利益眾生若依若正無不示為。</p>
</div>
<div class='div-orig'><p>或作外道出家人或在山林自勤苦或露形體無衣服而於彼眾作師長。</p>
<p>或現邪命種種行習行非法以為勝或現梵志諸威儀於彼眾中為上首。</p>
<p>或受五熱隨日轉或持牛狗及鹿戒或著壞衣奉事火為化是等作導師。</p>
<p>或有示謁諸天廟或復示入恒河水食根果等悉示行於彼常思<span class='corr'>己</span>勝法。</p>
<p>或現蹲踞或翹足或臥草棘及灰上或復臥杵求出離而於彼眾作師首。</p>
<p>如是等類諸外道觀其意解與同事所示苦行世靡堪令彼見<span class='corr'>已</span>皆調伏。</p>
</div>
<div class='div-commentary'><p style="margin-left:1em">次六示同外道救彼邪黨初五別辨後一總結義如別說。</p>
</div>
<div class='div-orig'><p>眾生迷惑稟邪教住於惡見受眾苦為其方便說妙法悉令得解真實諦。</p>
</div>
<div class='div-commentary'><p style="margin-left:1em">三眾生迷惑下五頌明語業大用初一總明次三別顯後一總結。</p>
</div>
<div class='div-orig'><p>或邊呪語說四諦或善密語說四諦或人直語說四諦或天密語說四諦。</p>
<p>分別文字說四諦決定義理說四諦善破於他說四諦非外所動說四諦。</p>
<p>或八部語說四諦或一切語說四諦隨彼所解語言音為說四諦令解脫。</p>
</div>
<div class='div-commentary'><p style="margin-left:1em">次別中云或邊呪語者梵云達邏鼻茶曼達邏鉢底鞞言達邏鼻茶者是南印度中邊國名也此云消融曼達邏者呪也鉢底鞞者句也謂其國人稟性純質凡所出言皆成神呪若隣國侵害不用兵仗但以言破之彼自喪滅故曰消融呪句也或云唯童男童女方得言成呪句餘不得也又天密語等者婆沙七十九說世尊有時為四天王以聖語說四諦二王領解二不能解世尊憐愍故以南印度邊國俗語說四諦二天王中一解一不解世尊憐愍故復以一種篾戾車語說四聖諦時四天王皆得領解<span class='note-inline'>(婆沙七十九者彼云毗奈耶說世尊有時為四天王以南印度邊國俗語說四聖諦謂毉泥迷泥瑜部達縣剌篾戾車語說四聖諦謂摩奢都奢僧攝摩薩縛怛囉毗剌達論引淨名圓音為難下釋有七一云有作是說佛以聖語說四聖諦能令一切所化有情皆得領解何以作此等語說答為滿彼意故彼天欲聞故下並取意引之二復次世尊欲顯於諸言音皆能善解故謂有疑佛不能餘語等三復次有所化者依佛不變形言而得受化有所化者依佛轉變形言而受化者四復有說者佛以一音說四聖諦不能令一切所化有情皆得領解世尊雖有自在神力而於境界不能改越如不能令耳見諸色等通圓音云答不須通非三識故諸讚佛頌言名過實如常在定不睡眠等皆過實也五復次如來言音徧諸聲境隨所欲語皆能作之故復伽陀作如是說六復次佛語輕利速疾轉故故云佛以一音演說法眾生各各隨所解七復次如來言音雖有多種而同有益故說一音釋曰然上七解前三可通後四淺近即彼小乘三藏說故篾戾車者三藏云惡中惡亦云奴中奴皆義翻耳)</span>善破於他者以因明比量等真能破故非外所動者真能立故不為他破。</p>
</div>
<div class='div-orig'><p>所有一切諸佛法皆如是說無不盡知語境界不思議是名說法三昧力。</p>
</div>
<div class='div-commentary'><p style="margin-left:1em">後一偈類結非唯說四諦六度萬行等皆然一心說法得語實性能起隨類之用名三昧力。</p>
<p style="margin-left:1em">七俯同世間三昧門竟。</p>
</div>
<p class='juan'>大方廣佛華嚴經䟽鈔會本第十四之四</p>
<div class='div-w'>
<p class='h2'>音釋</p>
<div class='div-note'>掉<p style="margin-left:1em"><span class='note-inline'>(杜弔切音迢去聲)</span>。</p>
摧殄<p style="margin-left:1em"><span class='note-inline'>(殄徒典切絕也)</span>。</p>
絢煥<p style="margin-left:1em"><span class='note-inline'>(絢許遠切煥音喚絢煥文彩光明貌)</span>。</p>
繒<p style="margin-left:1em"><span class='note-inline'>(疾陵切帛也)</span>。</p>
饑饉<p style="margin-left:1em"><span class='note-inline'>(饑居依切穀不熟也饉渠遴切菜不熟也)</span>。</p>
鬘<p style="margin-left:1em"><span class='note-inline'>(莫班切)</span>。</p>
愜<p style="margin-left:1em"><span class='note-inline'>(苦恊切快也)</span>。</p>
諠憒<p style="margin-left:1em"><span class='note-inline'>(諠兄袁切憒古對切諠憒謂諠譁憒亂也)</span>。</p>
蹲踞<p style="margin-left:1em"><span class='note-inline'>(蹲音存踞音據)</span>。</p>
翹足<p style="margin-left:1em"><span class='note-inline'>(翹渠遙切舉足也)</span>。</p>
吒<p style="margin-left:1em"><span class='note-inline'>(陟嫁切)</span>。</p>
邏<p style="margin-left:1em"><span class='note-inline'>(郎果切)</span>。</p>
鞞<p style="margin-left:1em"><span class='note-inline'>(駢迷切)</span>。</p>
篾戾車<p style="margin-left:1em"><span class='note-inline'>(篾莫結切梵語篾戾車此云邊地)</span>。</p>
犍<p style="margin-left:1em"><span class='note-inline'>(渠焉切)</span>。</p>
鎧<p style="margin-left:1em"><span class='note-inline'>(可亥切甲也)</span>。</p>
[甲*(棄-ㄊ)]<p style="margin-left:1em"><span class='note-inline'>(文甲切)</span>。</p>
</div></div></div>
</div><!-- end of div[@id='body'] -->
</body></html>