<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu214' />
<p class='juan'>大方廣佛華嚴經䟽鈔會本第五十五　刑六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩發十種無下劣心。</p>
</div>
<div class='div-commentary'><p style="margin-left:1em">第七無下劣心即無劣智上既望下無等今望上無劣於十勝事皆決作故名無下劣所以晉經名無怯弱。</p>
</div>
<div class='div-orig'><p>何等為十佛子菩薩摩訶薩作如是念我當降伏一切天魔及其眷屬是為第一無下劣心又作是念我當悉破一切外道及其邪法是為第二無下劣心。</p>
</div>
<div class='div-commentary'><p style="margin-left:1em">十句五對一降魔制外對。</p>
</div>
<div class='div-orig'><p>又作是念我當於一切眾生善言開喻皆令歡喜是為第三無下劣心又作是念我當成滿徧法界一切波羅蜜行是為第四無下劣心。</p>
</div>
<div class='div-commentary'><p style="margin-left:1em">二喜他自滿對。</p>
</div>
<div class='div-orig'><p>又作是念我當積集一切福德藏是為第五無下劣心又作是念無上菩提廣大難成我當修行悉令圓滿是為第六無下劣心。</p>
</div>
<div class='div-commentary'><p style="margin-left:1em">三積福成智對。</p>
</div>
<div class='div-orig'><p>又作是念我當以無上教化無上調伏教化調伏一切眾生是為第七無下劣心又作是念一切世界種種不同我當以無量身成等正覺是為第八無下劣心。</p>
</div>
<div class='div-commentary'><p style="margin-left:1em">四下化上成對上四單辨。</p>
</div>
<div class='div-orig'><p>又作是念我修菩薩行時若有眾生來從我乞手足耳鼻血肉骨髓妻子象馬乃至王位如是一切悉皆能捨不生一念憂悔之心但為利益一切眾生不求果報以大悲為首大慈究竟是為第九無下劣心。</p>
</div>
<div class='div-commentary'><p style="margin-left:1em">五悲智究竟對即是雙行於中九是即智之悲而悲智雙行雖悲而不求果報。</p>
</div>
<div class='div-orig'><p>又作是念三世所有一切諸佛一切佛法一切眾生一切國土一切世間一切三世一切虛空界一切法界一切語言施設界一切寂滅涅槃界。</p>
</div>
<div class='div-commentary'><p style="margin-left:1em">十是即悲之智而權實雙行於中四一列所知。</p>
</div>
<div class='div-orig'><p>如是一切種種諸法我當以一念相應慧悉知悉覺悉見悉證悉修悉斷。</p>
</div>
<div class='div-commentary'><p style="margin-left:1em">二如是下辨能知謂知苦覺妄見理證滅修道斷集。</p>
</div>
<div class='div-orig'><p>然於其中無分別離分別無種種差別無功德無境界。</p>
</div>
<div class='div-commentary'><p style="margin-left:1em">三然於下拂彼知相能知無分別故無功德所知無種種故無境界。</p>
</div>
<div class='div-orig'><p>非有非無非一非二。</p>
</div>
<div class='div-commentary'><p style="margin-left:1em">四非有下會歸中道廣辨雙行於中初二句總辨中道。</p>
</div>
<div class='div-orig'><p>以不二智知一切二以無相智知一切相以無分別智知一切分別以無異智知一切異以無差別智知一切差別以無世間智知一切世間以無世智知一切世以無眾生智知一切眾生以無執著智知一切執著以無住處智知一切住處以無雜染智知一切雜染以無盡智知一切盡。</p>
</div>
<div class='div-commentary'><p style="margin-left:1em">次以不二下境智對明皆以實智知權顯雙行無礙於中異約豎論變異差別約橫辨不同。</p>
</div>
<div class='div-orig'><p>以究竟法界智於一切世界示現身以離言音智示不可說言音以一自性智入於無自性以一境界智現種種境界知一切法不可說而現大自在言說證一切智地為教化調伏一切眾生故於一切世間示現大神通變化是為第十無下劣心。</p>
</div>
<div class='div-commentary'><p style="margin-left:1em">後以究竟法界下即體起用以辨雙行。</p>
</div>
<div class='div-orig'><p>佛子是為菩薩摩訶薩發十種無下劣心若諸菩薩安住此心則得一切最上無下劣佛法。</p>
<p>佛子菩薩摩訶薩於阿耨多羅三藐三菩提有十種如山增上心。</p>
</div>
<div class='div-commentary'><p style="margin-left:1em">第八如山增上心辨高出智由無下劣故萬行逈出難仰其高於勝決作故直趣菩提不可傾動。</p>
</div>
<div class='div-orig'><p>何等為十佛子菩薩摩訶薩常作意勤修一切智法是為第一如山增上心。</p>
</div>
<div class='div-commentary'><p style="margin-left:1em">十中一勤修能證智。</p>
</div>
<div class='div-orig'><p>恒觀一切法本性空無所得是為第二如山增上心。</p>
</div>
<div class='div-commentary'><p style="margin-left:1em">二常觀所證理。</p>
</div>
<div class='div-orig'><p>願於無量劫行菩薩行修一切白淨法以住一切白淨法故知見如來無量智慧是為第三如山增上心。</p>
</div>
<div class='div-commentary'><p style="margin-left:1em">三內修無漏。</p>
</div>
<div class='div-orig'><p>為求一切佛法故等心敬奉諸善知識無異希求無盜法心唯生尊重未曾有意一切所有悉皆能捨是為第四如山增上心。</p>
</div>
<div class='div-commentary'><p style="margin-left:1em">四外近善人為名利為異求從他聞言<span class='corr'>已</span>解為盜法觀佛三昧經說此人墮地獄如箭射後學誡之。</p>
</div>
<div class='div-orig'><p>若有眾生罵辱毀謗打棒屠割苦其形體乃至斷命如是等事悉皆能受終不因此生動亂心生瞋害心亦不退捨大悲弘誓更令增長無有休息何以故菩薩於一切法如實出離捨成就故證得一切諸如來法忍辱柔和<span class='corr'>已</span>自在故是為第五如山增上心。</p>
</div>
<div class='div-commentary'><p style="margin-left:1em">五大忍度生弘誓更增者若薪熾於火。</p>
</div>
<div class='div-orig'><p>菩薩摩訶薩成就增上大功德所謂天增上功德人增上功德色增上功德力增上功德眷屬增上功德欲增上功德王位增上功德自在增上功德福德增上功德智慧增上功德雖復成就如是功德終不於此而生染著所謂不著味不著欲不著財富不著眷屬但深樂法隨法去隨法住隨法趣向隨法究竟以法為依以法為救以法為歸以法為舍守護法愛樂法希求法思惟法佛子菩薩摩訶薩雖復具受種種法樂而常遠離眾魔境界何以故菩薩摩訶薩於過去世發如是心我當令一切眾生皆悉永離眾魔境界住佛境故是為第六如山增上心。</p>
</div>
<div class='div-commentary'><p style="margin-left:1em">六決超魔境由成勝德而不著唯法樂以自資則魔皆為佛境。</p>
</div>
<div class='div-orig'><p>菩薩摩訶薩為求阿耨多羅三藐三菩提<span class='corr'>已</span>於無量阿僧祇劫行菩薩道精勤匪懈猶謂我今始發阿耨多羅三藐三菩提心行菩薩行亦不驚亦不怖亦不畏雖能一念即成阿耨多羅三藐三菩提然為眾生故於無量劫行菩薩行無有休息是為第七如山增上心。</p>
</div>
<div class='div-commentary'><p style="margin-left:1em">七勤勇修行攝論云愚修雖少時怠心疑<span class='corr'>已</span>久佛於無量劫勤勇謂須臾。</p>
</div>
<div class='div-orig'><p>菩薩摩訶薩知一切眾生性不和善難調難度不能知恩不能報恩是故為其發大誓願欲令皆得心意自在所行無礙捨離惡念不於他所生諸煩惱是為第八如山增上心。</p>
</div>
<div class='div-commentary'><p style="margin-left:1em">八不捨惡人。</p>
</div>
<div class='div-orig'><p>菩薩摩訶薩復作是念非他令我發菩提心亦不待人助我修行我自發心集諸佛法誓期自勉盡未來劫行菩薩道成阿耨多羅三藐三菩提是故我今修菩薩行當淨自心亦淨他心當知自境界亦知他境界我當悉與三世諸佛境界平等是為第九如山增上心。</p>
</div>
<div class='div-commentary'><p style="margin-left:1em">九孤標等佛。</p>
</div>
<div class='div-orig'><p>菩薩摩訶薩作如是觀無有一法修菩薩行無有一法滿菩薩行無有一法教化調伏一切眾生無有一法供養恭敬一切諸佛無有一法於阿耨多羅三藐三菩提<span class='corr'>已</span>成今成當成無有一法<span class='corr'>已</span>說今說當說說者及法俱不可得而亦不捨阿耨多羅三藐三菩提願。</p>
</div>
<div class='div-commentary'><p style="margin-left:1em">十權實雙行文中四一正辨雙行。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">二何以下徵釋徵有二意一云修須稱理理既無得願何不捨既不捨願何用觀無進退有妨。</p>
</div>
<div class='div-orig'><p>菩薩求一切法皆無所得如是出生阿耨多羅三藐三菩提。</p>
</div>
<div class='div-commentary'><p style="margin-left:1em">二釋亦二意一云若有所得不得菩提以無得故出生菩提故雖不捨願須觀無得二云無得之法非在得外要求一切法方盡無得之源故欲證無得須不捨菩提之願。</p>
</div>
<div class='div-orig'><p>是故於法雖無所得而勤修習增上善業清淨對治智慧圓滿念念增長一切具足其心於此不驚不怖。</p>
</div>
<div class='div-commentary'><p style="margin-left:1em">三是故已下結成雙行。</p>
</div>
<div class='div-orig'><p>不作是念若一切法皆悉寂滅我有何義求於無上菩提之道是為第十如山增上心。</p>
</div>
<div class='div-commentary'><p style="margin-left:1em">四不作是下顯其離過謂不怖空而不求故。</p>
</div>
<div class='div-orig'><p>佛子是為菩薩摩訶薩於阿耨多羅三藐三菩提十種如山增上心若諸菩薩安住其中則得如來無上大智山王增上心。</p>
<p>佛子菩薩摩訶薩有十種入阿耨多羅三藐三菩提如海智。</p>
</div>
<div class='div-commentary'><p style="margin-left:1em">第九如海智即深廣智非但求升聳峻抑亦智體包含故。</p>
</div>
<div class='div-orig'><p>何等為十所謂入一切無量眾生界是為第一如海智入一切世界而不起分別是為第二如海智知一切虛空界無量無礙普入十方一切差別世界網是為第三如海智菩薩摩訶薩善入法界所謂無礙入不斷入不常入無量入不生入不滅入一切入悉了知故是為第四如海智菩薩摩訶薩於過去未來現在諸佛菩薩法師聲聞獨覺及一切凡夫所集善根<span class='corr'>已</span>集現集當集三世諸佛於阿耨多羅三藐三菩提已成今成當成所有善根三世諸佛說法調伏一切眾生已說今說當說所有善根於彼一切皆悉了知深信隨喜願樂修習無有厭足是為第五如海智菩薩摩訶薩於念念中入過去世不可說劫於一劫中或百億佛出世或千億佛出世或百千億佛出世或無數或無量或無邊或無等或不可數或不可稱或不可思或不可量或不可說或不可說不可說超過算數諸佛世尊出興于世及彼諸佛道場眾會聲聞菩薩說法調伏一切眾生壽命延促法住久近如是一切悉皆明見如一劫一切諸劫皆亦如是其無佛劫所有眾生有於阿耨多羅三藐三菩提種諸善根亦悉了知若有眾生善根熟已於未來世當得見佛亦悉了知如是觀察過去世不可說不可說劫心無厭足是為第六如海智菩薩摩訶薩入未來世觀察分別一切諸劫無量無邊知何劫有佛何劫無佛何劫有幾如來出世一一如來名號何等住何世界世界名何度幾眾生壽命幾時如是觀察盡未來際皆悉了知不可窮盡而無厭足是為第七如海智菩薩摩訶薩入現在世觀察思惟於念念中普見十方無邊品類不可說世界皆有諸佛於無上菩提<span class='corr'>已</span>成今成當成往詣道場菩提樹下坐吉祥草降伏魔軍成阿耨多羅三藐三菩提從此起<span class='corr'>已</span>入於城邑升天宮殿說微妙法轉大法輪示現神通調伏眾生乃至付囑阿耨多羅三藐三菩提法捨於壽命入般涅槃入涅槃已結集法藏令久住世莊嚴佛塔種種供養亦見彼世界所有眾生值佛聞法受持諷誦憶念思惟增長慧解如是觀察普徧十方而於佛法無有錯謬何以故菩薩摩訶薩了知諸佛皆悉如夢而能往詣一切佛所恭敬供養菩薩爾時不著自身不著諸佛不著世界不著眾會不著說法不著劫數然見佛聞法觀察世界入諸劫數無有厭足是為第八如海智菩薩摩訶薩於不可說不可說劫一一劫中供養恭敬不可說不可說無量諸佛示現自身歿此生彼以出過三界一切供具而為供養并及供養菩薩聲聞一切大眾一一如來般涅槃後皆以無上供具供養舍利及廣行惠施滿足眾生佛子菩薩摩訶薩以不可思議心不求報心究竟心饒益心於不可說不可說劫為阿耨多羅三藐三菩提故供養諸佛饒益眾生護持正法開示演說是為第九如海智菩薩摩訶薩於一切佛所一切菩薩所一切法師所一向專求菩薩所說法菩薩所學法菩薩所教法菩薩修行法菩薩清淨法菩薩成熟法菩薩調伏法菩薩平等法菩薩出離法菩薩總持法得此法已受持讀誦分別解<span class='corr'>說</span>無有厭足令無量眾生於佛法中發一切智相應心入真實相於阿耨多羅三藐三菩提得不退轉菩薩如是於不可說不可說劫無有厭足是為第十如海智。</p>
</div>
<div class='div-commentary'><p style="margin-left:1em">十中前四即四無量界後六並佛界無量開出謂五入三世佛善根六七八入三世佛界九供多佛十求多法並顯可知由此因海得入果海。</p>
</div>
<div class='div-orig'><p>佛子是為菩薩摩訶薩十種入阿耨多羅三藐三菩提如海智若諸菩薩安住此法則得一切諸佛無上大智慧海。</p>
</div>
<div class='div-commentary'><p style="margin-left:1em">上來十行位竟。</p>
</div>
<div class='div-orig'><p>佛子菩薩摩訶薩於阿耨多羅三藐三菩提有十種如寶住。</p>
</div>
<div class='div-commentary'><p style="margin-left:1em">大文第四如寶住下二十九門答二十九句問迴向位中行若并無礙總句有三十門古德分三初十一門明向位中行體堅固二從十自在下一十二門明行用自在三從十種遊戲下七門明行德圓備今亦隨次配十迴向於中初有四門明初迴向二三迴向各有二門四五六七各唯一門第八迴向即十無礙九有三門十有四門至文當知今初四門明救護眾生離眾生相迴向位中之行即分為四一明所迴善根二即大願救護三即迴向所為四顯所作成滿今初所住善根可貴圓滿故。</p>
</div>
<div class='div-orig'><p>何等為十佛子菩薩摩訶薩悉能往詣無數世界諸如來所瞻覲頂禮承事供養是為第一如寶住。</p>
</div>
<div class='div-commentary'><p style="margin-left:1em">十中一供事多佛。</p>
</div>
<div class='div-orig'><p>於不思議諸如來所聽聞正法受持憶念不令忘失分別思惟覺慧增長如是所作充滿十方是為第二如寶住。</p>
</div>
<div class='div-commentary'><p style="margin-left:1em">二聞法受持。</p>
</div>
<div class='div-orig'><p>於此剎歿餘處現生而於佛法無所迷惑是為第三如寶住。</p>
</div>
<div class='div-commentary'><p style="margin-left:1em">三自在受生。</p>
</div>
<div class='div-orig'><p>知從一法出一切法而能各各分別演說以一切法種種義究竟皆是一義故是為第四如寶住。</p>
</div>
<div class='div-commentary'><p style="margin-left:1em">四說本末法於中初說從本起末法如無量義從一法生其一法者所謂無相次以一切下攝末歸本釋成上義。</p>
</div>
<div class='div-orig'><p>知厭離煩惱知止息煩惱知防護煩惱知除斷煩惱修菩薩行不證實際究竟到於實際彼岸方便善巧善學所學令往昔願行皆得成滿身不疲倦是為第五如寶住。</p>
</div>
<div class='div-commentary'><p style="margin-left:1em">五知斷自在資粮道厭息加行道防護無間道斷除而不取解脫道證入為異二乘留惑不斷方能究竟斷證故云何不證方便巧學無邊佛法滿昔弘願故如箭射空善筈相拄故。</p>
</div>
<div class='div-orig'><p>知一切眾生心所分別皆無處所而亦說有種種方處雖無分別無所造作為欲調伏一切眾生而有修行而有所作是為第六如寶住。</p>
</div>
<div class='div-commentary'><p style="margin-left:1em">六悲智雙行。</p>
</div>
<div class='div-orig'><p>知一切法皆同一性所謂無性無種種性無無量性無可算數性無可稱量性無色無相若一若多皆不可得而決定了知此是諸佛法此是菩薩法此是獨覺法此是聲聞法此是凡夫法此是善法此是不善法此是世間法此是出世間法此是過失法此是無過失法此是有漏法此是無漏法乃至此是有為法此是無為法是為第七如寶住。</p>
</div>
<div class='div-commentary'><p style="margin-left:1em">七知性相無礙。</p>
</div>
<div class='div-orig'><p>菩薩摩訶薩求佛不可得求菩薩不可得求法不可得求眾生不可得而亦不捨調伏眾生令於諸法成正覺願何以故菩薩摩訶薩善巧觀察知一切眾生分別知一切眾生境界方便化導令得涅槃為欲滿足化眾生願熾然修行菩薩行故是為第八如寶住。</p>
</div>
<div class='div-commentary'><p style="margin-left:1em">八無得之得。</p>
</div>
<div class='div-orig'><p>菩薩摩訶薩知善巧說法示現涅槃為度眾生所有方便一切皆是心想建立非是顛倒亦非虛誑何以故菩薩了知一切諸法三世平等如如不動實際無住不見有一眾生<span class='corr'>已</span>受化今受化當受化亦自了知無所修行無有少法若生若滅而可得者而依於一切法令所願不空是為第九如寶住。</p>
</div>
<div class='div-commentary'><p style="margin-left:1em">九觀空滿願。</p>
</div>
<div class='div-orig'><p>菩薩摩訶薩於不思議無量諸佛一一佛所聞不可說不可說授記法名號各異劫數不同從於一劫乃至不可說不可說劫常如是聞聞<span class='corr'>已</span>修行不驚不怖不迷不感知如來智不思議故如來授記言無二故自身行願殊勝力故隨應受化令成阿耨多羅三藐三菩提滿等法界一切願故是為第十如寶住。</p>
</div>
<div class='div-commentary'><p style="margin-left:1em">十受行無厭於中先正顯後知如來下釋成。</p>
</div>
<div class='div-orig'><p>佛子是為菩薩摩訶薩於阿耨多羅三藐三菩提十種如寶住若諸菩薩安住此法則得諸佛無上大智慧寶。</p>
<p>佛子菩薩摩訶薩發十種如金剛大乘誓願心。</p>
</div>
<div class='div-commentary'><p style="margin-left:1em">第二十種如金剛心即大願救護雖迴向皆願此在初故謂於當作事及現作行皆無齊限要心堅固窮其際故。</p>
</div>
<div class='div-orig'><p>何等為十佛子菩薩摩訶薩作如是念一切諸法無有邊際不可窮盡我當以盡三世智普皆覺了無有遺餘是為第一如金剛大乘誓願心。</p>
</div>
<div class='div-commentary'><p style="margin-left:1em">十中一法門無盡誓願知。</p>
</div>
<div class='div-orig'><p>菩薩摩訶薩又作是念於一毛端處有無量無邊眾生何況一切法界我當皆以無上涅槃而滅度之是為第二如金剛大乘誓願心。</p>
</div>
<div class='div-commentary'><p style="margin-left:1em">二眾生無邊誓願度。</p>
</div>
<div class='div-orig'><p>菩薩摩訶薩又作是念十方世界無量無邊無有齊限不可窮盡我當以諸佛國土最上莊嚴莊嚴如是一切世界所有莊嚴皆悉真實是為第三如金剛大乘誓願心。</p>
</div>
<div class='div-commentary'><p style="margin-left:1em">三嚴剎。</p>
</div>
<div class='div-orig'><p>菩薩摩訶薩又作是念一切眾生無量無邊無有齊限不可窮盡我當以一切善根迴向於彼無上智光照耀於彼是為第四如金剛大乘誓願心。</p>
</div>
<div class='div-commentary'><p style="margin-left:1em">四迴向。</p>
</div>
<div class='div-orig'><p>菩薩摩訶薩又作是念一切諸佛無量無邊無有齊限不可窮盡我當以所種善根迴向供養悉令周徧無所闕少然後我當成阿耨多羅三藐三菩提是為第五如金剛大乘誓願心。</p>
</div>
<div class='div-commentary'><p style="margin-left:1em">五供佛上三願成佛果上五皆約當成並橫論無畔。</p>
</div>
<div class='div-orig'><p>佛子菩薩摩訶薩見一切佛聞所說法生大歡喜不著自身不著佛身解如來身非實非虛非有非無非性非無性非色非無色非相非無相非生非滅實無所有亦不壞有何以故不可以一切性相而取著故是為第六如金剛大乘誓願心。</p>
</div>
<div class='div-commentary'><p style="margin-left:1em">次二約其現作皆豎說無際謂六見聞無著。</p>
</div>
<div class='div-orig'><p>佛子菩薩摩訶薩或被眾生訶罵毀呰撾打楚撻或截手足或割耳鼻或挑其目或級其頭如是一切皆能忍受終不因此生恚害心於不可說不可說無央數劫修菩薩行攝受眾生恒無廢捨何以故菩薩摩訶薩已善觀察一切諸法無有二相心不動亂能捨自身忍其苦故是為第七如金剛大乘誓願心。</p>
</div>
<div class='div-commentary'><p style="margin-left:1em">七安忍不亂斬首為級上二誓斷煩惱。</p>
</div>
<div class='div-orig'><p>佛子菩薩摩訶薩又作是念未來世劫無量無邊無有齊限不可窮盡我當盡彼劫於一世界行菩薩道教化眾生如一世界盡法界虛空界一切世界悉亦如是而心不驚不怖不畏何以故為菩薩道法應如是為一切眾生而修行故是為第八如金剛大乘誓願心。</p>
</div>
<div class='div-commentary'><p style="margin-left:1em">後三亦約當成謂八徧於時處修行二利。</p>
</div>
<div class='div-orig'><p>佛子菩薩摩訶薩又作是念阿耨多羅三藐三菩提以心為本心若清淨則能圓滿一切善根於佛菩提必得自在欲成阿耨多羅三藐三菩提隨意即成若欲除斷一切取緣住一向道我亦能得而我不斷為欲究竟佛菩提故亦不即證無上菩提何以故為滿本願盡一切世界行菩薩行化眾生故是為第九如金剛大乘誓願心。</p>
</div>
<div class='div-commentary'><p style="margin-left:1em">九以心要成無際大行。</p>
</div>
<div class='div-orig'><p>佛子菩薩摩訶薩知佛不可得菩提不可得菩薩不可得一切法不可得眾生不可得心不可得行不可得過去不可得未來不可得現在不可得一切世間不可得有為無為不可得菩薩如是寂靜住甚深住寂滅住無諍住無言住無二住無等住自性住如理住解脫住涅槃住實際住。</p>
</div>
<div class='div-commentary'><p style="margin-left:1em">十即寂起用於中三一悟寂。</p>
</div>
<div class='div-orig'><p>而亦不捨一切大願不捨薩婆若心不捨菩薩行不捨教化眾生不捨諸波羅蜜不捨調伏眾生不捨承事諸佛不捨演說諸法不捨莊嚴世界。</p>
</div>
<div class='div-commentary'><p style="margin-left:1em">二而亦下起用。</p>
</div>
<div class='div-orig'><p>何以故菩薩摩訶薩發大願故雖復了達一切法相大慈悲心轉更增長無量功德皆具修行於諸眾生心不捨離。</p>
</div>
<div class='div-commentary'><p style="margin-left:1em">三何以下釋成於中有三重徵釋初番意云所以即寂而用者由本願智不捨悲故。</p>
</div>
<div class='div-orig'><p>何以故一切諸法皆無所有凡夫愚迷不知不覺我當令彼悉得開悟於諸法性分明照了。</p>
</div>
<div class='div-commentary'><p style="margin-left:1em">次番云所以智不捨悲者智亦為物故。</p>
</div>
<div class='div-orig'><p>何以故一切諸佛安住寂滅而以大悲心於諸世間說法教化曾無休息我今云何而捨大悲。</p>
</div>
<div class='div-commentary'><p style="margin-left:1em">後番徵意云何以要此雙行者釋有二義一諸佛皆爾故。</p>
</div>
<div class='div-orig'><p>又我先發廣大誓願心發決定利益一切眾生心發積集一切善根心發安住善巧迴向心發出生甚深智慧心發含受一切眾生心發於一切眾生平等心作真實語不虛誑語願與一切眾生無上大法願不斷一切諸佛種性今一切眾生未得解脫未成正覺未具佛法大願未滿云何而欲捨離大悲是為第十如金剛大乘誓願心。</p>
</div>
<div class='div-commentary'><p style="margin-left:1em">二又我下我先願然故。</p>
</div>
<div class='div-orig'><p>佛子是為菩薩摩訶薩發十種如金剛大乘誓願心若諸菩薩安住此法則得如來金剛性無上大神通智。</p>
<p>佛子菩薩摩訶薩有十種大發起。</p>
</div>
<div class='div-commentary'><p style="margin-left:1em">第三十種發起即是迴向所為發起令現前故。</p>
</div>
<div class='div-orig'><p>何等為十佛子菩薩摩訶薩作如是念我當供養恭敬一切諸佛是為第一大發起又作是念我當長養一切菩薩所有善根是為第二大發起又作是念我當於一切如來般涅槃後莊嚴佛塔以一切華一切鬘一切香一切塗香一切末香一切衣一切蓋一切幢一切旛而供養之受持守護彼佛正法是為第三大發起。</p>
</div>
<div class='div-commentary'><p style="margin-left:1em">十中前六自分初三福業大。</p>
</div>
<div class='div-orig'><p>又作是念我當教化調伏一切眾生令得阿耨多羅三藐三菩提是為第四大發起又作是念我當以諸佛國土無上莊嚴而以莊嚴一切世界是為第五大發起又作是念我當發大悲心為一眾生於一切世界一一各盡未來際劫行菩薩行如為一眾生為一切眾生悉亦如是皆令得佛無上菩提乃至不生一念疲懈是為第六大發起。</p>
</div>
<div class='div-commentary'><p style="margin-left:1em">次三化業大嚴土亦為攝生故。</p>
</div>
<div class='div-orig'><p>又作是念彼諸如來無量無邊我當於一如來所經不思議劫恭敬供養如於一如來於一切如來悉亦如是是為第七大發起菩薩摩訶薩又作是念彼諸如來滅度之後我當為一一如來所有舍利各起寶塔其量高廣與不可說諸世界等造佛形像亦復如是於不可思議劫以一切寶幢旛蓋香華衣服而為供養不生一念厭倦之心為成就佛法故為供養諸佛故為教化眾生故為護持正法開示演說故是為第八大發起。</p>
</div>
<div class='div-commentary'><p style="margin-left:1em">後四勝進七八勝進攝福。</p>
</div>
<div class='div-orig'><p>菩薩摩訶薩又作是念我當以此善根成無上菩提得入一切諸如來地與一切如來體性平等是為第九大發起菩薩摩訶薩復作是念我當成正覺<span class='corr'>已</span>於一切世界不可說劫演說正法示現不可思議自在神通身語及意不生疲倦不離正法以佛力所持故為一切眾生勤行大願故大慈為首故大悲究竟故達無相法故住真實語故證一切法皆寂滅故知一切眾生悉不可得而亦不違諸業所作故與三世佛同一體故周徧法界虛空界故通達諸法無相故成就不生不滅故具足一切佛法故以大願力調伏眾生作大佛事無有休息是為第十大發起。</p>
</div>
<div class='div-commentary'><p style="margin-left:1em">後二勝進起化謂九證體十起用。</p>
</div>
<div class='div-orig'><p>佛子是為菩薩摩訶薩十種大發起若諸菩薩安住此法則不斷菩薩行具足如來無上大智。</p>
<p>佛子菩薩摩訶薩有十種究竟大事何等為十所謂恭敬供養一切如來究竟大事隨所念眾生悉能救護究竟大事專求一切佛法究竟大事積集一切善根究竟大事思惟一切佛法究竟大事滿足一切誓願究竟大事成就一切菩薩行究竟大事奉事一切善知識究竟大事往詣一切世界諸如來所究竟大事聞持一切諸佛正法究竟大事是為十若諸菩薩安住此法則得阿耨多羅三藐三菩提大智慧究竟事。</p>
</div>
<div class='div-commentary'><p style="margin-left:1em">第四究竟大事即所作成滿十句可知。</p>
</div>
<div class='div-orig'><p>佛子菩薩摩訶薩有十種不壞信何等為十所謂於一切佛不壞信於一切佛法不壞信於一切聖僧不壞信於一切菩薩不壞信於一切善知識不壞信於一切眾生不壞信於一切菩薩大願不壞信於一切菩薩行不壞信於恭敬供養一切諸佛不壞信於菩薩巧密方便教化調伏一切眾生不壞信是為十若諸菩薩安住此法則得諸佛無上大智慧不壞信。</p>
</div>
<div class='div-commentary'><p style="margin-left:1em">第二不壞信下二門明不壞迴向中行此門正明不壞十句義如前說。</p>
</div>
<div class='div-orig'><p>佛子菩薩摩訶薩有十種得授記何等為十所謂內有甚深解得授記能隨順起菩薩諸善根得授記修廣大行得授記現前得授記不現前得授記因自心證菩提得授記成就忍得授記教化調伏眾生得授記究竟一切劫數得授記一切菩薩行自在得授記是為十若諸菩薩安住此法則於一切諸佛所而得授記。</p>
</div>
<div class='div-commentary'><p style="margin-left:1em">二十種受記即迴向行成十中一解會佛心二具解脫分善三大行<span class='corr'>已</span>修此三多約三賢四五約對面不對面法華云其不在此會汝當為宣說等六初地證如七八地成忍八九地具調化方九十地三大劫滿十等覺<span class='corr'>已</span>入重玄故云自在如記慈氏等若約行布此位但有前五因便餘來若約圓融並通斯十。</p>
</div>
<div class='div-orig'><p>佛子菩薩摩訶薩有十種善根迴向菩薩由此能以一切善根悉皆迴向何等為十所謂以我善根同善知識願如是成就莫別成就以我善根同善知識心如是成就莫別成就以我善根同善知識行如是成就莫別成就以我善根同善知識善根如是成就莫別成就以我善根同善知識平等如是成就莫別成就以我善根同善知識念如是成就莫別成就以我善根同善知識清淨如是成就莫別成就以我善根同善知識所住如是成就莫別成就以我善根同善知識成滿如是成就莫別成就以我善根同善知識不壞如是成就莫別成就是為十若諸菩薩安住此法則得無上善根迴向。</p>
</div>
<div class='div-commentary'><p style="margin-left:1em">第三十種善根迴向下二門明等一切佛迴向中行此門正明等佛佛為真善知識同即等義十中心即悲智為心平等契理餘各一義皆云同者同一體故不見二相故標云由此能以一切善根皆悉迴向。</p>
</div>
<div class='div-orig'><p>佛子菩薩摩訶薩有十種得智慧何等為十所謂於施自在得智慧深解一切佛法得智慧入如來無邊智得智慧於一切問答中能斷疑得智慧入於智者義得智慧深解一切如來於一切佛法中言音善巧得智慧深解於諸佛所種少善根必能滿足一切白淨法獲如來無量智得智慧成就菩薩不思議住得智慧於一念中悉能往詣不可說佛剎得智慧覺一切佛菩提入一切法界聞持一切佛所說法深入一切如來種種莊嚴言音得智慧是為十若諸菩薩安住此法則得一切諸佛無上現證智。</p>
</div>
<div class='div-commentary'><p style="margin-left:1em">二得智慧亦迴向行成故彼文云住此三昧入深清淨智慧境界等故。</p>
</div>
<div class='div-orig'><p>佛子菩薩摩訶薩有十種發無量無邊廣大心何等為十所謂於一切諸佛所發無量無邊廣大心觀一切眾生界發無量無邊廣大心觀一切剎一切世一切法界發無量無邊廣大心觀察一切法皆如虛空發無量無邊廣大心觀察一切菩薩廣大行發無量無邊廣大心正念三世一切諸佛發無量無邊廣大心觀不思議諸業果報發無量無邊廣大心嚴淨一切佛剎發無量無邊廣大心徧入一切諸佛大會發無量無邊廣大心觀察一切如來妙音發無量無邊廣大心是為十若諸菩薩安住此心則得一切佛法無量無邊廣大智慧海。</p>
</div>
<div class='div-commentary'><p style="margin-left:1em">第四十種廣大心明至一切處迴向中行無量無邊故無不至境既無量無邊心如境而廣大。</p>
</div>
<div class='div-orig'><p>佛子菩薩摩訶薩有十種伏藏何等為十所謂知一切法是起功德行藏知一切法是正思惟藏知一切法是陀羅尼照明藏知一切法是辯才開演藏知一切法是不可說善覺真實藏知一切佛自在神通是觀察示現藏知一切法是善巧出生平等藏知一切法是常見一切諸佛藏知一切不思議劫是善了皆如幻住藏知一切諸佛菩薩是發生歡喜淨信藏是為十若諸菩薩安住此法則得一切諸佛無上智慧法藏悉能調伏一切眾生。</p>
</div>
<div class='div-commentary'><p style="margin-left:1em">第五十種伏藏即無盡功德藏迴向中行於一切法蘊斯十義故名為藏即法而觀惑者不見故名為伏一切各十是無盡功德矣。</p>
</div>
<div class='div-orig'><p>佛子菩薩摩訶薩有十種律儀何等為十所謂於一切佛法不生誹謗律儀於一切佛所信樂心不可壞律儀於一切菩薩所起尊重恭敬律儀於一切善知識所終不捨愛樂心律儀於一切聲聞獨覺不生憶念心律儀遠離一切退菩薩道律儀不起一切損害眾生心律儀修一切善根皆令究竟律儀於一切魔悉能降伏律儀於一切波羅蜜皆令滿足律儀是為十若諸菩薩安住此法則得無上大智律儀。</p>
</div>
<div class='div-commentary'><p style="margin-left:1em">第六十種律儀即隨順堅固一切善根迴向中行彼約行首故廣就施以明善根今約行本略辨律儀善根皆順平等之理實通一切故第八云一切善根皆令究竟究竟即順堅固義通明十句攝善饒益無所不具通一切善居然可知。</p>
</div>
<div class='div-orig'><p>佛子菩薩摩訶薩有十種自在何等為十所謂命自在於不可說劫住壽命故心自在智慧能入阿僧祇諸三昧故資具自在能以無量莊嚴莊嚴一切世界故業自在隨時受報故受生自在於一切世界示現受生故解自在於一切世界見佛充滿故願自在隨欲隨時於諸剎中成正覺故神力自在示現一切大神變故法自在示現無邊諸法門故智自在於念念中示現如來十力無畏成正覺故是為十若諸菩薩安住此法則得圓滿一切諸佛諸波羅蜜智慧神力菩提自在。</p>
</div>
<div class='div-commentary'><p style="margin-left:1em">第七十自在即平等隨順一切眾生迴向中行具十自在能隨順故十自在如八地辨。</p>
</div>
<p class='juan'>大方廣佛華嚴經䟽鈔會本第五十五</p>
<div class='div-w'>
<p class='h2'>音釋</p>
<div class='div-note'>骨髓<p style="margin-left:1em"><span class='note-inline'>(髓息委切骨中脂也)</span>。</p>
屠割<p style="margin-left:1em"><span class='note-inline'>(屠音徒割古達切)</span>。</p>
錯謬<p style="margin-left:1em"><span class='note-inline'>(錯七各切誤也謬靡幼切差也)</span>。</p>
呰<p style="margin-left:1em"><span class='note-inline'>(將几切口毀也)</span>。</p>
撾<p style="margin-left:1em"><span class='note-inline'>(陟瓜切捶也)</span>。</p>
撻<p style="margin-left:1em"><span class='note-inline'>(他達切打也)</span>。</p>
截<p style="margin-left:1em"><span class='note-inline'>(昨結切斷也)</span>。</p>
挑<p style="margin-left:1em"><span class='note-inline'>(吐彫切抉也)</span>。</p>
薩婆若<p style="margin-left:1em"><span class='note-inline'>(梵語也此云一切智若爾者切)</span>。</p>
筈<p style="margin-left:1em"><span class='note-inline'>(古活切箭受弦虛也)</span>。</p>
</div></div></div>
</div><!-- end of div[@id='body'] -->
</body></html>