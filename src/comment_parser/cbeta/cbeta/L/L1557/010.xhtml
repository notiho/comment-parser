<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu31' />大方廣佛華嚴經䟽鈔會本第十　假六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時普賢菩薩復告大眾言諸佛子彼離垢燄藏香水海東。</p>
</div>
<div class='div-commentary'><p style="margin-left:1em">第三大叚從第十經去明十海所管之海一海各管不可說佛剎塵數現文但各說十即為百海亦有剎種及所持剎十海即為十段但記次前十海之名此文居然易了十段中一一有二謂先標能管之海以定方。</p>
</div>
<div class='div-orig'><p>次有香水海名變化微妙身此海中有世界種名善布差別方。</p>
<p>次有香水海名金剛眼幢世界種名莊嚴法界橋。</p>
<p>次有香水海名種種蓮華妙莊嚴世界種名恒出十方變化。</p>
<p>次有香水海名無間寶王輪世界種名寶蓮華莖密雲。</p>
<p>次有香水海名妙香燄普莊嚴世界種名毗盧遮那變化行。</p>
<p>次有香水海名寶末閻浮幢世界種名諸佛護念境界。</p>
<p>次有香水海名一切色熾然光世界種名最勝光徧照。</p>
<p>次有香水海名一切莊嚴具境界世界種名寶燄燈。</p>
</div>
<div class='div-commentary'><p style="margin-left:1em">後次有下列所管之海次第於所管中各有三節初從能管海邊隣次列九唯第一段九中闕一。</p>
</div>
<div class='div-orig'><p>如是等不可說佛剎微塵數香水海。</p>
</div>
<div class='div-commentary'><p style="margin-left:1em">二如是等下總結一海所管之大數。</p>
</div>
<div class='div-orig'><p>其最近輪圍山香水海名玻瓈地世界種名常放光明以世界海清淨劫音聲為體。</p>
</div>
<div class='div-commentary'><p style="margin-left:1em">三其最近下廣說最近輪圍一海於中文皆有二初舉海種名體。</p>
</div>
<div class='div-orig'><p>此中最下方有世界名可愛樂淨光幢佛剎微塵數世界圍繞純一清淨佛號最勝三昧精進慧。</p>
</div>
<div class='div-commentary'><p style="margin-left:1em">第二此中最下方下所持之剎亦皆二十重於中超間文有四節一舉下層。</p>
</div>
<div class='div-orig'><p>此上過十佛剎微塵數世界與金剛幢世界齊等有世界名香莊嚴幢十佛剎微塵數世界圍繞純一清淨佛號無障礙法界燈。</p>
</div>
<div class='div-commentary'><p style="margin-left:1em">二超至第十等金剛幢者即中央香海剎種中第十重剎。</p>
</div>
<div class='div-orig'><p>此上過三佛剎微塵數世界與娑婆世界齊等有世界名放光藏佛號徧法界無障礙慧明。</p>
</div>
<div class='div-commentary'><p style="margin-left:1em">三更超至第十三者以等此中央娑婆故。</p>
</div>
<div class='div-orig'><p>此上過七佛剎微塵數世界至此世界種最上方有世界名最勝身香二十佛剎微塵數世界圍繞純一清淨佛號覺分華。</p>
</div>
<div class='div-commentary'><p style="margin-left:1em">四更至第二十重者以最上故言最上者剎種最上若云二十重最上何以得此最上之名設不欲繁文何以不加乃至最上耶然超間者意存略故云齊等者恐失次故又上下橫豎皆相當故又此隨所管海有不可說皆望本能管之海方面一道布列故下但云此海之外不言右旋等。</p>
</div>
<div class='div-orig'><p>諸佛子彼無盡光明輪香水海外。</p>
<p>次有香水海名具足妙光世界種名徧無垢次有香水海名光耀蓋世界種名無邊普莊嚴。</p>
<p>次有香水海名妙寶莊嚴世界種名香摩尼軌度形。</p>
<p>次有香水海名出佛音聲世界種名善建立莊嚴。</p>
<p>次有香水海名香幢須彌藏世界種名光明徧滿。</p>
<p>次有香水海名栴檀妙光明世界種名華燄輪。</p>
<p>次有香水海名風力持世界種名寶燄雲幢次有香水海名帝釋身莊嚴世界種名真珠藏。</p>
<p>次有香水海名平坦嚴淨世界種名毗瑠璃末種種莊嚴。</p>
<p>如是等不可說佛剎微塵數香水海。</p>
<p>其最近輪圍山香水海名妙樹華世界種名出生諸方廣大剎以一切佛摧伏魔音為體此中最下方有世界名燄炬幢佛號世間功德海。</p>
<p>此上過十佛剎微塵數世界與金剛幢世界齊等有世界名出生寶佛號師子力寶雲。</p>
<p>此上與娑婆世界齊等有世界名衣服幢佛號一切智海王。</p>
<p>於此世界種最上方有世界名寶瓔珞師子光明佛號善變化蓮華幢。</p>
<p>諸佛子彼金剛燄光明香水海外。</p>
<p>次有香水海名一切莊嚴具瑩飾幢世界種名清淨行莊嚴。</p>
<p>次有香水海名一切寶華光耀海世界種名功德相莊嚴。</p>
<p>次有香水海名蓮華開敷世界種名菩薩摩尼冠莊嚴。</p>
<p>次有香水海名妙寶衣服世界種名淨珠輪次有香水海名可愛華徧照世界種名百光雲照耀。</p>
<p>次有香水海名徧虛空大光明世界種名寶光普照。</p>
<p>次有香水海名妙華莊嚴幢世界種名金月眼瓔珞。</p>
<p>次有香水海名真珠香海藏世界種名佛光明。</p>
<p>次有香水海名寶輪光明世界種名善化現佛境界光明。</p>
<p>如是等不可說佛剎微塵數香水海。</p>
<p>其最近輪圍山香水海名無邊輪莊嚴底世界種名無量方差別以一切國土種種言說音為體。</p>
<p>此中最下方有世界名金剛華蓋佛號無盡相光明普門音。</p>
<p>此上過十佛剎微塵數世界有世界與金剛幢世界齊等名出生寶衣幢佛號福德雲大威勢。</p>
<p>此上與娑婆世界齊等有世界名眾寶具妙莊嚴佛號勝慧海。</p>
<p>於此世界種最上方有世界名日光明衣服幢佛號智日蓮華雲。</p>
<p>諸佛子彼帝青寶莊嚴香水海外。</p>
<p>次有香水海名阿修羅宮殿世界種名香水光所持。</p>
<p>次有香水海名寶師子莊嚴世界種名徧示十方一切寶。</p>
<p>次有香水海名宮殿色光明雲世界種名寶輪妙莊嚴。</p>
<p>次有香水海名出大蓮華世界種名妙莊嚴徧照法界。</p>
<p>次有香水海名燈燄妙眼世界種名徧觀察十方變化。</p>
<p>次有香水海名不思議莊嚴輪世界種名十方光明普名稱。</p>
<p>次有香水海名寶積莊嚴世界種名燈光照耀。</p>
<p>次有香水海名清淨寶光明世界種名須彌無能為礙風。</p>
<p>次有香水海名寶衣欄楯世界種名如來身光明。</p>
<p>如是等不可說佛剎微塵數香水海。</p>
<p>其最近輪圍山香水海名樹莊嚴幢世界種名安住帝網以一切菩薩智地音聲為體。</p>
<p>此中最下方有世界名妙金色佛號香燄勝威光。</p>
<p>此上過十佛剎微塵數世界與金剛幢世界齊等有世界名摩尼樹華佛號無礙普現。</p>
<p>此上與娑婆世界齊等有世界名毗瑠璃妙莊嚴佛號法自在堅固慧。</p>
<p>於此世界種最上方有世界名梵音妙莊嚴佛號蓮華開敷光明王。</p>
<p>諸佛子彼金剛輪莊嚴底香水海外。</p>
<p>次有香水海名化現蓮華處世界種名國土平正。</p>
<p>次有香水海名摩尼光世界種名徧法界無迷惑。</p>
<p>次有香水海名眾妙香日摩尼世界種名普現十方。</p>
<p>次有香水海名恒納寶流世界種名普行佛言音。</p>
<p>次有香水海名無邊深妙音世界種名無邊方差別。</p>
<p>次有香水海名堅實積聚世界種名無量處差別。</p>
<p>次有香水海名清淨梵音世界種名普清淨莊嚴。</p>
<p>次有香水海名栴檀欄楯音聲藏世界種名逈出幢。</p>
<p>次有香水海名妙香寶王光莊嚴世界種名普現光明力。</p>
</div>
<div class='div-commentary'><p style="margin-left:1em">第五金剛輪莊嚴底香海所管但列九海而結文及最近輪圍之海九行許經諸梵本中皆同此闕凖前後例此必定有第十海所管近輪圍海所持二十重剎內最初文云此中最下方有香水海名因陀羅華藏者從香字至藏字並長由前已說香水海故前諸海中無此例故縱依海無過在文不便前第一海所管中九海闕一今此長者多是梵本脫漏後人注之誤書相似貝葉耳餘並可知十海次第但觀次前䟽文不俟重舉。</p>
</div>
<div class='div-orig'><p>諸佛子彼蓮華因陀羅網香水海外。</p>
<p>次有香水海名銀蓮華妙莊嚴世界種名普徧行。</p>
<p>次有香水海名毗瑠璃竹密燄雲世界種名普出十方音。</p>
<p>次有香水海名十方光燄聚世界種名恒出變化分布十方。</p>
<p>次有香水海名出現真金摩尼幢世界種名金剛幢相。</p>
<p>次有香水海名平等大莊嚴世界種名法界勇猛旋。</p>
<p>次有香水海名寶華叢無盡光世界種名無邊淨光明。</p>
<p>次有香水海名妙金幢世界種名演說微密處。</p>
<p>次有香水海名光影徧照世界種名普莊嚴次有香水海名寂音世界種名現前垂布。</p>
<p>如是等不可說佛剎微塵數香水海。</p>
<p>其最近輪圍山香水海名密燄雲幢世界種名一切光莊嚴以一切如來道場眾會音為體。</p>
<p>於此最下方有世界名淨眼莊嚴佛號金剛月徧照十方。</p>
<p>此上過十佛剎微塵數世界與金剛幢世界齊等有世界名蓮華德佛號大精進善覺慧此上與娑婆世界齊等有世界名金剛密莊嚴佛號娑羅王幢。</p>
<p>此上過七佛剎微塵數世界有世界名淨海莊嚴佛號威德絕倫無能制伏。</p>
<p>諸佛子彼積集寶香藏香水海外。</p>
<p>次有香水海名一切寶光明徧照世界種名無垢稱莊嚴。</p>
<p>次有香水海名眾寶華開敷世界種名虛空相。</p>
<p>次有香水海名吉祥幄徧照世界種名無礙光普莊嚴。</p>
<p>次有香水海名栴檀樹華世界種名普現十方旋。</p>
<p>次有香水海名出生妙色寶世界種名勝幢周徧行。</p>
<p>次有香水海名普生金剛華世界種名現不思議莊嚴。</p>
<p>次有香水海名心王摩尼輪嚴飾世界種名示現無礙佛光明。</p>
<p>次有香水海名積集寶瓔珞世界種名淨除疑。</p>
<p>次有香水海名真珠輪普莊嚴世界種名諸佛願所流。</p>
<p>如是等不可說佛剎微塵數香水海。</p>
<p>其最近輪圍山香水海名閻浮檀寶藏輪世界種名普音幢以入一切智門音聲為體。</p>
<p>此中最下方有世界名華蘂燄佛號精進施此上過十佛剎微塵數世界與金剛幢世界齊等有世界名蓮華光明幢佛號一切功德最勝心王。</p>
<p>此上過三佛剎微塵數世界與娑婆世界齊等有世界名十力莊嚴佛號善出現無量功德王。</p>
<p>於此世界種最上方有世界名摩尼香山幢佛號廣大善眼淨除疑。</p>
<p>諸佛子彼寶莊嚴香水海外。</p>
<p>次有香水海名持須彌光明藏世界種名出生廣大雲。</p>
<p>次有香水海名種種莊嚴大威力境界世界種名無礙淨莊嚴。</p>
<p>次有香水海名密布寶蓮華世界種名最勝燈莊嚴。</p>
<p>次有香水海名依止一切寶莊嚴世界種名日光明網藏。</p>
<p>次有香水海名眾多嚴淨世界種名寶華依處。</p>
<p>次有香水海名極聰慧行世界種名最勝形莊嚴。</p>
<p>次有香水海名持妙摩尼峰世界種名普淨虛空藏。</p>
<p>次有香水海名大光徧照世界種名帝青炬光明。</p>
<p>次有香水海名可愛摩尼珠充滿徧照世界種名普吼聲。</p>
<p>如是等不可說佛剎微塵數香水海。</p>
<p>其最近輪圍山香水海名出帝青寶世界種名周徧無差別以一切菩薩震吼聲為體。</p>
<p>此中最下方有世界名妙勝藏佛號最勝功德慧。</p>
<p>此上過十佛剎微塵數世界與金剛幢世界齊等有世界名莊嚴相佛號超勝大光明。</p>
<p>此上與娑婆世界齊等有世界名瑠璃輪普莊嚴佛號須彌燈。</p>
<p>於此世界種最上方有世界名華幢海佛號無盡變化妙慧雲。</p>
<p>諸佛子彼金剛寶聚香水海外。</p>
<p>次有香水海名崇飾寶埤堄世界種名秀出寶幢。</p>
<p>次有香水海名寶幢莊嚴世界種名現一切光明。</p>
<p>次有香水海名妙寶雲世界種名一切寶莊嚴光明徧照。</p>
<p>次有香水海名寶樹華莊嚴世界種名妙華間飾。</p>
<p>次有香水海名妙寶衣莊嚴世界種名光明海。</p>
<p>次有香水海名寶樹峰世界種名寶燄雲。</p>
<p>次有香水海名示現光明世界種名入金剛無所礙。</p>
<p>次有香水海名蓮華普莊嚴世界種名無邊岸海淵。</p>
<p>次有香水海名妙寶莊嚴世界種名普示現國土藏。</p>
<p>如是等不可說佛剎微塵數香水海。</p>
<p>其最近輪圍山香水海名不可壞海世界種名妙輪間錯蓮華場以一切佛力所出音為體。</p>
<p>此中最下方有世界名最妙香佛號變化無量塵數光。</p>
<p>此上過十佛剎微塵數世界與金剛幢世界齊等有世界名不思議差別莊嚴門佛號無量智。</p>
<p>此上與娑婆世界齊等有世界名十方光明妙華藏佛號師子眼光燄雲。</p>
<p>於此最上方有世界名海音聲佛號水天光燄門。</p>
<p>諸佛子彼天城寶堞香水海外。</p>
<p>次有香水海名燄輪赫奕光世界種名不可說種種莊嚴。</p>
<p>次有香水海名寶塵路世界種名普入無量旋。</p>
<p>次有香水海名具一切莊嚴世界種名寶光徧照。</p>
<p>次有香水海名布眾寶網世界種名安布深密。</p>
<p>次有香水海名妙寶莊嚴幢世界種名世界海明了音。</p>
<p>次有香水海名日宮清淨影世界種名徧入因陀羅網。</p>
<p>次有香水海名一切鼓樂美妙音世界種名圓滿平正。</p>
<p>次有香水海名種種妙莊嚴世界種名淨密光燄雲。</p>
<p>次有香水海名周徧寶燄燈世界種名隨佛本願種種形。</p>
<p>如是等不可說佛剎微塵數香水海。</p>
<p>其最近輪圍山香水海名積集瓔珞衣世界種名化現妙衣以三世一切佛音聲為體。</p>
<p>此中最下方有香水海名因陀羅華藏世界名發生歡喜佛剎微塵數世界圍繞純一清淨佛號堅悟智。</p>
<p>此上過十佛剎微塵數世界與金剛幢世界齊等有世界名寶網莊嚴十佛剎微塵數世界圍繞純一清淨佛號無量歡喜光。</p>
<p>此上過三佛剎微塵數世界與娑婆世界齊等有世界名寶蓮華師子座十三佛剎微塵數世界圍繞佛號最清淨不空聞。</p>
<p>此上過七佛剎微塵數世界至此世界種最上方有世界名寶色龍光明二十佛剎微塵數世界圍繞純一清淨佛號徧法界普照明諸佛子如是十不可說佛剎微塵數香水海中有十不可說佛剎微塵數世界種。</p>
</div>
<div class='div-commentary'><p style="margin-left:1em">第三總略結釋文分為五一總結都數謂一海各管一不可說十海即有十不可說一海一種是以數同。</p>
</div>
<div class='div-orig'><p>皆依現一切菩薩形摩尼王幢莊嚴蓮華住。</p>
</div>
<div class='div-commentary'><p style="margin-left:1em">二皆依下結海種所依謂即是前能持剎海本大蓮華彼名種種光明蘂香幢今此乃云現菩薩形等者是此一華隨義異名有此用故與前最中海底名同以中間海底即此大華之體中受總稱故取大華體名或是譯者之誤。</p>
</div>
<div class='div-orig'><p>各各莊嚴際無有間斷各各放寶色光明各各光明雲而覆其上各各莊嚴具各各劫差別各各佛出現各各演法海各各眾生徧充滿各各十方普趣入各各一切佛神力所加持。</p>
</div>
<div class='div-commentary'><p style="margin-left:1em">三各各下結種異門此與前釋剎種章及世界成就中十相參大同。</p>
</div>
<div class='div-orig'><p>此一一世界種中一切世界依種種莊嚴住遞相接連成世界網。</p>
</div>
<div class='div-commentary'><p style="margin-left:1em">四此一一下結種中之剎言成世界網者一一世界猶如網孔遞相接連如以網持橫豎交絡皆悉相當如天珠網。</p>
</div>
<div class='div-orig'><p>於華藏莊嚴世界海種種差別周徧建立。</p>
</div>
<div class='div-commentary'><p style="margin-left:1em">五於華藏下結歸華藏即建立之處。</p>
<p style="margin-left:1em">上來雙釋二章長行竟。</p>
</div>
<div class='div-orig'><p>爾時普賢菩薩欲重宣其義承佛威力而說頌言。</p>
<p>華藏世界海法界等無別莊嚴極清淨安住於虛空。</p>
</div>
<div class='div-commentary'><p style="margin-left:1em">第二重頌總有一百一偈分二初一明華藏自體初句標名次句不壞分量即同真性次句具德莊嚴末句無礙安住。</p>
</div>
<div class='div-orig'><p>此世界海中剎種難思議一一皆自在各各無雜亂。</p>
</div>
<div class='div-commentary'><p style="margin-left:1em">餘一百偈頌所持剎網於中二初九頌能持剎種餘頌所持諸剎初中初一頌參而不雜。</p>
</div>
<div class='div-orig'><p>華藏世界海剎種善安布殊形異莊嚴種種相不同。</p>
</div>
<div class='div-commentary'><p style="margin-left:1em">次一安布行列。</p>
</div>
<div class='div-orig'><p>諸佛變化音種種為其體隨其業力見剎種妙嚴飾須彌山城網水旋輪圓形廣大蓮華開彼彼互圍繞山幢樓閣形旋轉金剛形如是不思議廣大諸剎種。</p>
</div>
<div class='div-commentary'><p style="margin-left:1em">次一剎種體嚴次二辨形。</p>
</div>
<div class='div-orig'><p>大海真珠燄光網不思議如是諸剎種悉在蓮華住。</p>
</div>
<div class='div-commentary'><p style="margin-left:1em">次一依住。</p>
</div>
<div class='div-orig'><p>一一諸剎種光網不可說光中現眾剎普徧十方海一切諸剎種所有莊嚴具國土悉入中普見無有盡。</p>
</div>
<div class='div-commentary'><p style="margin-left:1em">次二方所趣入。</p>
</div>
<div class='div-orig'><p>剎種不思議世界無邊際種種妙嚴好皆由大仙力。</p>
</div>
<div class='div-commentary'><p style="margin-left:1em">後一佛力加持。</p>
</div>
<div class='div-orig'><p>一切剎種中世界不思議。</p>
</div>
<div class='div-commentary'><p style="margin-left:1em">第二頌種所持剎九十一偈多頌結文但一二不同謂體及形餘皆同也大分十叚第一有二十八頌明剎異由因緣即結中各各眾生徧充滿下云種種眾生居故及各各佛力所加持至文當見第二有二頌顯剎微細即結中各各普趣入第三十頌明世界體性結文即無義見前經第四五頌明世界各各莊嚴具第五五頌明各各莊嚴際無間斷此二如結名第六有十頌明世界形狀義見上文第七二頌明各各劫差別第八有八偈明各各佛出現此二亦如結名第九有十頌光明有無即各各放寶光明及各各光明雲覆第十有十一頌明音聲善惡即各各演法海今初為二初半偈標章種種多端故曰難思。</p>
</div>
<div class='div-orig'><p>或成或有壞或有已壞滅。</p>
<p>譬如林中葉有生亦有落如是剎種中世界有成壞譬如依樹林種種果差別如是依剎種種種眾生住譬如種子別生果各殊異業力差別故眾生剎不同。</p>
</div>
<div class='div-commentary'><p style="margin-left:1em">餘偈廣釋難思之相於中分二前九偈半喻顯後十八偈法說前中分三初三偈半明由染因剎有成壞初一偈半明種則長時剎有成壞次一偈剎種雖一居剎有殊後偈結歸業種。</p>
</div>
<div class='div-orig'><p>譬如心王寶隨心見眾色眾生心淨故得見清淨剎譬如大龍王興雲徧虛空如是佛願力出生諸國土如幻師呪術能現種種事眾生業力故國土不思議。</p>
</div>
<div class='div-commentary'><p style="margin-left:1em">次有三偈明由淨因一淨心因二佛願通因緣後一明淨業因。</p>
</div>
<div class='div-orig'><p>譬如眾繢像畫師之所作如是一切剎心畫師所成眾生身各異隨心分別起如是剎種種莫不皆由業譬如見導師種種色差別隨眾生心行見諸剎亦然。</p>
</div>
<div class='div-commentary'><p style="margin-left:1em">後三通結染淨因一隨心染淨因二分別起業因即以正喻依亦是以因喻緣心即是因招異熟果果之麤妙蓋由業緣三一偈雙明心業行即業故亦喻眾生同處異見<span class='note-inline'>(以正喻依者以眾生身喻種種剎故亦是以因喻緣者故下六地云業為田識為種謂心即名言種為親因緣名之為因業如增上緣名之為緣餘如䟽釋三有一偈者標也行即是業故釋也以心顯故不釋謂隨其心淨則佛土淨是由心異見剎不同若行十善則見命不中天生於大富梵行之國是隨業異見剎不同此即雙舉因緣亦雙明王所亦喻眾生同處異見者佛本無二見銀見金剎本是一見淨見穢故螺髻所見如第六天宮身子所見邱陵坑坎)</span>。</p>
</div>
<div class='div-orig'><p>一切諸剎際周布蓮華網種種相不同莊嚴悉清淨彼諸蓮華網剎網所安住種種莊嚴事種種眾生居。</p>
</div>
<div class='div-commentary'><p style="margin-left:1em">後十八偈法說中分三初六明染淨次四明成壞後八明苦樂今初分二前二顯淨相不同。</p>
</div>
<div class='div-orig'><p>或有剎土中險惡不平坦由眾生煩惱於彼如是見雜染及清淨無量諸剎種隨眾生心起菩薩力所持或有剎土中雜染及清淨斯由業力起菩薩之所化有剎放光明離垢寶所成種種妙嚴飾諸佛令清淨。</p>
</div>
<div class='div-commentary'><p style="margin-left:1em">後四對因以辯於中初一唯染由煩惱故次二通染淨心業通善惡故屬於菩薩及眾生故後一唯淨以屬佛故。</p>
</div>
<div class='div-orig'><p>一一剎種中劫燒不思議所現雖敗惡其處常堅固由眾生業力出生多剎土依止於風輪及以水輪住世界法如是種種見不同而實無有生亦復無滅壞一一心念中出生無量剎以佛威神力悉見淨無垢。</p>
</div>
<div class='div-commentary'><p style="margin-left:1em">二有四偈顯成壞中初一麤壞細存壞由惡業存由二因一約佛二善業者故法華云我淨土不毀天人常充滿然滅雖不俱而起必同處雖曰同處而恒相無故難思也<span class='note-inline'>(初一麤壞細存者所現雖敗惡即麤壞也是變化土其處常堅固細存也即自他受用土畧屬經文下出所以壞由惡業者法華云是諸罪眾生以惡業因緣過阿僧祗刧不聞三寶名存由二因者標也一約佛者即自受用土二善業者即他受用兼變化淨以業不同同處見異故法華云諸有修功德柔和質直者則皆見我身在此而說法故法華下引證我淨土不毀證自受用成上約佛天人常充滿證他受用等成上善業如次證上故義引經文若具引者經云眾生見刧盡大火所燒時我此土安隱天人常充滿園林諸堂閣種種寶莊嚴寶樹多華果眾生所遊樂諸天擊天鼓常作眾伎樂雨曼陀羅華散佛及大眾我淨土不毀而眾見燒盡憂怖諸苦惱如是悉充滿即云是諸罪眾生等次云諸有修功德等然滅雖不俱下釋成上義結歸難思即叡公意一滅一存故曰不俱不離滅處有存故曰起必同處如人於餓鬼火處見水餓鬼於人水處見火雖曰同處者滅中無存存中無滅亦如羅剎宮殿與人宮殿同在一處互不相見他受用土亦復如是若自受用故是遍周不即三界不離三界故法華云不如三界見於三界若法性土又起滅常如故難思者結釋經文刧燒不思議謂不可作存滅染淨而思矣)</span>次偈業存處立次偈世相不同性無生滅<span class='note-inline'>(世相不同等者以法性土對他受用及變化土也)</span>後偈結歸因緣內由心變則染淨萬差外假佛緣于何不淨。</p>
</div>
<div class='div-orig'><p>有剎泥土成其體甚堅硬黑暗無光照惡業者所居有剎金剛成雜染大憂怖苦多而樂少薄福之所處或有用鐵成或以赤銅作石山險可畏罪惡者充滿。</p>
</div>
<div class='div-commentary'><p style="margin-left:1em">三八偈明苦樂中三初三總相約剎論苦樂。</p>
</div>
<div class='div-orig'><p>剎中有地獄眾生苦無救常在黑暗中燄海所燒然或復有畜生種種醜陋形由其自惡業常受諸苦惱或見閻羅界飢渴所煎逼登上大火山受諸極重苦。</p>
</div>
<div class='div-commentary'><p style="margin-left:1em">次三約一剎中有三惡趣。</p>
</div>
<div class='div-orig'><p>或有諸剎土七寶所合成種種諸宮殿斯由淨業得汝應觀世間其中人與天淨業果成就隨時受快樂。</p>
</div>
<div class='div-commentary'><p style="margin-left:1em">後二明人天樂。</p>
</div>
<div class='div-orig'><p>一一毛孔中億剎不思議種種相莊嚴未曾有迫隘眾生各各業世界無量種於中取著生受苦樂不同。</p>
</div>
<div class='div-commentary'><p style="margin-left:1em">第二一一毛下二偈顯剎微細初偈舉果後偈對因以辯。</p>
</div>
<div class='div-orig'><p>有剎眾寶成常放無邊光金剛妙蓮華莊嚴淨無垢有剎光為體依止光輪住金色栴檀香燄雲普照明有剎月輪成香衣悉周布於一蓮華內菩薩皆充滿有剎眾寶成色相無諸垢譬如天帝網光明恒照耀有剎香為體或是金剛華摩尼光影形觀察甚清淨或有難思剎華旋所成就化佛皆充滿菩薩普光明或有清淨剎悉是眾華樹妙枝布道場蔭以摩尼雲有剎淨光照金剛華所成有是佛化音無邊列成網有剎如菩薩摩尼妙寶冠或有如座形從化光明出或是栴檀末或是眉間光或佛光中音而成斯妙剎。</p>
</div>
<div class='div-commentary'><p style="margin-left:1em">第三十偈明體性中亦兼餘義隨釋可知。</p>
</div>
<div class='div-orig'><p>或見清淨剎以一光莊嚴或見多莊嚴種種皆奇妙或用十國土妙物作嚴飾或以千土中一切為莊校或以億剎物莊嚴於一土種種相不同皆如影像現不可說土物莊嚴於一剎各各放光明如來願力起或有諸國土願力所淨治一切莊嚴中普見眾剎海。</p>
</div>
<div class='div-commentary'><p style="margin-left:1em">第四五頌明莊嚴。</p>
</div>
<div class='div-orig'><p>諸修普賢願所得清淨土三世剎莊嚴一切於中現佛子汝應觀剎種威神力未來諸國土如夢悉令見十方諸世界過去國土海咸於一剎中現像猶如化三世一切佛及以其國土於一剎種中一切悉觀見一切佛神力塵中現眾土種種悉明見如影無真實。</p>
</div>
<div class='div-commentary'><p style="margin-left:1em">第五有五偈明莊嚴際中攝三世嚴故無間斷結歸佛故一塵普見。</p>
</div>
<div class='div-orig'><p>或有眾多剎其形如大海或如須彌山世界不思議有剎善安住其形如帝網或如樹林形諸佛滿其中或作寶輪形或有蓮華狀八隅[備-用+冉]眾飾種種悉清淨或有如座形或復有三隅或如佉勒迦城郭梵王身或如天主髻或有如半月或如摩尼山或如日輪形或有世界形譬如香海旋或作光明輪佛昔所嚴淨或有輪輞形或有壇墠形或如佛毫相肉髻廣長眼或有如佛手或如金剛杵或如燄山形菩薩悉周徧或如師子形或如海蚌形無量諸色相體性各差別於一剎種中剎形無有盡皆由佛願力護念得安住。</p>
</div>
<div class='div-commentary'><p style="margin-left:1em">第六或有眾多剎下十偈明剎形差別。</p>
</div>
<div class='div-orig'><p>有剎住一劫或住於十劫乃至過百千國土微塵數或於一劫中見剎有成壞或無量無數乃至不思議。</p>
</div>
<div class='div-commentary'><p style="margin-left:1em">第七二偈明剎住時分。</p>
</div>
<div class='div-orig'><p>或有剎有佛或有剎無佛或有唯一佛或有無量佛國土若無佛他方世界中有佛變化來為現諸佛事歿天與降神處胎及出生降魔成正覺轉無上法輪隨眾生心樂示現種種相為轉妙法輪悉應其根欲一一佛剎中一佛出興世經於億千歲演說無上法眾生非法器不能見諸佛若有心樂者一切處皆見一一剎土中各有佛興世一切剎中佛億數不思議此中一一佛現無量神變悉徧於法界調伏眾生海。</p>
</div>
<div class='div-commentary'><p style="margin-left:1em">第八有八偈明佛出多少文並可知。</p>
</div>
<div class='div-orig'><p>有剎無光明黑暗多恐懼苦觸如刀劒見者自酸毒或有諸天光或有宮殿光或日月光明剎網難思議有剎自光明或樹放淨光未曾有苦惱眾生福力故或有山光明或有摩尼光或以燈光照悉眾生業力或有佛光明菩薩滿其中有是蓮華光燄色甚嚴好有剎華光照有以香水照塗香燒香照皆由淨願力有以雲光照摩尼蚌光照佛神力光照能宣悅意聲或以寶光照或金剛燄照淨音能遠震所至無眾苦或有摩尼光或是嚴具光或道場光明照耀眾會中佛放大光明化佛滿其中其光普照觸法界悉周徧。</p>
</div>
<div class='div-commentary'><p style="margin-left:1em">第九十偈光明有無初一無後九有。</p>
</div>
<div class='div-orig'><p>有剎甚可畏嘷呌大苦聲其聲極酸楚聞者生厭怖地獄畜生道及以閻羅處是濁惡世界恒出憂苦聲。</p>
</div>
<div class='div-commentary'><p style="margin-left:1em">第十有十一頌剎中音聲善惡初二惡道唯惡。</p>
</div>
<div class='div-orig'><p>或有國土中常出可樂音悅意順其教斯由淨業得或有國土中恒聞帝釋音或聞梵天音一切世主音或有諸剎土雲中出妙聲寶海摩尼樹及樂音徧滿。</p>
</div>
<div class='div-commentary'><p style="margin-left:1em">次三人天通善惡。</p>
</div>
<div class='div-orig'><p>諸佛圓光內化聲無有盡及菩薩妙音周聞十方剎不可思議國普轉法輪聲願海所出聲修行妙音聲三世一切佛出生諸世界名號皆具足音聲無有盡或有剎中聞一切佛力音地度及無量如是法皆演普賢誓願力億剎演妙音其音若雷震住劫亦無盡佛於清淨國示現自在音十方法界中一切無不聞。</p>
</div>
<div class='div-commentary'><p style="margin-left:1em">後六佛菩薩善而非惡正顯各各演說法海也。</p>
</div>
<p class='juan'>大方廣佛華嚴經䟽鈔會本第十</p>
<div class='div-w'>
<p class='h2'>音釋</p>
<div class='div-note'>軌度<p style="margin-left:1em"><span class='note-inline'>(軌居洧切度徒故切軌度法判也)</span>。</p>
幄<p style="margin-left:1em"><span class='note-inline'>(乙角切大帷也)</span>。</p>
埤堄<p style="margin-left:1em"><span class='note-inline'>(埤匹詣切堄研計切埤堄城上女墻也)</span>。</p>
繢像<p style="margin-left:1em"><span class='note-inline'>(繢黃外切綵畫也)</span>。</p>
硬<p style="margin-left:1em"><span class='note-inline'>(魚孟切堅也)</span>。</p>
醜陋<p style="margin-left:1em"><span class='note-inline'>(醜齒九切可惡也陋郎豆切鄙惡也)</span>。</p>
迫隘<p style="margin-left:1em"><span class='note-inline'>(迫博陌切狹也隘烏廨切陋也)</span>。</p>
海蚌<p style="margin-left:1em"><span class='note-inline'>(蚌部項切蜃屬海蛤也)</span>。</p>
歿<p style="margin-left:1em"><span class='note-inline'>(音沒終也)</span>。</p>
嘷呌<p style="margin-left:1em"><span class='note-inline'>(嘷乎刀切咆也呌吉弔切直聲呼也)</span>。</p>
</div></div></div>
</div><!-- end of div[@id='body'] -->
</body></html>