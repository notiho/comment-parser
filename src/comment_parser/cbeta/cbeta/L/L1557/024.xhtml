<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu101' />
<p class='juan'>大方廣佛華嚴經疏鈔會本第二十三之一　土八</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu102' />
<div class='div-orig'><p class="head1">兜率宮中偈讚品第二十四</p>
</div>
<div class='div-commentary'><p style="margin-left:1em">初來意者前明化主赴感今明助化讚揚及顯位體所依故次來也。</p>
<p style="margin-left:1em">二釋名者謂十方菩薩於此宮中讚佛實德故受斯名通二種釋如第三會。</p>
<p style="margin-left:1em">三宗趣者集眾放光偈讚為宗為說迴向為趣。</p>
</div>
<div class='div-orig'><p>爾時佛神力故。</p>
</div>
<div class='div-commentary'><p style="margin-left:1em">四釋文亦三初集眾二放光三偈讚初中二先明集因謂佛神力。</p>
</div>
<div class='div-orig'><p>十方各有一大菩薩。</p>
</div>
<div class='div-commentary'><p style="margin-left:1em">二十方下眾集於中文二先明此會後如此世界下結通今初長分十段一總舉上首。</p>
</div>
<div class='div-orig'><p>一一各與萬佛剎微塵數諸菩薩俱。</p>
</div>
<div class='div-commentary'><p style="margin-left:1em">二眷屬數。</p>
</div>
<div class='div-orig'><p>從萬佛剎微塵數國土外諸世界中來詣佛所。</p>
</div>
<div class='div-commentary'><p style="margin-left:1em">三來處遠近位增數增故各一萬。</p>
</div>
<div class='div-orig'><p>其名曰金剛幢菩薩堅固幢菩薩勇猛幢菩薩光明幢菩薩智幢菩薩寶幢菩薩精進幢菩薩離垢幢菩薩星宿幢菩薩法幢菩薩。</p>
</div>
<div class='div-commentary'><p style="margin-left:1em">四主菩薩名同名幢者略有五義一高出義表三賢位極故二建立義大悲大智建立眾生及菩提故三歸向義謂大悲攝生智願攝善歸向菩提及實際故四摧殄義如猛將幢降伏一切諸魔軍故五滅怖畏義如帝釋幢不怖惑業故異名即表十向行體至偈當明<span class='note-inline'>(幢者略有五義者刊定有七今略其二言一高出二建立下施幢旛中皆有其文一高出者亦云高顯顯即顯現亦出義也下經願一切眾生建高顯幢然智慧燈普照世間二建立者下經云願一切眾生立堅固幢悉能摧殄一切魔業刊定七中一堅固義二滅恐怖義三歸向義四建立義五高顯義六摧殄義七不為他壞義今以堅固即不為他壞凖上引經即建立中攝又他不壞在滅怖中攝涅槃三十一云修戒定慧如帝釋幢不移轉故故略其二謂不為他壞及堅固義三歸向義者列眾中有如燈幢為眾所歸四摧殄者七十八云菩提心者如猛將幢降伏一切諸魔軍故五滅怖者智論二十四明修八念能除恐怖八念者於六念上更加息怨於念三寶中引經證云佛告諸比丘釋提桓因與阿修羅國在大陣中時告諸天眾汝與阿修羅國時設有恐怖當念我七寶幢恐怖即滅若不念我幢當念伊舍那天子（帝釋左靣天王）寶幢恐怖即除若不念伊舍那寶幢當念婆樓那天子（帝釋右靣天王）寶幢恐怖即除以是故知幢為滅怖畏義)</span>。</p>
</div>
<div class='div-orig'><p>所從來國謂妙寶世界妙樂世界妙銀世界妙金世界妙摩尼世界妙金剛世界妙波頭摩世界妙優鉢羅世界妙栴檀世界妙香世界。</p>
</div>
<div class='div-commentary'><p style="margin-left:1em">五所從來剎皆稱妙者迴向之力微善彌於法界故其別名即表十向所修法門一救護眾生離眾生相最可貴故二得不壞信常樂因故三等佛白淨故四如金徧至諸色像故五出用無盡如摩尼故六善根堅固如金剛故七隨順眾生不染塵故八真如之因如水生華最為勝故九如白栴檀能去熱惱之縛著故十如彼香氣能普周故故下文慈氏座前燒一丸香彌滿法界即其事也<span class='note-inline'>(慈氏座前等者即六十七經優鉢羅華長者經云善男子兜率天中有香名先陀婆於一生所繫菩薩座前燒其一丸興大香雲徧覆法界普雨一切諸供養具供養一切諸佛菩薩是也)</span>。</p>
</div>
<div class='div-orig'><p>各於佛所淨修梵行所謂無盡幢佛風幢佛解脫幢佛威儀幢佛明相幢佛常幢佛最勝幢佛自在幢佛梵幢佛觀察幢佛。</p>
</div>
<div class='div-commentary'><p style="margin-left:1em">六本所事佛同名幢義不異菩薩別名即表修十向智亦表當位之果謂一救護之心不可盡故成無盡佛二如空中風不住不壞故三等佛解脫故四四威儀中無不至故五明了功德相故六常能隨順善根故七隨順眾生善最勝故八同於真如得自在故九淨無垢染不縛著故十觀察即是入法界故。</p>
</div>
<div class='div-orig'><p>其諸菩薩至佛所<span class='corr'>已</span>頂禮佛足。</p>
</div>
<div class='div-commentary'><p style="margin-left:1em">七其諸<span class='corr'>已</span>下至<span class='corr'>已</span>修敬。</p>
</div>
<div class='div-orig'><p>以佛神力即化作妙寶藏師子之座寶網彌覆周帀徧滿諸菩薩眾隨所來方各於其上結跏趺坐。</p>
</div>
<div class='div-commentary'><p style="margin-left:1em">八以佛神力下善住威儀座體云妙寶者十住以慧光徧照故以毘盧遮那藏為體十行以行淨離垢故以蓮華藏為體今十向大悲處於生死普該萬法不拘乎一故座體直云妙寶不限色類以教行徧周籠攝眾生加以寶網彌覆其上。</p>
</div>
<div class='div-orig'><p>其身悉放百千億那由他阿僧祇清淨光明此無量光皆從菩薩清淨心寶離眾過惡大願所起顯示一切諸佛自在清淨之法以諸菩薩平等願力能普救護一切眾生一切世間之所樂見見者不虛悉得調伏。</p>
</div>
<div class='div-commentary'><p style="margin-left:1em">九其身悉放下放光利物此位多辨悲智救物故復辨此於中初光體次此無量下辨光因即圓淨迴向心後顯示下略示光業一智敬上業二悲救下業。</p>
</div>
<div class='div-orig'><p>其菩薩眾悉<span class='corr'>已</span>成就無量功德所謂徧遊一切諸佛國土無所障礙見無依止清淨法身以智慧身現無量身徧往十方承事諸佛入於諸佛無量無邊不可思議自在之法住於無量一切智門以智光明善了諸法於諸法中得無所畏隨所演說窮未來際辯才無盡以大智慧開總持門慧眼清淨入深法界智慧境界無有邊際究竟清淨猶若虛空。</p>
</div>
<div class='div-commentary'><p style="margin-left:1em">十其菩薩眾下略讚勝德有十一句初總餘別別中十門一神通門二入證門三以智下依智修福四入於下上入果用五住於下住善決擇六於諸下四辯無盡七智開總持八慧眼見性九智慧徧知十究竟離障。</p>
</div>
<div class='div-orig'><p>如此世界兜率天宮諸菩薩眾如是來集十方一切兜率天宮悉有如是名號菩薩而來集會所從來國諸佛名號亦皆同等無有差別。</p>
</div>
<div class='div-commentary'><p style="margin-left:1em">結通可知。</p>
</div>
<div class='div-orig'><p>爾時世尊從兩膝輪。</p>
</div>
<div class='div-commentary'><p style="margin-left:1em">第二爾時世尊下放光文分四別一放光處言膝輪者位漸高故又表迴因向果等有屈申進趣之相故又悲智相導屈申無住故。</p>
</div>
<div class='div-orig'><p>放百千億那由他光明。</p>
</div>
<div class='div-commentary'><p style="margin-left:1em">二放百千下光數。</p>
</div>
<div class='div-orig'><p>普照十方盡法界虛空界一切世界。</p>
</div>
<div class='div-commentary'><p style="margin-left:1em">三普照下光照分齊。</p>
</div>
<div class='div-orig'><p>彼諸菩薩皆見於此佛神變相此諸菩薩亦見於彼一切如來神變之相。</p>
</div>
<div class='div-commentary'><p style="margin-left:1em">四彼諸下光所作業謂令彼此互相見故於中分三初正明彼此相見二如是下釋見所由三如是等下結德所屬。</p>
</div>
<div class='div-orig'><p>如是菩薩皆與毘盧遮那如來於往昔時同種善根修菩薩行。</p>
</div>
<div class='div-commentary'><p style="margin-left:1em">二中由二因故見一宿因同行故。</p>
</div>
<div class='div-orig'><p>悉<span class='corr'>已</span>悟入諸佛自在甚深解脫得無差別法界之身入一切土而無所住見無量佛悉往承事於一念中周行法界自在無礙心意清淨如無價寶無量無數諸佛如來常加護念共與其力到於究竟第一彼岸恒以淨念住無上覺念念恒入一切智處以小入大以大入小皆得自在通達無礙<span class='corr'>已</span>得佛身與佛同住獲一切智從一切智而生其身一切如來所行之處悉能隨入開闡無量智慧法門到金剛幢大智彼岸獲金剛定斷諸疑惑<span class='corr'>已</span>得諸佛自在神通普於一切十方國土教化調伏百千萬億無數眾生於一切數雖無所著善能修學成就究竟方便安立一切諸法。</p>
</div>
<div class='div-commentary'><p style="margin-left:1em">二悉<span class='corr'>已</span>下現德圓滿故文有二十句束為十對一離障成身對二入剎近佛對三用速心淨對四外護內證對五能覺所覺對謂一切智處是所覺故六用廣證深對身即智身同住法界及大悲故七得智生身對身即應身八行深解廣對九智極定深對此位中顯名金剛幢對金剛定即菩提智十得通立法對由得通故調化無數由離數故而能安立數有二種一數量數二色心有為皆名為數今文具二謂由不著一多能立一切故不著於有能安立故即真俗鎔融謂世俗幻有之相相本自空勝義真空之理理常自有有是空有非常有斯有未曾不空空是有空非斷空此空何嘗不有有空空有體一名殊名殊故真俗互乖迢然不雜體一故空有相順冥然不二一與不一不即不離鎔融無礙菩薩智契其源所以雖逈絕無寄而善修安立<span class='note-inline'>(一離障成身對者以交易故䟽不指經今當指之二入一切土下入剎對三於一念中下是四無量無[婁*殳]下是五恒以淨念下是六以大入小下是七獲一切智下是八一切如來下是九到金剛幢下是十<span class='corr'>已</span>得諸佛自在下是由離[婁*殳]下釋立法謂世俗下別示真俗鎔融之相相從緣生舉體即空理非斷滅故常自有然有三意此上第一當體以明二有是空有下明二諦交徹成一即有是空即空是有三有空空有結成鎔融即仁王云於諦常自二於解常自一通達此無二真入第一義也從菩薩智契下結成能立)</span>。</p>
</div>
<div class='div-orig'><p>如是等百千億那由他不可說無盡清淨三世一切無量功德藏諸菩薩眾皆來集會在於佛所因光所見一切佛所悉亦如是。</p>
</div>
<div class='div-commentary'><p style="margin-left:1em">三結德所屬謂無盡德屬於此會菩薩及光中所見也。</p>
</div>
<div class='div-orig'><p>爾時金剛幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第三偈讚中十菩薩即為十段亦十方如次皆先標說人及說儀式今初東方金剛幢者此是會主名含總別總顯迴向不出悲智金剛者堅利也即悲之智二乘實際不能壞堅也斷難斷惑利也故文云智慧到彼岸即智之悲愛見不能動堅也無所不救利也故文中徧剎利生<span class='note-inline'>(即悲下二雙出悲智為金剛義)</span>七十八云譬如金剛唯從金剛處及金處生非餘寶處生菩提心金剛亦復如是唯從大悲救護眾生金剛處一切智智殊勝境界金處而生非餘眾生善根處生故知金剛不獨喻智攻般若者不得此意但以標名獨將金剛喻於般若不觀文中悲濟九類而無所度悲智相導方為真實不共般若智者應知別名即是救護眾生悲也離眾生相智也義不殊總說頌儀式頻見上文<span class='note-inline'>(故知金剛下四結彈以今古諸師皆唯般若喻金剛故不觀文中下成上失意以金剛經具悲智為金剛故彼經云佛告須菩提諸菩薩摩訶薩應如是降伏其心所有一切眾生之類若卵生若胎生若濕生若化生若有色若無色若有想若無想若非有想若非無想我皆令入無餘涅槃而滅度之（悲濟九類也）如是滅度無量無[婁*殳]無邊眾生實無眾生得滅度者等（大智而無所度也）故䟽結云悲智雙運)</span>。</p>
</div>
<div class='div-orig'><p>如來不出世亦無有涅槃以本大願力示現自在法是法難思議非心所行處智慧到彼岸乃見諸佛境。</p>
</div>
<div class='div-commentary'><p style="margin-left:1em">正顯頌文十頌歎佛寂用無礙德大分為二初八讚佛勝德後二結勸修行今初分三初五偈寂而常用次一偈用而常寂後二無礙自在今初分三初二偈無生滅而示生滅於中前偈就法正顯後偈寄對顯深以依體起用體用無礙故難思議又心有心相動不能行故難思議智無智相名到彼岸方見佛境。</p>
</div>
<div class='div-orig'><p>色身非是佛音聲亦復然亦不離色聲見佛神通力少智不能知諸佛實境界久修清淨業於此乃能了。</p>
</div>
<div class='div-commentary'><p style="margin-left:1em">次二偈非色聲而現色聲亦前偈就法正顯後偈寄對顯深少智謂權小久修謂圓機素習見聞故能了實。</p>
</div>
<div class='div-orig'><p>正覺無來處去亦無所從清淨妙色身神力故顯現。</p>
</div>
<div class='div-commentary'><p style="margin-left:1em">後一頌明無來去而示來去覺處即現不從方來迷處自無不從此去以神力故示有來去然從神力中來即無來矣。</p>
</div>
<div class='div-orig'><p>無量世界中示現如來身廣說微妙法其心無所著。</p>
</div>
<div class='div-commentary'><p style="margin-left:1em">二用常寂中三句用末句寂。</p>
</div>
<div class='div-orig'><p>智慧無邊際了達一切法普入於法界示現自在力眾生及諸法了達皆無礙普現眾色像徧於一切剎。</p>
</div>
<div class='div-commentary'><p style="margin-left:1em">三無礙自在中初偈了事理無礙起用自在後偈了生法無礙起用自在可知。</p>
</div>
<div class='div-orig'><p>欲求一切智速成無上覺應以淨妙心修習菩提行若有見如來如是威神力當於最勝尊供養勿生疑。</p>
</div>
<div class='div-commentary'><p style="margin-left:1em">後二偈結勸中初偈勸修智進行後偈勸修福斷疑。</p>
</div>
<div class='div-orig'><p>爾時堅固幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第二南方堅固者表不壞迴向故菩提心堅固觀佛無厭故。</p>
</div>
<div class='div-orig'><p>如來勝無比甚深不可說出過言語道清淨如虛空汝觀人師子自在神通力<span class='corr'>已</span>離於分別而令分別見導師為開演甚深微妙法以是因緣故現此無比身。</p>
</div>
<div class='div-commentary'><p style="margin-left:1em">十頌多明如來為物所依德於中分二初三讚佛勝德後七勸修辨益前中初頌明佛體離言次偈無相現相後偈現相所因。</p>
</div>
<div class='div-orig'><p>此是大智慧諸佛所行處若欲了知者常應親近佛。</p>
</div>
<div class='div-commentary'><p style="margin-left:1em">後七中舉修有益即顯佛德深玄文中分三初偈指德勸依即結前生後。</p>
</div>
<div class='div-orig'><p>意業常清淨供養諸如來終無疲厭心能入於佛道具無盡功德堅住菩提心以是疑網除觀佛無厭足通達一切法是乃真佛子此人能了知諸佛自在力。</p>
</div>
<div class='div-commentary'><p style="margin-left:1em">次三示能入者令物思齊各先舉行後彰行益。</p>
</div>
<div class='div-orig'><p>廣大智所說欲為諸法本應起勝希望志求無上覺若有尊敬佛念報於佛恩彼人終不離一切諸佛住何有智慧人於佛得見聞不修清淨願履佛所行道。</p>
</div>
<div class='div-commentary'><p style="margin-left:1em">後三正勸進修然夫進修畧有五法謂欲精進念巧慧一心初偈明欲次偈辨念後偈巧慧前二正明後一反顯一心精進攝在志求之中<span class='note-inline'>(然夫進修等者釋此三偈自有二重一約五法即智論文天台取之為二十五方便此第五五止觀具云謂前二十法雖[備-用+冉]若無樂欲希慕（一）身心苦䇿（二）念想（三）方便（四）一心決志者（五）止觀無由現前釋曰上即反釋下順釋云若能欣慕無厭（一）曉夜匪懈（二）念念相續（三）善得其意（四）一心無異（五）此人能進前路一心喻[舟*召]柁巧慧如點頭三種如篙櫓若少一事則不安穩無此五法事禪尚難何况理定)</span>又慈氏論引醍醐喻經共說九善謂一切法欲為根本作意所生觸所集起受所引攝以念為主定為上首慧為最勝解脫為堅固出離為後邊有前未必有後有後定須有前是故先說欲為其本下二句揀非惡欲為勝希望<span class='note-inline'>(又慈氏論下第二九因釋也即瑜伽論從人名論是其造故醍醐喻經即涅槃經經有五味從牛出乳至於醍醐醍醐喻大般涅槃故事即三十八經明三十七品根本是欲因名明觸攝取名受增名善思主名為念尊名為定勝名智慧實名解脫畢竟名為大般涅槃廣如經說今即瑜伽引經故經論無違欲為根本者起希望故作意所生者[婁*殳]數警覺故觸所集起者和心心所對勝境故受所引攝者領在心故以念為主者常名記故定為上首者心澄寂故慧為最勝者擇善惡故解脫為堅固者息纏縛故出離為後邊者覺道滿故從有前下總結釋)</span>次偈上半念主下半作意後偈反釋初句慧勝次句觸集及受次句定及解脫後句出離<span class='note-inline'>(次句觸集及受者即於佛得見聞見佛聞法皆是觸對見聞必領在心也次句定及解脫者修即心定澄寂也清淨為解脫可知後句履佛行道即<span class='corr'>已</span>出離覺道滿故)</span>。</p>
</div>
<div class='div-orig'><p>爾時勇猛幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第三西方菩薩淨心智力見佛盡源等一切佛故名勇猛。</p>
</div>
<div class='div-orig'><p>譬如明淨眼因日覩眾色淨心亦復然佛力見如來如以精進力能盡海源底智力亦如是得見無量佛。</p>
</div>
<div class='div-commentary'><p style="margin-left:1em">十頌分二前六明感應道交見佛聞法後四令捨偽求真拂見聞相故此一段總顯如來見聞弘益之德前中前五各上半喻下半合通分為二初二見佛後四聞法前中初偈雙明感應淨心如淨眼為見之因佛力如日為見之緣如來如色為見之境如人入闇則無所見斯則獨因不見也如明淨日瞽者莫見獨緣不見也此辨因緣和合方能見也<span class='note-inline'>(此辨因緣者正同金剛經云如人有目日光明照見種種色但彼以般若為日法中明心不住法則內心自有因緣不同佛力為日也)</span>。</p>
<p style="margin-left:1em">後偈偏舉於感以因奪緣如出現品云此非如來威神之力等<span class='note-inline'>(如出現品者謂佛光救地獄眾生生天便即念言此是如來威神之力佛便報言此非如來威神之力若一眾生於如來所不種善根能得如來少分智慧無有是處是也)</span>。</p>
</div>
<div class='div-orig'><p>譬如良沃田所種必滋長如是淨心地出生諸佛法如人獲寶藏永離貧窮苦菩薩得佛法離垢心清淨譬如伽陁藥能消一切毒佛法亦如是滅諸煩惱患真實善知識如來所稱讚以彼威神故得聞諸佛法。</p>
</div>
<div class='div-commentary'><p style="margin-left:1em">後聞法中四偈分三初偈顯因能生法次二顯得法之益前偈得權智能離所知心垢後偈有根本智能除煩惱之患三一偈顯緣令聞法故上文云佛法無人說雖慧莫能了。</p>
</div>
<div class='div-orig'><p>設於無數劫財寶施於佛不知佛實相此亦不名施無量眾色相莊嚴於佛身非於色相中而能見於佛如來等正覺寂然恒不動而能普現身徧滿十方界譬如虛空界不生亦不滅諸佛法如是畢竟無生滅。</p>
</div>
<div class='div-commentary'><p style="margin-left:1em">後四令捨偽求真中二前一示偽令捨住相施故以色見佛行邪道故後三顯真令求初二偈顯真佛前偈即相非相故非色能見後偈即寂而應故不可以寂取末偈顯真法真法無生亦無滅故。</p>
</div>
<div class='div-orig'><p>爾時光明幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第四北方菩薩以大悲力運智慧光朗彼重昏無所不至名光明幢又以智慧令諸善根無所不至故。</p>
</div>
<div class='div-orig'><p>人間及天上一切諸世界普見於如來清淨妙色身。</p>
</div>
<div class='div-commentary'><p style="margin-left:1em">此頌中多顯如來即體化用周普之德十頌分三初一化用廣亦明化處次七化用深亦明化依後二雙結釋化。</p>
</div>
<div class='div-orig'><p>譬如一心力能生種種心如是一佛身普現一切佛菩提無二法亦復無諸相而於二法中現相莊嚴身了法性空寂如幻而生起所行無有盡導師如是現三世一切佛法身悉清淨隨其所應化普現妙色身。</p>
</div>
<div class='div-commentary'><p style="margin-left:1em">化依中分四初四雙明能所依次一拂其能化心次一拂其所依體後一雙融自在亦拂能依今初初偈總明一多無礙依一總心變多王所於一實佛應化多端故無礙也次一相二無礙無相現相無二現二體絕能所故云無二相依身有是即二也然相二相對應成四句畧舉其一無二現二即於一現多乃至百千亦名二故次偈顯依性起起不異性故如幻無盡後偈從法身流舉三世佛以顯道同。</p>
</div>
<div class='div-orig'><p>如來不念言我作如是身自然而示現未嘗起分別。</p>
</div>
<div class='div-commentary'><p style="margin-left:1em">二拂能化心中謂如摩尼珠無私成事故。</p>
</div>
<div class='div-orig'><p>法界無差別亦無所依止而於世間中示現無量身。</p>
</div>
<div class='div-commentary'><p style="margin-left:1em">三一偈拂所依謂上無二無相法性法身即是法界法界本自無差亦無定有為化依止由無依無別故為依為別故下文云虛空雖無所依能令三千世界而得安住如空無色而能顯現一切諸色。</p>
</div>
<div class='div-orig'><p>佛身非變化亦復非非化於無化法中示有變化形。</p>
</div>
<div class='div-commentary'><p style="margin-left:1em">四一偈雙融自在言非非化者此有二義一假非化以遣化非謂是非化則上半約體絕待下半依體起用二不礙化故然真化無二融為一身不壞體用名依真起依真起者則報亦依真非謂三身獨一是化<span class='note-inline'>(非謂是非化者此一向是遮即拂跡入玄耳故昔人云我言非有者但言非是有非謂是非有如人夜見於杌謂之為人智者告言此非是人但非其心中計人愚人聞之便謂此杌是於非人非人即鬼故人執雖無鬼執即起故為惑耳故下釋云上半絕待則化與非化兩亡二不礙化故者即重釋亦復非非化此即以化遣於非化則上句非變化者即是真身故亦復非非化者有化用故前釋上半是體下半是用今此上半自具體用依於後義廣釋經文於中二先總明然約三身自有多義一法報合為真身應化合為化身二法身以為真身報應皆為化身今依此義故云非謂三身獨一是化)</span>且依真起化畧有二門一開義二融合<span class='note-inline'>(且依真下第二開章別釋)</span>初中真應各有二義真中一不變義謂雖化而常湛然初句顯之二隨緣義謂不守自性無不現故故云亦復非非化二約化中一無體即空義謂攬緣無性故云於無化法中二從緣幻有義故云示有變化形<span class='note-inline'>(初開義中言各二義者即真同真如化同依他各有二義更無別也如前<span class='corr'>已</span>釋但前通相說真如依他今就佛身以說二義謂攬緣無性者則知報身亦緣成義)</span>二融合中亦二義一真化別合二真化融通初中由真中隨緣即不變故是故亦真亦非真非真非不真名真法身化中體空即幻有故是故亦化亦非化非化非不化名為佛化身二融通者謂由真不變顯化體空此真不無化不有以為法身而不無化用以有化中空義故又由真隨緣顯化幻有此是化不無真不有以為化身而不無真理以有真中隨緣義故又由隨緣幻有不異不變體空故是故現化紛然未嘗不寂真性湛然未曾不化真化鎔融為一無礙清淨法界冝審思之<span class='note-inline'>(二融合等者真化別合者即真如上二義自合依他上二義自合耳各成四句且真中四者一真二非真三俱四泯以前二義易故不明又是合故不開但明後二化中二義亦然融通者即將真如二義與依他二義互相收攝耳文有四節前二節明四義文絡相融三復融上二四真化鎔融下結成一味法界四中一取真如不變義與依他體空義合由在緣不變故顯體空體空即真如此即真理奪事故真不無不變體空即是真空化不有者依他全體空故二又由真隨緣下取真上隨緣與依他幻有合此即真理成事門故化不無以能成事故真不有舉體隨緣故又上二義第一合得事能顯理門故云不無化用以有化中空義故由化即空故能顯第二義中兼得事能隱理門故故云不無真理但隨緣耳又由下三總融上二以前別合中二義<span class='corr'>已</span>融今復真化互合故)</span>。</p>
</div>
<div class='div-orig'><p>正覺不可量法界虛空等深廣無涯底言語道悉絕如來善通達一切處行道法界眾國土所往皆無礙。</p>
</div>
<div class='div-commentary'><p style="margin-left:1em">第三二偈雙結釋中前偈結歸於體謂智[宴-女+六]真境等法界故深無底等虛空故廣無涯皆絕言道為不可量後偈舉因釋成所以法界無礙者智行徧故。</p>
</div>
<div class='div-orig'><p>爾時智幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第五東北方於佛寂用之境決斷無礙故又智導萬行出生無盡故名智幢故。</p>
</div>
<div class='div-orig'><p>若人能信受一切智無礙修習菩提行其心不可量。</p>
</div>
<div class='div-commentary'><p style="margin-left:1em">頌中多歎如來應現出生無盡無礙之德十頌分二初一標章勸信信有修行之益。</p>
</div>
<div class='div-orig'><p>一切國土中普現無量身而身不在處亦不住於法。</p>
</div>
<div class='div-commentary'><p style="margin-left:1em">後九所信勝德於中分二初一總餘八別總中上半用而無盡下半寂而無住不著應處不住法體即本末雙寂也通為寂用無礙。</p>
</div>
<div class='div-orig'><p>一一諸如來神力示現身不可思議劫算數莫能盡三世諸眾生悉可知其數如來所示現其數不可得。</p>
</div>
<div class='div-commentary'><p style="margin-left:1em">別中二初二明無盡一一眾生前能現無盡身故眾生可知佛不可數。</p>
</div>
<div class='div-orig'><p>或時示一二乃至無量身普現十方剎其實無二種譬如淨滿月普現一切水影像雖無量本月未曾二如是無礙智成就等正覺普現一切剎佛體亦無二非一亦非二亦復非無量隨其所應化示現無量身。</p>
</div>
<div class='div-commentary'><p style="margin-left:1em">後六明無礙於中三初四一異無礙亦是本末無礙一法二喻三合四釋。</p>
</div>
<div class='div-orig'><p>佛身非過去亦復非未來一念現出生成道及涅槃。</p>
</div>
<div class='div-commentary'><p style="margin-left:1em">次一偈延促無礙。</p>
</div>
<div class='div-orig'><p>如幻所作色無生亦無起佛身亦如是示現無有生。</p>
</div>
<div class='div-commentary'><p style="margin-left:1em">後一偈性相無礙。</p>
</div>
<div class='div-orig'><p>爾時寶幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第六東南方菩薩以圓淨智照平等理不礙應現隨順一切如摩尼寶故名寶幢。</p>
</div>
<div class='div-orig'><p>佛身無有量能示有量身隨其所應覩導師如是現佛身無處所充滿一切處如空無邊際如是難思議。</p>
</div>
<div class='div-commentary'><p style="margin-left:1em">頌中多顯平等超世之德十頌分二前五總顯難思後五逈超時數前中初二正明前一超量現量後一超處徧處故出現品云譬如虛空徧至一切色非色處等如是難思雙結上二。</p>
</div>
<div class='div-orig'><p>非心所行處心不於中起諸佛境界中畢竟無生滅如翳眼所覩非內亦非外世間見諸佛應知亦如是饒益眾生故如來出世間眾生見有出而實無興世。</p>
</div>
<div class='div-commentary'><p style="margin-left:1em">後三展轉釋成初云何以難思若身若處非生滅心行之境故何以非心境佛自不起心故何以不起體無生滅故若爾何以現見次偈釋云病眼所覩取色分齊勿謂為實次疑云若爾豈無如來出現世耶次偈釋云自機見耳上三句以應就感眾生謂出末句既因物感出即非出名實不出故諸法無行經云如來不出世亦不度眾生眾生強分別作佛度眾生既無有出安有沒耶上三亦初一超心行次一超內外後一超出沒。</p>
</div>
<div class='div-orig'><p>不可以國土晝夜而見佛歲月一剎那當知悉如是。</p>
</div>
<div class='div-commentary'><p style="margin-left:1em">後五偈逈超時數而現時數於中初一偈結前標後國土結前處故。</p>
</div>
<div class='div-orig'><p>眾生如是說某日佛成道如來得菩提實不繫於日如來離分別非世超諸數三世諸導師出現皆如是譬如淨日輪不與昏夜合而說某日夜諸佛法如是三世一切劫不與如來合而說三世佛導師法如是。</p>
</div>
<div class='div-commentary'><p style="margin-left:1em">後四別顯超時初偈立宗上半牒妄情下半正立菩提是有法定不繫時是宗法次偈立三因一智無分別故二三世不遷故三體非有為之數故次偈舉同喻謂日體常明故不合昏夜後偈合結上半合下半結合中語倒若順應云一切諸如來不與三世合又若以超時現時為宗者則上宗中四句皆宗應云菩提是有法定不繫日隨機說日是宗法因云體非三世等不礙三世等故同喻云如日輪不合昏夜以山暎故說有日夜合云佛無三世以不應見機之所暎故而說三世是則上三句皆合下一句結<span class='note-inline'>(菩提是有法者因明䟽云前陳是有法後陳是法法與有法和合為宗言有法者由於前陳為所依故能有後陳故有法但是持自性法無有軌義後陳具二謂由不計時知是常法如無常知是有為等作初偈量云日體無分別不與昏夜合如來無分別不與三世合（菩提是有法定不繫時是宗法因云無分別故同喻如日輪與偈合之日體無分別等也）二約非世為因菩提是有法定不繫時是宗法因云體非三世故同喻如日輪以偈合云日不屬於時不與昏夜合佛非世法故不與三世合三約超諸[婁*殳]釋菩提是有法定不繫時是宗法因云非有為故同喻如日輪偈云日輪無出沒不與昏夜合如來非有為不與三世合又若以超時現時等四句皆宗者若依前釋上二句牒妄情今將上二句合在下半成經偈云如來得菩提實不繫於日而隨眾生說某日佛成道（菩提是有法定不繫日隨機說日是宗法因云體非三世不礙三世故同喻如日輪日體恒明隨映見昧不合昏夜佛體湛然隨機應已超三世說三世）故䟽云定不繫日隨機說日是宗法而出因云體非三世不礙三世等者等取無分別不礙分別非有為不礙有為合等可知（菩提是有法定不繫日隨機說日是宗法因云體無分別不礙分別故同喻如日輪日離分別隨時殊不合昏夜說昏夜佛無分別隨機應<span class='corr'>已</span>離分別說分別菩提至宗法同前因云體非有為不礙有為故同喻如日輪日非有念隨時殊不合昏夜說昏夜佛非有為）隨機殊<span class='corr'>已</span>超有為說有為若作偈五言云日明映山故無時說晝夜佛體不礙用常住說三世七言云日體恒明隨映殊不合昏夜說昏夜佛體湛然隨機應已超三世說三世對上三因亦應云日離分別隨映殊佛無分別隨機應皆可意得)</span>。</p>
</div>
<div class='div-orig'><p>爾時精進幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">七西南方勤觀如來真應皆同故能平等隨順一切眾生名精進幢。</p>
</div>
<div class='div-orig'><p>一切諸導師身同義亦然普於十方剎隨應種種現。</p>
</div>
<div class='div-commentary'><p style="margin-left:1em">十頌顯此同義文分為二初一總標餘九別釋前中上半正標下半略顯同相言身同者三身十身皆悉同故義亦然者此含多意一且約三身體依聚義無不同故所覺能覺覺他同故又義名所以所以得名佛者正覺真智力無畏等無不具故得名為佛佛佛皆然故義同也又應用利樂無不同故故攝論第十云諸佛法身應知恒時能作五業等二十一種功德之中名為逮得一切佛平等性所依意樂作業無差別故<span class='note-inline'>(義亦然者下出三意一釋三身及與佛義體即法身依是報身聚是化身所覺下所覺是法身能覺是報身覺他是化身又義名所以者明成佛所以即具眾德故問明云十方諸如來同共一法身一心一智慧力無畏亦然諸佛法身者即應化法身言五業者攝論云第一救濟有情災橫為業於暫時見便能救濟盲聾狂等諸災橫故二救濟惡趣為業拔諸有情出不善處置善處故三救濟非方便為業令諸外道捨非方便求解脫行置於如來聖教中故四救濟薩遮耶見為業授之能超三界道故五救濟諸乘為業拯㧞欲趣餘乘諸菩薩及不定性諸聲聞等安置善處令修大乘行故於此五業應知諸佛業用平等若梁攝論當第十五二十一下指上品所依智等三事佛佛平等無性亦明是利他德)</span>二約十身釋義同者皆通三世間彼此互望無差別故種種利樂居然是同此有三因一行海齊滿二大願齊具三同一法性故非唯相似亦一即一切互相融故餘如問明品說。</p>
<p style="margin-left:1em">下半同相略舉應用同以應即真故非應之外別明法身是同然普有二義一約諸佛謂無有佛不徧十方故二約一佛謂無一方而不現故。</p>
</div>
<div class='div-orig'><p>汝觀牟尼尊所作甚奇特充滿於法界一切悉無餘佛身不在內亦復不在外神力故顯現導師法如是隨諸眾生類先世所集業如是種種身示現各不同諸佛身如是無量不可數唯除大覺尊無有能思議。</p>
</div>
<div class='div-commentary'><p style="margin-left:1em">後九別釋中分二先四頌正釋後五頌轉釋前中初偈釋前普於十方無餘二義一無處不徧故二一切皆佛身故諸佛本師二頌影略次偈釋前現義謂有感方現故云非內神力能現故云非外次偈釋前隨應種種義一隨物類則十法界等萬類殊應二於一類中隨其先業各見不同如金色塗灰等後偈釋前身同之義結成難思佛身皆同無數量故唯除大覺者佛佛同證故。</p>
</div>
<div class='div-orig'><p>如以我難思心業莫能取佛難思亦爾非心業所現如剎不可思而見淨莊嚴佛難思亦爾妙相無不現譬如一切法眾緣故生起見佛亦復然必假眾善業譬如隨意珠能滿眾生心諸佛法如是悉滿一切願無量國土中導師興於世隨其願力故普應於十方。</p>
</div>
<div class='div-commentary'><p style="margin-left:1em">後五轉釋中從後向前釋上四偈前四兼喻後一唯法於中初二釋第四無能思義一以我為喻謂如妄計之我本無所有故不可思此以妄計情有理無非聖智境以況法身理有情無非下位測後偈以剎為喻喻雖絕相難思而不礙相次一偈釋第三隨業異現所以要隨業者同一切法必假緣故此以總喻別次一偈釋第二非內外義如珠現物雖非內外能滿物心後偈釋充滿法界義所以能滿者本願普周故。</p>
</div>
<div class='div-orig'><p>爾時離垢幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第八西北方菩薩真如體淨能成白法復淨世間故名離垢<span class='note-inline'>(真如體淨第八廻向中義復淨世間即今偈意)</span>。</p>
</div>
<div class='div-orig'><p>如來大智光普淨諸世間世間既淨<span class='corr'>已</span>開示諸佛法設有人欲見眾生數等佛靡不應其心而實無來處。</p>
</div>
<div class='div-commentary'><p style="margin-left:1em">十頌多歎如來淨德前六淨他後四自淨前中前二總明後四別釋今初前偈智淨妄惑既寂真智不無開示無我知見性相故名為法後偈身淨謂拂應顯真<span class='note-inline'>(妄惑既寂等者揀異斷空開示<span class='corr'>已</span>下即法華開示悟入意也)</span>。</p>
</div>
<div class='div-orig'><p>以佛為境界專念而不息此人得見佛其數與心等成就白淨法具足諸功德彼於一切智專念心不捨導師為眾生如應演說法隨於可化處普現最勝身佛身及世間一切皆無我悟此成正覺復為眾生說。</p>
</div>
<div class='div-commentary'><p style="margin-left:1em">後別釋中前二釋第二偈後二釋初偈前中初偈正明欲見諸佛應專佛境隨念隨現故名心等又了心境即佛真性迷則不知念則便現次偈轉釋專念之義無漏具德故能專念<span class='note-inline'>(隨念隨現者此有二意一隨念多少佛亦等之如稱一口有一化佛等二隨念淺深佛應稱之見有優劣又了心境下約觀心釋即心即佛之義耳)</span>後二中前偈釋普淨世間說法現身而能淨故後偈釋開示佛法示其所悟二無我故。</p>
</div>
<div class='div-orig'><p>一切人師子無量自在力示現念等身其身各不同世間如是身諸佛身亦然了知其自性是則說名佛如來普知見明了一切法佛法及菩提二俱不可得導師無來去亦復無所住遠離諸顛倒是名等正覺。</p>
</div>
<div class='div-commentary'><p style="margin-left:1em">後四自淨中初一<span class='corr'>已</span>淨差別之用後三內淨三德一見性成佛自開法身稱性現應次偈無得成佛自開般若佛法所覺菩提能覺必能所相因故俱叵得無所得者則得菩提後偈離妄成佛自開解脫不動無住故妄倒斯寂名真解脫。</p>
</div>
<div class='div-orig'><p>爾時星宿幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第九下方菩薩解佛徧應法界之身而不離法性若彼星宿粲然羅空不可縛著故以為名。</p>
</div>
<div class='div-orig'><p>如來無所住普住一切剎一切土皆往一切處咸見佛隨眾生心普現一切身成道轉法輪及以般涅槃諸佛不思議誰能思議佛誰能見正覺誰能現最勝。</p>
</div>
<div class='div-commentary'><p style="margin-left:1em">十頌顯佛此德分為三別初三總顯即體之應次六別釋體應自在後一拂去自在之迹前中初偈約處顯身之徧謂法性身則無所住約自受用則無所不住名為普住約他受用及變化身有感則往故云一切土皆往若約十身無處非佛故云一切處咸見<span class='note-inline'>(謂法性身者此初一偈上三句約四身說徧第四句約十身說徧此十身正說眾生國土等十身故則有虛空處即虛空身有國土處即國土身等故無非佛身矣)</span>次偈約機顯身之多故云一切及八相事皆由物感後偈結歎難思初句總標下三句顯相二句約感不能思思惟約心見通心眼下句約應難思云誰能現。</p>
</div>
<div class='div-orig'><p>一切法皆如諸佛境亦然乃至無一法如中有生滅眾生妄分別是佛是世界了達法性者無佛無世界如來普現前令眾生信喜佛體不可得彼亦無所見。</p>
</div>
<div class='div-commentary'><p style="margin-left:1em">次六別釋中初三順釋後三反釋今初初偈釋前誰能現義謂現即同如無生滅故次偈釋前誰能思義謂起心而思是妄分別有依有正法性之中能所斯寂後偈釋前誰能見義謂能應隨緣體本自無能感之機竟何所見。</p>
</div>
<div class='div-orig'><p>若能於世間遠離一切著無礙心歡喜於法得開悟神力之所現即此說名佛三世一切時求悉無所有若能如是知心意及諸法一切悉知見疾得成如來。</p>
</div>
<div class='div-commentary'><p style="margin-left:1em">後三反釋中謂由無思見等方能思等則反顯前有思見等不了佛境於中初偈無思思要無著無礙故次偈無現現神力之現體即虛故後偈明無見見躡前無所有為見前稱實之見非唯見佛亦得疾成。</p>
</div>
<div class='div-orig'><p>言語中顯示一切佛自在正覺超語言假以語言說。</p>
</div>
<div class='div-commentary'><p style="margin-left:1em">三一偈拂自在之迹者上明自在尚假言詮正覺超言故拂言迹超言亦假應忘契之。</p>
</div>
<div class='div-orig'><p>爾時法幢菩薩承佛神力普觀十方而說頌言。</p>
</div>
<div class='div-commentary'><p style="margin-left:1em">第十上方菩薩知真實之法普入法界則所修行皆無分量故名法幢知法名佛故先讚見佛之益。</p>
</div>
<div class='div-orig'><p>寧可恒具受一切世間苦終不遠如來不覩自在力。</p>
</div>
<div class='div-commentary'><p style="margin-left:1em">十頌雙顯佛法難聞於中分二前四讚佛勸人聞見後六讚法勸物聞求前中初一正令甘苦近佛。</p>
</div>
<div class='div-orig'><p>若有諸眾生未發菩提心一得聞佛名決定成菩提若有智慧人一念發道心必成無上尊慎莫生疑惑如來自在力無量劫難遇若生一念信速證無上道。</p>
</div>
<div class='div-commentary'><p style="margin-left:1em">後三釋其所以畧舉三事初偈聞名益次偈發心益後偈生信益既受苦得聞成斯勝益受樂不覩不免長淪故應甘苦而近佛也。</p>
</div>
<div class='div-orig'><p>設於念念中供養無量佛未知真實法不名為供養若聞如是法諸佛從此生雖經無量苦不捨菩提行一聞大智慧諸佛所入法普於法界中成三世導師雖盡未來際徧遊諸佛剎不求此妙法終不成菩提眾生無始來生死久流轉不了真實法諸佛故興世諸法不可壞亦無能壞者自在大光明普示於世間。</p>
</div>
<div class='div-commentary'><p style="margin-left:1em">後六中<span class='corr'>已</span>遇良醫復須法藥於中初二由聞實法能成行法前反後順次二由聞理智成於果法前順後反後二以感應釋成前偈佛興由生迷實後偈說法示於真實不動真際建立諸法則性不可壞不壞假名而說實相則相不可壞斯則天魔外道等皆法印故無能壞餘如十藏品上十菩薩之偈應以六相圓融<span class='note-inline'>(上十菩薩下總結言六相者一總顯佛德二別則十種德殊三同則同明佛德四異則十德互望不同五成則共成佛德六壞則各住自性)</span>所以偈後無結通者為顯法界兜率讚德異故猶彼處處文殊偈偈各別顯佛德無盡故<span class='note-inline'>(所以偈後下彰無結意此後一段前二會無此後例前亦是三賢之最後故)</span>。</p>
</div>
<p class='juan'>大方廣佛華嚴經疏鈔會本第二十三之一</p>
<div class='div-w'>
<p class='h2'>音釋</p>
<div class='div-note'>膝輪<p style="margin-left:1em"><span class='note-inline'>(膝息七切脛頭節也膝輪謂脛膝之中也)</span>。</p>
闡<p style="margin-left:1em"><span class='note-inline'>(齒善切顯明也)</span>。</p>
沃<p style="margin-left:1em"><span class='note-inline'>(烏酷切溉灌也)</span>。</p>
殄<p style="margin-left:1em"><span class='note-inline'>(徒典切滅也)</span>。</p>
叵<p style="margin-left:1em"><span class='note-inline'>(普火切不可也)</span>。</p>
柂<p style="margin-left:1em"><span class='note-inline'>(待可切正船木也)</span>。</p>
櫓<p style="margin-left:1em"><span class='note-inline'>(郎古切進舟具也似槳而長)</span>。</p>
軌<p style="margin-left:1em"><span class='note-inline'>(居洧切法也)</span>。</p>
</div></div></div>
<p class='juan'><a id='mulu103' />大方廣佛華嚴經䟽鈔會本第二十三之二　土九</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu104' />
<div class='div-orig'><p class="head1">十廻向品第二十五</p>
</div>
<div class='div-commentary'><p style="margin-left:1em">初來意者當會序分<span class='corr'>已</span>彰正宗宜顯故又已總示所依佛智次別顯能依行位故次來也。</p>
<p style="margin-left:1em">二釋名者廻者轉也向者趣也轉自萬行趣向三處故名廻向廻向不同有其十種然十之別名本分當釋廻向通稱今當重明隨境所向義有眾多以義通收不出三處謂眾生菩提及以實際上二皆隨相實際即離相。</p>
<p style="margin-left:1em">開三為十一廻自向他故初廻向云若有善根不欲饒益一切眾生不名廻向。</p>
<p style="margin-left:1em">二廻少向多故下文云善根雖少普攝眾生以歡喜心廣大廻向又云隨一善根普以眾生而為所緣乃名廻向。</p>
<p style="margin-left:1em">三廻自因行向他因行故第三廻向云菩薩以諸善根廻向佛<span class='corr'>已</span>復即以此善根廻向一切菩薩所謂願未滿者令得願滿心未淨者令得清淨。</p>
<p style="margin-left:1em">四廻因向果此復二種一向自果下文云修諸善根廻向阿耨菩提故深密瑜伽梁攝論等大同此說二廻向他果第三廻向云願以我今所種善根令諸佛樂轉更增勝故<span class='note-inline'>(故深密等者深密第四觀自在菩薩白佛言何因緣故波羅蜜多名波羅蜜多佛告觀自在五因緣故一無染著二無顧戀三無罪過四無分別五正廻向乃至云正廻向者謂以如是所作所集波羅蜜多廻求無上大菩提果是也言瑜伽者即三十七云云何菩薩無倒廻向謂諸菩薩三門積集所有善根即善修事業一方便善巧二饒益於他三去來今世一切攝取以純一味淨妙信心廻求無上正等菩提終不用此所集善根希求世間餘果異熟唯除無上正等菩提梁攝論第十云由般若廻向前六度為得大菩提故施等無盡故般若能引方便又釋方便波羅蜜中云內欲為利益諸眾生故所作善根功德悉廻向無上菩提言等者無性世親皆同此說無性釋云若以此善根求無上正等菩提者為證無上佛菩提故世親釋云所有善根皆悉廻向無上菩提作諸有情一切義利釋曰以文易故䟽但略指)</span>五廻劣向勝謂隨喜凡夫二乘之福廻向無上菩提故。</p>
<p style="margin-left:1em">六廻比向證經文非一<span class='note-inline'>(六廻比向證者以文多故䟽不別指若取現證即前第三中心未淨者令得清淨清淨即淨心地淨心地即初地未淨即比是廻他比令他得證亦是自比令他得證等)</span>七廻事向理故不壞廻向云與諸法性相應廻向入無作法成所作廻向第六廻向云永離依處到於彼岸故名迴向永絕所作至於彼岸故名迴向。</p>
<p style="margin-left:1em">八迴差別行向圓融行故如第九迴向廣說<span class='note-inline'>(八廻差別等者初列懺悔等五門善根為差別善根一一廻向中皆願成普賢圓融行故)</span>九迴世向出世故下文云所有善根皆悉隨順出世間法教化成熟一切眾生心常迴向出世之道第六迴向云永出諸蘊到於彼岸故名迴向等。</p>
<p style="margin-left:1em">十迴順理事行向理所成事故廣如第八迴向所說<span class='note-inline'>(十廻順理事等者謂初積集資糧位中雙順事理即志求大乘勇猛無畏等事行植般若德本深心不動心寶成就等即順理行言向理所成事者謂百門真如況所成行即理所成也)</span>前十義中初三皆迴向眾生次三皆迴向菩提次二迴向實際後二義通於果及與實際若依總云十迴向即帶數釋若準梵本晉經皆云金剛幢菩薩十迴向品則人法雙舉或人之法法之人人有法通二釋也。</p>
<p style="margin-left:1em">三宗趣者以無邊行海順無盡大願為宗成就普賢法界德用為趣。</p>
</div>
<div class='div-orig'><p>爾時金剛幢菩薩承佛神力入菩薩智光三昧。</p>
</div>
<div class='div-commentary'><p style="margin-left:1em">四釋文者文有十分一三昧分二加分三起分四本分五說分六瑞應分七結通分八證成分九偈讚勸修分十校量功德分初中金剛幢入者是眾首故表歸向高出等義故不異名說承佛神力彰入定緣入菩薩智光三昧者顯所入名揀異果定故云菩薩智即是體謂根本智光有三義一是證智前相如明得定等此約寄位在賢終故二光即根本智用對治無明故如大乘光明定等三光即後得了所緣故二智無礙朗照法界此約剛幢自體釋也。</p>
</div>
<div class='div-orig'><p>入是三昧<span class='corr'>已</span>十方各過十萬佛剎微塵數世界外有十萬佛剎微塵數諸佛皆同一號號金剛幢而現其前。</p>
</div>
<div class='div-commentary'><p style="margin-left:1em">第二入是下加分有三一總顯能加二辨加所為三正顯加相今初有二一明佛現二明讚善今初有五一標所因謂入是三昧<span class='corr'>已</span>故十住中云以三昧力二十方下佛來近遠三有十下佛數多少上二顯位過行故云十萬四皆同下顯佛名同五而現下正明佛至餘如前說。</p>
</div>
<div class='div-orig'><p>咸稱讚言善哉善哉善男子乃能入此菩薩智光三昧善男子此是十方各十萬佛剎微塵數諸佛神力共加於汝亦是毗盧遮那如來徃昔願力威神之力及由汝智慧清淨故諸菩薩善根增勝故令汝入是三昧而演說法。</p>
</div>
<div class='div-commentary'><p style="margin-left:1em">二咸稱讚下明佛讚善於中初標稱善次別歎得定後顯得定所因先別顯五因一伴佛神力二主佛宿願三主佛現威四說者智淨五聽者善根十住無聽者善根十行缺說者自力此則具二理應徧具而影略者表住初自悟行則捨<span class='corr'>己</span>利他今則悲兼自他俱無障礙故也所以要此五力者因果主伴皆具足故謂法因久遠願遂將化故主伴加威非器不傳明因主自力非感不應顯因伴善根餘之差當如第三會後令汝下結前生後<span class='note-inline'>(因果主伴者因主即金剛幢力因伴即聽者善根果主即遮那二力果伴即十方佛加謂法因下出五因之由法因久遠願遂將化是遮那本願主伴加威即及威神力為主加威十方佛加為伴加威)</span>。</p>
</div>
<div class='div-orig'><p>為令諸菩薩得清淨無畏故具無礙辯才故入無礙智地故住一切智大心故成就無盡善根故滿足無礙白法故入於普門法界故現一切佛神力故前際念智不斷故得一切佛護持諸根故。</p>
</div>
<div class='div-commentary'><p style="margin-left:1em">第二為令下辨加所為有二十二句分二前二十一別明所為後一結為所屬前中初十標所成後十一明所作亦猶十地前十自利後十利他<span class='note-inline'>(亦猶十地者自利即同所成利他即同所作)</span>。</p>
<p style="margin-left:1em">前中初九內德後一外加謂得佛護持信等根故前中前八橫具諸德後一豎繼不斷從前所成明記決斷故前中前七法體後一大用佛神力者非神境通離世間品神力神通義有異故通謂無壅力謂幹能通多就外力多約內就前七中前六別明後一總說謂一門之中具於多門總攝福智重重無盡名普門法界故就前六中前五所具後一離過謂所具福智不與二礙有漏相應故前五中前四智慧後一福德就智慧中前三自分後一勝進住佛智故就自分中前二說教後一入證謂入緣起法界相即自在智故前中無畏則於緣無懼辯才常說不斷上來從後攝疊<span class='corr'>已</span>釋所成。</p>
</div>
<div class='div-orig'><p>以無量門廣說眾法故聞悉解了受持不忘故攝諸菩薩一切善根故成辦出世助道故不斷一切智智故開發大願故解釋實義故了知法界故令諸菩薩皆悉歡喜故修一切佛平等善根故護持一切如來種性故。</p>
</div>
<div class='div-commentary'><p style="margin-left:1em">二以無量下明其所作於中初一總謂廣說故後十別於中初一約法次三約位一攝地前二安地上三照佛果次三約修一令開發十向大願二令解實際三令知迴向廣大與法界等後三約人一稱根令喜二喜故學三世佛迴向三救護一切眾生故不斷佛種。</p>
</div>
<div class='div-orig'><p>所謂演說諸菩薩十廻向。</p>
</div>
<div class='div-commentary'><p style="margin-left:1em">後一總結所屬者謂若說十向前益皆成故加所為即說所為六相融攝如理應思然約行布地約說地此為迴向故與下不同況彼義皆次第今復反此<span class='note-inline'>(然約行布下結釋明非全取十地中義以釋今文故䟽上云亦猶十地猶者如也但云如彼二利其中旬義則全不同言地約說地此約廻向者彼云如實說菩薩十地差別相故此云所謂說菩薩十廻向居然自別況彼義者彼中次第顯於地前地上等謂彼云緣念一切佛法故修習分別無漏法故此即地前次經云善選擇觀察大智光明巧莊嚴故即是見道次經云善入無量智門故下六句辨修道此句寄從二地至七地次下五句寄入八地至佛地則自淺至深地前地上見修究竟次第不亂故今則反此者明不依彼次如今經文無彼地前地上見修等次文之與義俱不全同故但可云如彼不可依彼次第釋也上之十句所成亦然但可類耳)</span>。</p>
</div>
<div class='div-orig'><p>佛子汝當承佛威神之力而演此法得佛護念故安住佛家故增益出世功德故得陀羅尼光明故入無障礙佛法故大光普照法界故集無過失淨法故住廣大智境界故得無障礙法光故。</p>
</div>
<div class='div-commentary'><p style="margin-left:1em">第三佛子下正顯加相於中三初語業勸說以增辯二意業冥加以益智三身業摩頂以增威今初口加承語便故文有十句初總餘別總云說此法者有二種力一者他力如經得佛護念故此亦名果力亦名增上緣力二者自力即下八句亦名因位力亦是因緣力是故此法要自他因果親踈融合方得有說自力八中初三明有作淨法力一總謂既住佛家理宜宣法以行家業下二別一長無漏功德二入總持智慧故在佛家次二句無作淨法力一離所淨障謂無二障礙二得所淨智謂事理普照後三顯身淨力即三種盡一二乘不同盡謂雙集悲智離於捨悲入寂過失故二菩薩盡謂離心意識唯依大智法身境故三者佛盡無障礙智是佛法故<span class='note-inline'>(初三明有作者此亦取論勢而句多少所用不同彼十句中初總餘別別中初句他力下八自力自力中初一句有作善法淨經云普淨法界故次一句教化眾生淨經云普攝眾生故餘有六句皆名身淨攝為三種盡等今則有作有三句無作有二身淨有三又闕教化眾生者以依次無故攝在初有作淨中而言四淨者以因中有四義故一有力能作二無力不作三具二能引生四泯攝前三稱理成德如次配前四淨餘廣如彼以句開合不同亦可類取)</span>此是地前有三盡者一圓教普賢位融攝故二約金剛幢內德位<span class='corr'>已</span>極故又前加所為中住行但有十句正口加中唯有一句今並過前者表位增故隣於地故多同地經<span class='note-inline'>(又前加下亦辨三賢望於十地事須差別不可全同也)</span>。</p>
</div>
<div class='div-orig'><p>爾時諸佛即與金剛幢菩薩無量智慧與無留礙辯與分別句義善方便與無礙法光明與如來平等身與無量差別淨音聲與菩薩不思議善觀察三昧與不可沮壞一切善根廻向智與觀察一切法成就巧方便與一切處說一切法無斷辯。</p>
</div>
<div class='div-commentary'><p style="margin-left:1em">二爾時下意加中二先正明加相二何以下釋偏加所以前中十句初總餘別然此十句大同地經唯五六前却餘如彼次<span class='note-inline'>(然此十句者比前諸叚彼不全同今為大同既唯一句前却故得全引彼釋所以此多同者以與智辨令其有說則得大同前就所說故小異耳此中十句須觀下十地經䟽不可具引隨要略引)</span>後別中一不著辯才說法不斷無留礙故二堪辯才以善淨堪智有四種謂緣法作成故云分別句義三任放辯才說不待次言辭不斷處處隨意不忘名義故云無礙法光忘不隨意則有礙故四即第五不雜辯才三種同智常現在前者慧身平等知三相故故彼云與徧至一切處智五即第四能說辯才有淨音故六教出辯才靜鑒雙流故七不畏辯才智不可壞何有畏哉或六七前却思之八即無量辯才謂一切法智隨順宣說修多羅等六種正見故九即同化辯才得一切佛無畏身等三種教化隨所度者顯示殊勝三業神變化故<span class='note-inline'>(三種智者即自相共相及不二相自相者色心等殊同相者同無我等不二相者即一實理也或六七前却者六即不畏辨才以經云不思議善觀察三昧同彼如來無所畏故七是教出辨才以不可沮壞一切善根是教出故大同地經成道自在力故六種正見者一真實智正見二行正見三教正見四離二邊正見五不思議正見六根欲正見)</span>。</p>
</div>
<div class='div-orig'><p>何以故入此三昧善根力故　爾時諸佛各以右手摩金剛幢菩薩頂　金剛幢菩薩得摩頂<span class='corr'>已</span>即從定起。</p>
</div>
<div class='div-commentary'><p style="margin-left:1em">次釋偏加及爾時下身加并第三金剛幢下起分並如前後說。</p>
</div>
<div class='div-orig'><p>告諸菩薩言佛子菩薩摩訶薩有不可思議大願充滿法界普能救護一切眾生所謂修學去來現在一切佛廻向。</p>
</div>
<div class='div-commentary'><p style="margin-left:1em">第四告諸菩薩下本分中分二先總顯體相後佛子菩薩摩訶薩廻向有幾下別示名相今初若直就經文應分為三初句總標願體難思希求名願即具攝普賢無盡願海深廣難思二充滿下顯難思相謂體充法界故難思議用普救護故稱為大又約體深不思議約用廣不思議又深廣無礙名不思議又體相用三並充法界隨所徧處無不救護實難思議三所謂下釋成難思以行同佛故<span class='note-inline'>(二充滿下釋第二句自有四義一以體釋不思議以用釋大二雙約體用釋不思議三體用雙融釋不思議四約三大相融釋不思議)</span>然總論品內一一難思別示其相略申十種一體深二用廣如上<span class='corr'>已</span>辨三攝德無盡四出生眾行五餘不能壞此三充滿法界中攝六都不自為七忍苦無倦八背恩不轉九逆順多端十盡窮來際此五普能救護中攝此之十句一一超於言念皆不思議。</p>
<p style="margin-left:1em">故收前後有三種體一所依體即智光三昧二約尅性即上大願三約總含通有六法一定二智三願四悲五所依法界六通慧作用即不思議解脫以為體性而圓融無礙為廻向體。</p>
<p style="margin-left:1em">若取論勢亦初句是總下三句別一充滿法界即是勝願以是一切佛根本故二普救一切即是大願順作利益故三所謂學佛迴向是不怯弱願決定入佛大願故亦未入地故無觀相及真實願大悲增故加前行住大願利益而住行中有無常愛果因今此缺者大悲既增惟願救護不欲自求菩提果故。</p>
</div>
<div class='div-orig'><p>佛子菩薩摩訶薩廻向有幾種。</p>
</div>
<div class='div-commentary'><p style="margin-left:1em">第二別示名相文分四別一舉名徵數。</p>
</div>
<div class='div-orig'><p>佛子菩薩摩訶薩廻向有十種三世諸佛咸共演說。</p>
</div>
<div class='div-commentary'><p style="margin-left:1em">二佛子下標數顯勝諸佛共說故三何等下徵數列名四佛子是為下結數引證。</p>
</div>
<div class='div-orig'><p>何等為十一者救護一切眾生離眾生相廻向二者不壞廻向三者等一切諸佛廻向四者至一切處廻向五者無盡功德藏廻向六者入一切平等善根廻向七者等隨順一切眾生廻向八者真如相廻向九者無縛無著解脫廻向十者入法界無量廻向。</p>
</div>
<div class='div-commentary'><p style="margin-left:1em">三中先徵後列十廻向義略以五門分別一釋名二義相三體性四定位五行法差別。</p>
<p style="margin-left:1em">初中先總名<span class='corr'>已</span>見品初後別名今當略釋然通相而辨有其二意一廻向二字皆是能廻之願救護等名皆是所廻之行故皆依主受名二救護等名皆廻向之別相廻向二字皆別相之通名當名相望救護等即廻向若互相揀是救護之廻向非不壞之廻向則通依主隨其義便不可局定第一救護等者大悲廣濟名為救護一切眾生大智無著故云離眾生相即是廣大不顛倒心廻向是行謂以善根廻成救生離相之行故名廻向從所向立名故下文云願此善根普能饒益一切眾生明知救護非是所廻自以十度為所廻向耳又唯以離眾生相為能廻者則廻向中無隨相也將墜者護已墜者救救令脫苦護令息惡並以善根願能成此二於三寶等得不壞信以此善根用將廻向三學三世佛所作廻向名等諸佛四菩薩令其善根至一切處五由廻向故能成無盡功德之藏六順理修善事理無違入於平等七以善根等心順益眾生八善根合如以成廻向九不為相縛不於見著作用自在故名解脫如不思議解脫等十稱性起用謂以法界善根廻向法界故至隨文中當更開顯<span class='note-inline'>(即是廣大者四心之二至第八廻向當引釋救護眾生即廣大心離眾生相即不顛倒心上釋救護等竟廻向是行下以第一別名對總廻向以辨得名明知下結彈古義以救護言為所廻向故將墜下別釋救護一字第二不壞廻向從所廻善根得名三通能所廻悉皆等佛四從所廻向立名五從所成德六從所廻七通能所八通能所善根皆同如故九從能廻向心得名十亦通能所廻及所向法界立名)</span>第二顯義相者先別後通別中前七隨事行後三稱理行前中初一悲智不住明行本次四明行相於中一者起行心堅二約佛辨廣三約法顯徧四約德顯多下二行成一智行成二悲行成後三中一正與理合顯體深廣二明依體起無方大用三顯體用無礙圓明自在二通論一一中皆有三種迴向謂以善根迴向眾生菩提實際此三各有二義故成迴向一以菩薩善根必由眾生而成是眾生之分故還向彼由餘二成餘二流故菩提分故稱實際故法爾向彼二凡是菩薩必為度生不爾同二乘故必求無上菩提是家法故不爾同凡小故必證實際背無明故照二空故所以要須三者義乃無邊略申十意謂依三法故滅三道故淨三聚戒顯三佛性成三寶會三身具三德得三菩提證三涅槃安住三種祕密藏故一依三法者謂真性觀照及與資成即起信論體相用也實際依體菩提依相眾生依用二滅三道者見苦實際方能滅苦照煩惱空即得菩提迴結縛業為利生業三淨三聚者謂向實際故律儀離過向菩提故廣攝眾善向眾生者即是攝也四顯三佛性者實際正因菩提了因向眾生者即是緣因五成三寶者實際成法菩提成佛向彼眾生成同體僧六會三身者謂法報化七具三德謂斷智恩八得三菩提謂實相菩提實智菩提方便菩提菩提樹下示成佛故九證三涅槃者謂性淨涅槃圓淨涅槃方便淨涅槃謂薪盡火滅若依地論唯有上二者則真極之成寧殊示滅菩提亦爾上四皆如次配迴向實際菩提眾生可以意得十安住三種祕密藏者由向實際則住法身佛以法為身清淨如虛空故由向菩提能成般若菩提朗鑒居極照故由向眾生能成解脫自既無累令他解脫隨機應現亦無礙解脫也以斯十義立三迴向若立三種菩提之心亦依此十又此十內舉一為首展轉相由又此三者成二行故向實自利向生利他菩提通二又向實護煩惱向生護小乘菩提通二護又為成悲智智照理事故有三也又隨舉悲智亦具此三悲中三者令彼眾生知其實際同證菩提故智中三者照生相盡即同實際證菩提故又此三者其必相資一即具三方成其一一為證實際故迴向眾生以化眾生成其自利斷障證實故亦向菩提速證菩提具一切智斷於二障方窮實故二為救眾生故迴向實際速證實際於惑自在方能化故故淨名云若自有縛能解彼縛無有是處亦向菩提速證菩提方能廣利故地經云欲度眾生不離無障礙解脫智三為得菩提故迴向眾生不化眾生不證果故亦向實際不證實際豈得菩提故此三事相資成立非唯三事自互相資隨一一事具攝法界德用即入無礙方名真實迴向三事<span class='note-inline'>(此三各有二義者第二成三之因言必由眾生者若無眾生菩薩不修行故即由上義故此修善屬於眾生是彼之分如父資財而子有分言餘二流故者同上必由眾生而成為菩提故為實際故而修其善即是二流菩提分故下同上是眾生之分一切萬行皆菩提分分亦因義皆稱實物即實際分二凡是菩薩下前就境明此就人說又前以人從法此則攝法從人又前是順釋此是反顯一依三法者下釋也三法即智論意亦三般若及三大也文中但出三大真性實際即實相般若觀照即觀照般若資成即是眷屬般若以不同三般若名又不攝五名故畧不配二滅三道即三雜染謂煩惱道業道苦道也三淨三聚者故法集經云若菩薩捨於三聚迴向之心菩薩不應與彼共住四顯三佛性即涅槃意以第一義空是正因性故了因雖通萬行成於菩提究竟了故了了見佛性故緣因亦通萬行成於菩提今以菩提照了故以向生為緣五成三寶諸佛所師所謂法也以法真常體性離故以眾生同體故我向之次四但列不釋下但云如次配之六法身即所證之實際故報身即巧證菩提故化身為眾生故七證實無惑故為斷德菩提是智化生是思不在言也八言實相菩提者下經云譬如世界有成壞而其虛空不增減一切諸佛成菩提成與不成無差別合中上句即實智菩提下句即實相菩提淨名云菩提者不可以身得不可以心得寂滅是菩提滅諸相故等若依地論下結彈地論地論但說性淨及方便淨即真淨今明真淨即圓淨萬德俱圓相累俱寂故云圓淨迹盡雙樹機盡應移故是方便淨十安住三種下此義深難又復最後故偈釋之釋解脫中具有三義一自解脫二解脫他若自有縛能解他縛無有是處三化眾生即作用解脫餘如前後說若立三種下例釋先例三菩提心即起信云信成就發心者發於三心一直心正念真如法故即向實際二者深心樂修一切善行故即向菩提三者大悲心救護一切苦眾生故即向眾生則亦明此十而成彼三又此十內下展轉相成成百)</span>第三體性者有總有別總如前說謂大願等別在說分隨位顯之。</p>
<p style="margin-left:1em">第四定位者若約資糧等五諸說不同一云此迴向位是修大乘順解脫分資糧位終從十信來皆資糧故十迴向後別立加行故莊嚴論說行盡一僧祇長養信令增上增上修達分善根又成唯識第九云初無數劫福智資糧順解脫分既圓滿<span class='corr'>已</span>為入見道住唯識性復修加行雜集十一亦同此說有云此十迴向是加行位復有二說一云四順決擇分中是後二攝謂十解為煖十行為頂前九迴向為忍第十迴向為世第一法成唯識云此四善根亦勝解行攝此文為證雖不分明玄奘三藏意存此釋一云四加行中世第一攝故真諦翻攝大乘云如須陀洹道前有四方便菩薩亦爾有四方便謂四十心若依此釋則無五位地前四十心皆加行故餘約四位十三住等並如十住品明上來多是大乘初門接引二乘擬議彼立四善根故有說三賢總為趣聖方便不分資糧加行遠近此據終說有言一切行位都不可說此約頓顯真性而說若依當部一位之中頓攝諸位不礙前後而位滿處即是因圓約圓教說然與前教相叅應成四句一唯約相如前諸教二唯約自體如前頓說三以體從相四以性融相此二即當今文謂以性隨相性不差而位歷然以性融相相不壞而常相即故下一一位中具一切位非但融因亦常融果融果之因方是真因<span class='note-inline'>(莊嚴論說即第七論偈云行盡一僧祇長信令增上眾善隨信集亦具如海滿長行釋云若諸菩薩行行來一阿僧祇劫爾時長養於信方至上品於信增時一切眾善隨信聚集亦為具足如大海水湛然圓滿次引唯識成上莊嚴後引雜集轉證唯識及上二文雜集論云云何菩薩依瑜伽地方便修行證無所得（問也）謂諸菩薩<span class='corr'>已</span>善積集福德智慧二種資糧<span class='corr'>已</span>過第一無數大劫此結前也聞<span class='corr'>已</span>隨順通達真如契經等法如理作意發三摩地等五位之義十住畧明廣在十地今但定位是資糧位信至迴向皆資糧故有云下二明是加行四加行義亦如初地然有二釋前釋即三藏意此文為證下以但云四是勝解行攝勝解行位即通指地前設四加行在迴向後豈可亦是勝解行攝以四善根未入地故一云四加行等者即真諦意雜集亦云願樂行人自有四種謂十信十住十行十迴向為菩薩聖道有四方便或有四人如須陀洹道前有四種方便此四十人名願樂行於第一阿僧祇修得圓滿亦於地前無別加行故䟽結云則無五位餘約下二畧指而言等者彼有十門故一約五位二約四住三約十二住四約十三住五約十三法師六約五忍七約五十二位八約四十二賢聖九約六種性十約四十二位圓融兼第九中含於楞伽無復次位並指如前)</span>第五行法差別者行隨位別亦有圓融及寄法差別若對前教亦成四句準位應知有以十向配於十度隨勝受名雖位位所迴皆具諸度以名收之亦有理在<span class='note-inline'>(第五行法差別中先正釋圓融則一迴向行具攝諸迴向行二行布如向所釋別名義中有以十向配於十度者即北京李長者意以名收之亦有理在者一救護眾生離眾生相似施二不壞似戒三等佛似忍四至一切處似進進故周徧五無盡功德藏似禪禪攝德故六隨順堅固順般若故七等隨順眾生同方便故八真如相似大願故九無縛著似力故十法界似智入故欲顯多途不壞行布四十位中多分相似故為此[(冰-水+〡)*ㄆ]而一一位中多列諸度又如第六廣說於施故非正義故云亦有理在)</span>。</p>
</div>
<div class='div-orig'><p>佛子是為菩薩摩訶薩十種迴向過去未來現在諸佛<span class='corr'>已</span>說當說今說。</p>
</div>
<div class='div-commentary'><p style="margin-left:1em">四結數引證可知。</p>
</div>
<div class='div-orig'><p>佛子云何為菩薩摩訶薩救護一切眾生離眾生相迴向。</p>
</div>
<div class='div-commentary'><p style="margin-left:1em">第五佛子云何下說分說十迴向為十叚一一段中皆先長行後明偈頌長行中各二初位行後位果有不具者至文當知位行中各三初牒名徵起二依徵廣釋三依釋結名文處可見今初迴向文缺位果於位行中先牒名者具如本分又本業云常以無相心中常行六道而入果報不受而受諸受迴易轉化故名救護等<span class='note-inline'>(又本業云下初標以空涉有即先明離眾生相後救護眾生也言不受而受諸受者受即五陰及與六受由了無相故不受諸法為物現在見聞覺知故而受也又<span class='corr'>已</span>超五陰現生五陰也故淨名云以無所受而受諸受未具佛法亦不滅受而取證也迴易轉化者救護非一故)</span>。</p>
</div>
<div class='div-orig'><p>佛子此菩薩摩訶薩行檀波羅蜜淨尸波羅蜜修羼提波羅蜜起精進波羅蜜入禪波羅蜜住般若波羅蜜大慈大悲大喜大捨修如是等無量善根。</p>
</div>
<div class='div-commentary'><p style="margin-left:1em">二廣釋中二先明所迴善根後修善根時下正明迴向今初古人名此以為行體若順前名救護眾生是悲離眾生相為智則以悲智為其行體以是初行故將總體以為別體若以為欲迴向故修諸善根即彼善根亦得稱體古義依此<span class='note-inline'>(以是初行下通妨妨云何以將總體為別體)</span>。</p>
</div>
<div class='div-orig'><p>修善根時作是念言願此善根普能饒益一切眾生皆使清淨至於究竟永離地獄餓鬼畜生閻羅王等無量苦惱。</p>
</div>
<div class='div-commentary'><p style="margin-left:1em">後正明迴向中二先明隨相迴向後我應如日下明離相迴向前即迴向眾生及與菩提釋救護眾生後即迴向實際釋離眾生相前中二先總明令物離苦至究竟菩提即雙明慈悲及二迴向。</p>
</div>
<div class='div-orig'><p>菩薩摩訶薩種善根時以<span class='corr'>己</span>善根如是迴向。</p>
</div>
<div class='div-commentary'><p style="margin-left:1em">後菩薩摩訶薩下別顯文分為四一利樂救護二佛子菩薩於非親友下受惱救護三佛子菩薩見諸眾生下代苦救護四佛子菩薩以諸善根正迴向下逈拔救護初中三一總標二我當下別顯三佛子下總結今初晉無菩薩等言而有復作是念之語彌顯前<span class='corr'>已</span>迴向。</p>
</div>
<div class='div-orig'><p>我當為一切眾生作舍令免一切諸苦事故為一切眾生作護悉令解脫諸煩惱故為一切眾生作歸皆令得離諸怖畏故為一切眾生作趣令得至於一切智故為一切眾生作安令得究竟安隱處故為一切眾生作明令得智光滅癡暗故為一切眾生作烟破彼一切無明暗故為一切眾生作燈令住究竟清淨處故為一切眾生作導師引其令入真實法故為一切眾生作大導師與其無礙大智慧故。</p>
</div>
<div class='div-commentary'><p style="margin-left:1em">二別顯中文有十句初離苦果二離苦因三通因果五怖畏中含三道故上三通於深淺後七唯約究竟四得菩提五得涅槃六滅煩惱之源根本不覺若滅此者如天之大明七滅所知之闇故云一切無明即觸事不了者若滅於此如人執炬委悉而照八令得解脫故涅槃云澄渟清淨即真解脫<span class='corr'>已</span>脫重昏故云燈也九令證法身故言真法十令成般若無二礙智亦是權實無礙之智<span class='note-inline'>(五怖畏中含三道者惡道怖畏苦也惡名是煩惱大眾威德是業若舉其因五皆煩惱又死及不活煩惱為因餘少功德即是業也根本不覺者即起信文即最初無明)</span>。</p>
</div>
<div class='div-orig'><p>佛子菩薩摩訶薩以諸善根如是廻向平等饒益一切眾生究竟皆令得一切智。</p>
</div>
<div class='div-commentary'><p style="margin-left:1em">三結中以前十句有通淺深故令究竟得一大事<span class='note-inline'>(一大事義已如初會)</span>。</p>
</div>
<div class='div-orig'><p>佛子菩薩摩訶薩於非親友守護廻向與其親友等無差別何以故菩薩摩訶薩入一切法平等性故不於眾生而起一念非親友想設有眾生於菩薩所起怨害心菩薩亦以慈眼視之終無恚怒普為眾生作善知識演說正法令其修習。</p>
</div>
<div class='div-commentary'><p style="margin-left:1em">第二受惱救護中二先明受惱之相後佛子菩薩摩訶薩以諸佛法下明迴向之相前中亦二先法後喻法中有標徵釋可知。</p>
</div>
<div class='div-orig'><p>譬如大海一切眾毒不能變壞菩薩亦爾一切愚蒙無有智慧不知恩德瞋狠頑毒憍慢自大其心盲瞽不識善法如是等類諸惡眾生種種逼惱無能動亂。</p>
</div>
<div class='div-commentary'><p style="margin-left:1em">後喻中有二喻先大海不變喻喻遇惡緣不變本心海喻菩薩器量大故眾毒喻惡眾生不變喻菩薩不亂。</p>
</div>
<div class='div-orig'><p>譬如日天子出現世間不以生盲不見故隱而不現又復不以乾闥婆城阿修羅手閻浮提樹崇巖邃谷塵霧煙雲如是等物之所覆障故隱而不現亦復不以時節變改故隱而不現。</p>
</div>
<div class='div-commentary'><p style="margin-left:1em">二日輪普照喻喻遇惡不息利益於中三初喻次合後徵釋喻中略有其二先日輪具德後遇緣不息有十一惡緣。</p>
</div>
<div class='div-orig'><p>菩薩摩訶薩亦復如是有大福德其心深廣正念觀察無有退屈為欲究竟功德智慧於上勝法心生志欲法光普照見一切義於諸法門智慧自在常為利益一切眾生而修善法曾不誤起捨眾生心。</p>
</div>
<div class='div-commentary'><p style="margin-left:1em">合中具合先合具德舉其十德以合於日影顯於日亦具十德一福德之輪<span class='corr'>已</span>圓二智用深廣難測三正念游空無有高下四慈風運用不退不疲五圓福智輪顯照空法六三乘山谷普照無私七使目覩萬像了真俗之義八使居自乘業以智成辦九常為利益晝夜無休十無器生盲亦不誤捨<span class='note-inline'>(一福德等者每句之中法喻具足一如日輪圓滿為喻法合即是福德已圓二唯智一字是法餘通法喻日輪廣者周鐵圍故深者不分而徧等故難測者通上二義六三乘山谷者十大山王如菩薩乘黑山為緣覺高原為聲聞谷兼眾生少分可生者餘可思準)</span>。</p>
</div>
<div class='div-orig'><p>不以眾生其性弊惡邪見瞋濁難可調伏便即棄捨不修迴向但以菩薩大願甲冑而自莊嚴救護眾生恒無退轉不以眾生不知報恩退菩薩行捨菩提道不以凡愚共同一處捨離一切如實善根不以眾生數起過惡難可忍受而於彼所生疲厭心。</p>
</div>
<div class='div-commentary'><p style="margin-left:1em">後不以眾生下合非緣不阻於中有四不以具合十一事初一不以通合生盲先正合後但以下反合故出現品云無信無解毀戒毀見等皆名生盲若別合者弊惡合生盲邪見合乾城令人妄謂為實故瞋濁合脩羅手日為帝釋先鋒彼瞋故覆障次不知恩合間浮樹崇巖邃谷次不以凡愚下合前塵霧烟雲以彼能徧空猶彼凡愚同一處住後不以眾生數起下合前時節改變謂頻起過惑乍善乍惡如彼晝夜陰陽失度等。</p>
</div>
<div class='div-orig'><p>何以故譬如日天子不但為一事故出現世間。</p>
</div>
<div class='div-commentary'><p style="margin-left:1em">三何以下徵釋中先徵意云何以惡不厭捨釋意云悲智均故文中二初喻後合。</p>
</div>
<div class='div-orig'><p>菩薩摩訶薩亦復如是。</p>
</div>
<div class='div-commentary'><p style="margin-left:1em">二合中二初總合。</p>
</div>
<div class='div-orig'><p>不但為一眾生故修諸善根迴向阿耨多羅三藐三菩提普為救護一切眾生故而修善根迴向阿耨多羅三藐三菩提。</p>
</div>
<div class='div-commentary'><p style="margin-left:1em">後不但下別合於中二初以大悲合日惡是其境本為一切豈獨揀於惡人如日普益寧復棄於槁木。</p>
</div>
<div class='div-orig'><p>如是不但為淨一佛剎故不但為信一佛故不但為見一佛故不但為了一法故起大智願廻向阿耨多羅三藐三菩提為普淨一切佛剎故普信一切諸佛故普承事供養一切諸佛故普解一切佛法故發起大願修諸善根廻向阿耨多羅三藐三菩提。</p>
</div>
<div class='div-commentary'><p style="margin-left:1em">二如是<span class='corr'>已</span>下以智合日善惡均照故。</p>
</div>
<div class='div-orig'><p>佛子菩薩摩訶薩以諸佛法而為所緣起廣大心不退轉心無量劫中修集希有難得心寶與一切諸佛悉皆平等。</p>
</div>
<div class='div-commentary'><p style="margin-left:1em">第二明迴向之相中二先辨迴向之心後佛子下辨迴向之願前中依悲智心行迴向故於中二先緣境廣大上等佛心即以圓覺因果之法為所緣境圓明可貴所以稱寶。</p>
</div>
<div class='div-orig'><p>菩薩如是觀諸善根信心清淨大悲堅固以甚深心歡喜心清淨心最勝心柔軟心慈悲心憐愍心攝護心利益心安樂心普為眾生真實廻向非但口言。</p>
</div>
<div class='div-commentary'><p style="margin-left:1em">後菩薩如是下悲成利樂下救物心於中先牒前起後生二種心一於上等佛得淨信心二下與眾生同大悲體由依此二成甚深等十心一契理故二自慶慶他故三離過故四超二乘故五定樂相應故餘五可知普為<span class='corr'>已</span>下結其所用心順口故名為真實。</p>
</div>
<div class='div-orig'><p>佛子菩薩摩訶薩以諸善根廻向之時作是念言以我善根願一切趣生一切眾生皆得清淨功德圓滿不可沮壞無有窮盡常得尊重正念不忘獲決定慧具無量智身口意業一切功德圓滿莊嚴。</p>
</div>
<div class='div-commentary'><p style="margin-left:1em">第二正辨迴向之願文中二先願眾生令成法器。</p>
</div>
<div class='div-orig'><p>又作是念以此善根令一切眾生承事供養一切諸佛無空過者。</p>
</div>
<div class='div-commentary'><p style="margin-left:1em">二又作下令得法圓滿於中四一總舉遇緣得法。</p>
</div>
<div class='div-orig'><p>於諸佛所淨信不壞聽聞正法斷諸疑惑憶持不忘如說修行於如來所起恭敬心身業清淨安住無量廣大善根永離貧窮七財滿足。</p>
</div>
<div class='div-commentary'><p style="margin-left:1em">二於諸佛下成自分德滿七財者即十藏前七<span class='note-inline'>(上辨十藏前七者一信二戒三慚四愧五聞六施七慧故)</span>。</p>
</div>
<div class='div-orig'><p>於諸佛所常隨修學成就無量勝妙善根平等悟解住一切智以無礙眼等視眾生眾相嚴身無有玷缺言音淨妙功德圓滿諸根調伏十力成就善心滿足無所依住。</p>
</div>
<div class='div-commentary'><p style="margin-left:1em">三於諸佛所常隨下勝進德圓。</p>
</div>
<div class='div-orig'><p>令一切眾生普得佛樂得無量住住佛所住。</p>
</div>
<div class='div-commentary'><p style="margin-left:1em">四令一切下明得果滿先標佛樂下二句釋故第三迴向略明十種樂謂不可思議佛所住樂等<span class='note-inline'>(第三迴向等者䟽文有一等取餘九二無有等比佛三昧樂三不可限量大慈悲樂四一切諸佛解脫之樂五無有邊際大神通樂六最極尊重大自在樂七廣大究竟無量力樂八離諸知覺寂靜之樂九住無礙住恒正定樂十行無二行不變異樂)</span>又不思議法品略明十種無量住謂常住大悲等<span class='note-inline'>(又不思義法下䟽亦有一等餘二住種種身作諸佛事三住平等意轉淨法輪四住四辯才說無量法五住不思議一切佛法六住清淨音徧無量土七住不可說甚深法界八住現一切最勝神通九住能開示無有障礙究竟之法滅數十耳)</span>。</p>
</div>
<p class='juan'>大方廣佛華嚴經䟽鈔會本第二十三之二</p>
<div class='div-w'>
<p class='h2'>音釋</p>
<div class='div-note'>渟<p style="margin-left:1em"><span class='note-inline'>(音廷)</span>。</p>
羼提<p style="margin-left:1em"><span class='note-inline'>(梵語也此云忍辱又云安忍羼初限切)</span>。</p>
很<p style="margin-left:1em"><span class='note-inline'>(胡懇切很戾謂不聽從也)</span>。</p>
盲瞽<p style="margin-left:1em"><span class='note-inline'>(盲莫耕切目無童子也瞽公戶切目但有眹曰瞽)</span>。</p>
邃谷<p style="margin-left:1em"><span class='note-inline'>(邃雖遂切邃谷謂深幽之山谷也)</span>。</p>
弊惡<p style="margin-left:1em"><span class='note-inline'>(弊毘祭切亦惡也)</span>。</p>
甲冑<p style="margin-left:1em"><span class='note-inline'>(冑直祐切甲冑謂鎧甲兜鍪也)</span>。</p>
玷缺<p style="margin-left:1em"><span class='note-inline'>(玷都念切瑕玷也缺傾雪切虧缺也)</span>。</p>
</div></div>
<p class='juan'><a id='mulu105' />大方廣佛華嚴經䟽鈔會本第二十三之三　土十</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩見諸眾生造作惡業受諸重苦以是障故不見佛不聞法不識僧便作是念我當於彼諸惡道中代諸眾生受種種苦令其解脫菩薩如是受苦毒時轉更精勤不捨不避不驚不怖不退不怯無有疲厭何以故如其所願決欲荷負一切眾生令解脫故。</p>
</div>
<div class='div-commentary'><p style="margin-left:1em">第三代苦救護中文分為三初總明代苦迴向二復作是念我所修行下別明迴向之心三佛子菩薩摩訶薩以諸善根如是迴向所謂隨宜下總結成益今初分二初明先救重苦後菩薩爾時作是念言下念徧救諸苦今初有二先見苦興悲心堅不退堅有七相謂不捨所行不避苦事不驚忽至不怖迷倒不退大悲多苦不怯長苦無猒二何以下徵以釋成徵有二意一云生自造苦何干菩薩而欲代之二云劇苦難堪何為不猒釋意云本願荷故逢苦若猒焉能荷負。</p>
</div>
<div class='div-orig'><p>菩薩爾時作是念言一切眾生在生老病死諸苦難處隨業流轉邪見無智喪諸善法我應救之令得出離。</p>
</div>
<div class='div-commentary'><p style="margin-left:1em">二念徧救諸苦中二先救八苦八難等苦故有諸言隨業流轉是業繫苦邪見無智是愚癡苦我應已下起救之心<span class='note-inline'>(先救八苦者一生苦二老三病四死五五盛陰六求不得七怨憎會八愛別離八難下當廣釋)</span>。</p>
</div>
<div class='div-orig'><p>又諸眾生愛網所纏癡盖所覆染著諸有隨逐不捨入苦籠檻作魔業行福智都[書-曰+皿]常懷疑惑不見安隱處不知出離道在於生死輪轉不息諸苦淤泥恒所沒溺菩薩見已起大悲心大饒益心欲令眾生悉得解脫以一切善根迴向以廣大心迴向如三世菩薩所修迴向如大迴向經所說迴向願諸眾生普得清淨究竟成就一切種智。</p>
</div>
<div class='div-commentary'><p style="margin-left:1em">二又諸眾生下救迷四諦苦文中分二初念苦境二菩薩見下正興悲救今初於中先不知集謂癡愛為本是煩惱道染著已下明其業道為有造行故名染著隨業入苦如彼鳥獸因食愛故入於籠檻作魔業行明有惡業福智都[書-曰+皿]明無善業次常懷疑惑無生道見滅之因故不見安隱圓寂不知出離道諦在於生死苦諦二興悲救中起大悲心者令脫苦集故大饒益心者令得清淨滅道故故用善根迴向大迴向經者賢首云如圓教所說普賢迴向故然藏內有大迴向經此教最初不應指彼若結集從簡於理可然。</p>
</div>
<div class='div-orig'><p>復作是念我所修行欲令眾生皆悉得成無上智王不為自身而求解脫但為救濟一切眾生令其咸得一切智心度生死流解脫眾苦。</p>
</div>
<div class='div-commentary'><p style="margin-left:1em">第二別明代苦迴向之心中有五復念前三明代苦之心後二明迴向之心今初即分為三初明一向普救無自為心次眾苦備受無懈怠心三決志保護無虛妄心初文可知。</p>
</div>
<div class='div-orig'><p>復作是念我當普為一切眾生備受眾苦令其得出無量生死眾苦大壑我當普為一切眾生於一切世界一切惡趣中[書-曰+皿]未來劫受一切苦然常為眾生勤修善根何以故我寧獨受如是眾苦不令眾生墮於地獄我當於彼地獄畜生閻羅王等險難之處以身為質救贖一切惡道眾生令得解脫。</p>
</div>
<div class='div-commentary'><p style="margin-left:1em">二中復二先正明後徵釋今初言大壑者如尾閭壑飲縮眾生無暫已故後徵釋中先徵意云何以獨為眾生備受眾苦復勤修耶釋云一身之苦令多解脫故願自受顯悲之深<span class='note-inline'>(尾閭壑義出現品當明)</span>問眾生之苦自業所招自心所變云何菩薩而能代耶答通論代苦有其七義一以苦自要增悲念故瑜伽四十九問云菩薩從勝解行地隨入淨勝意樂地時云何超過諸惡趣等此問菩薩云何自離惡趣下答文廣意云謂菩薩於世間清淨靜慮已善積資粮於多苦有情修習哀愍無餘思惟由此修習故得哀愍意樂及悲意樂為利惡趣有情誓處惡趣如<span class='corr'>已</span>舍宅設住惡趣能證菩提亦能忍受為除物苦願身代受令彼惡業永不現行一切善業常得現行由此悲願力故一切惡趣諸煩惱品所有麤重於自所依皆得除遣得入初地釋曰約此但有悲願意樂身不能代由悲決定自獲勝益二約菩薩本為利生求法苦行<span class='corr'>已</span>名為代後能為物為增上緣亦名代受三約菩薩留惑同事受有苦身為生說法令不造苦因因亡果喪亦名代受四設有眾生欲造無間等業菩薩化止不從遂斷其命菩薩自受惡趣苦報令彼得免無間大苦名為代受此依梁攝論第十一說涅槃仙預國王亦同此義非唯意樂而已五由菩薩初修正願為生受苦至究竟位願成自在常在惡趣救代眾生如地藏菩薩及現莊嚴王等乃至飢世身為大魚皆其類也或以光明照觸或神力冥加其事非一六由菩薩此願契同真如彼眾生苦即同如性以同如之願還潛至即真之苦依此融通亦名代也七由普賢以法界為身一切眾生皆是法界即眾生受苦常是菩薩故名為代上來七義初但音樂次二但約為增上緣四五二義實能身代六七二義理觀融通<span class='note-inline'>(此依梁攝論者本論云甚深差別者若菩薩由如此方便勝智行殺生等十事無染濁過失生無量福德速得無上菩提勝果釋論曰如菩薩能行如所堪行方便勝智今顯此二義若菩薩能行知如此事有人必應作無間等惡業菩薩了知其心無別方便可令離此惡行唯有斷命方便能使不作此惡又知此人捨命必生善道若不捨命決行此業墮極苦處長時受苦菩薩知此事已作如是念我若行此殺業必墮地獄願我為彼受此苦報當令此人於現在世受少輕苦於未來世久受大樂譬如良醫治有病者先加輕苦後除重病菩薩所行亦復如是於菩薩道無非福德故離染濁過失因此生長無量福德故能疾證無上菩提如是方便最為甚深行盜等行亦復如是涅槃仙預國王者第十六經梵行品因說一子地迦葉難云若諸菩薩住一子地者云何如來昔為國王行菩薩行時斷絕爾所婆羅門命下佛廣答先說慈悲竟末云菩薩常思以何因緣能令眾生發起信心隨其方便要當為之諸婆羅門命終之後生阿鼻地獄即有三念一者自念我從何處而來生此即便自知從入道中來二者自念我今所生為是何所即便自知是阿鼻地獄三者自念我何業緣而來生此即便自知我謗方等大乘經典不信因緣為國王所殺而來生此念是事<span class='corr'>已</span>即於大乘方等經典生信敬心尋時命終生甘露鼓如來世界於彼壽命具足十劫善男子以是義故我昔為與是人十劫壽命云何名殺)</span>問若依四五二義應能普代何故猶有眾生受苦答此有三義一有緣無緣故與菩薩有緣則可代也二業有定不定故不定者可代三若受苦有益菩薩令受方能究竟得離苦故如父母教子付嚴師令治如是密益非凡小所知。</p>
</div>
<div class='div-orig'><p>復作是念我願保護一切眾生終不棄捨所言誠實無有虛妄。</p>
</div>
<div class='div-commentary'><p style="margin-left:1em">第三決志保護中二先正明。</p>
</div>
<div class='div-orig'><p>何以故我為救度一切眾生發菩提心不為自身求無上道。</p>
</div>
<div class='div-commentary'><p style="margin-left:1em">後徵釋徵意云云何不捨何名不虛釋有二意一異小乘不自為故。</p>
</div>
<div class='div-orig'><p>亦不為求五欲境界及三有中種種樂故修菩提行。</p>
</div>
<div class='div-commentary'><p style="margin-left:1em">二亦不為下明異凡夫著欲過故文中三初正明不求。</p>
</div>
<div class='div-orig'><p>何以故世間之樂無非是苦眾魔境界愚人所貪諸佛所呵一切苦患因之而起地獄餓鬼及以畜生閻羅王處忿恚鬥訟更相毀辱如是諸惡皆因貪著五欲所致耽著五欲遠離諸佛障礙生天何況得於阿耨多羅三藐三菩提。</p>
</div>
<div class='div-commentary'><p style="margin-left:1em">二徵釋所以所以不求者見多過故文中體即是苦復能生苦近障天樂況大菩提惑習雙亡今言婬欲即是道者善須得意<span class='note-inline'>(近障天樂者釋曰此即大品經意第一經云菩薩摩訶薩行般若波羅蜜增益六波羅蜜時諸善男子善女人各各生歡喜意念言我等常為是人作父母妻子親族知識爾時四天王天乃至阿迦尼吒天皆大歡喜各各念言我等常作方便令是菩薩離於婬欲從初發意常作童真莫使與色欲苦會若受五欲障生梵天何況阿耨多羅三藐三菩提以是義故舍利弗菩薩摩訶薩斷婬欲出家者應得阿耨多羅三藐三菩提非不斷欲今言婬欲下誡勸得意之義前<span class='corr'>已</span>曾有法界品中更當廣釋)</span>。</p>
</div>
<div class='div-orig'><p>菩薩如是觀諸世間貪少欲味受無量苦終不為彼五欲樂故求無上菩提修菩薩行但為安樂一切眾生發心修習成滿大願斷截眾生諸苦罥索令得解脫。</p>
</div>
<div class='div-commentary'><p style="margin-left:1em">三菩薩如是下結成前義。</p>
</div>
<div class='div-orig'><p>佛子菩薩摩訶薩復作是念我當以善根如是廻向令一切眾生得究竟樂利益樂不受樂寂靜樂無依樂無動樂無量樂不捨不退樂不滅樂一切智樂。</p>
</div>
<div class='div-commentary'><p style="margin-left:1em">第二有二復念明廻向之心即分二初念令彼得樂後念身為保護今初乘前欲苦故令得樂文有十句初總餘別別中前八涅槃後一菩提於涅槃中一住涅槃能建大事名為利益二滅心數三證無為四無能所五相不能遷六廣無分量七生死真性即是涅槃故無所捨智冥真理是以不退八一得永常湛然不滅依解節經說有五樂一出家樂脫家難故二遠離樂以斷欲得初禪故三寂靜樂二禪為首覺觀息故四菩提樂於法如實覺故五涅槃樂息化入無餘故彼通人天今唯究竟會釋可知<span class='note-inline'>(依解節經說有五樂初會<span class='corr'>已</span>具)</span>。</p>
</div>
<div class='div-orig'><p>復作是念我當與一切眾生作調御師作主兵臣執大智炬示安隱道令離險難以善方便俾知實義又於生死海作一切智善巧船師度諸眾生使到彼岸。</p>
</div>
<div class='div-commentary'><p style="margin-left:1em">二保護中初示安隱道令得菩提名知實義後又於下令度生死海得大涅槃名到彼岸。</p>
</div>
<div class='div-orig'><p>佛子菩薩摩訶薩以諸善根如是廻向所謂隨宜救護一切眾生令出生死承事供養一切諸佛得無障礙一切智智捨離眾魔遠惡知識親近一切菩薩善友滅諸過罪成就淨業具足菩薩廣大行願無量善根。</p>
</div>
<div class='div-commentary'><p style="margin-left:1em">第三總結成益中初總標所謂下別顯別中初句救護餘皆成益。</p>
</div>
<div class='div-orig'><p>佛子菩薩摩訶薩以諸善根正廻向<span class='corr'>已</span>作如是念不以四天下眾生多故多日出現但<span class='corr'>一</span>日出悉能普照一切眾生又諸眾生不以自身光明故知有晝夜遊行觀察興造諸業皆由日天子出成辦斯事然彼日輪但一無二。</p>
</div>
<div class='div-commentary'><p style="margin-left:1em">第四逈拔救護謂孤摽大志普為眾生而無冀望文中二先喻後合喻中有二一獨照喻二又諸下成益喻。</p>
</div>
<div class='div-orig'><p>菩薩摩訶薩亦復如是修集善根廻向之時作是念言彼諸眾生不能自救何能救他唯我一人志獨無侶。</p>
</div>
<div class='div-commentary'><p style="margin-left:1em">法合亦二先合獨照。</p>
</div>
<div class='div-orig'><p>修集善根如是廻向所謂為欲廣度一切眾生故普照一切眾生故示導一切眾生故開悟一切眾生故顧復一切眾生故攝受一切眾生故成就一切眾生故令一切眾生歡喜故令一切眾生恱樂故令一切眾生斷疑故。</p>
</div>
<div class='div-commentary'><p style="margin-left:1em">後修習下合前成益即正顯廻向初之一句通其二勢一成前二標後所謂下別顯文有十句初總餘別照謂照機顧復之義見於毛詩餘文可了<span class='note-inline'>(顧復之義見於毛詩云父兮生我母兮鞠我拊我畜我長我育我顧我復我出入腹我鄭玄箋云顧視也復反也言子離雖近猶步步反顧今菩薩於諸眾生亦爾)</span>。</p>
</div>
<div class='div-orig'><p>佛子菩薩摩訶薩復作是念我應如日普照一切不求恩報眾生有惡悉能容受終不以此而捨誓願不以一眾生惡故捨一切眾生但勤修習善根廻向普令眾生皆得安樂。</p>
</div>
<div class='div-commentary'><p style="margin-left:1em">第二大段我應如日普照一切下離相廻向於中二先以忘機之智導前大悲令成無緣後安置下正明大智離眾生相今初功高二儀而不仁明踰日月而彌昏故於中先正明無私不求恩故能容受惡為普照故不以一惡而捨眾多設[書-曰+皿]背恩尚無嫌恨豈況一耶<span class='note-inline'>(今初功高等者即肇論中文用老子意老子云天地不仁以萬物為蒭狗聖人不仁以百姓為蒭狗即道經道沖而用之章注云不仁者不為仁恩也蒭狗有二河上公云蒭草狗畜即二物也御注云結蒭為狗不恃其警吠也大意明天地聖人無心恃其仁德也今菩薩亦然菩薩功高而不恃般若觀空故而彌昏者若無所知也言高二儀者二儀覆而不載載而不覆菩薩兼之又但覆身不能覆心及萬善等言明逾日月者日月之明不兼晝夜大悲菩薩長燭幽昏日月照身不能照心菩薩智慧反此無法不照故下文云不求恩報即不仁等義也)</span>。</p>
</div>
<div class='div-orig'><p>善根雖少普攝眾生以歡喜心廣大廻向若有善根不欲饒益一切眾生不名廻向隨一善根普以眾生而為所緣乃名廻向。</p>
</div>
<div class='div-commentary'><p style="margin-left:1em">後善根雖少下顯成廣大大智導悲能普緣故如聲入角小亦遠聞。</p>
</div>
<div class='div-orig'><p>安置眾生於無所著法性廻向見眾生自性不動不轉廻向於廻向無所依無所取廻向不取善根相廻向不分別業報體性廻向不著五蘊相廻向不壞五蘊相廻向不取業廻向不求報廻向不染著因緣廻向不分別因緣所起廻向不著名稱廻向不著處所廻向不著虛妄法廻向。</p>
</div>
<div class='div-commentary'><p style="margin-left:1em">第二正明離相廻向謂向實際然一一隨相皆具如下諸句離相說有前後行在一心<span class='note-inline'>(然一一隨相等者且如上向一眾生即安置眾生無所著法性廻向等諸句又如大般若隨一離相徧歷八十餘科之相如一清淨徧歷色等今不欲繁文故各併一處)</span>文分為二先正明離相後菩薩如是下總結成益前中義雖總通且取文便略分為二先會前廻向眾生明入實際後以如是等下會前廻向菩提明入實際然入實際即事理無礙故前段亦明不離蘊等後段亦明離我我所前中二先廣明離善根廻向之相二解一切下雙結二相前中有二十一廻向分四初十四句離所取相次二句離能取想三一句離能詮名言四有四句顯如如理由離妄想成正智故令前名相皆即如如<span class='note-inline'>(初十四句等者此中即具五法一相二妄想三名四如如其正智含在離妄之中)</span>今初初總餘別總謂令所向眾生契同所向實際故名安置實際即法性性自無著<span class='note-inline'>(性自無著者揀非修成無著修成文在安置之中)</span>。</p>
<p style="margin-left:1em">別中二前十入理後三離過今初初句遣所向眾生了自性故不著凝然不動隨緣不變二遣能廻悲願不依於悲不取願相三遣所廻善根四遣所獲果報五六二句雙明起行之身及所向眾生之相即真故不著即俗故不壞七遣所成業行八遣所得報相上四遣體九總顯諸事能成因緣十總明前事從緣所起明上廻向不出前十由後二句故無性無性故即法性故無所著<span class='note-inline'>(了自性者自性即真如具不變隨緣故九總顯等者諸事即能廻能向等皆從緣生故明上等者即總結也由後等者二句即能成因緣及緣所起以從緣起故無性也無性等者結歸總句安置眾生於無所著法性廻向也以總該別故皆無著也)</span>後三離過一不著虛名二不著報處三不著敬養等名虛妄法。</p>
</div>
<div class='div-orig'><p>不著眾生相世界相心意相廻向不起心顛倒想顛倒見顛倒廻向。</p>
</div>
<div class='div-commentary'><p style="margin-left:1em">二離能取相中初句對所說能後句別無三倒謂於前諸事起心分別常無常等名為心倒於常等境取分齊相名為想倒於相執實名為見倒翻背正信立以倒名翻上名為不起三倒。</p>
<p style="margin-left:1em">故大品十七彌勒語須菩提言新發意菩薩隨喜諸佛及佛弟子善根已廻向菩提云何不墮想心見倒須菩提言於彼善根心不生想用此心廻向菩提於此廻向心亦不生心想如是廻向則非想倒心倒見倒若取相廻向為想心見倒光明覺品云若於一切智發生廻向心見心無有生當獲大名稱此亦無三倒也若依大般若第二會隨喜迴向品意則上諸事皆[書-曰+皿]滅離變此中何者是諸事耶若菩薩知此一切乃至菩提皆無所有而復能行隨喜廻向則非想心見倒以無所得為方便故<span class='note-inline'>(故大品下即隨喜廻向品引文小略若具經云爾時彌勒菩薩語須菩提若新發意菩薩念諸佛及佛弟子諸善根隨喜功德最上第一最妙無上無與等者隨喜<span class='corr'>已</span>應廻向菩提云何菩薩不墮想顛倒心顛倒見顛倒須菩提言若菩薩念諸佛及僧於中不生佛想不生僧想不生善根想用是心廻向菩提心中亦不生心想菩薩如是廻向想不顛倒心不顛倒見不顛倒若菩薩念諸佛及僧善根取相取相<span class='corr'>已</span>廻向菩提名為想顛倒心顛倒見顛倒智論釋云須菩提答言若是菩薩以般若波羅蜜方便力故能於諸佛不生佛想及弟子諸善根中不生善根想一切法從和合生無有自性故無有實法名為佛是不生佛等想是廻向心亦不生心想是故菩薩不墮顛倒三若依大般若第二會正當別行大品文辭小異大旨無別而大品所引經末亦云若菩薩摩訶薩用是心念諸佛及僧諸善根是心念時即知盡滅法若盡滅法是不可得廻向心亦是盡滅相所廻向處及法亦如是相而人謂二經全別故䟽影略引之皆明性空心無取耳)</span>然小乘或說想心見三次第而起或說一時義分前後心想非倒由見亂故立以倒名雖諸說不同皆六識建立若大乘中亦有多說一云依七識心義分三倒謂七識妄心性是乖理顛倒之法名為心倒依是心故便有一切妄境界生如依夢心有夢境起即於彼境妄取其相說為想倒於所取法執實分明說為見倒依此三倒於為無為境起常無常等八種顛倒諸宗異說恐猒繁文<span class='note-inline'>(然小乘或說下第三釋不同略舉三說小乘有二初即分別論者說想心見次第起謂初發微想常無常等次重起心緣前之想取為定實後見成就於所取中執見分明此即三心俱是倒也若釋名者想謂取境分齊之相見謂推求心謂積集此中想等體即是倒皆持業釋或說一時者即法救論師心想見三同時義分唯見是倒餘二非倒與見相應為見所亂名之為倒是故見唯持業餘二依主俱舍論主正扶此義頌云四顛倒自體謂從三見生唯倒推增故想心隨見力釋曰初兩句出體第三句廢立第四句通經初出體者謂邊見中唯取常見以為常倒於見取中唯取計樂淨為樂淨倒於身見中唯取我見以為我倒也唯倒推增故者廢立也此舉三因以立四倒一一向倒故云唯倒也二推度性故三妄增益故餘或無此三因謂戒禁取非一向倒執有漏道得淨涅槃雖非究竟斷惑證滅而能蹔時離染證滅緣為淨故斷見邪見非妄增益無所轉故餘貪瞋等不能推度非見性故是故諸惑非顛倒體言想心隨見力者通經也謂有問云若唯見是倒何故經言於非常計常有想心見三倒於苦不淨非我亦有想心見三倒答理實唯見是倒想心隨見亦立倒名與見相應故行相同常樂我淨三四十二故此十二倒依婆沙師預流永斷見及相應見所斷故餘如彼說依此釋名想謂取境分齊見謂推求心謂積集若大乘下雖標多說但出其一意通性相宗在文可知又有釋云若細分別想心二倒可通七識見是執著局於六識者即下三藏意七識既有四惑中有我見豈無見耶諸宗等者不欲繁文然上<span class='corr'>已</span>有三宗之義其薩婆多更有一釋想謂於無常苦不淨中妄想分別見謂即於彼所分別中忍可欲樂建立執著心謂即於彼所執著中貪等煩惱皆即心所名心非心王也既以王為所不順今文故不出之大乘之中復有三說一依起信三倒之心唯一妄念亦名不覺亦名無始無明而此無明全依本覺還迷本覺從無始來念念相續未曾離念即是一切心識之相然依不覺復生三種一無明業相等即以三細業轉現三如次為心見想之三倒也今菩薩雖未究竟覺<span class='corr'>已</span>離凡夫不覺二乘初心相似覺故亦名為離釋曰以三細諸德正義皆在頼耶菩薩地盡始覺同本方得永離以此而為三倒非順今文故䟽不出二又依禪宗傳於達磨用楞伽意五識帶想總名想倒第七染淨別名心倒第六意識起諸見倒釋曰不順法相故不出之三云依唐三藏傳慈氏論五識現量總無顛倒猶如明鏡現眾色相故第七染識有想見倒第六意識具有三倒取我法相名為想倒於想愛樂復名心倒於想計著建立乃名見倒此亦分明上之大小乘大同小異故不委存恐要委知故復出耳初釋經文乃通諸說多同唐三藏意)</span>。</p>
</div>
<div class='div-orig'><p>不著語言道廻向。</p>
</div>
<div class='div-commentary'><p style="margin-left:1em">三一句離能詮名言。</p>
</div>
<div class='div-orig'><p>觀一切法真實性廻向觀一切眾生平等相廻向以法界印印諸善根廻向觀諸法離貪欲廻向。</p>
</div>
<div class='div-commentary'><p style="margin-left:1em">四有四句顯如如者前明妄空一切皆空此彰實有一切妙有又即前之空是此之實二義不二為真法印是即妄取廻向菩薩不有真實廻向菩薩不無文有四句初總顯實性次別約眾生三印諸事善四心絕貪求<span class='note-inline'>(四有四句下先彰大意以諸宗或說妄空真有二真空妄有三真妄俱有四真妄俱空此具四意前明名相妄想皆空即妄空也此顯如如理有即真有也而䟽云一切皆空者則涅槃菩提亦空計有為妄情故又言一切妙有者則眾生善根亦皆妙有萬法即真故次云又即前之空是此之實者上明前空此有今即前之空是此之實則空即有則空非空此有即空則有非有矣由此則妄空真有即是妄有真空何者謂虛妄之法緣生無性名為妄空真性湛然名為真有今即上妄法緣生故名妄有即無性性名為真諦故說真空此無性空體即是實故名真有是故言語則別理無二致是則妄取廻向下結成本義此即妄空真有意然但除其病而不除法故前相歷然而無取著耳)</span>。</p>
</div>
<div class='div-orig'><p>觧一切法無種植善根亦如是觀諸法無二無生無滅廻向亦如是。</p>
</div>
<div class='div-commentary'><p style="margin-left:1em">第二雙結者一句結所廻善根善根可以獨修但云種植一句結廻向行廻向必有能所故觀無二如此則德本不生惑本不滅又惑累寂然不生真德湛然不滅<span class='note-inline'>(如此則德本不生者此是真有本有湛然不生妄惑本空空無可滅又惑累寂然不生翻上惑不滅為不生真德湛然不滅翻上真不生為不滅前惑空無可滅今空則寂然故不生前以真無初故不生今以真無後故不滅)</span>。</p>
</div>
<div class='div-orig'><p>以如是等善根廻向修行清淨對治之法所有善根皆悉隨順出世間法不作二相。</p>
</div>
<div class='div-commentary'><p style="margin-left:1em">第二會前廻向菩提入實際者又前明隨相次辨離相欲顯此二同時故雙非即離文中三初結前生後二非即下法喻釋成三離我下結成廻向<span class='note-inline'>(又前明隨相者上判會菩提入實即是離相中義今以小異分之則可為三第一隨相廻向第二以前會眾生入實為離相第三以今文為隨離同時)</span>今初由前離相所行清淨故順出世無上菩提而言二者善根廻向世與出世若有若無若即若離皆名為二今並無之<span class='note-inline'>(而言二者善根廻向等者此有四二皆躡前文一善根廻向為一二即向言善根亦如是回向亦如是以總收前二故二者世與出世為一二即今經以善根隨順出世則能隨順是世故三若有若無為一二即前妄空真有是四若即若離為一二此曲有二一即隨相為即離相為離二隨離不同為離此二不二為即此四種二今並無之無之所以即下釋成)</span>。</p>
</div>
<div class='div-orig'><p>非即業修習一切智非離業廻向一切智一切智非即是業然不離業得一切智以業如光影清淨故報亦如光影清淨報如光影清淨故一切智智亦如光影清淨。</p>
</div>
<div class='div-commentary'><p style="margin-left:1em">二釋成中先法後喻法中二對初以所廻善根對能廻行願辨非即離明因中無二初句業非廻向能所別故次句不離離業無可廻故亦同淨名布施廻向一切智為二布施性即是廻向一切智性故不離斯為不二非即故無不二也後對因果相望初句果不即因後句離因無果文影略耳理應因果各有非即離義<span class='note-inline'>(亦同淨名等者即無盡意菩薩其即是廻向一切智性下經云如是持戒忍辱精進禪定智慧廻向一切智為二智慧性即是廻向一切智性於其中入一相者是為入不二法門釋曰但知初度餘例可知故不廣引斯為不二者結彼經文以釋今經謂以今經不離是彼一性故不二以今經非即重遣不二則如文殊離諸問答乃至為真不二文影略者亦合云業非一切智然不離一切智而別有業故云理應因果各有非即非離之義)</span>後喻中乘光發影及水月之影皆緣生無性非即非離故云清淨初二句以因對報報通十地故後二句以報對果。</p>
</div>
<div class='div-orig'><p>離我我所一切動亂思惟分別如是了知以諸善根方便廻向。</p>
</div>
<div class='div-commentary'><p style="margin-left:1em">三結成廻向者能廻之我所廻之所若隨若離並稱動亂今照而常寂故離斯分別而不壞相故名方便。</p>
</div>
<div class='div-orig'><p>菩薩如是廻向之時度脫眾生常無休息不住法相雖知諸法無業無報善能出生一切業報而無違諍如是方便善修廻向菩薩摩訶薩如是廻向時離一切過諸佛所讚佛子是為菩薩摩訶薩第一救護一切眾生離眾生相廻向。</p>
</div>
<div class='div-commentary'><p style="margin-left:1em">第二總結成益者由隨離不二故成無礙離過之益及第三結名文並可知。</p>
</div>
<div class='div-orig'><p>爾時金剛幢菩薩觀察十方一切眾會暨于法界入深句義以無量心修習勝行大悲普覆一切眾生不斷三世諸如來種入一切佛功德法藏出生一切諸佛法身善能分別諸眾生心知其所種善根成熟住於法身而為示現清淨色身承佛神力即說頌言。</p>
</div>
<div class='div-commentary'><p style="margin-left:1em">第二爾時下重頌分二先敘儀意於中初後二句說儀入深句義者說依以無量下亦是說依依此說故亦說所為為此說故。</p>
</div>
<div class='div-orig'><p>不思議劫修行道精進堅固心無礙為欲饒益群生類常求諸佛功德法。</p>
<p>調御世間無等人修治其意甚明潔發心普救諸含識彼能善入廻向藏。</p>
<p>勇猛精進力具足智慧聰達意清淨普救一切諸群生其心堪忍不傾動。</p>
<p>心善安住無與等意常清淨大歡恱如是為物勤修行譬如大地普容受。</p>
<p>不為自身求快樂但欲救護諸眾生如是發起大悲心疾得入於無礙地。</p>
<p>十方一切諸世界所有眾生皆攝受為救彼故善住心如是修學諸廻向。</p>
</div>
<div class='div-commentary'><p style="margin-left:1em">後正陳偈詞二十八偈分二前八偈半頌所廻善根前六四等一慈二悲一偈半喜一偈半捨如地無心故一偈結其普徧。</p>
</div>
<div class='div-orig'><p>修行布施大欣恱護持淨戒無所犯勇猛精進心不動廻向如來一切智。</p>
<p>其心廣大無邊際忍力安住不傾動禪定甚深恒照了智慧微妙難思議十方一切世界中具足修治清淨行。</p>
</div>
<div class='div-commentary'><p style="margin-left:1em">後二偈半明六度。</p>
</div>
<div class='div-orig'><p>如是功德皆廻向為欲安樂諸含識大士勤修諸善業無量無邊不可數如是悉以益眾生令住難思無上智。</p>
</div>
<div class='div-commentary'><p style="margin-left:1em">後如是下十九偈半頌廻向行分二前七偈半頌隨相初一偈半頌利樂廻向。</p>
</div>
<div class='div-orig'><p>普為一切眾生故不思議劫處地獄如是曾無厭退心勇猛決定常廻向。</p>
<p>不求色聲香與味亦不希求諸妙觸但為救度諸群生常求無上最勝智。</p>
<p>智慧清淨如虛空修習無邊大士行如佛所行諸行法彼人如是常修學。</p>
<p>大士遊行諸世界悉能安隱諸群生普使一切皆歡喜修菩薩行無厭足。</p>
<p>除滅一切諸心毒思惟修習最上智不為自<span class='corr'>己</span>求安樂但願眾生得離苦。</p>
<p>此人廻向得究竟心常清淨離眾毒三世如來所付囑住於無上大法城。</p>
</div>
<div class='div-commentary'><p style="margin-left:1em">後六頌代苦廻向餘略不頌<span class='note-inline'>(餘略不頌即不頌受惱逈㧞二救護也)</span>。</p>
</div>
<div class='div-orig'><p>未曾染著於諸色受想行識亦如是其心永出於三有所有功德盡廻向。</p>
<p>佛所知見諸眾生[書-曰+皿]皆攝取無有餘誓願皆令得解脫為彼修行大歡喜。</p>
<p>其心念念恒安住智慧廣大無與等離癡正念常寂然一切諸業皆清淨。</p>
<p>彼諸菩薩處於世不著內外一切法如風無礙行於空大士用心亦復然。</p>
<p>所有身業皆清淨一切語言無過失心常歸向於如來能令諸佛悉歡喜。</p>
</div>
<div class='div-commentary'><p style="margin-left:1em">未曾下十二偈頌前離相於中二前五頌正明離相。</p>
</div>
<div class='div-orig'><p>十方無量諸國土所有佛處皆徃詣於中覩見大悲尊靡不恭敬而瞻奉。</p>
<p>心常清淨離諸失普入世間無所畏已住如來無上道復為三有大法池。</p>
<p>精勤觀察一切法隨順思惟有非有如是趣於真實理得入甚深無諍處。</p>
<p>以此修成堅固道一切眾生莫能壞善能了達諸法性普於三世無所著。</p>
<p>如是廻向到彼岸普使群生離眾垢永離一切諸所依得入究竟無依處。</p>
<p>一切眾生語言道隨其種類各差別菩薩悉能分別說而心無著無所礙。</p>
<p>菩薩如是修廻向功德方便不可說能令十方世界中一切諸佛皆稱歎。</p>
</div>
<div class='div-commentary'><p style="margin-left:1em">後十方下七偈頌前成益文並可知。</p>
</div>
<p class='juan'>大方廣佛華嚴經䟽鈔會本第二十三之三</p>
<div class='div-w'>
<p class='h2'>音釋</p>
<div class='div-note'>籠檻<p style="margin-left:1em"><span class='note-inline'>(籠盧紅切笭也檻戶黯切圈也)</span>。</p>
鬥訟<p style="margin-left:1em"><span class='note-inline'>(鬬都豆切競也訟似用切爭也)</span>。</p>
忿恚<p style="margin-left:1em"><span class='note-inline'>(忿方問切怒也恚於避切恨怒也)</span>。</p>
罥<p style="margin-left:1em"><span class='note-inline'>(古泫切網也)</span>。</p>
拊<p style="margin-left:1em"><span class='note-inline'>(斐父切與撫同)</span>。</p>
蒭<p style="margin-left:1em"><span class='note-inline'>(窻窬切茭草也)</span>。</p>
</div></div></div>
</div><!-- end of div[@id='body'] -->
</body></html>