<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu117' />
<p class='juan'>大方廣佛華嚴經䟽鈔會本第二十九之一　盟二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子云何為菩薩摩訶薩等隨順一切眾生廻向。</p>
</div>
<div class='div-commentary'><p style="margin-left:1em">第七等隨順一切眾生廻向長行中亦二先位行後位果初中亦三今初牒名徵起謂以善根等心順益故等即平等通於能所所順眾生無相平等能隨順心智照平等此從廻向受名等即隨順故本業云以觀善惡父母無二一相一合相故名隨順觀一切眾生廻向名無等字釋有等義有云善惡即怨親此二平等俱生法身皆名父母應云善父母者方便般若也惡父母者無明貪愛也不滅癡愛起於明脫故無二相智契無二名一合相即以無貪等善根而為其性<span class='note-inline'>(應云下正釋義般若方便即淨名及今經七十九中之意下當廣釋惡父母者無明貪愛即楞伽第三經云爾時大慧菩薩白佛言世尊如世尊說若男子女人行五無間業不入無間地獄世尊云何男子女人行五無間業不入無間地獄佛告大慧諦聽諦聽善思念之吾為汝說大慧白佛言善哉世尊唯然受教佛告大慧五無間業所謂殺父母及害羅漢破壞眾僧惡心出佛身血大慧云何眾生母謂愛更受身貪喜俱如緣母喜無明為父入處聚落斷二根本名害父母彼諸使不現如鼠毒發究竟斷彼名害羅漢云何破僧謂異相諸陰和合積聚究竟斷彼名為破僧大慧不覺外自共相自心現量七識身以三解脫無漏惡想究竟斷彼七識佛名為惡心出佛身血若男子女人行此無間著名五無間事亦名無間等偈言貪愛名為母無明以為父覺境識為佛諸使為羅漢陰集名為僧無間次第斷是謂五無間不墮無間獄釋曰言如鼠毒發者西方有鼠嚙人甚毒毒在身中其瘡雖差忽遇雷聲其瘡還發使亦如之忽遇境雷則還動發餘可知不滅癡愛下釋一合相義即淨名須菩提章二乘之人滅癡得明滅愛則脫今了一性故不滅之體即明脫知理無二即是契合合無合相方是真合)</span>。</p>
</div>
<div class='div-orig'><p>佛子此菩薩摩訶薩隨所積集一切善根所謂小善根大善根廣善根多善根無量善根種種善根微塵數善根阿僧祇善根無邊際善根不可思善根不可量善根。</p>
</div>
<div class='div-commentary'><p style="margin-left:1em">第二佛子下依徵廣釋中二先明廻向後佛子菩薩摩訶薩修行如是廻向之時下辨所成益初中亦二先辨所廻善根後佛子菩薩摩訶薩以淨志下攝將廻向前中復二先正修善根後佛子菩薩摩訶薩於此善下因修成德亦可初是行體後明行用前中有三十一句分為三段初十一句明善根分齊次十善所依緣後十善根體性然其前十一一徧從中十中十一一能生後十後十一一容具前十前十一一該後二十思之自顯<span class='note-inline'>(然其前十下料揀言前十一一徧從中十者從佛境生小等從法境生小等從餘八亦然二中十一一能生後十者從一佛境能生檀等十度從法生十度餘八亦然三後十一一容具前十者謂布施等有小有大或一或二或三或四或具足十不必皆具故云容具戒等九度於前十亦然四前十一一該後二十者謂從佛境起小施或從佛境起大施等或於佛境起小戒或從佛境起大戒等理即昭然云思之自顯)</span>今初十一句即增數十也於中初三約分量如小心施名為小善為菩提施名之為大為利他施名之為廣餘之九度例此可知又從佛境所生之施有此小等從九境生亦有小等如施既爾餘九亦然此三既爾下八例知次三約類謂有多色類乃至無量種種不同未至無量但可名多三五相望亦名種種餘五約數明多於中後二亦顯甚深難思傍無分量。</p>
</div>
<div class='div-orig'><p>佛境界善根法境界善根僧境界善根善知識境界善根一切眾生境界善根方便善巧境界善根修諸善心境界善根內境界善根外境界善根無邊助道法境界善根。</p>
</div>
<div class='div-commentary'><p style="margin-left:1em">二佛境下中十句內前五為緣境前四智境後一悲境後五造修境初一能修智次一能修心次二所觀境後一所修法因覩此法能起十度等。</p>
</div>
<div class='div-orig'><p>勤修一切捨善根立勝志究竟持淨戒善根一切捨無不受堪忍善根常精進心無退善根以大方便入無量三昧善根以智慧善觀察善根知一切眾生心行差別善根集無邊功德善根勤修習菩薩業行善根普覆育一切世間善根。</p>
</div>
<div class='div-commentary'><p style="margin-left:1em">三勤修下後十中前七可知八願心積德九念力習行辨力說法以為業行十由智自在故能覆育。</p>
</div>
<div class='div-orig'><p>佛子菩薩摩訶薩於此善根修行安住趣入攝受積集辦具悟解心淨開示發起時。</p>
</div>
<div class='div-commentary'><p style="margin-left:1em">二因修成德中二先牒已修後顯成德初有十句初總餘別一住作意二加行趣入三攝行屬<span class='corr'>己</span>四漸集成多五假緣資助六照其事理七惑障不生此上自修後二轉教八開顯指示九勸如說行隨修一善則有斯十。</p>
</div>
<div class='div-orig'><p>得堪忍心閉惡趣門善攝諸根威儀具足遠離顛倒正行圓滿堪為一切諸佛法器能作眾生福德良田為佛所念長佛善根住諸佛願行諸佛業心得自在等三世佛趣佛道場入如來力具佛色相超諸世間不樂生天不貧富樂不著諸行一切善根悉以廻向。</p>
</div>
<div class='div-commentary'><p style="margin-left:1em">後得堪忍下正顯成德文分為二初成自利德後為諸眾生下成利他德前中十對皆含因果一得忍息惡二攝根具戒三離倒行正四上受下資五佛護善增六住願起業七心等諸佛行詣道場八內入佛力外相超世九不樂當報不貪現樂十不著諸行而修廻向此雖有廻向之言意取所廻之善十中前八成德後二離過九離凡十離小。</p>
</div>
<div class='div-orig'><p>為諸眾生功德之藏住究竟道普覆一切於虛妄道中拔出眾生令其安住一切善法徧諸境界無斷無盡開一切智菩提之門建立智幢嚴淨大道普能示現一切世間令除垢染心善調伏生如來家淨佛種性功德具足作大福田為世所依安立眾生咸令清淨常勤修習一切善根。</p>
</div>
<div class='div-commentary'><p style="margin-left:1em">後利他中先總明悲智雙運為究竟道於虛妄下別顯文並易知常勤修下一句總結。</p>
</div>
<div class='div-orig'><p>佛子菩薩摩訶薩以淨志願菩提心力修諸善根時作是念言此諸善根是菩提心之所積集是菩提心之所思惟是菩提心之所發起是菩提心之所志樂是菩提心之所增益皆為憐愍一切眾生皆為趣求一切種智皆為成就如來十力作是念時善根增進永不退轉。</p>
</div>
<div class='div-commentary'><p style="margin-left:1em">第二攝將廻向中二初念修善根本因法應廻向後佛子下正將廻向今初先經敘念時次此諸下正陳所念初之五句總顯諸善由菩提心多聞積集思惟義理發起修行志樂無猒唯深唯廣皆為下三句顯菩提心三廻向義種智證於實際即是菩提三心廻向三處也後作是下結。</p>
</div>
<div class='div-orig'><p>佛子菩薩摩訶薩復作是念願我以此善根果報盡未來劫修菩薩行悉以惠施一切眾生悉以廻向一切眾生普徧無餘。</p>
</div>
<div class='div-commentary'><p style="margin-left:1em">第二正將廻向中文為三別初向眾生及向菩提二佛子菩薩摩訶薩如是廻向時不著業下明向實際三佛子菩薩摩訶薩以此善根普施世間下總結三種廻向今初分二初廻<span class='corr'>己</span>修善願成資具以施眾生二佛子菩薩摩訶薩以所集善根於念念下復廻此施願令眾生具足財法今初亦二先總顯要期二願令下別彰施行今初所以偏願成施行者一則自具行緣故云修菩薩行二則眾生現益故云惠施一切三則檀為行首舉一例餘四則此一施行具一切行。</p>
</div>
<div class='div-orig'><p>願令阿僧祇世界珍寶充滿阿僧祇世界衣服充滿阿僧祇世界妙香充滿阿僧祇世界莊嚴具充滿阿僧祇世界無量摩尼寶充滿阿僧祇世界妙華充滿阿僧祇世界上味充滿阿僧祇世界財貨充滿阿僧祇世界牀座充滿蓋以寶帳敷以妙衣阿僧祇世界種種莊嚴寶冠充滿。</p>
</div>
<div class='div-commentary'><p style="margin-left:1em">二別彰中先願成外施後佛子菩薩摩訶薩復作是念下願成內施以情非情而為內外今初分四一顯施廣大各僧祇故。</p>
</div>
<div class='div-orig'><p>假使一人盡未來劫常來求索以此等物而惠施之未曾厭倦而有休息如於一人於一切眾生悉亦如是。</p>
</div>
<div class='div-commentary'><p style="margin-left:1em">二假使下辨施無限長時多田隨求無猒故。</p>
</div>
<div class='div-orig'><p>佛子菩薩摩訶薩如是施時無虛偽心無希望心無名譽心無中悔心無熱惱心但發專求一切智道心一切悉捨心哀愍眾生心教化成熟心皆令安住一切智智心。</p>
</div>
<div class='div-commentary'><p style="margin-left:1em">三佛子下明施殊勝離過順理故文有十句前五離過追悔不已則生熱惱後五順理前二大智後三大悲。</p>
</div>
<div class='div-orig'><p>佛子菩薩摩訶薩以諸善根如是廻向盡未來劫常行惠施住一切智智心。</p>
</div>
<div class='div-commentary'><p style="margin-left:1em">四又佛子結成二行謂由廻向行以成施行。</p>
</div>
<div class='div-orig'><p>佛子菩薩摩訶薩復作是念我為一眾生故欲令阿僧祇世界寶象充滿七支具足性極調順上立金幢金網彌覆種種妙寶而為莊嚴以用布施願令阿僧祇世界寶馬充滿如龍馬王種種眾寶莊嚴之具而嚴飾之持用布施願令阿僧祇世界妓女充滿悉能敷奏種種妙音持用布施願令阿僧祇世界男女充滿持用布施願令阿僧祇世界<span class='corr'>己</span>身充滿發菩提心而用布施願令阿僧祇世界<span class='corr'>己</span>頭充滿起不放逸心而用布施願令阿僧祇世界<span class='corr'>己</span>眼充滿而用布施願令阿僧祇世界<span class='corr'>己</span>身血肉及以骨髓充滿其中心無顧戀持用布施願令阿僧祇世界自在王位充滿其中持用布施願令阿僧祇世界奴僕作使充滿其中持用布施。</p>
</div>
<div class='div-commentary'><p style="margin-left:1em">第二內施文四初對一田顯施廣大謂一眾生即施多事各僧祇故。</p>
</div>
<div class='div-orig'><p>菩薩摩訶薩以如是等種種諸物盡未來劫安住廣大一切施心施一眾生如一眾生盡眾生界一切眾生皆如是施。</p>
</div>
<div class='div-commentary'><p style="margin-left:1em">二菩薩下以一例餘彰施無限先舉人例人。</p>
</div>
<div class='div-orig'><p>佛子菩薩摩訶薩於一世界盡未來劫修菩薩行以是等物施一眾生如是給施一切眾生皆令滿足如於一世界於盡虛空徧法界一切世界中悉亦如是大悲普覆終無間息普加哀愍隨其所須供給供養不令施行遇緣而息乃至不於一彈指頃生疲倦心。</p>
</div>
<div class='div-commentary'><p style="margin-left:1em">佛子下舉處例處總[(冰-水+〡)*ㄆ]其義有六無限一物二時三心四田五施六處三大悲下結成所作該六無限一處徧法界故普覆二時盡未來故無息三田[書-曰+皿]生界而加哀四施隨所求而滿足五物該種種行不息六心住大施而無疲。</p>
</div>
<div class='div-orig'><p>佛子菩薩摩訶薩如是施時生於此心所謂無著心無縛心解脫心大力心甚深心善攝心無執心無壽者心善調伏心不散亂心不妄計心具種種寶性心不求果報心了達一切法心住大廻向心善決諸義心令一切眾生住無上智心生大法光明心入一切智智心。</p>
</div>
<div class='div-commentary'><p style="margin-left:1em">四佛子下顯施殊勝離過成德有二十心初一牒前起後後所謂下正顯一十九心一不染施行二不為施縛三由遮前二故得解脫四違緣不傾五詣甚深理六無相善攝上六皆巧便殊勝<span class='note-inline'>(上六皆巧便殊勝者通即七種最勝成波羅蜜初會<span class='corr'>已</span>具然最勝亦名殊勝前雖已釋為對經文須知總意言巧便殊勝者彼當第五云要無相智所攝故故上六句皆無相智)</span>次五清淨殊勝初句總總無二執故下四別初句無我執餘三無法執一不取法相故二了唯心性故三見性空故<span class='note-inline'>(言次五清淨最殊勝者彼當第七云謂要不為二障間雜別中一無法執及了唯心離所知障三見性空無煩惱障)</span>次有三心即安住殊勝初句為總菩薩種性萬行齊修皆可貴故二心為別無瑕而明故<span class='note-inline'>(次有三心即安住殊勝者彼當第一謂要安住菩薩種性)</span>次有二心即廻向殊勝善決諸義具三廻向故<span class='note-inline'>(次有二心即殊勝者廻向彼當第六謂要廻向無上菩提今言善決諸義具三廻向者決智決悲決實際故)</span>次有一心即意樂殊勝悲愍一切故<span class='note-inline'>(次有一心即意樂殊勝者彼當第三謂要悲愍一切眾生)</span>後之二心依止殊勝依菩提心故初句因後句果<span class='note-inline'>(後之二心依止殊勝者彼當第二謂要依止大菩提心)</span>上顯施中廣大無限即事業殊勝具上七勝檀度行成<span class='note-inline'>(上顯施中即事業殊勝者彼當第四謂要具行一切事業具上七下結成前義故唯識云要七最勝之所攝受方可建立波羅蜜多以上釋經文同符契)</span>。</p>
</div>
<div class='div-orig'><p>佛子菩薩摩訶薩以所集善根於念念中如是廻向所謂願一切眾生財寶豐足無所乏少願一切眾生成就無盡大功德藏願一切眾生具足一切安隱快樂願一切眾生增長菩薩摩訶薩業願一切眾生成滿無量第一勝法願一切眾生得不退轉一切智乘願一切眾生普見十方一切諸佛願一切眾生永離世間諸惑塵垢願一切眾生皆得清淨平等之心願一切眾生離諸難處得一切智。</p>
</div>
<div class='div-commentary'><p style="margin-left:1em">第二迴上施行願令眾生具足財法中文分為三第一慈悲迴向二又勸眾生下勸物迴向三又以諸善如是迴向下究竟迴向今初分三初正明迴向二佛子菩薩摩訶薩如是迴向時發歡喜心下明迴向所為三佛子菩薩摩訶薩如是悲愍下結其成益今初先總標後所謂下別顯十願初一豐財以財施故餘皆具法積善本故文意總顯。</p>
</div>
<div class='div-orig'><p>佛子菩薩摩訶薩如是迴向時發歡喜心。</p>
</div>
<div class='div-commentary'><p style="margin-left:1em">第二迴向所為中二先牒前起後。</p>
</div>
<div class='div-orig'><p>為令一切眾生得利益安樂故為令一切眾生得平等心故為令一切眾生住能捨心故為令一切眾生住一切施心故為令一切眾生住歡喜施心故為令一切眾生住永離貧窮施心故為令一切眾生住一切財寶施心故為令一切眾生住無數財寶施心故為令一切眾生住普施無量施一切施心故為令一切眾生住盡未來劫無斷施心故為令一切眾生住一切悉捨無悔無惱施心故為令一切眾生住悉捨一切資生之物施心故為令一切眾生住隨順施心故為令一切眾生住攝取施心故為令一切眾生住廣大施心故為令一切眾生住捨無量莊嚴具供養施心故為令一切眾生住無著施心故為令一切眾生住平等施心故為令一切眾生住如金剛極大力施心故為令一切眾生住如日光明施心故為令一切眾生住攝如來智施心故。</p>
</div>
<div class='div-commentary'><p style="margin-left:1em">後為令下隨義別顯總有一百一十句文分為二前七十二句令成行布修因至果後三十八句令成圓融因圓果滿此二無礙為迴向意亦是前自分後勝進前中六初二十一句為令修善趣賢首位之行然純明施行末云攝如來智施行者照三輪空離諸分別同菩提故<span class='note-inline'>(善趣賢首位之行者圓融十信位也)</span>。</p>
</div>
<div class='div-orig'><p>為令一切眾生善根眷屬具足故為令一切眾生善根智慧常現在前故為令一切眾生得不可壞淨心圓滿故為令一切眾生成就最勝清淨善根故為令一切眾生於煩惱睡眠中得覺悟故為令一切眾生滅除一切諸疑惑故為令一切眾生得平等智慧淨功德故為令一切眾生功德圓滿無能壞者故為令一切眾生具足清淨不動三昧故為令一切眾生住不可壞一切智智故。</p>
</div>
<div class='div-commentary'><p style="margin-left:1em">二為令一切善根下十句成種性位中修行<span class='note-inline'>(種性即十住)</span>。</p>
</div>
<div class='div-orig'><p>為令一切眾生成滿菩薩無量清淨神通行故為令一切眾生修集無著善根故為令一切眾生念去來今一切諸佛心清淨故為令一切眾生出生清淨勝善根故為令一切眾生滅除一切魔所作業障道法故為令一切眾生具足無礙清淨平等功德法故為令一切眾生以廣大心常念諸佛無懈廢故為令一切眾生常近諸佛勤供養故為令一切眾生廣開一切諸善根門普能圓滿白淨法故為令一切眾生無量心廣大心最勝心悉清淨故。</p>
</div>
<div class='div-commentary'><p style="margin-left:1em">三有十句令成解行位中修行第十云無量者四等也<span class='note-inline'>(解行雖通三賢今正取行向二位故故解行發心在於十行方發廻向心故)</span>。</p>
</div>
<div class='div-orig'><p>為令一切眾生成就清淨等施心故為令一切眾生奉持諸佛尸波羅蜜等清淨故為令一切眾生得大堪忍波羅蜜故為令一切眾生住精進波羅蜜常無懈故為令一切眾生住無量定能起種種神通智故為令一切眾生得知一切法無體性般若波羅蜜故為令一切眾生圓滿無邊淨法界故為令一切眾生成滿一切神通清淨善根故為令一切眾生住平等行積集善法悉圓滿故為令一切眾生善入一切諸佛境界悉周徧故。</p>
</div>
<div class='div-commentary'><p style="margin-left:1em">四從成就清淨等施心下令成十地位中修十度行七云滿無邊淨法界此通事理故曰無邊是方便度也八成滿神通即是大願九住平等方可名力十入佛境是謂智圓。</p>
</div>
<div class='div-orig'><p>為令一切眾生身口意業普清淨故為令一切眾生善業果報普清淨故為令一切眾生了達諸法普清淨故為令一切眾生了達實義普清淨故為令一切眾生修諸勝行普清淨故為令一切眾生成就一切菩薩大願普清淨故為令一切眾生證得一切功德智慧普清淨故為令一切眾生成就一切同體善根迴向出生一切智乘普圓滿故為令一切眾生嚴淨一切諸佛國土普圓滿故為令一切眾生見一切佛而無所著普圓滿故。</p>
</div>
<div class='div-commentary'><p style="margin-left:1em">五有十句令成等覺位中修行故皆有普言。</p>
</div>
<div class='div-orig'><p>為令一切眾生具諸相好功德莊嚴普圓滿故為令一切眾生得六十種音聲發言誠諦皆可信受百千種法而以莊嚴如來無礙功德妙音悉圓滿故為令一切眾生成就十力莊嚴無礙平等心故為令一切眾生得一切佛無盡法明一切辯才普圓滿故為令一切眾生得無上無畏人中之雄師子吼故為令一切眾生得一切智轉不退轉無盡法輪故為令一切眾生了一切法開示演說普圓滿故為令一切眾生以時修習清淨善法普圓滿故為令一切眾生成就導師無上法寶等清淨故為令一切眾生於一莊嚴無量莊嚴大莊嚴諸佛莊嚴普圓滿故為令一切眾生等入三世所有境界悉周徧故。</p>
</div>
<div class='div-commentary'><p style="margin-left:1em">六從具諸相好下有十一句令成佛果位中行言六十種音者第十廻向有而不具至文當知密迹力士經第二具說莊嚴論亦引此經而云百千種法而以莊嚴者不思議法品云如來具足六十種音聲一一音有五百分一一分有無量百千清淨之音以為嚴好即其事也復有處說六十四音以聲有八轉謂體業具為從屬於呼是八轉聲各具八德所謂調和聲柔輭聲諦了聲易解聲無錯謬聲無雌小聲廣大聲深遠聲八八則有六十四種<span class='note-inline'>(密迹力士經者亦至第十迴向明之莊嚴論亦引此經者論當第六偈云菩薩自成就如前義應知聲有六十種是說如來事長行釋中具引佛祕密經佛祕密經即密迹經耳並至下明復有處說者瑜伽等說八轉者䟽文但舉唐言之名今兼顯梵音西域國法若欲尋讀內外典籍要解聲論此八轉聲方知文義分齊一補盧沙此是直指陳聲如人斫樹指說其人即今體聲二補盧衫是所作業聲如所作斫樹故云業也三補盧崽拏是能作具聲如由斧斫故云具也四補盧沙耶是所為聲如為人斫故云為也五補盧沙䫂（丁可反）是所從聲如因人造舍等故云從也從即所因故六補盧殺婆是所屬聲如奴屬主故云屬也七補盧鍛（所戒反）是所於聲如客依主故云於也於即依義瑜伽第二名上七種為七例句以是起解大例故唯有梵語聲論八轉更加醯補盧沙是呼召之聲故云呼也然此八聲各有三種一男聲二女聲三非男非女聲此上且約男聲說之以梵名丈夫為盧沙也是八轉聲者即八梵音賢首品<span class='corr'>已</span>明今當重說一調和者謂大小得中故二柔輭者言無麤鑛故三諦了者亦云最好如迦陵頻伽等故四易解者亦云易了言辭辯了故五無錯謬者亦云不誤言無錯誤故六無雌小者亦云不女其聲雄朗故七廣大者亦云尊慧言無戰懼故八深遠者臍輪發生故如來具此八八之音)</span>四云無盡法明者第八地云如來法明有無量轉等第十云一莊嚴者無二相故以一莊嚴嚴一切故無量莊嚴者眾多差別故大莊嚴者稱法界故若依若正皆具此嚴。</p>
</div>
<div class='div-orig'><p>為令一切眾生悉能徃詣一切佛剎聽受正法無不徧故為令一切眾生智慧利益為世所宗與佛等故為令一切眾生以一切智知一切法普圓滿故為令一切眾生行不動業得無礙果普圓滿故為令一切眾生所有諸根咸得神通能知一切眾生根故為令一切眾生得無差別平等智慧於一相法普清淨故為令一切眾生與理無違一切善根悉具足故為令一切眾生於一切菩薩自在神通悉明達故為令一切眾生得一切佛無盡功德若福若智悉平等故為令一切眾生發菩提心解一切法平等一相無遺缺故。</p>
</div>
<div class='div-commentary'><p style="margin-left:1em">第二悉能往詣下三十八句明圓融行因圓果滿明位位中有佛義故若將此下屬前佛果則令果中有修菩薩行遇善知識便違正理文分為四初十句令眾生於種性位因行圓滿四云行不動業得無礙果者毀譽不動則觸境無礙有云其因有四一就機法施二無障礙願三悲心亡已為物受生四修法性鎔融行感三業皆無功用盡眾生界同時普應無所障礙<span class='note-inline'>(若將此下屬前佛果下會異釋即刊定記釋二段皆屬於佛果故今明修菩薩行及近善友非屬佛耳)</span>。</p>
</div>
<div class='div-orig'><p>為令一切眾生了達正法為世最上福德田故為令一切眾生成就平等清淨大悲為諸施者大力田故為令一切眾生堅固第一無能沮壞故為令一切眾生見必蒙益無能摧伏故為令一切眾生成滿最勝平等心故為令一切眾生善能了達一切諸法得大無畏故為令一切眾生放一光明普照十方一切世界故為令一切眾生普修一切菩薩精進行無懈退故為令一切眾生以一行願普滿一切諸行願故為令一切眾生以一妙音普使聞者皆得解故。</p>
</div>
<div class='div-commentary'><p style="margin-left:1em">二從了達正法下十句令解行位中因圓果滿二云大力田者謂於其中種少善根能壞大惑故三云堅固第一者悲智大願無能壞故。</p>
</div>
<div class='div-orig'><p>為令一切眾生悉能具足一切菩薩清淨心故為令一切眾生普得值遇諸善知識咸承事故為令一切眾生修菩薩行調伏眾生不休息故為令一切眾生以妙辯才具一切音隨機廣演無斷盡故為令一切眾生能以一心知一切心以一切善根等廻向故為令一切眾生常樂積集一切善根安立眾生於淨智故為令一切眾生得一切智福德智慧清淨身故為令一切眾生善知一切眾生善根觀察廻向普成就故。</p>
</div>
<div class='div-commentary'><p style="margin-left:1em">三從悉能具足一切菩薩清淨心下八句令十地位中因行圓滿晉經第一名直心平等即初證真如此約離障故云清淨二云見善知識生大歡喜正順初地得見多佛故云咸事。</p>
</div>
<div class='div-orig'><p>為令一切眾生得一切智成等正覺普圓滿故為令一切眾生得具足神通智於一處出興一切諸處皆出興故為令一切眾生得普莊嚴智嚴淨一眾會一切眾會皆嚴淨故為令一切眾生於一佛國土普見一切佛國土故為令一切眾生以一切莊嚴具不可說莊嚴具無量莊嚴具無盡莊嚴具莊嚴一切諸佛國土普周徧故為令一切眾生於一切法悉能決了甚深義故為令一切眾生得諸如來最上第一自在神通故為令一切眾生得非一非異一切功德自在神通故為令一切眾生具足一切平等善根普為諸佛灌其頂故為令一切眾生悉得成滿清淨智身於諸有中最尊勝故。</p>
</div>
<div class='div-commentary'><p style="margin-left:1em">四從令得一切智成等正覺下十句令成佛果圓滿八云非一非異等者即十通中無體性無作神通以了一切為無為等非一異故於一切染淨自他等境轉變自在相即相作而非一異業用無礙又非一異應成四句如十忍品說<span class='note-inline'>(八云非一者標示也故彼通中廣說非一異義以了一切下出非一異是神通相若一向非一各互相礙不能相作若一向非異無二可得將何相作以非異故一理融通非一事故得相作等又非一異者一非一二非異三非非一非非異四非亦一亦異十忍當說)</span>然上諸義望一一位各有所由恐猒繁文舉其大略耳又行布圓融無礙不可定執。</p>
</div>
<div class='div-orig'><p>佛子菩薩摩訶薩如是悲愍利益安樂一切眾生。</p>
</div>
<div class='div-commentary'><p style="margin-left:1em">第三結其成益中二先結前生後。</p>
</div>
<p class='juan'>大方廣佛華嚴經䟽鈔會本第二十九之一</p>
<div class='div-w'>
<p class='h1'>音釋</p>
<div class='div-note'>斫<p style="margin-left:1em"><span class='note-inline'>(職略切斬也)</span>。</p>
崽<p style="margin-left:1em"><span class='note-inline'>(所皆切)</span>。</p>
䫂<p style="margin-left:1em"><span class='note-inline'>(丁可切)</span>。</p>
鎩<p style="margin-left:1em"><span class='note-inline'>(所戒切)</span>。</p>
鑛<p style="margin-left:1em"><span class='note-inline'>(古猛切銅鐵朴石也)</span>。</p>
</div></div>
<p class='juan'><a id='mulu118' />大方廣佛華嚴經疏鈔會本第二十九之二　盟三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>咸令清淨遠離慳嫉受勝妙樂具大威德生大信解永離瞋恚及諸翳濁其心清淨質直柔輭無有諂曲迷惑愚癡行出離行堅固不壞平等之心永無退轉白淨法力具足成就無惱無失善巧廻向常修正行調伏眾生滅除一切諸不善業修行苦行一切善根。</p>
</div>
<div class='div-commentary'><p style="margin-left:1em">後咸今下別顯益相文有十三句顯二種生攝一切德初三句顯勝妙生二句為因一句為果清淨者戒受人天身離慳者施有大財位人天財位即勝妙生有大威德後之十句顯功德生功德生者即決定勝道有人天中具大財位無信解等非功德生一生大信解揀異邪小二永離三毒障翳即癡濁即是貪亦兼餘障故致諸言三其心下即離毒之德初句為總質直下別由離瞋故質直柔輭由離貪故無有諂曲由離癡翳故無有迷惑愚癡四修真定慧為出離道五運同體悲為平等心六入無漏因為白淨法七由離前過不惱眾生自行無失兼能廻向八自他兼利九滅除惡因十修行善本<span class='note-inline'>(初之三句者即前十度章中引唯藏釋前三為增上生道感大財體及眷屬故其勝妙生即增上生名異義同後三決定勝道)</span>。</p>
</div>
<div class='div-orig'><p>又勸眾生令其修習普為含識具受眾苦以大智眼觀諸善根知其悉以智慧為性方便廻向一切眾生。</p>
</div>
<div class='div-commentary'><p style="margin-left:1em">第二勸物廻向中二先令悲智雙行而成廻向。</p>
</div>
<div class='div-orig'><p>為令一切眾生悉得安住一切清淨功德處故為令一切眾生悉能攝受一切善根知諸功德性及義故為令一切眾生普淨一切諸善根故為令一切眾生於福田境界中種諸善法心無悔故為令一切眾生普能攝受一切眾生一一皆令趣一切智故為令一切眾生普攝一切所有善根一一皆與平等廻向而相應故。</p>
</div>
<div class='div-commentary'><p style="margin-left:1em">後為令下明廻向意意通能所約能菩薩為此故教約所教其當如是為文有六句二中性即體性義即所以通於理事。</p>
</div>
<div class='div-orig'><p>又以諸善根如是廻向所謂願一切眾生究竟安隱願一切眾生究竟清淨願一切眾生究竟安樂願一切眾生究竟解脫願一切眾生究竟平等願一切眾生究竟了達願一切眾生究竟安住諸白淨法願一切眾生得無礙眼願一切眾生善調其心願一切眾生具足十力調伏眾生。</p>
</div>
<div class='div-commentary'><p style="margin-left:1em">第三又以下究竟迴向上來展轉迴向以隨冝故或通因果世及出世今迴向既終惟願得成究竟之果安隱者無障惱故安樂者唯寂滅故。</p>
</div>
<div class='div-orig'><p>佛子菩薩摩訶薩如是迴向時不著業不著報不著身不著物不著剎不著方不著眾生不著無眾生不著一切法不著無一切法。</p>
</div>
<div class='div-commentary'><p style="margin-left:1em">第二迴向實際中先牒前隨相後不著下正顯離相十句五對一<span class='corr'>己</span>業因果二自<span class='corr'>己</span>身財三起行方便四所化眾生五所迴行法亦通一切不著一切法者了法空故不著無一切者空亦空故。</p>
</div>
<div class='div-orig'><p>佛子菩薩摩訶薩如是迴向時以此善根普施世間願一切眾生成滿佛智得清淨心智慧明了內心寂靜外緣不動增長成就三世佛種。</p>
</div>
<div class='div-commentary'><p style="margin-left:1em">第三佛子已下總結三種迴向近仍前起謂即上離相不礙隨相遠結上文普施世間即向眾生願生成佛即向菩提得清淨心下即向實際成就三世佛種即總結三種迴向之能。</p>
</div>
<div class='div-orig'><p>佛子菩薩摩訶薩修行如是迴向之時超出一切無能過者一切世間所有言詞悉共稱讚亦不可盡普修一切菩薩諸行悉能徃詣一切佛土普見諸佛無所障礙又能普見一切世界菩薩所行以善方便為諸眾生分別諸法甚深句義得陀羅尼演說妙法盡未來劫無有斷絕為眾生故念念於不可說不可說世界猶如影像普現其身供養諸佛念念嚴淨不可說不可說諸佛國土悉令周徧修行嚴淨佛剎智慧而無厭足念念令不可說不可說百千億那由他眾生清淨成就平等滿足於彼一切諸國土中勤修一切諸波羅蜜攝取眾生成就淨業得無礙耳於不可說不可說諸佛世界一一如來所轉法輪聽聞受持精勤修習不生一念捨離之心住無所得無依止無作無著菩薩神通於一剎那一彈指頃分身普詣不可說諸佛世界與諸菩薩等同一見。</p>
</div>
<div class='div-commentary'><p style="margin-left:1em">大文第二迴向成益即此行所成廣大之德有四佛子即為四段第一佛子成因位廣大德第二佛子果位清淨德三會違自在德四相盡平等德前之二段即隨相益後之二段即離相益又初一現成德次一當成德此二因果一對三是會相德四是得實德此二會違攝法對今初先牒成益之時顯正修時即成此益後超出下正顯顯有十二句初二為總初句顯深無能過故後句顯廣歎不盡故後十句別攝為五對初二所行所見對行中初行行後詣剎所見中初見果後見因二說法深廣對事理善巧故法義甚深總持廣包辭辯無斷三為眾生下現身嚴剎對於嚴剎中先果後因四念念令下成就攝生對初成就後於彼下攝取五得無礙下遠聽速徃對初明遠聽聽必修行後住無得下速徃徃皆無得不假靜慮故曰無依不起加行故云無作不染通境故云無著依此無依故能剎那頓現等同一見者詣剎雖多道風無異。</p>
</div>
<div class='div-orig'><p>佛子菩薩摩訶薩如是修習菩薩行時尚能成滿無量不可說不可說清淨功德憶念稱讚所不能盡況復得成無上菩提。</p>
</div>
<div class='div-commentary'><p style="margin-left:1em">第二果德清淨文分為二一牒現況當謂結前因德尚爾無盡況當成果德豈可量耶。</p>
</div>
<div class='div-orig'><p>一切佛剎平等清淨一切眾生平等清淨一切身平等清淨一切根平等清淨一切業果平等清淨一切眾會道場平等清淨一切圓滿行平等清淨一切法方便智平等清淨一切如來諸願迴向平等清淨一切諸佛神通境界平等清淨。</p>
</div>
<div class='div-commentary'><p style="margin-left:1em">二一切佛剎下懸解當相謂成果之狀略舉此十前六果相圓備後四舉因顯果謂此果滿由因圓故皆言清淨者無染不盡云平等者無理不證染淨皆虛故云平等淨符乎理但云清淨此上因果德用若非圓教諸位相攝何容地前得斯無礙。</p>
</div>
<div class='div-orig'><p>佛子菩薩摩訶薩如是迴向時得一切功德清淨歡喜法門無量功德圓滿莊嚴。</p>
</div>
<div class='div-commentary'><p style="margin-left:1em">第三會違自在德中二初結前生後此結有二一近結上果德果德無邊上言不盡故云一切功德清淨二通結因果以隨相益竟欲明得隨相益即有離相故總結云得一切功德乃至圓滿莊嚴由此故有不違等也。</p>
</div>
<div class='div-orig'><p>如是迴向時眾生不違一切剎剎不違一切眾生剎眾生不違業業不違剎眾生思不違心心不違思思心不違境界境界不違思心業不違報報不違業業不違業道業道不違業。</p>
</div>
<div class='div-commentary'><p style="margin-left:1em">二如是迴向時下正顯會違之益有十五對大分為四初十一對法法相望無違次二對世世無違次一對世法無違後一因果無違即是總結前中分三初六對事事無違次法性下二對事理無違三剎平等下三對理理無違。</p>
<p style="margin-left:1em">今初一依正二業果三王所四心境五業報二是引業此是滿業六正助無違行前之思方便造業但名為業思之所起身口意行名為業道以是思之所遊履故晉經名業迹迹即道也此之事事所以無違者隨性融故緣起相由故同一緣起義故亦由後二段令此無違<span class='note-inline'>(六正助無違者即經業道不違業業不違業道俱舍業品云俱得名尸羅一妙行二業三律儀四唯初表無表名別解脫五業道六釋曰此有六名今此即當第六彼䟽釋云又此初念亦名業道第六名也本求戒思今曰究竟依業暢義立業道名謂戒前之思名之為業初念戒體名之為道思所履故業家之道故名業道故初剎那名別解脫初棄惡故亦得名為別解脫律儀能防非故亦得名為根本業道暢思起故第二念等不名業道非暢思故名為後起根本後故今䟽全依俱舍論文故不更引古來異釋此之事事下出事事無違之因畧出三因一法性融通門二緣起相由門上二即事事無礙義三直語同一緣起通事通理非無礙義如覩一葉落知天下秋矣亦由後二者後二即事理無違及理理無違由此故今事事無違謂既同一味事復即理由事即理理融於事故得事事無礙故無違也)</span>。</p>
</div>
<div class='div-orig'><p>法性不違相法相不違性法生不違性法性不違生。</p>
</div>
<div class='div-commentary'><p style="margin-left:1em">次二對理事無違者初對約所相之法論性相無違後對約能相四相辨性相無違略舉一生耳性不違相者理能成事故相不違性者事能顯理故不動真際建立諸法故不壞假名說實相故。</p>
</div>
<div class='div-orig'><p>剎平等不違眾生平等眾生平等不違剎平等一切眾生平等不違一切法平等一切法平等不違一切眾生平等離欲際平等不違一切眾生安住平等一切眾生安住平等不違離欲際平等。</p>
</div>
<div class='div-commentary'><p style="margin-left:1em">三理理無違三對一依正二人法三能所證離欲際即所證理眾生安住即能證智智冥於理故二無違。</p>
<p style="margin-left:1em">然上三段無違初後二段唯約異類相望由後段中以事取理有多平等故中間事理無違則有二義一自類相望如剎望剎平等二異類相望如剎望眾生平等平等即無性之理也<span class='note-inline'>(然上三段下重總料揀於中有二一同異類料揀)</span>。</p>
<p style="margin-left:1em">開此則有四句若細論則有五重四句第一四句者一剎二眾生三剎無性理四眾生無性理此四為本第二四者一剎即剎無性以事不存故二不即以不壞事故三無性即剎以不守自性故四不即剎以性不變故第三四者眾生與無性亦同剎說上二四句各初及第三是第二段性相無違中自類相望各二及四雖非無礙亦不相違義如上說第四四者一剎無性即眾生無性以無二故二不即以無可即故三剎即眾生以無性是眾生剎既無性即眾生故四剎不即眾生以不礙兩存故此中初二句是第三段理理無違以無可即亦無可違故第三句是第一段事事無違第四句雖非無礙亦不相違第五四句者一剎即眾生無性二不即三眾生即剎無性四不即此中初及第三句是第二段理事無違中異類事理相望二四兩句雖不壞性相亦不相違然為門不同有多差別理實諸句無不融通<span class='note-inline'>(二開此則有下句數料揀但就剎眾生以成諸句初根本四句二剎上理事成四句三約眾生上理事成四句上二三兩四句但是事理無礙四以剎事對生理為四五以眾生事望剎理成四此後二四方成事事無礙上二等者以事理相望唯就同類即得成故言各二及四雖非無礙亦不相違義如上說者以二四皆是不即故非無礙亦不相違者由上同一緣起故由不壞之事不變之性皆同一緣起故此中初二句是理理無違者一剎無性即眾生無性二理同故以無可即亦無可違者釋第二句是理理無違義第四句者第四不礙兩存故非無礙而亦同是一緣起故及第五四句中亦不相違皆同前二三四句中亦不相違此中初及第三句是異類事理相望者以將剎望眾生無性眾生與剎是異類也)</span>。</p>
</div>
<div class='div-orig'><p>過去不違未來未來不違過去過去未來不違現在現在不違過去未來。</p>
</div>
<div class='div-commentary'><p style="margin-left:1em">二約世世。</p>
</div>
<div class='div-orig'><p>世平等不違佛平等佛平等不違世平等。</p>
</div>
<div class='div-commentary'><p style="margin-left:1em">三約世法。</p>
</div>
<div class='div-orig'><p>菩薩行不違一切智一切智不違菩薩行。</p>
</div>
<div class='div-commentary'><p style="margin-left:1em">四約因果文並可知。</p>
</div>
<div class='div-orig'><p>佛子菩薩摩訶薩如是迴向時得業平等得報平等得身平等得方便平等得願平等得一切眾生平等得一切剎平等得一切行平等得一切智平等得三世諸佛平等。</p>
</div>
<div class='div-commentary'><p style="margin-left:1em">第四相盡平等德文分為二初得平等離相益。</p>
</div>
<div class='div-orig'><p>得承事一切諸佛得供養一切菩薩得種一切善根得滿一切大願得教化一切眾生得了知一切業得承事供養一切善知識得入一切清淨眾會道場得通達一切正教得成滿一切白法。</p>
</div>
<div class='div-commentary'><p style="margin-left:1em">二得承事一切佛下明得不壞諸相益。</p>
</div>
<div class='div-orig'><p>佛子是為菩薩摩訶薩第七等隨順一切眾生迴向。</p>
</div>
<div class='div-commentary'><p style="margin-left:1em">第三依釋結名可知。</p>
</div>
<div class='div-orig'><p>菩薩摩訶薩成就此迴向則能摧滅一切魔怨拔諸欲<span class='corr'>刺</span>得出離樂住無二性具大威德救護眾生為功德王神足無礙往一切剎入寂滅處具一切身成菩薩行於諸行願心得自在分別了知一切諸法悉能徧生一切佛剎得無礙耳聞一切剎所有音聲得淨慧眼見一切佛未嘗暫捨於一切境界成就善根心無高下於一切法得無所得菩薩摩訶薩以一切善根等隨順一切眾生如是迴向。</p>
</div>
<div class='div-commentary'><p style="margin-left:1em">大文第二辨位果與益異者成益約於位中得果就其位滿有二十一句初一牒前後一總結中間十九攝為九果一斷染果降魔冤謂止惡緣㧞欲<span class='corr'>刺</span>斷惡因也二入證果得出離樂正證住無二性證因三益生果具大威德即護生之因四內外超勝果謂內德外用五往一切下寂用無礙果六具一切下行願廣大果七分別下智通殊勝果八得無礙下見聞自在果九於一切境下修行具足果初成就後無得。</p>
</div>
<div class='div-orig'><p>爾時金剛幢菩薩承佛神力普觀十方而說頌言。</p>
<p>菩薩所作諸功德微妙廣大甚深遠。</p>
</div>
<div class='div-commentary'><p style="margin-left:1em">第二重頌二十一偈分三初十一偈頌迴向次九偈頌成益後一偈結讚今初分二初半偈頌所迴善根。</p>
</div>
<div class='div-orig'><p>乃至一念而修行悉能迴向無邊際。</p>
<p>菩薩所有資生具種種豐盈無限億香象寶馬以駕車衣服珍財悉殊妙。</p>
<p>或以頭目并手足或持身肉及骨髓悉徧十方無量剎普施一切令充徧。</p>
<p>無量劫中所修習一切功德盡迴向為欲救度諸群生其心畢竟不退轉。</p>
</div>
<div class='div-commentary'><p style="margin-left:1em">餘頌攝將迴向於中三初三偈半頌迴<span class='corr'>己</span>修善願成資具以施眾生。</p>
</div>
<div class='div-orig'><p>菩薩為度眾生故常修最勝迴向業普令三界得安樂悉使當成無上果。</p>
<p>菩薩普興平等願隨其所集清淨業悉以迴施諸群生如是大誓終無捨。</p>
<p>菩薩願力無限礙一切世間咸攝受如是迴向諸群生未曾暫起分別心。</p>
<p>普願眾生智明了布施持戒悉清淨精進修行不懈廢如是大誓無休息。</p>
<p>菩薩迴向到彼岸普開清淨妙法門智慧同於兩足尊分別實義得究竟。</p>
</div>
<div class='div-commentary'><p style="margin-left:1em">次菩薩為度下五偈頌復迴此施願令眾生具足財法。</p>
</div>
<div class='div-orig'><p>菩薩言詞已通達種種智慧亦如是說法如理無障礙而於其中心不著。</p>
<p>常於諸法不作二亦復不作於不二於二不二並皆離知其悉是語言道。</p>
</div>
<div class='div-commentary'><p style="margin-left:1em">三菩薩言詞下二偈頌迴向實際。</p>
</div>
<div class='div-orig'><p>知諸世間悉平等莫非心語一切業眾生幻化無有實所有果報從茲起。</p>
<p>一切世間之所有種種果報各不同莫不皆由業力成若滅於業彼皆盡。</p>
</div>
<div class='div-commentary'><p style="margin-left:1em">二知諸世間下頌成益中三初二頌因德廣大。</p>
</div>
<div class='div-orig'><p>菩薩觀察諸世間身口意業悉平等亦令眾生住平等猶如無等大聖尊。</p>
<p>菩薩善業悉迴向普令眾生色清淨福德方便皆具足同於無上調御士。</p>
<p>菩薩利益諸群生功德大海盡迴向願使威光特超世得成雄猛大力身。</p>
<p>凡所修習諸功德願使世間普清淨諸佛清淨無倫匹眾生清淨亦如是。</p>
<p>菩薩於義得善巧能知諸佛最勝法以眾善業等迴向願令庶品同如來。</p>
</div>
<div class='div-commentary'><p style="margin-left:1em">次五頌果德清淨。</p>
</div>
<div class='div-orig'><p>菩薩了知諸法空一切世間無所有無有造作及作者眾生業報亦不失。</p>
<p>諸法寂滅非寂滅遠離此二分別心知諸分別是世見入於正位分別盡。</p>
</div>
<div class='div-commentary'><p style="margin-left:1em">後二頌相盡平等略不頌會違上已委具然頌三段勢少異前前直語益今兼顯迴向之因。</p>
</div>
<div class='div-orig'><p>如是真實諸佛子從於如來法化生彼能如是善迴向世間疑惑悉除滅。</p>
</div>
<p class='juan'>大方廣佛華嚴經疏鈔會本第二十九之二</p>
<div class='div-w'>
<p class='h1'>音釋</p>
<div class='div-note'>暢<p style="margin-left:1em"><span class='note-inline'>(丑亮切通也)</span>。</p>
</div></div>
</div><!-- end of div[@id='body'] -->
</body></html>