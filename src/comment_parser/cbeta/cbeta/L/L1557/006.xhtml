<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />大方廣佛華嚴經䟽鈔會本第六之一　橫七</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu19' />
<div class='div-orig'><p class="head1">如來現相品第二</p>
</div>
<div class='div-commentary'><p style="margin-left:1em">將釋此品四門分別一來意二釋名三宗趣四釋文然下諸品多用此四若有增減至文當辯。</p>
<p style="margin-left:1em">今初來意中二先分來後品來今初三分之中自下正宗由致既彰正宗宜顯故次來也四分之中<span class='corr'>已</span>明教起因緣次辯說法儀式故次來也二品來者曲有二義一前辯眾集今顯疑現相二前明舊眾今辯新集故次來也<span class='note-inline'>(四分之中者四分即舉果勸樂生信等四分以四分科第一會名舉果觀樂生信分六品分三初品明教起因緣分次二品明說法儀式分後三品正陳法海分初分<span class='corr'>已</span>竟次有說法儀式二品經來此是四分科中第一分內三分之中第二分來舉其大科故云四分之中對前序正流通三故)</span>二釋名者一分名者正宗正陳宗旨揀序流通若四分中名舉果勸樂生信者舉依正果勸物信樂是故亦名所信因果亦名說佛依果會以從多說故<span class='note-inline'>(以從多說者此通妨難然有二妨一云以文從義科中名所信因果經中復有遮那品因何以問答相屬科中但名舉果勸樂生信分隨其本會科中但名說佛依果會耶故此答云以多說果以因少故如河少水亦名無水如乳有水但名為乳勸物信樂宜舉果故第二妨云上云舉佛依正二果勸物信樂何故隨會但言說佛依果會耶故此答云多說依果少說正故亦以本意在於依果正報之果第二會去方始說故)</span>二品名者如來是能現之人相是所現之法現通能所能所合說體用雙陳以立其稱然如來現相各有五義以成其十如來五者一就理顯謂法性名如出障名來二唯就行瑜伽云言無虛妄故名如來涅槃三十二亦同此說三理智合說轉法輪論云第一義諦名如正覺名來正覺第一義諦故名如來此與成實大同四離相說般若云如來者無所從來亦無所去故名如來五融攝說謂一如無二如若理若智若開若合無不皆如故名為如如外無法來亦即如如是來者是真如來現相五者一現面門光相召十方眾二現眉間光相示說法主三振動剎網以警群機四佛前現華表說依果五白毫出眾表教從佛流如是等相是如來現相品中辯此故以為名<span class='note-inline'>(涅槃三十二者即是北經是樹提伽長者父之親友讚佛功德復問佛云何名如來佛云長者如來世尊於一切法知見無礙故名為佛發言無二故名如來斷煩惱故名阿羅訶世尊所說終無有二釋曰無二即無虛妄也此與成實大同者成實云乘如實道來成正覺故曰如來乘如實道即第一義來成正覺即正覺名來以如實道亦通萬行故言大同若理若智者若理即第一釋若智即第二釋若開即雙明前二若合者第三釋其第四釋義通理智亦兼開合謂例大品云諸法如即是佛諸法如則無來無去此則唯約理釋二云心無動搖智絕真妄則約智說無有來去三若以心無來去方契如如體無來去則通合說故但判為離相釋耳以離一切相名諸佛故現相五者下二釋現相然五各二句一句辯相一句辯意如一云現面門光相者辯現相也召十方眾者即彰所以下四例然)</span>三宗趣者亦二一分宗三分正宗<span class='corr'>已</span>如上說四分之宗即以佛果無邊剎海具三世間無盡自在故以為宗令諸菩薩生淨信修行涉求以之為趣二品宗者以光相表示為宗令上智玄悟為趣<span class='note-inline'>(即以佛果者然華藏品猶似有邊有金輪山蓮華外故此外更有別剎海故而彼文云法界無差別<span class='corr'>已</span>無邊矣况世界成就品云十方剎海叵思議佛無量劫皆嚴淨為化眾生使成熟出興一切諸國土又偈中云所說無邊眾剎海毗盧遮那悉嚴淨世尊境界不思議智慧神通力如是則剎無邊矣具三世間者無邊剎海即器世間毗盧徧興即智正覺剎網所持如來所化即眾生世間言自在者三種世間互相即入隱顯重重皆無礙故華藏偈云華藏世界所有塵一一塵中見法界寶光現佛如雲集此是如來剎自在故無盡之義即是無邊况三皆無盡)</span>四釋文者此下二品說法儀式是當分方便即分為二初現相品為遠方便後三昧品為近方便今初一品大分為六一眾海同請二光召有緣三所召雲奔四現瑞表說五稱揚佛德六結通無窮今初先以五門料揀諸會請問之殊一問之有無二所問法異三能問人別四儀式不同五疑之權實。</p>
<p style="margin-left:1em">初中前二後二此四有問中五皆無謂初會標果起因故問第二會尋因至果故問但因有升降寄六會以答之果無差別第七當會答也然諸會更有問者並當會別義以總[(冰-水+〡)*ㄆ]之或重明於前非大位問第八會明因果純熟故須有問謂行修無礙六位頓成故當會答第九會明稱性因果故別有問謂俱入法界無差別故亦當會答四處都有三百一十句問謂初及第二各四十問第八二百第九三十中本廣本問則難思<span class='note-inline'>(初舉摽果者舉果即是摽果勸樂生信即是起因第二會等者次第修因即是尋因契果即為至果果無差別者有二義一對上六會不同今但第七一會中答由第七會六品是因不言一會答也二者不對前六但第七會中六品因圓五品果滿與因同會故云當會當會因圓中即明果滿故云當會此中應有問云若果無差別何不別一會答故今答云欲顯因圓便得果滿故當會答若更別會便與因圓不相攝故故前六品望前是因望後屬果然諸會下通妨為有問言九會之中皆有問答何判唯四如第二會中十首相問第三會中正念天子及天帝釋俱問法慧第四會中精進林問功德林答第六會中解脫月問金剛藏答第七會中大眾念問如來功德豈非問耶唯第五會無有別問何得獨判唯四會問故今答云並當會別義耳以總[(冰-水+〡)*ㄆ]別者第二會問但十信[(冰-水+〡)*ㄆ]第三會問即十住[(冰-水+〡)*ㄆ]第四會問即十行十藏所[(冰-水+〡)*ㄆ]等故云以總[(冰-水+〡)*ㄆ]之或重明者如不思議法品十問但重舉第二會初後十問耳謂<span class='corr'>已</span>答因竟將欲答果因果懸絕故於果初重復念請亦表果德是所重故第八會明因果者初會已信次七<span class='corr'>已</span>解故云純熟謂行修無礙下彰當會答由由二義故當會答之一行修無礙故謂取前六位所修之行諸位通修不隨位局故云無礙既沒位名則無優劣故當會答二者六位頓成設爾有位一時頓成異乎約解差別因果故一會答此云當會者當會問答第九會者謂既證法界則異前八前八但明於信及解行故四處都有下結成問數)</span>二所問異者初兩會問果廣因畧為成信解故第八會問因廣果畧為成行故第九會問全同初會而因舉主佛之因明因是果因顯唯證故<span class='note-inline'>(初兩會者初會四十句問初二十句問果次十句通問因果唯後十句問因故云因畧第二會四十問唯第二十句問因餘三十句皆是問果故云果廣初會為成於信舉果令信故第二會為成於解果相難知故廣舉之第九會問者此中十因皆云一切菩薩即通餘也法界中十因但云顯示如來往昔趣求一切智心往昔所起菩薩大願等故是主佛之因言明因是果因等者釋成第九舉主佛因義謂因是得佛竟因非是菩薩正修之因因果皆證入故)</span>三能問人異者初及第九皆同生異生二眾齊問以所問法眾同依故第二會中唯同生問以所入位問生勝故八唯同生一人自問以造修之行各自成故。</p>
<p style="margin-left:1em">四請問儀式復有二義一約言念二約通別初中請有二種一言二念答亦有二一言答二示相交絡相望應成九句在文唯四初會之中具二問答謂現相品長行念請供聲言請初光示法主現華表義現眾表教即示相答三昧品中以言重請下之三品亦以言答第二會唯念請如來示相答菩薩言說答佛心自在不待興言佛力殊勝現相能答第八會言請言答此顯菩薩不同佛故第九會念請示相答顯以心傳心唯證相應離言說故二通別者初後二會別問通答二八兩會別問別答又初會亦得是別問別答次文當明<span class='note-inline'>(交絡相望者一言請言答二言請示相答三念請言答四念請示相答五言請言及示相答六念請言及示相答七言念請言答八言念請示相答九言念請言說示相答初四以單望單次二以單問對複答次二以複問對單答後一複問複答今會正當第九第二會即第六句第八會即第一句第九會即第四句)</span>第五疑之權實者問諸王菩薩位皆圓極何得有疑有云為眾生疑故有云希佛果故又顯因果懸隔故然上二解初權後實並皆有理可通餘教然此經中若實若權無非法界之疑以疑為有力與所說證為緣起故此事舊爾海印頓現疑之與答念念常疑念念常斷其猶像模因模之高成像之下因模之下成像之高緣起法界理應爾故<span class='note-inline'>(然此經中下中正義非斥權實為不當理但成緣起有異昔人言此事舊爾者法界之中法爾有此疑與答故海印頓現者疑之與答皆佛現故由上二義故疑答皆常其猶像模者假以喻顯以模喻疑以像喻答像因模有答假疑成)</span>。</p>
</div>
<div class='div-orig'><p>爾時諸菩薩及一切世間主作是思惟。</p>
</div>
<div class='div-commentary'><p style="margin-left:1em">次正釋文文分二別先長行念請後供聲偈請前中亦二先舉人標念謂盡於眾海皆希佛境並欲利生成緣起門故標同念二云何下正顯問端有四十句且分二別前二十句直爾疑念請後二十句引例舉法請準義二文皆應具舉互有影畧不欲繁辭故下偈中更不引例合二處文直爾請說第二會中亦有此二而引例中問同此直請正欲顯於諸佛道同影畧之義<span class='note-inline'>(皆希佛境者總收上三皆希佛境即上實疑並欲利生即是權疑成緣起門即是正義故入大乘論第一偈云薄福之人不生於疑能生疑者必破諸有故下偈中下以義成立引二文證一引偈文直爾問中<span class='corr'>已</span>具列故二引後會彼中引例同此直請彼中直請同此引例二文相對則直爾引例皆合四十其義明矣正欲顯下結成上義既引例直問皆具四十明是道同佛道既同知文影畧所以要此二勢問者直請以尊主佛引例為顯道同故)</span>又四十句中初二十句問果後十問因中間十句明化用普周通問依正染淨因果前是所求後是所行中是所知故分是舉果故先問果<span class='note-inline'>(分是舉果下通妨此有二妨一對上言因是所行理合在前故今答云分是舉果故先問果)</span>三釋文據斯義類亦可分三今以兩段皆有結請故但分二前中亦二先正疑念後明結請今初前十句問德用圓滿後十句問體相顯著今初十句文唯有八偈有神通及自在二問世界成就品初答中亦同此有今文闕者或是脫漏或是義含無能攝取之中攝此二故故下法界品中闕無能攝取及與神通唯有自在故此三事合則可一開則為三故出沒不同<span class='note-inline'>(二據斯下對科文難既義有三節何不分三以義從文故分為二二段之中皆有結故故此三事等者可一故沒可三故出此文無能攝取中攝於自在及與神通法界品中復以自在攝於神通及無能攝取亦合有於神通攝無能攝取及與自在問中畧無餘經則有)</span>。</p>
</div>
<div class='div-orig'><p>云何是諸佛地。</p>
</div>
<div class='div-commentary'><p style="margin-left:1em">言佛地者即智德分位<span class='note-inline'>(即智德者正是出體非斷德故言分位者便彰地義)</span>然此經宗通[(冰-水+〡)*ㄆ]萬德故廣則無量畧有十種如上所引同性經說然體不出五謂清淨法界及與四智以斯五法攝大覺性具如佛地經及彼論說然要唯有二無所不攝謂真理妙智融而無二是諸佛地<span class='note-inline'>(然此經宗下二辯類自寬之狹總有五重一無量法界融故二畧有十者顯無盡故三然體不出五者尅實體故具如佛地經者即五法攝大覺性謂一真法界四智菩提又論第一釋佛地名云地謂所依所行所攝即當所說清淨法界大圓鏡智平等性智妙觀察智成所作智受用和合一味等事是佛所依所行所攝故名佛地然要唯有二下第四攝五為二五法之中四是智故金光明云唯有如如及如如智獨存名法身故䟽而無二者五攝二為一謂無有智外如為智所證亦無如外智能證於如故融無二又融無二者總融五節為無障礙如來地矣)</span>並有生成住持功能故名為地<span class='note-inline'>(並有生成者三釋名此有三義一能生萬德二成熟自他三任持萬德萬德依住故如下十地中明)</span>此句為總該攝諸德下明佛果皆答斯問<span class='note-inline'>(此句為總下四結示結示是總總持諸德及示答文)</span>。</p>
</div>
<div class='div-orig'><p>云何是諸佛境界。</p>
</div>
<div class='div-commentary'><p style="margin-left:1em">二佛境界下諸句皆別明佛地之德言境界者悲智所緣故亦分齊故廣亦無量畧有十種如出現及問明不思議品廣說<span class='note-inline'>(三廣亦無量下三約類開合亦有五重一廣亦無量無有一境非佛境故二畧有十種下寄圓說十於中有二先正說三種十)</span>然出現多明體遍不思議品以辯超勝故云十種無比境界問明該其因果體用小有不同至文當知<span class='note-inline'>(然出現等者二揀三處不同謂出現品即五十二云佛子菩薩以無障無礙智慧知一切世間境界是如來境界知一切三世境界一切剎境界一切法境界一切眾生境界真如無差別境界法界無障礙境界實際無邊際境界虛空無分量境界無境界境界是如來境界佛子如一切世間境界無量如來境界亦無量如一切三世境界無量如來境界亦無量乃至如無境界境界無量如來境界亦無量如無境界境界一切處無有如來境界亦如是一切處無有等釋曰此即明體遍義也言多明者一切處無有亦顯深義也不思議品者四十六經云所謂一一切諸佛一加趺坐遍滿十方無量世界二一切諸佛說一義句悉能開示一切佛法三放一光明悉能遍照一切世界四於一身中悉能示現一切諸身五於一處中悉能示現一切世界六於一智中悉能决了一切諸法無所罣礙七於一念中悉能遍往十方世界八於一念中悉現如來無量威德九於一念中普緣三世佛及眾生心無雜亂十於一念中與去來今一切諸佛體同無二是為十上八句初皆有一切諸佛之言釋曰既一念能為無盡之事故云超勝問明該其因果者即十三經問有十一謂一何等是佛境界二何等是佛境界因三度四入五智六法七說八知九證十現十一廣上九皆有何等是佛境界之言初一是總二即是因智證知廣四句皆體餘五皆用偈中答云如來深境界其量等虛空一切眾生入而實無所入此雙答總及廣二句又云如來深境界所有勝妙因億劫常宣說亦復不能盡此即答因餘如彼文上三雖同佛境說意小殊故云小有不同)</span>若凖瑜伽如來境界謂五界差別一有情界二世界三法界四調伏界五調伏加行界或說要唯有四一所緣真俗二所住剎海三所起業用四所應攝化並如下說此與瑜伽大同總唯有二謂佛即境約分齊說或佛之境約所觀化等今文多顯佛之境也<span class='note-inline'>(謂佛即境者分齊謂如來所成一切功德智慧等是佛所有如一國境屬於當國之王而菩薩不測唯佛得故言佛之境者真如實相真俗二諦等是智所緣境故云所觀眾生國土等是佛悲所化境故云所觀化等)</span>。</p>
</div>
<div class='div-orig'><p>云何是諸佛加持。</p>
</div>
<div class='div-commentary'><p style="margin-left:1em">三佛加持者謂佛勝力任持令有所作廣亦無量畧有十種如不思議法品及法雲地說離世間品十種佛所攝持亦其例也然不出三類一如加持化身及舍利等二如加耆域入火不燒等三如加非情作佛事等此與神通寬陿不同謂六通中唯神境一有加持故今此加持即是神力<span class='note-inline'>(畧有十種者此舍二段一即四十六經十種為眾生作佛事何等為十所謂一一切諸佛示現色身為眾生作佛事二出妙音聲三有所受四無所受五以地水火風六神力自在示現一切所緣境界七種種名號八以佛剎境界九嚴淨佛剎十寂寞無言皆上有一切諸佛下有為眾生作佛事之言故下開為三類中云三加非情作佛事等二即四十七十種大那羅延幢勇健法故䟽結云今此加持即是神力及法雲地者即十種持經云又如實知佛持法持僧持業持煩惱持時持願持供養持行持劫持智持如是等皆如實知離世間品者即五十八經云所謂初始能發菩提之心佛所攝持二於生生中持菩提心今不忘失佛所攝持三覺諸魔事悉能遠離四聞諸波羅蜜如說修行五知生死苦而不厭惡六觀甚深法得無量果七為諸眾生說二乘法而不證取彼乘解脫八樂觀無為法而不住其中於有為無為不生二想九至無生處而現受生十雖證得一切智而起菩薩行不斷菩薩種皆有佛所攝持之言一如加持者如此類甚多謂化現多身隨所樂見碎身舍利一興供養千返生天全身舍利如多寶佛即是如來力持身也如出現品醫王留身喻等二如加耆域者即涅槃第三十南經二十八經云我於爾時往瞻婆城中時彼城中有大長者無有繼嗣供事六師以求子息於後不久其婦懷妊長者知<span class='corr'>已</span>往六師所歡喜而言我婦懷妊男耶女耶六師答言必是其女長者聞<span class='corr'>已</span>心生愁惱復有知識來謂長者何故愁惱乃至是耶長者答言我婦懷妊未知男女故問六師六師見語如我相法生必是女我聞是語自惟年老財富無量如其非男無所付囑是故我愁知識復言汝無智慧下取意引廣讚佛德令問世尊長者即至佛所而問佛言世尊我婦懷妊六師相言生必是女是事云何佛言長者汝婦懷妊是男無疑其兒生<span class='corr'>已</span>福德無比六師聞<span class='corr'>已</span>心生嫉妬乃以菴羅果和合毒藥授其長者令其妻服語云若服此藥兒則端正產者無患服<span class='corr'>已</span>便死送至城外以火焚之如來知之便往塚間長者難言所言無二可名世尊母<span class='corr'>已</span>終亡云何生子我言長者汝於爾時都不見問母命長短但問所懷為是男女諸佛如來發言無二是故當知定必得子是時死屍火焚腹裂子從中出端坐火中猶如鴛鴦處蓮華臺我於爾時尋告耆婆汝往火中抱是兒來六師止之耆婆言如來使我入阿鼻地獄所有猛火尚不能燒况世間火爾時耆婆前入火聚猶入清涼大河水中抱持是兒還諸我所授兒與我我授兒<span class='corr'>已</span>告長者言一切眾生壽命不定如水上泡眾生若有重業果報火不能燒毒不能害是兒業報非我所作長者請佛立字佛言是兒生於猛火之中火名樹提應名樹提爾時會中見我神化無量眾生發阿耨多羅三藐三菩提心故云如加耆婆入火則入火之言兼於二事一如向緣二如耆婆所言佛令入阿鼻地獄猛火不燒復有一緣即令入地獄問提婆達多事也)</span>。</p>
</div>
<div class='div-orig'><p>云何是諸佛所行。</p>
</div>
<div class='div-commentary'><p style="margin-left:1em">四所行者是佛所作或說十種如不思議品云諸佛世尊有十種化不失時等<span class='note-inline'>(諸佛所行有十種化者即四十六經云佛子諸佛世尊有十種化不失時何等為十所謂一切諸佛成等正覺不失時二成熟有緣三授菩提記四隨眾生心示現神力五隨眾生解示現佛身六住於大捨七入諸聚落八無諸淨信九調惡眾生十現不思議諸佛神通皆上有一切諸佛下有不失時言)</span>亦是所行之行如出現品謂無礙行是如來行等或大悲攝生或大智造緣無思成事方便善巧所作究竟皆名為行<span class='note-inline'>(亦是所行者二約所行釋先引文謂無礙行是如來行等者即五十二經云佛子菩薩摩訶薩應云何知如來應正等覺行佛子菩薩摩訶薩應知無礙行是如來行應知真如行是如來行佛子如真如前際不生後際不動現在不起如來行亦如是不生不動不起下舉鳥飛虛空前後無際况真如行金翅闢海喻無礙行廣如彼文或大悲下二類釋亦成上義大悲攝生即無礙行大智造緣即真如行無思成事成上二義亦該通所緣)</span>然約人望行標云所行既是所作實通能所故不同彼境界之中彼智所觀所應攝化但就所故況所望不同故不相濫<span class='note-inline'>(然約人下三揀濫以經云所行濫於境界是悲智所行故於中初正揀謂佛是能行故悲智之行是所行非如於境悲智是能行真如眾生是所行也故云約人望行摽云所行况所望不同者上行通能所境唯局所已是不同設同取悲智行約所行以用悲智境約能行以用悲智如人望子名父望父名子一人二用豈相濫耶)</span>若凖瑜伽七十八中引深密經佛答文殊此二別相云所行謂一切種如來共有不思議無量功德莊嚴淨土如來境界謂一切種五界差別五界如前<span class='note-inline'>(若凖瑜伽下二引證以釋二相不同經當第五五界全同瑜伽然瑜伽全寫深密為論今引瑜伽引經者欲雙引經論故)</span>。</p>
</div>
<div class='div-orig'><p>云何是諸佛力。</p>
</div>
<div class='div-commentary'><p style="margin-left:1em">五佛力者即佛大力自在廣有無量畧說有十即處非處等又有十種謂廣大力等如不思議品<span class='note-inline'>(謂廣大力即四十七云佛子諸佛世尊有十種廣大力最上力無量力大威德力難獲力不退力堅固力不可壞力一切世間不思議力一切眾生無能動力大那羅延幢勇健法何等為十所謂一切諸佛身不可壞等為一此上十力遍於十種勇健法廣如彼文今畧舉其名一身命不可壞力二毛孔容持力三毛持大山力四定用自在力五常遍演法力六德相降魔力七圓音遍徹力八心無障礙力九法身微密力十具足行智力一一力中有多義理具於下文)</span>。</p>
</div>
<div class='div-orig'><p>云何是諸佛無所畏。</p>
</div>
<div class='div-commentary'><p style="margin-left:1em">六無畏者無諸畏懼故離世間品說有十種無畏或說四種如常所明昔云前四是異二乘功德佛力是破魔功德無畏是伏外道功德未必全爾十力無畏亦不共二乘故然上來多明大智功德<span class='note-inline'>(離世間者即五十六云佛子菩薩摩訶薩有十種無畏何等為十經文浩博今當義引謂一聞持無畏二辯才無畏上二不畏不能答難三二空無畏此不畏妄念四威儀無缺無畏五三業無過無畏上二不畏外譏六外護無畏此不畏天魔外道七正念無畏不畏遺忘八方便無畏不畏生死九一切智無畏不畏二乘十具行無畏不畏不能化生或說四種者即十藏品辯謂一一切智無畏二漏盡無畏三出障道四出苦道未必全爾者非不許昔解但顯義包含耳)</span>。</p>
</div>
<div class='div-orig'><p>云何是諸佛三昧。</p>
</div>
<div class='div-commentary'><p style="margin-left:1em">七佛三昧者謂佛果等持數過塵筭如師子嚬呻等畧說十種如不思議品說佛有無量不思議三昧等<span class='note-inline'>(如師子者六十一經畧列百門初名普莊嚴法界三昧二名普照一切三世無礙境界三昧最後云師子嚬呻三昧結云以如是等不可說佛剎微塵數三昧入毗盧遮耶如來念念充滿一切法界三昧大神變海畧說十種者即四十七經云所謂一切諸佛恒在正定於一念中徧一切處普為眾生廣說妙法二普為眾生說無我際三普入三世四普入十方廣大佛剎五普現無量種種佛身六隨諸眾生種種心解現身語意七說一切法離欲真際八演說一切緣起自性九示現無量世出世間廣大莊嚴令諸眾生常得見佛十令諸眾生悉得通達一切佛法無量解脫究竟到於無上彼岸每句皆有一切諸佛恒在三昧於一念中遍一切處之言一如初句)</span>。</p>
</div>
<div class='div-orig'><p>云何是諸佛神通。</p>
</div>
<div class='div-commentary'><p style="margin-left:1em">八凖答及頌名佛神通者謂依定發起無礙神用或說有十如十通品不思議品云一切諸佛有無邊際無礙解脫示現無盡大神通力十通唯局菩薩或說有六如常所辯然名通大小<span class='note-inline'>(或說有十者一他心智通二天眼智通三知過去刧宿住智通四盡未來際刧智通五無礙清淨天耳智通六無體性無動作往一切佛剎智通七分別一切言辭智通八無數色身智通九一切法智通十入一切滅盡三昧智通不思議品者義引經文無礙解脫一句牒經示現無量大神通力顯此解脫是神通解脫如淨名不思議解脫能以須彌內芥子等故經云何等為十所謂一切諸佛能於一念現不可說不可說諸佛出興於世二轉淨法輪三眾生受化調伏四諸佛國土五菩薩受記上五皆有一切諸佛能於一塵現不可說不可說言一如初句下五句但無不可說不可說言餘同上有謂六現去來今一切諸佛七現去來今一切世界八現去來今一切神通九現去來今一切眾生十現去來今一切佛事釋曰既皆一塵頓現明是大神通力十通唯局菩薩者欲生下六通通二乘故六謂天眼天耳他心宿住神境漏盡)</span>。</p>
</div>
<div class='div-orig'><p>云何是諸佛自在。</p>
</div>
<div class='div-commentary'><p style="margin-left:1em">九凖答及頌名佛自在謂所作任意無礙成就故廣有無量或說百種謂於眾生自在等各有十故畧有十種謂命自在等並如離世間品說不思議品亦說有十謂諸佛世尊於一切法皆悉自在等<span class='note-inline'>(廣有無量者歷事別明故或說百種者即五十六經初列十門云佛子菩薩摩訶薩有十種無礙用何等為十所謂眾生無礙用國土無礙用三法四身五願六境界七智八神通九神力十力皆有無礙用言下釋一一各有十門故成百也略有十種者即五十五經末云佛子菩薩摩訶薩有十種自在何等為十所謂命自在不可說劫住壽命故心自在智慧能入阿僧祗三昧故資具自在能以無量莊嚴莊嚴一切世界故業自在隨時受報故受生自在於一切世界示現受生故解自在於一切世界見佛充滿故願自在隨欲隨時於諸剎中成正覺故神力自在示現一切大神變故法自在示現無邊諸法門故智自在於念念中示現如來十力無畏成正覺故是為十若諸菩薩安住此法則得圓滿一切諸佛諸波羅蜜智慧神力自在不思議品者即四十六云何等為十所謂一切諸佛於一切法悉得自在明達種種句身味身演說諸法辯才無礙是為諸佛第一自在法下畧取意上即法自在二心自在三勝解自在四財自在五命自在六如意自在七智自在八業自在九生自在十願自在然上二經與八地全同)</span>。</p>
</div>
<div class='div-orig'><p>云何是諸佛無能攝取。</p>
</div>
<div class='div-commentary'><p style="margin-left:1em">十無能攝取者頌名無能制伏答中名無能毀壞謂佛所作無有天上人中沙門魔梵及諸二乘大菩薩等神力能制是故舊經翻為佛勝法也畧有十種如不思議品諸佛有十種最勝法等<span class='note-inline'>(如不思議品者即四十六經一順晉經佛最勝法言故引此文經云所謂一切諸佛大願堅固不可沮壞所言必作言無有二二為欲圓滿一切功德盡未來刧修菩薩行不生懈倦三為欲調伏一切眾生故往不可說不可說世界如是而為一切眾生而無斷絕四於信行二種眾生大悲普觀平等無異五從初發心乃至成佛終不退失菩提之心六積集無量諸善功德皆以迴向一切智性於諸世間終無染著七於諸佛所修學三業唯行佛行非二乘行皆迴向一切智性成於無上正等菩提八放大光明其光平等照一切處及照一切諸佛之法令諸菩薩心得清淨滿一切智九捨離世樂不貪不染而普願世間離苦得樂無諸戲論十愍諸眾生受種種苦守護佛種行佛境界出離生死遠十力地是為十每句之上皆有一切諸佛之言一同初句)</span>若取無能毀壞即十種大那羅延幢勇健法是上之十問多在不思議品至下當知<span class='note-inline'>(若取無能壞者二依今經釋大勇健法前文<span class='corr'>已</span>引則義有兩兼多在不思議者亦有離世間等故致多言)</span>。</p>
</div>
<div class='div-orig'><p>云何是諸佛眼云何是諸佛耳云何是諸佛鼻云何是諸佛舌云何是諸佛身云何是諸佛意云何是諸佛身光云何是諸佛光明云何是諸佛聲云何是諸佛智。</p>
</div>
<div class='div-commentary'><p style="margin-left:1em">二云何是諸佛眼下十句問體相顯著謂六根三業於身業中開常光為身光放光為光明故有十句不思議法品諸佛有十種法普遍無量無邊法界謂無邊際眼等離世間品一一各有十門辯釋<span class='note-inline'>(不思議法品者即四十六經云何等為十所謂一切諸佛有無邊際身色相清淨普入諸趣而無染著二無障礙眼於一切法悉能明見三無障礙耳悉能解了一切音聲四鼻能到諸佛自在彼岸五有廣長舌出妙音聲六身應眾生咸令得見七意住於無礙平等法身八無礙解脫示現無盡大神通力九消淨世界隨眾生樂現眾佛土具足無量種種莊嚴而於其中不生染著十菩薩行願得圓滿智遊戲自在悉能通達一切佛法佛子是為如來應正等覺普遍無邊際十種佛法其一一句上皆有一切諸佛有無邊際言一如初句但第五舌無無邊際言以廣長替故離世間品者即第五十七經謂十眼十耳等十眼者一肉眼二天眼三慧四法五佛六智七光明八出生死九無礙十一切智其十耳十鼻等廣如彼文辯然彼是菩薩眼等而下結皆云則得佛眼等故通因果可釋佛眼等)</span>又出現品說佛三業各具十義然諸經論說佛常光一尋凖不思議品常妙光明不可說不可說種種色相以為嚴好為光明藏出生無量圓滿光明普照十方無有障礙<span class='note-inline'>(又出現品者身在五十經語意在五十一各有十義並以十喻喻之常妙光明者即四十六經十種莊嚴中第七莊嚴文云一切諸佛皆有無量常妙光明不可說不可說種種色相以為嚴好為光明藏出生無量圓滿光明普照十方無有障礙是為諸佛第七最勝無上常妙光明莊嚴)</span>然放光則有時不放如諸會面門毫相所放之類然相海品其一一相常放光明斯即放光亦通常光而分別者常即湛遍放則見有去來故<span class='note-inline'>(然放光下通伏難恐有難言若常光一尋與放光異今常光周於法界何異放光故為此通而分別者下亦通妨難謂上通放光異常光者則放光有時不放今引相海常放光如何取別故為此通)</span>言佛智者廣即無量畧說有十體不出五謂清淨智及大圓鏡等四智要唯有二謂根本後得總攝唯一諸法實相無障礙智此之十句多如相海及隨好品<span class='note-inline'>(廣即無量者隨事無邊故畧說有十者即如出現品第五十一經明意業中如來心意識俱不可知但以智無量故知如來心說有十智十喻是也體不出五者即攝論佛地論皆言五法攝大覺性謂一真法界四智菩提則是一理而非是智今清淨智即一真法界清淨智即本來智性金剛頂瑜伽說有五智初法界清淨智即一真法界故)</span>。</p>
</div>
<div class='div-orig'><p>唯願世尊哀愍我等開示演說。</p>
</div>
<div class='div-commentary'><p style="margin-left:1em">二惟願下結請將欲引例故且結請。</p>
</div>
<div class='div-orig'><p>又十方世界海一切諸佛皆為諸菩薩說世界海眾生海法界安立海佛海佛波羅蜜海佛解脫海佛變化海佛演說海佛名號海佛壽量海。</p>
</div>
<div class='div-commentary'><p style="margin-left:1em">二又十方下引例舉法請亦分為二初引例後結請今初分二前十句問化用普周後十句問因德深廣今初文唯有九闕安立海一世界海者是化用處如華藏品二眾生海是所化機即剎中所持三凖答及頌名法界安立海如世界成就品通明法界所安立海起具因緣等故若因緣者賢首云所化生法也亦是前二於法界中施設安立故諸經論皆說世諦為安立諦然安立言梵云柰耶而義多含或云理趣或云方便或云法式或云法門或云安立故知即安立法式也<span class='note-inline'>(通明法界者有三釋初即䟽意言通明者謂世界海唯約果說法界安立海通因通果由具因果能安立法界故二賢首云所化生法復是一義唯取化生之法亦是前二下是第三義安立眾生世界故前二即世界海及眾生海於中有二先正明後然安立言下引梵文證此是賢首引證後二義法式即化生法也安立即第三義故結云安立法式)</span>四佛海者能化生也如華藏品廣舉其名亦如不思議等品<span class='note-inline'>(四佛海指不思議等品者等取相海隨好皆佛德相用故是妙覺故)</span>五波羅蜜海者化所成行如離世間品<span class='note-inline'>(五波羅蜜指離世間品者以二千行法一一皆到彼岸故)</span>六佛解脫海者化所得果如法界品<span class='note-inline'>(六如法界品者佛親證入離障解脫及大作用皆解脫故)</span>七佛變化海者臨機神變化難化眾生即身業化也如諸會不起而遍光明覺品長行身業阿僧祗等皆是其文<span class='note-inline'>(七指僧祗者僧祗偈頌廣顯佛德重重無盡廣大用故等即等於一經上下變化之文)</span>八佛演說海者稱根說法語業化也如四諦品　九佛名號海隨機立稱如名號品　十佛壽量海者隨器所感住世修短如壽量品。</p>
</div>
<div class='div-orig'><p>及一切菩薩誓願海一切菩薩發趣海一切菩薩助道海一切菩薩乘海一切菩薩行海一切菩薩出離海一切菩薩神通海一切菩薩波羅蜜海一切菩薩地海一切菩薩智海。</p>
</div>
<div class='div-commentary'><p style="margin-left:1em">二及一切下問因德深廣中一創於生死立大誓願二勝進大心趣求佛果三積集菩提福智資粮四運諸菩薩從因至果五慈悲喜捨四菩薩行六謂永背業惑證契真理餘四可知<span class='note-inline'>(因德深廣下正釋經)</span>然此十句有通有別。</p>
<p style="margin-left:1em">別則初二寄十信次二十住次一十行次一十向以向出離故次三登地已上後一等覺此約橫論一切菩薩<span class='note-inline'>(別則下釋別先以竪釋別諸位淺深故此約橫論一切菩薩者結上別義約所行位信住等異即是竪論約能行人一一位中攝多菩薩故云橫論一切菩薩)</span>若約通說各通始終即豎論一切菩薩<span class='note-inline'>(通約所行法位位同修即是通義隨約一人遍歷諸位皆修此十即是竪論一切菩薩)</span>故此十句文通行位然皆普攝法界深廣無邊故云海也並如下諸會說<span class='note-inline'>(通行位者三雙結也別說寄位通說約行故)</span>。</p>
</div>
<div class='div-orig'><p>願佛世尊亦為我等如是而說。</p>
</div>
<div class='div-commentary'><p style="margin-left:1em">二願佛下結請既是引例故致亦言。</p>
<p style="margin-left:1em">此四十句答文在何問有通局答亦如之通即諸會與此相應皆是答此上所引者居然當之謂前眾海既是九會常隨豈得此問局於初會豈復眾海問不[書-曰+皿]耶故知初會為總九會同答此問而為分意別故諸分初皆重舉諸問則顯分分之中皆通因果等故則從此[書-曰+皿]光明覺答十海問問明<span class='corr'>已</span>下答十因問不思議下答二十句果至下當知<span class='note-inline'>(䟽正明通謂九會通答謂前下立理此有三理一眾海常隨既通九會問答合通智深能問盡故合總問故以此三理問答合通而為分下釋妨謂前問言若言眾海問盡九會九會同答何以下文復有三位大問故為此通則顯分分之中皆通因果者謂問雖互有廣畧因果皆足則是重問耳四則從下正示答文)</span>。</p>
<p style="margin-left:1em">又就四十問十海為總九會同答十海一世界成就品答世界安立海二華藏品答世界海遮那但引因釋成現相三昧但是說法由致並非別答海問三名號品答如來名號海四四諦品答演說海五光明覺至十忍品別答十句因問通答眾生海修因之人即所化生故六阿僧祇品答變化海長行舉數欲顯化用難量故偈中廣明變化重重微細難說七壽量住處皆答壽量海八不思議等五品別答二十句果問總明佛海就德深廣以顯佛故九第八會答波羅蜜海總攝諸位皆成行故十第九會答解脫海證入法界起大用故<span class='note-inline'>(又就下二約總別釋十海為總餘三十句別皆十海攝故總答十海<span class='corr'>已</span>答餘三十問於中二先正以九會答於十海)</span>問中為次與答異者問約本有修成自行化他而為次第謂先有世界眾生則有佛出修因得果故波羅蜜海是因解脫是果餘四皆大用謂臨機變化隨宜說法稱物立名隨物修短答中先人後<span class='corr'>己</span>故大用四海居先自利因果二海居後又眾生一海亦可通在九海皆為生故種種隨宜顯生多故<span class='note-inline'>(後問中為次下以答對問辯次不同問中言先有世界眾生者即摽中本有三海世界即世界海及攝安立海故次則有佛出修因得果等者即摽中修成即自行意言餘四皆大用臨機等即摽中化他也先人後<span class='corr'>己</span>下先利他故大用四海即先利他言四海者一名號海二四諦海三變化海四壽量海言自利二海居後者即波羅蜜海為因佛解脫海為果八九兩會答故居後此中唯會六海不會四海者以世界海及安立海依問在前故佛及眾生本居中故更以異門釋眾生海上欲具[(冰-水+〡)*ㄆ]十問故以答因屬眾生海今以眾生為總即前答因屬演說海說諸位故上來通竟)</span>若約局言當會答[書-曰+皿]此復有二一現相答下文當示二者言說答此亦有二一經來未[書-曰+皿]二答二兼餘成就品當引<span class='note-inline'>(若約局言下第二釋局答問經來未盡者遮那品後無結束故若來應具答盡二答二兼餘者謂正答安立海及世界兼餘三十八問故)</span>。</p>
</div>
<div class='div-orig'><p>爾時諸菩薩威神力故於一切供養具雲中自然出音而說頌言。</p>
</div>
<div class='div-commentary'><p style="margin-left:1em">第二爾時下供聲偈請中分二先明因緣後正說偈。</p>
<p style="margin-left:1em">今初前請在念佛雖<span class='corr'>已</span>知今請彰言使大眾同曉前既為法興供今乃以供宣心不因拊擊故曰自然非無因緣即菩薩威力同異生眾皆菩薩也又表身口為供具故供具皆即法界體故<span class='note-inline'>(亦表身為供養具者即解脫和尚歎佛說偈云合掌以為華身為供養具善心誠實香讚歎香煙布諸佛聞此香尋聲來相度眾等勤精進終不相疑誤)</span>。</p>
</div>
<div class='div-orig'><p>無量劫中修行滿菩提樹下成正覺為度眾生普現身如雲充徧盡未來。</p>
<p>眾生有疑皆使斷廣大信解悉令發無邊際苦普使除諸佛安樂咸令證。</p>
</div>
<div class='div-commentary'><p style="margin-left:1em">二正說偈中十頌分二初三歎德請後七舉法請前中亦二初二歎佛明具說因後一歎眾明具說緣。</p>
<p style="margin-left:1em">今初也前偈即悲之智已滿為物現身後偈即智之悲已圓能斷疑除苦有悲必普有智必能故應說也。</p>
</div>
<div class='div-orig'><p>菩薩無數等剎塵俱來此會同瞻仰願隨其意所應受演說妙法除疑惑。</p>
</div>
<div class='div-commentary'><p style="margin-left:1em">後一歎眾請中前半歎眾顯無異念後半結請明說則斷疑。</p>
</div>
<div class='div-orig'><p>云何了知諸佛地云何觀察如來境佛所加持無有邊願示此法令清淨。</p>
<p>云何是佛所行處而以智慧能明入佛力清淨廣無邊為諸菩薩應開示。</p>
<p>云何廣大諸三昧云何淨治無畏法神通力用不可量願隨眾生心樂說。</p>
<p>諸佛法王如世主所行自在無能制及餘一切廣大法為利益故當開演。</p>
</div>
<div class='div-commentary'><p style="margin-left:1em">舉法請中分三初四述前初十句問小有不次但取文便及餘一切廣大法者結例所餘謂二十句外佛無邊德亦願說之不思議品廣說餘門諸說果處皆答此也。</p>
</div>
<div class='div-orig'><p>佛眼云何無有量耳鼻舌身亦復然意無有量復云何願示能知此方便。</p>
</div>
<div class='div-commentary'><p style="margin-left:1em">次一頌述前體相顯著十句畧示可知。</p>
</div>
<div class='div-orig'><p>如諸剎海眾生海法界所有安立海及諸佛海亦無邊願為佛子咸開暢永出思議眾度海普入解脫方便海所有一切法門海此道場中願宣說。</p>
</div>
<div class='div-commentary'><p style="margin-left:1em">後二頌述化用普周十句之問現文唯七以佛海中含於神變壽量名號以此三海不離佛故不問因者長行明通諸會故列因疑今彰初分請當會答又顯此會因畧果廣第二會果畧因廣故。</p>
</div>
<div class='div-orig'><p>爾時世尊知諸菩薩心之所念。</p>
</div>
<div class='div-commentary'><p style="margin-left:1em">第二爾時世尊下明光召有緣分長分為十一放光意以領念故供聲易了故畧不明念但疑法何以放光現相答故答相云何謂佛三昧力加持放光令菩薩來遠遠能為此即佛地境界是佛所行無攝無畏故此為總意若別明者如文思之又召來菩薩亦是言答上之十問至文當知<span class='note-inline'>(若別明者如文思之者若此之類顯義無方類例相似即可引證耳)</span>。</p>
</div>
<div class='div-orig'><p>即於面門眾齒之間。</p>
</div>
<div class='div-commentary'><p style="margin-left:1em">二即於下明光依處面門即口言眾齒者表四十問教道遐舒口生真子咀法滋味益法身故總處放者此會總故<span class='note-inline'>(面門即口者以昔有解云面門即面之正容非其口也又云鼻下口上以梵音呼面及口并門並云目佉是故譯者解人取文非一今以眾齒之間則口為定解表四十問者有四十齒故教道遐舒即教智光故口生真子唯取口義故法華云從佛口生從法化生得佛法分故下出現加於普賢光明入口咀法味下約齒明義言總處者口為說法處一切法門總從此演故)</span>。</p>
</div>
<div class='div-orig'><p>放佛剎微塵數光明。</p>
</div>
<div class='div-commentary'><p style="margin-left:1em">三放佛下顯光體隨機多演故。</p>
</div>
<div class='div-orig'><p>所謂眾寶華徧照光明出種種音莊嚴法界光明垂布微妙雲光明十方佛坐道場現神變光明一切寶燄雲蓋光明充滿法界無礙光明徧莊嚴一切佛剎光明逈建立清淨金剛寶幢光明普莊嚴菩薩眾會道塲光明妙音稱揚一切佛名號光明。</p>
</div>
<div class='div-commentary'><p style="margin-left:1em">四所謂下列光名畧列十名皆從體用立稱。</p>
</div>
<div class='div-orig'><p>如是等佛剎微塵數。</p>
</div>
<div class='div-commentary'><p style="margin-left:1em">五如是下結光數。</p>
</div>
<div class='div-orig'><p>一一復有佛剎微塵數光明以為眷屬。</p>
</div>
<div class='div-commentary'><p style="margin-left:1em">六一一下彰眷屬。</p>
</div>
<div class='div-orig'><p>其光悉具眾妙寶色。</p>
</div>
<div class='div-commentary'><p style="margin-left:1em">七其光下辯色相眾寶隱暎表教道含容。</p>
</div>
<div class='div-orig'><p>普照十方各一億佛剎微塵數世界海。</p>
</div>
<div class='div-commentary'><p style="margin-left:1em">八普照下明光應遠。</p>
</div>
<div class='div-orig'><p>彼世界海諸菩薩眾於光明中各得見此華藏莊嚴世界海。</p>
</div>
<div class='div-commentary'><p style="margin-left:1em">九彼世界下彼眾感通。</p>
</div>
<div class='div-orig'><p>以佛神力其光於彼一切菩薩眾會之前而說頌言。</p>
</div>
<div class='div-commentary'><p style="margin-left:1em">十以佛下偈聲命召即通舉十號示為所歸<span class='note-inline'>(即通舉十號者佛德無邊十號畧盡故法華第三云我是如來應供正遍知明行足善逝世間解無上士調御丈夫天人師佛世尊未度者令度未解者令解未安者令安未涅槃者令得涅槃令世後世如實知之我是一切知者一切見者汝等天人阿修羅眾皆應到此為聽法故斯即舉十號以昭然初但云如來亦復如是出現於世如大雲起遍覆三千大千世界則通局有異又下眾集但云天人阿修羅等勝劣小異耳今取彼意故以十號釋經十號之義法界品方辯)</span>。</p>
</div>
<div class='div-orig'><p>無量劫中修行海供養十方諸佛海化度一切眾生海今成妙覺徧照尊。</p>
</div>
<div class='div-commentary'><p style="margin-left:1em">十偈在文且分為五初六偈自彰因果<span class='corr'>已</span>圓勸同觀禮於中初一總明二利因滿成正遍知。</p>
</div>
<div class='div-orig'><p>毛孔之中出化雲光明普照於十方應受化者咸開覺令趣菩提淨無礙。</p>
</div>
<div class='div-commentary'><p style="margin-left:1em">次一毛光開覺是明行足。</p>
</div>
<div class='div-orig'><p>佛昔徃來諸趣中教化成熟諸群生神通自在無邊量一念皆令得解脫。</p>
</div>
<div class='div-commentary'><p style="margin-left:1em">次一頌徃來諸趣是世間解一念解脫可謂善逝。</p>
</div>
<div class='div-orig'><p>摩尼妙寶菩提樹種種莊嚴悉殊特佛於其下成正覺放大光明普威耀。</p>
</div>
<div class='div-commentary'><p style="margin-left:1em">次一頌成正覺即佛義焉。</p>
</div>
<div class='div-orig'><p>大音震吼徧十方普為弘宣寂滅法隨諸眾生心所樂種種方便令開曉。</p>
</div>
<div class='div-commentary'><p style="margin-left:1em">次一大音演寂謂無上士隨心開覺是調御丈夫。</p>
</div>
<div class='div-orig'><p>徃修諸度皆圓滿等於千剎微塵數一切諸力悉<span class='corr'>已</span>成汝等應徃同瞻禮。</p>
</div>
<div class='div-commentary'><p style="margin-left:1em">次一諸力皆圓即天人師也。</p>
</div>
<div class='div-orig'><p>十方佛子等剎塵悉共歡喜而來集<span class='corr'>已</span>雨諸雲為供養今在佛前專覲仰。</p>
</div>
<div class='div-commentary'><p style="margin-left:1em">二有一頌明眾海<span class='corr'>已</span>集引例勸歸既云<span class='corr'>已</span>雨諸雲為供是應供也為對引例故不當次。</p>
</div>
<div class='div-orig'><p>如來一音無有量能演契經深大海普雨妙法應群心彼兩足尊宜徃見。</p>
</div>
<div class='div-commentary'><p style="margin-left:1em">三一頌圓音隨機見必蒙益結云見兩足尊即世尊也。</p>
</div>
<div class='div-orig'><p>三世諸佛所有願菩提樹下皆宣說一剎那中悉現前汝可速詣如來所。</p>
</div>
<div class='div-commentary'><p style="margin-left:1em">四一頌義海頓演宜速及時如三世佛大願而來故結云如來也。</p>
</div>
<div class='div-orig'><p>毘盧遮那大智海面門舒光無不見今待眾集將演音汝可徃觀聞所說。</p>
</div>
<div class='div-commentary'><p style="margin-left:1em">五一頌特命有緣是光本意。</p>
</div>
<p class='juan'>大方廣佛華嚴經䟽鈔會本第六之一</p>
<div class='div-w'>
<p class='h2'>音釋</p>
<div class='div-note'>模<p style="margin-left:1em"><span class='note-inline'>(莫胡切模範也)</span>。</p>
嚬<p style="margin-left:1em"><span class='note-inline'>(毘賔切)</span>。</p>
拊<p style="margin-left:1em"><span class='note-inline'>(斐父切彈也)</span>。</p>
咀<p style="margin-left:1em"><span class='note-inline'>(在吕切嗣嚼也)</span>。</p>
妊<p style="margin-left:1em"><span class='note-inline'>(如鴆切懷孕也)</span>。</p>
塜<p style="margin-left:1em"><span class='note-inline'>(知隴切高墳也)</span>。</p>
翅<p style="margin-left:1em"><span class='note-inline'>(施智切翼也)</span>。</p>
沮壞<p style="margin-left:1em"><span class='note-inline'>(沮在呂切遏也壞古聵切毀也)</span>。</p>
軌範<p style="margin-left:1em"><span class='note-inline'>(軌居洧切範音范軌範法式也)</span>。</p>
</div></div>
<p class='juan'><a id='mulu20' />大方廣佛華嚴經疏鈔會本第六之二　橫八</p><p class="byline">唐于闐國三藏沙門實叉難陀　譯</p><p class="byline">唐清凉山大華嚴寺沙門澄觀撰述</p>
<div class='div-orig'><p>爾時十方世界海一切眾會蒙佛光明所開覺<span class='corr'>已</span>各共來詣毘盧遮那如來所親近供養。</p>
</div>
<div class='div-commentary'><p style="margin-left:1em">第三爾時十方下所召雲奔文分為三第一同會道場第二現自在用第三聲光自述今初亦三初總明二所謂下別顯三如是等下總結。</p>
</div>
<div class='div-orig'><p>所謂此華藏莊嚴世界海東。</p>
</div>
<div class='div-commentary'><p style="margin-left:1em">別中十方即為十段一一方中皆有十事一定方。</p>
</div>
<div class='div-orig'><p>次有世界海名清淨光蓮華莊嚴。</p>
</div>
<div class='div-commentary'><p style="margin-left:1em">二土海。</p>
</div>
<div class='div-orig'><p>彼世界種中有國土名摩尼瓔珞金剛藏。</p>
</div>
<div class='div-commentary'><p style="margin-left:1em">三世界。</p>
</div>
<div class='div-orig'><p>佛號法水覺虛空無邊王。</p>
</div>
<div class='div-commentary'><p style="margin-left:1em">四佛名。</p>
</div>
<div class='div-orig'><p>於彼如來大眾海中有菩薩摩訶薩名觀察勝法蓮華幢。</p>
</div>
<div class='div-commentary'><p style="margin-left:1em">五主菩薩。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">六眷屬數。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">七至佛所。</p>
</div>
<div class='div-orig'><p>各現十種菩薩身相雲徧滿虛空而不散滅復現十種雨一切寶蓮華光明雲復現十種須彌寶峯雲復現十種日輪光雲復現十種寶華瓔珞雲復現十種一切音樂雲復現十種末香樹雲復現十種塗香燒香眾色相雲復現十種一切香樹雲如是等世界海微塵數諸供養雲悉徧虛空而不散滅。</p>
</div>
<div class='div-commentary'><p style="margin-left:1em">八興供雲。</p>
</div>
<div class='div-orig'><p>現是雲<span class='corr'>已</span>向佛作禮以為供養。</p>
</div>
<div class='div-commentary'><p style="margin-left:1em">九申禮獻供。</p>
</div>
<div class='div-orig'><p>即於東方各化作種種華光明藏師子之座於其座上結跏趺坐。</p>
</div>
<div class='div-commentary'><p style="margin-left:1em">十化座安坐此中應有世界種名畧不說耳其東方供雲應有十種而但九者塗香燒香二文合故言各現者主伴一一皆現也重重無礙各徧虛空一一可觀名不散滅十方化座體相各異而皆同名蓮華藏師子之座者師子之義已見上文蓮華藏言通有三意一約菩薩表含藏開敷故二約所詮將說依報故三約諸會通顯華嚴故上下還於本方坐者佛圓廻身皆見靣故異於餘宗但八方故。</p>
</div>
<div class='div-orig'><p>此華藏世界海南次有世界海名一切寶月光明莊嚴藏彼世界種中有國土名無邊光圓滿莊嚴佛號普智光明德須彌王於彼如來大眾海中有菩薩摩訶薩名普照法海慧與世界海微塵數諸菩薩俱來詣佛所各現十種一切莊嚴光明藏摩尼王雲徧滿虛空而不散滅復現十種雨一切寶莊嚴具普照耀摩尼王雲復現十種寶燄熾然稱揚佛名號摩尼王雲復現十種說一切佛法摩尼王雲復現十種眾妙樹莊嚴道場摩尼王雲復現十種寶光普照現眾化佛摩尼王雲復現十種普現一切道場莊嚴像摩尼王雲復現十種密燄燈說諸佛境界摩尼王雲復現十種不思議佛剎宮殿像摩尼王雲復現十種普現三世佛身像摩尼王雲如是等世界海微塵數摩尼王雲悉徧虛空而不散滅現是雲<span class='corr'>已</span>向佛作禮以為供養即於南方各化作帝青寶閻浮檀金蓮華藏師子之座於其座上結跏趺坐。</p>
<p>此華藏世界海西次有世界海名可愛樂寶光明彼世界種中有國土名出生上妙資身具佛號香燄功德寶莊嚴於彼如來大眾海中有菩薩摩訶薩名月光香燄普莊嚴與世界海微塵數諸菩薩俱來詣佛所各現十種一切寶香眾妙華樓閣雲徧滿虛空而不散滅復現十種無邊色相眾寶王樓閣雲復現十種寶燈香燄樓閣雲復現十種一切真珠樓閣雲復現十種一切寶華樓閣雲復現十種寶瓔珞莊嚴樓閣雲復現十種普現十方一切莊嚴光明藏樓閣雲復現十種眾寶末間錯莊嚴樓閣雲復現十種眾寶周徧十方一切莊嚴樓閣雲復現十種華門鐸網樓閣雲如是等世界海微塵數樓閣雲悉徧虛空而不散滅現是雲已向佛作禮以為供養即於西方各化作真金葉大寶藏師子之座於其座上結跏趺坐。</p>
<p>此華藏世界海北次有世界海名毘瑠璃蓮華光圓滿藏彼世界種中有國土名優鉢羅華莊嚴佛號普智幢音王於彼如來大眾海中有菩薩摩訶薩名師子奮迅光明與世界海微塵數諸菩薩俱來詣佛所各現十種一切香摩尼眾妙樹雲徧滿虛空而不散滅復現十種密葉妙香莊嚴樹雲復現十種化現一切無邊色相樹莊嚴樹雲復現十種一切華周布莊嚴樹雲復現十種一切寶燄圓滿光莊嚴樹雲復現十種現一切栴檀香菩薩身莊嚴樹雲復現十種現徃昔道場處不思議莊嚴樹雲復現十種眾寶衣服藏如日光明樹雲復現十種普發一切恱意音聲樹雲如是等世界海微塵數樹雲悉徧虛空而不散滅現是雲<span class='corr'>已</span>向佛作禮以為供養即於北方各化作摩尼燈蓮華藏師子之座於其座上結跏趺坐。</p>
<p>此華藏世界海東北方次有世界海名閻浮檀金玻瓈色幢彼世界種中有國土名眾寶莊嚴佛號一切法無畏燈於彼如來大眾海中有菩薩摩訶薩名最勝光明燈無盡功德藏與世界海微塵數諸菩薩俱來詣佛所各現十種無邊色相寶蓮華藏師子座雲徧滿虛空而不散滅復現十種摩尼王光明藏師子座雲復現十種一切莊嚴具種種校飾師子座雲復現十種眾寶鬘燈燄藏師子座雲復現十種普雨寶瓔珞師子座雲復現十種一切香華寶瓔珞藏師子座雲復現十種示現一切佛座莊嚴摩尼王藏師子座雲復現十種戶牖階砌及諸瓔珞一切莊嚴師子座雲復現十種一切摩尼樹寶枝莖藏師子座雲復現十種寶香間飾日光明藏師子座雲如是等世界海微塵數師子座雲悉徧虛空而不散滅現是雲<span class='corr'>已</span>向佛作禮以為供養即於東北方各化作寶蓮華摩尼光幢師子之座於其座上結跏趺坐。</p>
<p>此華藏世界海東南方次有世界海名金莊嚴瑠璃光普照彼世界種中有國土名清淨香光明佛號普喜深信王於彼如來大眾海中有菩薩摩訶薩名慧燈普明與世界海微塵數諸菩薩俱來詣佛所各現十種一切如意王摩尼帳雲徧滿虛空而不散滅復現十種帝青寶一切華莊嚴帳雲復現十種一切香摩尼帳雲復現十種寶燄燈帳雲復現十種示現佛神通說法摩尼王帳雲復現十種現一切衣服莊嚴色像摩尼帳雲復現十種一切寶華叢光明帳雲復現十種寶網鈴鐸音帳雲復現十種摩尼為臺蓮華為網帳雲復現十種現一切不思議莊嚴具色像帳雲如是等世界海微塵數眾寶帳雲悉徧虛空而不散滅現是雲已向佛作禮以為供養即於東南方各化作寶蓮華藏師子之座於其座上結跏趺坐。</p>
<p>此華藏世界海西南方次有世界海名日光徧照彼世界種中有國土名師子日光明佛號普智光明音於彼如來大眾海中有菩薩摩訶薩名普華光燄髻與世界海微塵數諸菩薩俱來詣佛所各現十種眾妙莊嚴寶蓋雲徧滿虛空而不散滅復現十種光明莊嚴華蓋雲復現十種無邊色真珠藏蓋雲復現十種出一切菩薩悲愍音摩尼王蓋雲復現十種眾妙寶燄鬘蓋雲復現十種妙寶嚴飾垂網鐸蓋雲復現十種摩尼樹枝莊嚴蓋雲復現十種日光普照摩尼王蓋雲復現十種一切塗香燒香蓋雲復現十種栴檀藏蓋雲復現十種廣大佛境界普光明莊嚴蓋雲如是等世界海微塵數眾寶蓋雲悉徧虛空而不散滅現是雲<span class='corr'>已</span>向佛作禮以為供養即於西南方各化作帝青寶光燄莊嚴藏師子之座於其座上結跏趺坐。</p>
<p>此華藏世界海西北方次有世界海名寶光照耀彼世界種中有國土名眾香莊嚴佛號無量功德海光明於彼如來大眾海中有菩薩摩訶薩名無盡光摩尼王與世界海微塵數諸菩薩俱來詣佛所各現十種一切寶圓滿光雲徧滿虛空而不散滅復現十種一切寶燄圓滿光雲復現十種一切妙華圓滿光雲復現十種一切化佛圓滿光雲復現十種十方佛土圓滿光雲復現十種佛境界雷聲寶樹圓滿光雲復現十種一切瑠璃寶摩尼王圓滿光雲復現十種一念中現無邊眾生相圓滿光雲復現十種演一切如來大願音圓滿光雲復現十種演化一切眾生音摩尼王圓滿光雲如是等世界海微塵數圓滿光雲悉徧虛空而不散滅現是雲已向佛作禮以為供養即於西北方各化作無盡光明威德藏師子之座於其座上結跏趺坐。</p>
<p>此華藏世界海下方次有世界海名蓮華香妙德藏彼世界種中有國土名寶師子光明照耀佛號法界光明於彼如來大眾海中有菩薩摩訶薩名法界光燄慧與世界海微塵數諸菩薩俱來詣佛所各現十種一切摩尼藏光明雲徧滿虛空而不散滅復現十種一切香光明雲復現十種一切寶燄光明雲復現十種出一切佛說法音光明雲復現十種現一切佛土莊嚴光明雲復現十種一切妙華樓閣光明雲復現十種現一切劫中諸佛教化眾生事光明雲復現十種一切無盡寶華蘂光明雲復現十種一切莊嚴座光明雲如是等世界海微塵數光明雲悉徧虛空而不散滅現是雲<span class='corr'>已</span>向佛作禮以為供養即於下方各化作寶燄燈蓮華藏師子之座於其座上結跏趺坐。</p>
<p>此華藏世界海上方次有世界海名摩尼寶照耀莊嚴彼世界種中有國土名無相妙光明佛號無礙功德光明王於彼如來大眾海中有菩薩摩訶薩名無礙力精進慧與世界海微塵數諸菩薩俱來詣佛所各現十種無邊色相寶光燄雲徧滿虛空而不散滅復現十種摩尼寶網光燄雲復現十種一切廣大佛土莊嚴光燄雲復現十種一切妙香光燄雲復現十種一切莊嚴光燄雲復現十種諸佛變化光燄雲復現十種眾妙樹華光燄雲復現十種一切金剛光燄雲復現十種說無邊菩薩行摩尼光燄雲復現十種一切真珠燈光燄雲如是等世界海微塵數光燄雲悉徧虛空而不散滅現是雲已向佛作禮以為供養即於上方各化作演佛音聲光明蓮華藏師子之座於其座上結跏趺坐。</p>
<p>如是等十億佛剎微塵數世界海中有十億佛剎微塵數菩薩摩訶薩一一各有世界海微塵數諸菩薩眾前後圍繞而來集會是諸菩薩一一各現世界海微塵數種種莊嚴諸供養雲悉徧虛空而不散滅現是雲已向佛作禮以為供養隨所來方各化作種種寶莊嚴師子之座於其座上結跏趺坐。</p>
</div>
<div class='div-commentary'><p style="margin-left:1em">三總結中文有其八一略示前文云如是等二總明海數謂十億剎塵以上來所列是華藏鱗次之海口光各照一億十方故有十也上二段前別中所無三結主四結伴五結來至六結興供七結禮獻八結安坐既為總結故闕定方已至會中故闕初海等三事<span class='note-inline'>(已至會中者一土海二世界海三佛名非別從彼來故此不說)</span>。</p>
</div>
<div class='div-orig'><p>如是坐已其諸菩薩身毛孔中一一各現十世界海微塵數一切寶種種色光明一一光中悉現十世界海微塵數諸菩薩皆坐蓮華藏師子之座。</p>
</div>
<div class='div-commentary'><p style="margin-left:1em">第二如是坐已下現自在用即為歎德謂塵塵近佛念念益生文有其八一明諸菩薩毛孔現光二光現菩薩三菩薩入塵四塵含廣剎五剎有如來六菩薩徃供七助佛揚化八所化成益初二可知。</p>
</div>
<div class='div-orig'><p>此諸菩薩悉能徧入一切法界諸安立海所有微塵。</p>
</div>
<div class='div-commentary'><p style="margin-left:1em">三中言安立海所有微塵者略有二義一一切施設依正等塵一一稱真故二約觀心眾生意識所緣即是法界例依名相分別而轉是謂安立妄故為塵體皆可依是名大剎皆有覺性是曰如來此明菩薩證入眾生性海。</p>
</div>
<div class='div-orig'><p>彼一一塵中皆有十佛世界微塵數諸廣大剎。</p>
</div>
<div class='div-commentary'><p style="margin-left:1em">四中可知。</p>
</div>
<div class='div-orig'><p>一一剎中皆有三世諸佛世尊。</p>
</div>
<div class='div-commentary'><p style="margin-left:1em">五隨世俗故說有三世全稱性故並在塵中。</p>
</div>
<div class='div-orig'><p>此諸菩薩悉能徧徃親近供養。</p>
</div>
<div class='div-commentary'><p style="margin-left:1em">六中供養者通財及法。</p>
</div>
<div class='div-orig'><p>於念念中以夢自在示現法門開悟世界海微塵數眾生念念中以示現一切諸天歿生法門開悟世界海微塵數眾生念念中以說一切菩薩行法門開悟世界海微塵數眾生念念中以普震動一切剎歎佛功德神變法門開悟世界海微塵數眾生念念中以嚴淨一切佛國土顯示一切大願海法門開悟世界海微塵數眾生念念中以普攝一切眾生言詞佛音聲法門開悟世界海微塵數眾生念念中以能雨一切佛法雲法門開悟世界海微塵數眾生念念中以光明普照十方國土周徧法界示現神變法門開悟世界海微塵數眾生念念中以普現佛身充徧法界一切如來解脫力法門開悟世界海微塵數眾生念念中以普賢菩薩建立一切眾會道場海法門開悟世界海微塵數眾生如是普徧一切法界隨眾生心悉令開悟。</p>
</div>
<div class='div-commentary'><p style="margin-left:1em">七於念念下助佛揚化。</p>
</div>
<div class='div-orig'><p>念念中一一國土各令如須彌山微塵數眾生墮惡道者永離其苦各令如須彌山微塵數眾生住邪定者入正定聚各令如須彌山微塵數眾生隨其所樂生於天上各令如須彌山微塵數眾生安住聲聞辟支佛地各令如須彌山微塵數眾生事善知識具眾福行各令如須彌山微塵數眾生發於無上菩提之心各令如須彌山微塵數眾生趣於菩薩不退轉地各令如須彌山微塵數眾生得淨智眼見於如來所見一切諸平等法各令如須彌山微塵數眾生安住諸力諸願海中以無盡智而為方便淨諸佛國各令如須彌山微塵數眾生皆得安住毗盧遮那廣大願海生如來家。</p>
</div>
<div class='div-commentary'><p style="margin-left:1em">第八念念中下所化成益。</p>
<p style="margin-left:1em">於中賢首對前開悟以三義釋之一別配釋二圓通釋三各別釋初者謂以前十法門對後所成十益一門得其一益二三前却餘並如次一以夢自在門夢中警覺造惡眾生令得斷惡免苦益故二以菩薩行門令入正定三以現諸天歿生門今生天受樂以放逸則歿尅念便生故上三人天乘四以動剎現無常令猒以歎佛神變令欣成二乘益下皆大乘五以嚴剎大願令修福求向六以攝生言詞令發大心以佛音聲即同體大悲故七以佛雲雨法令入菩薩不退之位已上三位在地前三賢八以照遍滿法界土及神變令得初地已上智眼見平等法九以佛普現遍法界解脫力令得八地已上大力大願無盡智淨國土益十以普賢建道場令住佛果大願海言生如來家者入佛果位故生非是初地已上生佛家也。</p>
<p style="margin-left:1em">二圓通者此上十法於此十益一一遍通謂或一法成十益或十法成一益如是互遍無所障礙。</p>
<p style="margin-left:1em">三各別者謂前十法門各自開悟世界海微塵數眾生此以法為益後十益但言須彌塵數不言剎塵之國則是<span class='corr'>己</span>身以人為益既各別釋則夢自在門亦顯一切皆如夢故延促等無礙故云自在餘並可知<span class='note-inline'>(三各別者前之二釋一則一一別對二則互相總對今不對前則七八兩段義不相闢七約法開悟八約身成益身法不同故不相對上言對前為三者前二相由故名為對今與前別亦是對前)</span>此上菩薩法化始從放光終於得益順數八段逆推十二重疊無盡一其十須彌塵數眾生得益方在一國餘一切土皆爾故云一一國各令等也二此一切土益在一念時中餘一切念時皆爾故云念念中也三如是念念之益方是一法門所開悟一一法門皆爾四彼多法門方是一念所用餘念念所用法門亦爾五彼多念法門方論一廣剎如一廣剎如是十剎塵數廣剎皆爾六彼多廣剎方論一塵內如一塵一切安立中諸塵亦然七如上諸塵方是一安立海如一安立海遍法界諸安立海亦然八遍法界安立海中業用方是一化菩薩所化如一化菩薩十世界海化菩薩一一皆然九諸化菩薩方是一光所現如一光一一光亦然十彼十剎塵數光明方是一毛孔現如一毛孔遍身一一毛孔皆然十一彼遍身毛孔方是一菩薩如一菩薩有如是十億佛剎微塵數各世界海微塵數菩薩遍身毛孔皆爾十二上來所明十一重作用方論來此一會如此一會於餘佛會亦復如是此後一段偈文具之<span class='note-inline'>(此上菩薩下上約順釋今乃逆收以彰深妙耳)</span>又上十二重一一開之為二便成二十四重且如一念望一切念即是二義類例相似合之為一餘十一重凖此思之如是重疊無盡各周法界唯智頓觀非心識境華嚴海會大用皆然。</p>
</div>
<div class='div-orig'><p>爾時諸菩薩光明中同時發聲說此頌言。</p>
<p>諸光明中出妙音普徧十方一切國演說佛子諸功德能入菩提之妙道。</p>
</div>
<div class='div-commentary'><p style="margin-left:1em">第三光聲自述前既光聲召命今亦光聲自述菩薩位極用窮深廣若非自述時眾難知十頌分二初一總明兼陳說處。</p>
</div>
<div class='div-orig'><p>劫海修行無厭倦令苦眾生得解脫心無下劣及勞疲佛子善入斯方便。</p>
<p>盡諸劫海修方便無量無邊無有餘一切法門無不入而恒說彼性寂滅。</p>
<p>三世諸佛所有願一切修治悉令盡即以利益諸眾生而為自行清淨業。</p>
</div>
<div class='div-commentary'><p style="margin-left:1em">後九別顯德用殊勝文分為三初三通顯體用自在初偈悲智相導度眾生而不疲<span class='note-inline'>(悲智相導者悲無大智即成愛見愛見悲者則於生死有疲猒心今劫海修行而無疲猒明有智導智若無悲則多趣寂名為下劣今脫苦眾生心無下劣即有悲導矣悲故能度智故無疲)</span>次偈空有雙觀入法門而常寂<span class='note-inline'>(次偈空有雙觀者空有雙觀即是前半空無分量有無邊際入法門而常寂即是後半由前觀有入一切法門由前觀空而恒寂滅)</span>後偈物我無滯故化他而自清<span class='note-inline'>(後偈三世二利是願皆修斯則名為物我無滯便成後半化他自淨)</span>。</p>
</div>
<div class='div-orig'><p>一切諸佛眾會中普徧十方無不徃皆以甚深智慧海入彼如來寂滅法。</p>
<p>一一光明無有邊悉入難思諸國土清淨智眼普能見是諸菩薩所行境。</p>
<p>菩薩能住一毛端徧動十方諸國土不令眾生有怖想是其清淨方便地。</p>
<p>一一塵中無量身復現種種莊嚴剎一念歿生普令見獲無礙意莊嚴者。</p>
<p>三世所有一切劫一剎那中悉能現知身如幻無體相證明法性無礙者。</p>
</div>
<div class='div-commentary'><p style="margin-left:1em">次五頌別敘前現自在與前影略<span class='note-inline'>(與前影略者前有入塵此中即無此有住一毛端遍動諸剎塵塵多身剎那頓現等彼皆略無)</span>一身遍十方智觀寂滅即顯不唯來此會也二身光普入智眼遍觀三住一毛端遍動諸剎况乎於上處寶蓮華四塵塵多身門門化異舉一歿生門可以例諸五念劫無礙結由證深念劫既融故於念念能作法性無礙者分與無分皆無礙故謂證理不唯無分故在一切處而全在一法一切法亦然各有四句身等不唯分故常在此而無在思之<span class='note-inline'>(分與無分者總相而言分即是事無分是理理事既融故無障礙各有四句者事理皆四故理四句者一無分限以遍一切故二非無分以一法中無不具故三具分無分謂分無分一味以全體在一法而一切處恒滿故如觀一塵中見一切處法界四俱非分無分以自體絕待故圓融故二義一相非二門故事四句者一有分以隨自事相有分齊故二無分以全體即理故大品云色前際不可得後際不可得此即無分也三俱以前二義無礙是故具此二義方是事故四俱非以二義融故平等故二相絕故身等不唯分故者謂由上諸義理性不唯無分故在一切處而全體在於一內不唯分故常在一中而全在一切處事法不唯分故常在此處恒在他方不唯無分故遍一切處而不移本位又由理性不唯無分故不在一事外不唯分故不在一事內事法不唯分故常在此處而無在不唯無分故常在他處而無不在是故無在無不在而在此在彼無有障礙也然此中有兩對事理各有二四句乃成八句䟽中但出二句謂上云證理不唯無分故即初對約理一句其一切法皆爾者舉例耳今云身等不唯分者即是後對中約事一句以身等即事也餘之六句略而不出故上總言各二四句意中含取)</span>。</p>
</div>
<div class='div-orig'><p>普賢勝行皆能入一切眾生悉樂見佛子能住此法門諸光明中大音吼。</p>
</div>
<div class='div-commentary'><p style="margin-left:1em">後一偈結廣有歸普賢勝行皆入非獨向來所陳故能光中演斯自在。</p>
</div>
<div class='div-orig'><p>爾時世尊欲令一切菩薩大眾得於如來無邊境界神通力故。</p>
</div>
<div class='div-commentary'><p style="margin-left:1em">大文第四現瑞表法上所現相但召有緣眾集將陳故重現斯瑞瑞文有三初光示法主二現華表義三現眾表教法藉人弘故先明主義為教本故在教前今初示主文分為六一意二體三名四相五展六收今初可知。</p>
</div>
<div class='div-orig'><p>放眉間光。</p>
</div>
<div class='div-commentary'><p style="margin-left:1em">二放眉間光即光體也眉間者表離二邊故於體不計有無二邊於義不著常無常等諸法相邊於行不習苦樂二邊於道不住邪正二邊於人不執因果二邊於教不說世出世二邊於諦不見真俗二邊於化不定權實二邊是故為眾放眉間光<span class='note-inline'>(於體不計有無者一切法體不出有無於義不著常等就一有上自有常無常之義謂生滅是無常義不生滅是常義又不生滅是無常義等只要一有法上即有常無常我無我苦之與樂淨非淨等故示諸法相遍於行不習苦樂者斷見計樂行常見計苦行等住正道者則不分別是邪是正因果交徹故世間性空即是出世隨順觀察世諦即入第一義故於諦常自二於解常自一未堪實化權為說三大根既熟便為說實權是即實之權實是即權之實故)</span>。</p>
</div>
<div class='div-orig'><p>此光名一切菩薩智光明普照耀十方藏。</p>
</div>
<div class='div-commentary'><p style="margin-left:1em">三此光下辯光名菩薩智光者令得能知智也普照十方藏者令照所知境也藏有三義一智光含德無盡故二以十方剎海各於塵內重含諸剎故三亦通於五藏以言智光故照初二藏令菩薩證照次二藏令菩薩成證則得於涅槃成則得於菩提照第五藏令化令淨三中後二如下業中<span class='note-inline'>(照初二藏者一如來藏在纏含果法故二自性清淨藏在纏不染故此二本有故令其證照次二藏者一法身藏謂果位為功德所依故二出世間上上藏謂出纏超過二乘菩薩故並已出纏故致成言照第五藏者以第五法界藏通因通果外持一切染淨有為名為法界內含一切恒沙功德故復名藏以有因故化之以有染故淨之餘如前說三中後二者即藏有三義中後二義下動剎網一一塵中現無數佛即第二義三雨法雨即第三義妙法輪雲即如來藏便是所證二出離雲即令化令淨三大願雲令得令成義)</span>。</p>
</div>
<div class='div-orig'><p>其狀猶如寶色燈雲。</p>
</div>
<div class='div-commentary'><p style="margin-left:1em">四其狀下顯相謂色如燈雲猶日月洞照周遍潤澤雨法雨故如相海品<span class='note-inline'>(謂色如燈雲者相海品云如來眉間有大人相名遍法界光明雲摩尼寶華以為莊嚴放大光明具眾寶色猶如日月洞徹清淨其光普照十方國土於中顯現一切佛身復出妙音宣揚諸法)</span>。</p>
</div>
<div class='div-orig'><p>徧照十方一切佛剎。</p>
</div>
<div class='div-commentary'><p style="margin-left:1em">五遍照下展即光業用於中分五。</p>
<p style="margin-left:1em">一所照分齊謂盡十方一切佛剎。</p>
</div>
<div class='div-orig'><p>其中國土及以眾生悉令顯現。</p>
</div>
<div class='div-commentary'><p style="margin-left:1em">二光所現謂土及眾生。</p>
</div>
<div class='div-orig'><p>又普震動諸世界網。</p>
</div>
<div class='div-commentary'><p style="margin-left:1em">三動剎網以諸世界重疊影現交互相當猶如網孔。</p>
</div>
<div class='div-orig'><p>一一塵中現無數佛。</p>
</div>
<div class='div-commentary'><p style="margin-left:1em">四塵現如來。</p>
</div>
<div class='div-orig'><p>隨諸眾生性欲不同普雨三世一切諸佛妙法輪雲顯示如來波羅蜜海又雨無量諸出離雲令諸眾生永度生死復雨諸佛大願之雲顯示十方諸世界中普賢菩薩道場眾會。</p>
</div>
<div class='div-commentary'><p style="margin-left:1em">五隨機雨法略舉三法皆下所顯初法輪雲示其所行二出離雲示其所度三大願雲示說法主謂將說普法令知法主大願普周剎塵內故。</p>
</div>
<div class='div-orig'><p>作是事已右繞於佛從足下入。</p>
</div>
<div class='div-commentary'><p style="margin-left:1em">第六作是下收則示有終歸證從佛流眉間出光修因順果故須右繞自下升高故從足入履佛所行方證入故。</p>
</div>
<div class='div-orig'><p>爾時佛前有大蓮華忽然出現。</p>
</div>
<div class='div-commentary'><p style="margin-left:1em">第二爾時佛前下現華表義文有二別。</p>
<p style="margin-left:1em">一總標華現為坐所現中方眾故通表所詮佛華嚴故別表華藏佛所淨故故於佛前出此蓮華既通表華嚴亦具同時具足等十門及教義等而其本意正表義耳忽然現者依理起事難測量故<span class='note-inline'>(亦具同時者十門可思但法是所依體事中一華事耳言教義等者即是十對所依體事由此華事為理所融故具十對令同時等而賢首約義釋成云一教義謂見此蓮華能生解故二事理華即是事舉體同真故三境智華是所觀同智性故四行位是萬行華隨位別故五因果因事之華覽成果故六依正全是所修亦能依故七體用體同真性用應機故八人法恒覽於人攝為法故九逆順逆同五熱順十度故十感應遍應一切亦能感故而其本意者以十玄十對凡舉一事必具十玄凡一玄門必収十對泛明一法一一圓收故若作義者但是傍來然其本意唯表義耳忽然現者隨難牒釋凖觀佛三昧海經第二明地金剛白毫相光云此相現時佛菩提樹白毫力故根下自然化生寶華縱廣正等四十由旬其華金色金剛為臺佛眉間光照此華臺其光直下至金剛際等與此大同)</span>。</p>
</div>
<div class='div-orig'><p>其華具有十種莊嚴一切蓮華所不能及。</p>
</div>
<div class='div-commentary'><p style="margin-left:1em">二其華下顯具德嚴文亦有二先標十種顯德無盡。</p>
</div>
<div class='div-orig'><p>所謂眾寶間錯以為其莖摩尼寶王以為其藏法界眾寶普作其葉諸香摩尼而作其鬚閻浮檀金莊嚴其臺妙網覆上光色清淨。</p>
</div>
<div class='div-commentary'><p style="margin-left:1em">後所謂下別列十句前六體備眾德後四妙用自在今初蓮子住處有含藏之義故名為藏表示法門一含一切華藏之名由此而立。</p>
</div>
<div class='div-orig'><p>於一念中示現無邊諸佛神變普能發起一切音聲摩尼寶王影現佛身於音聲中普能演說一切菩薩所修行願。</p>
</div>
<div class='div-commentary'><p style="margin-left:1em">後妙用中一念況多摩尼寶王即前藏體影現佛身即依正無礙既發多聲聲皆演法。</p>
</div>
<div class='div-orig'><p>此華生<span class='corr'>已</span>一念之間。</p>
</div>
<div class='div-commentary'><p style="margin-left:1em">第三此華生下現眾表教文略有三一現眾時言一念者華生無間表教義相應。</p>
</div>
<div class='div-orig'><p>於如來白毫相中。</p>
</div>
<div class='div-commentary'><p style="margin-left:1em">二現眾處謂白毫中表教從所證淨法界所流為眾教源如白為色本。</p>
</div>
<div class='div-orig'><p>有菩薩摩訶薩名一切法勝音與世界海微塵數諸菩薩眾俱時而出。</p>
</div>
<div class='div-commentary'><p style="margin-left:1em">三有菩薩下正明眾現亦分為三一主屬齊現遍詮諸法故云一切所詮圓滿是曰勝音圓教法門必攝眷屬故下文云世界海微塵數修多羅以為眷屬權實無礙故曰俱時。</p>
</div>
<div class='div-orig'><p>右繞如來經無量帀禮佛足已時勝音菩薩坐蓮華臺諸菩薩眾坐蓮華鬚各於其上次第而坐。</p>
</div>
<div class='div-commentary'><p style="margin-left:1em">二右繞下申敬就座主伴雖殊並修因順果故右繞如來文義相隨故依華坐正助不等臺鬚有差上義依理明故忽然而現今教由人立故眾從佛流亦如涅槃從牛出乳<span class='note-inline'>(亦如涅槃等者即第十四經南本十三云爾時眾中有一菩薩名住無垢藏王有大威德成就神通得大總持三昧具足得無所畏即從座起偏袒右肩右膝著地長跪合掌白佛言世尊如佛所說諸佛菩薩所可成就功德智慧無量無邊百千萬億實不可說我意猶謂故不如是大乘經典何以故因是大乘方等經力故能出生諸佛世尊阿耨多羅三藐三菩提時佛讚言善哉善哉善男子如是如是如汝所說是諸大乘方等經典雖復成就無量功德欲比是經不可為喻百倍千倍百千萬億乃至算數譬喻所不能及善男子譬如從牛出乳從乳出酪從酪出生酥從生酥出熟酥從熟酥出醍醐醍醐最上若人服者眾病皆除所有諸藥悉入其中善男子佛亦如是從佛出十二部經從十二部經出修多羅從修多羅出方等經從方等經出般若波羅蜜從般若波羅蜜出大涅槃猶如醍醐言醍醐者喻於佛性佛性者即是如來以是義故說言如來所有功德無量無邊不可稱計釋曰彼約讚法勝能從微至著今但依從佛出教以况眉間出眾然此經文諸說不同若澤州先於菩薩申已解中有一問云此經是其言教阿耨多羅三藐三菩提是其果證教淺證深何故菩提不及是經釋言此中偏名宣說佛性之詮法身之教以之為經所證即是性淨因果所生菩提是其方便因果性淨為本方便為末末不如本故佛菩提功德不及凖佛答其義如是次下釋佛答合中云以佛合牛約應身佛十二部經合乳說小乘經修多羅合酥名大乘教藉小開大故名為出後四俁大乘詮事之教名修多羅謂施戒等事方等合生酥即大乘中破相空教因事顯理故名為出以般若合熟酥究竟離相證實之慧名為般若依理起慧是故名出又約行辯教亦得名出般若經然此般若即是向前菩提體也以醍醐合涅槃般若了因了彼無始法性涅槃是故名出約實辯教亦得名出涅槃經言佛性即是如來者是法身如來非報身如來報身功德不及此經故不即之上皆遠公之意若望經意未必如是謂此公竪將大小事理以配五味乃成屈曲如何不說大乘十二部等耶今謂無垢藏意唯推功歸本果從教生如來述成成其推功之義醍醐最上功本由乳如來至極功歸於教故涅槃即是如來如大即是菩提誠謂滔滔之水本於濫觴合抱之樹生於毫末故說教為佛本何用強分大小法報別耶然佛自揀此經異於小乘今牛出乳是大教耳若爾何成五味謂十二部經辯所說教出修多羅者十二分教出生契理合機之義故修多羅出方等者由契理故顯出真理正理廣陳為方等故從方等出般若者依理生智故般若出涅槃者以智契理成極果故故云涅槃猶如醍醐醍醐喻於佛性佛性即是如來文理昭然何須屈曲亦有說言從佛出十二部經是本質教從十二部出修多羅是影像教者亦是妄推度耳都無本影之意)</span>。</p>
</div>
<div class='div-orig'><p>其一切法勝音菩薩了深法界生大歡喜入佛所行智無疑滯入不可測佛法身海徃一切剎諸如來所身諸毛孔悉現神通念念普觀一切法界十方諸佛共與其力令普安住一切三昧盡未來劫常見諸佛無邊法界功德海身乃至一切三昧解脫神通變化。</p>
</div>
<div class='div-commentary'><p style="margin-left:1em">三其一切下彰其德業主教是宗故偏歎主文有十句略為二解。</p>
<p style="margin-left:1em">一豎配十地此明普攝十地功德一句一地初地歡喜得智證如二地性戒是佛所行三地多聞入法身海四行道品善友是依五地雙行現通利物六觀法界般若現前七功用已終故佛與力八無生無動住三昧心九為法師見無邊法十具於大盡三昧等圓初地尚攝諸地功德況於後後不具前前。</p>
<p style="margin-left:1em">二橫就極位釋者一理智了真二量智入行三證窮法身四常觀受用五毛現神變六念觀法門七外感佛加八內安深定九豎見來際十橫無不圓。</p>
<p style="margin-left:1em">故此十句攝為五對若橫若豎能證必具故為二釋<span class='note-inline'>(故此十句者重收前釋一如理如量對二法身報身對三身毛心念對四外感內安對五竪見橫圓對)</span>大文第五稱揚佛德既現既至任力稱揚自申罔極之情顯佛無涯之德<span class='note-inline'>(既現既至者䟽於釋文之前總彰讚意於中有二先正釋既現即勝音讚既至即十方菩薩讚罔極者即無極之情故詩序云情動於中而形於言言之不足則詠歌之詠歌之不足則不知手之舞之足之蹈之故生公用此意釋說偈意云以罔極之心詠歌舞蹈耳)</span>文分為二初一眉間菩薩讚後十十方菩薩讚新眾纔集佛便現瑞文不累書故編成次以讚德相類結集併之一處乘現勝音之次先舉勝音之偈後十菩薩即如次十方昔人不曉斯文便將後十為勝音眷屬非唯章疏之失亦乃翻譯有違何者且眉間出眾即主伴皆讚十方來眾寂無一言主伴禮儀一何疎索況凖法界品例來者皆有讚詞細尋菩薩之名與前十方如次相似但由譯人不審致令名小乖差至下文中一一對辯<span class='note-inline'>(新眾纔集下明讚亦二先正明亦是通妨謂有問言若以後十為十方菩薩讚者十方先來何以後讚故今通云現瑞與讚二皆同時則勝音與十方讚亦同時自是結集集讚一處又應問言既是結集排次居然合排十方在前何以向後故釋云承前讚勝音德次是故先舉勝音讚耳)</span>。</p>
</div>
<p class='juan'>大方廣佛華嚴經疏鈔會本第六之二</p>
<div class='div-w'>
<p class='h2'>音釋</p>
<div class='div-note'>優鉢羅<p style="margin-left:1em"><span class='note-inline'>(梵語也此云青蓮華優音憂鉢音撥)</span>。</p>
奮迅<p style="margin-left:1em"><span class='note-inline'>(奮方問切迅思晉切)</span>。</p>
玻璃<p style="margin-left:1em"><span class='note-inline'>(梵語也此云氷玉乃千年氷之所化也玻滂禾切瓈鄰知切)</span>。</p>
鬘<p style="margin-left:1em"><span class='note-inline'>(莫班切)</span>。</p>
塗<p style="margin-left:1em"><span class='note-inline'>(同都切)</span>。</p>
促<p style="margin-left:1em"><span class='note-inline'>(趨玉切短也)</span>。</p>
歿<p style="margin-left:1em"><span class='note-inline'>(莫勃切終也)</span>。</p>
</div></div>
<p class='juan'><a id='mulu21' />大方廣佛華嚴經疏鈔會本第六之三　橫九</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>即於眾中承佛威神觀察十方而說頌曰。</p>
</div>
<div class='div-commentary'><p style="margin-left:1em">今初勝音文分二先說偈儀後正說偈下十例然偈中總相讚佛亦含諸問思之可知<span class='note-inline'>(亦含諸問者文含四十句且收十海初偈即佛海次偈演說海三一偈變化海一毛示現故四一偈眾生海五一偈世界海六一偈法界安立海七一偈波羅蜜海八一偈佛壽量海<span class='corr'>已</span>證佛地必有壽故九一偈解脫海普賢開覺<span class='corr'>已</span>離障故<span class='corr'>已</span>獲神通作用解脫故十一偈名號海身雲普遍隨物立名故十海既爾攝餘句問例然故人忠之)</span>。</p>
</div>
<div class='div-orig'><p>佛身充滿於法界普現一切眾生前隨緣赴感靡不周而恒處此菩提座。</p>
</div>
<div class='div-commentary'><p style="margin-left:1em">十頌分三初三直就佛歎次六約眾歎佛三有一偈雙結主伴初中三偈皆歎如來體用無礙於中初一不動本而周遍則十身圓融遍四法界<span class='note-inline'>(十身圓融者以但言佛身故通十身但云法界故通四界以體即理用即是事體用無礙即事理無礙即一即遍即事事無礙又初句體遍次句明用第三句明用遍第四句不動本也本有二種一真身為本本體自遍以用如體故不動本而普遍二應用之中自有本末菩提座身即本周十方即末故下不起樹王而昇四天正明不動本而周遍今明雖遍法界而處此座明不壞末而歸本此二不相離故䟽以不動本而周遍釋不壞末而歸本)</span>。</p>
</div>
<div class='div-orig'><p>如來一一毛孔中一切剎塵諸佛坐菩薩眾會共圍繞演說普賢之勝行。</p>
<p>如來安處菩提座一毛示現多剎海一一毛現悉亦然如是普周於法界。</p>
</div>
<div class='div-commentary'><p style="margin-left:1em">後二不壞小相而廣容上則事如理故此則事含理故於中前一偈半一毛攝三世間後半類餘謂遍法界內皆有佛身無有一毛不含剎海又一毛表解脫門諸佛菩薩智所住故現多剎海者門門皆是淨土因故<span class='note-inline'>(上則事如理故者菩提座身是事以如理故周遍此則事含理者一毛是事無不包故由理有二義一無處不遍二無法不包猶如虛空具包遍義今事如理故具上二義即事事無礙中事理融通門也又一毛者約觀心釋一毛內空能容受故)</span>。</p>
</div>
<div class='div-orig'><p>一一剎中悉安坐一切剎土皆周徧十方菩薩如雲集莫不咸來詣道場。</p>
<p>一切剎土微塵數功德光明菩薩海普在如來眾會中乃至法界咸充徧。</p>
</div>
<div class='div-commentary'><p style="margin-left:1em">次六偈約眾歎者聖賢輔翼顯主勝故六偈總明主伴皆遍於中初二總身總相遍。</p>
</div>
<div class='div-orig'><p>法界微塵諸剎土一切眾中皆出現如是分身智境界普賢行中能建立。</p>
<p>一切諸佛眾會中勝智菩薩僉然坐各各聽法生歡喜處處修行無量劫。</p>
<p>已入普賢廣大願各各出生眾佛法毘盧遮那法海中修行克證如來地。</p>
<p>普賢菩薩所開覺一切如來同讚喜<span class='corr'>已</span>獲諸佛大神通法界周流無不徧。</p>
</div>
<div class='div-commentary'><p style="margin-left:1em">後四總身遍別中既微細難思故唯普智方知普行方立<span class='note-inline'>(初二總身者然有四句謂一總遍總中二總遍別中三別遍別中四別遍總中然所遍通依正正約能遍為正所遍為依依正各有總別正總即全身別即眼耳乃至一毛依總即全一國土別即若樹若石乃至一塵初但言剎中安坐故是總身總相遍後明身遍塵中之土總遍別中)</span>。</p>
</div>
<div class='div-orig'><p>一切剎土微塵數常現身雲悉充滿普為眾生放大光各雨法雨稱其心。</p>
</div>
<div class='div-commentary'><p style="margin-left:1em">三雙結可知。</p>
</div>
<div class='div-orig'><p>爾時眾中復有菩薩摩訶薩名觀察一切勝法蓮華光慧王承佛威力觀察十方而說頌曰。</p>
</div>
<div class='div-commentary'><p style="margin-left:1em">第二十方菩薩讚德十方即為十段今初東方言眾中者大眾海中前列名處名觀察勝法蓮華幢幢相高出三是超勝此喻相似光慧即是所喻幢體<span class='note-inline'>(言眾中者為揀昔解以為勝音眷屬讚故則是勝音眾中菩薩故今明是新舊大眾海中)</span>。</p>
</div>
<div class='div-orig'><p>如來甚深智普入於法界能隨三世轉與世為明導。</p>
</div>
<div class='div-commentary'><p style="margin-left:1em">偈中讚佛真應二身密答佛地如來智等攝佛地故十頌分二初三讚真後七讚應讚真必體用雙美讚應唯約用明欲顯門差實非體外今初也於中初一讚智身次一讚法身後一雙結智含四智法即法界五法具矣智中上半正體證真下半後起隨俗又句各一智初句大圓鏡智行相深細故次句平等性智自他平等即法界故次頌妙觀察智於自共相無礙轉故末句成所作智成就利他導世事故<span class='note-inline'>(又句各一智者上約二智此約四智四智之相已見第一經今但取其與今經文相應之處引之耳)</span>。</p>
</div>
<div class='div-orig'><p>諸佛同法身無依無差別隨諸眾生意令見佛色形。</p>
</div>
<div class='div-commentary'><p style="margin-left:1em">二讚法身中上半體相皆同同有二義一本性法身體同言無依者無住本故無差別者體無二故一<span class='corr'>已</span>證法身相同力無畏等皆無異故此則無礙慧身不依一切離諸分別是無差別<span class='note-inline'>(力無畏等者即問明品文經云文殊法常爾法王唯一法一切無礙人一道出生死一切諸佛身同共一法身一心一智慧力無畏亦然言相同者即相似名同非謂共也䟽此即無礙者上以無住本釋無依無依是理故無住即實相之異名今以智慧釋無依故出現品云一切佛法依慈悲慈悲復依方便立方便依智智依慧無礙慧身無所依離諸分別者上釋無差別約理無二今釋無差但心無分別耳故無差別與無分別有通有局局則無差別是理無分別約智通則理亦得名無分別故問明品云佛剎無分別無憎亦無愛智亦得名無有差別謂無差智為能證故今用通義以無分別釋無差別)</span>下半用同能現能生身土智影皆無二故即法身無色應物現形<span class='note-inline'>(能現能生身土智影皆無二故者即唯識釋大圓鏡智之能亦如上引即法身者引證此語正是肇論論云法身無色應物現形般若無知對緣而照若取其本據即是經云佛真法身猶若虛空應物現形如水中月下經亦云佛以法為身清淨如虛空所現眾色形令入此法中)</span>。</p>
</div>
<div class='div-orig'><p>具足一切智徧知一切法一切國土中一切無不現。</p>
</div>
<div class='div-commentary'><p style="margin-left:1em">三雙結者上半結智上句根本下句後得下半結法但舉其用體通上下以智契如故金光明說如如及如如智為法身故<span class='note-inline'>(以智契如下會上二身今無障礙是真法身引金光明<span class='corr'>已</span>如上引即三身品)</span>。</p>
</div>
<div class='div-orig'><p>佛身及光明色相不思議眾生信樂者隨應悉令見。</p>
</div>
<div class='div-commentary'><p style="margin-left:1em">後七讚應分三初一隨樂現應不思議者隨緣無邊故光明覺云億那由劫共思量色相威德轉無邊等。</p>
</div>
<div class='div-orig'><p>於一佛身上化為無量佛當音徧眾剎演法深如海。</p>
</div>
<div class='div-commentary'><p style="margin-left:1em">次四身光演法初一化身演法望前應身即重化也<span class='note-inline'>(望前應身者應身對法報應是化身今於應身上起化故云重化如釋迦是應身涅槃受供於其毛端現多化佛即重化也)</span>。</p>
</div>
<div class='div-orig'><p>一一毛孔中光網徧十方演佛妙音聲調彼難調者如來光明中常出深妙音讚佛功德海及菩薩所行。</p>
</div>
<div class='div-commentary'><p style="margin-left:1em">次二毛光演法。</p>
</div>
<div class='div-orig'><p>佛轉正法輪無量無有邊所說法無等淺智不能測。</p>
</div>
<div class='div-commentary'><p style="margin-left:1em">後一結歎難量法輪義如別說。</p>
</div>
<div class='div-orig'><p>一切世界中現身成正覺各各起神變法界悉充滿如來一一身現佛等眾生一切微塵剎普現神通力。</p>
</div>
<div class='div-commentary'><p style="margin-left:1em">後二偈成道起通上皆圓融亦有十身且從一義耳。</p>
</div>
<div class='div-orig'><p>爾時眾中復有菩薩摩訶薩名法喜慧光明承佛威神觀察十方而說頌曰。</p>
</div>
<div class='div-commentary'><p style="margin-left:1em">第二南方法喜菩薩前雲集中名普照法海慧會義亦同光明即照法故十頌歎佛寂用應機德答前境界法身顯現即分齊境無生無體即所觀境眾生國土皆所化境。</p>
</div>
<div class='div-orig'><p>佛身常顯現法界悉充滿恒演廣大音普震十方國。</p>
</div>
<div class='div-commentary'><p style="margin-left:1em">於中分三初四依真起應於中分二先一偈顯真佛身常者第一義常出三世故智符於理湛然常照顯者離二障故現者常在前故不同眾生自體常也<span class='note-inline'>(先一偈顯真者此約法報無礙之身為真佛也第一義常者本有常也智符於理湛然常照者修成合本有也若依法相後常是相續常今依法性宗義符於理同理常也故生公涅槃䟽云夫真理自然悟亦冥符真則無差悟豈容易不易之體為湛然常照即其義也顯者離二障者亦有二意若別說者離煩惱障故法身顯離所知障故智身成合則二障俱障二身離於二障俱顯二身智性本有非照今有)</span>法界悉充滿者諸根相好一一無邊無限福智所莊嚴故<span class='note-inline'>(諸根相好一一無邊者即自受用身果無限福智所莊嚴者即自受用因故唯識云二受用身有此二種一自受用謂諸如來三無[婁*殳]劫修習無量福慧資糧所起無邊真實功德及極圓淨常遍色身相續湛然盡未來際恒自受用廣大法樂釋曰以論對䟽居然可知)</span>次二句音恒用普恒自受用廣大法樂故。</p>
</div>
<div class='div-orig'><p>如來普現身徧入於世間隨眾生樂欲顯示神通力佛隨眾生心普現於其前眾生所見者皆是佛神力光明無有邊說法亦無量佛子隨其智能入能觀察。</p>
</div>
<div class='div-commentary'><p style="margin-left:1em">下三偈起用初一普隨物樂次一感應道交後一法光無際<span class='note-inline'>(初一普隨物樂下三義皆通他受用身及變化身故唯識云二他受用謂諸如來由平等智示現微妙淨功德身居純淨土為住十地諸菩薩眾現大神通轉正法輪決眾疑網令彼受用大乘法樂)</span>。</p>
</div>
<div class='div-orig'><p>佛身無有生而能示出生法性如虛空諸佛於中住無住亦無去處處皆見佛光明靡不周名稱悉遠聞無體無住處亦無生可得無相亦無形所現皆如影。</p>
</div>
<div class='div-commentary'><p style="margin-left:1em">二有三偈體用無礙於中初二句約相無生現生次二句約性無住而住次一偈約用無去住而普周後偈體用雙拂謂無體拂上無生無生為佛法體故今體即非體<span class='note-inline'>(無生為佛法體者諸經論中皆詮無生之理故淨名不二發始明之楞伽經說一切不生中論不生為論宗體傅大士亦云佛法以無生為體無著為宗<span class='corr'>妄</span>想為因涅槃為果諸文非一)</span>無住處者拂約性二句亦無生可得拂示生句下半拂前第二偈約用用如影故<span class='note-inline'>(無住處者拂約性二句者以約性云法性如虛空諸佛於中住似有住處今謂法性如空則無所住况體無生安有能住不住諸法方住法性故上文云諸佛於中住金剛經云應無所住而生其心若心有住則為非住大品云若住一切法不住般若波羅蜜不住一切法方住般若波羅蜜故大般若會會之初皆先明無住)</span>。</p>
</div>
<div class='div-orig'><p>佛隨眾生心為興大法雲種種方便門示悟而調伏一切世界中見佛坐道場大眾所圍繞照耀十方國一切諸佛身皆有無盡相示現雖無量色相終不盡。</p>
</div>
<div class='div-commentary'><p style="margin-left:1em">三有三偈明真應無盡一法雲無盡二眾會無盡三身相無盡無盡相言兼真身故終不盡者全同體故<span class='note-inline'>(無盡相言兼真身故者一應用無盡若鏡對萬形二真體無盡此復二種一十蓮華藏之色相故二一一色相體無窮盡湛然不變故經云如來妙色常安隱不為時節劫[婁*殳]遷大聖曠劫行慈悲獲得金剛不壞體勝鬘云如來色無盡智慧亦復然)</span>。</p>
</div>
<div class='div-orig'><p>爾時眾中復有菩薩摩訶薩名香燄光普明慧承佛威神觀察十方而說頌曰。</p>
</div>
<div class='div-commentary'><p style="margin-left:1em">第三西方香焰菩薩前名月光香焰普莊嚴此中光即月光明慧即是智慧莊嚴十頌讚佛身含眾海即答加持問由加能入故。</p>
</div>
<div class='div-orig'><p>此會諸菩薩入佛難思地一一皆能見一切佛神力。</p>
</div>
<div class='div-commentary'><p style="margin-left:1em">於中前九讚眾海則佛德可知後一結德歸佛前中初一總餘八別。</p>
</div>
<div class='div-orig'><p>智身能徧入一切剎微塵見身在彼中普見於諸佛如影現眾剎一切如來所於彼一切中悉現神通事普賢諸行願修治已明潔能於一切剎普見佛神變身住一切處一切皆平等智能如是行入佛之境界。</p>
</div>
<div class='div-commentary'><p style="margin-left:1em">別中二前四平遍一切於中初一智身入剎塵次一色身普現用後二釋成前義一普賢行圓故二身心平等故。</p>
</div>
<div class='div-orig'><p>已證如來智等照於法界普入佛毛孔一切諸剎海一切佛國土皆現神通力示現種種身及種種名號能於一念頃普現諸神變道場成正覺及轉妙法輪一切廣大剎億劫不思議菩薩三時中一念皆能現。</p>
</div>
<div class='div-commentary'><p style="margin-left:1em">後有四偈明微細入於毛孔剎中而作用故。</p>
</div>
<div class='div-orig'><p>一切諸佛土一一諸菩薩普入於佛身無邊亦無盡。</p>
</div>
<div class='div-commentary'><p style="margin-left:1em">後一結中非唯一會一切菩薩皆入佛身方為讚佛。</p>
</div>
<div class='div-orig'><p>爾時眾中復有菩薩摩訶薩名師子奮迅慧光明承佛威神徧觀十方而說頌曰。</p>
</div>
<div class='div-commentary'><p style="margin-left:1em">第四北方菩薩此同本名但加慧字然此十頌歎佛依體起用轉大法輪答前佛行佛以轉法化生為其行故。</p>
</div>
<div class='div-orig'><p>毘盧遮那佛能轉正法輪法界諸國土如雲悉周徧。</p>
</div>
<div class='div-commentary'><p style="margin-left:1em">文中分三初二句總次半偈并後八偈共八偈半別後一偈結。</p>
</div>
<div class='div-orig'><p>十方中所有諸大世界海佛神通願力處處轉法輪一切諸剎土廣大眾會中名號各不同隨應演妙法如來大威力普賢願所成一切國土中妙音無不至佛身等剎塵普雨於法雨無生無差別現一切世間無數諸億劫一切塵剎中徃昔所行事妙音咸具演十方塵國土光網悉周徧光中悉有佛普化諸羣生佛身無差別充滿於法界能令見色身隨機善調伏三世一切剎所有眾導師種種名號殊為說皆令見。</p>
</div>
<div class='div-commentary'><p style="margin-left:1em">別中讚佛十化前法界諸國土二句現受生化處處受生身雲遍故今十方中所有等一偈讚神通化末句雖云轉法意在通用三有三句讚業果化一切諸剎名號不同者示同趣類業報名字故上三依身四隨應演妙法者即辯揚化隨應則能斷彼疑故五一偈勸讚勵化妙音讚勵故六一偈慶慰化普雨法雨令彼進修無生法故上三語業七有一偈領受意化領問受取演昔行故八有一偈決擇意化決擇有情心行差別及揀諸法性相不同方能普化故九一偈發起意化發起宿善及三乘大行為善調故十有一偈造作意化建立佛法事義種種皆令見故依實起用即是化身故說化身無別心色此之十化與佛地經次第無違但令相融不違經旨<span class='note-inline'>(十化者即佛地經說佛身有十化初依身輪起三種化一受生化謂受最後身二神通化謂諸變等三業果化謂受金鏘等又依語輪起三種化一辯揚化謂轉法輪斷疑答難二讚勵化謂讚勝勸學三慶慰化謂有進修或能斷證隨喜慶慰意化有四一領受意化謂領問受取等二決擇意化謂觀有情心行差別揀擇諸法性相不同三發起意化謂能發起宿世善根及令二乘發大行等四造作意化謂能建立諸法事義是故當知依實起用即是化身故說化身無別心色釋曰上即論文䟽文具用欲會釋經少有添減但觀向引自分䟽中主客之言)</span>。</p>
</div>
<div class='div-orig'><p>過未及現在一切諸如來所轉妙法輪此會皆得聞。</p>
</div>
<div class='div-commentary'><p style="margin-left:1em">末後一偈結歸斯會可知。</p>
</div>
<div class='div-orig'><p>爾時眾中復有菩薩摩訶薩名法海慧功德藏承佛威神觀察十方而說頌曰。</p>
</div>
<div class='div-commentary'><p style="margin-left:1em">第五東北方法海菩薩前眾集中名最勝光明燈無盡功德藏法海可當最勝光明義與慧同功德藏名前後無別無盡二字前有後無十頌讚佛攝勝眷屬答佛力問寄讚菩薩實由佛力故結云住力地中。</p>
</div>
<div class='div-orig'><p>此會諸佛子善修眾智慧斯人已能入如是方便門。</p>
</div>
<div class='div-commentary'><p style="margin-left:1em">文中初一智滿得法即為總相如是方便門者此有二意一指前謂具前三輪之化故能周遍一一國土二即下九別為如是方便也。</p>
</div>
<div class='div-orig'><p>一一國土中普演廣大音說佛所行處周聞十方剎。</p>
</div>
<div class='div-commentary'><p style="margin-left:1em">餘九別相共讚七事一讚普演大音有三種大一者處大一一國故二者義大說佛行故三者體大周聞十方故。</p>
</div>
<div class='div-orig'><p>一一心念中普觀一切法安住真如地了達諸法海。</p>
</div>
<div class='div-commentary'><p style="margin-left:1em">二讚時無空過念念觀法證真實故。</p>
</div>
<div class='div-orig'><p>一一佛身中億劫不思議修習波羅蜜及嚴淨國土。</p>
</div>
<div class='div-commentary'><p style="margin-left:1em">三能入勝處諸佛身中修淨國故。</p>
</div>
<div class='div-orig'><p>一一微塵中能證一切法如是無所礙周行十方國。</p>
</div>
<div class='div-commentary'><p style="margin-left:1em">四於染無礙塵中證法而周行故。</p>
</div>
<div class='div-orig'><p>一一佛剎中徃詣悉無餘見佛神通力入佛所行處。</p>
</div>
<div class='div-commentary'><p style="margin-left:1em">五能入佛境見佛神力入行處故行處有二一智行處謂十力境二佛化處謂器及眾生。</p>
</div>
<div class='div-orig'><p>諸佛廣大音法界靡不聞菩薩能了知善入音聲海。</p>
</div>
<div class='div-commentary'><p style="margin-left:1em">六有三頌善入音聲初入大音。</p>
</div>
<div class='div-orig'><p>劫海演妙音其音等無別智周三世者入彼音聲地。</p>
</div>
<div class='div-commentary'><p style="margin-left:1em">次入妙音。</p>
</div>
<div class='div-orig'><p>眾生所有音及佛自在聲獲得音聲智一切皆能了。</p>
</div>
<div class='div-commentary'><p style="margin-left:1em">後入一切音。</p>
</div>
<div class='div-orig'><p>從地而得地住於力地中億劫勤修行所獲法如是。</p>
</div>
<div class='div-commentary'><p style="margin-left:1em">七一頌善知諸地言從地者即出心也而得地者即住入也力地中者即佛地也所獲法者結上方便也。</p>
</div>
<div class='div-orig'><p>爾時眾中復有菩薩摩訶薩名慧燈普明承佛威神觀察十方而說頌曰。</p>
</div>
<div class='div-commentary'><p style="margin-left:1em">第六東南方慧燈菩薩名全同前十頌讚諸菩薩悟入深廣由三昧力見佛三昧即答三昧問也。</p>
</div>
<div class='div-orig'><p>一切諸如來遠離於眾相若能知是法乃見世導師菩薩三昧中慧光普明了能知一切佛自在之體性。</p>
</div>
<div class='div-commentary'><p style="margin-left:1em">於中分四初二歎見佛真體一見佛離相二見佛自在言離眾相者般若云離一切諸相則名諸佛慈氏論云但離四相即離一切謂名義自性及差別也言自在者由菩薩定慧雙運故見佛自在也<span class='note-inline'>(離一切諸相即名諸佛者復有文云若見諸相非相即見如來慈氏論云引此釋上離一切言故四加行位菩薩但觀此四四者一名二義三名義自性四名義差別名即能詮義為所詮名中有句名詮自性句詮差別則名中有自性差別義中亦有自性差別能詮所詮此二異相故二別觀若名義自性名義差別二二相同故合觀察謂觀於名必詮自性若觀於句必詮差別故自性名與自性義此二相同名義差別相同亦爾)</span>。</p>
</div>
<div class='div-orig'><p>見佛真實體則悟甚深法普觀於法界隨願而受身從於福海生安住於智地觀察一切法修行最勝道一切佛剎中一切如來所如是徧法界悉見真實體十方廣大剎億劫勤修行能遊止徧知一切諸法海。</p>
</div>
<div class='div-commentary'><p style="margin-left:1em">次四頌明悟法一證深理法願力而現二悟多行法福智成形三達果法體無不遍四了教法深廣難知。</p>
</div>
<div class='div-orig'><p>唯一堅密身一切塵中見無生亦無相普現於諸國隨諸眾生心普現於其前種種示調伏速令向佛道。</p>
</div>
<div class='div-commentary'><p style="margin-left:1em">三有二頌歎身業普應一深二廣云堅密者齊佛體用堅即金剛之身密謂三密之一即一而多故遍一切即大而小故現塵中無功之應故無相而現若約法門此身即如來藏性也不可破壞故堅深而難見故密眾生塵心無不皆具本自有之故曰無生體絕百非故曰無相眾生六根是謂諸國。</p>
</div>
<div class='div-orig'><p>以佛威神故出現諸菩薩佛力所加持普見諸如來一切眾導師無量威神力開悟諸菩薩法界悉周徧。</p>
</div>
<div class='div-commentary'><p style="margin-left:1em">四後二頌歎得佛加持一此佛力二餘佛力。</p>
</div>
<div class='div-orig'><p>爾時眾中復有菩薩摩訶薩名華燄髻普明智承佛威神觀察十方而說頌曰。</p>
</div>
<div class='div-commentary'><p style="margin-left:1em">第七西南方前列名處云普華光焰髻少同多異十頌歎佛攝生自在德答前自在問。</p>
</div>
<div class='div-orig'><p>一切國土中普演微妙音稱揚佛功德法界悉充滿佛以法為身清淨如虛空所現眾色形令入此法中。</p>
</div>
<div class='div-commentary'><p style="margin-left:1em">文分為三初六攝生無遺次二寂用無礙後二大用無涯今初文二初二能攝謂身語深廣前偈語後偈身身中上半體客塵不染故下半用隨物見異故亦是釋疑為物現相不乖如空<span class='note-inline'>(亦是釋疑者疑云既以法為佛身清淨如虛空何緣現金色等云何令人悟於虛空答有三意一體雖無相為物現相物宜見故隨他意耳二若不現相云何令人悟於無相如不因言豈顯無言之理上二意即為物現相句中通之三如虛空言取其清淨無相非離相求相即無相故不乖空故下經云佛住甚深真法性寂滅無相同虛空而於第一實義中示現種種所行事所作利益眾生事皆依法性而得有相與無相無差別入於究竟皆無相故相不乖無相相即無相耳)</span>。</p>
</div>
<div class='div-orig'><p>若有深信喜及為佛攝受當知如是人能生了佛智。</p>
</div>
<div class='div-commentary'><p style="margin-left:1em">後四偈所攝初偈何人能了內信外攝者。</p>
</div>
<div class='div-orig'><p>諸有少智者不能知此法慧眼清淨人於此乃能見。</p>
</div>
<div class='div-commentary'><p style="margin-left:1em">次偈以何眼見唯勝非劣。</p>
</div>
<div class='div-orig'><p>以佛威神力觀察一切法入住及出時所見皆明了。</p>
</div>
<div class='div-commentary'><p style="margin-left:1em">次偈了見何法謂一切法地地三心<span class='note-inline'>(地地三心者即入住出下當廣說)</span>。</p>
</div>
<div class='div-orig'><p>一切諸法中法門無有邊成就一切智入於深法海。</p>
</div>
<div class='div-commentary'><p style="margin-left:1em">後偈何位究竟菩薩地盡至入佛海。</p>
</div>
<div class='div-orig'><p>安住佛國土出興一切處無去亦無來諸佛法如是一切眾生海佛身如影現隨其解差別如是見導師。</p>
</div>
<div class='div-commentary'><p style="margin-left:1em">次二寂用無礙中初偈用遍出興體無來徃後偈即用恒寂隨解自差。</p>
</div>
<div class='div-orig'><p>一切毛孔中各各現神通修行普賢願清淨者能見佛以一一身處處轉法輪法界悉周徧思議莫能及。</p>
</div>
<div class='div-commentary'><p style="margin-left:1em">後二大用無涯者初一一毛皆普現通後一一身各遍轉法。</p>
</div>
<div class='div-orig'><p>爾時眾中復有菩薩摩訶薩名威德慧無盡光承佛威神觀察十方而說頌曰。</p>
</div>
<div class='div-commentary'><p style="margin-left:1em">第八西北方菩薩前名無盡光摩尼王此云威德慧即摩尼王法喻異耳十頌歎佛出現說法皆周遍德答無畏問說法無畏故。</p>
</div>
<div class='div-orig'><p>一一佛剎中處處坐道塲眾會共圍繞魔軍悉摧伏佛身放光明徧滿於十方隨應而示現色相非一種。</p>
</div>
<div class='div-commentary'><p style="margin-left:1em">於中分三初二總顯身光遍應次七辯其所作後一結用歸本。</p>
</div>
<div class='div-orig'><p>一一微塵內光明悉充滿普見十方土種種各差別十方諸剎海種種無量剎悉平坦清淨帝青寶所成或覆或傍住或似蓮華合或圓或四方種種眾形相。</p>
</div>
<div class='div-commentary'><p style="margin-left:1em">辯所作中分二初三明光照無遺。</p>
</div>
<div class='div-orig'><p>法界諸剎土周行無所礙一切眾會中常轉妙法輪佛身不思議國土悉在中於其一切處導世演真法所轉妙法輪法性無差別依於一實理演說諸法相佛以圓滿音闡明真實理隨其解差別現無盡法門。</p>
</div>
<div class='div-commentary'><p style="margin-left:1em">後四演法周遍一遍塵內外法界剎中二遍佛身中一切剎內三明所轉性相四明能轉圓音。</p>
</div>
<div class='div-orig'><p>一切剎土中見佛坐道場佛身如影現生滅不可得。</p>
</div>
<div class='div-commentary'><p style="margin-left:1em">後一結用歸本不可得故。</p>
</div>
<div class='div-orig'><p>爾時眾中復有菩薩摩訶薩名法界普明慧承佛威神觀察十方而說頌曰。</p>
</div>
<div class='div-commentary'><p style="margin-left:1em">第九下方菩薩前名法界光焰慧此云普明即前光焰十頌讚佛境勝用菩薩能入答神通問文云各各現故。</p>
</div>
<div class='div-orig'><p>如來微妙身色相不思議見者生歡喜恭敬信樂法佛身一切相悉現無量佛普入十方界一一微塵中十方國土海無量無邊佛咸於念念中各各現神通。</p>
</div>
<div class='div-commentary'><p style="margin-left:1em">於中二前三顯佛境勝用先半偈標其體謂妙身色相後二頌半辯其用。</p>
</div>
<div class='div-orig'><p>大智諸菩薩深入於法海佛力所加持能知此方便若有<span class='corr'>已</span>安住普賢諸行願見彼眾國土一切佛神力。</p>
</div>
<div class='div-commentary'><p style="margin-left:1em">後七菩薩能入謂入佛境界於中三初二具德故知見。</p>
</div>
<div class='div-orig'><p>若人有信解及以諸大願具足深智慧通達一切法能於諸佛身一一而觀察色聲無所礙了達於諸境能於諸佛身安住智所行速入如來地普攝於法界。</p>
</div>
<div class='div-commentary'><p style="margin-left:1em">次三知見成益。</p>
</div>
<div class='div-orig'><p>佛剎微塵數如是諸國土能令一念中一一塵中現一切諸國土及以神通事悉現一剎中菩薩力如是。</p>
</div>
<div class='div-commentary'><p style="margin-left:1em">後二結用速疾並可知。</p>
</div>
<div class='div-orig'><p>爾時眾中復有菩薩摩訶薩名精進力無礙慧承佛威神觀察十方而說頌曰。</p>
</div>
<div class='div-commentary'><p style="margin-left:1em">第十上方菩薩此與前名顛倒而已十頌讚佛圓音現身神變自在答無能攝取問謂此願力普周無能令不取故。</p>
</div>
<div class='div-orig'><p>佛演一妙音。</p>
</div>
<div class='div-commentary'><p style="margin-left:1em">於中分三初三頌歎佛圓音雨法德然具十義一唯一妙音一梵音故<span class='note-inline'>(一梵音故者唯取五天梵音意在一故)</span>。</p>
</div>
<div class='div-orig'><p>周聞十方剎。</p>
</div>
<div class='div-commentary'><p style="margin-left:1em">二遍聞一切稱法性故<span class='note-inline'>(二即此一梵音稱性故遍)</span>。</p>
</div>
<div class='div-orig'><p>眾音悉具足。</p>
</div>
<div class='div-commentary'><p style="margin-left:1em">三此一即多事理融故<span class='note-inline'>(三此一梵音中即具一切音故䟽釋云事理融故一梵音是事事為理融故一具一切)</span>。</p>
</div>
<div class='div-orig'><p>法雨皆充徧。</p>
</div>
<div class='div-commentary'><p style="margin-left:1em">四彼一一音雨多法雨<span class='note-inline'>(四多法雨者隨前一音即說四諦十二因緣六波羅蜜因果等法)</span>。</p>
</div>
<div class='div-orig'><p>一切言詞海。</p>
</div>
<div class='div-commentary'><p style="margin-left:1em">五彼法各具一切文詞<span class='note-inline'>(五隨說一法具多文辭如四諦品說四諦法遍周法界主伴無盡)</span>。</p>
</div>
<div class='div-orig'><p>一切隨類音。</p>
</div>
<div class='div-commentary'><p style="margin-left:1em">六各同一切眾生之音<span class='note-inline'>(六隨前一音一法各同一切眾生之音如百道風各吹多竅競發異響前第三一音具多是佛音自具今一具多是隨一音外同物類)</span>。</p>
</div>
<div class='div-orig'><p>一切佛剎中。</p>
</div>
<div class='div-commentary'><p style="margin-left:1em">七此音各各遍一切處<span class='note-inline'>(七隨一類音各遍一切處多類皆爾)</span>。</p>
</div>
<div class='div-orig'><p>轉於淨法輪。</p>
</div>
<div class='div-commentary'><p style="margin-left:1em">八所說各顯性淨之理<span class='note-inline'>(八唯宣稱性融差別故)</span>。</p>
</div>
<div class='div-orig'><p>一切諸國土悉見佛神變聽佛說法音。</p>
</div>
<div class='div-commentary'><p style="margin-left:1em">九各令一切普得見聞<span class='note-inline'>(九能令萬類皆得見聞上之性淨)</span>。</p>
</div>
<div class='div-orig'><p>聞已趣菩提。</p>
</div>
<div class='div-commentary'><p style="margin-left:1em">十各各皆得究竟之益<span class='note-inline'>(十隨聞大小益皆究竟)</span>。</p>
<p style="margin-left:1em">上之十義從一妙音展轉開之具十無盡方曰圓音文處可見<span class='note-inline'>(文處可見者上之八義句各一義唯第九義具於三句十亦一句故十二句而有十義)</span>。</p>
</div>
<div class='div-orig'><p>法界諸國土一一微塵中如來解脫力於彼普現身法身同虛空無礙無差別色形如影像種種眾相現影像無方所如空無體性智慧廣大人了達其平等佛身不可取無生無起作應物普現前平等如虛空。</p>
</div>
<div class='div-commentary'><p style="margin-left:1em">次四歎佛現身無礙德初偈解脫力故現處周細次偈法身力故現相即虛後二偈以般若德發揮前偈初偈釋下半言影像者顯無方所故謂光東則影西光西則影東質對像生來無所從質謝像亡去無所至故此影像即空無體<span class='note-inline'>(言影像者此句摽下別釋之離其影像以為二喻影取光影喻故云光東影西等然光影喻自有二意一以若身若樹等以喻物機日月之光以喻佛智所見之影喻佛色形如瞿師羅之短質佛智對之為三尺之影無邊身之長質佛智對之為窮上界而有餘之影今不取此義二質喻法身無二相故光喻機感隨其東西所感異故影喻色形隨機感光而東西故今取此義云無方所二以像一種為鏡像喻故云質對像生無從無去即無方所故此影像下雙結二喻無方所言意明空耳)</span>後偈釋上半言如空者不可取等故故雖現形猶如水月平等如空<span class='note-inline'>(言如空者等取四義謂此偈中五義如空一不可取無物可取智覽無性故二無生非從無之有故三無起作非新成故四應物現前無有一物不對空故隨噐大小孔隙之異故五平等十方虛空皆不可量三際虛空同一相故如來五義者一離相故二真常故三湛寂故上三寂然不動四即感而遂通五體相用等佛佛相望平等無二故雖現形者經云佛真法身猶若虛空應物現形如水中月此義佛佛平等是故經云平等如空)</span>。</p>
</div>
<div class='div-orig'><p>十方所有佛盡入一毛孔各各現神通智眼能觀見毘盧遮那佛願力周法界一切國土中恒轉無上輪一毛現神變一切佛同說經於無量劫不得其邊際。</p>
</div>
<div class='div-commentary'><p style="margin-left:1em">後三歎佛神變自在德一則毛孔廣容二則願能普遍三舉少況多又上畧配十句其中具有四十句意不能繁指。</p>
</div>
<div class='div-orig'><p>如此四天下道場中以佛神力十方各有一億世界海微塵數諸菩薩眾而來集會。</p>
</div>
<div class='div-commentary'><p style="margin-left:1em">第六大段結通無窮分中分二初舉此。</p>
</div>
<div class='div-orig'><p>應知一切世界海一一四天下諸道場中悉亦如是。</p>
</div>
<div class='div-commentary'><p style="margin-left:1em">二應知下類彼言四天下者意在閻浮言總意別既以結通菩薩雲集尤顯上歎是彼十方遠方便竟<span class='note-inline'>(既以結通者謂若是勝音眷屬何以歎後結云如此四天下道塲中以佛神力十方各有一億世界海微塵[婁*殳]諸菩薩等而來集會耶明知上是十方菩薩歎佛德耳)</span>。</p>
</div>
<p class='juan'>大方廣佛華嚴經疏鈔會本第六之三</p>
<div class='div-w'>
<p class='h2'>音釋</p>
<div class='div-note'>僉<p style="margin-left:1em"><span class='note-inline'>(千亷切音籤皆也)</span>。</p>
竅<p style="margin-left:1em"><span class='note-inline'>(苦弔切穴也)</span>。</p>
鏘<p style="margin-left:1em"><span class='note-inline'>(千羊切與搶同)</span>。</p>
勵<p style="margin-left:1em"><span class='note-inline'>(力制切勸勉也)</span>。</p>
</div></div></div>
</div><!-- end of div[@id='body'] -->
</body></html>