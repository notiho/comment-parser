<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu137' />大方廣佛華嚴經䟽鈔會本第三十四之十一　遵一</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子此菩薩以大悲為首廣大志樂無能沮壞轉更勤修一切善根而得成就。</p>
</div>
<div class='div-commentary'><p style="margin-left:1em">自下大文第三佛子此菩薩以大悲下安住地分中三初總明安住二所謂下別顯安住三佛子菩薩以成就下總結安住今初文有三句一大悲為首是安住因菩薩所行皆為眾生悲為行本故言為首二廣大志樂無能沮壞是安住觀論云煩惱小乘不能壞此觀故謂契理深心為大故煩惱不能壞悲化兼物為廣故小乘不能壞也三轉更勤修一切善根而得成就是安住行此望初句是智導悲望第二句是行填願此所修善即下三十句顯示。</p>
</div>
<div class='div-orig'><p>所謂信增上故多淨信故解清淨故信決定故發生悲愍故成就大慈故心無疲懈故慙愧莊嚴故成就柔和故敬順尊重諸佛教法故。</p>
</div>
<div class='div-commentary'><p style="margin-left:1em">第二別顯安住即顯前第三勤修善根云何勤修此有三十句顯三種成就一信心成就二修行成就三廻向成就信為行始次依信起行後廻行成德以為行修次第今初信心十句初總餘別總云信增上者隨所有事謂下所列諦寶等境深信決定名為增上<span class='note-inline'>(謂下所列等者諦即實事理寶即三寶等等取世出世善之功能皆所信境)</span>別中有九初六始起信心後三信增成欲<span class='note-inline'>(信增成欲欲即信果)</span>前中初二自利後四利他自利中一敬信增上謂徧信三寶名多淨信二淨信增上自證真淨智解故上二皆云清淨是信之性三決定信增上分別令他證淨智故即利他之行四悲五慈六無疲厭此三增上皆利他心慈悲明心大無厭明心常<span class='note-inline'>(一敬信即於德信也二淨信即於寶信也離疑濁故名淨即經解清淨句上二皆云等者上皆唯識並如前句引三決定信增上即經信決定故今取經為名準論云以信分別故便名分別信增上令他證淨智故故今䟽以分別字為其釋文此三增上下通釋然今經云發起悲愍論經云起悲愍心論釋云起者轉復現前謂地前修習入地即現今在地中云轉復現)</span>後三中七慚愧信增上是所成行體謂有慚愧故治慳等蔽不著世間成檀等度故八柔和信增上是得等侶於同法者不惱亂故九敬法信增上於所入法益敬信故<span class='note-inline'>(七慚愧者論云樂修何等行波羅蜜行故以崇重賢善為慚故成檀等諸度輕拒暴惡為愧故治於慳等諸蔽輕拒暴惡即不著世間無惡有善故曰莊嚴故遺教經云以慚愧服而自莊嚴是得等侶亦即行緣論云僧為等侶同事安樂九敬法者即行所依論云入何法中謂諸佛教則亦行所詣是所入故)</span>。</p>
</div>
<div class='div-orig'><p>日夜修習善根無厭足故親近善知識故常愛樂法故求多聞無厭足故如所聞法正觀察故心無依著故不耽著利養名聞恭敬故不求一切資生之物故生如實心無厭足故。</p>
</div>
<div class='div-commentary'><p style="margin-left:1em">第二日夜下修行成就中九句初總餘別總云無厭足者即無間修別有八集前七教行後一證行前中初二攝法方便一親近集近善友意在不忘諸法故二樂法集於問答中論義解釋心喜樂故<span class='note-inline'>(第二日夜修中有二先依論釋一親近集又是求法方便二正聞法時直諮為問直酬為答設難為論義通難為解釋)</span>後五句次第修行於中前三內觀順理之行一多聞集斯即聞慧二正觀集即是思慧三不著集即是修慧於三昧中無依著故後二隨緣離著行謂六不貪集是知足行已得不貪故七不求集是少欲行未得不求故<span class='note-inline'>(後五句次第五句即為次第又先明內觀後辨隨緣亦是次第)</span>八如寶心集即證行圓明常現前故又難得無垢勢力莊嚴殊勝不改證心同此具六義故上依論釋竟<span class='note-inline'>(又難得下舉世寶六義顯證法六義一地前所無故云難得二已斷分別故云無垢三能為二利故云勢力四能嚴法身故曰莊嚴五等同法界故云殊勝六一得不失故云不改亦與六決定義同)</span>其第六七集更有一理謂第六心是遠離修修對治心離三過故諸說法者有三種過一著利養求四事故少欲知足則能治之二取名聞為勝他故正念定慧則能治之三為他屬過愛敬事故遠離精進則能治之此中能治即大人覺其第七句是觀過修八種不淨是謂資生一切不求見不淨故此比論釋通局有殊<span class='note-inline'>(此中能治者文中具有但遠離一種攝於二事一攝寂靜二攝無戲論此二俱治不遠離故言八覺者一少欲二知足三寂靜四精進五正意（即止念是）六正定七正慧八無戲論八種不淨者即涅槃第六邪正品經文廣列而不分數若案善生優婆塞經具列一畜田宅二種植根栽三貯聚穀栗居店求利四畜奴婢人民五畜眷屬羣畜六畜金銀錢寶七畜象牙金銀刻鏤諸寶大牀綿褥氍氀八畜銅鐵釜鑊)</span>。</p>
</div>
<div class='div-orig'><p>求一切智地故求如來力無畏不共佛法故求諸波羅蜜助道法故離諸謟誑故如說能行故常護實語故不汙如來家故不捨菩薩戒故生一切智心如山王不動故不捨一切世間事成就出世間道故集助菩提分法無厭足故常求上上殊勝道故。</p>
</div>
<div class='div-commentary'><p style="margin-left:1em">第三求一切智下廻向成就謂求一切智是廻向菩提有十二句初總餘別總即所求之事名之為家一切智地是求處故<span class='note-inline'>(總即所求之事者論有十一句初總餘別若隨行要分別乃為三節一求一切智地是家二求力無畏不共法為依家三餘句明無障求故論別列十一求竟總云於中求何等事求一切智地故以何觀求觀諸佛力無畏不共法故云何求求諸波羅蜜無著法故此三求者是家依家無障求故釋曰今䟽別摘配釋並不違論故今總句即是家也言總即所求之事者此中正明求佛故一切智即所求等事故論上云求何等事名之為家者即上論此三求中是家家是三中之一此即以事為家從一切智地是求處者以經釋論為家之言處即家故)</span>別即能求之因有十一求初一顯能求之觀名為依家於前家中分別觀察具足十力無畏等故<span class='note-inline'>(別即能求之因者從總開出皆明求義雖有三節後二皆因因中分二初一為觀即論云以何觀求名為依家者即前論三求中依家二字於前家中下䟽釋觀義其十力無畏即一切智地依彼成觀故名依家)</span>餘十能求之行并總都有三求於求行中又分總別總名無障求謂求諸度無著法故能除蔽障<span class='note-inline'>(餘十能求之者即上論云云何求即三求中無障求也皆治蔽障故)</span>下九句別別治諸障故初二對治檀中二垢一者離求治於謟曲見乞求者詐現方便一向無心與故。</p>
<p style="margin-left:1em">二如說能行求治不隨先言許而不與或許多勝與少劣故又前是謟後則是妄<span class='note-inline'>(或許多勝等者兼上有三一許不與二許多與少三許勝與劣)</span>三者護求治戒一垢謂不護實語違本所受犯<span class='corr'>已</span>覆藏故。</p>
<p style="margin-left:1em">四不汙求治忍一垢謂惱亂他業是汙如來利益家故。</p>
<p style="margin-left:1em">五不捨求治進一垢謂菩薩戒法無量不可具持劫數長遠不可常持戒法精妙難持難行不可善持生退轉心今不捨菩薩戒具能持之不捨律儀故能持難持不捨三聚能行難行也進䇿萬行而偏就戒辨者有三義故一戒為三學之首故二戒具三聚故三戒通事理難行易敗故寄以䇿之<span class='note-inline'>(五不捨求中二先釋文戒法無量者戒有三聚三千威儀八萬細行故劫數長遠者一受不捨至成佛故戒法精妙者防於意地起心動念即毀犯律儀論於止作故說為持三聚進善利生故云行也後進䇿下釋過妨難難行易敗者不同定慧證法之樂堅固難失)</span>六不動求治禪二垢一者亂心外攀如山治之二者不能調伏憶想分別一切智心治之。</p>
<p style="margin-left:1em">下之三句治般若三垢即三通障謂七不捨成就求治障不住道垢謂無善巧方便一向涅槃現不捨世間治之一向世間現成就出世治之異於凡小成不住道。</p>
<p style="margin-left:1em">八者集求治障助道垢。</p>
<p style="margin-left:1em">九者常求求治障證道垢於上勝妙證法之中願欲心薄故。</p>
<p style="margin-left:1em">上來廻向成就竟。</p>
</div>
<div class='div-orig'><p>佛子菩薩成就如是淨治地法名為安住菩薩歡喜地。</p>
</div>
<div class='div-commentary'><p style="margin-left:1em">第三總結者上三十句廣於勤行具足成就此勤行有四一信二欲三精進四方便信謂忍受決定欲謂希求趣彼行故初十句中前七是信後三是欲次十是精進對行造修後十是方便行成巧求故是名此地說分中安住故云成就如是淨治地法名為安住<span class='note-inline'>(後三是欲者故上文云後三信增成欲次十是精進者即修行成就後十是方便者即迴向成就能以少善成無量果故云方便亦不滯寂故)</span>上依論辨更有別理上多淨信<span class='corr'>已</span>能永斷闡提不信障發生悲愍尊重教法等亦能永斷凡夫著我障日夜勤修無有疲倦又能永斷聲聞畏苦障求一切智乃至常求上上勝道亦能永斷緣覺捨悲心障故云淨治地法<span class='note-inline'>(上依論辨下更示別理離四障故亦是攝論第六斷除四處障也而有開合後二即彼第一離二乘作意初一即第二諸疑二即彼第三離聞慧我我所執兼第四斷除分別緣法)</span>。</p>
<p style="margin-left:1em">安住地分竟。</p>
<p style="margin-left:1em">大文第四校量勝分謂住此地中勝二乘故論主既云住此地中勝者明知願等初住地分已有但文不累安故居安住之後非是地滿方有願也<span class='note-inline'>(謂住此地下文前有二先釋總名兼彰分齊通一地故)</span>問經云初發已為天人師勝出聲聞及緣覺故沙彌發心羅漢推敬如何至此方辨勝耶答然其勝義乃有眾多統而[(冰-水+〡)*ㄆ]之不出三種謂願行智此三歷位故有眾多畧明十位一初發心勝通於一切凡夫如沙彌等此通三心二信勝亦通三心三解勝四行勝五願勝此三即三賢別歷三心六證入勝齊證三心雙證二空是為智勝起十大願即是願勝備修諸行即是行勝下辨果勝亦三心果此中行智由願導故所以最勝依行布說七地已上智方自勝故下經云從初地來彼悉超過但以願求諸佛法故非是自智觀察之力今此七地自智力故一切二乘所不能及論主立願為校量勝憑此明文雖歷諸地戒定道品等地地超勝亦不出三心故七從第七地去名權實自智勝八無功起行勝九上等諸佛勝十究竟勝所謂諸佛三心果滿<span class='note-inline'>(問經云下先問引涅槃三十八迦葉菩薩讚佛云憐愍世間大醫王身及智慧俱寂靜無我法中有真我是故敬禮無上尊發心畢竟二不別如是二心先心難自未得度先度他是故我禮初發心初發已為天人師勝出聲聞及緣覺如是發心過三界是故得名為最上故沙彌發心者即智論文昔有羅漢領一沙彌攜持衣鉢沙彌忽發大菩提心羅漢心知便取衣鉢令其前行前行之次見諸細蟲思眾生多難可化度便退大心羅漢即令却持衣鉢令在後行沙彌問師師具答云汝發大心即是羅漢所歸敬處故推於前汝後既退菩提之心故是凡夫不合居我聖人之前如何下結難二信勝者既於大乘決定解故依深觀解起行願故云具三心如問明是智淨行品中兼明行願二解勝者習種<span class='corr'>已</span>去於深法界如實解故四行勝者性種<span class='corr'>已</span>上具依種智一切行故五願勝迴向大願向三處故此即三賢別歷三心者從增勝說通亦具三如十住品下辨果勝者調柔是行果發趣是智果願智通二果攝報通三果雖歷諸地下會異說謂遠公有十七過十義同䟽二地淨業過戒清淨故三地定自在過四地不捨眾生修道品過五地不住道行過六地甚深解行過七地寂用雙行過八地利他功用過九地辨說行過十地成就微細智過兼初地中復有兩重一證過如前二求勝過謂地滿求證無足故此有十一唯存其證後至七地功用滿故八地已上無功用故故云雖歷諸地不離三心於十一中存三除八䟽中前五後一是同<span class='corr'>己</span>同其九加第九等覺故唯十過問若有十重今但對地前辨勝便是何甲對於二乘答良以小乘是大乘所對凡欲辨勝多皆對之乃至佛果亦對彼耳下經非一法華亦云諸佛智慧甚深難解一切聲聞辟支佛所不能知)</span>今此正明願行勝也文分為三一願勝謂標志遐廣二修行勝依願造修三果利益勝即位行成就今初二義故勝二乘一常勤修習無量行故二與一切眾生同行故同行即是十無盡句<span class='note-inline'>(文分為三下正釋經文所以三者即行修始終也)</span>釋此願勝先以五門分別一名體二修證三行位四因果五立意圓融五各二義則有十門。</p>
<p style="margin-left:1em">初中先名後體名中先總後別總云願者是希求義故下論云發諸大願者隨心求義故而言大者下論云光明善根轉勝增廣故謂教證二光與行願善根轉勝地前廣彌法界故十願中皆云廣大如法界也瑜伽四十五云菩薩所修正願畧有五種一者發心願二受生願三所行願四者正願五者大願初求菩提次攝生處生三無倒思擇諸法願於境界修無量等四願當來攝受一切菩薩善法故名正願大願即從正願所出此復有十全同今經今揀異前四故云大願兼取所從即後二願別別大相至文當知後顯別名瑜伽三十五及諸攝論皆有明文並如下文當願自釋今且依梁論畧列一供養願二受持願三轉法輪願四修行二利願五成熟眾生願六承事願七淨土願八不離願九利益願十成正覺願後體性者尅性即以欲勝解信三為自性若取所依悲智相導即後得智以為願體若并眷屬一一皆以一切俱行功德為性故論云光明善根者光明即後得智善根即信等及行<span class='note-inline'>(故下論云者以論先廣釋十願意後方以義收束今先為義門故言下論凡有下論之言皆準此知而言大下釋此大字有通有別別指在文通有三初正釋先舉論文光明善根此舉大體轉勝增廣此示大相謂教證下䟽釋論文兼取所從者正願但約攝受菩薩善法異於凡小大願即顯行相深廣故二不同則正通大則正未必大大必是正故兼二也即以欲勝解信等者欲及勝解別境中攝信即是善並如前釋今希求即欲要印持前境方忍樂欲而心淨故)</span>二修證者先約修行初七修始次二修熟後一修成得果後約證者地前<span class='corr'>已</span>發今此十願齊證。</p>
<p style="margin-left:1em">三行位者先約於行初二自利次五利他一以何身謂攝法上首而為利他轉法之身二以何心謂即令他修行之心三何者眾生四眾生住處五自在身住何處能化眾生上三可知後三不定一即八是自利滿九是利他滿十是二利得果或俱自利論云後三顯自身故或俱利他論云此三示現如實教化眾生故若約通論十皆二利故論云校量勝有二一行無量行即是自利二與眾生同即是利他後約位者通則十皆初地所得別則前七明行已如上辨後三明位下論云一得地校量勝初地至九地二得菩薩地盡校量勝即第十地三得一切地盡究竟故即如來地<span class='note-inline'>(一以何身者此中五句論自徵下即䟽答義屬經文如一以何身論也謂攝法下是䟽囑經下四皆然而但釋前二後三易故四眾生住處者即第六承事願有其二義今取土中有生往化之義後三不定者自有三釋初一是古䟽意次二即論後三明位下從初地來證論如同聖故至九地不離諸菩薩會等二十地方得三業不空三如來可知)</span>四約因果者若就言顯前九求因後一求果若約具攝七亦求果是依果故十是正果餘皆是因。</p>
<p style="margin-left:1em">五立意圓融者先立意所以但說十者<span class='corr'>已</span>攝二嚴二利因果行位無不周故又為表此無盡願故故下云一一皆攝阿僧祇願而為眷屬言圓融者以稱性故一願之中具一切願即入重重如常所辨六相圓融正在此文已知大意<span class='note-inline'>(<span class='corr'>已</span>攝二嚴等者初一福嚴次二智嚴四通二嚴五六福嚴七八通二九福滿十智圓因果行位<span class='corr'>已</span>如向辨)</span>。</p>
</div>
<div class='div-orig'><p>佛子菩薩住比歡喜地能成就如是大誓願如是大勇猛如是大作用。</p>
</div>
<div class='div-commentary'><p style="margin-left:1em">次正釋文文分為二初正顯十願彰自勤行後明十盡句與眾生共今初分四一總標二所謂下別列三佛子菩薩住歡喜地下總結四以此十願門為首下明攝眷屬今初初句明成願之位是歡喜地次能成就下正明總願能成就言該下三句一始起要期云如是大誓願隨心求義故二方便起行云如是大勇猛謂成彼一一願中所作方便皆勇猛故三願遂行成云如是大作用謂如供佛願便能供故餘例此知論云菩薩住此地漸次久習起此三行非一時故是知此願亦即是行稱願行故非如凡夫空有要期是以總言能成就也以總該別十願皆有此三<span class='note-inline'>(一始起要期下釋此三句論在後結中釋今將來此論經二句不同二云大方便二云大行然一一句皆有三段如初句云始起要期是䟽出意二云如是大誓願是牒經證三隨心求義故是論釋下二皆然是知此願等者論言起此三行故)</span>二別列中十願不同即為十段一一願中文各有四皆初四字總標起願次顯願行相三廣大下彰願德能四一切劫數下明願分齊初後二段文通義局第二行相文義俱局第三德能文義俱通十願無別故。</p>
</div>
<div class='div-orig'><p>所謂生廣大清淨決定解以一切供養之具恭敬供養一切諸佛令無有餘。</p>
</div>
<div class='div-commentary'><p style="margin-left:1em">今初供養願準論願供養勝田師及法主此則通供經從勝故但云供佛文中闕於總標以近前總如是大願故二三兩段各有三義通成六大顯初供養大願之義今初行相之中三大義者一心大即經生廣大清淨決定解謂增上敬重深稱佛境故云廣大廻向菩提決定信故名清淨決定解清淨解言信因果故此上論意局在初願若以義求通餘九願皆為菩提廣大無限無疑淨信而起願故二以一切供養之具即供具大此是行緣三恭敬下福田大於中令無有餘是總相無餘有三一一切佛無餘即是行境二一切供養無餘三一切恭敬無餘此二行體由上二義成上敬田上三皆云一切者佛即三身亦兼十身供養有三一衣等利養二香等敬養三戒等行供養恭敬亦三一給侍恭敬二迎送恭敬三修行恭敬即敬順佛故上三各三豎論一切若橫論一切則佛該十方無盡等餘三準思<span class='note-inline'>(清淨解言者因即解字勝解即於境印持為性不可引轉為業即唯識論深忍之義清淨是果若唯唯識樂欲是果今望上因心淨即果)</span>。</p>
</div>
<div class='div-orig'><p>廣大如法界究竟如虛空盡未來際。</p>
</div>
<div class='div-commentary'><p style="margin-left:1em">二彰願德能言三大者一攝功德大如經廣大如法界一切餘善根中勝故二因大即究竟如虛空無常愛果無量因故三時大即盡未來際此因得涅槃常果故<span class='note-inline'>(一攝功德大者此下三大即是初地六決定中之二初一即勝善決定中義云一切餘善根中勝故意取勝等不取決定二三即因善決定開之為二)</span>。</p>
</div>
<div class='div-orig'><p>一切劫數無有休息。</p>
</div>
<div class='div-commentary'><p style="margin-left:1em">三明願分齊十願文同所作各異此應盡未來際行供養故。</p>
</div>
<div class='div-orig'><p>又發大願願受一切佛法輪願攝一切佛菩提願護一切諸佛教願持一切諸佛法。</p>
</div>
<div class='div-commentary'><p style="margin-left:1em">第二受持願亦名護法願瑜伽雙云攝受防護願行相之中文有四句皆通二利然若約能受等說受謂受領攝謂攝屬故勝鬘云攝受正法護謂防護持即任持故勝鬘云護持正法若約所受初教次果三行四理而受等言文雖互舉義實互通亦初教次證三云護教而判為行者論經云一切諸佛所教化法皆悉守護論云謂修行法於修行時有諸障難攝護救濟故即攝護自行救濟於他<span class='note-inline'>(亦初教次證上約教理行果以釋經文而論經但有三句初句明教次句明證三云一切諸佛所教化法皆悉守護故此即用前教證以化眾生故名為行論下釋中教謂修多羅等此釋法輪書寫供養讀誦受持為他演說故此釋受字釋次句云攝受一切佛菩提者所謂證三種佛菩提法攝受此證法教化轉受故釋第三句如今三云護教下所引論文上䟽順四故為此配若配教證亦可後二護初教法持上證法)</span>上約始修願名受攝等若約終成名四成就故上總云成就如是大誓願也一者法輪不斷成就二者證智成就三修行成就四入理成就<span class='note-inline'>(上約始修下明成就義行德相應總名成就論亦三成就四是義加順四法故論釋第三云三者修行乃至如實修行正覺成就故者即修上證也上論三種菩提者而論自釋即三乘菩提此有二意一明菩薩菩提包含二將隨宜化物)</span>。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願願一切世界佛興於世。</p>
</div>
<div class='div-commentary'><p style="margin-left:1em">第三轉法輪願亦名攝法上首願先攝後轉故。</p>
<p style="margin-left:1em">行相中四一轉法處即一切世界佛應處故。</p>
</div>
<div class='div-orig'><p>從兜率天宮沒入胎住胎初生出家成道說法示現涅槃。</p>
</div>
<div class='div-commentary'><p style="margin-left:1em">二從兜率下轉法時謂現八相時八相之義離世間品廣釋<span class='note-inline'>(離世間者今經具列彼各有十然亦有佛不具八者如天王佛白衣成道故若以離俗為出家則亦具矣須扇多佛無生可化則不具轉法輪留一化佛半劫化人是則亦具然論釋一切處云順眾生見故下料揀何故不處色無色界恐眾生云此難處來不為成故二何故不處他化等而生兜率令眾生知捨彼勝樂念眾生故三何故下生人中捨於天樂為愍我故四何故處胎示現同生增長力故五何故自成正覺示非餘佛教化顯丈夫力成就非因他得菩提故六何故入涅槃為令懈怠眾生懃心修道故此等畧舉示八相中一義而已下離世間各具十義故䟽全指)</span>。</p>
</div>
<div class='div-orig'><p>皆悉徃詣親近供養為眾上首受行正法。</p>
</div>
<div class='div-commentary'><p style="margin-left:1em">三皆悉下攝法方便於中初集功德方便後為眾上首下集智慧方便以此二種助菩提法故云方便。</p>
</div>
<div class='div-orig'><p>於一切處一時而轉。</p>
</div>
<div class='div-commentary'><p style="margin-left:1em">四於一切下明轉法頓周。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願願一切菩薩行廣大無量不壞不雜攝諸波羅蜜淨治諸地總相別相同相異相成相壞相所有菩薩行皆如實說教化一切令其受行心得增長。</p>
</div>
<div class='div-commentary'><p style="margin-left:1em">第四修行二利願若約成益名心增長論從此義故先標云第四大願心得增長以何等行令心增長一切菩薩所行教化一切令其受行心增長故文中亦四第二行相中分二初明能增長行後明所增長心前中分四一明行相論名種種二行體三行業四行方便以此四種教化眾生令其受行初行相者世出世間各有多異故云種種於中廣大無量是世間行意明俗智之行廣從初地乃至六地大者七地無量者八地已上不壞不雜是出世行法無我平等觀出世間智故謂不雜世間有漏法故不壞者冥同真性故若瑜伽通論云地前名廣雖行一切但得名廣一一行故非大無量地上名大一一各以一切成故不動已上乃名無量一切行中具一切故不壞者於前六地各得成一不可破壞論主意明此地中之願故不取地前之行義不異前<span class='note-inline'>(世出世間者謂明世出世畧有二義一約位謂地前為世地上為出二隨義教道為世證道為出今下廣大無量即是教道故云世間不壞不雜即是證道為出世間故云種種下直至八地已上上三行䟽文意明俗智之行是䟽餘皆論文法無我下即是論釋謂不雜下是䟽釋論文有三段一釋經二若依下會異釋三論主下會通二論言義不異前者即廣大無量不壞皆同故瑜伽便當釋論廣大等義)</span>。</p>
<p style="margin-left:1em">二攝諸波羅蜜即是行體廣大等相但辨此故。</p>
<p style="margin-left:1em">三淨治諸地即是行業以十度行淨十地蔽助真如觀淨十障故。</p>
<p style="margin-left:1em">四總相已下明行方便然有二種一自行方便謂以六相圓融巧相集成一具一切仍不壞相故名方便六相之義廣如別章畧如前釋二皆如實下即化他方便不違實道而化物故。</p>
<p style="margin-left:1em">二心得增長者即所增長心化他受行他心增長化他成自自心增長。</p>
</div>
<p class='juan'>大方廣佛華嚴經䟽鈔會本第三十四之十一</p>
<div class='div-w'>
<p class='h1'>音釋</p>
<div class='div-note'>躭<p style="margin-left:1em"><span class='note-inline'>(都含切樂也)</span>。</p>
沮壞<p style="margin-left:1em"><span class='note-inline'>(沮慈吕切遏也壞古聵切毀也)</span>。</p>
謟誑<p style="margin-left:1em"><span class='note-inline'>(諂丑琰切佞言也誑居况切欺也)</span>。</p>
諮<p style="margin-left:1em"><span class='note-inline'>(津夷切問也)</span>。</p>
貯<p style="margin-left:1em"><span class='note-inline'>(直吕切積也)</span>。</p>
鏤<p style="margin-left:1em"><span class='note-inline'>(即豆切雕刻也)</span>。</p>
褥<p style="margin-left:1em"><span class='note-inline'>(而欲切裀褥也)</span>。</p>
氍毹<p style="margin-left:1em"><span class='note-inline'>(氍音瞿毹春朱切氍毹毛席也)</span>。</p>
釜<p style="margin-left:1em"><span class='note-inline'>(扶雨切鍑屬)</span>。</p>
钁<p style="margin-left:1em"><span class='note-inline'>(厥縛切大鉏也)</span>。</p>
攜<p style="margin-left:1em"><span class='note-inline'>(奚圭切提攜也)</span>。</p>
兜率<p style="margin-left:1em"><span class='note-inline'>(梵語也此云知足兜當侯切)</span>。</p>
</div></div>
<p class='juan'><a id='mulu138' />大方廣佛華嚴經䟽鈔會本第三十四之十二　遵二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>廣大如法界究竟如虛空盡未來際一切劫數無有休息。</p>
<p>人發大願願一切眾生界有色無色有想無想非有想非無想卵生胎生濕生化生三界所繫入於六趣一切生處名色所攝。</p>
</div>
<div class='div-commentary'><p style="margin-left:1em">第五成熟眾生願成熟亦名教化就行相中文分二別初明所化眾生後如是等下彰化所為今初初句為總有色下別別有六種差別一麤細差別此明報相下二界有色為麤無色界為細於有色中有想天為麤無想天為細就無色中非有想為細謂第四空非無想為麤謂下三天此經文略論經云非無想非想非非想謂非無想是麤餘即是細<span class='note-inline'>(彰化所為者論云何義故化無想云為細者色界十八天唯除無想皆名有想無想天與廣果天同處外道取為究竟涅槃修無想定生於彼天得五百劫無心果根佛之弟子不生彼中)</span>二卵生下生依止差別謂報之所依託故餘二可依化生依何依業染生故然四生攝盡六趣而通局有異化生通六趣胎生不通地獄諸天濕卵唯局人畜又以六趣不攝中有化生故寬陿有異餘如別章<span class='note-inline'>(化生依何者論但云業生依於因故染字即俱舍世間品意偈云倒心趣欲境濕化染香處濕生染香化生染處然四生等者亦俱舍意彼偈云人傍生具四地獄及諸天中有唯化生鬼通胎化二今䟽說勢小別義理皆問人具四者卵生如毗舍佉夫人生三十二卵卵各出一兒般遮羅王有妃生五百卵卵各一子胎生如今人是濕生如頂生王從頂皰而生故化生唯劫初起傍生具四此類可知化生如龍迦樓羅等鬼通胎化二者如餓鬼白目連言我夜生五百子隨生皆自食[書-曰+皿]生五百亦然雖盡而無飽即胎生也鬼化可知無而忽有故又以六趣等者即寬狹門故雜心論云為生攝趣為趣攝生論自釋云謂生攝趣非趣攝生何者中陰是其化生趣不攝故)</span>三三界所繫名淨不淨處差別欲界不淨上二界淨就果以明故名為處就因以說故名為繫。</p>
<p style="margin-left:1em">四入於六趣是苦樂差別受種種身故亦名受生差別麤相而說三塗為苦上天為樂人及修羅兼於苦樂。</p>
<p style="margin-left:1em">五一切生處是自業差別此以因釋果由業異故生處不同謂於一趣中有多不同如於人中有中有邊貴賤家異等故。</p>
<p style="margin-left:1em">六名色所攝是自體差別有體唯名謂無色界彼處有色非業果故有體唯色謂無想天彼所有想不可知故有體具二謂除前二<span class='note-inline'>(六名色所攝下名色之義六地當說)</span>。</p>
</div>
<div class='div-orig'><p>如是等類我皆教化令入佛法令永斷一切世間趣令安住一切智智道。</p>
</div>
<div class='div-commentary'><p style="margin-left:1em">二化所為中初句結前生後令入已下別明所為所為有三一為未信入者令信入佛法二已信入者令其離惡為涅槃因世間趣者謂業惑苦三令修菩提道道通因果。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願。</p>
</div>
<div class='div-commentary'><p style="margin-left:1em">第六承事願願往諸佛土常見諸佛恒敬事聽受故瑜伽云願於一切世界中示現意明化生今經但云知見者知生佛住處故<span class='note-inline'>(故瑜伽云下辨其異名今經已下會釋知生佛住處者知生住處徃化知佛住處徃供事故新經中承事之言其義甚顯偈云於一毛端微塵中出現三世莊嚴剎十方塵剎諸毛端我皆深入而嚴淨所有未來照世燈成道轉法悟羣有究竟佛事示涅槃我皆徃詣而親近釋曰前偈即一切相及真實義無量相後偈正明承事嚴剎亦兼化生)</span>。</p>
</div>
<div class='div-orig'><p>願一切世界廣大無量麤細亂住倒住正住若入若行若去如帝網差別十方無量種種不同。</p>
</div>
<div class='div-commentary'><p style="margin-left:1em">就行相中分二初明所知後辨能知前中初句為總廣大下別別有三種相一一切相二真實義相三無量相。</p>
<p style="margin-left:1em">今初界相不同故云一切於中又三初明分量謂小中大千如次為廣大無量二麤細者明體質麤妙謂應報等殊論云細者隨何等世界意識身故麤者隨何等世界意識色身故者謂隨能依色心麤細世界麤細麤者云色三亂住下安立不同亂則不依行伍倒即覆剎五即仰剎若入若行若去論無此文文含二意一成前安立謂前三類世界道路往來二者順後入即攝他入己去即為他所攝行即往來不住故如帝網正喻於此<span class='note-inline'>(一切相者一切相是土相二真實義相是土體及性相相融世界實爾云真實義然其分量約三千者且約權實同用耳應如世界成就品等故下第三辨無量相麤者云色義當無色界為細下二界為麤以釋廣等既約三千麤細亦且就三界耳餘義皆如初會)</span>二如帝網差別即真實義相土土同體不守自性互相涉入如彼帝珠故名真實論云如業幻作故者轉以喻顯如世幻者火處見水大處見小等業所作土亦同於幻故得涉入重重無盡。</p>
<p style="margin-left:1em">三十方下無量相謂前二相周徧十方又上說不盡故結云無量大菩薩藏經說虛空中世界重數多於大千所有微塵但由業異不相障礙一處重重尚爾況復橫周。</p>
</div>
<div class='div-orig'><p>智皆明了現前知見。</p>
</div>
<div class='div-commentary'><p style="margin-left:1em">第二智皆明了下辨其能知若真實義相唯智能知餘一切相可現眼見。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願。</p>
</div>
<div class='div-commentary'><p style="margin-left:1em">第七淨土願願清淨自土安立正法及能修行眾生故<span class='note-inline'>(願清淨下䟽文有三初總顯立意畧具三淨攝於淨土一清淨自土即是相淨如第三淨二安立正法即法門流布淨如第七淨三及修行眾生即住處眾生淨如第五淨顯斯三淨即淨土意自他受用及變化土皆悉具矣)</span>。</p>
</div>
<div class='div-orig'><p>願一切國土入一國土一國土入一切國土無量佛土普皆清淨光明眾具以為莊嚴離一切煩惱成就清淨道無量智慧眾生充滿其中普入廣大諸佛境界隨眾生心而為示現皆令歡喜。</p>
</div>
<div class='div-commentary'><p style="margin-left:1em">於行相中總有七淨一同體淨以同法性故令一多互相即入<span class='note-inline'>(一同體淨有二意初明報應淨土皆以法性土而為其體即事理無礙故令一多由相即性以性融相令報應等及染淨土互相即入)</span>二無量佛土普皆清淨者即自在淨如摩尼珠美惡斯現淨穢圓通故云普皆清淨<span class='note-inline'>(二無量即自在淨然淨土畧有二種一者相淨即第三淨二自在淨即是今文如摩尼下喻自在相隨機現故如身子螺髻各見不同而言普皆清淨者就佛言之無不淨也故淨名云我此土淨而汝不見即以自在圓通而為淨也如第八地)</span>。</p>
<p style="margin-left:1em">三光明眾具以為莊嚴者名莊嚴淨即相淨也。</p>
<p style="margin-left:1em">四離一切下明受用淨謂受用此土離過成德故初句成斷德後句成行德如受用香飯身諸惑滅入正位等<span class='note-inline'>(如受用香飯下引淨名證身諸惑滅證離過斷德入正位等證成行德等者等於淨名餘經前教體中已明至法界品更顯)</span>五無量智慧下住處眾生淨謂具德人居今略語智慧<span class='note-inline'>(謂具德今居者亦名人寶莊嚴亦同淨名不諂眾生來生其國等)</span>六普入下因淨淨因有二一者生因謂施戒等如淨名說二者依因此復有二一鏡智淨識為土所依二後智通慧為依如下第十地入佛國土體性三昧現淨土等此二皆是諸佛境界<span class='note-inline'>(因淨如世界品)</span>七隨眾生下果淨因既有二果亦二種一所生果即前相淨二所示現果即臨機示現<span class='note-inline'>(一所生果者即生因招臨機示現即依因招即後智通慧故論結云顯智神力等故)</span>今依此義上七淨中前四當相明土次一就人顯勝後二舉因顯果就前四中初二土體第三土相後一土用就土體中初彰體同後明體淨故有七淨淨土義周。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發天願。</p>
</div>
<div class='div-commentary'><p style="margin-left:1em">第八不離願願於一切生處恒不離佛菩薩得同意行故亦名心行願願不離一乘故故論云第八大願不念餘乘故。</p>
</div>
<div class='div-orig'><p>願與一切菩薩同一志行無有怨嫉集諸善根一切菩薩平等一緣常共集會不相捨離隨意能現種種佛身任其自心能知一切如來境界威力智慧。</p>
</div>
<div class='div-commentary'><p style="margin-left:1em">行相中有十二句初總後結中十別明菩薩行今初同志一乘同修萬行故次無有怨嫉下別於中前五修行同後五德用同前中初二自分二嚴一福善同集二智觀齊均後常共下三句勝進於中初一攝法方便謂聚集解說論佛法故後二依法起行初一利他故隨意現身也後一自利謂忘緣照境不由他教云任自心智契法身名知佛境威力外用智慧內明則兼報化分齊境也<span class='note-inline'>(一福善同集者善根是福無有怨嫉即心同相二智觀齊均亦如故同三諦故隨意現身者通他受用及變化也不由他下然經云任其自心能知一切如來境界即是證道威力智慧是菩薩教道此就能知若約所知威力是佛教道之用智慧是佛證道之德就菩薩中證知佛境境即真如是所知境威力智慧是佛所有為分齊境)</span>。</p>
</div>
<div class='div-orig'><p>得不退如意神通遊行一切世界現形一切眾會普入一切生處成就不思議大乘修菩薩行。</p>
</div>
<div class='div-commentary'><p style="margin-left:1em">後五德用中一明通體如意所成無能退屈餘四通業於中前三如意通業一本身往餘世界二現多異身於一切佛會三示同類生名一切生處後一法智通業三修菩薩行一句總結上十。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願。</p>
</div>
<div class='div-commentary'><p style="margin-left:1em">第九利益願願於一切時恒作利益眾生事無有空過故亦名三業不空瑜伽云願所有一切無倒加行皆不唐捐。</p>
</div>
<div class='div-orig'><p>願乘不退輪行菩薩行身語意業悉不唐捐。</p>
</div>
<div class='div-commentary'><p style="margin-left:1em">行相中二先總明謂乘念不退圓滿教輪三業皆益又三業皆不唐捐即是不退摧障圓德所以名輪<span class='note-inline'>(先總明下釋業不退輪有我二義前義三業不空是輪之用後義三業不空是輪之體)</span>。</p>
</div>
<div class='div-orig'><p>若暫見者則必定佛法暫開音聲則得實智慧纔生淨信則永斷煩惱。</p>
</div>
<div class='div-commentary'><p style="margin-left:1em">後若蹔下別顯有二不空一作業必定不空三業能安樂故謂見身行行知佛法真實故云必定聞口說法能生智慧念意實德諸惑不生此從增勝故說三業成益不同實則互有<span class='note-inline'>(實則互有者謂見身亦得實智及斷惑聞聲必定斷惑信意决定得智)</span>。</p>
</div>
<div class='div-orig'><p>得如大藥王樹身得如如意寶身修行一切菩薩行。</p>
</div>
<div class='div-commentary'><p style="margin-left:1em">二得如大藥下利益不空二喻皆喻拔苦故一切眾生有二種苦一種種諸苦謂逼迫等藥樹王身以為能治二貧窮苦如意寶身以為能拔種種義兼身心若麤若細貧窮通於世財法財論主對前安樂此為利益故作此釋實則前喻喻三業捨惡離苦後喻喻三業進善得樂也<span class='note-inline'>(一種種苦者藥王樹枝葉華果名除病故論主對前下即䟽別意於中先出論意言對前安樂者即佛地論中利樂之文總有四對如光明覺品此中用斷惡為利益進善為安樂然前作業就行體立名三業所為故取其成益乃是安樂今此即就行益立名實則下正顯䟽意意云前之三業通有利益安樂故今二喻各喻一能藥能治病故喻捨惡等即利益也寶滿人意故喻進善等即安樂也故上所喻三業之中影畧<span class='corr'>已</span>顯利益安樂生信决定即是進善永離煩惱即是除惡釋云互通三皆兼二)</span>。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
<p>又發大願。</p>
</div>
<div class='div-commentary'><p style="margin-left:1em">第十成正覺願願與一切眾生同時得無上菩提恒作佛事故文四同前而論總顯願相云第十大願起大乘行者是果乘故雖得佛道不捨菩薩利益名起大行故。</p>
</div>
<div class='div-orig'><p>願於一切世界成阿耨多羅三藐三菩提。</p>
</div>
<div class='div-commentary'><p style="margin-left:1em">就行相中分為二別初成菩提體即自運<span class='corr'>已</span>圓後不離下菩提作業即運他不息今初菩提亦是總相一切世界即得菩提處謂徧於十方同類異類一切諸剎真則稱性應則隨機故無不在<span class='note-inline'>(今初菩提者此有三對前約自他對乘運故二者體用故云菩提體菩提作業三者總別別依於總總攝別故方順經宗真則稱性者約體用二利此唯是自利之體但有此句謂若有妄念身智有分有在不在今妄盡故真故無在無不在云於一切處而得菩提若依總別總既含別故有下句應則隨機感而即形故無不在廣如出現菩提章說)</span>。</p>
</div>
<div class='div-orig'><p>不離一毛端處於一切毛端處皆悉示現初生出家詣道場成正覺轉法輪入涅槃。</p>
</div>
<div class='div-commentary'><p style="margin-left:1em">後菩提作業中有七種業一從不離至入涅槃是示正覺業一切毛端是成佛處上來平漫徧於十方云一切世界今明徧法界中一一毛端極小量處皆於其中八相成道以彼皆有可化眾生故故離世間品云於一毛端量處有多眾生況於法界然復不離一毛端處而於一切毛端處示現則不動而徧一多自在<span class='note-inline'>(示正覺業者揀上真成而即體之應故一多自在此別示菩提而具八相二三四業皆轉法輪相而初一說實通於諸乘二唯說一實三一音隨類頓具諸法故論云種種)</span>。</p>
</div>
<div class='div-orig'><p>得佛境界大智慧力於念念中隨一切眾生心示現成佛令得寂滅。</p>
</div>
<div class='div-commentary'><p style="margin-left:1em">二得佛境界下說實諦業謂說四真諦令悟實故初明能說謂智慧力力兼二義謂神通力論經具之此二力用唯是佛境後顯力用以神通力念念成佛以智慧力隨樂為說令得寂滅是說之益謂能斷集修道則得若滅證於滅理論釋成佛云除諸難處彼彼勝處生者以佛生處必非五難處亦無佛前後難故云除諸難處<span class='note-inline'>(說實諦業下四諦之義如其本品上求佛智亦說知斷證修故知為通不可局小論經具之者彼經云現諸佛境界大神通智力是也今經神通屬下故亦義兼以神通力念念成佛猶屬前業此為說法所依之身故舉之耳以佛生處者必非三塗北洲長壽故前後雖是約時亦約必無餘二容有非是處故言彼彼勝處者除難處境於三洲中唯取閻浮閻浮為勝堪受化故百億非一故云彼彼)</span>。</p>
</div>
<div class='div-orig'><p>以一三菩提知一切法界即涅槃相。</p>
</div>
<div class='div-commentary'><p style="margin-left:1em">三以一三菩提下證教化業以一極無二之菩提契差別之性淨涅槃則不復更滅說此證法令物生信名教化業<span class='note-inline'>(以一極者三者正也菩提云覺此是能證其一極無二釋經一字揀異二乘故名為一揀異菩薩故復云極出現品菩提章云菩薩應如是知成等正覺同於菩提一相無相復云菩提無相無非相無一無種種所以䟽云一極之菩提契差別等者性淨涅槃即是所證二無我理本寂滅故名為涅槃言差別者釋經一切法界謂即是差別而性淨故經云即涅槃相即相之性方為淨性契通能所能所契合其菩提故則不復更滅者暗引淨名彌勒章中證成上義故彼經云一切眾生即涅槃相不復更滅在義可知出現品中更當廣說上即是證說此證下躡上釋教化唯將佛證教化亦同法華佛自住大乘如其所得法定慧力莊嚴以此度眾生也即佛教證)</span>。</p>
</div>
<div class='div-orig'><p>以一音說法令一切眾生心皆歡喜。</p>
</div>
<div class='div-commentary'><p style="margin-left:1em">四以一音下種種說法業一音稱機故<span class='note-inline'>(以一音下此業一音頓演故名種種一音之義前䟽<span class='corr'>已</span>明下復廣說言稱機故者釋經令歡喜言稱機故喜)</span>。</p>
</div>
<div class='div-orig'><p>示入大涅槃而不斷菩薩行。</p>
</div>
<div class='div-commentary'><p style="margin-left:1em">五示入下不斷佛種業涅槃常住動寂無二雙林應盡增物戀情故云示入既非永滅常作佛事故佛種不斷此亦得果不捨因也<span class='note-inline'>(不斷佛種業者化化不絕故此業廣如出現涅槃章)</span>。</p>
</div>
<div class='div-orig'><p>示大智慧地安立一切法。</p>
</div>
<div class='div-commentary'><p style="margin-left:1em">六示大智下明法輪復住業大智慧地唯一事實即是佛智能生萬物終歸於此故名為地示物同歸而智慧門隨機萬差名安立一切<span class='note-inline'>(明法輪復住業者䟽文有三初正釋經大智慧即唯一事實者法華經云究竟至於一切智地又云唯此一事實餘二則非真即是佛智者出體經云佛說智慧故諸佛出於世能生下釋智地義地有二義一者能生於一佛乘分別說三故二者終歸究竟至於一切智地故開示眾生如來知見故曰同歸即法華方便品初諸佛智慧甚深無量而智慧門下即是法華其智慧門難解難入又彼經云舍利弗諸佛隨宜說法意趣難解所以者何我以無數方便種種因緣譬喻言詞演說諸法即隨機無量也廣如法華開示悟入之文)</span>前即涅槃能建大事此即於一佛乘分別說三<span class='note-inline'>(前即涅槃下第二雙結五六意顯此經包含)</span>三對實施權故名復住<span class='note-inline'>(對實下第三釋名以復住字難了故謂教法住持名之為住實則常住對實施權故有復言)</span>。</p>
</div>
<div class='div-orig'><p>以法智通神足通幻通自在變化充滿一切法界。</p>
</div>
<div class='div-commentary'><p style="margin-left:1em">七以法智下自在業於中初顯自在所依所謂三通法智通者觀一切法無性相故神足通者自身現生住滅修短隨心自在故幻通者轉變外事無不隨意此後二通但內外為異由法智通見理捨相故不住世間由後二通有自在事用故不住涅槃成無住道又依智論說有四通前三同前四以聖自在種種變化通謂十八變三輪化等取此則自在下當第四通<span class='note-inline'>(七以法智下䟽文有三先顯自在所依者即是三通則知經云自在變化下正顯自在之用於中先顯三通以含自在之意由法智通下方釋自在東其三通成無住道可知又依智論釋則以自在亦是一通但有通名<span class='corr'>已</span>含作用十八變義法界品辨)</span>。</p>
</div>
<div class='div-orig'><p>廣大如法界究竟如虛空盡未來際一切劫數無有休息。</p>
</div>
<div class='div-commentary'><p style="margin-left:1em">上來別顯十願竟。</p>
</div>
<div class='div-orig'><p>佛子菩薩住歡喜地發如是大誓願如是大勇猛如是大作用。</p>
</div>
<div class='div-commentary'><p style="margin-left:1em">第三佛子下總結十願不異前標。</p>
</div>
<div class='div-orig'><p>以此十願門為首滿足百萬阿僧祇大願。</p>
</div>
<div class='div-commentary'><p style="margin-left:1em">第四以此下明攝眷屬若觀經文似此十之類有於百萬等依論釋云此十大願一一願中有百千萬阿僧祇大願以為眷屬則此十願攝無不盡如成正覺則攝藥師十二上願如淨土願則攝彌陀四十八願等故此經他經所有諸願不出此十非唯攝願亦攝一切菩提分法如第七地辨上明十願彰自勤行竟<span class='note-inline'>(則攝藥師十二彌陀四十八願者並如彼經恐繁不引亦攝一切者彼因說七地一切菩提分法於念念中皆悉圓滿解脫月便問唯此地滿諸地亦滿金剛藏答於十地中皆能滿足菩提分法七地最勝下說諸地滿相云菩薩於初地中緣一切佛法願求故滿足菩提分法即其文也彰自勤行者結也故論云一常勤修習無量行故常辨無間無量辨橫廣可知)</span>。</p>
</div>
<div class='div-orig'><p>佛子此大願以十盡句而得成就。</p>
</div>
<div class='div-commentary'><p style="margin-left:1em">第二佛子此大願下以十盡句與眾生共謂前十願皆為眾生由十無盡成前大願皆無盡也文分為二初總標舉後何等下徵以別顯今初晉經名為不可盡法下釋亦云皆不可盡今言十盡句者窮彼無盡皆無有餘故名為盡斯則盡無盡之眾生等也故下論云盡者示現不斷盡非念念盡由此故令前之十願得大願名故云此大誓願而得成就<span class='note-inline'>(故下論云盡者示現不斷盡者不斷是無盡統攝無盡之法令無有餘名為盡耳)</span>。</p>
</div>
<div class='div-orig'><p>何等為十所謂眾生界盡世界盡虛空界盡法界盡涅槃界盡佛出現界盡如來智界盡心所緣界盡佛智所入境界界盡世間轉法轉智轉界盡。</p>
</div>
<div class='div-commentary'><p style="margin-left:1em">二徵顯中先顯上十盡後若眾生界下顯前大願成就今初先徵後顯顯中十句初句為總十願皆是為眾生故餘九句別別皆集成度眾生義故<span class='note-inline'>(初句為總者此叚畧有三門一總別分別門二廣畧分別門畧以三轉攝前九故三五無量界分別門即為三叚今總別畧有三義一者語總如十地十度等二者法總諸法因體互相集成即六相中總三者意總如此中說意為眾生故)</span>一眾生於何處住所謂世界故二世界依何謂盡虛空界故三說何法化謂法界故四隨所化生安置何處謂涅槃故五涅槃何用謂佛出現故六以何方便巧化如來智故七此智何知謂知心所緣故八此心所緣令隨何境謂佛智所入境故即是真性後三轉盡略攝前九義含總別云何攝九謂世間轉攝前眾生界世界虛空界其法轉攝前法界涅槃界佛出現界其智轉者攝前如來智下三界而言轉者世法及智展轉攝前無窮盡故轉亦是無盡義耳<span class='note-inline'>(後三轉下即廣畧門以世界是眾生依報虛空是世界所依故合為世間法界是法可知涅槃即所證法佛出現即教化法如出現品以無量緣方出現故故三皆法其如來智是智亦可知心所緣者意通能所緣佛智所入成上能入之智故皆智轉而言轉者別釋轉字以畧攝廣名展轉者可知而言轉亦無盡者所攝之九復能攝故故轉生無盡)</span>又十中前四為四種無量界後六皆調伏方便無量界十皆云盡者無斷盡故<span class='note-inline'>(又十中前四下五無量界所攝門然依瑜伽五界者一眾生界二世界三法界四調伏界五調伏加行界無虛空界今者虛空合後二界是智論意若依瑜伽既除虛空即以心所緣界攝調伏界餘四調伏加行即方便也化生法者名調伏界度生法者名調伏方便界)</span>。</p>
</div>
<div class='div-orig'><p>若眾生界盡我願乃盡若世界乃至世間轉法轉智轉界盡我願乃盡而眾生界不可盡乃至世間轉法轉智轉界不可盡故我此大願善根無有窮盡。</p>
</div>
<div class='div-commentary'><p style="margin-left:1em">第二顯大願成就中先反顯後而眾生界下順明無盡所以十願同此十者前之十願不出此十盡句增上力故諸佛以此力常為眾生作利益事我願同然上來願校量竟<span class='note-inline'>(先反顯者假設界盡願盡故順明下正明界無盡故成願無盡於中二意先別出同之所以後諸佛以此下以論成前前中言前之十願不出此者且總相明一一願皆云廣大如法界究竟如虛空等若別說者眾生即第五所度世界即第六所知第七所淨二虛空即前第六中十方無量此四界皆第十願中三法界即知一切法界既為化生法亦即第二第三願四涅槃界即示入大涅槃而不斷菩薩行五佛出現界不離一毛端處示成正覺六如來智即約佛境界大智慧力是大智慧地等七心所緣界即第八願平等一緣八佛智所入即以一三菩提知一切法界即涅槃相亦是第四二利六相為所入故此十句下全是論文由生界等無有盡故諸佛以願利益不休)</span>。</p>
</div>
<div class='div-orig'><p>佛子菩薩發如是大願已則得利益心柔軟心隨順心寂靜心調伏心寂滅心謙下心潤澤心不動心不濁心。</p>
</div>
<div class='div-commentary'><p style="margin-left:1em">第二佛子下修行勝即行校量有十種行就文分三初明行所依心二成淨信下顯所成行相三佛子菩薩如是下結十名體今初由先大願熏心故則得利益等十心為起行依於後十行起作自在然有二意十心通為十行之依隨釋易了二以十心別一以對十行以治十障文皆次第唯信行最初而不濁居末者以與釋文相接故也<span class='note-inline'>(十心為起行依者論經但有二心謂調順心柔軟心論云調順心者彼諸善根中得自在勝故謂欲起即起故名自在論云柔軟心者得勝樂行故謂內證適神心無剛強故今有十心故對下十行治瑜伽十障與論小異)</span>一利益心者利益拔苦即是悲心所依治損害障能成悲行二與樂柔輭即是慈心治瞋恚獷強障三隨順所求即是施心治於身命財生顧戀障四寂靜無求方能求而無厭故是無疲厭心治希求報恩貪著利養不寂靜障五三學調伏是知經論心以經詮於定論詮於慧經兼於律復是調伏治無善巧求加行障有則調伏故六雖行世間妄惑不生故云寂滅是解世法心以治性不柔和不於他心隨順而轉不寂滅障七高崇賢善拒惡不增故名謙下是慚愧心治於放逸之高舉障八能修出離以法潤澤即堅固莊嚴治於種種猛利無間無斷生死大苦生怯弱障九能如說行故心不動即供養佛行治於大師所猶豫疑惑障十不濁心即第一信行信以心淨為性離不信濁故此治全未發心全未受持菩薩學處障由治十障故經名淨治地法地法通於教證此所治障具如瑜伽四十九說。</p>
<p style="margin-left:1em">第二別顯所成行相略啟七門一釋名先列後釋列者一信行二悲三慈四施五無疲厭六知經論七了世法八慚愧莊嚴九堅固力十供養佛釋名隨文可見。</p>
<p style="margin-left:1em">二辨體多同十藏<span class='note-inline'>(二辨體者十行望藏有名同者謂信施慚愧餘多義同六即聞藏摽章云聞說多知故五同於念九同於持十供養中財供同施法供同辯七了世法即多聞中義慈悲二行亦是聞中知緣起義既言多同有不同者不會無失亦餘處經已出體竟故取信等多同亦不取全同也)</span>三明得處信位即修故信進念等大同於此三賢漸熟故十藏品有信等藏初地證得以淨治地障故此偏明下論云此信等十行盡是障地淨法故前將一行以對一障<span class='note-inline'>(下論云等者以論先釋十行後方始[(冰-水+〡)*ㄆ]束料揀故云下論言盡是障地淨法者下文當釋今且畧明謂盡能治地障故故以一行對治一障)</span>四約修分別十行分二前三是行意樂故名為心後七加行造修故名為行故論云此十種行顯二種勝成就一深心成就謂信悲慈二修行成就謂餘七故瑜伽地持皆同此說<span class='note-inline'>(前三等者先釋義後引論證亦是下論然就通論十皆是心亦名皆行故此十種名行校量於中分別前三是行方便心論云深心故䟽以意樂釋心言地持同此者彼云前三名為心淨後七名行方便淨)</span>五約二利前七別顯二利信及無疲是自利行餘五利他後三通約二利攝護前七故於中前二護前七謂慚愧治障護令離惡能令信等成無著行由堅固力護令住善能令信等成不可動後一攝前七一攝令成行二攝令得果思之可知<span class='note-inline'>(五約二利者就行分別言信及無疲等者論至次第釋前七云於中依自利行謂信能信菩薩行及諸佛法求必能得故依利他行所謂慈悲能安隱他與樂心故捨者以財攝他行故不疲倦者自攝法行故知諸經論善解世法者攝他行故釋曰以論文雖顯次第相參故䟽摘出二行以為自利餘為利他後三者問直爾信等自能離過何用慚愧護令離惡答若無慚愧終不起信斷於不信如是一切故說慚愧以為能護由離障故七皆不著後一攝前七者攝有二義如䟽所辨言攝令成行者為行供養攝令起信等故論云三者供養彼垢清淨依止行供養諸佛攝信等善根故二由供養得二種身故令信等得二身果故論云是中有二種供養故得二種身一者上妙身所可見者心生敬重利益不空故二者調柔心自性善根成就樂行法故釋曰久修今熟故曰性成即論自性善)</span>六明次第者先自證信因果既自證信愍傷妄苦誓與真樂為救他故捨而無恡求法無倦便能了知經論籌量世法止惡慚愧進善堅固能真供佛。</p>
</div>
<div class='div-orig'><p>成淨信者有信功用。</p>
</div>
<div class='div-commentary'><p style="margin-left:1em">七釋文者十行分九慈悲合故今初信行分二一攝德成人。</p>
</div>
<div class='div-orig'><p>能信如來本行所入。</p>
</div>
<div class='div-commentary'><p style="margin-left:1em">二能信下正顯信相有十一句文分三別初句總信因果次九別明因果後一結略顯廣今初如來是果本行是因所入通因果因果皆有證入義故。</p>
</div>
<div class='div-orig'><p>信成就諸波羅蜜信入諸勝地信成就力信具足無所畏信生長不可壞不共佛法信不思議佛法信出生無中邊佛境界信隨入如來無量境界信成就果。</p>
</div>
<div class='div-commentary'><p style="margin-left:1em">一信成就下別明因果中前二句因初句行體後句行能餘七是果句雖有七攝為五勝合初三故并結有六五皆佛德故名為勝五中前四智德後一斷德智中一對冶勝即寄對顯勝謂十力降魔無畏制外不共過小故云對治而經云不壞者為對二乘非究竟故次三當相顯勝二即不思議神通力上勝所現絕圖度故三不雜染勝謂證真生智無中邊雜是佛之境故以即邊而中故無有邊二邊既無中云何有四一切種智勝證真了俗故云隨入無量差別是種智境五離勝一切煩惱習常遠離故經但云果而論判為斷德以前四皆果今復云果明是果果故當涅槃<span class='note-inline'>(并結有六者結文是䟽科經論主不科但云此菩提所攝本行入有六種勝是故信勝今依䟽前科則釋中唯五故云并結有六所以論取結者結中有果同前五故若爾結中有因何不對之初立三因答以被中間五果隔越故然皆信為句首䟽以易見故不牒經三不雜者論唯標名下便以經帖合謂證真下䟽先通釋後以即邊下別釋無中邊言遠公釋有二義一約染淨事法辨二約有無法理辨今初然論經云無中邊此公云生死此邊涅槃彼邊聖道為中今觀生死本性不有即無此邊涅槃如故亦無彼邊兩邊既無聖道亦寂無有中間二約有無法理辨云有為此邊無為彼邊非有非無說以為中有即非有故無此邊無即非無故無彼邊兩邊盡泯中間亦亡故無中間然此二釋約法小異義旨皆同二邊中道三法皆立以為所遣以性空遣二邊相待遣中道今之所釋畧有二異一者中邊語通則有無染淨一異斷常生死涅槃若離若合皆是二邊中隨二邊亦有多義二者以中遣邊以邊遣中待絕雙亡故皆本無餘如前說)</span>。</p>
</div>
<div class='div-orig'><p>舉要言之信一切菩薩行乃至如來智地說力故。</p>
</div>
<div class='div-commentary'><p style="margin-left:1em">三舉要下舉略顯廣故總信一切因果智地是證說即是教力通上二或謂威力亦是三輪化益<span class='note-inline'>(亦是三輪化益者智地意業說即口業力即身業身威力故)</span>。</p>
</div>
<p class='juan'>大方廣佛華嚴經䟽鈔會本第三十四之十二</p>
<div class='div-w'>
<p class='h1'>音釋</p>
<div class='div-note'>皰<p style="margin-left:1em"><span class='note-inline'>(普教切)</span>。</p>
螺髻<p style="margin-left:1em"><span class='note-inline'>(螺落戈切髻吉詣切)</span>。</p>
</div></div>
<p class='juan'><a id='mulu139' />大方廣佛華嚴經疏鈔會本第三十四之十三　遵三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子此菩薩復作是念。</p>
</div>
<div class='div-commentary'><p style="margin-left:1em">第二雙辨慈悲二行中二先明三觀為方便後菩薩見諸眾生下明所起之行相前中三觀即為三段第一遠離最上第一義樂觀第二而諸凡夫下具足諸苦觀三然諸眾生下彼二顛倒觀但失真樂已為可愍況加妄苦況復雙迷反本何日由初觀故起慈由次起悲由後雙起今初觀者性淨深寂名第一義不動為樂隨妄則離文中先總標起念<span class='note-inline'>(前中三觀下䟽文有二先明三觀即是唯識真樂本有失而不知妄苦本空得而不覺於三叚中初即真樂本有二即妄苦本空三即不覺不知然其初一即性淨涅槃下釋云三祗方得者方始契故故得宜言證涅槃之樂樂中精極故云最上殊勝無加故曰第一有大義利故名為義今䟽下文約所證釋但失真樂下明為方便於中有二初立理顯過言<span class='corr'>已</span>為可愍者則顯後後則深於前前但失樂而可慈愍之方更具苦故須拯拔況復雙迷於彼二法迷謬顛倒苦處計樂樂處計苦故增妄苦難反真樂云反本無期後由初觀故下別明所起可知先總標起念者菩薩乘前信解佛法故念法甚深以甚深故眾生失之以失深樂故可憐愍)</span>。</p>
</div>
<div class='div-orig'><p>諸佛正法如是甚深如是寂靜如是寂滅如是空如是無相如是無願如是無染如是無量如是廣大。</p>
</div>
<div class='div-commentary'><p style="margin-left:1em">後諸佛下顯所離樂於中九句初總餘別總云佛法者唯佛教證所能顯故具下諸義所以甚深別有九種甚深今經闕論第九難得一寂靜甚深謂法體離於妄計實有故名寂靜自是妄計於中正取非本不寂中論云虛誑妄取者是中何所取此一約遮詮二寂滅甚深此約表詮論云法義定故謂一心體寂故云法定二門亦寂即是義定<span class='note-inline'>(一寂靜甚深者然論一時列其九名後方重釋初云寂靜者離妄計實有故妄計正取故䟽離二句釋之以初句為順釋寂靜從自是妄計下以下句反釋寂靜下引中論證上二義即第二卷第十三行品初山乘有問論主答云如佛經所說虗誑妄取相諸行妄取故是名為虗誑謂第一實者即是涅槃虗誑妄計即是虗妄之相何得言一切皆空故龍樹以此偈答上半正答既無所取即是空義下半為釋前偈佛說虗誑妄取正是說空若不空者不名妄取應名真實故今但用上半證今論中妄計正取此一遮詮顯二是表又第一離妄第二顯法體是故論云法義定故謂一心等者即起信意彼論立義分云摩訶衍者總說有二一者法二者義故今䟽云法義定故彼論釋法云所言法者謂眾生心是心即攝一切世間出世間法依於此心顯示摩訶衍義何以故是心真如相即示摩訶衍體故是心生滅因緣相能示摩訶衍自體相用故釋曰今䟽云一心即總攝二門言體寂者正取前是心真如相即是摩訶衍體順經寂滅故言二門亦寂者二門即是解釋分中然此立義分中向所引法已有二門則真如門示一心體生滅門中總示三大然彼論中釋云所言義者即體大相大用大今欲明於立義分中已具二門故說二門已為義也是總心中之所以故故明三大但是生滅門義二門之義義則寬矣三大二門前來頻引)</span>次三甚深對治三障而成三解脫門觀謂三治妄分別障四治有相障五治取真捨妄障<span class='note-inline'>(三治妄分別障等者此三釋有多門如下六地遠公云分別即是妄想心體相即分別所起事相取捨即依分別取捨順境貪求故願取違境猒背故願捨亦可約三性說分別即遍計所執古譯為分別性故相即依他起取捨即取圓成之真今治三性之執成三無性故為三解脫門略無甚深之言三云空甚深四無相甚深五無願甚深)</span>六明離雜染觀謂真方便道<span class='note-inline'>(此治證道障即得真證道六窮終妄想緣智名為離染真智殊彼故名為離以無所得而為方便名真方便亦兼顯方便道及後不住即為四道)</span>七不可算數思量生善根觀故即是助道八依自利利他增上智觀故云廣大即不住道<span class='note-inline'>(即不住道者自利大心不住生死利他廣心不住涅槃論經但云如是無上而論釋義即是今䟽)</span>九論云難得甚深三僧祗劫證智觀故即是證道證性淨信故今廣大攝之大稱體故與證義同前二直就法體後七約智顯深故皆云觀。</p>
</div>
<div class='div-orig'><p>而諸凡夫心墮邪見。</p>
</div>
<div class='div-commentary'><p style="margin-left:1em">第二具足諸苦觀約十二緣明之然十二緣具業惑苦但云苦觀者業惑苦因故又二流動當相即苦動即有苦故文分為二先別明緣相後如是眾生下結成妄苦前中分二初明前際三支後於三界田下顯中後九支故論主分前三支一處解釋後十及結一處解釋欲顯前三是因因是倒惑邪見義同故識支約種是因義故亦顯前二前三與次七次八許異世故約果結苦苦義顯故<span class='note-inline'>(然十二緣下問答顯意問意可知從業惑苦因下答有二意此是以因從果名苦故六地中盡屬苦樹又二流動下業惑是行行是五陰體即苦故動即有苦引起信證即三細之初云一者無明業相以依不覺故心動說名為業覺則不動動則有苦果不離因故釋曰今䟽意云細中之細尚當相是苦何況麤者遠公亦云苦過重故偏舉前中分二下䟽文有三初科為二故論主下引證為二三欲顯前三下出為二所以曲有二意一依因果分前三為因識有二義為因屬前為果屬後故前三竟猶言後十者識為果故亦顯下二復是一意亦通妨故來謂有問言前三是因因在一處後十之中愛取有因那與果同故有此意為揀唯識唯識論云十因二果定不同世前七次三或同或異若二三七各定同世二即生死三即愛等七即前七今前二三屬於過去次七及八屬於現在即前七支不定同世故云許異世故若遠公通愛等為因云以能增長未來苦果故與果同若爾前三何不從後說為苦耶答云過去已起因果定故雖有此通故今䟽云非獨因果要分為二欲顯前七可分二故約果結苦者此釋論主明其結過與後十支同處解釋通意可知)</span>。</p>
<p style="margin-left:1em">今初三支文有十句初總餘別總云邪見者前明正法理本無偏今迷彼實義理外謬取皆名邪見通於業惑非獨撥無因果涅槃亦云一切煩惱邪見攝盡<span class='note-inline'>(總云邪見下初正明邪見文中有二一麤二細麤則撥無因果細則理外推求麤亦名別細亦名通通則通諸煩惱今是通是細非別非麤涅槃亦云下第二引證即三十五迦葉菩薩品因說隨自意等三種語故文云善男子如來或是為一法故說無量法如經中說一切梵行因善知識則<span class='corr'>已</span>攝盡如我所說一切惡行邪見為因一切惡行因雖無量若說邪見則已攝盡釋曰惡行通於一切業惑故云一切煩惱邪見攝盡)</span>本在其中云何言墮此有二義一約始起一分名之為墮二約迷真隨妄義說為墮非有始也真雖本有迷亦無初相依無性故名為真若定有真真還成妄若爾真應同妄互相依故妄必可斷真必可顯斯則不同不空之真非由妄故但空妄執自見真源<span class='note-inline'>(本在其中下二釋心墯言亦通妨難上即難詞煩惱無始何有初墯若有初墯則有未墯邪見之時此有二義下答有二義初易義了謂於一身身心澄靜念慮瞥生即名為墯二約迷真下正通無煩惱之難真是所迷妄是能迷既有能迷義如墯耳故妄與真皆無始也言相依無性者雙遣真妄言相依者依真起妄因妄說真若無能迷所迷不立安得有真依真有妄故妄無性依妄說真真豈定有故云相依無性則能所俱空若定有真下反成真義離妄說真定性有故事外真故若爾<span class='corr'>已</span>下躡迹起難難上相依無性之義同妄無性應可斷故妄必可斷下答上約不異難令可斷今約不一若真臣斷如波與濕雖互相依波則可滅而其濕性不一不異真妄俱成此是一意不空之真下復是一意上依空真則同於妄不空真性非對妄論即此空有非一非異方為微妙之真恐難無窮故下結云但空妄執自見真源分別不亡皆成妄惑謂如復禮法師有遣問云真法性本淨妄念何由起許妄從真生此妄安可止無初則無末有終應有始無始而有終長懷懵斯理願為開秘密析之出生死今䟽末句正示秘密故應總酬其問云迷真妄念生悟真妄則止能迷非所迷安得全相似從來未曾悟故說妄無始知妄本自真方是常恒理分別心未亡何由出生死然䟽文中理已具矣但云無始而有終長懷懵斯理者則法相事而例難之今云有妄即真則同無終始若分別說應有四句真理則無終無始妄念則無始有終真智則無終有始瞥起妄念有終有始若約圓融同無終始既無終始亦復無有無始無終唯亡言絕想可會斯玄)</span>。</p>
</div>
<div class='div-orig'><p>無明覆翳立憍慢高幢入渴愛網中行諂誑稠林不能自出心與慳嫉相應不捨恒造諸趣受生因緣。</p>
</div>
<div class='div-commentary'><p style="margin-left:1em">後無明覆翳下別有九種邪見初五無明次三是行後一識支業及識種亦名邪見者義如前說又邪見俱故邪見引故所以無明具多句者一切煩惱謝徃過故總名無明故今委說又顯一切煩惱皆能發潤而發業位無明力增故名無明今初五中有二初三根本迷法義過後二為末追求時過今初前一迷法後二迷義故論總云此三依法義妄計如是次第斯則妄計之言通上法義亦可妄計別對第三愛念邪見<span class='note-inline'>(故論總云下上取義總科此下第二引論為證然論前別列九邪見竟重復牒釋云是中蔽意邪見憍慢邪見愛念邪見此三邪見依法義妄計如是次第是故䟽言論總云也斯則下䟽釋論乃有二義初義意云法上妄計故有蔽意義上妄計故有後二即為次第亦可下是第二意則以一法二義三妄計而為次第下䟽偏用初意消文故云次二迷義)</span>初一句是蔽意邪見此依迷法謂無明住地迷覆法體所言法者謂眾生心名為蔽意故此無明迷真之初妄惑之本次二迷義者通四住惑由前礙故迷覆因緣無我之義妄立諸法所迷諸法有內有外謂第二憍慢邪見此依迷內妄立我法自高陵物故經云立憍慢高幢二入渴愛網中即愛念邪見此依迷外妄謂我所及外境界而生貪愛如渴鹿馳焰魚為網纏如今愛支<span class='note-inline'>(初一句等者䟽文有五一指經立名經云無明覆翳二此迷法者即論總示其體三謂無明下䟽雙釋經論之意四所言下引起信論釋蔽意言以論經云無明癡暗蔽其意識故五此無明下結成根本無明故諸經論皆言無明無因老死無果唯有無明橫從空起不可復源六地經云不了第一義諦故名無明若依起信即是根本不覺亦是自性清淨心因無明風動有其染心也次二迷義者一見一切處住地二欲愛住地三色愛住地四有愛住地上無明住地即當第五一五通三界二三四即如次欲色無色此上總是惑體由前癡下釋迷義因緣生法離我我所今由有我故立我所我所即法即愛念邪見者未得悕欲說之為念已得深著說之為愛其渴鹿喻未得悕欲其網魚喻<span class='corr'>已</span>得之愛而言如今之愛支者過去無明亦有如今之愛取故)</span>四行諂誑下二種邪見追求時過如今之取支故俱舍云徧馳求名取由上內計有我外見我所以我對所便生三過一初句於可得處起諂誑邪見諂誑屈曲虛而似實故喻稠林不能自出二於不可得處則生忌嫉三於已得處則生慳恡上二即第五慳嫉邪見經云心與慳嫉相應不捨由嫉他身故生卑賤中形貌鄙陋由慳財故資生不足故云恒造諸趣受生因緣<span class='note-inline'>(由上內計下躡前生起論經無慳則唯二過今加一慳故第二中有二過合成三過一初句下釋第四邪見諂謂為罔冐於他矯設異儀險曲為性能障不諂教誨為業謂諂曲者為罔冐他曲順時宜矯設方便為取他意或藏<span class='corr'>己</span>失不任師友正教誨故誑謂為獲利譽矯現有德詭詐為性能障不矯邪命為業謂矯誑者心懷異謀多現不實邪命事故釋曰以上論文明知此二皆虗似實然此二惑俱以貪癡一分為體由嫉他身下釋經恒造諸趣受生因緣然論經無慳而云常懷嫉妬而作後身生處因緣論釋云妬者於身起邪行故嫉者嫉於資財等是故生生之處墮卑則中形貌鄙陋資生不足釋曰今但以慳對嫉以嫉對妬配屬分明然嫉與妬有通有局若玉篇云忌賢曰嫉忌色為妬忌色即是身過今嫉於財却參慳義故案經釋然論釋意此二招於別報故經云後身生處因緣今言諸趣受生因緣言含總報)</span>。</p>
</div>
<div class='div-orig'><p>貪恚愚癡積集諸業日夜增長以忿恨風吹心識火熾然不息凡所作業皆顛倒相應。</p>
</div>
<div class='div-commentary'><p style="margin-left:1em">次三明行中初貪恚下集業邪見由前追求增長煩惱起業行過<span class='note-inline'>(次三明行䟽文有十二此句總標初貪下別出三中初句經至積集諸業日夜增長由前下躡前追求總釋三句)</span>此句總明由惑造業故六地云不正思惟起於妄行亦是行俱無明正發業故諸業非一是為橫集日夜增長復顯豎集然集業因由於三毒故云貪恚愚癡三毒緣於三受故論云受諸受時愛憎彼二顛倒境界故謂樂受生愛苦受生瞋癡從中容故云彼二顛倒之言通於上三皆由無違順中妄謂有故<span class='note-inline'>(此句下別舉初句故六地下引例釋由惑起業然彼但躡無明今通貪等通別有異亦是行俱無明者再釋貪等前釋舉於發業無明有於行前今與正發業時所有諸惑皆名無明覆蔽於業不知過故諸業非一下釋餘經文然集業下牒論解釋於中有三初躡經文生起論意謂經云三毒起業而論云受諸受時者因受生毒故次故論下正引論文後謂樂受下䟽釋論意)</span>然愚癡無明行相何別愚即遲鈍多所封著癡者迷闇不別是非皆對現境不緣三世緣三世境而不了達乃名無明不見未來發現業故通義可知<span class='note-inline'>(然愚癡下揀法同異)</span>次二別明行支中初句明吹心識火熾然邪見即內心思業為煩惱風動謂於怨恨時互相追念名為忿恨此思之始欲起報惡業故云熾然不息此思之終思通諸惡而殺業在初故偏云忿恨下加害亦然<span class='note-inline'>(次二別明即內心思業等者此略釋經然經云心通相而說亦是舉於所依心王今云思業別舉業體以論經云吹罪心火故舉思業謂於怨恨下論釋其中此思之始及此思之終是䟽釋論餘皆論文)</span>八起業邪見即兼動身口故云凡所作業論云於作惡時迭相加害故由倒造業業不離倒故曰相應。</p>
</div>
<div class='div-orig'><p>欲流有流無明流見流相續起心意識種子。</p>
</div>
<div class='div-commentary'><p style="margin-left:1em">三欲流下第九心意識邪見明所引識支以其識支通因果故經欲具明故具顯因果論欲分析故先明識種<span class='note-inline'>(明所引識支等䟽文有三初摽名示體此依能所引生明之如十藏品及六地廣說以其識支下二出經論意通因果義次下當明今取前三為因故取識種)</span>心意識三名有通別已如前釋今此文中義含通別別謂心是識種意識通餘四種種子之言揀異現行謂五果種<span class='note-inline'>(心意識三下三釋文於中有四一釋心意識名言如前釋者即問明品言意識通餘四種者識即前六識是六處種六識必含於觸受是觸受種除上四外皆名色種故云通四)</span>誰能起此謂善惡業無記非因故此不論善業云何復生苦種以與欲等四流相應今施戒等皆是有漏非無念智無有斷期若爾何不名為起業種子理實俱通望苦樂報業為正種望生心體識為正種以就本性一切生死皆心起故如芽肥瘦由於水土而生芽者正在穀子故諸經論互說二種<span class='note-inline'>(誰能起下二釋起字無記非因者但招別報不招總報故如九地說後理實下答因法有喻並如六地所明諸經論者總指唯識論具二以業種為增上緣識種為親因緣今此經中即說識識受六道身為種如中論云眾生癡所覆為後造三行以有此行故識受六道身即以業為因耳)</span>。</p>
<p style="margin-left:1em">上明前際三支竟。</p>
</div>
<div class='div-orig'><p>於三界田中復生苦芽所謂名色共生不離此名色增長生六處聚落於中相對生觸觸故生受因受生愛愛增長故生取取增長故生有。</p>
</div>
<div class='div-commentary'><p style="margin-left:1em">第二明中後九支<span class='note-inline'>(第二明中後九支者亦可言十義如前說隱現行識即言九耳下當廣明)</span>然論兼結文總分三段初明自相二有生故下同相三是中皆空下顛倒相<span class='note-inline'>(然論兼結文者其結一文即䟽科經即前具足諸苦觀初以約十二緣明苦故總科云文分為二先別明緣相後如是眾生下結成妄苦就前方開為二初明前際三支後辨中後九支今論乃於中後九中籠取結文分為三段若直就文此下兼第三彼二顛倒觀總應分四一示九支緣相二如是眾生下結成妄苦三是中皆空下明緣體空四取彼二顛倒經文結成迷惑其第四段是第三觀今為順經就前三段開初一半為二合後半及第二為一以第三為一故亦有三就䟽之中分三段初列三名)</span>言自相者現在名色等支體狀別故言同相者釋有二義一未來二支亦同現在有名色等故二約果相顯緣起過患通徧果位故名為同猶如色等礙等為自相苦等為共相共即同也是則現在亦有同相未來非無自相但隱顯耳此釋順論論云二同相謂生老病死等過故三顛倒者緣體是空執有是倒<span class='note-inline'>(釋有二義者初即遠公義二即今䟽正意猶如下二引例釋尋常自相共相證成則自相全同同相寬狹不等此唯約因緣故狹彼通有為故寬然緣起過患即同無常等是則現在下三結成隱顯未來隱自相顯同相者今猒當果絕現因故)</span>今初自相復有三種一者報相二不離二字是因相三此名色下彼果次第相言報相者即初受生異熟識體共名色生故論云報相者名色共阿賴耶識生此含識支一半名色支全故攝論云本識有三相一自相謂本識自體二因相謂種子識三界相謂異熟識此意明為因義邊名種子識即前約因識支為果義邊名義熟識即此報相名色所依若不望因果直語自體名為自相今論因相却是彼中果相立名雖殊並通因果<span class='note-inline'>(言報相下別釋初相䟽文分五一正釋報義異熟是三界報體故共名色生明是果報故論云下引證異熟識是報相義攝論云下四引證三相於中有三初引論列名即第二論所知依品第二論曰如是<span class='corr'>已</span>說阿頼耶識安立異門安立此相云何可見安立此相略有三種一者安立自相二者安立因相三者安立果相初謂依一切雜染法所有熏習為彼生因由能攝持種子相應二謂即如是一切種子阿頼耶相與一切時與彼雜染品類諸法現前為因三謂即彼雜染品法無始時來所有熏習阿頼耶識相續而生釋論中言分析此識自相應相以為二種因果異故釋曰初謂依一切下論自釋相即今䟽文此論意明下二釋彼論意撮略言耳若不望因果者識之自體雙含因果分出因果即是二相不分因果即是自相故上釋論云分析此識自相應相以為二種因果異故是則自相為總因果為別耳今論因相下第三會釋二論問因果相殊云何此因而是彼果答今以果識為名色因非以種子為現識因是故名殊而體一也故此中三相而初二皆是攝論果相此論果相自是名色之果相耳立名雖殊者明引彼三相非證此三但明此識通於果耳因如前叚)</span>經云於三界田中者是所生處下六地中約因位說以業為田以識為種今約果位故以三界為田生前識種後生苦芽者標所生報前三支因必依苦果而起今更生苦所以稱後此顯展轉無窮之義。</p>
<p style="margin-left:1em">所謂<span class='corr'>已</span>下出苦芽體相論云名色共生者名色共彼生故謂名色共彼本識生也恐人謬取名與色共故有此言名謂非色四蘊色謂羯邏藍等此二與識相依而住如二束蘆更互為緣恒時而轉不相捨離<span class='note-inline'>(所謂名色下出苦芽體者文三一牒經總標經云所謂名色共生謂名色共彼下䟽釋論論中彼字即頼耶故於中有三初總顯論意此二與識下顯共生義束蘆之義六地當釋即前所引攝論次文云阿頼耶識與彼雜染諸法同時更互為因云何可見譬如明燈焰炷生燒同時更互又如束蘆互相依持同時不倒釋曰燈炷生焰燈焰燒炷互為因果正是果識為名色因義)</span>二不離是因相者即顯本識為名色因謂是名色不離彼本識依彼本識故既依此釋定知此段具於二支謂識及名色<span class='note-inline'>(二不離是因相者牒經標名即顯本識為名色因者䟽釋因言謂是名色下論釋其相言名色不離彼本識者論主釋經不離之言非是不離名色有六處也顯上句中共生為不離耳依彼本識故者論主自釋因相言也既依此釋下䟽家案定明此自相因相中有識支及名色支不同古釋唯取同名色支識支在前邪見中故名色依起者依彼本識因生耳)</span>三彼果相者是彼報相名色之果由名色增長成餘八支非別有體初成六處者名增成意處色增成餘五次六處增長成觸言於中者於六處中有根境故餘因緣義廣如六地<span class='note-inline'>(三彼果相有即此名色增長下經前<span class='corr'>已</span>科出故此略無牒經䟽中但釋彼果揀非報相而為果體今取六處等是報相名色果耳上言次第者名色生六處六處生觸等次第不亂故恐繁指後)</span>。</p>
</div>
<div class='div-orig'><p>有生故有生老死憂悲苦惱如是眾生生長苦聚。</p>
</div>
<div class='div-commentary'><p style="margin-left:1em">二同相中生及老死正顯同相<span class='note-inline'>(二同相中論主易故不釋䟽文亦顯然六地中名為苦樹廣有其相)</span>如是已下總結成苦何處是苦此有三重一論將入同相中則以生老死憂悲苦惱明於苦聚文義顯故二近結於果名色共生此明苦生餘八苦長三遠結十二前二支半為能生長後九支半為所生長<span class='note-inline'>(文義顯者文即此中有憂悲苦等唯識論云老死位中多無樂故此是他文言義顯者生死是苦憂悲之苦最明顯故故為同相)</span>。</p>
</div>
<div class='div-orig'><p>是中皆空離我我所無知無覺無作無受如草木石壁亦如影像。</p>
</div>
<div class='div-commentary'><p style="margin-left:1em">三顛倒相中言是中者是前十二緣中皆空已下明倒所以由空謂有所以明倒此有四重一緣成無性所以言空二離我我所釋成空義離我人空離所法空三無知下釋無我所以四以外事釋無知覺三中四句通外及小。</p>
<p style="margin-left:1em">初約外道外道雖眾不出僧佉及與衛世僧佉說覺以為神相衛世說知以為神相今無知覺成上自體本無有我作受二句通於能所能作能受故是於我所作所受即是我所在因名作在果名受今但緣成故無作受<span class='note-inline'>(僧佉說覺者即百論破神品第二中外曰實有神如僧佉經中說覺相是神次論復云優樓迦弟子誦衛世師經言知與神異是故神不墯無常中亦不無知何以故神知合故如有牛人注云譬如人與牛合人名有牛如是神知情塵意合故神有知生以神合故神名有知釋曰上即論立今但二無不說無之所以所以廣如前後今當略說論破僧佉二內曰神覺為一耶為異耶外曰神覺一也內曰覺若神相神無常故釋論云譬如熱是火相熱無常故火亦無常今覺實無常相各異故屬因緣故本無今有故<span class='corr'>已</span>有還無故外曰不生故常意明神不生故內曰若爾覺非神相意云覺無常神常無常不應與常為相故彼䟽總釋云此二相違凡有三對一神常覺無常二神遍覺不遍三神一覺眾此初段中正就二對生過神一覺眾在第三重中方破就初對中有四種過一以神從覺神則無常二以覺從神覺應是常三若不相從體即不一四必欲令覺是神神則二種常無常也亦言覺不覺也今結四過之中經文有一二是破覺不應有之三四略無餘如彼論二破衛世先破其喻云內曰牛相牛中住故非有牛中釋曰有牛是人人與牛合牛不是人神與知合知不是神何得為相次破其法云汝言神情塵意合故知生是知知色等是故但知能知非神知譬如火能燒非有火人燒斯則知為神相義不成矣今云無知)</span>若約小乘就五蘊說就受蘊名三蘊名知<span class='note-inline'>(若約小乘等者受蘊名覺覺苦樂等三蘊名知想取於像行有欲勝解等皆是知義識義更明色非此二)</span>約六根說身識名覺餘五名知五陰造業故名作者當陰招報名為受者今並遣之<span class='note-inline'>(約六根說者若約別明眼見二聞鼻舌身三名覺意根曰知今取觸塵對之為覺餘五說知)</span>現有知覺云何言無隨俗故有約真故無又心法有四一事二法三理四實謂隨境分別見聞覺知名之為事論體唯是生滅法數故名為法窮之空寂說以為理論其本性唯是真實如來藏法故名為實此四重中說初即說知覺等名若就後三即無知等<span class='note-inline'>(現有知覺下通外難先難隨俗故下答即中論意又心法有四下亦答上難於中有二先舉法相此四即同唯識第九四種勝義一世間勝義謂蘊界處等二道理勝義謂苦集等三證得勝義謂二空真如四勝義勝義謂一真法界廣如玄中今文先列名次謂隨境下釋相此四重中下二結酬其問汝現見有但是初門今約後三故言無也又以第二破其初一則事非事矣若以第一破具前二前二俱無若以第四拂其空相空亦不立方名為實又三以空遣有四以實遣空空實無礙知即無知然破我與法廣如於前諸會經文)</span>四如草下以彼外事喻釋無知覺等以諸眾生現見有於動止語言云何說言無知覺等故以外物動不動事示無知覺草木則動石壁不動皆無知覺故內動止豈當有之淨名云是身無知如草木瓦礫言亦如影像者顯從緣有似而非真即雙喻二諦若凖論經無影像喻而有如響可喻言聲而無知覺<span class='note-inline'>(可喻言聲者此喻亦是遮救無知謂無情之物動與不動故無知覺眾生是有安無知覺故引響喻因心發聲和谷發響響無知覺情發亦然)</span>。</p>
</div>
<div class='div-orig'><p>然諸眾生不覺不知。</p>
</div>
<div class='div-commentary'><p style="margin-left:1em">第三然諸下彼二顛倒觀妄苦本空得而不覺真樂本有失而不知而遠樂就苦名彼二顛倒<span class='note-inline'>(彼二等者有三意一迷真隨妄即是顛倒二由迷真故於樂計苦由隨妄故於苦計樂三不識真故遠之不知妄故隨之故論經云不覺不知而受苦惱雖有三重其旨一也故䟽文中前後互出)</span>。</p>
<p style="margin-left:1em">上來三觀為方便竟。</p>
</div>
<div class='div-orig'><p>菩薩見諸眾生於如是苦聚不得出離是故即生大悲智慧復作是念此諸眾生我應救㧞置於究竟安樂之處是故即生大慈光明智。</p>
</div>
<div class='div-commentary'><p style="margin-left:1em">第二菩薩見下正起慈悲初明興悲謂見苦應㧞後復作下興慈謂無樂應與既言具苦必知無樂故<span class='note-inline'>(既言具苦者此遮妨難恐有問言慈是與樂經中但言見生有苦何言興慈故通云爾然經慈悲二觀影略悲中覩境却無拔濟之言慈中闕於覩境却兼拔濟之語二觀同緣有苦故生慈下重舉前境以明拔濟成上之悲置安樂處生下之慈義皆足矣)</span>。</p>
</div>
<div class='div-orig'><p>佛子菩薩摩訶薩隨順如是大悲大慈以深重心住初地時於一切物無所悋惜求佛大智修行大捨。</p>
</div>
<div class='div-commentary'><p style="margin-left:1em">第四施行文三初總明施行二別顯施物三總結行成今初文有五句一明施所依以見有苦無樂故二以深重下彰其施位此地檀度得圓滿故契理曰深不捨悲願為重此心住地故能滿檀三於一切下明施體相四求佛大智願施所為五修行大捨結施行名<span class='note-inline'>(一明施所依者即經隨順如是大悲大慈則能拔其苦能與其樂若別說者財施拔現貧苦與現富樂法施拔其當苦與出世樂無畏拔現恐怖與安隱樂文中就初多明於財而言大捨又云凡是所有則兼具矣)</span>。</p>
</div>
<p class='juan'>大方廣佛華嚴經疏鈔會本第三十四之十三</p>
<div class='div-w'>
<p class='h1'>音釋</p>
<div class='div-note'>慳嫉<p style="margin-left:1em"><span class='note-inline'>(慳苦閑切悋也嫉秦悉切垢也)</span>。</p>
忿恨<p style="margin-left:1em"><span class='note-inline'>(忿扶粉切怒也恨胡恨切怨也)</span>。</p>
惓<p style="margin-left:1em"><span class='note-inline'>(逵眷切疲勞也)</span>。</p>
瞥<p style="margin-left:1em"><span class='note-inline'>(匹蔑切過目也)</span>。</p>
懵<p style="margin-left:1em"><span class='note-inline'>(莫亘切)</span>。</p>
</div></div>
<p class='juan'><a id='mulu140' />大方廣佛華嚴經䟽鈔會本第三十四之十四　遵四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>凡是所有一切能施所謂財穀倉庫金銀摩尼真珠瑠璃珂貝璧玉珊瑚等物珍寶瓔珞嚴身之具象馬車乘奴婢人民城邑聚落園林臺觀妻妾男女內外眷屬及餘所有珍玩之具頭目手足血肉骨髓一切身分皆無所惜。</p>
</div>
<div class='div-commentary'><p style="margin-left:1em">二凡是所有下別明施物偏顯上文一切無恡於中初總後所謂下別別顯一切畧有二種一者外財二者內財謂頭目等文顯可知<span class='note-inline'>(二者內財者諸會<span class='corr'>已</span>廣易故不釋論文甚廣今當具出論釋總句凡是所有一切能捨云一切物者畧有二種一外二內次釋所謂下別中先釋外後釋內外中更分總別釋總句云外者復有二種一所用二貯積如經所謂一切財穀庫藏等故如是次第釋曰此中財穀是所用庫藏是貯積經從金銀下別論釋云於中廣有八種從金銀乃至一切所愛之事一切所愛之事即今經及餘所有珍玩之具兼取後內以為第九釋云是外事捨中初捨為總餘九為別依此二種喜一藏攝喜二利益喜藏攝喜者謂金銀等利益喜者復有八種釋曰欲兼下內共成二喜故標云外事有九不釋別中第八即是於內然八中次第異今今依此經之次一嚴飾利益喜謂珍寶瓔珞二者代步利益喜謂象馬車乘三者代苦利益喜謂奴婢人民論當第四四者自在利益喜謂城邑聚落論當第五五者戲樂利益喜謂園林臺觀論當第三六者眷屬利益喜謂妻妾男子內外眷屬七者堅著利益喜謂及餘所有珍玩之具八者稱意利益喜謂頭目手足等後三同彼論次)</span>。</p>
</div>
<div class='div-orig'><p>為求諸佛廣大智慧。</p>
</div>
<div class='div-commentary'><p style="margin-left:1em">三為求下總結行成初結所為。</p>
</div>
<div class='div-orig'><p>是名菩薩住於初地大捨成就。</p>
</div>
<div class='div-commentary'><p style="margin-left:1em">後是名下正結行成然初地中應具三施從增勝說但舉於財故般若論二三地中方行無畏四地<span class='corr'>已</span>上乃行法施。</p>
</div>
<div class='div-orig'><p>佛子菩薩以此慈悲大施心為欲救護一切眾生轉更推求世出世間諸利益事無疲厭故即得成就無疲厭心。</p>
</div>
<div class='div-commentary'><p style="margin-left:1em">第五無疲厭行中分三初牒前起後二轉更下正顯行相三即得下結其行成下五行中唯除第十顯相即是結名餘皆具三文處可見。</p>
</div>
<div class='div-orig'><p>得無疲厭心<span class='corr'>已</span>於一切經論心無怯弱無怯弱故即得成就一切經論智。</p>
</div>
<div class='div-commentary'><p style="margin-left:1em">第六得無疲厭下成經論智。</p>
</div>
<div class='div-orig'><p>獲是智<span class='corr'>已</span>善能籌量應作不應作於上中下一切眾生隨應隨力隨其所習如是而行是故菩薩得成世智。</p>
</div>
<div class='div-commentary'><p style="margin-left:1em">第七獲是智下成世智行言隨應者隨機所應宜以何法隨力者隨<span class='corr'>己</span>智力所能隨他智力所堪隨其所習者約機現作論釋隨宜言如論說者即瑜伽菩薩地菩提分品也<span class='note-inline'>(隨機所應者經有三句此句是總下二句別云何所宜隨力宜隨現習宜現習宜者如浣衣之子應令修習不淨觀等)</span>。</p>
</div>
<div class='div-orig'><p>成世智<span class='corr'>已</span>知時知量以慙愧莊嚴勤修自利利他之道是故成就慙愧莊嚴。</p>
</div>
<div class='div-commentary'><p style="margin-left:1em">第八成世智<span class='corr'>已</span>下明慚愧行知時<span class='corr'>已</span>下正顯行相時有三種一者念時如是時中宜修定等剎那不間故二日夜時晝則存心初中後夜皆勿廢故三所作得必不斷時此即智量謂量力所能亦愛亦䇿勿令過分後休廢故以此三時修前八科二利之行煩惱睡蛇晝夜不雜為慚愧服而自莊嚴<span class='note-inline'>(知時已下行相三句知時知量合為一故開時有三第三時即知量義言如是時中宜修定等即涅槃經上已引竟晝則存心等者即遺教經經云汝等比丘晝則勤心修習善法無令失時初夜後夜亦勿有廢中夜誦經以自消息無以睡眠因緣令一生空過無所得也當念無常之火燒諸世間早求自度勿睡眠也諸煩惱賊常伺殺人甚於怨家安可睡眠不自警悟煩惱毒蛇睡在汝心譬如黑蚖在汝室睡當以持戒之鉤早併除之睡蛇既出乃可安眠不出而眠是無慚人也慚恥之服於諸莊嚴最為第一慚如鐵鉤能制人非法是故比丘常當慚愧無得蹔替若離慚恥則失諸功德有愧之人則有善法若無愧者與諸禽獸無相異也釋曰但觀所引䟽文易了謂量力所能者即涅槃經<span class='corr'>已</span>如上引亦如教首樓那調琴之法言後便休廢者起信論修行信心分彼約為魔感故或卒起精進後便休廢今使勿令過分則非卒起亦不休廢然䟽三時當相以釋亦可此三為初中後初但明記次日夜勤修後方不斷)</span>。</p>
</div>
<div class='div-orig'><p>於此行中勤修出離不退不轉成堅固力。</p>
</div>
<div class='div-commentary'><p style="margin-left:1em">第九於此行中下成堅固力謂此即前慚愧二利行中欲早求度應當精勤不退自分不轉勝進<span class='note-inline'>(謂此等者釋經於此行中以後三行攝護前慚愧中<span class='corr'>已</span>收前七門二利之行今之二利即前七也而是慚愧所護行中修堅固也欲早求度下正顯行相之文此句總明堅固之體即前遺教之文不退自分下別釋堅固之相前經<span class='corr'>已</span>引彌勒問經)</span>。</p>
</div>
<div class='div-orig'><p>得堅固力<span class='corr'>已</span>勤供諸佛於佛教法能如說行。</p>
</div>
<div class='div-commentary'><p style="margin-left:1em">第十得堅固下明供養行利養正行具二供養<span class='note-inline'>(利養正行下上願校量中有三供養一利養供養二恭敬供養三正行供養今以恭敬通上二故但分財法)</span>。</p>
</div>
<div class='div-orig'><p>佛子菩薩如是成就十種淨諸地法所謂信悲慈捨無有疲厭知諸經論善解世法慙愧堅固力供養諸佛依教修行。</p>
</div>
<div class='div-commentary'><p style="margin-left:1em">第三佛子下結十名體用先結體用所謂下結名言體用者此十即是淨諸地法以治十障故障如前說<span class='note-inline'>(第三佛子下䟽文有二先釋文)</span>然安住地分有三十句亦明信慈悲等與此何異論云前是清淨地法今盡是障地淨法者前句文畧若具應云前是清淨此地法以局初地故今盡是障地淨法者謂不局初地故云盡是盡淨諸地障故故經云淨諸地法瑜伽亦云此十種法於一切地能淨修治故下諸地中皆云信等皆轉淨等<span class='note-inline'>(然安住下二揀法亦致復重之問文中有二先問前句文畧下是䟽釋論中無問而但有揀具足論云前所說三十句從信增上等乃至常求上上勝道是清淨地法今此十句從信乃至供養諸佛盡是障地淨法是名修行校量勝而遠公云前是所淨此是能淨意云前地滿故能淨此法故為所淨此中十行若無此十地不窮滿故為能淨末為得意不順於論及瑜伽故)</span>第三佛子菩薩住此歡喜下果利益校量勝有四種果一調柔果二發趣果三攝報果四願智果釋此四果畧啟四門。</p>
<p style="margin-left:1em">第二釋名通釋果者地中滿足故別言調柔者謂調鍊柔熟以供養攝化等為能調鍊信等十行為所調鍊由行供等令信等調柔隨意堪用故名調柔下鍊金喻其義甚顯二發謂發進趣謂趣向於地滿中更求明解為能發趣發自此地趣向後後為所發趣下<span class='corr'>商</span>人喻義甚相似三王位之身酬因名報因成納果故名為攝四內證願力教智自在又以願力助智令業用無邊故稱願智。</p>
<p style="margin-left:1em">三明分齊初二是其行修方便後二是其報行純熟行修唯在地滿報行該於始終從初住地乃至地滿所受王身說為攝報所有作用說為願智又初二後一此地定有攝報一果有無不定容有不作故云多作而定能作故亦定有又初二果亦是地法初行次解是所修故後之二果唯果非法初體後用非所修故是以經於二果畧之後便有結文云說初地法門不得此意則似論家謬取法門濫為果稱<span class='note-inline'>(三明分齊等者䟽文有四初總標分齊即修非修分別以修以報各為分齊行修唯在下二約當地初後相望論其分齊即上二義遍不遍故又初二下三約有無論分齊又初二果下四約法果論分齊此意正為論主通妨謂安國法師以見二果之後有結文故便以前二果唯是地法後二方果法即出心故今為通前二通法通果為法易見後有結故為果難見故論判屬果不得此意下結彈安國)</span>四辨通局發趣文局初地以最在初故義通十地通解十地故餘三義局初地報等殊故文通十地地地皆有故。</p>
</div>
<div class='div-orig'><p>佛子菩薩住此歡喜地已以大願力得見多佛所謂見多百佛多千佛多百千佛多億佛多百億佛多千億佛多百千億佛多億那由他佛多百億那由他佛多千億那由他佛多百千億那由他佛。</p>
</div>
<div class='div-commentary'><p style="margin-left:1em">第五釋文四果即為四別今初調柔分三謂法喻合法中分四一見佛為鍊行緣二悉以下所鍊行體三以前二下別地行相四是菩薩隨所下鍊行成熟前中先總明後所謂下別顯總中以大願力是見佛因力兼神力故瑜伽住品有二因見佛一願二力論經具二論云以勝通力見色身佛以正願力見法身佛瑜伽正願得生受用土中常得見佛今云法身即功德法身<span class='note-inline'>(今云法身者佛地一切智名法身以約證如十德勝故見功德身又約末證如未窮極故真實法身非見相故)</span>別中云見多百佛等者論云方便善巧示現多佛故此善巧有二一不直云無量而巧歷百千等數為方便顯多二言多百者是多箇百多千等亦然是為一數之中<span class='corr'>已</span>攝於多故名善巧理實入華藏剎海見法界身雲也<span class='note-inline'>(理實入下上約寄位此下顯實即願智果中意也)</span>。</p>
</div>
<div class='div-orig'><p>悉以大心深心恭敬尊重承事供養衣服飲食臥具醫藥一切資生悉以奉施亦以供養一切眾僧以此善根皆悉迴向無上菩提佛子此菩薩因供養諸佛故得成就眾生法。</p>
</div>
<div class='div-commentary'><p style="margin-left:1em">二所鍊行體中以行入行故名為鍊如金入火然有三種入即分為三一入功德即供佛行去薄福垢亦兼供僧二以此善下入無上果即回向行去下劣垢論當第三意明通迴二行三佛子此菩薩下入大悲心即利生行去懈怠垢<span class='note-inline'>(亦兼供僧者<span class='corr'>已</span>親證如真供養故又此鍊行真是修行法供養故故畧無耳其供佛中經文易故䟽畧不釋論云供養者有其三種一恭敬供養謂讚歎等顯佛功德二尊重供養謂禮拜等三奉施供養謂華香等即衣服下文其大心深心即能供養心謂為求佛故云大心心殷重故名為深心䟽以同上願校量中供養願故故皆畧無去下劣者論經是第二論釋即當第三)</span>。</p>
</div>
<div class='div-orig'><p>以前二攝攝取眾生謂布施愛語後二攝法但以信解力故行未善通達是菩薩十波羅蜜中檀波羅蜜增上餘波羅蜜非不修行但隨力隨分。</p>
</div>
<div class='div-commentary'><p style="margin-left:1em">三別地行相中先約四攝然四攝望前猶是利眾生法望後為別地行相以因利生之便故於此明下二地中乃在鍊行成後四攝雖不足全別十地為是化生之法故用之耳愛語是法施初地檀滿故說二增二約十度然證相難分寄十度等以顯差別各說一增若不爾者何不二地言二度增檀度初地先已增故乃至九地應言九增九地尚云餘非不修隨力隨分顯寄明矣是以具論諸地所行畧有五義一為別地各說一增如今文是二辨勝過前初地檀勝二地二度勝故二地文云遠離慳嫉破戒垢故乃至十地十度皆勝是則後後皆勝前前三論其實行地地具修四證理平等非多非一五約圓融一具一切<span class='note-inline'>(是以具下總明義類以成前理其五約圓融一具一切更有三義一約相資檀義攝六等二約相應一念具修三約理融稱性一多互相攝故)</span>。</p>
</div>
<div class='div-orig'><p>是菩薩隨所勤修供養諸佛教化眾生皆以修行清淨地法所有善根悉以迴向一切智地轉轉明淨調柔成就隨意堪用。</p>
</div>
<div class='div-commentary'><p style="margin-left:1em">四所鍊行成中總收三入初牒供佛化生以為能鍊信等淨法以為所鍊後舉前回向能鍊令信等淨也言轉轉者此之信等於初地中有三節淨謂初住地時證前緣修令成真修<span class='corr'>已</span>是一淨二行校量中對除障法復一度淨今此地後更歷三修故云轉轉<span class='note-inline'>(總收等者此所鍊淨有始有終初但明鍊即是其始後舉廻向能鍊令淨即是其終故前論立以廻向居二行之後先明自利利他後廻向勝進故言信等淨法為所鍊者即下論云信等善法猶如真金數數入火故)</span>。</p>
</div>
<div class='div-orig'><p>佛子譬如金師善巧鍊金數數入火轉轉明淨調柔成就隨意堪用。</p>
</div>
<div class='div-commentary'><p style="margin-left:1em">第二喻中金師喻菩薩金喻信等火喻供等三行三行非一名數數入調柔成就喻鍊行成金性本有從緣始顯信等修生云何同喻信等有二一未證真前但約緣修為對治行妄識為體二證真之後乃知信等非是今有即如來藏中恒沙佛法真心為體真心為體即是理性信等相殊說為行性此二不二並可喻金雖假供等緣修以成真德德由真起後成嚴具亦不異金既了於真真非妄外故全妄識即是真心寄相顯真故分能所<span class='note-inline'>(信等有二下解釋釋開二門地前之信則不喻金證如之信乃將喻金如來藏中為惑所覆如在鑛中地初一淨即<span class='corr'>已</span>出鑛地中地滿皆是入火此二不二者謂真心為體與信等不殊更無有二以真心上離不信濁故名為信二三無有違害即是慈悲四無慳為施五無懈六無愚七無不重賢八無不怖罪惡九無有危脆十無違佛教故是十行但一真心而為二義故無二體並為本有故可喻金雖假緣修者然第一義自有兩義一約所顯性德二約能顯緣修成德如以知法性無慳貪故隨順修行檀波羅蜜今成檀德尅實分別則初一義可以喻火對治行故所顯喻金成德如嚴具今且融後二以喻於金以德因真起故同所顯故云後成嚴具亦不異金嚴具喻於後地廣如前說金例皆金既了於真下復融初義亦不異金以初妄識為體今真妄交徹故妄由真生真該妄末真非妄外即妄徹真源若爾則無能練所練故云寄相顯真故分能所)</span>。</p>
</div>
<div class='div-orig'><p>菩薩亦復如是供養諸佛教化眾生皆為修行清淨地法所有善根悉以迴向一切智地轉轉明淨調柔成就隨意堪用。</p>
</div>
<div class='div-commentary'><p style="margin-left:1em">第三法合準喻可知。</p>
</div>
<div class='div-orig'><p>佛子菩薩摩訶薩住於初地應從諸佛菩薩善知識所推求請問於此地中相及得果無有厭足為欲成就此地法故亦應從諸佛菩薩善知識所推求請問第二地中相及得果無有厭足為欲成就彼地法故亦應如是推求請問第三第四第五第六第七第八第九第十地中相及得果無有厭足為欲成就彼地法故。</p>
</div>
<div class='div-commentary'><p style="margin-left:1em">第二發趣果中二初正明發趣果後佛子是名下總結地相前中有四一法二喻三合四結法中亦四一問二知三行四到知是名解正能發趣然由問故知所以先問知意在行行必能到今初問中具問諸地初地<span class='corr'>已</span>滿而更問者一問勝進非問自分二者一地之中具攝一切諸地功德故問所攝容許未知於中云相及得果者相即隨諸地中所有諸障及對治相故謂諸地能所觀相皆別十地故得者即正證出世間智故果者因證智力得世間出世間智故相即方便智得是根本果即後得後得緣俗故名世間無分別故復名出世又此三者即是三道初是無間與惑相翻二是解脫正證無為三是勝進後智進修不說加行者地前加行非地攝故地上加行勝進收故言為欲成就此地法者當地法也後云彼地法者後地法也若準論意成就地法即是信等<span class='note-inline'>(一問勝進者勝進雖向二地修在初地亦得名為問初地也相及得果者是所得法相即方便智下䟽出其體即同如來加請中三漸次也言能所觀相者有其二義一相差別故二能到地實故名為相即觀漸次觀即舉障顯治相則能所皆相二得即證漸次三果即修行漸次又此三下三再顯法體開根本智以成二道故不取加行地上加行者如欲入第二起十種心此即加行而是初地之勝進故意云勝進既是後得故非方便若凖論意者今䟽意明隨地智差別地法而論云成就諸地法者所謂信等故)</span>。</p>
</div>
<div class='div-orig'><p>是菩薩善知諸地障對治善知地成壞善知地相果善知地得修善知地法清淨善知地地轉行善知地地處非處善知地地殊勝智善知地地不退轉善知淨治一切菩薩地乃至轉入如來地。</p>
</div>
<div class='div-commentary'><p style="margin-left:1em">第二是菩薩善知下明知由問故知知不異問經展問中相及得果以為十句。</p>
<p style="margin-left:1em">論攝十句為五方便言方便者行修善巧也第一觀方便觀謂觀解攝初二句一諸地障對治者以能治觀解治十種障立十地別本文具之此約所斷明觀二地成壞者攬行成位集故名成諸行各住散故名壞此約所知明觀<span class='note-inline'>(行修善巧者下論云成壞善巧增長善巧非詺能知為方便也此五方便地地皆具而其隨相分別初一在於解行位中得在初地增上在於二地已上不退在於八地已上盡至十地)</span>第二得方便得謂證入攝次三句曲有三種方便一相果者即欲入方便是方便智帶相觀終故名相果二得修者<span class='corr'>已</span>入方便即根本智顯是證修非緣修故三勝進方便即後得智謂信等成地之法離障清淨故。</p>
<p style="margin-left:1em">第三增上方便進修後位故名增上亦攝三句一地地轉行者依前起後地背相捨故二二執名非處二空為住處亦是相應不相應也三以後勝前增長善巧名殊勝智<span class='note-inline'>(第三增上方便亦成德殊勝故行修不頓初中後別故有三句餘句可知)</span>第四不退轉方便唯第九句前三方便無退息故。</p>
<p style="margin-left:1em">第五[書-曰+皿]至方便即第十句淨治菩薩地盡轉至佛智地故。</p>
<p style="margin-left:1em">若以相等攝五方便初一是相二具於三如次三句配相得果第三唯果第四總明三事不退五通明三因窮入果若攝十句初三為相第四是得次四是果後二具三。</p>
</div>
<div class='div-orig'><p>佛子菩薩如是善知地相始於初地起行不斷如是乃至入第十地無有斷絕由此諸地智光明故成於如來智慧光明。</p>
</div>
<div class='div-commentary'><p style="margin-left:1em">第三佛子下行第四由此下到並可知。</p>
</div>
<div class='div-orig'><p>佛子譬如<span class='corr'>商</span>主善知方便欲將諸<span class='corr'>商</span>人往詣大城未發之時先問道中功德過失及住止之處安危可不然後具道資糧作所應作佛子彼大<span class='corr'>商</span>主雖未發足能知道中所有一切安危之事善以智慧籌量觀察備其所須令無乏少將諸<span class='corr'>商</span>眾乃至安隱到彼大城身及眾人悉免憂患。</p>
</div>
<div class='div-commentary'><p style="margin-left:1em">第二喻中初喻前問有二方便一不迷方便道中喻行因住止喻得地各有障治故曰安危二資具方便具資糧故不迷多約利他資具多明自利次佛子彼大下喻知三善以下喻行四乃至下喻到行中語畧故云乃至。</p>
</div>
<div class='div-orig'><p>佛子菩薩<span class='corr'>商</span>主亦復如是住於初地善知諸地障對治乃至善知一切菩薩地清淨轉入如來地然後乃具福智資糧將一切眾生經生死曠野險難之處安隱得至薩婆若城身及眾生不經患難。</p>
</div>
<div class='div-commentary'><p style="margin-left:1em">第三合中初合知然後下合行安隱下合到喻中畧行此中畧問欲影顯耳。</p>
</div>
<div class='div-orig'><p>是故菩薩常應匪懈勤修諸地殊勝淨業乃至趣入如來智地。</p>
</div>
<div class='div-commentary'><p style="margin-left:1em">第四是故菩薩下結勸可知。</p>
</div>
<div class='div-orig'><p>佛子是名畧說菩薩摩訶薩入菩薩初地門廣說則有無量無邊百千阿僧祇差別事。</p>
</div>
<div class='div-commentary'><p style="margin-left:1em">第二佛子下總結地相行修<span class='corr'>已</span>竟故於此結前說分齊深故說其一分此中廣故說所不盡。</p>
</div>
<div class='div-orig'><p>佛子菩薩摩訶薩住此初地多作閻浮提王豪貴自在常護正法。</p>
</div>
<div class='div-commentary'><p style="margin-left:1em">第三攝報果利益勝中分二先明在家果後是菩薩若欲下出家果前中復二初上勝身顯其報勝後能以大施下明上勝果顯其行勝今初閻浮提王者即鐵輪王然瓔珞仁王地前四位<span class='corr'>已</span>配四輪今在初地方作鐵輪正明皆寄不可定執常護正法應是行勝如何論主將屬身勝護法有二一護國正法則賞罰以宜二護佛正法教理等興建擯斥論依初義。</p>
</div>
<div class='div-orig'><p>能以大施攝取眾生善除眾生慳貪之垢常行大施無有窮盡布施愛語利行同事。</p>
</div>
<div class='div-commentary'><p style="margin-left:1em">二上勝果者依前王報起於勝行是身之果於中二初行後願前中亦二一大悲利他謂若施若攝<span class='note-inline'>(初行後願者行亦自分願亦勝進謂若施者布施本通二利今從利他邊說問四攝之初<span class='corr'>已</span>有布施何須別說答有四意故一布施本是自利今菩薩行令物倣之以捨慳貪故是利他攝中布施一向利他二布施自論布施四攝中施乃是攝緣三布施通於三施四攝唯約則施法施乃屬愛語中故四此地正是布施位故所以別說經中先明遍施後常行下常施)</span>。</p>
</div>
<div class='div-orig'><p>如是一切諸所作業皆不離念佛不離念法不離念僧不離念同行菩薩不離念菩薩行不離念諸波羅蜜不離念諸地不離念力不離念無畏不離念不共佛法乃至不離念具足一切種一切智智。</p>
</div>
<div class='div-commentary'><p style="margin-left:1em">二如是一切下不失自利正作利他業時即不離念佛等故謂利他事中迴向菩提故成大恭敬事不生分別故除諸妄想順理合體故云不離<span class='note-inline'>(謂利他下二引論釋論云言不離者示現不離自利益故如是諸念事中行<span class='corr'>已</span>成大恭敬除諸妄想釋曰以論難了故以䟽間釋成大恭敬即所念佛等除諸妄想正是念義是則前明自利之施令物除慳今明利他之行不失自利是為菩薩修行善巧)</span>所念有十一論分為四一初三是上念三寶在<span class='corr'>已</span>上故不離三輪故次一是同法念次三功德念一自身他身菩薩行二度行自體三諸地轉勝故後四求義念佛以力等是真實究竟義故<span class='corr'>己</span>所求故<span class='note-inline'>(所念有十下第三釋文此之十念亦即六念初三念同四亦念僧菩薩僧故次三功德念即是施戒六念中畧但舉其二今文廣故備於諸度後四求義念即是念天第一義天故)</span>。</p>
</div>
<div class='div-orig'><p>復作是念我當於一切眾生中為首為勝為殊勝為妙為微妙為上為無上為導為將為帥乃至為一切智智依止者。</p>
</div>
<div class='div-commentary'><p style="margin-left:1em">二復作下明願有十一句前七自德後四攝化前中此云殊勝論經名大餘名並同首唯是總謂大菩提位尊高故妙等唯別勝大亦總亦別故首有二種一勝首光明功德故二殊勝首獨無二故勝亦二種一妙智自在勝故二微妙離一切煩惱自在勝故殊勝亦二一上無與等故二無上無能過故後四中初一約教謂導者於阿含中分別法義正說故餘三顯證將者令他得證義滅諸煩惱故此約斷德後二約智前因後果帥者教令入正道故後句以大菩提而教化故<span class='note-inline'>(光明功德者行體清淨離垢障故分別法義者以詞及辯分別法義二無礙也)</span>。</p>
</div>
<div class='div-orig'><p>是菩薩若欲捨家於佛法中勤行精進便能捨家妻子五欲依如來教出家學道。</p>
</div>
<div class='div-commentary'><p style="margin-left:1em">第二出家果中二初捨俗出家。</p>
</div>
<div class='div-orig'><p>既出家已勤行精進於一念頃得百三昧得見百佛知百佛神力能動百佛世界能過百佛世界能照百佛世界能教化百世界眾生能住壽百劫能知前後際各百劫事能入百法門能示現百身於一一身能示百菩薩以為眷屬。</p>
</div>
<div class='div-commentary'><p style="margin-left:1em">後既出家下修行剋證禪定勝業有二一者三昧勝即勝定體二三昧所作勝謂因三昧得見佛等有十一句明其二利分為三對初六句橫論二利初二自利一見百佛者十方各十他受用身瑜伽住品能於種種國見百如來寄位顯百理實如前見多佛也二知神力論意取神力所加說法菩薩於上二處修習智慧次四利他初一有信機者動剎現通次三有悟機者往剎光照正授以法次有二句豎論二利一自攝勝生瑜伽云若欲留命能住百劫二二明窮照示物善惡後三句一對明二利速疾一為增長自智思惟種種法門二分身速疾作多利益故<span class='note-inline'>(修行尅證者謂依四禪及四空定發百三昧故論云一念百三昧者得三昧自在力故論意等者論云以得三昧故於十方諸佛及佛所加諸菩薩所修習智慧故釋曰如金剛藏菩薩為諸菩薩說十地等次三有悟機者一徃剎二光照三正授以法)</span>。</p>
</div>
<div class='div-orig'><p>若以菩薩殊勝願力自在示現過於是數百劫千劫百千劫乃至百千億那由他劫不能數知。</p>
</div>
<div class='div-commentary'><p style="margin-left:1em">第四願智果正願久積以智內證故其自在示現難可窮究則顯上來百數彰地階差非定爾也今行合法界是圓融實德故云過此<span class='note-inline'>(是圓融實德者釋經復過是數是數即前出家果中百三昧等論經此中文廣經云菩薩願力示現過於諸數示種種神通或身或光明或神通或眼或境界或音聲或行或莊嚴或加或信或業是諸神通乃至無量百千萬億那由他劫不可數知論釋云於中身者是一切菩薩行根本所依故依彼身故有光明及神通依光明有天眼以有天眼見前境界一切眼有五種應知依神通有音聲及行莊嚴加等音聲者應彼言說故行是遍至十方故莊嚴者作種種應現故加者神力加被故信者依三昧門現神通力隨眾生信利益成就故業者依慧眼所攝陀羅尼門現說法故)</span>論後結云畧說諸地各有因體果相者以此地中相及得果類後九地也因即是相體即是得果名不殊應知此三通於下九所以於此結者顯上廣說不出此故<span class='note-inline'>(畧說一切諸地各有因體果相應知釋曰後總結因體果相䟽<span class='corr'>已</span>具釋以前經論並皆易見例前百身百三昧等故䟽不顯)</span>。</p>
</div>
<div class='div-orig'><p>爾時金剛藏菩薩欲重宣其義而說頌曰。</p>
<p>若人集眾善具足白淨法供養天人尊隨順慈悲道信解極廣大志樂亦清淨為求佛智慧發此無上心。</p>
</div>
<div class='div-commentary'><p style="margin-left:1em">第二應頌四十六偈半分為二別初正頌前後二結說前中分四初十一偈頌初住分於中四初二頌依何身。</p>
</div>
<div class='div-orig'><p>淨一切智力及以無所畏成就諸佛法救攝群生眾為得大慈悲及轉勝法輪嚴淨佛國土發此最勝心一念知三世而無有分別種種時不同以示於世間畧說求諸佛一切勝功德發生廣大心量等虛空界。</p>
</div>
<div class='div-commentary'><p style="margin-left:1em">次四頌為何義。</p>
</div>
<div class='div-orig'><p>悲先慧為主方便共相應信解清淨心如來無量力無礙智現前自悟不由他具足同如來發此最勝心。</p>
</div>
<div class='div-commentary'><p style="margin-left:1em">次二頌以何因。</p>
</div>
<div class='div-orig'><p>佛子始發生如是妙寶心則超凡夫位入佛所行處生在如來家種族無瑕玷與佛共平等決成無上覺纔生如是心即得入初地志樂不可動譬如大山王。</p>
</div>
<div class='div-commentary'><p style="margin-left:1em">後三頌有何相。</p>
</div>
<div class='div-orig'><p>多喜多愛樂亦復多淨信極大勇猛心及以慶躍心遠離於鬥諍惱害及瞋恚慙敬而質直善守護詣根救世無等者所有眾智慧。</p>
</div>
<div class='div-commentary'><p style="margin-left:1em">第二五偈頌釋名分初二偈半頌喜相。</p>
</div>
<div class='div-orig'><p>此處我當得憶念生歡喜。</p>
</div>
<div class='div-commentary'><p style="margin-left:1em">餘頌喜因於中先半偈頌念當得。</p>
</div>
<div class='div-orig'><p>始得入初地即超五怖畏不活死惡名惡趣眾威德以不貪著我及以於我所是諸佛子等遠離諸怖畏。</p>
</div>
<div class='div-commentary'><p style="margin-left:1em">後二頌念現得。</p>
</div>
<div class='div-orig'><p>常行大慈愍恒有信恭敬慙愧功德備日夜增善法樂法真實利不愛受諸欲。</p>
</div>
<div class='div-commentary'><p style="margin-left:1em">第三有六頌頌安住地分初一頌半頌信心成就。</p>
</div>
<div class='div-orig'><p>思惟所聞法遠離取著行不貪於利養唯樂佛菩提一心求佛智專精無異念。</p>
</div>
<div class='div-commentary'><p style="margin-left:1em">次一頌半修行成就。</p>
</div>
<div class='div-orig'><p>修行波羅蜜遠離諂虛誑如說而修行安住實語中不汙諸佛家不捨菩薩戒不樂於世事常利益世間修善無厭足轉求增勝道如是好樂法功德義相應。</p>
</div>
<div class='div-commentary'><p style="margin-left:1em">後三頌迴向成就。</p>
</div>
<div class='div-orig'><p>恒起大願心願見於諸佛護持諸佛法攝取大仙道常生如是願修行最勝行成熟諸群生嚴淨佛國土一切諸佛剎佛子悉充滿平等共一心所作皆不空一切毛端處一時成正覺如是等大願無量無邊際虛空與眾生法界及涅槃世間佛出興佛智心境界如來智所入及以三轉盡彼諸若有盡我願方始盡如彼無盡期我願亦復然。</p>
</div>
<div class='div-commentary'><p style="margin-left:1em">第四恒起下二十二偈半頌校量勝分於中三初六頌半頌願校量。</p>
</div>
<div class='div-orig'><p>如是發大願心柔軟調順能信佛功德觀察於眾生知從因緣起則興慈念心如是苦眾生我今應救脫為是眾生故而行種種施土位及珍寶乃至象馬車頭目與手足乃至身血肉一切皆能捨心得無憂悔求種種經書其心無厭倦善解其義趣能隨世所行慙愧自莊嚴修行轉堅固供養無量佛恭敬而尊重。</p>
</div>
<div class='div-commentary'><p style="margin-left:1em">次六頌行校量。</p>
</div>
<div class='div-orig'><p>如是常修習日夜無懈倦善根轉明淨如火鍊真金菩薩住於此淨修於十地所作無障礙具足不斷絕。</p>
</div>
<div class='div-commentary'><p style="margin-left:1em">後十頌果校量於中初二調柔果。</p>
</div>
<div class='div-orig'><p>譬如大商主為利諸商眾問知道險易安隱至大城菩薩住初地應知亦如是勇猛無障礙到於第十地。</p>
</div>
<div class='div-commentary'><p style="margin-left:1em">次二發趣果。</p>
</div>
<div class='div-orig'><p>住此初地中作大功德王以法化眾生慈心無損害綂領閻浮地化行靡不及皆令住大捨成就佛智慧欲求最勝道捨<span class='corr'>己</span>國王位能於佛教中勇猛勤修習則得百三昧及見百諸佛震動百世界光照行亦爾化百土眾生入於百法門能知百劫事示現於百身及現百菩薩以為其眷屬。</p>
</div>
<div class='div-commentary'><p style="margin-left:1em">次五頌半攝報果。</p>
</div>
<div class='div-orig'><p>若自在願力過是數無量。</p>
</div>
<div class='div-commentary'><p style="margin-left:1em">後半偈頌願智果。</p>
</div>
<div class='div-orig'><p>我於地義中畧述其少分若欲廣分別億劫不能盡菩薩最勝道利益諸群生如是初地法我今已說竟。</p>
</div>
<div class='div-commentary'><p style="margin-left:1em">結說可知初地竟。</p>
</div>
<p class='juan'>大方廣佛華嚴經䟽鈔會本第三十四之十四</p>
<div class='div-w'>
<p class='h1'>音釋</p>
<div class='div-note'>珂貝<p style="margin-left:1em"><span class='note-inline'>(珂苦何切貝布蓋切)</span>。</p>
珊瑚<p style="margin-left:1em"><span class='note-inline'>(珊蘇干切瑚音胡)</span>。</p>
珍玩<p style="margin-left:1em"><span class='note-inline'>(珍陟隣切貴也玩五換切弄也)</span>。</p>
數數<p style="margin-left:1em"><span class='note-inline'>(並所角切頻也)</span>。</p>
糧<p style="margin-left:1em"><span class='note-inline'>(吕張切)</span>。</p>
匪懈<p style="margin-left:1em"><span class='note-inline'>(匪府尾切非也懈居隘切懶也)</span>。</p>
</div></div>
</div><!-- end of div[@id='body'] -->
</body></html>