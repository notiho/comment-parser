<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />大方廣佛華嚴經䟽鈔會本第七之一　橫十</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu23' />
<div class='div-orig'><p class="head1">普賢三昧品第三</p>
</div>
<div class='div-commentary'><p style="margin-left:1em">將釋此品四門同前初來意者前眾既集光示法主今將說法是故法主入定受加為近方便故次來也。</p>
<p style="margin-left:1em">二釋名者普賢明說法主以說普法故三昧是業用以非證不宣故此則人法合舉普賢之三昧亦此三昧是普賢所有又三昧境界名為普賢一切如來藏身為普賢故此則普賢即三昧揀餘定也若準梵本普賢三昧威德神變品威德神變皆定之用攝用從體但云三昧也縱佛加光讚皆因定故餘會入定受加起定即說同為一品今此開者文多義廣勸修學故言義廣者建立普賢之行願故故此比餘麤相而說四同六異言四同者入住加出言六異者一數異餘會入起唯一此會入起俱多故二者類異類餘方故三利益異定起多人益故四光讚異如來毛孔光明讚故五眾請異從定起已待眾請故六證相異餘會經終方有證相此品益<span class='corr'>已</span>即便地動雨雲等故四五二種十地雖有而不具六今此具六故別立品以此說果餘皆因故又為諸會本故緫故七八九會雖是果定說通因果又非緫故<span class='note-inline'>(縱佛加下二解妨難總有二難一義廣名局難難云文中具有佛加光讚何以偏名三昧釋意可知餘會下通第二違例開品難難云諸會之中皆入定等在於本品今何開耶故䟽牒此以答答文有二一釋餘不開所由四五二種下展轉生難云光讚眾請十地亦有何名六異彼何不開今此別開答意可知七八下通躡跡難難云若說果法別立此品七八九會亦說果法何不立耶答意云彼唯有一而無有二義故)</span>三宗趣者入法界定法界佛加為宗令法界眾成法界德為趣望於後品亦說世界海為趣。</p>
</div>
<div class='div-orig'><p>爾時普賢菩薩摩訶薩於如來前坐蓮華藏師子之座承佛神力入于三昧。</p>
</div>
<div class='div-commentary'><p style="margin-left:1em">四釋文者文有六分一三昧分二加持分三起定分四作證分五毛光讚德分六大眾偈請分初中有二一明此界入定二類通十方就初分三一承力入定二彰定名字三明定體用今初有六一時說偈竟時二主顯佛普德唯普賢故三處依如來者常對佛故四所依座大集云菩薩得蓮華陀羅尼故說法處皆有蓮華表所入三昧自性無染含果法故五所依因謂所入深廣要承力故六正入三昧心境冥故。</p>
</div>
<div class='div-orig'><p>此三昧名一切諸佛毗盧遮那如來藏身。</p>
</div>
<div class='div-commentary'><p style="margin-left:1em">二此三昧下彰定名字毗盧遮那前<span class='corr'>已</span>廣釋復有釋言廣大生息具此三義名如來藏身身即體也依也此有二種一者修成二者本性本性者凡聖俱成修成者唯諸佛有諸佛有者慈悲無邊故名為廣智慧無上故稱為大生相已盡故云生息涅槃云離有常住故名如來萬德含攝是謂藏身即是出纏之法身也言本性者謂即藏識包含種子建立趣生故名為廣本覺現量與佛等故名之為大新新生故名之為生染淨苦樂所不能動故名為息即上法身在纏名藏謂空不空空為能藏藏不空故<span class='note-inline'>(復有釋下先總釋中毗廣大也盧遮生也那者息也即安國意諸佛下初釋修成三義即是三德謂恩智斷言生相盡者即起信意彼有三細謂業轉現總名生相在賴耶識今言盡者論云菩薩地盡覺心初起心無初相以遠離微細念故得見心性心即常住名究竟覺釋曰遠離細念即生相盡也故次引涅槃離有常住釋如來義即第四經離有即生息也常住之義同上起信言本性下釋本性本覺現量者本覺即是所證本性唯真現量方能證故與佛等者起信論云所言覺義者謂心體離念離念相者等虛空界無所不遍即是如來平等法身說名本覺故以等佛而釋大也新新生者釋生息義雖別名二字竟取即生而息上約本淨今約隨染言染淨苦樂所不能動者上約隨緣此明不變又上約生滅此約真如故約生滅隨緣常生約真如不變常息即上法身下別釋藏字兼釋如來非報身也謂空不空摽二藏名起信論云復次真如依言說分別有二種義一者如實空以能究竟顯實故二者如實不空以有自體具足無漏性功德故釋曰上即雙標空為能藏者即次論意論云所言空者從本<span class='corr'>已</span>來一切染法不相應故謂離一切法差別之相以無虛妄心念故當知真如自性非有相非無相非非有相非非無相非有無俱相非一相非異相非非一相非非異相非一異俱相乃至總說一切眾生以有妄心念念分別皆不相應故說為空若離妄心實無可空故所言不空者以顯法體空無妄故即是真心常恒不變清淨滿足則名不空亦無有相可取以離念境界唯證相應故釋曰上引論文即雙釋二藏而䟽引意釋於空藏不空意猶難見此有二義一者據論標中本意自性清淨心不與妄合則名為空性具萬德即名不空及至釋文乃云若離妄心實無可空即顯空藏因妄而顯而不空藏要由翻染方顯不空故云以顯法體空無妄故即是真心等如本有檀德今為慳貪本有尸德今隨五欲本有忍德今為嗔恚本有進德今為懈怠本有寂定今為亂想本有大智今為愚癡藏於慧是故論云以知法性無慳貪故隨順修行檀波羅蜜等萬行例然故下論釋本有真實識知義云若心有動非真識知明妄心之動藏其真知是以即妄之空藏不空之萬德故經云知妄本自真見佛則清淨故上論云以能究竟顯實故名為空故知空藏能藏不空能藏既空則顯不空之藏本來具矣二者自性心上無妄為空隨所無者即不空德如空無慳悋即顯有檀空無妄動顯有性空故是空藏藏不空也)</span>若以光明遍照解毗盧遮那毗盧遮那即是能觀大智如來藏身即所觀深理凡雖理有佛智方照又毗盧遮那亦通本有本有真實識知遍照法界義故斯即本覺迷而不知不得其用唯佛覺此能無不為故云一切諸佛揀非凡也亦非因也<span class='note-inline'>(若以光明下二約光明遍照釋猶有二意一以毗盧遮那為能證即是修成如來藏身以為本有是故結云凡雖本有佛智方證又二毗盧下以毗盧遮那以為所證則以如來而為能證本有真實識知義者即是起信生滅相大中文論云若心起見則有不見之相以心性離見即是遍照法界義故若心有動非真實識知意云若無動念即真識知既云即是遍照則毗盧遮那亦本有矣)</span>顯於依正離如來藏無別自體故入此也。</p>
<p style="margin-left:1em">賢首釋云諸佛遍於一切即顯諸佛無不周遍法界剎海及彼塵中所有諸剎諸剎塵中復有諸剎如是重重不可窮盡言如來藏身者明即此遍剎之身包容所遍法界剎海無不皆在如來身中故名藏身是故融通總有四句一身遍剎海二剎在身中三身遍身內剎四剎入遍剎身即內即外依正混融無礙無障是此三昧所作故以為名將說此法故入茲定<span class='note-inline'>(賢首云下三敘昔異同意以身包剎海塵容法身得藏身名但是下文用中一義攝義不周不為正釋順經宗意故存而不論)</span>。</p>
</div>
<div class='div-orig'><p>普入一切佛平等性能於法界示眾影像。</p>
</div>
<div class='div-commentary'><p style="margin-left:1em">三普入下明體相用此是定相無量無邊皆悉依於如來藏說略舉其要句有十三門乃有十以後二門收五句故攝為六對後之二門各一對故文有四節義唯有三至下當明言六對者初二句明體用一對謂無分別智證平等性以為定體影現法界為勝用也。</p>
<p style="margin-left:1em">謂以因因性證彼因性成彼果性顯果果性如是佛性則具七義一真二實三善四常五樂六我七者清淨生佛之性本末不殊況佛果果豈不平等佛平等性即如來藏是故但入如來藏身即是已入佛平等性此為第一契合佛性門也<span class='note-inline'>(因因等者即涅槃二十七師子吼菩薩品云佛性有因有因因有果有果果因者十二因緣因因者即是智慧發心<span class='corr'>已</span>去果者即阿耨多羅三藐三菩提果果者無上大涅槃今䟽文意因因即觀緣之智通發心已去因即所證之理能證至果為大菩提所證至果名大涅槃前二是因後二是果而有重因重果言者謂十二因緣是正因性雖有此性若無觀智不能成果今由觀智令彼成果即與因作因故名因因菩提對前已名為果而大涅槃由菩提顯故此涅槃即是菩提果家之果故彼經喻云如無明為因諸行為果行緣識果則無明亦因則因因識亦果亦果果舉此無明為因因則在行前行如十二因緣無明如觀智則觀智在於十二因緣前而遠公云十二因緣近起觀智遠為涅槃正因故名為因方依前因以起觀智依因起因故名因因者則因因在於十二緣後理則可矣而不順喻無明因因在於行前耳然上四句之後經中復有四句云一是因非果如佛性二是果非因如大涅槃三是因是果如十二因緣所生之法四非因非果名為佛性此之四句三即是前二三兩句智慧菩提皆依十二因緣生故初及第四皆前中初一以十二緣約相是因若約緣性即非因果是中道正性法身理也二即第四而菩提望前是果望後是因故言亦因亦果涅槃之後更無所顯故唯是果又第四句非前四句總為四句之體就緣成四與此為因名為因性與此為果名為果性猶如真如出煩惱障名為涅槃出所知障名為菩提而體無二隨出得名佛性亦爾因等四句皆望緣取而佛性體體絕四句俱非因果四句<span class='corr'>已</span>亡思之若總合上二種四句成五佛性復成四句一或有佛性闡提人有善根人無是前因性之中一分之義以未成佛時善惡無記皆名佛性亦取其惡故云一分闡提有也二或有佛性善根人有闡提人無即因因性三或有佛性二人俱有即因性中通十二緣亦非因非果之性四或有佛性二人俱無即彼果性及果果性對前兩重四句可以意得十二因緣名佛性者一當體淨故是法身性二能知名義成反流故名報身性又前滅後生非斷非常顯中道故故初四句後經云善男子以是義故十二因緣不生不滅不常不斷非一非二不來不去非因非果又三雜染即三德故翻煩惱雜染以成般若翻業雜染以成解脫翻苦雜染以成法身當相即是性淨三德觀之則是觀行三德證之則是圓滿三德又初因性即染淨緣起二因因性即內熏發心三果性即始覺<span class='corr'>已</span>圓四果果性即本覺<span class='corr'>已</span>顯又初隨染隱顯二微起淨用三染盡淨圓四還源顯實又初與四俱是理性但染淨分二二之與三俱是行性但因果有殊又初染而非淨二淨而非染三亦淨亦染四非染非淨又初自性佛性二是引出佛性三四皆是至得果性又初二因中理智後二果中理智因果雖異理智不殊理智似分冥契無二唯一心轉絕相離言無不包融故名佛性由此名為佛性契合門也如是佛性下即涅槃三十五經云善男子如來十力四無所畏乃至如是等法是佛佛性如是佛性則具七事一常二樂三我四淨五真六實七善今但義引故小不次澤州云（四）不遷名常（六）自在名我（五）安隱名樂（七）無染名淨（一）離妄是真（二）不空顯實（三）體順成善後明菩薩性有六種於前七中畧無我樂加一少分見以其未得八自在我故無我德未得大涅槃無真實樂德未見自身佛性故加少分見生佛之性下釋平等義言佛平等性即如來藏下會別歸總此為第一下結十門之一)</span>言勝用者即示眾影像門謂能現能生身土智影也<span class='note-inline'>(言勝用下即釋經能於法界示眾影像是第二門言能現能生者即唯識論釋大圓鏡智之文謂三身三土三智之影皆是鏡智之所現故如前已引)</span>。</p>
</div>
<div class='div-orig'><p>廣大無礙同於虛空法界海漩靡不隨入。</p>
</div>
<div class='div-commentary'><p style="margin-left:1em">次二深廣一對廣者無邊不在內外故大者無上究竟實際故無礙者無所障故同於虛空成上三義通為廣大無礙門後句即入法海漩澓門漩即深也。</p>
</div>
<div class='div-orig'><p>出生一切諸三昧法普能包納十方法界。</p>
</div>
<div class='div-commentary'><p style="margin-left:1em">三有二句出納一對初出生三昧門謂若自相若共相等一切三昧皆從此生此為諸定本故後攝受法界門終歸此故法界體性故<span class='note-inline'>(謂若自相等者謂觀色等六塵入正定故名為自相若觀無常空等入定則名共相並皆不離如來藏性性即真如故起信云真如三昧是諸三昧之根本上釋出生一切諸三昧法後攝受下即釋普能包納十方法界終歸此者約事法界法界體性約理法界)</span>。</p>
</div>
<div class='div-orig'><p>三世諸佛智光明海智從此生十方所有諸安立海悉能示現。</p>
</div>
<div class='div-commentary'><p style="margin-left:1em">四有二句境智一對初句能成佛智門謂不體此理非佛智故後示現諸境門然安立言緫有三種一者世界安立依報二者聖教安立妙義三者觀智安立諦相皆法界藏顯示現前<span class='note-inline'>(四有二句前句即三世諸佛智光明海皆從此生言不體此理下體謂體達若能證入藏身之性即名佛智正用起信始覺同本名究竟覺故生公立體理成照義云理不待照而自了智必資理而成照故知理無廢興弘之由人智雖人用不在人出矣故人有照分功由理發失理則失照故要見此理方成佛耳後句示現者釋經十方所有諸安立海悉能示現上攝受法界即言終歸此故今此即言此能現者文影畧耳皆自此生皆歸此故故知萬物依地而生終歸於地)</span>。</p>
</div>
<div class='div-orig'><p>含藏一切佛力解脫諸菩薩智能令一切國土微塵普能容受無邊法界。</p>
</div>
<div class='div-commentary'><p style="margin-left:1em">五有二句即依正含容門為內外含容對謂內含因果智力外令塵容法界由塵全依法界藏現同真性故<span class='note-inline'>(五有二句即依正含容門二句共成一門一門便成一對內含因果智力釋經含藏一切佛力解脫諸菩薩智外令塵下釋經能令一切國土微塵悉能容受無邊法界釋云由塵全依法界藏現即是事塵頓變萬境故言同真性者約理法界)</span>。</p>
</div>
<div class='div-orig'><p>成就一切佛功德海顯示如來諸大願海一切諸佛所有法輪流通護持使無斷絕。</p>
</div>
<div class='div-commentary'><p style="margin-left:1em">六有三句即成就攝持門為成持人法對謂初成果人功德大願後持法輪令不斷絕由斯玄理法眼常全故<span class='note-inline'>(六有三句成一門一門分二一對前二句成人即經云成就一切佛功德海二顯示如來諸大願海是故䟽云初成果人功德大願即二句也後持法輪即是持法釋經一切諸佛所有法輪流通護持使無斷絕由斯玄理下法眼長全無缺減即第十四經由真理湛然故悟亦冥符理既無虧法眼常全矣)</span>上言四節者初四句明無幽不入釋上毗盧遮那遍照之義次四句無德不生釋上一切諸佛之義次二句內外含容釋上藏義後三句成德持法釋上身義<span class='note-inline'>(上言四節下第三結束稱讚言次四句者即出生一切下言二句者即含藏下言後三句者即成一切下三義皆是結束此三圓融稱讚也)</span>言義唯有三者入平等性是定體也廣大同空是定相也餘皆定用此三圓融緫為無礙普賢三昧。</p>
</div>
<div class='div-orig'><p>如此世界中普賢菩薩於世尊前入此三昧。</p>
</div>
<div class='div-commentary'><p style="margin-left:1em">二如此下類通十方及諸塵道於中有二初舉此。</p>
</div>
<div class='div-orig'><p>如是盡法界虛空界十方三世微細無礙廣大光明佛眼所見佛力能到佛身所現一切國土。</p>
</div>
<div class='div-commentary'><p style="margin-left:1em">後如是下類彼中二初明平遍法界後明重疊無盡前中十一句初一緫明謂盡窮法界後十別指以彰曲盡一盡虛空界二於空中盡十方處三於十方中遍三世時四於三世中微細物處謂毛端等五凡諸小隟無礙之處六或廣大百千由旬等處七人天日月光明等處八盡佛眼見處九盡神力到處十佛身能現之處此第十句有二義一者結上國土之言通十一段二者成下以是身內之剎為微細故<span class='note-inline'>(第十句有二義者昔人唯有後義則是佛身中塵有諸佛剎遂令普賢不遍如來身外剎也)</span>。</p>
</div>
<div class='div-orig'><p>及此國土所有微塵一一塵中有世界海微塵數佛剎一一剎中有世界海微塵數諸佛一一佛前有世界海微塵數普賢菩薩皆亦入此一切諸佛毗盧遮那如來藏身三昧。</p>
</div>
<div class='div-commentary'><p style="margin-left:1em">二及此下重疊遍中略有四重一盡法界塵言及此國土者指前十處之國也二塵中多剎三剎中多佛四一一佛前有多普賢<span class='note-inline'>(此國指前十處之國者即前第十句中初義謂及盡法界國土中盡虛空國土盡三世國土等其第十義身中國土以文近故䟽不指)</span>於上諸處皆入此定故普賢身不分普遍麤細深廣平滿重疊<span class='note-inline'>(於上諸處下總結能遍上之四重但所遍故於中三初正結遍身)</span>此處入定類通既然法界入定類通亦爾<span class='note-inline'>(二此處下類通)</span>故約主定佛前唯一普賢一切一故若就類通佛前各有塵數一一切故<span class='note-inline'>(三故約主定下解妨謂難云別明入定佛前唯一普賢今此結通何以一一佛前各有多耶䟽含二義一約主伴二明即入初主伴中謂為主須一為伴必多難云此中普賢應不為伴應答云若為伴時亦得有多二者即由上義故此一是即多之一故䟽云一切之一故彼類通中多是全一之多故䟽云一一切故前是舉一結多此是即一即多前是通辯緣起相由今明力用交徹一有一切等故普賢身不可思議畧有三類一隨類身隨人天等見不同故二漸勝身乘六牙象等相莊嚴故三窮盡法界身帝網重重無有盡故今當第三含有前二所由有三等)</span>。</p>
</div>
<div class='div-orig'><p>爾時一一普賢菩薩皆有十方一切諸佛而現其前。</p>
</div>
<div class='div-commentary'><p style="margin-left:1em">第二爾時一一下加分有三初口加次意加後身加初中有四一諸佛現前以此口加後無結通故此緫舉重重時處一一普賢前也。</p>
</div>
<div class='div-orig'><p>彼諸如來同聲讚言善哉善哉善男子汝能入此一切諸佛毗盧遮那如來藏身菩薩三昧。</p>
</div>
<div class='div-commentary'><p style="margin-left:1em">二彼諸下讚其得定此雖果定菩薩門入故云菩薩三昧。</p>
</div>
<div class='div-orig'><p>佛子此是十方一切諸佛共加於汝以毗盧遮那如來本願力故亦以汝修一切諸佛行願力故。</p>
</div>
<div class='div-commentary'><p style="margin-left:1em">三佛子下明得定所由所由有三一伴佛同加佛佛道同故二主佛本願此二為緣三自修行願是入定因<span class='note-inline'>(䟽文有三初當句釋)</span>又上三義前前由於後後<span class='note-inline'>(二又上三義下展轉釋謂由自有行願方得主佛願加由主佛願方得伴佛同加故云前前由於後後)</span>餘豈無斯行耶法門主故表說普法故<span class='note-inline'>(三餘豈無下通難難言一切菩薩皆修行願何故不加法門主下䟽答答中二意一約教相二表說下約表法說如金剛藏表地智等)</span>。</p>
</div>
<div class='div-orig'><p>所謂能轉一切佛法輪故開顯一切如來智慧海故普照十方諸安立海悉無餘故令一切眾生淨治雜染得清淨故普攝一切諸大國土無所著故深入一切諸佛境界無障礙故普示一切佛功德故能入一切諸法實相增智慧故觀察一切諸法門故了知一切眾生根故能持一切諸佛如來教文海故。</p>
</div>
<div class='div-commentary'><p style="margin-left:1em">四所謂下辯加所為此文二勢一辯加所為二顯上行願之相故云所謂也所為謂何為轉法輪故有十一句初緫餘別別中初一緫攝十智餘九即是十海一即安立海二即眾生及業海三即世界海四即佛海五即名號壽量及解脫海變化大用皆功德故六即波羅蜜海到實相岸故七即轉法輪海八即根海九即演說海與下十智令知此十<span class='note-inline'>(餘九即是十海者就十海名二處具出影帶鉤鎻文該五處言二處者一現相品眾海問中十海二成就品初摽章答中十海然文小異開合不次問中十者一世界海二眾生海三長行闕中即有謂世界安立海四諸佛海五波羅蜜海六解脫海七變化海八佛演說海九佛名號海十佛壽量海二成就品初答中十者世界海眾生海一切諸佛海一切法界海一切眾生業海一切根欲海一切佛轉法輪海一切三世海一切如來願力海一切如來神變海若將此十對現相品者此中一二名次俱同三即問中第四四即彼三五六帶第二眾生海中開出亦可第六根海通下諸海須知根故至成就品當更會之七是前第八演說及第五波羅蜜海是所演故八即第六解脫九即前九十二海謂名號壽量皆由願力而得成故十即前變化海上言此者此成就品言文該五處者二處如前三即此所為中是為十海故四者即下意加與智即十海智故五世界成就品答中稱歎十智即是知此十海之智正是此中諸佛所與十智也此上五處三處是海二處是智其所為中雖無海言而是海義然其五處決定相承謂由問十海故加所為中為於十海佛與十智令知十海普賢得智將欲說之故觀察十海智海難思唯佛智能知故稱讚十智亦是讚所得之智方能遂佛所為答前問也而其五處開合廣畧者顯義無方故文似譯人不相對會故今䟽文並為會釋使前後無違下成就品更委會釋今此所為中十句正對問中十海有三兩海兼下答名以文同故謂一即問中第三安立海二即問中第二海言業者問中所無即兼下名答中開出然有眾生必有於業以此經中有淨治雜染得清淨言故䟽加之及業海也三同問中第一四同問中第四五中攝前四海謂九名號海十壽量海六解脫海七變化海以其上四皆佛隨機之大用故故云一切佛功德也六即問中第五其七九二海皆是問中第八答中但有轉法輪海而無演說問中但有演說而無法輪今此所為及與歎智並開成二八亦問中第二眾生開出然上九句七九合成問中一演說海八復合歸第二故此九句唯有於七而第五佛功德中獨有其四兼七中餘六故十海具矣與下十智者上來正釋經文今對後生起如前<span class='corr'>已</span>說)</span>。</p>
</div>
<div class='div-orig'><p>爾時十方一切諸佛即與普賢菩薩摩訶薩能入一切智性力智與入法界無邊量智與成就一切佛境界智與知一切世界海成壞智與知一切眾生界廣大智與住諸佛甚深解脫無差別諸三昧智與入一切菩薩諸根海智與知一切眾生語言海轉法輪詞辯智與普入法界一切世界海身智與得一切佛音聲智。</p>
</div>
<div class='div-commentary'><p style="margin-left:1em">二爾時下明意加於中有二先加後釋前中亦二先此土後類通前中與十種智初一緫謂與果海之智而言與者佛力灌注令增長故一切智性即果海也智性即力無傾動故具十力故末後智字即能入也餘九為別即是成就品中十智由與此智故後能說彼智觀彼十海而文少不次一即第三法界安立海智安立無邊量故二即第四佛海佛海唯佛分齊之境三即第一四即第二眾生業海業因微細故云廣大五含二句一即第八佛神變海解脫作用即是神變神變依定加三昧言二含三世智下文一念知三世由佛不思議解脫力故由加緫句故合此二六即第五七即第九八即第七願海以願力故入法界中一切世界九即第十建立演說<span class='note-inline'>(二意加中二別別對釋欲對下智須知十智名字次第彼云諸佛子諸佛世尊知一切世界海成壞清淨智不可思議知一切眾生業海智不可思議下畧不可思議而加次第三知一切法界安立海智四知說一切無邊佛海智五入一切欲解根海智六一念普知一切三世智七顯示一切如來無量願海智八示現一切佛神變海智九轉法輪智十建立演說海不可思議經脫智字然䟽中易者則但對次第難者<span class='corr'>已</span>為會釋並可知也)</span>又菩薩根更有多義修十善道有三善根修諸地度精進為根攝受正法信慧為根攝養眾生慈悲為根為成佛道悲智為根種種差別皆善知故。</p>
</div>
<div class='div-orig'><p>如此世界中如來前普賢菩薩蒙諸佛與如是智如是一切世界海及彼世界海一一塵中所有普賢悉亦如是。</p>
</div>
<div class='div-commentary'><p style="margin-left:1em">二如此下類通可知。</p>
</div>
<div class='div-orig'><p>何以故證彼三昧法如是故。</p>
</div>
<div class='div-commentary'><p style="margin-left:1em">第二何以故下釋所因中二先徵意云諸佛有力能與有慈能普何以十智偏加普賢釋云普賢得此三昧法爾應與。</p>
</div>
<div class='div-orig'><p>是時十方諸佛各舒右手摩普賢菩薩頂。</p>
</div>
<div class='div-commentary'><p style="margin-left:1em">三是時下身加中亦二初此土後如此下類通前中復二先佛手摩頂明加被攝受又準梵本明十方佛身皆不來此舒臂不必長而同時摩頂各全觸頂互不相礙皆是如來自在業用。</p>
</div>
<div class='div-orig'><p>其手皆以相好莊嚴妙網光舒香流燄發。</p>
</div>
<div class='div-commentary'><p style="margin-left:1em">二其手下辯手相用於中十句以顯無盡前五德相圓備謂傭纖直等故云相好莊嚴<span class='note-inline'>(謂傭圓者傭纖之言言兼相好案大般若三十二相中第九雙臂修直傭圓如象王鼻斯則傭直是相手連臂故纖者三十二中云五世尊手足所有諸指圓滿纖長甚可愛樂言兼好者八十好中手足指為二十以一指為一好謂十指端皆圓纖可喜故而言等者即妙網光舒此言顯故三十二中云四世尊手足二指中間猶如鵝王咸有網鞔金色交絡文同綺畫即是相也畧舉此五廣如十身相海品)</span>。</p>
</div>
<div class='div-orig'><p>復出諸佛種種妙音及以自在神通之事過現未來一切菩薩普賢願海一切如來清淨法輪及三世佛所有影像皆於中現。</p>
</div>
<div class='div-commentary'><p style="margin-left:1em">後復出下五句明妙用自在意明此手亘十方而包三世收因果而該人法深廣體用無邊自在非言能說也<span class='note-inline'>(亘十方者一切諸言即橫亘十方也過現未來即三世也菩薩因也諸佛果也上二皆人法輪法也頓具為深橫該為廣相好即體出生等用皆悉圓融名無邊自在謂即橫即竪即人即法等)</span>。</p>
</div>
<div class='div-orig'><p>如此世界中普賢菩薩為十方佛所共摩頂如是一切世界海及彼世界海一一塵中所有普賢悉亦如是為十方佛之所摩頂。</p>
</div>
<div class='div-commentary'><p style="margin-left:1em">後結通可知。</p>
</div>
<p class='juan'>大方廣佛華嚴經疏鈔會本第七之一</p>
<div class='div-w'>
<p class='h2'>音釋</p>
<div class='div-note'>虧<p style="margin-left:1em"><span class='note-inline'>(驅為切缺也)</span>。</p>
隟<p style="margin-left:1em"><span class='note-inline'>(乞逆切與隙同罅隙也)</span>。</p>
傭<p style="margin-left:1em"><span class='note-inline'>(丑凶切圎直也)</span>。</p>
鞔<p style="margin-left:1em"><span class='note-inline'>(莫官切)</span>。</p>
</div></div>
<p class='juan'><a id='mulu24' />大方廣佛華嚴經䟽鈔會本第七之二　假一</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時普賢菩薩即從是三昧而起。</p>
</div>
<div class='div-commentary'><p style="margin-left:1em">第三爾時下起定分所作事竟故於中二初此界後類通十方前中亦二初起定後眾益前中亦二初起主定。</p>
</div>
<div class='div-orig'><p>從此三昧起時即從一切世界海微塵數三昧海門起。</p>
</div>
<div class='div-commentary'><p style="margin-left:1em">二起眷屬定於中亦二初總謂一起一切起由此妙定即是一切三昧海故餘定為門皆入此故彼全同此亦受海名<span class='note-inline'>(初一總明謂一起一切起者此上正釋由此下出所以有三初總攝故二終歸此故三彼全同下通妨難謂有云若取歸此如百川歸海何以能歸亦受海名故今通云約隨機別用故曰終歸實則體同更無異味即是總中之別義耳如於海中說百川味)</span>。</p>
</div>
<div class='div-orig'><p>所謂從知三世念念無差別善巧智三昧門起從知三世一切法界所有微塵三昧門起從現三世一切佛剎三昧門起從現一切眾生舍宅三昧門起從知一切眾生心海三昧門起從知一切眾生各別名字三昧門起從知十方法界處所各差別三昧門起從知一切微塵中各有無邊廣大佛身雲三昧門起從演說一切法理趣海三昧門起。</p>
</div>
<div class='div-commentary'><p style="margin-left:1em">二所謂下別辯塵數既多略列其十一即能知智三昧謂無一念暫差故云念念無差而六廢遍知為善巧智二即所知塵境上能所一對<span class='note-inline'>(所知塵境者此有二義一塵即微細之塵知其相虛又能容納及為物因如八地中知微塵差別智二即六塵境亦名微塵境故安國云謂色等五塵界是現量境五識親證都無塵相如來藏中頓現身器亦無塵相六七妄想謂有我法想所現相是分別變分別變相但可為境而無實用如日發燄帶微塵而共紅非實紅也如水澄清含輕雲而俱緣非實緣也如觀本質知畫像而非真若了藏性悟塵境而為妄故經云非不證真如而能了諸行皆如幻事等似有而非真故法界微塵以為三昧釋曰此義易了亦非經宗故䟽含有而釋之似巧故鈔引之)</span>。</p>
<p style="margin-left:1em">三現廣剎四現居處即於世界總別一對楞伽經云如來藏識頓現一切身器及諸受用器即廣剎受用即是舍宅。</p>
<p style="margin-left:1em">五知心念差別六知身相名字即眾生色心一對。</p>
<p style="margin-left:1em">七知廣處八知廣身即依正一對雖說微塵意彰佛廣虛空無方有物處則現唯如來藏是實物有依此建立處所各別隨菩薩行剎有淨穢隨眾生業趣類別故微塵中佛復有一義謂如來藏是真佛身其體廣大無能知者恒在六七微塵之中一一有情各有藏識故云各有無邊大身<span class='note-inline'>(楞伽經云者上即第一經文然彼明四頓義此是第三藏識頓知喻喻於報身頓成經云譬如藏識頓分別知自心現及身安立受用境界喻也經云彼諸依正亦復如是頓熟眾生所處境界以修行者安處於彼色究竟天釋曰今䟽不取所喻但取能喻藏識頓變之文從器即塵剎下以楞伽經配屬今經上引楞伽雙證三四二句廣剎即第三句從現三世一切佛剎三昧門起舍宅即第四句故䟽以受用二字配之彼經但云受用境界受用有二一共乘所慮外諸器界即如來蘊識頓變其宅舍即是共中不共皆屬受用其器一字乃是義引欲配二句故微塵中佛即觀心釋廣如出現品)</span>。</p>
<p style="margin-left:1em">九從知一切法理趣者上八約事別別門顯此約理趣總該諸法故云一切大般若經理趣分說諸法皆空無生無滅無自性性離一切相不可願求然第一義湛然常住當知即是此如來藏思益經說處處避空皆不離空深密經說理趣有六一者真義理趣謂二障淨智所行真實二證得理趣謂於真義得如實知三教導理趣謂自證<span class='corr'>已</span>開示眾生此三為本後三解釋四離二邊理趣謂有問言云何名為真義理趣應答彼言非有非無非常非斷五不思議理趣謂有問言云何證得應答彼言謂不思議若於諸法遠離戲論爾時證得真勝義性故知言說皆非真義六隨眾生所樂理趣謂有問言云何教導應答彼言隨諸眾生意樂各異順彼所欲方便開示彼真義者即此藏身彼不思議即此三昧無著菩薩說四意趣釋一切經亦理趣也如攝論辯<span class='note-inline'>(大般若下二引教成立引三經一論初引大般若即第十理趣分經當第五百七十八彼經敘云此經並乃覈諸會之旨歸綰積篇之宗緒明是六百卷之理趣也佛在他化自在天為八十億大菩薩說今䟽義引兩節經文初至不可願求自為一節經云爾時世尊復依一切無戲論法說如來之相為諸菩薩宣說般若甚深理趣輪字法門謂一切法空無自性故一切法無相離眾相故一切法無願無所願求故一切法寂靜永寂滅故一切法無常無常性故一切法無樂非可樂故一切法無我不自在故一切法無淨離淨相故一切法不可得推尋其相不可得故等釋曰此上顯性空理趣然第二義者義引彼經顯真實理而為理趣若唯用前非真趣故故彼經云爾時世尊復依一切住持藏法如來之相為諸菩薩宣說般若一切有情住持遍滿甚深理趣勝藏法門謂一切有情皆如來藏普賢菩薩自體遍故一切眾生皆金剛藏以金剛藏所灌灑故一切眾生皆正法藏一切皆依正語轉故一切眾生皆妙業藏一切事業加行依故釋曰前明有法非有後明無法不無非有非無是中道理趣故䟽結云當知即是此如來藏亦空不空一種之藏又攝別從總即藏身三昧之所有也思益經下即彼經第一時有五百比丘聞說法空從座起去等網明令思益梵天為作方便（云云）梵天言善男子縱使令去至恒河沙劫不能得出如是法門譬如癡人畏如虛空捨空而走在所至處不離虛空此諸比丘亦復如是雖復遠去不出空相不出無相相不出無作相又如一人求索虛空東西馳走言我欲得空我欲得空是人但說虛空名字而不得空於空中行而不見空此諸比丘亦復如是欲求涅槃行涅槃中而不得涅槃所以者何涅槃者但有名字猶如虛空但有名字不可得取涅槃亦爾但有名字而不可得爾時五百比丘聞說是經不受諸法漏盡心得解脫得阿羅漢道作如是言世尊若人於諸法畢竟滅相中求涅槃者則於其人佛不出世釋曰上經有二意一不離空以有遣空求空不得以空空遣空二不離空顯空體妙有求空不得顯空離相非有非空亦非空非不空而諸比丘但得初意故成羅漢令畢竟無求今䟽通用二意皆為理趣略引初喻以彰體周為真意趣深密經者即第五經如來所作事品為文殊說其第六事亦名意趣亦名理趣即今所引而但列名不別解釋今䟽已略釋䟽中有二先引經正釋六理趣義在文可知彼真義下後會釋經文而但釋二者由前六中前三為本後三解釋則以三攝三也今以真義攝於第四即以前攝後以不思議攝其第二即以後攝前以真義直舉藏身之體不思議正同三昧之相故十地論釋所以金剛藏入三昧者顯此法非思量境故其第三與六即是利他後普賢說法是此一趣今言出定故略不言無著菩薩者但指攝論而雜集第二莊嚴論第十三皆同說四一平等意趣謂如說我昔曾於彼時中名毗婆尸即名勝觀正等覺者無性釋云謂一切佛由資粮等互相似故說彼即我非昔毗婆尸即今釋迦楞伽經中約四義釋一字等二語等三身等四法等故說即彼而實非彼二別時意趣謂如說言若但頌多寶如來名者便於無上正等菩提<span class='corr'>已</span>得決定又由唯發願便得徃生極樂世界無性釋云謂觀懈怠不能於法精勤學者故作是言此意長養先時善根如世間說但由一錢而得於千解云以後別時而得彼千也以一錢為千錢因念佛為菩提因發願為安樂因也三別義意趣謂如說言若<span class='corr'>己</span>逢事爾所殑伽沙佛於大乘法方能解義無性釋曰意約證相大乘不就教相大乘故作是說四補特伽羅意樂意趣謂如來先為一人讚歎布施後還毀者隨此人得成何心故若人於財物有慳悋心為除此心先為讚施若樂行施施是下善欲令渴仰餘勝行故所以毀之不達言違皆佛別意趣耳餘行例然今明普賢亦善窮究)</span>上來九句唯第三四從現得名餘七皆從所知立稱如此等類有一切世界海微塵數合為一定即知此定是一切定耳。</p>
</div>
<div class='div-orig'><p>普賢菩薩從如是等三昧門起時。</p>
</div>
<div class='div-commentary'><p style="margin-left:1em">二普賢下大眾得益初標益時分亦是得益所由。</p>
</div>
<div class='div-orig'><p>其諸菩薩一一各得世界海微塵數三昧海雲世界海微塵數陀羅尼海雲世界海微塵數諸法方便海雲世界海微塵數辯才門海雲世界海微塵數修行海雲。</p>
</div>
<div class='div-commentary'><p style="margin-left:1em">後其諸下正明得益減數說九初五得菩薩法門句各一義皆以前定含此諸義故又此五句後後成前前。</p>
</div>
<div class='div-orig'><p>世界海微塵數普照法界一切如來功德藏智光明海雲世界海微塵數一切如來諸力智慧無差別方便海雲世界海微塵數一切如來一一毛孔中各現眾剎海雲世界海微塵數一一菩薩示現從兜率天宮歿下生成佛轉正法輪般涅槃等海雲。</p>
</div>
<div class='div-commentary'><p style="margin-left:1em">後四得佛果法即如來三業一得照藏身之實智二得藏身力用之權智三身毛現剎四應垂八相義兼口轉亦以藏身含此義故普賢出定他人益者感應道交故如春萌芽陽氣久滿東風一拂眾蘂齊敷諸菩薩眾積善以深久同行願纔觀勝境萬德頓圓冥顯雙資于何不可<span class='note-inline'>(冥顯雙資者謂宿善為冥資以暗成故現業為顯資事昭著故今當俱句亦有冥而非顯但有宿善故復有顯而非冥現身精勤宿無善故其非冥非顯此非機感設欲成機乃是大悲通相所被此上四句但約於機對機說應亦有四句一冥應令所得功德不自覺知二顯應現形說法光炎現相等三俱四俱非俱非不名為應若取大聖無心即應無應亦得名應以機對應乃成九句謂一冥機顯應二顯機冥應三冥機冥應四顯機顯應上單四句二單複相對復成四句一冥機冥顯應二顯機冥顯應三冥顯機冥應四冥顯機顯應三以複對複復成一句謂冥顯二機感冥顯二應今此乃成第九句也謂宿善冥著精心顯彰是謂冥顯機也入定冥資起用顯益即冥顯應也今舉冥顯之機成前得益故云冥顯雙資于何不可)</span>。</p>
</div>
<div class='div-orig'><p>如此世界中普賢菩薩從三昧起諸菩薩眾獲如是益如是一切世界海及彼世界海所有微塵一一塵中悉亦如是。</p>
</div>
<div class='div-commentary'><p style="margin-left:1em">二如此下類通可知。</p>
</div>
<div class='div-orig'><p>爾時十方一切世界海以諸佛威神力及普賢菩薩三昧力故悉皆微動。</p>
</div>
<div class='div-commentary'><p style="margin-left:1em">第四爾時下現相作證分然得益心喜喜則地動及有諸瑞諸會聞竟得益故現相居後此會雖即未聞<span class='corr'>已</span>先得益故先現瑞以此會辯果顯殊勝故文中有四一世界微動兼出瑞因由因果二力言微動者是前相故。</p>
</div>
<div class='div-orig'><p>一一世界眾寶莊嚴。</p>
</div>
<div class='div-commentary'><p style="margin-left:1em">二眾寶莊嚴。</p>
</div>
<div class='div-orig'><p>及出妙音演說諸法。</p>
</div>
<div class='div-commentary'><p style="margin-left:1em">三出音說法。</p>
</div>
<div class='div-orig'><p>復於一切如來眾會道場海中普雨十種大摩尼王雲何等為十所謂妙金星幢摩尼王雲光明照曜摩尼王雲寶輪垂下摩尼王雲眾寶藏現菩薩像摩尼王雲稱揚佛名摩尼王雲光明熾盛普照一切佛剎道場摩尼王雲光照十方種種變化摩尼王雲稱讚一切菩薩功德摩尼王雲如日光熾盛摩尼王雲恱意樂音周聞十方摩尼王雲。</p>
</div>
<div class='div-commentary'><p style="margin-left:1em">四佛會雨寶略舉十種以顯無盡前三事相寶後七法化傳通寶並是出世善根所生。</p>
</div>
<div class='div-orig'><p>普雨如是十種大摩尼王雲<span class='corr'>已</span>一切如來諸毛孔中咸放光明於光明中而說頌言。</p>
</div>
<div class='div-commentary'><p style="margin-left:1em">第五普雨如是十種雲<span class='corr'>已</span>下毛光讚德分於中二初結前生後後正顯偈詞。</p>
</div>
<div class='div-orig'><p>普賢徧住於諸剎坐寶蓮華眾所觀一切神通靡不現無量三昧皆能入。</p>
</div>
<div class='div-commentary'><p style="margin-left:1em">詞中十頌分三初一總述前定次八別顯遍相後一結讚所由。</p>
</div>
<div class='div-orig'><p>普賢恒以種種身法界周流悉充滿三昧神通方便力圓音廣說皆無礙。</p>
<p>一切剎中諸佛所種種三昧現神通一一神通悉周徧十方國土無遺者。</p>
<p>如一切剎如來所彼剎塵中悉亦然。</p>
</div>
<div class='div-commentary'><p style="margin-left:1em">別顯中二前二偈半直述前遍。</p>
</div>
<div class='div-orig'><p>所現三昧神通事毗盧遮那之願力。</p>
</div>
<div class='div-commentary'><p style="margin-left:1em">後五偈半舉因顯遍於中二初半偈緣力遍。</p>
</div>
<div class='div-orig'><p>普賢身相如虛空依真而住非國土隨諸眾生心所欲示現普身等一切。</p>
</div>
<div class='div-commentary'><p style="margin-left:1em">後五因力遍於中四初偈即體而用故遍前半體後半用身相如空法性身也依真而住法性土也隨機普應受用化也<span class='note-inline'>(身相如空者䟽大有二先略釋經文具四身土前半即一法性身土具如䟽釋後半有一身土謂受用字即他受用化字即是變化順經示現故其自受用含在前半以身如虛空自受用相良以經有非國土言故但屬法性身土耳)</span>問法性身土為別不別別則不名法性性無二故不別則無能依所依答經論異說統收法身略有十種土隨身顯乃有五重。</p>
<p style="margin-left:1em">一依佛地論唯以清淨法界而為法身亦以法性而為其土性雖一味隨身土相而分二別智論云在有情數中名為佛性在非情數中名為法性假說能所而實無差唯識云雖此身土體無差別而屬佛法性相異故謂法性屬佛為法性身法性屬法為法性土性隨相異故云爾也今言如虛空者唯識論云此之身土俱非色攝雖不可說形量大小然隨事相其量無邊譬如虛空遍一切處故如虛空言通喻身土<span class='note-inline'>(一依佛地下第二雙釋二章然淨土之義次二品廣明問明賢首第五廻向等復當廣說法身之義玄文<span class='corr'>已</span>具一經徃徃顯甚深㫖此中亦即一段寄如來身顯普賢身今十中第一文中有四初依論正立二論自解妨三為論引證四會釋經文性雖一味下二解妨即正答前問也謂與身為性名法性身與土為性名法性土即三土三身之真性也未失一味智論云下三為論引證共答前問亦猶外典天地萬物同稟陰陽之元氣也佛者是覺人有靈知之覺今第一義空與之為性故名佛性非情無覺但持自體得稱為法今真性與之為性故名法性是故結云假說能所而實無差唯識下亦為證前即第十論云又自性身依法性土雖此身土體無差別而屬佛法性相異故此佛身土俱非色攝雖不可說形量大小然隨事相其量無邊譬如虛空遍一切處釋曰此文兼證後段如空論文易了謂法性屬佛下是䟽釋論凖彼䟽云佛義是相為功德法所依止故眾德聚故二身自體故法是性義功德自性故能持自性故諸法自性故體為土義相義為身此公意云屬佛是相屬法是性直語所依名土故云體為土義以能依名所依為法性身故云相義為身今䟽意小異謂佛有覺義故名屬佛土無覺義但持自性故名為法性隨相異　身土約相則有二差隨所依性則無差別今以無差之性隨有差之相故云性隨相異也今言如虛空下四會釋經文然隨事相其量無邊者以變化等三身三土事既無邊與之為性豈有邊耶既如虛空則遍一切色非色處䟽結云故如虛空通喻身土者按於經文但言身相如虛空按唯識云此之身土皆喻如空則顯虛空喻兼下句)</span>二或唯大智而為法身所證真如為法性土無性攝論云無垢無罣礙智為法身故若爾云何言相如虛空智體無礙同虛空故。</p>
<p style="margin-left:1em">三亦智亦如而為法身梁攝論及金光明皆云唯如如及如如智獨存名法身故此則身含如智土則唯如。</p>
<p style="margin-left:1em">四境智雙泯而為法身經云如來法身非心非境土亦隨爾依於此義諸契經中皆說如來身土無二此則依真之言顯無能所方曰依真成如空義。</p>
<p style="margin-left:1em">五此上四句合為一無礙法身隨說皆得土亦如之。</p>
<p style="margin-left:1em">六此上總別五句相融形奪泯茲五說迥然無寄以為法身土亦如也此上單就境智以辯。</p>
<p style="margin-left:1em">七通攝五分及悲願等所行恒沙功德無不皆是此法身收以修生功德必證理故融攝無礙即此所證真如體大為法性土依於此義身土逈異今言身相即諸功德言如虛空即身之性下經亦云解如來身非如虛空一切功德無量妙法所圓滿故<span class='note-inline'>(下經亦云者即第五廻向經下更一句云於一切處令諸眾生積集善根悉充足故前明自利此明利他)</span>八通收報化色相功德無不皆是此法身收故攝論中三十二相等皆法身攝然有三義一相即如故歸理法身二智所現故屬智法身三當相並是功德法故名為法身其所依土則通性相淨穢無礙我此土淨而汝不見眾生見燒淨土不毀色即是如相即非相身土事理交互依持通有四句謂色身依色相土色身依法性土法身依法性土及依色相故又以單雙互望亦成五句謂色相身依法性色相土等凖以思之<span class='note-inline'>(我此土淨而汝不見即淨名第一眾生見燒淨土不毀即法華第五並如下引色即是如相即非相即義引大品等經身土事理互交徹故結前生後然結前三文成上三義謂引淨名成第三當相即是功德身土則具妙莊嚴通自他受用二引法華成智法身土亦通性相智所現身者若大圓鏡智現自受用身平等性智現他受用身成所作智現變化身此三身融則三土亦融變化則毀自他受用皆悉不毀我此土安隱即自受用天人常充滿即他受用三義引大品色即是如成第一義相即如故如即法性土相通諸土即法性身與色相身無礙依土亦性相無礙是故結云皆事理交互言生後者生後四句文有兩重四句初四唯單相對其色相言通於報化自受用報化他受用報皆色相故二又以單對複成四句唯出其一令凖思於五上即第一二法性身依色相法性土三法性色相身依色相土四法性色相身依法性土第五有一俱句謂法性色相身依法性色相土則是性相無礙之身依性相無礙之土)</span>此上猶通諸大乘教<span class='note-inline'>(此上猶通者結前生後生後唯屬一乘華嚴之宗結前不出法性色相之身土及四身四土之義故謂一及第四唯法性二三法性及如智五六具上諸義亦不出如智七八方具事理無礙上之八門不出事理無礙實教之宗故通諸大乘即同教一乘義也故此下二方是事事無礙法界別教一乘宗也)</span>九通攝三種世間皆為一大法身具十佛故其三身等並此中智正覺攝故土亦如之即如空身而示普身于何不具此唯華嚴<span class='note-inline'>(九通攝者如八地中十身即三世間故謂眾生身國土身等已見玄文即如空身者會釋經文謂觀恒曇身相如空等何有十身之義故令釋云如虛空言即十身中虛空身也八地之中十身相作今云示現普身則兩重十身皆悉具矣如下云以虛空身作眾生身作國土身作業報身作聲聞身作緣覺身作菩薩身作如來身是為虛空示餘九身其如來身上既具菩提身願身化身法身智身等則有百身千身一一類身復各攝多故云示現普身等一切也又如虛空言舍法身智身即是真身即真而現何不具矣)</span>十土分權實唯有第九屬於此經若據融攝及攝同教總前九義為一總句是謂如來無礙身土普賢亦爾義隨隱顯不可果安達者尋文無生局見<span class='note-inline'>(十土分權實者為揀淺深以分權實故前八非實若不攝權亦非真實如說海水異於百川不攝百川非海水矣隨義布列有十不同得意而談一一融攝)</span>上言土有五重者一唯法性屬前三身二者雙泯屬於第四三具性相五六七八所依四融三世間屬於第九五總前諸義即第十依<span class='note-inline'>(上言土有五重下三別示土相謂前三如智有離合之殊故分三身其所依土唯一法性餘可思凖)</span>。</p>
</div>
<div class='div-orig'><p>普賢安住諸大願獲此無量神通力一切佛身所有剎悉現其形而詣彼一切眾海無有邊分身住彼亦無量。</p>
</div>
<div class='div-commentary'><p style="margin-left:1em">二普賢安住下一偈半大願故遍兼顯遍於正中之依也重重皆遍今不見者機不應故不見即是虛空身故亦遍不見處故<span class='note-inline'>(重重皆遍下通其妨難難云如上所說則無一處無有普賢今何不見釋有三意一約機不見是盲者過二不見是見見虛空身謂以虛空不可見故若不見故若不見者真見虛空三亦遍不見處故者明見則不遍何者以可見不可見皆是普賢身要令可見為身則普賢身不周萬有如智不可見豈非智身耶明知由有不見之處方知遍耳此第三身何人能見慧眼方見非肉眼所見慧眼無見無不見故)</span>。</p>
</div>
<div class='div-orig'><p>所現國土皆嚴淨一剎那中見多劫普賢安住一切剎所現神通勝無比震動十方靡不周令其觀者悉得見。</p>
</div>
<div class='div-commentary'><p style="margin-left:1em">三有一偈半明所現超勝。</p>
</div>
<div class='div-orig'><p>一切佛智功德力種種大法皆成滿以諸三昧方便門示<span class='corr'>己</span>徃昔菩提行。</p>
</div>
<div class='div-commentary'><p style="margin-left:1em">四有一偈果德<span class='corr'>已</span>滿不捨因門。</p>
</div>
<div class='div-orig'><p>如是自在不思議十方國土皆示現為顯普入諸三昧佛光雲中讚功德。</p>
</div>
<div class='div-commentary'><p style="margin-left:1em">第三一偈結讚所由者自在難思現無不普標入一定實則普游非佛光雲安能讚述。</p>
</div>
<div class='div-orig'><p>爾時一切菩薩眾皆向普賢合掌瞻仰承佛神力同聲讚言。</p>
</div>
<div class='div-commentary'><p style="margin-left:1em">第六大眾讚請分前眾問佛佛示法主眾覩定起故讚請普賢前但舊眾此通新舊故云一切所問同前故但略舉。</p>
</div>
<div class='div-orig'><p>從諸佛法而出生亦因如來願力起真如平等虛空藏汝<span class='corr'>已</span>嚴淨此法身。</p>
</div>
<div class='div-commentary'><p style="margin-left:1em">十頌分三初八歎主請彰其能說次一舉法請正陳所疑後一歎眾請明有堪聞之器前中二初五頌歎普賢因果深廣德明有說因後三歎能遍塵剎雨法德明有說果今初偈各一義初一讚已淨法身三句明因一句明果因有三義一因修法生義通緣了二由大願起即是緣因三依如來藏證真平等此為正因真如即是不空虛空即是空藏平等與藏通上二義<span class='note-inline'>(一因修法生等者然準涅槃緣因對於正因了因對於生因而緣亦名了如酵煖等為酩緣因即能了彼乳中之酪令得成酪而今開異義小殊故了謂照了不通於生緣謂眾緣義通生了今從別義又對正因是真如故云通緣了如不可生故但名了偈云出生者出於二障故曰出生非生真如諸佛法言通教理行果通於二因義如上說真如即是不空者此言不空自有二義一空者所謂生死不空者是謂真如涅槃二對下空藏是不空藏妙有之中含性德故平等與藏者藏通真如是不空如來藏藏通虛空是空如來藏平等通二者一真如體性平等二虛空無相平等此二不二是真平等悟法性空是真如故經云汝<span class='corr'>已</span>嚴淨此法身者對上真如即是法身出障名淨因華行滿是<span class='corr'>已</span>莊嚴易故不釋)</span>。</p>
</div>
<div class='div-orig'><p>一切佛剎眾會中普賢徧住於其所功德智海光明者等照十方無不見。</p>
</div>
<div class='div-commentary'><p style="margin-left:1em">二讚遍住佛剎第三句遍因餘皆遍相因中具智莊嚴故能等照具功德嚴令無不覩。</p>
</div>
<div class='div-orig'><p>普賢廣大功德海徧徃十方親近佛一切塵中所有剎悉能詣彼而明現。</p>
</div>
<div class='div-commentary'><p style="margin-left:1em">三讚近佛。</p>
</div>
<div class='div-orig'><p>佛子我曹常見汝諸如來所悉親近住於三昧實境中一切國土微塵劫。</p>
</div>
<div class='div-commentary'><p style="margin-left:1em">四讚常定實境中者不隨想轉故曹者輩也。</p>
</div>
<div class='div-orig'><p>佛子能以普徧身悉詣十方諸國土眾生大海咸濟度法界微塵無不入。</p>
</div>
<div class='div-commentary'><p style="margin-left:1em">五讚度生曲盡微塵者細處有多眾生故<span class='note-inline'>(細處有多眾生者即離言問二五十五經十種如金剛大乘誓願心中第二心云菩薩摩訶薩人作是念於一毛端處有無量無邊眾生何況一切法界我當盡以無上涅槃而滅度之是為第二如金剛大乘誓願心今云法界微塵無不入與一毛端處大意同也)</span>。</p>
</div>
<div class='div-orig'><p>入於法界一切塵其身無盡無差別譬如虛空悉周徧演說如來廣大法。</p>
<p>一切功德光明者如雲廣大力殊勝眾生海中皆徃詣說佛所行無等法。</p>
<p>為度眾生於劫海普賢勝行皆修習演一切法如大雲其音廣大靡不聞。</p>
</div>
<div class='div-commentary'><p style="margin-left:1em">二有三頌說法果中初一讚常演大法如空之言下喻廣大前喻無盡無差<span class='note-inline'>(明有說果者此有二意一說法即果對上說因詺為說果二稱根令喜是說法果今具二意謂具功德光明廣大勝力等即說法因今能遍說即是說果是初意也二由上遍說勝法能度眾生即是後義以稱根故)</span>次一讚說無等法無等有二一能說力勝具二嚴故二所說無等說佛所行故<span class='note-inline'>(一能說力勝者即是說因功德是福德莊嚴光明名為智慧莊嚴此以前半力殊勝言釋此無等下釋易知)</span>後一頌舉因結果顯德有由曠劫因圓故故能雲雨說法。</p>
</div>
<div class='div-orig'><p>國土云何得成立諸佛云何而出現及以一切眾生海願隨其義如實說。</p>
</div>
<div class='div-commentary'><p style="margin-left:1em">二一頌舉法請中前品所問雖有多門統其要歸莫過三種世間故今三句各顯其一又前問總該諸會此令當會答故<span class='note-inline'>(又前問等此有二意唯問於三一以要攝廣故二明總別不同故總即廣問別故唯三)</span>。</p>
</div>
<div class='div-orig'><p>此中無量大眾海悉在尊前恭敬住為轉清淨妙法輪一切諸佛皆隨喜。</p>
</div>
<div class='div-commentary'><p style="margin-left:1em">末後一頌歎眾請亦名自述此有二義一恭敬一心內堪受法二諸佛隨喜外有勝緣故應說也說則上順佛心下隨物欲。</p>
</div></div>
<div class='div-other'><a id='mulu25' />
<div class='div-orig'><p class="head1">世界成就品第四</p>
</div>
<div class='div-commentary'><p style="margin-left:1em">初來意者前說緣既具此下正陳所說總明果相別答法界安立海問故此品來<span class='note-inline'>(初來意者䟽文有二初總明分來對前二品以為說緣生下三品為正所說總明果相下二別明品來此句對下華藏為別別明本師之所嚴淨故指此品以為總明諸佛果相是古德意下句指前答問二問不同故二品別答後品自答世界海問是䟽新意然答問雖異總別無違故雙存二義)</span>二釋名者世謂三世墮去來今故界謂方分有彼此故又世謂隱覆界亦分齊謂諸有為可破壞世即隱覆無為不可壞法從真性起同無為法即隱覆有為可破壞世各不相雜是其分齊是故感娑婆者對華藏而見娑婆感華藏者對娑婆而見華藏成就者即能成之緣謂十緣等能所合目若以世界之成就即依主釋也準梵本中云世界海成就下文辯海譯人畧也意云佛果依正聞修方起眾生業報本自有之故但標世界耳<span class='note-inline'>(二釋名世界有其二釋一以破壞釋世二以隱覆釋世若唯前解令華藏剎是可破壞今為此釋令華藏剎從無為起同於真極不可破壞故感娑婆下雙出不雜隱覆之義言成就下二釋成就二字能成之緣通因及果起具因緣此一是因體性依住等是果故總具十門世界成立準梵本下四會梵文䟽唯會一海字若具梵云嚕迦䭾都（世界）三慕達羅海濕第奢（演說）匿縛怛囊（觀察亦云照曜）三牟陀（十方）儉摩（合集）娜妘名鉢里勿多（品）若依迴文總云觀察十方世界海演說合集名品今經譯家存略太甚餘言可略海字切要故䟽會取意云佛果下出無海意以剎海莊嚴是佛修起直語世界眾生業成無始有之故但云世界雖為譯家出理實則海言切要)</span>三宗趣者標列無邊勝德廣釋所知世界海為宗然其意趣乃有多種一令諸菩薩發大信解悟入為趣謂令知佛及菩薩大悲行海廣覆無盡眾生界倣而行故世界無邊悉嚴淨故眾生無邊悉化度故剎由心異當淨自心及他心故世界重重無盡無盡以大行願悉充滿故佛界生界非一非異能正了知成大智故未能了者熏成種故皆意趣也亦為顯此深意故此品來故下頌云離諸諂誑心清淨常樂慈悲性歡喜志欲廣大深信人彼聞此法生欣恱若不聞此無邊無盡無二之境滯於權小普賢行願何由可成故普賢自說為令眾生等文皆是此品之意趣也<span class='note-inline'>(然其意下趣中有六初總標一令諸菩薩下二別顯別顯之中總有六意唯初有一字餘無次第但以故字而為揀別亦為下三結成來意故下頌下四引文證成雙成來意宗趣若不聞下五反以成立故普賢下六引普賢結經文具之)</span>。</p>
</div>
<div class='div-orig'><p>爾時普賢菩薩摩訶薩以佛神力徧觀察一切世界海一切眾生海一切諸佛海一切法界海一切眾生業海一切眾生根欲海一切諸佛法輪海一切三世海一切如來願力海一切如來神變海。</p>
</div>
<div class='div-commentary'><p style="margin-left:1em">四釋文者三品正陳法海於中分二初二品明果後一品辯因然有二意一約兼明則前二品通答前三十句果問後一品答前十句因問說因為欲成果從多而說分明舉果二將前二品望前品末三問通答依正若望下廣文正明於依傍顯於正留其正報後分廣故於中初品通辯諸佛及諸眾生所有剎海後品別明本師之所嚴淨又此品明成剎之緣後品別辯果相故此品答安立之問其中雖明形等亦是緣故<span class='note-inline'>(又此品者前釋對二種來意中前義此釋對後義此品成剎之緣具果具因後品唯果)</span>今初分二先總標綱要即為本分後正陳本義即是說分前中亦二先承力徧觀後牒問許說今初上入三昧內契其源今云徧觀外審其相十海之義已如問釋但小不次耳但觀於十<span class='corr'>已</span>含餘三十佛海之中具身等故大願之中含因等故<span class='note-inline'>(但觀於十下通難難云問有四十何唯觀十故答意云十海為總已含所餘三十別問佛海之中者是佛必有六根三業為體相顯著之十必有德用圓<span class='corr'>備</span>謂佛地等故具二十大願海中<span class='corr'>已</span>攝因中發趣等十故四十無遺)</span>。</p>
</div>
<div class='div-orig'><p>如是觀察已普告一切道場眾海諸菩薩言。</p>
</div>
<div class='div-commentary'><p style="margin-left:1em">第二如是觀察已下牒問許說於中分四一牒問畧歎二許說分齊三說所成益四讚勝誡聽今初分二先結前生後。</p>
</div>
<div class='div-orig'><p>佛子諸佛世尊知一切世界海成壞清淨智不可思議知一切眾生業海智不可思議知一切法界安立海智不可思議說一切無邊佛海智不可思議入一切欲解根海智不可思議一念普知一切三世海智不可思議顯示一切如來無量願海智不可思議示現一切佛神變海智不可思議轉法輪海智不可思議建立演說海不可思議。</p>
</div>
<div class='div-commentary'><p style="margin-left:1em">後佛子下正牒稱歎即從後向前牒上果問三十句也初十句牒上世界海等十問觀乃觀海歎乃歎智者智之與海反覆相成謂前自智觀海微細難知知唯佛智方能究盡海難思故佛智難思佛智難思故海為深廣<span class='note-inline'>(觀乃觀海下釋妨難即心口相違難此難因前而生)</span>若爾何不說智而但說海智離海境安知其相又表唯所證知故但說海<span class='note-inline'>(三若爾下重難即歎說不同難此難望後說分而生四智離海境下再答中二先約教相謂智之異相因所知故又表以下二約證相海是所證故)</span>十智望海與問開合小異名或小差謂一中前問及觀但云世界海今加成壞望前與智中亦有成壞之言此乃廣畧之異耳言清淨智者離所知障決斷分明故初句貫下置清淨言餘皆畧也然皆以多故廣故深故細故重疊難知逈超言念皆云不思議也二知眾生業海者眾生即報類差別業即善惡等殊從此別義觀中開為二句而因果雖殊同是所化眾生故此及問并與智中並合為一三即世界都稱或化眾生法謂安立施設方便軌則等也四能化諸佛數量無邊五即所化根欲差別難知而問中合在後之五海五海皆須知根欲故六即所應之時前就所觀但云三世今就佛智故云一念能知其問及與智皆云佛解脫海者以一念普知三世是佛不思議解脫故七稱性大願為現身說法徧化之因故前問是名號海及壽量海與智之中名普入法界一切世界海智皆由願力故也八應機作用神變無方九轉稱性大法輪海若據問中攝法輪海在演說中若約向觀攝演說海在法輪中今此開二演說第十謂隨方施設言音差別及法輪隨機故與智中亦開名佛音聲智<span class='note-inline'>(十智望海下正釋經文於中有二先總明十海之名總有五節<span class='corr'>已</span>如前品今對三文并此為四言望海者即前所觀言與問者即第六經初此唯對二下別釋中兼對與智即是前品意加一中前問下別釋鉤鎻相連令義無遺今當具出問中十海一世界海二眾生海三法界安立海四佛海五波羅蜜海六佛解脫海七佛變化海八佛演說海九佛名號海十佛壽量海與智中十海智一能入一切智性力智二入法界無邊量智三成就一切佛境智四知一切世界海成壞智五一切眾生界廣大智六住諸佛甚深解脫無差別諸三昧智七入一切菩薩諸根海智入一切眾生語言海轉法輪辭辯智九普入法界一切世界海身智十得一切佛音聲智觀中十海一一切世界海二一切眾生海三一切諸佛海四一切法界海五一切眾生業海六一切眾生根欲海七一切諸佛法輪海八一切三世海九一切如來願力海十一切如來神變海歎智中十智一一切世界海成壞智二一切眾生業海智三一切法界安立海智四一切無邊佛海智五一切欲解根海智六一念普知一切三世智七顯示一切如來無量願海智八示現一切佛神變海智九轉法輪智十建立演說海智其勸說中十法亦是十海<span class='corr'>已</span>如上會文無海言今略不出今對會四文即分為四第一以歎智對觀海辯次第者第一智觀第一海第二智觀第二及第五海第三觀第四第四觀第三第五觀第六第六觀第八第七觀第九第八觀第十第九第十並觀第七但看前列次第可知䟽中所會正是此對第二若將歎智對與智次第者所歎第一即與智第四二即是五三即是二四即是三五即是七六即是六七即是九八即是六九即是八十即彼十彼有總句故彼六中含此六八第三若將歎智對問十海多同第一對觀海辯若具說者前四如次對四海第五通遍後五六即彼六七即九十八即第七此九與十皆是彼八第四若將十觀海對問十海者此觀第一即問第一二即彼二三即彼四四即彼三五亦彼二亦遍後五六可是二七即彼八八即彼六九即彼九及與第十此第十海即彼第七也復應將觀海對問十海如前問中以對更應將與智對問十海前與智中<span class='corr'>已</span>對若更將十海對加所為中十法<span class='corr'>已</span>如前品所為中明故今略出四門而<span class='corr'>已</span>餘義䟽中具會細尋易了)</span>。</p>
</div>
<div class='div-orig'><p>清淨佛身不可思議無邊色相海普照明不可思議相及隨好皆清淨不可思議無邊色相光明輪海具足清淨不可思議種種色相光明雲海不可思議殊勝寶燄海不可思議成就言音海不可思議示現三種自在海調伏成熟一切眾生不可思議勇猛調伏諸眾生海無空過者不可思議。</p>
</div>
<div class='div-commentary'><p style="margin-left:1em">二清淨下九句牒上六根三業十問向十約智明不思議此下直就法體為不思議又望前問開合影略顯無盡故以總收別但廣身光等一應機之身修短難測二現金銀等色類無邊三十蓮華藏剎塵數相好過於此四圓光大小隨機無盡五隨緣放光色類非一六常光如焰具眾寶色七圓音無盡深廣難測八三輪攝化謂神足等九調令成益得果不空然其調伏曲有三種一者始終輭語應將攝者而將攝故二者始終麤語應折伏者而折伏故三者有時輭語有時麤語應成熟者而成熟故由具此三故無空過<span class='note-inline'>(以總[(冰-水+〡)*ㄆ]別者以三業之總攝六根之別言但廣身光等者等取前光明及音聲智慧二光為身音聲屬口智慧是意今文並具故致等言即開三業而為十耳)</span>。</p>
</div>
<div class='div-orig'><p>安住佛地不可思議入如來境界不可思議威力護持不可思議觀察一切佛智所行不可思議諸力圓滿無能摧伏不可思議無畏功德無能過者不可思議住無差別三昧不可思議神通變化不可思議清淨自在智不可思議一切佛法無能毀壞不可思議。</p>
</div>
<div class='div-commentary'><p style="margin-left:1em">三安住佛地下十句牒上最初德用圓備十問前問中畧無變化及自在二句以攝在無能攝取句中義如前會亦以前文十海有故神變屬身自在屬智餘並可知。</p>
</div>
<div class='div-orig'><p>如是等一切法我當承佛神力及一切如來威神力故具足宣說。</p>
</div>
<div class='div-commentary'><p style="margin-left:1em">第二如是等下許說分齊謂具足說故承佛力者當會佛也若言具者何以下文唯說安立及世界海耶經來不盡故又雖說二世界海亦<span class='corr'>已</span>通具三十句問<span class='note-inline'>(若言具者下問也答有二意一經來未盡約顯現答遮那品末無有結束故若經具來應更答餘三十八問)</span>謂界必有生而依住故有佛現故安立異故行業感故餘可意求<span class='note-inline'>(謂界必有生下二出所兼之相略出三海謂一眾生二佛三行業及能兼二<span class='corr'>已</span>有五海言餘可意求者即餘五海等謂一有生必有根欲為一有佛必由願力為二必有神變普周為三必轉法益生為四必有作用解脫為五則十海具矣具海既爾具餘例然此依別答四十問說若約十海為總此但答二下別答八<span class='corr'>已</span>如現相品明則十海之中兼餘三十)</span>。</p>
</div>
<div class='div-orig'><p>為令眾生入佛智慧海故為令一切菩薩於佛功德海中得安住故為令一切世界海一切佛自在所莊嚴故為令一切劫海中如來種性恒不斷故為令於一切世界海中顯示諸法真實性故為令隨一切眾生無量解海而演說故為令隨一切眾生諸根海方便令生諸佛法故為令隨一切眾生樂欲海摧破一切障礙山故為令隨一切眾生心行海令淨修治出要道故為令一切菩薩安住普賢願海中故。</p>
</div>
<div class='div-commentary'><p style="margin-left:1em">第三為令下說所成益十句攝為五對一證智成福對二嚴剎紹種對亦即時處對三顯義演教對四生善滅惡對五淨業普願對文並可知此亦通為一經教起之所因也此十亦對前十海十智恐繁不會<span class='note-inline'>(此十亦對前十海丁智者初一為令即具十智故云為令眾生入佛智慧海故餘九即十海一即佛海及神變海二即世界海三即三世海四即法界海五即轉法輪海六即眾生根海七八皆眾生海九即願海十海[備-用+冉]矣對海既爾對智可知如對海故)</span>。</p>
</div>
<div class='div-orig'><p>是時普賢菩薩復欲令無量道場眾海生歡喜故。</p>
</div>
<div class='div-commentary'><p style="margin-left:1em">第四是時普賢下讚勝勸聽中文二初長行辯意後偈頌正顯今初十一句初一總標謂令聞法必生喜故。</p>
</div>
<div class='div-orig'><p>令於一切法增長愛樂故令生廣大真實信解海故令淨治普門法界藏身故令安立普賢願海故令淨治入三世平等智眼故令增長普照一切世間藏大慧海故令生陀羅尼力持一切法輪故令於一切道場中盡佛境界悉開示故令開闡一切如來法門故令增長法界廣大甚深一切智性故即說頌言。</p>
</div>
<div class='div-commentary'><p style="margin-left:1em">餘十別顯喜義亦為五對初二樂法生信對二證性立願對三了真入俗對四持法示佛對五開法增智對如文並顯。</p>
</div>
<div class='div-orig'><p>智慧甚深功德海普現十方無量國隨諸眾生所應見光明徧照轉法輪。</p>
<p>十方剎海叵思議佛無量劫皆嚴淨為化眾生使成熟出興一切諸國土。</p>
</div>
<div class='div-commentary'><p style="margin-left:1em">二正頌中十頌分二初八讚後二勸前中亦二初二明佛出現意。</p>
</div>
<div class='div-orig'><p>佛境甚深難可思普示眾生令得入其心樂小著諸有不能通達佛所悟。</p>
</div>
<div class='div-commentary'><p style="margin-left:1em">後六辯定法器於中初一揀非器。</p>
</div>
<div class='div-orig'><p>若有淨信堅固心常得親近善知識一切諸佛與其力此乃能入如來智。</p>
<p>離諸諂誑心清淨常樂慈悲性歡喜志欲廣大深信人彼聞此法生欣恱。</p>
<p>安住普賢諸願地修行菩薩清淨道觀察法界如虛空此乃能知佛行處。</p>
<p>此諸菩薩獲善利見佛一切神通力修餘道者莫能知普賢行人方得悟。</p>
</div>
<div class='div-commentary'><p style="margin-left:1em">次四示法器。</p>
</div>
<div class='div-orig'><p>眾生廣大無有邊如來一切皆護念轉正法輪靡不至毗盧遮那境界力。</p>
</div>
<div class='div-commentary'><p style="margin-left:1em">後一結歸佛力。</p>
</div>
<div class='div-orig'><p>一切剎土入我身所住諸佛亦復然汝應觀我諸毛孔我今示汝佛境界。</p>
<p>普賢行願無邊際我<span class='corr'>已</span>修行得具足普賢境界廣大身是佛所行應諦聽。</p>
</div>
<div class='div-commentary'><p style="margin-left:1em">及後二勸文並可知然通此十偈亦是牒問以讚前長行總顯難思此下畧示難思之相而三十句間列不次含義並足欲委配釋恐厭繁文<span class='note-inline'>(然通此十下重釋偈文結云欲委配釋恐厭繁文今當配之初偈即牒智慧地及無畏功德兼含體相顯著等十句以言普現十方光明遍照等故第二偈即世界海及出現也第三偈牒佛境第四偈牒佛加持第五偈即業海及樂欲海并調伏海第六偈前半波羅蜜海亦兼佛地次句法界海末句所行第七偈即神變海第八偈前半眾生海後半演說海第九偈即佛解脫海及三自在第十偈即大願海餘皆兼含可以意得非益觀智䟽略不言明欲委尋文故鈔重出)</span>。</p>
</div>
<div class='div-orig'><p>爾時普賢菩薩摩訶薩告諸大眾言。</p>
</div>
<div class='div-commentary'><p style="margin-left:1em">第二廣陳本義分中分二初結集生起。</p>
</div>
<div class='div-orig'><p>諸佛子世界海有十種事過去現在未來諸佛<span class='corr'>已</span>說現說當說。</p>
</div>
<div class='div-commentary'><p style="margin-left:1em">二諸佛子下普賢顯說於三十句果問中廣釋世界安立海問餘並攝之文分為二初標舉章門後依章別釋今初分三一立數顯同二徵數列異三結畧顯廣今初先告佛子者使時情注其耳目也世界廣深目之為海謂積剎成種積種成海海無別體世界都名然事類廣多略舉其十以表無盡三世同說彰其要勝又顯說決定無改易也。</p>
</div>
<div class='div-orig'><p>何者為十所謂世界海起具因緣世界海所依住世界海形狀世界海體性世界海莊嚴世界海清淨世界海佛出興世界海劫住世界海劫轉變差別世界海無差別門。</p>
</div>
<div class='div-commentary'><p style="margin-left:1em">二徵列中一明攬緣成立二成<span class='corr'>已</span>依住三外狀區分四內體差別五寶等莊校六垢穢不生七佛出差殊八劫住修短九隨業改變十包容必均此十亦攝十八圓滿後品當會。</p>
</div>
<div class='div-orig'><p>諸佛子略說世界海有此十事若廣說者與世界海微塵數等過去現在未來諸佛<span class='corr'>已</span>說現說當說。</p>
</div>
<div class='div-commentary'><p style="margin-left:1em">三諸佛子下結畧顯廣言世界海塵者智猶難測言豈具陳非證法雲安受茲說。</p>
<p style="margin-left:1em">然上十事於一一剎多少不定具緣一種或一或二或三或多或成四句謂一成一一成一切等清淨一種或一或多或亦無之以有純穢剎故其次七事各各唯一謂依空住者非依光等故餘準思之其無差別一切皆具以約體性平等佛力融攝故說無差所以染淨皆具也有云一切世界相望互同名無差者則違下經文經云一一世界海有世界海微塵數無差別故若依相望互同則無有差別之事<span class='note-inline'>(有云下敘昔即刊定意若依下結過謂盡世界海皆作無差別故剎海中無差別事餘可知)</span>若將此十望剎種者具緣一種多少不定不得云一以其種中含有多類剎故清淨一事不得定言有無以其種中必含淨穢故其無差別多少亦均佛出劫住隨業轉變不得云一依形體嚴不得云多以其剎種別有體等故。</p>
<p style="margin-left:1em">若以此十獨望剎海形體依住莊嚴等四許其唯一餘必兼多故經云一一世界海有種種形故。</p>
<p style="margin-left:1em">今言有世界海塵數者約融攝無盡之說也有云約一一剎海中所有諸剎各各一因等故有剎海塵數者孟浪之甚何者且如剎海中剎雖多豈如剎海盡末為塵之多若欲相同即一塵一緣方得相似何得以一剎一緣充一剎多塵之數況積具緣等十有剎海之塵其一具緣自有剎海塵數是則通有剎海微塵數箇剎海微塵數矣一剎一緣一依一體安得充耶亦不得言通一切世界海說以下依住云一一世界海有世界海塵數所依住故<span class='note-inline'>(孟浪之甚者浪謂流浪孟亦猛也莊子齊物篇云瞿鵲子問於長梧子曰吾聞諸夫子聖人不從事於務不就利不違害不喜求不緣道無謂有謂有謂無謂而遊乎塵垢之外夫子以為孟浪之言而我以為妙道之行也吾子以為奚若釋曰今不取其事但取孟浪所出耳孟浪者率略之言也明其無當向秀云瀾漫無所趣捨之謂二字要連用何者下三彰非所以尊意可知猶恐難見請以喻明如一槃中盛於十楪十楪之中各盛十彈子一槃如剎海一楪如剎種彈子如一剎若言一槃之中有一槃彈子塵數無差豈得以一槃之內彈子無差以充其數一槃彈子但有一百一彈子之塵<span class='corr'>已</span>難知數況一百彈子盡抹為塵則數不可量便將一百之數以充一槃彈子之塵數故為孟浪也得斯喻意尋數易了亦不得言者第四逆遮昔救恐有救云一剎海中剎不充一剎海中塵今取一切剎海中剎以充一剎海中塵數豈不得耶亦如一槃彈子之多不充一槃之塵若多槃彈子豈不充一槃之塵耶故今遮云若依此義義則粗通奈何違文文中既云一一世界海中則一海中即有世界海塵數不言一切世界海共為一世界海塵數豈得將此而為救耶亦猶一槃彈子即有一槃彈子塵數不言多槃有一槃之塵也)</span>。</p>
</div>
<div class='div-orig'><p>諸佛子略說以十種因緣故一切世界海<span class='corr'>已</span>成現成當成。</p>
</div>
<div class='div-commentary'><p style="margin-left:1em">第二依章別釋者十事不同則為十叚一一皆有長行與偈長行中各三謂標釋結今初起具因緣標中略舉十種通成三世一切佛剎。</p>
</div>
<div class='div-orig'><p>何者為十所謂如來神力故法應如是故一切眾生行業故一切菩薩成一切智所得故一切眾生及諸菩薩同集善根故一切菩薩嚴淨國土願力故一切菩薩成就不退行願故一切菩薩清淨勝解自在故一切如來善根所流及一切諸佛成道時自在勢力故普賢菩薩自在願力故。</p>
</div>
<div class='div-commentary'><p style="margin-left:1em">二何者下釋然佛土之義雖有多種不出其三一法性土二受用土三變化土若開受用有自有他則成四土統為二種謂淨及穢或性及相融而為一有異餘宗<span class='note-inline'>(然佛土下䟽文有三一辯類中初說三土二開三為四三合四為二四融二為一前二則唯識第十意然初說三者依三身故報有自他故為四身四身還依四土論云又自性身依法性土雖此身土體無差別而屬佛法性相異故此佛身土俱非色攝雖不可說形量大小然隨事相其量無邊譬如虛空遍一切處釋曰此義前品<span class='corr'>已</span>引為下文用之故重委引論云自受用身還依自受用土謂大圓鏡智相應淨識由昔所修自利無漏純淨佛土因緣成熟從初成佛盡未來際相續變為純淨佛土周圓無際眾寶莊嚴自受用身常依而住如淨土量身量亦爾諸根相好一一無邊無限善根所引生故功德智慧既非色法雖不可說形量大小而依所證及所依身亦可說言遍一切處釋曰功德隨所依身智慧隨所證如餘並可知論云他受用身亦依自土謂平等性智大慈悲力由昔所修利他無漏純淨佛土因緣成熟隨住十地菩薩所冝變為淨土或小或大或劣或勝前後改轉他受用身依之而住能依身量亦無定限若變化身依變化土謂成事智大慈悲力由昔所修利他無漏淨穢佛土因緣成熟隨未登地有情所冝化為佛土或淨或穢或大或小前後改轉佛變化身依之而住能依身量亦無定限釋曰上皆論文文並易了下䟽用之須知所在統唯二種者三攝四為二也諸經論中皆有於此二種之二先攝上四為淨穢者乃有多義一前三皆淨四中有淨有穢則三類半為淨半類為穢二前三為淨以他受用斷分別障已證真如故得名淨變化皆穢設有七珍穢眾生住故亦非淨三後二皆穢仁王經云三賢十聖住果報唯佛一人居淨土而生公說有形皆穢無形為淨則唯法性為淨若爾自受用土豈稱穢耶此以冥同真性不可說其形量大小則同淨攝二攝前四為性相者略有二門一法性為性餘三皆相二自受用土冥同真性亦可名性餘二唯相四融而為一則淨穢性相三土四土無不圓融即此經意故云有異餘宗)</span>又此淨土一質不成淨穢虧盈異質不成一理齊平有質不成搜源則冥無質不成緣起萬形故形奪圓融無有障礙<span class='note-inline'>(又此淨土下第二融攝因上第四義故略為此融然東安莊公本有三句無有質不成今加此句以成二對謂淨穢域絕不可言一理唯一味不可言異冥同性空不可言有隨緣成立不可言無然一為遣異無相遣有然其釋中一亦約理實則一義有其二種一約理一二約事一如自受用十方如來同有淨土不可言無而得稱一故䟽成四句二對不同又上略舉四句一向遮過實則即異即同即有即無若互相形奪則一異兩亡有無雙寂若圓融無礙則即一即多即無即有有是無有無是有無多是即一之多一是即多之一有無即事理無礙一多兼事事無礙由此重重故華藏剎一一塵中皆見法界餘如玄中)</span>土既不等因緣亦殊今文十中初三通顯次四別明後三則融攝轉變言初三者一如來神力者謂一切淨穢等土皆是如來通慧力成為物而取擬將普應佛應統之皆稱佛土故蓮華藏海佛所嚴淨而內含淨穢然就佛言之故無國而不淨也既即穢而淨故不思議二法如是者梵云達磨多此云法爾或曰法性若是法性即以本識如來藏身為所依持恒頓變起外諸器界若云法爾者謂有問言何以諸佛眾生起於剎土答云法應如是不可致詰若會此二謂法應如是藏識變起三眾生業力者業有善惡國有淨穢故淨名以萬行為因又云眾生之類是菩薩佛土謂法性雖一隨業成異佛隨異類取土攝生涅槃微善觀經三心等其類非一上三初因二緣三因<span class='note-inline'>(初三者下第二正釋經文釋第一句䟽文有二一正釋言一切淨穢者此通三土唯除法性以言通慧力所成故此即偈文智慧神通力如是也言為物而取擬將普應者除自受用皆為物故佛應統之下解妨此有二妨一皆名佛土妨謂土有淨穢穢豈佛土故今答云穢亦佛土三界朽宅屬于一人娑婆雜惡居華藏內是我佛土然就佛言者通穢土稱淨妨此由淨名經中寶積願聞得佛國土清淨而佛答云眾生之類是則不揀淨穢穢亦淨土故生疑云穢名佛土就統以言穢名淨土復㨿何理故有此答就佛皆淨所以身子所見邱陵坑坎佛言我此土淨而汝不見既即穢而淨故不思議者即以上義會下偈文偈云世尊境界不思議故若是法性者約如來藏隨緣成立淨穢諸土如三昧品引楞伽說此從通相不局眾生亦不局佛若云法爾者即法爾道理如十地說業有善惡下先總釋故淨名下後引證引三經四文淨名有二皆佛國品初云以萬行為因者經云寶積當知直心是菩薩淨土菩薩成佛時不謟眾生來生其國深心是菩薩淨土菩薩成佛時具是功德眾生來生其國菩提心是菩薩淨土菩薩成佛時大乘眾生來生其國次列六度等故云萬行為因又云眾生之類是菩薩淨土等者亦是此文謂法性雖一下雙釋上二䟽文有三初隨業成異釋上萬行為因此是土因佛隨異類取土攝生釋上文又云眾生之類是菩薩佛土此是土緣即佛國品寶積獻盖佛為現變見淨土相便求其因故初問云願聞得佛國土清淨舉果唯願世尊說諸菩薩淨土之行（徵因）佛答云眾生之類是菩薩佛土（摽也下根釋云）所以者何菩薩隨所化眾生而取佛土隨所調伏眾生而取佛土釋曰上二句總明取土一向為物經云隨諸眾生應以何國入佛智慧而取佛土隨諸眾生應以何國起菩薩根而取佛土釋曰此明土異之由下徵釋云所以者何菩薩取於淨國皆為饒益諸眾生故釋曰經意云菩薩修因取土皆緣眾生若無眾生取土何用此皆他受用土及變化土緣故唯識中二土皆以利他行成明為物取故彼經舉喻欲造宮室須依空地若於虛空終不能成欲修淨土必緣眾生若無眾生無修土處涅槃微善下別引他經成其初義即二十一經高貴德王菩薩品琉璃光菩薩從不動世界而來無畏菩薩問佛此土眾生當造何業而得生彼不動世界佛以偈答廣列十善一一皆生言微善者彼有偈云若於佛法僧供養一香燈乃至獻一華則生不動因若為怖畏故利養及福德書是經一偈則生不動國造像若佛塔猶如大拇指常生歡喜心即生不動國是也觀經三心者有三種三心第一佛為韋提希現淨土竟韋提希願生求因佛言欲生彼國當修三福一者孝養父母奉事師長慈心不殺修十善業二者受持三歸具足眾戒不犯威儀三者發菩提心深信因果讀誦大乘勸進行者如是三事名為淨業佛告阿難及韋提希汝今知不此三種業過去未來現在諸佛淨業正因釋曰若具此三何淨不致然以生就佛總名為生如上引直心是菩薩淨土菩薩成佛時不謟眾生來生其國第二上品上生文中云若有眾生願生彼國發三種心即便徃生何等為三一者至誠心二者深心三者廻向發願心具三心者必生彼國第三云復有三種眾生當得徃生何等為三一者慈心不殺具諸戒行二者讀誦大乘方等經典三者修行六念廻向發願願生彼國具此功德一日乃至七日即得徃生釋曰第三三心多同初三而合初一開其後一此上諸心非但得生彼國而為生因亦能成彼淨國得為修因故觀經云三世諸佛淨業正因故今引為佛國因也上三初因二緣三因者然因略有二一變化因即第一如來通慧二感淨剎因即是第三緣亦有二一約境利他眾生為緣二攝境從心皆自識變此中第二義是真心隨緣變耳)</span>次四別明者有因有緣初一自受用土因大圓鏡智之所成故二變化土因謂眾生菩薩共構一緣各隨行業來生其國凡聖同居三四二種他受用土因然初即初地以上如十大願中修淨土願是也後即八地已上功用不退行之所成故八地中有淨土分<span class='note-inline'>(次四別明有因有緣者如鏡智所成是緣變化土因通因通緣佛以生為緣生以佛為緣謂眾生菩薩共搆一緣者上已總明即直心是菩薩淨土等若菩薩自修直心眾生謟曲何由得生故勸物同修直心故菩薩以直心之因取直心土以應直心眾生為同搆一緣來生其國萬行皆然故云隨其行業言凡聖同居者即變化土若他受用唯聖所居變化之上凡聖同居聖居有二一就機化故二於凡身中初證聖果亦當居之他受用土因者略如上引唯識一向就佛說因今通菩薩謂佛因中修此二因成他受用即是佛因二住地菩薩修此二因得他受用約菩薩因初地八地地經廣說)</span>後三融攝者通於因緣初一即八地已上攪大海為酥酪變大地為黃金以染為淨以淨為染自在攝生故十自在中有剎自在窮其因者清淨勝解勝解印持隨心變故次一謂成正覺時其身充滿十方世界微塵剎土念劫圓融一時成立由二種因一善根所流語因中也二成道勢力明果用也此一受用變化相融也即如經初即摩竭陀地堅固等後一無問成與不成常能融攝又前是妙覺此是等覺<span class='note-inline'>(勝解印持者勝解以於境印持為性印持萬境隨心轉變一善根所流者即圓融修行自他二利無障礙行故得爾也)</span>其法性土通為諸土之體窮其因者有正有助謂法爾為其正因以一切智及總以諸因而為緣因故其後三亦融前土非有別體<span class='note-inline'>(其法性土下第三料揀妨難問上之十句含於四土何以特明三土因耶故為此釋次復問云四土之外別說圓融應有五土故今答云故其後三但融他四即是我宗非別有體圓融之因亦如上說又說淨土總有二義一者行淨業為因感淨相果二以德業為因感自在淨果行業始自凡夫終至十地德業始起不動終至如來故第二別明是行業淨第三融攝是自在淨第一總明具斯二淨故䟽為三)</span>又此十事展轉生起謂諸佛土總由佛力何以由之法如是故法爾云何而有異耶業不同故眾生由業佛復由何成一切智之所變故生佛有異何以凡聖同居同構一緣故何以復有純菩薩國菩薩願行力故既由行業何可轉變勝解自在故云何復得融攝重重佛及普賢自在力故<span class='note-inline'>(又此十事下生起鉤鎻)</span>。</p>
</div>
<div class='div-orig'><p>諸佛子是為略說十種因緣若廣說者有世界海微塵數。</p>
</div>
<div class='div-commentary'><p style="margin-left:1em">三結畧顯廣如前已釋。</p>
</div>
<p class='juan'>大方廣佛華嚴經䟽鈔會本第七之二</p>
<div class='div-w'>
<p class='h2'>音釋</p>
<div class='div-note'>蘂<p style="margin-left:1em"><span class='note-inline'>(如累切花心鬚也)</span>。</p>
泯<p style="margin-left:1em"><span class='note-inline'>(彌盡切滅也)</span>。</p>
覈<p style="margin-left:1em"><span class='note-inline'>(下革切考也)</span>。</p>
綰<p style="margin-left:1em"><span class='note-inline'>(烏版切鉤繫也)</span>。</p>
緒<p style="margin-left:1em"><span class='note-inline'>(徐與切[糸*系]端也)</span>。</p>
詺<p style="margin-left:1em"><span class='note-inline'>(彌正切詺目也)</span>。</p>
娜妘<p style="margin-left:1em"><span class='note-inline'>(娜奴可切妘音云)</span>。</p>
分齊<p style="margin-left:1em"><span class='note-inline'>(分扶問切齊在詣切分齊限量也)</span>。</p>
輭<p style="margin-left:1em"><span class='note-inline'>(乳兗切柔也)</span>。</p>
徵<p style="margin-left:1em"><span class='note-inline'>(知陵切驗也)</span>。</p>
攬<p style="margin-left:1em"><span class='note-inline'>(魯敢切取也)</span>。</p>
穢<p style="margin-left:1em"><span class='note-inline'>(烏廢切污也)</span>。</p>
詰<p style="margin-left:1em"><span class='note-inline'>(契吉切問也)</span>。</p>
構<p style="margin-left:1em"><span class='note-inline'>(居候切合也)</span>。</p>
諂誑<p style="margin-left:1em"><span class='note-inline'>(諂丑琰切佞言曰諂誑古況切欺也)</span>。</p>
</div></div>
<p class='juan'><a id='mulu26' />大方廣佛華嚴經䟽鈔會本第七之三　假二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>所說無邊眾剎海毗盧遮那悉嚴淨世尊境界不思議智慧神通力如是。</p>
</div>
<div class='div-commentary'><p style="margin-left:1em">第二偈頌多以果顯因文有九偈束為八叚第一偈頌佛神力據此無邊剎海皆遮那嚴淨則下嚴華藏猶是分明理實而言願周法界。</p>
</div>
<div class='div-orig'><p>菩薩修行諸願海普隨眾生心所欲眾生心行廣無邊菩薩國土徧十方。</p>
</div>
<div class='div-commentary'><p style="margin-left:1em">次一超頌眾生菩薩同集善根。</p>
</div>
<div class='div-orig'><p>菩薩趣於一切智勤修種種自在力無量願海普出生廣大剎土皆成就。</p>
</div>
<div class='div-commentary'><p style="margin-left:1em">三一頌頌第四成一切智自受用土因前半因後半果成唯識云大圓鏡智相應淨識由昔所修自利無漏純淨佛土因緣成熟從初成佛盡未來際相續變為純淨佛土周圓無際眾寶莊嚴配經可見<span class='note-inline'>(成唯識下此下之文前已總引今當略釋大圓鏡智相應淨識即果位第八此是依因依此頓變故由昔所修下此是行因從初成佛下辯其果相初明豎長後周圓下明其橫廣)</span>。</p>
</div>
<div class='div-orig'><p>修諸行海無有邊入佛境界亦無量為淨十方諸國土一一土經無量劫。</p>
</div>
<div class='div-commentary'><p style="margin-left:1em">四一頌頌第六嚴淨願力及第七不退行願修諸行海無有邊者論云謂平等性智大慈悲力由昔所修利他無漏純淨佛土因緣成熟隨住十地菩薩所宜變為淨土或小或大或劣或勝前後改變上經雖云願力非無有行為分功用有無長行成其二句皆他受用故偈為一初句頌第六次句頌第七以八地已上念念入法流心心趣佛境故後之半偈通其二文<span class='note-inline'>(論云等者上已具引先智及行俱是緣因亦以行為因以智為緣故云因緣亦上二皆因隨十地菩薩為緣如上隨所化眾生等變為淨土即是果相初地見剎等百三千故名為小二地即千三地即萬等後後大於前前前前即劣後後漸勝下所引地義並如本品)</span>。</p>
</div>
<div class='div-orig'><p>眾生煩惱所擾濁分別欲樂非一相隨心造業不思議一切剎海斯成立。</p>
</div>
<div class='div-commentary'><p style="margin-left:1em">五一偈却頌第三眾生行業加造業因煩惱所擾造於穢剎欲樂非一感土有殊前與菩薩同修必多善業故此明於煩惱。</p>
</div>
<div class='div-orig'><p>佛子剎海莊嚴藏離垢光明寶所成斯由廣大信解心十方所住咸如是。</p>
</div>
<div class='div-commentary'><p style="margin-left:1em">六一頌頌菩薩勝解。</p>
</div>
<div class='div-orig'><p>菩薩能修普賢行遊行法界微塵道塵中悉現無量剎清淨廣大如虛空。</p>
</div>
<div class='div-commentary'><p style="margin-left:1em">七一頌超頌普賢願力以普賢有三一位前普賢但發普賢心即是非今所用二位中普賢即等覺位故此居佛前三位後普賢謂得果不捨因行故長行居後。</p>
</div>
<div class='div-orig'><p>等虛空界現神通悉詣道場諸佛所蓮華座上示眾相一一身包一切剎。</p>
<p>一念普現於三世一切剎海皆成立佛以方便悉入中此是毗盧所嚴淨。</p>
</div>
<div class='div-commentary'><p style="margin-left:1em">八有二偈却頌如來自在前偈頌果用後偈頌善流畧不頌法爾法爾即是法性通故畧之又第七偈依中有依第八偈正中有依第九偈融於三世故三共顯融攝無礙然其無礙通有十種諸教說土或謂但是無常或云心變理事懸隔多一不融故今經宗要辯無礙<span class='note-inline'>(又第七下以義料揀成無礙行門此即賢首華藏觀意彼有五門一成立因緣正當此門起具因緣二相狀布列即華藏品風輪香海等三具德圓滿四依正融攝五攝成觀智今初有二先牒經略明即彼第四然其無礙下即彼第三但解此二自成觀智略無第五然彼具德指一香樹亦明十義一此香樹即佛智身德二即轉法輪三事理無礙四悲智德五難思德六體用無礙七定亂無礙八微細德九佛境界德十緣起無礙德而內外相叅以成十門亦不引證今為順經加減廢立皆引文證而具事理事事無礙初總摽也二立意或是無常者通大小乘或云心變唯是大乘理事懸隔明非實教)</span>一理事無礙謂全同真性而剎相宛然經云華藏世界海法界無差別莊嚴悉清淨故<span class='note-inline'>(一事理下三開門別釋一中引經即第十經偈末句云安住於空虛今但取莊嚴為事法界為理無差別言即是無礙)</span>二成壞無礙謂成即壞壞即成等<span class='note-inline'>(二成壞中不引文者義易了故亦是此偈故云一一剎種中劫燒不思議所現雖敗惡其處常堅固)</span>三廣陿無礙不壞相而普周故經云體相如本無差別無等無量悉周徧等。</p>
<p style="margin-left:1em">四相入無礙下文云以一剎種入一切一切入一亦無餘及此文云身包一切等其文非一亦是一多無礙<span class='note-inline'>(三中經云體相如本者即第八經釋剎種章偈及後四相入中所引即前偈前半具云以一剎種入一切一切入一亦無餘體相如本無差別無等無量悉周遍)</span>五相即無礙文云無量世界即一界故<span class='note-inline'>(五相即無礙證文即第十七經)</span>六微細無礙經云清淨珠玉布若雲炳然顯現諸佛影等<span class='note-inline'>(六清淨珠玉等即第八香水河偈具云清淨珠玉布若雲一切香河悉彌覆其珠等佛眉間相炳然顯現諸佛影今但取初後二句是顯微細之義)</span>七隱顯無礙謂染淨異類隱顯等殊見不同故<span class='note-inline'>(七隱顯中略不引經以義多故即此中偈隨心造業不思議一切剎土斯成立即其義也以同處異見故不思議又形狀偈云一切塵中所現剎皆是本願神通力隨其心樂種種殊於虗空中悉能作釋曰既一塵隨樂種種皆作則隱顯自在也然䟽中略出二種隱顯一染淨隱顯如感娑婆者對華藏而見娑婆則淨隱染顯感華藏者對娑婆而見華藏則染隱淨顯故摩竭提國其地金剛等二明異類隱顯如須彌山形世界一類顯時江河等形即皆隱也長剎顯時短剎則隱餘可例知)</span>八重現無礙謂於塵中見一切剎剎內塵中見剎亦然重重無盡如帝網故<span class='note-inline'>(八重現無礙亦不引文以華藏世界所有塵一一塵中見法界已頻引故若更引者依住偈云或有國土周法界清淨離垢從心現如影如幻廣無邊如因陀羅各差別等)</span>九主伴無礙凡一世界必有一切以為眷属下經云毗盧遮那昔所行種種剎海皆清淨種種剎即眷属也<span class='note-inline'>(凡所引即第八經釋小海中偈)</span>十時處無礙謂或於一剎現三世劫或於一念現無量剎如今第九偈文又下文云三世所有諸莊嚴摩尼果中皆顯現<span class='note-inline'>(十中又下文云即第八經河閒樹林偈)</span>此十無礙同時具足自在難知散在諸文可以六相融之<span class='note-inline'>(此十無礙下結釋六相之義略如前說廣如十地別章)</span>。</p>
<p style="margin-left:1em">起具因緣竟。</p>
</div>
<div class='div-orig'><p>爾時普賢菩薩復告大眾言諸佛子一一世界海有世界海微塵數所依住。</p>
</div>
<div class='div-commentary'><p style="margin-left:1em">第二叚所依住通染淨也。</p>
</div>
<div class='div-orig'><p>所謂或依一切莊嚴住或依虛空住或依一切寶光明住或依一切佛光明住或依一切寶色光明住或依一切佛音聲住或依如幻業生大力阿修羅形金剛手住或依一切世主身住或依一切菩薩身住或依普賢菩薩願所生一切差別莊嚴海住。</p>
</div>
<div class='div-commentary'><p style="margin-left:1em">長行釋中十事文並可知然依異者由於心樂有差別故謂一依莊嚴住者樂飾好故二樂無礙故三樂即質光故四怖眾苦故五愛離質光故光作寶色非寶發光六奉聖教故七求神護故八求天護故九菩薩願力所任持故十普安眾生故。</p>
<p style="margin-left:1em">如何廣大世界依有情等小類而住此有二義一外由內感故說依身此復有二一宿因力頌云業力之所持故二現在轉變力即世主菩薩神力任持攝属已故二由無漏體事大小無礙得相依住<span class='note-inline'>(如何廣大下隨難別釋釋第八九有二義釋前通諸教後由無漏下即事事無礙宗故上普賢云一切剎土入我身所住諸佛亦復然汝應觀我諸毛孔我今示汝佛境界)</span>。</p>
</div>
<div class='div-orig'><p>諸佛子世界海有如是等世界海微塵數所依住。</p>
</div>
<div class='div-commentary'><p style="margin-left:1em">三結。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>徧滿十方虛空界所有一切諸國土如來神力之所加處處現前皆可見。</p>
</div>
<div class='div-commentary'><p style="margin-left:1em">頌有二十二文分兩別初一總顯一切世界依佛神力而住故梵本云一切依佛神通現長行不列者若列則餘九非佛神通故偈以此文該於前十皆佛神力。</p>
</div>
<div class='div-orig'><p>或有種種諸國土無非離垢寶所成清淨摩尼最殊妙熾然普現光明海。</p>
</div>
<div class='div-commentary'><p style="margin-left:1em">後二十一偈別頌前文分之為九初一頌依莊嚴住舉能顯所莊嚴之具皆寶成故。</p>
</div>
<div class='div-orig'><p>或有清淨光明剎依止虛空界而住。</p>
</div>
<div class='div-commentary'><p style="margin-left:1em">二半偈頌依空。</p>
</div>
<div class='div-orig'><p>或在摩尼寶海中復有安住光明藏。</p>
</div>
<div class='div-commentary'><p style="margin-left:1em">三半偈頌依寶光明。</p>
</div>
<div class='div-orig'><p>如來處此眾會海演說法輪皆巧妙諸佛境界廣無邊眾生見者心歡喜。</p>
</div>
<div class='div-commentary'><p style="margin-left:1em">四一偈頌佛光稟佛教光成世界故。</p>
</div>
<div class='div-orig'><p>有以摩尼作嚴飾狀如華燈廣分布香燄光雲色熾然覆以妙寶光明網。</p>
</div>
<div class='div-commentary'><p style="margin-left:1em">五一偈頌寶色光明住以嚴及覆影顯依住。</p>
</div>
<div class='div-orig'><p>或有剎土無邊際安住蓮華深大海廣博清淨與世殊諸佛妙善莊嚴故。</p>
<p>或有剎海隨輪轉以佛威神得安住諸菩薩眾徧在中常見無央廣大寶。</p>
</div>
<div class='div-commentary'><p style="margin-left:1em">六二偈頌佛音聲謂妙善所感音聲有威神故。</p>
</div>
<div class='div-orig'><p>或有住於金剛手或復有住天主身毗盧遮那無上尊常於此處轉法輪。</p>
</div>
<div class='div-commentary'><p style="margin-left:1em">七一偈頌七八二住兼顯說法。</p>
</div>
<div class='div-orig'><p>或依寶樹平均住香燄雲中亦復然或有依諸大水中有住堅固金剛海。</p>
<p>或有依止金剛幢或有住於華海中廣大神變無不周毗盧遮那此能現。</p>
<p>或修或短無量種其相旋環亦非一妙莊嚴藏與世殊清淨修治乃能見。</p>
<p>如是種種各差別一切皆依願海住或有國土常在空諸佛如雲悉充徧。</p>
<p>或有在空懸覆住或時而有或無有或有國土極清淨住於菩薩寶冠中。</p>
<p>十方諸佛大神通一切皆於此中見諸佛音聲咸徧滿斯由業力之所化。</p>
</div>
<div class='div-commentary'><p style="margin-left:1em">八有六偈頌依菩薩身住若樹若水皆菩薩身菩薩現故長行但云菩薩此中兼依佛身此中雖有願力是上宿善所持非普賢願。</p>
</div>
<div class='div-orig'><p>或有國土周法界清淨離垢從心起如影如幻廣無邊如因陀網各差別。</p>
<p>或現種種莊嚴藏依止虛空而建立諸業境界不思議佛力顯示皆令見。</p>
</div>
<div class='div-commentary'><p style="margin-left:1em">九餘八頌皆頌普賢願所生住於中三初二偈明廣大國土周法界故前偈明淨識所生心外無體故如影像後偈難思業起起不離空。</p>
</div>
<div class='div-orig'><p>一一國土微塵內念念示現諸佛剎數皆無量等眾生普賢所作恒如是。</p>
<p>為欲成熟眾生故是中修行經劫海廣大神變靡不興法界之中悉周徧。</p>
<p>法界國土一一塵諸大剎海住其中佛雲平等悉彌覆於一切處咸充滿。</p>
<p>如一塵中自在用一切塵內亦復然諸佛菩薩大神通毗盧遮那悉能現。</p>
</div>
<div class='div-commentary'><p style="margin-left:1em">次四偈明微細國土調生自在然佛力現此亦普賢願[(冰-水+〡)*ㄆ]故二叚文皆兼佛力。</p>
</div>
<div class='div-orig'><p>一切廣大諸剎土如影如幻亦如燄十方不見所從生亦復無來無去處。</p>
<p>滅壞生成互循復於虛空中無蹔已莫不皆由清淨願廣大業力之所持。</p>
</div>
<div class='div-commentary'><p style="margin-left:1em">末後二偈彰剎體性結歸有在初偈明剎依性有有即非有次半成壞更起猶若尋環後半結歸普願兼顯廣業。</p>
<p style="margin-left:1em">依住竟。</p>
</div>
<div class='div-orig'><p>爾時普賢菩薩復告大眾言諸佛子世界海有種種差別形相。</p>
</div>
<div class='div-commentary'><p style="margin-left:1em">第三形相亦通染淨。</p>
</div>
<div class='div-orig'><p>所謂或圓或方或非圓方無量差別或如水漩形或如山燄形或如樹形或如華形或如宮殿形或如眾生形或如佛形。</p>
</div>
<div class='div-commentary'><p style="margin-left:1em">長行釋中非圓方者三維八隅皆非圓方故云無量差別山熖形者如山似熖皆取上尖對上方圓等故餘並可知。</p>
</div>
<div class='div-orig'><p>如是等有世界海微塵數。</p>
</div>
<div class='div-commentary'><p style="margin-left:1em">三結。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>諸國土海種種別種種莊嚴種種住殊形共羙徧十方汝等咸應共觀察。</p>
</div>
<div class='div-commentary'><p style="margin-left:1em">頌中十偈初之一頌總讚勸觀。</p>
</div>
<div class='div-orig'><p>其狀或圓或有方或復三維及八隅摩尼輪狀蓮華等一切皆由業令異。</p>
<p>或有清淨燄莊嚴真金間錯多殊好門闥競開無壅滯斯由業廣意無雜。</p>
</div>
<div class='div-commentary'><p style="margin-left:1em">餘皆正頌前義兼舉因顯果於中初二頌前十叚後七頌前無量差別今初摩尼輪者即水旋之類淨熖莊嚴頌上山熖門闥競開義兼宮殿。</p>
</div>
<div class='div-orig'><p>剎海無邊差別藏譬如雲布在虛空寶輪布地妙莊嚴諸佛光明照耀中。</p>
<p>一切國土心分別種種光明而照現佛於如是剎海中各各示現神通力。</p>
<p>或有雜染或清淨受苦受樂各差別斯由業海不思議諸流轉法恒如是。</p>
</div>
<div class='div-commentary'><p style="margin-left:1em">後七中分二前三彰剎由因異。</p>
</div>
<div class='div-orig'><p>一毛孔內難思剎等微塵數種種住一一皆有徧照尊在眾會中宣妙法。</p>
<p>於一塵中大小剎種種差別如塵數平坦高下各不同佛悉徃詣轉法輪。</p>
<p>一切塵中所現利皆是本願神通力隨其心樂種種殊於虛空中悉能作。</p>
<p>一切國土所有塵一一塵中佛皆入普為眾生起神變毗盧遮那法如是。</p>
</div>
<div class='div-commentary'><p style="margin-left:1em">後四明自在由佛一毛孔內難思剎者更有一理謂修行者居自報土各各不同佛攝眾生所現國土似彼報故重重而現不離一毛<span class='note-inline'>(所現國土等者如千盞燈共照一毛則一毛之上有千重光也準喻思法)</span>。</p>
<p style="margin-left:1em">形狀竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有種種體所謂或以一切寶莊嚴為體或以一寶種種莊嚴為體或以一切寶光明為體或以種種色光明為體或以一切莊嚴光明為體或以不可壞金剛為體或以佛力持為體或以妙寶相為體或以佛變化為體或以日摩尼輪為體或以極微細寶為體或以一切寶燄為體或以種種香為體或以一切寶華冠為體或以一切寶影像為體或以一切莊嚴所示現為體或以一念心普示現境界為體或以菩薩形寶為體或以寶華藥為體或以佛言音為體。</p>
</div>
<div class='div-commentary'><p style="margin-left:1em">第四剎體唯約淨剎長行略辯二十種體然其剎體諸教不同或以八微為體或以唯心為體或法性為體或一切法為體今皆具之謂眾寶等即是八微加之佛音聲即九微也一念心現是唯識頓變佛變化者或通果色或一切法令三世間互相作故又融上諸說為無礙剎體言日摩尼輪即日輪也香通質氣佛言為體者無礙體事故又依如來說力起故<span class='note-inline'>(諸教不同下即五教出體釋有二意一則別配八微是小乘唯心是始教法性是終頓二教或一切法是圓教二則通明圓教具四義頓教唯法性小乘唯八微始終二教通於前三若三各別即二是始教若三無礙性相圓融即是終教故法相宗出體云一法性土以真如為體二實報土力無畏等一切功德無漏五蘊以為體性若攝相歸性亦真如為體三色相土攝境從心自利後得智為體故佛地論云最極自在淨識為相相即體相若約相別即四塵為體四他受用土攝境從心利他後得智為體攝相歸性亦以真如為體若約相別亦是四塵五變化土同前他受用體是知始教具用三法圓教則以性融相相無礙故通一切法則事事無礙而為其體是故䟽云今皆具之次引經具收後融無礙)</span>。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>或有諸剎海妙寶所合成堅固不可壞安住寶蓮華。</p>
</div>
<div class='div-commentary'><p style="margin-left:1em">頌中十偈初偈頌三謂初二及第六不可壞金剛。</p>
</div>
<div class='div-orig'><p>或是淨光明出生不可知一切光莊嚴依止虛空住。</p>
</div>
<div class='div-commentary'><p style="margin-left:1em">次一偈頌第三第四。</p>
</div>
<div class='div-orig'><p>或淨光為體復依光明住光雲作嚴飾菩薩共遊處。</p>
</div>
<div class='div-commentary'><p style="margin-left:1em">三有一偈頌第五一切莊嚴光明。</p>
</div>
<div class='div-orig'><p>或有諸剎海從於願力生猶如影像住取說不可得。</p>
</div>
<div class='div-commentary'><p style="margin-left:1em">四有一偈頌二種體願力生者頌佛力持如影像現頌妙寶相若兼二事頌佛變化。</p>
</div>
<div class='div-orig'><p>或以摩尼成普放日藏光珠輪以嚴地菩薩悉充滿。</p>
</div>
<div class='div-commentary'><p style="margin-left:1em">五有一偈頌二種體上半頌日輪下半頌微細寶。</p>
</div>
<div class='div-orig'><p>有剎寶燄成燄雲覆其上眾寶光殊妙皆由業所得。</p>
</div>
<div class='div-commentary'><p style="margin-left:1em">第六偈頌寶熖殊妙之言亦兼香也。</p>
</div>
<div class='div-orig'><p>或從妙相生眾相莊嚴地如冠共持戴斯由佛化起。</p>
</div>
<div class='div-commentary'><p style="margin-left:1em">第七偈頌寶冠寶冠亦佛變化非正頌佛化也。</p>
</div>
<div class='div-orig'><p>或從心海生隨心所解住如幻無處所一切是分別。</p>
</div>
<div class='div-commentary'><p style="margin-left:1em">第八偈頌一念普現境界。</p>
</div>
<div class='div-orig'><p>或以佛光明摩尼光為體諸佛於中現各起神通力。</p>
</div>
<div class='div-commentary'><p style="margin-left:1em">第九偈頌一切寶莊嚴示現及頌後三體摩尼光者頌菩薩形寶及寶華葉佛光明者頌佛音聲聲光成剎故。</p>
</div>
<div class='div-orig'><p>或普賢菩薩化現諸剎海願力所莊嚴一切皆殊妙。</p>
</div>
<div class='div-commentary'><p style="margin-left:1em">第十偈結歸普賢。</p>
<p style="margin-left:1em">體徃竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有種種莊嚴所謂或以一切莊嚴具中出上妙雲莊嚴或以說一切菩薩功德莊嚴或以說一切眾生業報莊嚴或以示現一切菩薩願海莊嚴或以表示一切三世佛影像莊嚴或以一念頃示現無邊劫神通境界莊嚴或以出現一切佛身莊嚴或以出現一切寶香雲莊嚴或以示現一切道場中諸珍妙物光明照耀莊嚴或以示現一切普賢行願莊嚴如是等有世界海微塵數。</p>
</div>
<div class='div-commentary'><p style="margin-left:1em">第五段剎莊嚴中唯明淨剎其中或寶為嚴或人或法或說法修行示現融攝皆為嚴剎以人法為寶故又由說法因等得莊嚴果以果名因為莊嚴也<span class='note-inline'>(或寶為嚴者然莊嚴有三即名三淨一處所淨即眾寶為嚴二住處眾生淨即人寶為嚴三法門流布淨即以法為嚴對文可知)</span>。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>廣大剎海無有邊皆由清淨業所成種種莊嚴種種住一切十方皆徧滿。</p>
</div>
<div class='div-commentary'><p style="margin-left:1em">十頌分二初一總顯剎嚴。</p>
</div>
<div class='div-orig'><p>無邊色相寶燄雲廣大莊嚴非一種十方剎海常出現普演妙音而說法。</p>
<p>菩薩無邊功德海種種大願所莊嚴此土俱時出妙音普震十方諸剎網。</p>
<p>眾生業海廣無量隨其感報各不同於一切處莊嚴中皆由諸佛能演說。</p>
<p>三世所有諸如來神通普現諸剎海一一事中一切佛如是嚴淨汝應觀。</p>
<p>過去未來現在劫十方一切諸國土於彼所有大莊嚴一一皆於剎中見。</p>
<p>一切事中無量佛數等眾生徧世間為令調伏起神通以此莊嚴國土海。</p>
<p>一切莊嚴吐妙雲種種華雲香燄雲摩尼寶雲常出現剎海以此為嚴飾。</p>
<p>十方所有成道處種種莊嚴皆具足流光布逈若彩雲於此剎海咸令見。</p>
<p>普賢願行諸佛子等眾生劫勤修習無邊國土悉莊嚴一切處中皆顯現。</p>
</div>
<div class='div-commentary'><p style="margin-left:1em">後九別頌上文於中初一偈頌初妙雲次一偈頌第二菩薩功德及第四菩薩願海次一偈却頌說眾生業報後六偈如次頌後六事。</p>
<p style="margin-left:1em">莊嚴竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有世界海微塵數清淨方便海。</p>
</div>
<div class='div-commentary'><p style="margin-left:1em">第六段明剎清淨方便者唯約淨也若約隨宜攝物佛應統之則淨穢皆稱佛土若就行致唯淨非穢<span class='note-inline'>(第六段明剎清淨文中有四一總摽大意言唯約淨者以言清淨故不同形等通於染淨若就行致者即生公意彼淨名注云行致淨土非造之也造於土者眾生類矣十四科中釋致義云問云何致而非得耶答夫稱致者體為物假雖獲非已釋曰謂因他而得故名為致謂佛修萬行直趣真極不取色相他受用等因他眾生遂以大悲為物取土故云行致既因萬行而致於土必招淨也)</span>然淨有二種一世間淨離欲穢故以六行為方便上二界為淨土<span class='note-inline'>(然淨有二下第二別顯其相展轉開之乃成四重皆以方便為因清淨為果第一對中言以六行為方便者謂欣上淨妙離厭下苦麤障故以色無色界而為淨土)</span>二出世間淨此復二種一者出世所謂二乘以緣諦為方便權教說之無別淨土約實言者出三界外別有淨土二乘所居智論有文二出世間上上淨此謂菩薩即以萬行而為方便以實報七珍無量莊嚴而為其土今此正明菩薩兼顯二乘<span class='note-inline'>(此復二種下第二對二乘淨土玄中已明)</span>然出世上上淨中復有二種一者真極佛自受用相累兼亡而為方便二者未極等覺已還故仁王云三賢十聖住果報唯佛一人居淨土<span class='note-inline'>(仁王經云者即菩薩行品波斯匿王讚佛此前一偈半云正覺無相遍法界三十生盡智圓明寂照無為真解脫大悲應現無與等湛然不動常安隱光明遍照無所照三賢十聖住果報唯佛一人居淨土在文易知若瓔珞經亦云佛子有土名一切賢聖所居之處是故一切眾生一切聖賢各有自居果報之土若凡夫眾生住五陰中為正報土山林大地為依報土初地聖人亦有二土一實智土前智為住後智為土二變化淨穢經劫數量應現之土乃至無垢地土亦如是一切眾生乃至無垢地盡非淨土住果報故唯佛獨居中道第一法性之土是故我昔在普光堂廣為一切眾生說淨土門以上二經唯佛為淨)</span>未極之中復有二種一八地已上一向清淨以永絕色累照體獨立神無方所故其淨土色相難名二七地已還未出三界無漏觀智有間斷故非一向淨若依瑜伽入初地去方為淨土三賢所居皆稱非淨此分受用變化別故約此經宗十信菩薩即有淨土故今此文始自近友終成佛力皆淨方便故通萬行<span class='note-inline'>(永絕色累者即生公十四科淨土義云夫未免形累者八地已前在生空觀即居淨土出即居穢八地<span class='corr'>已</span>上長在生空即長在淨土故須託土以自居八地已上永絕色累照體獨立神無方所土復何為意云八地已淨無生忍得色自在捨於分段故云永絕色累一切世間出世間心悉不現前故云照體獨立稱性普周故云神無方所神即心神易云神者妙萬物而為言也故神無方而易無體既無色累故其土相難以名目二七地已還者依直往者未捨分叚故無漏觀智有間斷者即六地已下若至七地觀無有間依十地經六地已下為染八地已上為淨七地亦名中間亦可名染亦得名淨或名非染非淨今取染義故非純淨若依瑜伽下第三對教揀定)</span>然淨方便即是淨因長行亦可為等流果如云久近善友得生有善友之剎中故即十事皆淨相也然望莊嚴有同約門別故望具因緣當知亦爾又起具因緣通於染淨此則唯淨莊嚴多約其果清淨多約其因又前多修善此多治惡故於世界此如洗滌彼如粉繪<span class='note-inline'>(然淨方便下第四對文揀濫於中有二先對此文上來四對皆約清淨為果方便為因今以義通方便亦果近友即是方便今得人寶為嚴則兼於果故極樂等土諸上善人俱會一處是等流果也然望莊嚴下第二對前文揀也如莊嚴中云或以說一切菩薩功德莊嚴與此增長大功德雲遍法界故文同又彼偈中多舉因顯果與此長行同此云慈悲廣大遍眾生以此莊嚴諸剎海與莊嚴同起具因緣諸淨剎因與此長行修淨因同故為此揀䟽文有二一明門別謂所用雖一用處不同猶如說法在布施門名為法施在智慧門名為方便等又起具下更以別理揀於二門則具緣是通此章則局故前䟽云唯約淨也對於莊嚴則多少不同如多藥和合從強得名定中有慧但資於定慧中有定但名般若等故云彼多約果此多約因從前多修善者亦從多少前則以因對果論其多少此則唯就因中自有多少前云菩薩無邊功德海及普賢行願諸佛子等眾生劫勤修習此多修善也今文云淨修廣大諸勝解成就方便清淨力即治惡多喻顯可知)</span>。</p>
</div>
<div class='div-orig'><p>所謂諸菩薩親近一切善知識同善根故增長廣大功德雲徧法界故淨修廣大諸勝解故觀察一切菩薩境界而安住故修治一切諸波羅蜜悉圓滿故觀察一切菩薩諸地而入住故出生一切淨願海故修習一切出要行故入於一切莊嚴海故成就清淨方便力故如是等有世界海微塵數。</p>
</div>
<div class='div-commentary'><p style="margin-left:1em">別釋中一近友同善根者如善財夜神處廣說二智導慈雲大彌法界三法門勝解皆已淨治約位地前也四即初地證徧行如故云觀察一切境界生如來家故云安住五修治等者見道之後修道位故餘雖未滿一切皆修若約圓融亦得稱滿六初地勝進徧學十地行法後後但是依法行故上三皆初地七初地發願順行至第八地一切皆成故名出生一切願海而言淨者純無漏故八即九地二乘出要唯止與觀菩薩出要唯無礙辯令眾出故九一切莊嚴者十地二嚴皆成滿故十淨方便力即是普賢佛功德也十中前三變化淨因後七受用淨因上欲總[(冰-水+〡)*ㄆ]諸土故依次豎配若約橫修初心即可圓具其十<span class='note-inline'>(如善財者七十三經大願精進力夜神善財初見起於善知識同<span class='corr'>己</span>等十心便得佛剎微塵數同行所謂同念心常憶念十方三世佛故同慧心分別決定一切法故等廣如彼說此下數叚皆如十地經文)</span>。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>一切剎海諸莊嚴無數方便願力生一切剎海常光耀無量清淨業力起。</p>
</div>
<div class='div-commentary'><p style="margin-left:1em">其十頌中九偈分二初一總明能所淨前半方便後半清淨皆上句果下句因<span class='note-inline'>(前半方便後半清淨者以各下句有方便清淨言故言皆上句果下句因者從多分說則方便為因清淨為果若從通說俱通因果方便約因善巧出生於土方便約果依正業用是淨土相清淨約因離諸障葢清淨約果無有三惡八難等故)</span>。</p>
</div>
<div class='div-orig'><p>久遠親近善知識同修善業皆清淨慈悲廣大徧眾生以此莊嚴諸剎海。</p>
<p>一切法門三昧等禪定解脫方便地於諸佛所悉淨治以此出生諸剎海。</p>
<p>發生無量决定解能解如來等無異忍海方便已修治故能嚴淨無邊剎。</p>
<p>為利眾生修勝行福德廣大常增長譬如雲布等虛空一切剎海皆成就。</p>
</div>
<div class='div-commentary'><p style="margin-left:1em">後八別頌前文於中初四如次頌上四淨初地慈悲為首故云為生修行徧滿真如故云廣大。</p>
</div>
<div class='div-orig'><p>諸度無量等剎塵悉<span class='corr'>已</span>修行令具足願波羅蜜無有盡清淨剎海從此生。</p>
</div>
<div class='div-commentary'><p style="margin-left:1em">第五偈頌修治淨及超頌第七願淨以願通初地八地此據初地故超頌也。</p>
</div>
<div class='div-orig'><p>淨修無等一切法生起無邊出要行種種方便化群生如是莊嚴國土海。</p>
</div>
<div class='div-commentary'><p style="margin-left:1em">第六偈頌前第八出要。</p>
</div>
<div class='div-orig'><p>修習莊嚴方便地入佛功德法門海普使眾生竭苦源廣大淨剎皆成就。</p>
</div>
<div class='div-commentary'><p style="margin-left:1em">第七偈頌第九及却頌觀菩薩地地義通前後故。</p>
</div>
<div class='div-orig'><p>力海廣大無與等普使眾生種善根供養一切諸如來國土無邊悉清淨。</p>
</div>
<div class='div-commentary'><p style="margin-left:1em">第八偈頌方便力上來且配長行其間亦兼餘義。</p>
<p style="margin-left:1em">清淨竟。</p>
</div>
<div class='div-orig'><p>爾時普賢菩薩復告大眾言諸佛子應知一一世界海有世界海微塵數佛出現差別。</p>
</div>
<div class='div-commentary'><p style="margin-left:1em">第七段佛出差別者十事五對於海及種有此差別。</p>
</div>
<div class='div-orig'><p>所謂或現小身或現大身或現短壽或現長壽或唯嚴淨一佛國土或有嚴淨無量佛土或唯顯示一乘法輪或有顯示不可思議諸乘法輪或現調伏少分眾生或示調伏無邊眾生如是等有世界海微塵數。</p>
</div>
<div class='div-commentary'><p style="margin-left:1em">五中初二隨彼類故次一緣廣陿故次一隨機宜故五熟未熟故<span class='note-inline'>(初二隨彼類者如佛出娑婆但可丈六若生極樂無量由旬不可無邊身如來以化三尺眾生丈六之佛化萬丈之人壽亦然矣居於此剎不滿百年彌陀人民壽皆無量然此一對亦通化機多少次一緣廣狹者緣廣則剎廣如文殊普見之邦緣狹則剎狹如迦葉光德之國三宜聞三則祕一乘之妙寶宜聞一則廢羊鹿之小車根熟者化多如釋迦之化未熟則化少如須扇多如來亦是因中緣廣狹故)</span>。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>諸佛種種方便門出興一切諸剎海皆隨眾生心所樂此是如來善權力。</p>
</div>
<div class='div-commentary'><p style="margin-left:1em">十頌分三初一頌總標。</p>
</div>
<div class='div-orig'><p>諸佛法身不思議無色無形無影像能為眾生現眾相隨其心樂悉令見。</p>
<p>或為眾生現短壽或現住壽無量劫法身十方普現前隨宜出現於世間。</p>
<p>或有嚴淨不思議十方所有諸剎海或唯嚴淨一國土於一示現悉無餘。</p>
<p>或隨眾生心所樂示現難思種種乘或有唯宣一乘法一中方便現無量。</p>
<p>或有自然成正覺令少眾生住於道或有能於一念中開悟群迷無有數。</p>
</div>
<div class='div-commentary'><p style="margin-left:1em">次五偈別釋如次頌前五對。</p>
</div>
<div class='div-orig'><p>或於毛孔出化雲示現無量無邊佛一切世間皆現覩種種方便度群生。</p>
<p>或有言音普周徧隨其心樂而說法不可思議大劫中調伏無量眾生海。</p>
<p>或有無量莊嚴國眾會清淨儼然坐佛如雲布在其中十方剎海靡不充。</p>
<p>諸佛方便不思議隨眾生心悉現前普住種種莊嚴剎一切國土皆周徧。</p>
</div>
<div class='div-commentary'><p style="margin-left:1em">後四頌總結既隨心總徧故剎海塵數未足為多。</p>
<p style="margin-left:1em">佛出差別竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有世界海微塵數劫住。</p>
<p>所謂或有阿僧祗劫住或有無量劫住或有無邊劫住或有無等劫住或有不可數劫住或有不可稱劫住或有不可思劫住或有不可量劫住或有不可說劫住或有不可說不可說劫住如是等有世界海微塵數。</p>
</div>
<div class='div-commentary'><p style="margin-left:1em">第八叚劫住不同謂剎住經停時分也隨能感因有長短故長行略列有十大數更有多少不同如標結中及頌所顯並通諸剎不謂淨長如大地獄其壽更長人趣却促故極惡極善受時即多更約異門亦不可定也十中唯九者欠不可說不可說也並如阿僧祇品。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>世界海中種種劫廣大方便所莊嚴十方國土咸觀見數量差別悉明了。</p>
<p>我見十方世界海劫數無量等眾生或長或短或無邊以佛音聲今演說。</p>
</div>
<div class='div-commentary'><p style="margin-left:1em">偈中十頌然劫但時分無別義理故此偈文轉勢頌之畧分為三初二總標許說頌上標也。</p>
</div>
<div class='div-orig'><p>我見十方諸剎海或住國土微塵劫或有一劫或無數以願種種各不同。</p>
</div>
<div class='div-commentary'><p style="margin-left:1em">次有一偈通頌上列兼顯修短之因以願力故。</p>
</div>
<div class='div-orig'><p>或有純淨或純染或復染淨二俱雜願海安立種種殊住於眾生心想中。</p>
</div>
<div class='div-commentary'><p style="margin-left:1em">餘七頌總結偈各一義一明修短通於染淨結以心想。</p>
</div>
<div class='div-orig'><p>徃昔修行剎塵劫獲大清淨世界海諸佛境界具莊嚴永住無邊廣大劫。</p>
</div>
<div class='div-commentary'><p style="margin-left:1em">二淨劫住久釋以因深。</p>
</div>
<div class='div-orig'><p>有名種種寶光明或名等音燄眼藏離塵光明及賢劫此清淨劫攝一切。</p>
</div>
<div class='div-commentary'><p style="margin-left:1em">三列諸劫名染淨相聶。</p>
</div>
<div class='div-orig'><p>有清淨劫一佛興或一劫中無量現無盡方便大願力入於一切種種劫。</p>
</div>
<div class='div-commentary'><p style="margin-left:1em">四佛興願異故入劫不同。</p>
</div>
<div class='div-orig'><p>或無量劫入一劫或復一劫入多劫一切劫海種種門十方國土皆明現。</p>
</div>
<div class='div-commentary'><p style="margin-left:1em">五一多互融齊攝雙現。</p>
</div>
<div class='div-orig'><p>或一切劫莊嚴事於一劫中皆現覩或一劫內所莊嚴普入一切無邊劫。</p>
</div>
<div class='div-commentary'><p style="margin-left:1em">六時法相攝普入無邊。</p>
</div>
<div class='div-orig'><p>始從一念終成劫悉依眾生心想生一切剎海劫無邊以一方便皆清淨。</p>
</div>
<div class='div-commentary'><p style="margin-left:1em">七結由想心示以方便一方便者即了唯心也一念與劫並由想心心想不生長短安在非長非短是謂清淨不壞於相則劫海無邊<span class='note-inline'>(一念與劫下釋唯心方便之義然一念與劫並由想心此有二意一者由有想念即有剎那積此剎那終竟成劫心想若滅生死長絕此順經文二者一切境界皆依妄念而有差別若離心念則無一切境界之相此順經意成唯心觀是故䟽云心想不生長短安在無長無短即心體清淨是以經言以一方便皆清淨也此約真性故第三句是不壞相義相性無礙剎海義也)</span>。</p>
<p style="margin-left:1em">劫住竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有世界海微塵數劫轉變差別。</p>
</div>
<div class='div-commentary'><p style="margin-left:1em">第九叚劫轉變差別者此有二種一者但約感成住壞劫皆名轉變二唯約住劫之中居人善惡令染淨轉變<span class='note-inline'>(二唯約住劫之中居人善惡復有二義一約眾生引因所得二約菩薩居中作用心純善故染淨交徹耳)</span>。</p>
</div>
<div class='div-orig'><p>所謂法如是故世界海無量成壞劫轉變。</p>
</div>
<div class='div-commentary'><p style="margin-left:1em">釋中具二初一即是前義故云無量成壞劫轉變言法爾者法爾隨業轉也若爾何異起具因緣因緣意在於因轉變意彰於果又因緣通有唯成不壞如自受用因是也餘九釋後義。</p>
</div>
<div class='div-orig'><p>染汙眾生住故世界海成染汙劫轉變。</p>
</div>
<div class='div-commentary'><p style="margin-left:1em">一遇惡緣故淨變為染下文云泉池皆枯涸等<span class='note-inline'>(遇惡緣故變淨為染即是經中染汙眾生住故七十二經云往昔此城邑大王未出時一切不可樂猶如餓鬼處眾生相殺害竊盜縱婬佚兩舌不實語無義麤惡言貪愛他財物瞋恚懷毒心邪見不善行命終墮惡道以是諸眾生愚癡所覆蔽住於顛倒見上惡緣也天旱不降澤以時無雨故百穀悉不生草木皆枯槁泉流亦乾竭大王未興世河池悉枯涸園苑多骸骨望之如曠野即劫變也)</span>。</p>
</div>
<div class='div-orig'><p>修廣大福眾生住故世界海成染淨劫轉變。</p>
</div>
<div class='div-commentary'><p style="margin-left:1em">二修人天大福令世界多染少淨故先云染如下文云粳米自然生等<span class='note-inline'>(粳米自然生等即是上經次文云大王昇寶位廣濟諸群生油雲被八方普雨皆充洽乃翻十惡成其十善其中翻偷盜云往昔諸眾生貧窮少衣服以草自遮蔽饑羸如餓鬼大王既興世粳米自然生樹中生妙衣男女皆嚴飾即其事也)</span>。</p>
</div>
<div class='div-orig'><p>信解菩薩住故世界海成染淨劫轉變。</p>
</div>
<div class='div-commentary'><p style="margin-left:1em">三即地前以未斷障故非純淨以淨多故故先云淨經多云染淨與前何別或譯人之失或傳寫之誤<span class='note-inline'>(即地前者信解是地前通稱亦名勝解行住未證真如但依解力而修行故)</span>。</p>
</div>
<div class='div-orig'><p>無量眾生發菩提心故世界海純清淨劫轉變。</p>
</div>
<div class='div-commentary'><p style="margin-left:1em">四即證發心居受用土故但云純淨。</p>
</div>
<div class='div-orig'><p>諸菩薩各各遊諸世界故世界海無邊莊嚴劫轉變。</p>
</div>
<div class='div-commentary'><p style="margin-left:1em">五各各游者即二地至十地諸菩薩遊戲神通以多莊嚴而嚴一剎或以一嚴而嚴多剎所至染剎則能莊嚴也<span class='note-inline'>(以多莊嚴者如第五廻向即願普攝十方三世所有佛剎一切莊嚴而嚴一剎一切亦然至登地竟能如願成如八地十地中說或以一嚴而嚴多剎者第二廻向云以一莊嚴嚴一切亦不於法生分別如是開悟諸眾生一切無性無所觀)</span>。</p>
</div>
<div class='div-orig'><p>十方一切世界海諸菩薩雲集故世界海無量大莊嚴劫轉變。</p>
</div>
<div class='div-commentary'><p style="margin-left:1em">六大莊嚴者即普賢位嚴於微塵內剎如上口光召眾等是<span class='note-inline'>(如上口光召眾者即第六經其諸菩薩既至會中現自在用云如是坐<span class='corr'>已</span>其諸菩薩身毛孔中一一各現十世界海微塵數一切寶種種色光明一一光中現十世界海微塵數諸菩薩皆坐蓮華藏師子之座此諸菩薩悉能遍往一切法界諸安立海所有微塵彼一一塵中皆有十佛世界微塵數諸廣大剎一一剎中皆有三世諸佛世尊此諸菩薩悉能遍往親近供養等即嚴淨塵中剎也)</span>。</p>
</div>
<div class='div-orig'><p>諸佛世尊入涅槃故世界海莊嚴滅劫轉變。</p>
</div>
<div class='div-commentary'><p style="margin-left:1em">七莊嚴滅者此明失善緣而惡現謂如來示滅能事隨滅佛滅百年乳不及水况今之世况於減極稗為上味鐵為上嚴<span class='note-inline'>(佛滅百年者育王經說育王常供養諸聖僧上座食乳稍多育王白言乳若多食恐生疾患上座云此乳有何力不及世尊在世時水今佛滅度一切精淳皆沉地下育王願見佛在時水上座展手地下取水育王嘗之實過於乳明知福人滅矣能事隨滅百年上爾況今去聖將二千年尤更淡薄況於減極鐵為上嚴稗為上味如起世經說)</span>。</p>
</div>
<div class='div-orig'><p>諸佛出現於世故一切世界海廣博嚴淨劫轉變。</p>
</div>
<div class='div-commentary'><p style="margin-left:1em">八如彌勒來也<span class='note-inline'>(如彌勒來者即彌勒下生經說佛告舍利弗云四大海水以漸減少三千由旬是時閻浮提地長十千由旬廣八千由旬平坦如鏡名華輭草遍覆其地種種樹木華果茂盛其樹悉皆高三十里城邑次比雞飛相及人壽八萬嵗智慧威德色力具足安隱快樂有一大城名翅頭末底長十二由旬廣七由旬其城七寶上有樓閣戶牖軒窓皆是眾寶真珠網覆街廣十二里巷陌處處皆有明珠柱處處皆有金銀之聚便利不淨地裂受之受已還合亦無衰惱水火刀兵及諸饑饉毒害之事園林池沼入功德水眾華異香皆悉盈滿不生草穢一種七穫味甚香美增益色力等廣如彼說)</span>。</p>
</div>
<div class='div-orig'><p>如來神通變化故世界海普清淨劫轉變如是等有世界海微塵數。</p>
</div>
<div class='div-commentary'><p style="margin-left:1em">九以佛神通于何不淨淨名足指案地法華三變淨土即其類也<span class='note-inline'>(淨名足指案地者即佛國品說隨其心淨則佛土淨爾時舍利弗承佛威神作是念若菩薩心淨則佛土淨者我世尊本為菩薩時意豈不淨而是佛土不淨若此佛知其意即告之言我此土淨而汝不見爾時世尊即以足指案地即時三千大千世界若干百千眾寶嚴飾譬如寶莊嚴佛無量功德寶莊嚴土一切大眾歎未曾有而皆自見坐寶蓮華等是也法華三變淨土即見寶塔品大樂說請開塔戶佛言須集分身大樂說請集分身世尊放光遠召為欲受分身佛故一變娑婆二於八方各更變二百萬億那由他國土皆令清淨坐佛不足第三更變二百萬億那由他國土皆令清淨故云三變)</span>上之十事初總餘別不出業故又初二屬凡次四菩薩後三屬佛又約佛菩薩即染令淨約於凡夫即淨成染。</p>
</div>
<div class='div-orig'><p>爾時普賢菩薩欲重宣其義承佛威力觀察十方而說頌言。</p>
<p>一切諸國土皆隨業力生汝等應觀察轉變相如是染汙諸眾生業惑纏可怖彼心令剎海一切成染汙若有清淨心修諸福德行彼心令剎海雜染及清淨信解諸菩薩於彼劫中生隨其心所有雜染清淨者無量諸眾生悉發菩提心彼心令剎海住劫恒清淨無量億菩薩徃詣於十方莊嚴無有殊劫中差別見一一微塵內佛剎如塵數菩薩共雲集國土皆清淨世尊入涅槃彼土莊嚴滅眾生無法噐世界成雜染若有佛興世一切悉珍好隨其心清淨莊嚴皆具足諸佛神通力示現不思議是時諸剎海一切普清淨。</p>
</div>
<div class='div-commentary'><p style="margin-left:1em">十頌如次頌前可知。</p>
<p style="margin-left:1em">劫轉變差別竟。</p>
</div>
<div class='div-orig'><p>爾時普賢菩薩復告大眾言諸佛子應知世界海有世界海微塵數無差別。</p>
</div>
<div class='div-commentary'><p style="margin-left:1em">第十無差別者謂前九辯諸世界約相不同隨業染淨由於眾生有差別故今云無差性無二故故偈云業性起也<span class='note-inline'>(謂前九下皆釋摽名於中有三一約性相相對相則有差性則無差)</span>又約權設則種種差別今約實說則一切無差如教法中或說三乘即是差別說華嚴時一切無差<span class='note-inline'>(又約權設下二約權實相對實則無差)</span>又皆是諸佛之所用故一一融攝等無異故故前九差別是此無差之差今此即是前九差之無差也故法華云眾生見燒淨土不毀二皆相即由依此義說淨土中十八圓滿一一稱真皆周徧故<span class='note-inline'>(又皆是諸佛下三[(冰-水+〡)*ㄆ]差與無差皆歸果用前之二對性相權實二不相即今則融即言無差之差者是圓融之行布也差之無差者是行布之圓融也若離圓融非圓教法若無差別無可圓融如攬別成總非離別外而有此總故法華下但明二不相離由依此義下顯十八圓滿由此而成)</span>。</p>
</div>
<div class='div-orig'><p>所謂一一世界海中有世界海微塵數世界無差別一一世界海中諸佛出現所有威力無差別一一世界海中一切道場徧十方法界無差別一一世界海中一切如來道場眾會無差別一一世界海中一切佛光明徧法界無差別一一世界海中一切佛變化名號無差別一一世界海中一切佛音聲普徧世界海無邊劫住無差別一一世界海中法輪方便無差別一一世界海中一切世界海普入一塵無差別一一世界海中一一微塵一切三世諸佛世尊廣大境界皆於中現無差別。</p>
</div>
<div class='div-commentary'><p style="margin-left:1em">二釋中十事一海中包數同則盡海之塵一塵一剎<span class='corr'>已</span>是含攝之義二佛示威力同三道場同同真性故四眾會同常隨眾故五光明六名號七音聲八法輪方便上七皆約不動一而普徧無差九塵含剎海十塵容佛境此二約不壞相而廣容無差<span class='note-inline'>(則盡海之塵者以經云一一世界海中有世界海微塵數世界無差別謂一箇世界海還有世界海微塵數世界則義當一塵是一世界竟唯就此一句已顯融攝釋無差別義善成矣若界界相望論無差者無差全少今十句中句句各有世界海塵則一海之中<span class='corr'>已</span>有十世界海塵數無差故須融攝)</span>_。</p>
</div>
<div class='div-orig'><p>諸佛子世界海無差別略說如是若廣說者有世界海微塵數無差別。</p>
<p>爾時普賢菩薩欲重宣其義承佛威力觀察十方而說頌言。</p>
<p>一微塵中多剎海處所各別悉嚴淨如是無量入一中一一區分無雜越。</p>
<p>一一塵內難思佛隨眾生心普現前一切剎海靡不周如是方便無差別。</p>
<p>一一塵中諸樹王種種莊嚴悉垂布十方國土皆同現如是一切無差別。</p>
<p>一一塵內微塵眾悉共圍繞人中主出過一切徧世間亦不迫隘相雜亂。</p>
<p>一一塵中無量光普徧十方諸國土悉現諸佛菩提行一切剎海無差別。</p>
<p>一一塵中無量身變化如雲普周徧以佛神通導群品十方國土亦無別。</p>
<p>一一塵中說眾法其法清淨如輪轉種種方便自在門一切皆演無差別。</p>
<p>一塵普演諸佛音充滿法噐諸眾生徧住剎海無央劫如是音聲亦無異。</p>
<p>剎海無量妙莊嚴於一塵中無不入如是諸佛神通力一切皆由業性起。</p>
<p>一一塵中三世佛隨其所樂悉令見體性無來亦無去以願力故徧世間。</p>
</div>
<div class='div-commentary'><p style="margin-left:1em">頌中十頌如次頌上十義但第六約身與前名體異耳而前但約平漫無差今顯塵內重疊共融攝無差之義若云約同事者何以不言染同業苦同豈世界海中都無此耶<span class='note-inline'>(而前但約下即長行云一一世界海中所有佛威力無差別今乃皆云一一塵中無量光等即是重疊無差也若云已下結彈古人謂經舉十事皆約融攝若依昔義何以不言一一世界海中染剎無差別一一世界海由眾生受苦無差別以世界海中皆有染有苦故豈世界海中都無此耶今經不言明知約融攝無差別耳)</span>無差別竟。</p>
</div>
<p class='juan'>大方廣佛華嚴經䟽鈔會本第七之三</p>
<div class='div-w'>
<p class='h2'>音釋</p>
<div class='div-note'>擾<p style="margin-left:1em"><span class='note-inline'>(而沼切亂也)</span>。</p>
繪<p style="margin-left:1em"><span class='note-inline'>(胡對切畫也)</span>。</p>
稗<p style="margin-left:1em"><span class='note-inline'>(旁卦切似稻穢草也)</span>。</p>
頃<p style="margin-left:1em"><span class='note-inline'>(丘穎切頃刻也)</span>。</p>
儼然<p style="margin-left:1em"><span class='note-inline'>(儼疑檢切儼然端莊貌)</span>。</p>
蘂<p style="margin-left:1em"><span class='note-inline'>(乳捶切花鬚也)</span>。</p>
翅<p style="margin-left:1em"><span class='note-inline'>(丑智切癡去聲)</span>。</p>
涸<p style="margin-left:1em"><span class='note-inline'>(曷各切音鶴水竭也)</span>。</p>
粳<p style="margin-left:1em"><span class='note-inline'>(古衡切音耕與杭同)</span>。</p>
佚<p style="margin-left:1em"><span class='note-inline'>(弋質切音逸)</span>。</p>
穫<p style="margin-left:1em"><span class='note-inline'>(胡郭切黃入聲刈禾也)</span>。</p>
牖<p style="margin-left:1em"><span class='note-inline'>(因九切音有)</span>。</p>
骸<p style="margin-left:1em"><span class='note-inline'>(雄皆切音鞋)</span>。</p>
羸<p style="margin-left:1em"><span class='note-inline'>(盧回切音雷廋也)</span>。</p>
</div></div></div>
</div><!-- end of div[@id='body'] -->
</body></html>