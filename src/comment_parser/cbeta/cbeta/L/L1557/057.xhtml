<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu212' />
<p class='juan'>大方廣佛華嚴經䟽鈔會本第五十四之一　刑四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種大欣慰。</p>
</div>
<div class='div-commentary'><p style="margin-left:1em">第二大欣慰正辨歡喜行義彼但見乞者來倍復歡喜今則知由施故見佛供佛等心大歡喜初行多同歡喜地故。</p>
</div>
<div class='div-orig'><p>何等為十所謂諸菩薩發如是心盡未來世所有諸佛出興於世我當皆得隨逐承事令生歡喜如是思惟心大欣慰復作是念彼諸如來出興於世我當悉以無上供具恭敬供養如是思惟心大欣慰。</p>
</div>
<div class='div-commentary'><p style="margin-left:1em">十中畧為五對一事佛供佛對。</p>
</div>
<div class='div-orig'><p>復作是念我於諸佛所興供養時彼諸如來必示誨我法我悉以深心恭敬聽受如說修行於菩薩地必得已生現生當生如是思惟心大欣慰復作是念我當於不可說不可說劫行菩薩行常與一切諸佛菩薩而得共俱如是思惟心大欣慰。</p>
</div>
<div class='div-commentary'><p style="margin-left:1em">二聞法親善對。</p>
</div>
<div class='div-orig'><p>復作是念我於徃昔未發無上大菩提心有諸怖畏所謂不活畏惡名畏死畏墮惡道畏大眾威德畏自一發心悉皆遠離不驚不恐不畏不懼不怯不怖一切眾魔及諸外道所不能壞如是思惟心大欣慰復作是念我當令一切眾生成無上菩提成菩提<span class='corr'>已</span>我當於彼佛所修菩薩行盡其形壽以大信心興所應供佛諸供養具而為供養及涅槃後各起無量塔供養舍利及受持守護所有遺法如是思惟心大欣慰。</p>
</div>
<div class='div-commentary'><p style="margin-left:1em">三二利行成對。</p>
</div>
<div class='div-orig'><p>又作是念十方所有一切世界我當悉以無上莊嚴而莊嚴之皆令具足種種奇妙平等清淨復以種種大神通力住持震動光明照耀普使周徧如是思惟心大欣慰復作是念我當斷一切眾生疑惑淨一切眾生欲樂啟一切眾生心意滅一切眾生煩惱閉一切眾生惡道門開一切眾生善趣門破一切眾生黑闇與一切眾生光明令一切眾生離眾魔業使一切眾生至安隱處如是思惟心大欣慰。</p>
</div>
<div class='div-commentary'><p style="margin-left:1em">四嚴土化生對。</p>
</div>
<div class='div-orig'><p>菩薩摩訶薩復作是念諸佛如來如優曇華難可值遇於無量劫莫能一見我當於未來世欲見如來則便得見諸佛如來常不捨我恒住我所令我得見為我說法無有斷絕既聞法<span class='corr'>已</span>心意清淨遠離謟曲質直無偽於念念中常見諸佛如是思惟心大欣慰復作是念我於未來當得成佛以佛神力於一切世界為一切眾生各別示現成等正覺清淨無畏大師子吼以本大願周徧法界擊大法鼓雨大法雨作大法施於無量劫常演正法大悲所持身語意業無有疲厭如是思惟心大欣慰。</p>
</div>
<div class='div-commentary'><p style="margin-left:1em">五難見能見難成能成對文相甚顯。</p>
</div>
<div class='div-orig'><p>佛子是為菩薩摩訶薩十種大欣慰若諸菩薩安住此法則得無上成正覺智慧大欣慰佛子菩薩摩訶薩有十種深入佛法何等為十所謂入過去世一切世界入未來世一切世界入現在世世界數世界行世界說世界清淨入一切世界種種性入一切眾生種種業報入一切菩薩種種行知過去一切佛次第知未來一切佛次第知現在十方虛空法界等一切諸佛國土眾會說法調伏知世間法聲聞法獨覺法菩薩法如來法雖知諸法皆無分別而說種種法悉入法界無所入故如其法說無所取著是為十若諸菩薩安住此法則得入於阿耨多羅三藐三菩提大智慧甚深性。</p>
</div>
<div class='div-commentary'><p style="margin-left:1em">三十種深入者上明預欣當成此辨現能證了即前法施之行故彼云我當盡學諸佛所學證一切智知一切法為眾生說十中前六有入字後四以知為初證入了知二文影顯於中初四入噐世間前三別入三世後一總明別中現在內數謂多少行謂剎因說謂彼彼果中說法清淨謂剎體此是通體後總句云種種性即染淨等殊斯即別體次二入眾生世間後四入智正覺世間於中前三入三世佛後一入法法中初知差別五乘後雖知下明權實雙行以性不壞相故雖無分別而說種種此中分別即是差別故晉經云雖諸法無一無異而說一異次言悉入法界無所入故者釋成上義謂悉入法界故無差別無所入故而說種種何者若別有一入處則入時失本相不得說種種以當法自虛名入法界無別可入則不壞種種矣言如其下此上辨知此下明說夫說法者當如法說法既權實雙融說亦即說無著<span class='note-inline'>(夫說法下即淨名目連章中時目連於里巷中為白衣居士說法時維摩詰來謂我言唯大目連為白衣居士說法不當如仁者所說所以者何夫說法者當如法說法無眾生離眾生垢故法無有我離我垢故等說法無權實下義取淨名之意)</span>。</p>
</div>
<div class='div-orig'><p>佛子菩薩摩訶薩有十種依止菩薩依此行菩薩行何等為十所謂依止供養一切諸佛行菩薩行依止調伏一切眾生行菩薩行依止親近一切善友行菩薩行依止積集一切善根行菩薩行依止嚴淨一切佛土行菩薩行依止不捨一切眾生行菩薩行依止深入一切波羅蜜行菩薩行依止滿足一切菩薩願行菩薩行依止無量菩提心行菩薩行依止一切佛菩提行菩薩行是為十菩薩依此行菩薩行。</p>
</div>
<div class='div-commentary'><p style="margin-left:1em">第二十種依止明饒益位中行上明證入今託良緣徧依此十方能饒益非但依戒況戒有攝善何所不具<span class='note-inline'>(非但依戒者阿難四問佛令依戒為師彼以戒為饒益即是依止之義)</span>。</p>
</div>
<div class='div-orig'><p>佛子菩薩摩訶薩有十種發無畏心何等為十所謂滅一切障礙業發無畏心於佛滅後護持正法發無畏心降伏一切魔發無畏心不惜身命發無畏心摧破一切外道邪論發無畏心令一切眾生歡喜發無畏心令一切眾會皆悉歡喜發無畏心調伏一切天龍夜叉乾闥婆阿脩羅迦樓羅緊那羅摩睺羅伽發無畏心離二乘地入甚深法發無畏心於不可說不可說劫行菩薩行心無疲厭發無畏心是為十若諸菩薩安住此法則得如來無上大智無所畏心。</p>
</div>
<div class='div-commentary'><p style="margin-left:1em">第三十種無畏即無違逆位中行由依菩薩止善則於十難作能作難忍能忍為發無畏心一障礙難滅二遺法難護三惡魔難降四身命難捨五外道難摧六物心難稱七大眾難喜八八部難調九下乘難離十上行難修於此十難皆無所畏豈畏眾生相惱害耶<span class='note-inline'>(豈畏眾者以無違逆行多約耐怨害故)</span>。</p>
</div>
<div class='div-orig'><p>佛子菩薩摩訶薩發十種無疑心於一切佛法心無疑惑。</p>
</div>
<div class='div-commentary'><p style="margin-left:1em">第四發無疑心下二門明無屈撓位中行於中此門由前於難無懼故於十所作決志無疑即被甲精進中行後門攝善之行利樂徧在二門。</p>
</div>
<div class='div-orig'><p>何等為十所謂菩薩摩訶薩發如是心我當以布施攝一切眾生以戒忍精進禪定智慧慈悲喜捨攝一切眾生發此心時決定無疑若生疑心無有是處是為第一發無疑心。</p>
</div>
<div class='div-commentary'><p style="margin-left:1em">今初十中一十度攝生。</p>
</div>
<div class='div-orig'><p>菩薩摩訶薩又作是念未來諸佛出興於世我當一切承事供養發此心時決定無疑若生疑心無有是處是為第二發無疑心。</p>
</div>
<div class='div-commentary'><p style="margin-left:1em">二事佛供佛。</p>
</div>
<div class='div-orig'><p>菩薩摩訶薩又作是念我當以種種奇妙光明網周徧莊嚴一切世界發此心時決定無疑若生疑心無有是處是為第三發無疑心。</p>
</div>
<div class='div-commentary'><p style="margin-left:1em">三光明嚴剎。</p>
</div>
<div class='div-orig'><p>菩薩摩訶薩又作是念我當盡未來劫修菩薩行無數無量無邊無等不可數不可稱不可思不可量不可說不可說不可說過諸筭數究竟法界虛空界一切眾生我當悉以無上教化調伏法而成熟之發此心時決定無疑若生疑心無有是處是為第四發無疑心。</p>
</div>
<div class='div-commentary'><p style="margin-left:1em">四長時調熟。</p>
</div>
<div class='div-orig'><p>菩薩摩訶薩又作是念我當修菩薩行滿大誓願具一切智安住其中發此心時決定無疑若生疑心無有是處是為第五發無疑心。</p>
</div>
<div class='div-commentary'><p style="margin-left:1em">五具一切智。</p>
</div>
<div class='div-orig'><p>菩薩摩訶薩又作是念我當普為一切世間行菩薩行為一切法清淨光明照明一切所有佛法發此心時決定無疑若生疑心無有是處是為第六發無疑心。</p>
</div>
<div class='div-commentary'><p style="margin-left:1em">六作世明燈。</p>
</div>
<div class='div-orig'><p>菩薩摩訶薩又作是念我當知一切法皆是佛法隨眾生心為其演說悉令開悟發此心時決定無疑若生疑心無有是處是為第七發無疑心。</p>
</div>
<div class='div-commentary'><p style="margin-left:1em">七說法開悟。</p>
</div>
<div class='div-orig'><p>菩薩摩訶薩又作是念我當於一切法得無障礙門知一切障礙不可得故其心如是無有疑惑住真實性乃至成於阿耨多羅三藐三菩提發此心時決定無疑若生疑心無有是處是為第八發無疑心。</p>
</div>
<div class='div-commentary'><p style="margin-left:1em">八滅障成佛。</p>
</div>
<div class='div-orig'><p>菩薩摩訶薩又作是念我當知一切法莫不皆是出世間法遠離一切妄想顛倒以一莊嚴而自莊嚴而無所莊嚴於此自了不由他悟發此心時決定無疑若生疑心無有是處是為第九發無疑心。</p>
</div>
<div class='div-commentary'><p style="margin-left:1em">九離妄自覺。</p>
</div>
<div class='div-orig'><p>菩薩摩訶薩又作是念我當於一切法成最正覺離一切妄想顛倒故得一念相應智故若一若異不可得故離一切數故究竟無為故離一切言說故住不可說境界際故發此心時決定無疑若生疑心無有是處是為第十發無疑心。</p>
</div>
<div class='div-commentary'><p style="margin-left:1em">十決成菩提於此十事發誓要期故名被甲。</p>
</div>
<div class='div-orig'><p>若諸菩薩安住此法則於一切佛法心無所疑。</p>
<p>佛子菩薩摩訶薩有十種不可思議。</p>
</div>
<div class='div-commentary'><p style="margin-left:1em">二十種不思議即所攝之善由決志無疑故所為難測。</p>
</div>
<div class='div-orig'><p>何等為十所謂一切善根不可思議一切誓願不可思議知一切法如幻不可思議發菩提心修菩薩行善根不失無所分別不可思議雖深入一切法亦不取滅度以一切願未成滿故不可思議修菩薩道而示現降神入胎誕生出家苦行徃詣道場降伏眾魔成最正覺轉正法輪入般涅槃神變自在無有休息不捨悲願救護眾生不可思議雖能示現如來十力神變自在而亦不捨等法界心教化眾生不可思議。</p>
</div>
<div class='div-commentary'><p style="margin-left:1em">十中初三單約善根願智稱性名不思議餘七權實雙運故不思議於中前四約行後三約智智約內明行就外相前中四涉有而一道清淨五悟空而萬行沸騰六修因而八相果成七現果而大用不捨皆難思也。</p>
</div>
<div class='div-orig'><p>知一切法無相是相相是無相無分別是分別分別是無分別非有是有有是非有無作是作作是無作非說是說說是非說不可思議。</p>
</div>
<div class='div-commentary'><p style="margin-left:1em">後三中八二諦相即九三事融而不融十權實即而不即八中十句五對一境二心三通一切四約修起五即名言亦即五法一相二妄想三如如四正智五名然各有二意一直就法體無相是真相即是俗常互相即下四例然二約迷悟五對大同小異謂一迷如無相以成於相悟相無相即是如如二迷於正智無分別即成妄想分別悟妄分別即正智無分別三了如非有真有如如若執有如則非如有四智若無作是作正智若有所作非作正智五知名非說是真說名謂名有說非是說名<span class='note-inline'>(八中十句者䟽文有二先標所依相而有二意然各二意下雙釋上二言各二意者十句五對各具上二也下依二意釋之先直就法體但約二諦以明釋前約境心等五後二約迷悟下即釋上約五法明通就迷悟以釋上即約境不出二諦今此約心不出迷悟悟即正智迷即妄想由此二故說成五法即分為五一約相上以如對之故無相是如二就妄想上以正智對之三就如如之上唯就如如得失以明四就正智上亦約正智得失以明五就名上亦唯就名得失以明五中皆通迷悟然迷即有名相妄想悟則唯正智如如智契於如一味平等餘如前後說)</span>。</p>
</div>
<div class='div-orig'><p>知心與菩提等知菩提與心等心及菩提與眾生等亦不生心顛倒想顛倒見顛倒不可思議。</p>
</div>
<div class='div-commentary'><p style="margin-left:1em">九中初融三事後亦不下顯離融相名為不融三事即心佛眾生皆無差別如覺林偈<span class='note-inline'>(九中初融三事心佛眾生三無差故後離融相故科云不融就不融中有二一不壞相二離融相離融相約理無可融約心無想念故不壞相約本自融不可融故從三事下指文引證)</span>。</p>
</div>
<div class='div-orig'><p>於念念中入滅盡定盡一切漏而不證實際亦不盡有漏善根雖知一切法無漏而知漏盡亦知漏滅雖知佛法即世間法世間法即佛法而不於佛法中分別世間法不於世間法中分別佛法一切諸法悉入法界無所入故知一切法皆無二無變易故是為第十不可思議。</p>
</div>
<div class='div-commentary'><p style="margin-left:1em">十中三句初明盡而不盡此約斷時以明體用二無而不無此將法性對斷以明體用二句雖殊俱是權實雙行三雖知佛法下明即而不即於中初正明後一切諸法下釋成上義悉入法界故說相即無所入故不應世中分別佛法等謂以當法自虛故名相即非世間中佛法可得下重釋云知一切法皆無二故不得二中互求無變易故亦非世法作彼佛法思之。</p>
</div>
<div class='div-orig'><p>佛子是為菩薩摩訶薩十種不可思議若諸菩薩安住其中則得一切諸佛無上不可思議法。</p>
<p>佛子菩薩摩訶薩有十種巧密語何等為十所謂於一切佛經中巧密語於一切受生處巧密語於一切菩薩神通變現成等正覺巧密語於一切眾生業報巧密語於一切眾生所起染淨巧密語於一切法究竟無障礙門巧密語於一切虛空界一一方處悉有世界或成或壞間無空處巧密語於一切法界一切十方乃至微細處悉有如來示現初生乃至成佛入般涅槃充滿法界悉分別見巧密語見一切眾生平等涅槃無變易故而不捨大願以一切智願未得圓滿令滿足故巧密語雖知一切法不由他悟而不捨離諸善知識於如來所轉加尊敬與善知識和合無二於諸善根修習種植迴向安住同一所作同一體性同一出離同一成就巧密語是為十若諸菩薩安住其中則得如來無上善巧微密語。</p>
</div>
<div class='div-commentary'><p style="margin-left:1em">第五十種巧蜜語下六門明無癡亂中行於中三初二門即無癡之行次二門明無亂之行後二門雙明二門引生功。</p>
<p style="margin-left:1em">亂有通今從別說又此三段即是。</p>
<p style="margin-left:1em">即饒益有情禪二即正法樂住禪三即引生功德禪今初二門中初門不愚巧密之言後門不愚善巧之智今初前既明內行今辨外言彼行文云以正念故善解世間一切言說能持出世諸法言說等皆言密語者汎明有五一說深密法故如出現品名如來密藏等二一言說一切法故上云如來於一語言中等亦如仙陀四實九義瞿聲等三近而不聞如身子在座遠而無隔如目連尋聲等四言近意遠如說三乘為究竟等言遠意近如說寒時得火名涅槃等此意亦名隱實說權五以異言說異法如覺不堅為堅等<span class='note-inline'>(亦如仙陀者謂鹽水噐馬前已廣釋九義瞿聲即俱舍論云方獸地光言金剛眼天水於斯九種事智者立瞿聲唯金剛二字一義餘八各一如寒得火等即涅槃經五以異言者即攝論第四祕密中第四轉變祕密論云復有四種意趣四種祕密一切佛語應須決了四意趣義已見普賢三昧品四祕密者一令入祕密謂三乘中依俗諦理說有人法令入俗諦二相祕密謂說法相三自性等三對治祕密治八萬四千煩惱四轉變祕密欲令悟入總名祕密論釋第四轉變祕密云謂於是處以其別義諸言諸字即顯別義如有頌云覺不堅為堅善住於顛倒極煩惱所惱得最上菩提無性釋云謂於義轉變差別雜集云謂說無餘義名句文身隱密轉變更顯餘義無性釋上偈云謂剛強流散說名為堅非此堅固說名不堅即是調柔無散亂定即於此中起堅固慧覺彼為堅世親釋云不堅謂定由不剛強馳散難伏故名不堅即於此中起尊重覺名覺為堅釋曰二家釋論言異意同皆就密說順得菩提若取顯了於散亂心起堅固慧則遠菩提今取祕密於定不堅起堅固慧則得菩提言善住於顛倒者無性釋云謂於四顛倒善能安住知是顛倒決定無動釋口若取顯了則住於無常計等四倒之中不得菩提今則祕密知於常等於無無常等上橫計而起決定知此名為善住住於顛倒能得菩提也世親釋云是於顛倒中善安住義謂於無常等是能顛倒釋曰此則到彼所計義名善顛倒於此安住故得菩提言極煩惱所惱者無性釋云為眾生故長時劬勞精進所惱亦引上偈云一同無性二釋無別釋云若取顯說為貪嗔等惱亂行者名為煩惱此即遠離菩提今取祕密精進勤苦劬勞行者亦名煩惱則得菩提其第四句得最上菩提該上三義莊嚴論第八對法第十二皆同此說)</span>文中十句初一具五以是總故一切教故次二含二意謂示而謂實故即第四意此二皆是深密之法即第一意餘通前二或並兼五可以意得。</p>
</div>
<p class='juan'>大方廣佛華嚴經䟽鈔會本第五十四之一</p>
<div class='div-w'>
<p class='h2'>音釋</p>
<div class='div-note'>欣慰<p style="margin-left:1em"><span class='note-inline'>(欣許斤切喜也慰於胃切安慰也)</span>。</p>
懼<p style="margin-left:1em"><span class='note-inline'>(其遇切怖懼也)</span>。</p>
怯<p style="margin-left:1em"><span class='note-inline'>(去劫切畏懦也)</span>。</p>
黑闇<p style="margin-left:1em"><span class='note-inline'>(闇烏紺切不明也)</span>。</p>
濫<p style="margin-left:1em"><span class='note-inline'>(盧瞰切汎濫也)</span>。</p>
叵<p style="margin-left:1em"><span class='note-inline'>(普火切不可也)</span>。</p>
</div></div>
<p class='juan'><a id='mulu213' />大方廣佛華嚴經䟽鈔會本第五十四之二　刑五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種巧分別智何等為十所謂入一切剎巧分別智入一切眾生處巧分別智入一切眾生心行巧分別智入一切眾生根巧分別智入一切眾生業報巧分別智入一切聲聞行巧分別智入一切獨覺行巧分別智入一切菩薩行巧分別智入一切世間法巧分別智入一切佛法巧分別智是為十若諸菩薩安住其中則得一切諸佛無上善巧分別諸法智。</p>
</div>
<div class='div-commentary'><p style="margin-left:1em">二十種巧分別智外言既密內智又巧故於利生無有癡闇故彼文云菩薩於善知識所聽聞正法所謂甚深法等文義多同十句可知。</p>
</div>
<div class='div-orig'><p>佛子菩薩摩訶薩有十種入三昧何等為十所謂於一切世界入三昧於一切眾生身入三昧於一切法入三昧見一切佛入三昧住一切劫入三昧從三昧起現不思議身入三昧於一切佛身入三昧覺悟一切眾生平等入三昧一念中入一切菩薩三昧智入三昧一念中以無礙智成就一切諸菩薩行願無有休息入三昧是為十若諸菩薩安住其中則得一切諸佛無上善巧三昧法。</p>
</div>
<div class='div-commentary'><p style="margin-left:1em">第二二門明無亂行皆是定體於中初門明入三昧顯處等不同後明徧入則觸類皆徧今初故彼文云善入一切諸禪定門此中明十皆通一切十中通辨緣斯十境入定不同別則十門各異而前五一重之事餘五涉入圓融可知九十皆即一而多故彼行云一念中得無數三昧但從多分對前後說判為定體耳非此無用。</p>
</div>
<div class='div-orig'><p>佛子菩薩摩訶薩有十種徧入何等為十所謂眾生徧入國土徧入世間種種相徧入火災徧入水災徧入佛徧入莊嚴徧入如來無邊功德身徧入一切種種說法徧入一切如來種種供養徧入是為十若諸菩薩安住其中則得如來無上大智徧入法。</p>
</div>
<div class='div-commentary'><p style="margin-left:1em">二十徧入亦猶小乘說十徧處即令三昧漸更增廣前明一切如眾生身謂童子身等雖能一切身入而不必一時今此隨入一類皆徧一切如海初來一切皆水等十句可知<span class='note-inline'>(亦猶小乘者大乘亦有廣畧不同今順定十故引小乘至法界品當廣分別)</span>。</p>
</div>
<div class='div-orig'><p>佛子菩薩摩訶薩有十種解脫門何等為十所謂一身周徧一切世界解脫門於一切世界示現無量種種色相解脫門以一切世界入一佛剎解脫門普加持一切眾生界解脫門以一切佛莊嚴身充滿一切世界解脫門於自身中見一切世界解脫門一念中徃一切世界解脫門於一世界示現一切如來出世解脫門一身充滿一切法界解脫門一念中示現一切佛遊戲神通解脫門是為十若諸菩薩安住其中則得如來無上解脫門。</p>
</div>
<div class='div-commentary'><p style="margin-left:1em">三十解脫下二門明引生功德禪中此門明作用無礙故稱解脫後門於境無擁故曰神通今初解脫即不思議解脫梵云毗木叉此云勝解脫謂殊勝作用亦由依禪成八解脫十句可知<span class='note-inline'>(亦猶依禪者亦如法界品)</span>。</p>
</div>
<div class='div-orig'><p>佛子菩薩摩訶薩有十種神通何等為十所謂憶念宿命方便智通天耳無礙方便智通知他眾生不思議心行方便智通天眼觀察無有障礙方便智通隨眾生心現不思議大神通力方便智通一身普現無量世界方便智通一念徧入不可說不可說世界方便智通出生無量莊嚴具莊嚴不思議世界方便智通示現不可說變化身方便智通隨不思議眾生心於不可說世界現成阿耨多羅三藐三菩提方便智通是為十若諸菩薩安住其中則得如來無上大善巧神通為一切眾生種種示現令其修學。</p>
</div>
<div class='div-commentary'><p style="margin-left:1em">二十種神通如依四禪引六通用此十若以六攝前四可知次五神境後一漏盡成菩提故約位不同與十通小異。</p>
</div>
<div class='div-orig'><p>佛子菩薩摩訶薩有十種明。</p>
</div>
<div class='div-commentary'><p style="margin-left:1em">第六十種明下二門明善現位中行此門正顯行體即是般若故曰智明後門明離智障故稱解脫今初然皆權實無礙之智故稱善巧非如十度唯約根本但約增微分成五行。</p>
</div>
<div class='div-orig'><p>何等為十所謂知一切眾生業報善巧智明知一切眾生境界寂滅清淨無諸戲論善巧智明知一切眾生種種所緣唯是一相悉不可得一切諸法皆如金剛善巧智明。</p>
</div>
<div class='div-commentary'><p style="margin-left:1em">十中前七單約一智後三雙行前中初三約所化。</p>
</div>
<div class='div-orig'><p>能以無量微妙音聲普聞十方一切世界善巧智明普壞一切心所染著善巧智明能以方便示現受生或不受生善巧智明。</p>
</div>
<div class='div-commentary'><p style="margin-left:1em">次三約能化各初事次理後即事歸理。</p>
</div>
<div class='div-orig'><p>捨離一切想受境界善巧智明。</p>
</div>
<div class='div-commentary'><p style="margin-left:1em">七離能所想會歸般若念想觀除不受境界為入理善巧故<span class='note-inline'>(念想觀除者即智論文文云般若波羅蜜實法不顛倒念想觀已除言語法亦滅無量眾罪除清淨心常一如是尊妙人則能見般若是也念想觀除約於內智則不受外境見色如盲等而言善巧者非涉事善巧不念不受是入理善巧耳)</span>。</p>
</div>
<div class='div-orig'><p>知一切法非相非無相一性無性無所分別而能了知種種諸法於無量劫分別演說住於法界成阿耨多羅三藐三菩提善巧智明。</p>
</div>
<div class='div-commentary'><p style="margin-left:1em">後三雙行中八明無說之說無成之成善巧智明謂雙非照寂離言而能差別照事有說非相遣相非無遣無一性遣多無性遣有即性相俱寂住於下無成之成法界之體實無所成照斯法界即說成佛。</p>
</div>
<div class='div-orig'><p>菩薩摩訶薩知一切眾生生本無有生了達受生不可得故。</p>
</div>
<div class='div-commentary'><p style="margin-left:1em">九明無生起生智明文中三初正明次何以下徵釋三是名下結名今初明無緣之緣兼顯無化之化於中二先明無緣謂眾生真心稱理不可得故若無緣即無所化。</p>
</div>
<div class='div-orig'><p>而知因知緣知事知境界知行知生知滅知言說。</p>
</div>
<div class='div-commentary'><p style="margin-left:1em">而知下明真心隨緣不壞緣起則亦有所化於中二先知所化後結成雙行前中文有三節初有八句別知緣相因謂無明等緣謂業行事即識名色等境界即觸受塵境行即現在愛取有生即生支滅即老死知言說者總是隨俗緣生不離三世故<span class='note-inline'>(初有八句者十二因緣相)</span>。</p>
</div>
<div class='div-orig'><p>知迷惑知離迷惑知顛倒知離顛倒知雜染知清淨知生死知涅槃知可得知不可得知執著知無執著。</p>
</div>
<div class='div-commentary'><p style="margin-left:1em">二知迷下十二句六對通知染淨迷悟迷理則倒惑雜染悟皆反此隨俗則俱可得第一義中二俱叵得得非得約理著非著約智<span class='note-inline'>(二知迷下十二句知染淨者即雙知性相迷悟染淨猶是約相廣如六地第一義中二俱叵得即約性說)</span>。</p>
</div>
<div class='div-orig'><p>知住知動知去知還知起知不起知失壞知出離知成熟知諸根知調伏。</p>
</div>
<div class='div-commentary'><p style="margin-left:1em">三知住下明知心行住謂本性動謂客塵隨客塵則去而莫歸見本性則還源反本有還有去皆是起心還住兩亡寂然不起起則諸善失壞不起則出離蓋纏觸境寂知是為成熟上通物我後兼知機約自根謂六根不為境牽即是調伏<span class='note-inline'>(三知住下明知心行者即能知性相觀照之心此中可以寂照虛懷而了亦為明示心觀處也)</span>。</p>
</div>
<div class='div-orig'><p>隨其所應種種教化未曾忘失菩薩所行。</p>
</div>
<div class='div-commentary'><p style="margin-left:1em">後隨其下結雙行中謂智隨曲化不失無行。</p>
</div>
<div class='div-orig'><p>何以故菩薩但為利益眾生故發阿耨多羅三藐三菩提心無餘所為是故菩薩常化眾生身無疲倦不違一切世間所作。</p>
</div>
<div class='div-commentary'><p style="margin-left:1em">二徵釋中所以爾者為物發心故。</p>
</div>
<div class='div-orig'><p>是名緣起善巧智明。</p>
</div>
<div class='div-commentary'><p style="margin-left:1em">結名可知。</p>
</div>
<div class='div-orig'><p>菩薩摩訶薩於佛無著不起著心於法無著不起著心於剎無著不起著心於眾生無著不起著心不見有眾生而行教化調伏說法然亦不捨菩薩諸行大悲大願見佛聞法隨順修行依於如來種諸善根恭敬供養無有休息能以神力震動十方無量世界其心廣大等法界故。</p>
</div>
<div class='div-commentary'><p style="margin-left:1em">十平等教化智明中三初明實不礙權。</p>
</div>
<div class='div-orig'><p>知種種說法知眾生數知眾生差別知苦生知苦滅知一切行皆如影像行菩薩行永斷一切受生根本但為救護一切眾生行菩薩行而無所行隨順一切諸佛種性發如大山王心知一切虛妄顛倒入一切種智門智慧廣大不可傾動當成正覺。</p>
</div>
<div class='div-commentary'><p style="margin-left:1em">二知種種下權不礙實。</p>
</div>
<div class='div-orig'><p>於生死海平等濟度一切眾生善巧智明是為十若諸菩薩安住其中則得如來無上大善巧智明。</p>
</div>
<div class='div-commentary'><p style="margin-left:1em">三於生死下結名並可知。</p>
</div>
<div class='div-orig'><p>佛子菩薩摩訶薩有十種解脫何等為十所謂煩惱解脫邪見解脫諸取解脫蘊處界解脫超二乘解脫無生法忍解脫於一切世間一切剎一切眾生一切法離著解脫無邊住解脫發起一切菩薩行入如來無分別地解脫於一念中悉能了知一切三世解脫是為十若諸菩薩安住此法則能施作無上佛事教化成熟一切眾生。</p>
</div>
<div class='div-commentary'><p style="margin-left:1em">二十種解脫脫二障故梵云毗木底此云解脫與前不同十中初四脫凡三障取增為業故後六脫智障初一揀劣餘皆顯勝。</p>
</div>
<div class='div-orig'><p>佛子菩薩摩訶薩有十種園林何等為十所謂生死是菩薩園林無厭捨故教化眾生是菩薩園林不疲倦故住一切劫是菩薩園林攝諸大行故清淨世界是菩薩園林自所止住故一切魔宮殿是菩薩園林降伏彼眾故思惟所聞法是菩薩園林如理觀察故六波羅蜜四攝事三十七菩提分法是菩薩園林紹繼慈父境界故十力四無所畏十八不共乃至一切佛法是菩薩園林不念餘法故示現一切菩薩威力自在神通是菩薩園林以大神力轉正法輪調伏眾生無休息故一念於一切處為一切眾生示成正覺是菩薩園林法身周徧盡虛空一切世界故是為十若諸菩薩安住此法則得如來無上離憂惱大安樂行。</p>
</div>
<div class='div-commentary'><p style="margin-left:1em">第七園林下二門明無著位中行於中此門明遊處縱情後門明棲止適恱皆通二利權實方便而無所著今初可知。</p>
</div>
<div class='div-orig'><p>佛子菩薩摩訶薩有十種宮殿何等為十所謂菩提心是菩薩宮殿恒不忘失故十善業道福德智慧是菩薩宮殿教化欲界眾生故四梵住禪定是菩薩宮殿教化色界眾生故生淨居天是菩薩宮殿一切煩惱不染故生無色界是菩薩宮殿令諸眾生離難處故生雜染世界是菩薩宮殿令一切眾生斷煩惱故現處內宮妻子眷屬是菩薩宮殿成就徃昔同行眾生故現居輪王護世釋梵是菩薩宮殿為調伏自在心眾生故住一切菩薩行遊戲神通皆得自在是菩薩宮殿善遊戲諸禪解脫三昧智慧故一切佛所受無上自在一切智王灌頂記是菩薩宮殿住十力莊嚴作一切法王自在事故是為十若諸菩薩安住其中則得法灌頂於一切世間神力自在。</p>
</div>
<div class='div-commentary'><p style="margin-left:1em">二宮殿十中四梵住者即四無量亦色因故故度世云修四梵行慈悲喜捨餘可知。</p>
</div>
<div class='div-orig'><p>佛子菩薩摩訶薩有十種所樂何等為十所謂樂正念心不散亂故樂智慧分別諸法故樂徃詣一切佛所聽法無厭故樂諸佛充滿十方無邊際故樂菩薩自在為諸眾生以無量門而現身故樂諸三昧門於一三昧門入一切三昧門故樂陀羅尼持法不忘轉受眾生故樂無礙辯才於一文一句經不可說劫分別演說無窮盡故樂成正覺為一切眾生以無量門示現於身成正覺故樂轉法輪摧滅一切異道法故是為十若諸菩薩安住此法則得一切諸佛如來無上法樂。</p>
</div>
<div class='div-commentary'><p style="margin-left:1em">第八所樂下二門明難得位中行於中此門內心願樂願即行體既處宮殿則情欣勝樂故。</p>
</div>
<div class='div-orig'><p>佛子菩薩摩訶薩有十種莊嚴何等為十所謂力莊嚴不可壞故無畏莊嚴無能伏故義莊嚴說不可說義無窮盡故法莊嚴八萬四千法聚觀察演說無忘失故願莊嚴一切菩薩所發弘誓無退轉故行莊嚴修普賢行而出離故剎莊嚴以一切剎作一剎故普音莊嚴周徧一切諸佛世界雨法雨故力持莊嚴於一切劫行無數行不斷絕故變化莊嚴於一眾生身示現一切眾生數等身令一切眾生悉得知見求一切智無退轉故是為十若諸菩薩安住此法則得如來一切無上法莊嚴。</p>
</div>
<div class='div-commentary'><p style="margin-left:1em">二十莊嚴即外德莊嚴具以眾德莊嚴願故文並可知。</p>
</div>
<div class='div-orig'><p>佛子菩薩摩訶薩發十種不動心何等為十所謂於一切所有悉皆能捨不動心思惟觀察一切佛法不動心憶念供養一切諸佛不動心於一切眾生誓無惱害不動心普攝眾生不揀怨親不動心求一切佛法無有休息不動心一切眾生數等不可說不可說劫行菩薩行不生疲厭亦無退轉不動心成就有根信無濁信清淨信極清淨信離垢信明徹信恭敬供養一切佛信不退轉信不可盡信無能壞信大歡喜踊躍信不動心成就出生一切智方便道不動心聞一切菩薩行法信受不謗不動心是為十若諸菩薩安住此法則得無上一切智不動心。</p>
</div>
<div class='div-commentary'><p style="margin-left:1em">第九不動心下二門明善法位中行此門明外緣不動後門明內心不捨又此明心堅後明深入皆是力義今初十中二及第九是思擇力餘皆修習力八中有十一信一生佛果故二不雜不信濁故三淨無煩惱故四無細念故五離所知垢故六徹事源故七向果位故八自分堅故九德無盡故十緣不動故十一證真如故餘並相顯。</p>
</div>
<div class='div-orig'><p>佛子菩薩摩訶薩有十種不捨深大心何等為十所謂不捨成滿一切佛菩提深大心不捨教化調伏一切眾生深大心不捨不斷一切諸佛種性深大心不捨親近一切善知識深大心不捨供養一切諸佛深大心不捨專求一切大乘功德法深大心不捨於一切佛所修行梵行護持淨戒深大心不捨親近一切菩薩深大心不捨求一切佛法方便護持深大心不捨滿一切菩薩行願集一切諸佛法深大心是為十若諸菩薩安住其中則能不捨一切佛法。</p>
</div>
<div class='div-commentary'><p style="margin-left:1em">二不捨深大心者由不動故能窮理事理深事廣故云深大十句可知。</p>
</div>
<div class='div-orig'><p>佛子菩薩摩訶薩有十種智慧觀察何等為十所謂善巧分別說一切法智慧觀察了知三世一切善根智慧觀察了知一切諸菩薩行自在變化智慧觀察了知一切諸法義門智慧觀察了知一切諸佛威力智慧觀察了知一切陀羅尼門智慧觀察於一切世界普說正法智慧觀察入一切法界智慧觀察知一切十方不可思議智慧觀察知一切佛法智慧光明無有障礙智慧觀察是為十若諸菩薩安住其中則得如來無上大智慧觀察。</p>
</div>
<div class='div-commentary'><p style="margin-left:1em">第十智慧觀察下九門明真實位中行即分為九一觀察智二說法智三離障智四審決智五照徹智六無等智七無劣智八高出智九深廣智今初亦由不捨深大故能觀察前問但言觀察者脫智慧言十句準思。</p>
</div>
<div class='div-orig'><p>佛子菩薩摩訶薩有十種說法何等為十所謂說一切法皆從緣起說一切法皆悉如幻說一切法無有乖諍說一切法無有邊際說一切法無所依止說一切法猶如金剛說一切法皆悉如如說一切法皆悉寂靜說一切法皆悉出離說一切法皆住一義本性成就是為十若諸菩薩安住其中則能善巧說一切法。</p>
</div>
<div class='div-commentary'><p style="margin-left:1em">二說法智由能內觀故能外說十中初二說俗後八說真一無二可諍二體德兼廣三相深遠四體堅利五如如不動六體絕百非七在纏不染八體相一味。</p>
</div>
<div class='div-orig'><p>佛子菩薩摩訶薩有十種清淨何等為十所謂深心清淨斷疑清淨離見清淨境界清淨求一切智清淨辯才清淨無畏清淨住一切菩薩智清淨受一切菩薩律儀清淨具足成就無上菩提三十二種百福相白淨法一切善根清淨是為十若諸菩薩安住其中則得一切如來無上清淨法。</p>
</div>
<div class='div-commentary'><p style="margin-left:1em">第三十種清淨即離障智此離智障晉名無垢故雖同清淨所淨不同十中與七淨有開合不同在文易了七淨如五地初辨。</p>
</div>
<div class='div-orig'><p>佛子菩薩摩訶薩有十種印。</p>
</div>
<div class='div-commentary'><p style="margin-left:1em">第四十種印者即審決智以清淨智決定印可一切法故故晉本中名為智印後所結益亦是智印亦猶三法印等<span class='note-inline'>(亦猶三法印等等取四印五印並如明法品說)</span>。</p>
</div>
<div class='div-orig'><p>何等為十所謂菩薩摩訶薩知苦苦壞苦行苦專求佛法不生懈怠行菩薩行無有疲懈不驚不畏不恐不怖不捨大願求一切智堅固不退究竟阿耨多羅三藐三菩提是為第一印。</p>
</div>
<div class='div-commentary'><p style="margin-left:1em">十中一於安受苦境忍智不動。</p>
</div>
<div class='div-orig'><p>菩薩摩訶薩見有眾生愚癡狂亂或以麤弊惡語而相毀辱或以刀杖瓦石而加損害終不以此境界捨菩薩心但忍辱柔和專修佛法住最勝道入離生位是為第二印。</p>
</div>
<div class='div-commentary'><p style="margin-left:1em">二他不饒益忍行決定。</p>
</div>
<div class='div-orig'><p>菩薩摩訶薩聞說與一切智相應甚深佛法能以自智深信忍可解了趣入是為第三印。</p>
</div>
<div class='div-commentary'><p style="margin-left:1em">三於佛法深信忍決定即諦察法忍。</p>
</div>
<div class='div-orig'><p>菩薩摩訶薩又作是念我發深心求一切智我當成佛得阿耨多羅三藐三菩提一切眾生流轉五趣受無量苦亦當令其發菩提心深信歡喜勤修精進堅固不退是為第四印。</p>
</div>
<div class='div-commentary'><p style="margin-left:1em">四決定成佛度生。</p>
</div>
<div class='div-orig'><p>菩薩摩訶薩知如來智無有邊際不以齊限測如來智菩薩曾於無量佛所聞如來智無有邊際故能不以齊限測度一切世間文字所說皆有齊限悉不能知如來智慧是為第五印。</p>
</div>
<div class='div-commentary'><p style="margin-left:1em">五決定知佛智無邊。</p>
</div>
<div class='div-orig'><p>菩薩摩訶薩於阿耨多羅三藐三菩提得最勝欲甚深欲廣欲大欲種種欲無能勝欲無上欲堅固欲眾魔外道并其眷屬無能壞欲求一切智不退轉欲菩薩住如是等欲於無上菩提畢竟不退是為第六印。</p>
</div>
<div class='div-commentary'><p style="margin-left:1em">六決欲佛果不退。</p>
</div>
<div class='div-orig'><p>菩薩摩訶薩行菩薩行不顧身命無能沮壞發心趣向一切智故一切智性常現前故得一切佛智光明故終不捨離佛菩提終不捨離善知識是為第七印。</p>
</div>
<div class='div-commentary'><p style="margin-left:1em">七決不顧身命以親人法。</p>
</div>
<div class='div-orig'><p>菩薩摩訶薩若見善男子善女人趣大乘者令其增長求佛法心令其安住一切善根令其攝取一切智心令其不退無上菩提是為第八印。</p>
</div>
<div class='div-commentary'><p style="margin-left:1em">八決度<span class='corr'>已</span>入大乘者。</p>
</div>
<div class='div-orig'><p>菩薩摩訶薩令一切眾生得平等心勸令勤修一切智道以大悲心而為說法令於阿耨多羅三藐三菩提永不退轉是為第九印。</p>
</div>
<div class='div-commentary'><p style="margin-left:1em">九決平等度。</p>
</div>
<div class='div-orig'><p>菩薩摩訶薩與三世諸佛同一善根不斷一切諸佛種性究竟得至一切智智是為第十印。</p>
</div>
<div class='div-commentary'><p style="margin-left:1em">十決同佛體因圓果滿。</p>
</div>
<div class='div-orig'><p>佛子是為菩薩摩訶薩十種印菩薩以此速成阿耨多羅三藐三菩提具足如來一切法無上智印。</p>
<p>佛子菩薩摩訶薩有十種智光照何等為十所謂知定當成阿耨多羅三藐三菩提智光照見一切佛智光照見一切眾生死此生彼智光照解一切修多羅法門智光照依善知識發菩提心集諸善根智光照示現一切諸佛智光照教化一切眾生悉令安住如來地智光照演說不可思議廣大法門智光照善巧了知一切諸佛神通威力智光照滿足一切諸波羅蜜智光照是為十若諸菩薩安住此法則得一切諸佛無上智光照。</p>
</div>
<div class='div-commentary'><p style="margin-left:1em">第五智光照即照徹智由印定故照徹無礙十句易知。</p>
</div>
<div class='div-orig'><p>佛子菩薩摩訶薩有十種無等住一切眾生聲聞獨覺悉無與等。</p>
</div>
<div class='div-commentary'><p style="margin-left:1em">第六無等住即無等智由前照徹故不偏住著雙住事理名無與等故。</p>
</div>
<div class='div-orig'><p>何等為十所謂菩薩摩訶薩雖觀實際而不取證以一切願未成滿故是為第一無等住菩薩摩訶薩種等法界一切善根而不於中有少執著是為第二無等住菩薩摩訶薩修菩薩行知其如化以一切法悉寂滅故而於佛法不生疑惑是為第三無等住菩薩摩訶薩雖離世間所有妄想然能作意於不可說劫行菩薩行滿足大願終不中起疲厭之心是為第四無等住菩薩摩訶薩於一切法無所取著以一切法性寂滅故而不證涅槃何以故一切智道未成滿故是為第五無等住菩薩摩訶薩知一切劫皆即非劫而真實說一切劫數是為第六無等住菩薩摩訶薩知一切法悉無所作而不捨作道求諸佛法是為第七無等住菩薩摩訶薩知三界唯心三世唯心而了知其心無量無邊是為第八無等住菩薩摩訶薩為一眾生於不可說劫行菩薩行欲令安住一切智地如為一眾生為一切眾生悉亦如是而不生疲厭是為第九無等住菩薩摩訶薩雖修行圓滿而不證菩提何以故菩薩作如是念我之所作本為眾生是故我應久處生死方便利益皆令安住無上佛道是為第十無等住。</p>
</div>
<div class='div-commentary'><p style="margin-left:1em">列十中皆權實雙行或即寂之用即用之寂等並顯可知。</p>
</div>
<div class='div-orig'><p>佛子是為菩薩摩訶薩十種無等住若諸菩薩安住其中則得無上大智一切佛法無等住。</p>
</div>
<p class='juan'>大方廣佛華嚴經䟽鈔會本第五十四之二</p>
<div class='div-w'>
<p class='h2'>音釋</p>
<div class='div-note'>齊限<p style="margin-left:1em"><span class='note-inline'>(齊在詣切齊限分量也)</span>。</p>
諂曲<p style="margin-left:1em"><span class='note-inline'>(諂丑琰切諂曲佞言不直也)</span>。</p>
誕<p style="margin-left:1em"><span class='note-inline'>(徒按切)</span>。</p>
揀<p style="margin-left:1em"><span class='note-inline'>(古限切擇也)</span>。</p>
乖諍<p style="margin-left:1em"><span class='note-inline'>(乖公懷切戾也諍側莖切訟也)</span>。</p>
懈怠<p style="margin-left:1em"><span class='note-inline'>(懈古隘切懶也怠徒耐切惰也)</span>。</p>
沮壞<p style="margin-left:1em"><span class='note-inline'>(沮慈呂切遏也壞古聵切毀也)</span>。</p>
</div></div></div>
</div><!-- end of div[@id='body'] -->
</body></html>