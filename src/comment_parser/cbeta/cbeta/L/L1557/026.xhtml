<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu108' />
<p class='juan'>大方廣佛華嚴經䟽鈔會本第二十五之一　會三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p></div>
<div class='div-orig'><p>佛子云何為菩薩摩訶薩無盡功德藏迴向。</p>
</div>
<div class='div-commentary'><p style="margin-left:1em">第五無盡功德藏迴向長行中亦二先明位行中亦三今初牒名徵起由緣無盡境行迴向故成無盡善根功德之行得十無盡藏之果從能迴及果行受名或無盡功德之藏或即藏通二釋以迴向望行迴向為能藏無盡功德是所藏以因望果亦然並有財釋本業云常以三寶授與前人故名無盡功德藏此義亦通所迴善根即以五門善根迴向而為其性。</p>
<p style="margin-left:1em">第二依徵廣釋中三初明所迴善根二明迴向之行三結行成德今初文有八句初三可知四聞法修證屬於勸請以對佛親請必聞法故後四皆隨喜然依離垢慧所問禮佛法經總有八重一供養佛二讚佛德三禮佛餘即五悔或合禮讚或略供養或但為五以發願迴向但總別之異如十住婆沙今文依此迴向在於下文故此有四或但為三故智論云菩薩晝夜三時各行三事謂懺悔勸請隨喜行此三事功德無量轉近得佛若依善戒經但有二事謂懺悔迴向皆隨時廣略<span class='note-inline'>(初三可知者即經列五也一懺悔一禮敬三勸請四隨喜五廻向廻向在徒然昔有別章六門分別一說多少二釋名三出體四釋相五明益六問答今並具之但略出體總分為三初明開合即彼多少二釋文即釋名辨相三料揀含餘別門今初初為八行然依離垢等者唯一卷經大旨如常可知二或合禮讚即是七門禮讚俱是所依懺主故三或略供養即但為六供養亦屬佛故四或但為五以迴向發願但總別之異者二俱是願迴向是總發願是別別發願故如十住毗婆沙者即第三初明至第四方懺悔即今晨朝前四悔是第五發願即涅槃經闍王發願後人安之五今文依此則同上有五六或但有三即智論第七也七若依善戒即合為二以禮讚是懺所依依人德故迴向攝願亦攝隨喜勸請故結云隨時廣略又隨時者看臨其時應用廣略然晝夜三時不宜闕也)</span>。</p>
</div>
<div class='div-orig'><p>佛子此菩薩摩訶薩以懺除一切諸業重障所起善根。</p>
</div>
<div class='div-commentary'><p style="margin-left:1em">然懺名陳露先罪悔名改往修來除惡業障故須懺也然懺有二種若犯遮罪先當依教作法悔之若犯性罪應須起行此復二種一事行如方等經及禮佛名等二依理觀謂觀諸法空如淨名說當直除滅勿擾其心等若依普賢觀及下隨好品皆具事理無礙之懺至下廣明<span class='note-inline'>(然懺名下第二釋文即釋名辨相四事即為四段今初釋懺悔先釋名懺悔二字古有二釋今䟽即天台釋亦通漢梵二者今釋即半梵半漢懺者梵云懺磨此云請忍悔即此方體是惡作厭先過失求請三寶忍受悔過單云悔者非是六釋合二即是依主除惡業者此辨懺益亦懺意也然懺有二下即辨相也如方等者經中令先嚴淨道場香泥塗地及室內外作圓壇彩畫懸五色旛燒海岸香然燈敷高座請二十四尊像多亦無妨設餚饍盡心力須新淨衣鞋履無新洗故出入脫着令無參雜七日長齋日三時洗浴初日供養僧隨意多少別請一明了內外律者為師受二十四戒及陀羅尼呪對師說罪要月八日十五日當以七日為一期此不可減若能更進隨意堪任十人已還不得出此俗人亦得須辦單縫三衣<span class='corr'>備</span>佛法式旋遶一百二十帀却坐思惟等廣如經說佛名經常所見聞如淨名即優波離章波離白佛憶念昔時者有二比丘犯律行以為恥不敢問佛來謂我言我等犯律誡以為恥不敢問佛願解疑悔得免斯咎我即為其如法解說時維摩詰來謂我言唯優波離無重增此二比丘罪當盍除滅勿擾其心彼罪性不在內不在外不在中間如佛心垢故眾生垢心淨故眾生淨心亦不在內不在外不在中間如其心然罪垢亦然諸法亦然不出於如如優波離以心相得解脫時寧有垢不我言不也維摩詰言一切眾生心相無垢亦復如是唯優波離妄想是垢無妄想是淨取我是垢不取我是淨顛倒是垢不顛倒是淨一切法亦如是如夢如燄如水中月如鏡中像以妄想生其知此者是名奉律其知此者是名善解等即一向理觀以呵事也若普賢觀者初令晝夜六時對十方佛普賢菩薩徧懺六根即事懺也復令觀心令此空慧與心相應即是理懺如前釋毗盧遮那已引經竟今時常用一切業障海皆從妄想生等即彼經後總偈皆事理雙明隨好品意至下當知)</span>。</p>
</div>
<div class='div-orig'><p>禮敬三世一切諸佛所起善根。</p>
</div>
<div class='div-commentary'><p style="margin-left:1em">言禮敬者除我慢障起信敬善故勒那三藏說七種禮今加後三以成圓十一我慢禮謂依次位立無敬心故二唱和禮高聲喧雜故此二非儀三恭敬禮五輪著地捧足殷重故四無相禮入深法性離能所故五起用禮雖無能所而禮不可禮之三寶一一佛前皆影現故六內觀禮但禮身中法身佛故七實相禮無內無外同一實故八大悲禮前雖有觀未顯為生今一一禮普代眾生故九總攝禮總攝前六為一觀故十無盡禮入帝網境若佛若禮重重無盡故<span class='note-inline'>(言禮敬者此牒第二行經文除我慢下䟽釋初明行益以我慢故不能禮敬今摧我慢山即是除惡起信敬善即是成德三皆行益故勒那下即辨相也前七是三藏意後三䟽以義加略無釋名以易知故然三恭敬禮云五輪著地者離垢慧經云一一發願初總願云我今五輪於佛作禮為斷五道離於五盖願諸眾生常得安住不壞互通具足五願願我右膝著地之時令諸眾生得正覺道願我左膝著地之時令諸眾生於外道法不起邪見悉得安立正覺道中願我右手著地之時猶如世尊坐金剛座右手指地震動現瑞證大菩提我今亦爾共諸眾生同證覺道願我左手著地之時令諸眾生離諸外道難調伏者以四攝法而攝取之令入正道願我首頂著地之時令諸眾生離憍慢心悉得成就無見頂相餘義可思)</span>。</p>
</div>
<div class='div-orig'><p>勸請一切諸佛說法所起善根聞佛說法精勤修習悟不思議廣大境界所起善根。</p>
</div>
<div class='div-commentary'><p style="margin-left:1em">言勸請者名為祈求除謗法障起慈善根故聲聞自度但懺<span class='corr'>己</span>罪菩薩愍眾故須勸請但勸如來普雨法雨則自必霑洽此文略云勸佛說法智論復加請佛住世占察經中亦請菩薩速成正覺次句因聞法故起悟入善言修習者瑜伽八十三云修者了相作意習者勝解作意故又修者於所知事而發趣故習者無間殷重修加行故<span class='note-inline'>(言勸請者此牒第三行也下䟽解釋除謗法下先明成益聲聞自度下來意智論復加者如十住毗婆沙亦請住世云十方一切佛現在成道者我請轉法輪安樂諸眾生十方一切佛若欲捨壽命我今頭面禮勸請令久住占察經者經具五懺悔勸請云唯願十方一切菩薩未成正覺者願速成正覺已成正覺者願常住世轉正法輪不入涅槃釋曰即具三也次句因聞下即經自辯勸請成益了相作意等即七作意義如三地釋)</span>。</p>
</div>
<div class='div-orig'><p>於去來今一切諸佛一切眾生所有善根皆生隨喜所起善根去來今世一切諸佛善根無盡諸菩薩眾精勤修習所得善根三世諸佛成等正覺轉正法輪調伏眾生菩薩悉知發隨喜心所生善根三世諸佛從初發心修菩薩行成最正覺乃至示現入般涅槃般涅槃<span class='corr'>已</span>正法住世乃至滅盡於如是等皆生隨喜所有善根。</p>
</div>
<div class='div-commentary'><p style="margin-left:1em">言隨喜者為慶恱彼故除嫉妬障起平等善然十住智論皆有三位一諸佛善二二乘善三人天善今文四句初一總明具於三善二乘正是所訶故不別舉而含在一切眾生之中次三句別其第二句別明三善結一隨喜後一隨喜諸佛因果<span class='note-inline'>(言隨喜者此明第四行也為慶下先釋行名然十住下三辯相然智論多同十住婆沙論云所有布施福持戒修禪定從身口意生去來今所有習學三乘人具足一乘者一切凡夫福皆隨而歡喜釋曰其初三句通三世佛也)</span>大品隨喜品明大千海水一毛破為百分滴取海水可知其數隨喜之福不可知數法華展轉第五十人尚難校量況初隨喜此據隨喜如來權實功德其福更多<span class='note-inline'>(大品隨喜下重示隨喜成益即上平等功德初引大品即第十七法華展轉即第六經隨喜功德品第十八爾時彌勒菩薩白佛言世尊若有聞是法華經隨喜者為得幾所福經答文廣今當略引謂有人於會中聞是法華經隨喜<span class='corr'>已</span>從法會出至於餘處轉為人說是第二人聞<span class='corr'>已</span>復轉為第三人說如是展轉至第五十其第五十善男子善女人所得功德今當說之若四百萬億阿僧祇世界六趣四生充滿其中有人求福一一眾生與滿閻浮金銀瑠璃[王*車]璖碼碯珊瑚琥珀乃至象馬車乘奴婢人民七寶樓閣等比第五十人聞法華經隨喜功德百分不及一乃至筭數譬喻所不能知下結云何況最初於會中聞而隨喜者釋曰此顯功德多此㨿等者䟽出得多所以大品但通明隨喜之福今就所隨喜中分其勝劣勝境隨喜其福更多言權實功德者即是法華經故經云此法華經開方便門（權也）示真實相（實也）如來智慧甚深無量（實也）其智慧門難解難入（相也）於一佛乘分別說三從實開權也會三歸一會權歸實也世尊法久後要當說真實實也佛以方便力示以三乘教權也故二十八品三周之文但顯如來權實知見昔人云此華不有則<span class='corr'>已</span>有則華實雙含此經不說則<span class='corr'>已</span>說則權實雙辨明知法華不出權實功德耳既窮終極唱難信難解今能隨喜故德難量最初聞人近獲六根清淨遠則速成佛果故云其福更多)</span>然佛是除罪勝緣故與懺悔前後無在既淨身噐次希法雨復攝他同<span class='corr'>己</span>迴向三處不墮三界及與二乘然禮等五果通得菩提別則懺得依正具足禮則尊貴身噐具足勸請得慧隨喜得大眷屬并大財福迴向離邪常遇佛世常能修行約教不同可以思準<span class='note-inline'>(然佛是下第三料揀於中曲有三門一明次第然禮等五果下二辨果報約教下三約教揀定言可思者如前禮佛十重初二非儀令其知非故辨之耳三通權小四是始教順空義故五是終教通事理故六七頓教但禮心佛無禮禮故八通終教同教一乘故後三合成圓教八是能禮一具一切故九融深淺事隨理融事事無礙故而言攝前六者二非儀故十重重無盡故下經云一毛孔中悉明見不思議數無量佛一切毛孔皆如是普禮一切世間燈舉身次第恭敬禮如是無邊諸最勝亦以言辭普稱讚窮盡未來一切劫一如來所供養具其數無量等眾生又普賢行云於一微塵中見一切諸佛菩薩眾圍繞法界塵亦然一一如來所一切剎塵禮等若依此禮一禮則無有盡功德豈可量哉餘之七門可以思準不入斯觀徒自疲勞)</span>。</p>
</div>
<div class='div-orig'><p>菩薩如是念不可說諸佛境界及自境界乃至菩提無障礙境如是廣大無量差別一切善根凡所積集凡所信解凡所隨喜凡所圓滿凡所成就凡所修行凡所獲得凡所知覺凡所攝持凡所增長。</p>
</div>
<div class='div-commentary'><p style="margin-left:1em">第二菩薩如是下明迴向行中二先結前善根後悉以下正明迴向前中二初橫結上來及不可說者後凡所下豎結前善謂隨前一善皆有積集等故具足為圓滿學成為成就證入為獲得了性為覺知餘文並顯。</p>
</div>
<div class='div-orig'><p>悉以迴向莊嚴一切諸佛國土。</p>
</div>
<div class='div-commentary'><p style="margin-left:1em">二正明迴向於中二先迴向菩提後迴向眾生前中二先明隨相後明離相前中亦二先正起行願後結行成益前中又二先迴向淨土後總攝迴向前中亦二先明眾寶莊嚴後明人寶為嚴汎論嚴淨有其三種一處所淨二住處眾生淨即前二段三法門流布淨亦名受用淨徧上二叚又此二段之中具足十八圓滿今初有二初總標所成<span class='note-inline'>(又此二段此十八法華藏品中已具列釋今經文具䟽但隨文配屬難則釋之今鈔重依彼經論牒經配屬論云經曰薄伽梵住最勝光曜七寶莊嚴放大光明普照一切無邊世界（此上顯色圓滿）無量方所妙飾間列（形色圓滿）周圓無際其量難測（分量圓滿）超過三界所行之處（方所圓滿）勝出世間善根所起（因圓滿也）最極自在淨識為相（果圓滿也）如來所都（主圓滿）諸大菩薩眾所共雲集（輔翼圓滿）無量天龍人非人等常所翼從（眷屬圓滿）廣大法味喜樂所持（住持圓滿）作諸眾生一切義利（事業圓滿）滅諸煩惱災橫纏垢（攝益圓滿）遠離眾魔（無畏圓滿）過諸莊嚴如來莊嚴之所依處（依處圓滿）大念慧行以為遊路（即路圓滿）大止妙觀以為一乘（乘圓滿也）大空無相無願解脫為所入門（門圓滿也）無量功德眾所莊嚴大寶華王眾所建立（依持圓滿）大宮殿中論曰此顯如來住處圓滿謂佛淨土由十八圓滿淨事故說名圓滿次列十八圓滿竟下結云如是十八圓滿所莊嚴宮殿名佛淨土佛住如是大宮殿中說此契經釋曰下隨䟽釋依今經次釋義即彼論廣文)</span>。</p>
</div>
<div class='div-orig'><p>如過去世無邊際劫一切世界一切如來所行之處所謂無量無數佛世界種佛智所知菩薩所識大心所受莊嚴佛剎。</p>
</div>
<div class='div-commentary'><p style="margin-left:1em">二如過去下別顯嚴相於中亦二先舉三世土嚴二願成彼嚴今初亦二先別明二總結前中三世即為三別謂過未現在而為其次今初分二先總明後別顯今初先舉時辨處次所謂下總標世界種者即方處間列如初會說無量者無分量故無數者數多故佛智所知者淨識所現唯佛窮故菩薩所識者登地分見故大心所受者地前能受故莊嚴佛剎者即正顯示此雖義當形色意是總該<span class='note-inline'>(今初下於總中數多者佛所莊嚴廣大剎等於一切微塵數故其中已有圓滿之相如方處間列即方處圓滿無分量即分量圓滿淨識所現者謂頼耶淨識現自受用土第七淨識現他受用土餘五淨識現變化土唯佛窮者八識轉智唯佛窮故登地分見見他受用故雖含有別意皆是總)</span>。</p>
</div>
<div class='div-orig'><p>清淨業行所流所引應眾生起如來神力之所示現諸佛出世淨業所成普賢菩薩妙行所興。</p>
</div>
<div class='div-commentary'><p style="margin-left:1em">二清淨下別明有二圓滿初辨因圓滿謂出過三界淨土亦有出過之因然上世界成就品中起具因緣總有十種生佛兼說有淨穢故今此唯五欲同佛淨故略眾生<span class='note-inline'>(初辨因滿下總明)</span>初句亦總亦別總明三土之因皆無漏業故云清淨自受用土淨行所流萬行生故他受用土及變化土淨業所引隨業現故別則唯約受用因緣所流增上緣所引故佛地論云如來藏識中無漏善根為因而生有義但是增上緣生以外法故有義亦是因緣而生親能生故若不爾者應無因緣外法相望非因緣故意以後義為正言亦是者通二緣故有云感報淨土以四塵種子而為正因親感土故六度萬行而為緣因助成土故或以自利後得而為緣因依此經宗以一切波羅蜜行隨其所應依正二果互為二因互相資辨以皆是法性相應善根成故常融常別餘如世界成就品下四唯別初二變化土因初句約為緣義後句約為因義次句是自受用因故云出世淨業後句義兼自他受用土因登地已上皆修普賢之妙行故又此妙行即圓融因融上諸土無障礙故<span class='note-inline'>(初句亦總下別別有五句初句亦總亦別即清淨業行所流所引亦總下中自利行業親相為所流利他行業與物為緣故云所引故釋云隨業現故此業即是所化者業以菩薩眾生之業為因親感他受用變化之土如來利他為增上緣隨他眾生之業成故故云引也泉能成池名為所流鑿池引水水名所引正同前世界品引生公義行致淨土非造之也造於土者眾生類矣別則唯約下釋上亦別之言於中三初總明也因緣親生曰流增上緣踈為引故佛地論下二成立二因之義此有三義一唯立因緣此已舍二法一如來識二無漏善合二為因亦同多聞熏習與阿頼耶中解性合之為因也然引論猶略若具應云謂大宮殿用出世間無分別智後得智善根為因而得生起非是無因非大自在等而為其因乃至云此用本來無分別智後得無漏善法種子三無數劫修令增廣為此淨土變現生因此佛淨土如來識中無漏善根為因而生則具修生本有二法合為因緣二云有義下出所以云以外法故謂以識生識可是因緣外生淨土那是因緣外土即為增上果故是增上緣三云有義下雙立非謂但取因緣亦取增上亦取因緣故云親能生故出因緣義若不下反難成立一切外法皆因內法熏習為因明有因緣故云不爾應無因緣無則非理外法相望者正成上義第二師義難第一師汝已外法故唯增上緣外法則不得立於因緣今謂外假內熏明有因緣若爾內熏其外既非自類何名因緣境全心變即八識相分亦不離心亦因緣矣意以後義為正四䟽家斷取也兼顯是通二義有云感報下出二因體四塵種子全在識中即八識中相分種也或以自利後得者上言六度萬行則通二利此依唯識別義以利他後得為他受用變化土緣故用自利後得為自受用土緣也依此經宗下正於前文唯取自利為自受用緣故二利之行同取他受用土以皆下出互通所以故指如世界品問明品中亦已明餘可思準)</span>。</p>
</div>
<div class='div-orig'><p>一切諸佛於中成道示現種種自在神力。</p>
</div>
<div class='div-commentary'><p style="margin-left:1em">二一切下事業圓滿自能現作一切有情一切義利故如來雖即是主意取義利<span class='note-inline'>(自能現作者即佛地論文但略其要具足論云如其淨土住持圓滿作何事業（問也）作諸眾生一切義利（引文總經答也）謂於此中能現作一切有情一切義利或一切有情自作義剎等然十八圓滿皆初假問生起次引經答三以論釋文皆約宮殿上明今之所明乃通說耳以問易知故並不出)</span>。</p>
</div>
<div class='div-orig'><p>盡未來際所有如來應正等覺徧法界住當成佛道當得一切清淨莊嚴功德佛土。</p>
</div>
<div class='div-commentary'><p style="margin-left:1em">第二盡未來下舉未來土嚴文中二初總標。</p>
</div>
<div class='div-orig'><p>盡法界虛空界無邊無際無斷無盡。</p>
</div>
<div class='div-commentary'><p style="margin-left:1em">二盡法界下別顯有九圓滿文分為五一分量圓滿此通二土謂約自受用從初得佛盡未來際相續無變橫周法界故無邊際約他受用為於地上隨宜而現勝劣大小改變不定但地前不測言無邊際登地常見亦無斷盡此文兼明方所圓滿以方所有二一自受用周徧法界於三界處不即不離故二他受用處下文當辨<span class='note-inline'>(從初得下即唯識文然論云相續變為純淨佛土今無變字乃是義釋謂雖復相續變化不同他受用土前後改轉故不云變橫周法界者即唯識論前所引論後云周圓無際佛地經中同佛地論又云無際者謂無長短等分齊相難測故下說他受用並如世界品)</span>。</p>
</div>
<div class='div-orig'><p>皆從如來智慧所生。</p>
</div>
<div class='div-commentary'><p style="margin-left:1em">二皆從如來智慧生者即果圓滿自受用土圓鏡智生他受用土平等智生<span class='note-inline'>(即果下引鏡智等即世界品佛地論云以佛自在淨識為相)</span>。</p>
</div>
<div class='div-orig'><p>無量妙寶之所莊嚴所謂一切香莊嚴一切華莊嚴一切衣莊嚴一切功德藏莊嚴一切諸佛力莊嚴一切佛國土莊嚴。</p>
</div>
<div class='div-commentary'><p style="margin-left:1em">三無量下依持圓滿故佛地經云無量功德眾所莊嚴大寶華王是為依持<span class='note-inline'>(佛地經下三會佛地經然彼論先問起云如是淨土門既圓滿如餘宮殿應有所依故次須說依持圓滿（問起）無量功德眾所莊嚴大寶華王眾所建立（舉經答也）今䟽引經云為所依持者以先問後不引釋故但結歸名)</span>今文中先總標妙寶所謂下別列初三事嚴中有蓮華次二德嚴初即無量功德佛力即是能持後一即是所持之國佛地唯據於事但云蓮華今通事理故云佛力功德莊嚴亦通事理<span class='note-inline'>(後會彼論於中二先出論意以論廣釋但約華故論云謂如地等依風輪等或如世間宮殿依地如是淨土無量功德眾善所嚴大寶紅蓮華王眾所建立即紅蓮華大寶所成如是大寶無量功德眾善所起於眾寶中勝故名大此寶紅蓮華於諸華中最為殊勝故名華王或此寶華望諸菩薩善根所起紅蓮華最勝故名為大佛法王是佛最勝善根所起故名為王又此寶華極難得故名為大寶華中最勝故名華王又此大華非一或華蘂多故名為眾釋曰此即唯據事也以將功德莊嚴屬佛故若將無量功德通理則佛地亦有佛力任持故䟽云功德亦通事理)</span>。</p>
</div>
<div class='div-orig'><p>如來所都。</p>
</div>
<div class='div-commentary'><p style="margin-left:1em">四明主圓滿<span class='note-inline'>(如來所都者全同佛地經論釋曰謂大宮殿諸佛世尊為主非餘以殊勝故唯屬世尊或唯屬世尊住持攝受非餘所能故)</span>。</p>
</div>
<div class='div-orig'><p>不可思議同行宿緣諸清淨眾於中止住未來世中當成正覺一切諸佛之所成就非世所覩菩薩淨眼乃能照見此諸菩薩具大威德宿植善根知一切法如幻如化普行菩薩諸清淨葉入不思議自在三昧善巧方便能作佛事放佛光明普照世間無有限極。</p>
</div>
<div class='div-commentary'><p style="margin-left:1em">五不可思下輔翼圓滿復兼四種文中分二初總顯則兼眷屬圓滿眷屬謂人天八部然皆菩薩化作示淨土不空故今但云諸清淨眾則兼之矣<span class='note-inline'>(輔翼圓滿佛地論云如是淨土主既圓滿應有輔翼主必攝受輔翼者故彼經云諸大菩薩眾所雲集論云謂大宮殿有無數大菩薩僧所共雲集諸來朝者名為輔翼既有如是大菩薩僧常來輔翼故無怨敵能為違害諸聲聞等無如是事眷屬圓滿佛地經云無量天龍人非人等常所翼從今文無此故以諸眾攝之然皆菩薩化作示淨土不空即彼論釋妨妨云云何淨土超過三界所行之處而有天等以為眷屬天等皆是三界攝故答云淨識如是攝受變現為嚴淨土故不相違（第一釋也）或為成熟所化有情示現如是變化種類（第二釋也）即阿彌陀經云是諸眾鳥皆是阿彌陀佛欲令法音宣流變化所作論云或諸菩薩化作無量天龍等身住淨土中供養佛故（第三釋也）或自化身為天龍等翼從如來是故無過（第四釋也）四義皆示不空爾)</span>後未來下別顯勝德兼三圓滿初明方所圓滿佛地經云超過三界所行之處今云一切諸佛之所成就通於自他受用非世所覩即是超過菩薩能見是他受用受用方所或說淨居或說西方等是<span class='note-inline'>(初明方所圓滿此即標名論云如是淨土分量圓滿為同三界為不爾耶（同也）超過三界所行之處（答也）論釋云謂大宮殿處所方域超過三界所行之處非如三界自地法愛執為<span class='corr'>己</span>有所緣相應二縛隨增是彼異熟及增上果如是淨土非三界愛所執受故離天縛故非彼異熟增上果故如涅槃等超過三界異熟果地乃至云如是淨土為與三界同一處所為各別耶（問也）有義別有處說在淨居天亦有處說在西方等有義同處淨土周圓無際徧法界故如實義者實受用土周徧法界無處不有不可說言離三界處亦不可說即三界處若隨菩薩所宜現者或有在色界淨居天上或西方等處所不定釋曰今䟽直用其要兼取如實義耳)</span>二此諸菩薩具大威下皆門圓滿以三三昧為所入門此中初句顯門之因知一切下是空門相行菩薩業是無相門相善巧方便下是無作門相入不思議三昧通該前後<span class='note-inline'>(以三三昧者即義引也彼經云大空無相無願解脫為所入門故䟽以下經配三門相三昧通該前後者該前明空等為不思議三昧故該後以三昧等為攝益故)</span>三又此淨業即攝益圓滿以離煩惱纏垢等為攝益故名為清淨<span class='note-inline'>(三又此淨業下辨攝益相彼經云滅諸煩惱災橫纏垢故論云謂於此中遠離一切煩惱纏垢及諸災橫即諸煩惱名為纏垢如是即名諸災橫因煩惱纏垢此中無故所作災橫此中亦無釋曰離此煩惱等即名攝益又現證得解脫煩惱災橫纏垢殊勝福智故名攝益故䟽指上淨業名為攝益)</span>。</p>
</div>
<p class='juan'>大方廣佛華嚴經䟽鈔會本第二十五之一</p>
<div class='div-w'>
<p class='h1'>音釋</p>
<div class='div-note'>楯<p style="margin-left:1em"><span class='note-inline'>(食尹切欄檻也)</span>。</p>
餚膳<p style="margin-left:1em"><span class='note-inline'>(餚何交切饍時戰切具食也)</span>。</p>
</div></div>
<p class='juan'><a id='mulu109' />大方廣佛華嚴經疏鈔會本第二十五之二　會四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>現在一切諸佛世尊悉亦如是莊嚴世界無量形相無量光色悉是功德之所成就無量香無量寶無量樹無數莊嚴無數宮殿無數音聲隨順宿緣諸善知識示現一切功德莊嚴無有窮盡所謂一切香莊嚴一切鬘莊嚴一切末香莊嚴一切寶莊嚴一切旛莊嚴一切寶繒綵莊嚴一切寶欄楯莊嚴阿僧祇金網莊嚴阿僧祇河莊嚴阿僧祇雲雨莊嚴阿僧祗音樂奏微妙音。</p>
</div>
<div class='div-commentary'><p style="margin-left:1em">第三現在下舉現在嚴中亦二初總標類同過未云亦如是二無量下別顯有三圓滿一者形相即形色圓滿<span class='note-inline'>(無量形相者彼論雙問云如是淨土顯色圓滿形相云何引經答形色云無量方所妙色問列論釋云謂大宮殿妙色間列無量方所或大宮殿無量妙飾方所間列言無量者或殿無量或處無量妙慧為光安布為飾是故說名妙飾間列釋曰無量相貌間列即形色)</span>二無量光色即顯色圓滿悉是已下總以因結<span class='note-inline'>(無量光色者彼經云最勝光曜七寶莊嚴放大光明普照一切無邊世間論釋云謂大宮殿用最勝光曜七寶莊嚴或寶嚴故最勝光曜於此所重且言七寶其實淨土無量妙寶綺飾莊嚴非世所識故經云無量光色又論釋放大光明等云謂大宮殿放大光明普照一切無邊世界或大宮殿其體周徧無邊世界故放大光普照一切釋曰彼經有其二句今經云無量光色則已攝二無量光者是彼放無邊光句無量色者即初最勝光曜等)</span>三無量香下住處圓滿於中有三初總明住處次隨順下別顯處因即他受用因故云示現後所謂下廣顯處嚴以超過一切菩薩及餘住處名處圓滿<span class='note-inline'>(住處圓滿彼經云過諸莊嚴如來莊嚴之所依處論釋云謂於此中佛所住處勝過一切菩薩及餘莊嚴住處唯是如來妙飾莊嚴為所住處由勝彼一切莊嚴住處是故說名住處圓滿以超過一切菩薩下即彼論文經顯處嚴在文極顯)</span>。</p>
</div>
<div class='div-orig'><p>如是等無量無數莊嚴之具莊嚴一切盡法界虛空界十方無量種種業起佛所了知佛所宣說一切世界其中所有一切佛土所謂莊嚴佛土清淨佛土平等佛土妙好佛土威德佛土廣大佛土安樂佛土不可壞佛土無盡佛土無量佛土無動佛土無畏佛土光明佛土無違逆佛土可愛樂佛土普照明佛土嚴好佛土精麗佛土妙巧佛土第一佛土勝佛土殊勝佛土最勝佛土極勝佛土上佛土無上佛土無等佛土無比佛土無譬喻佛土。</p>
</div>
<div class='div-commentary'><p style="margin-left:1em">第二如是等下總結三世嚴具及土於中二初總結能所嚴後所謂下別顯所嚴有二十九種隨體德用立名不同亦可并前總標通結上來十八圓滿隨勝立土如理應思<span class='note-inline'>(亦可并前等者上來過去有二未來有九現在有三但有十四下人寶中有五事業分佛菩薩遂即重出除重十八云何攝耶今總標文為主圓滿以言佛土故別中二十九句有十七圓滿一莊嚴二清淨為因圓滿佛地經云超出世間善根所生今以清淨故為出世以其莊嚴為所起嚴萬善嚴故三四事業平等妙好故五即是路大念慧行為威德故六七住處廣大安樂八即輔翼叵壞九眷屬無盡十分量無量十一依持不動十二無畏名同十三顯色光明十四無違十五可愛皆攝益圓滿無煩惱災橫之違故可愛也十六照明十七嚴好皆果最極清淨為其相故十八精麗十九妙巧二十第一皆依持無量功德眾所莊嚴大寶華王眾所建立故二十一二三四皆門圓滿三解脫門為最勝等故二十五六皆乘大止妙觀為無上等二十七無等二十八無比二十九無譬喻皆方所以徧法界性不並真無比對故經旨多含畧為此配未必要爾故䟽畧示令如理思)</span>。</p>
</div>
<div class='div-orig'><p>如是過去未來現在一切佛土所有莊嚴菩薩摩訶薩以<span class='corr'>己</span>善根發心迴向願以如是去來現在一切諸佛所有國土清淨莊嚴悉以莊嚴於一世界如彼一切諸佛國土所有莊嚴皆悉成就皆悉清淨皆悉聚集皆悉顯現皆悉嚴好皆悉住持。</p>
</div>
<div class='div-commentary'><p style="margin-left:1em">第二如是過去下願成彼嚴於中二先嚴一界。</p>
</div>
<div class='div-orig'><p>如一世界如是盡法界虛空界一切世界悉亦如是三世一切諸佛國土種種莊嚴皆悉具足。</p>
</div>
<div class='div-commentary'><p style="margin-left:1em">後如一世界下例嚴普周顯嚴分齊令法界土皆具三世一切莊嚴既一佛土即具無盡莊嚴則一嚴一切嚴亦顯一圓滿即一切圓滿重重無盡方是華嚴淨土圓滿。</p>
</div>
<div class='div-orig'><p>佛子菩薩摩訶薩復以善根如是迴向願我所修一切佛剎諸大菩薩皆悉充滿。</p>
</div>
<div class='div-commentary'><p style="margin-left:1em">第二佛子菩薩至復以善根下人寶為嚴同十大願中第七願也亦即是前輔翼圓滿文中三初總願所成二其諸下別顯願相三願令如是下結以嚴剎。</p>
</div>
<div class='div-orig'><p>其諸菩薩體性真實智慧通達。</p>
</div>
<div class='div-commentary'><p style="margin-left:1em">二中文二先願德齊後願業廣前中亦二先正顯德後結德嚴土前中有二十句初二總明體實智圓。</p>
</div>
<div class='div-orig'><p>善能分別一切世界及眾生界深入法界及虛空界捨離愚癡成就念佛念法真實不可思議念僧無量普皆周徧亦念於捨法日圓滿智光普照見無所礙從無得生生諸佛法為眾勝上善根之主發生無上菩提之心住如來力趣薩婆若破諸魔業淨眾生界。</p>
</div>
<div class='div-commentary'><p style="margin-left:1em">後善能下十八句別顯於中先明智慧後深入下明體實今初即路圓滿大念慧行為所游路路即道之異名<span class='note-inline'>(大念慧行為所遊路即佛地經文言路即道之異名者是彼論釋彼論具云謂此中大念大慧及以大行為所遊履故名遊路是道異名聞所成慧名為大念聞已記持無離義故思所成慧名為大慧依理審思得決定故修所成慧名為大行由修習力緣真理故大者念等緣大乘法而生起故彼所攝故履三妙慧淨土往還故名遊路此說菩薩因三妙慧得入淨土故名遊路)</span>文中初明大慧分別是權深入是實此是慧體離癡慧業成就念下即大念也七念之中略舉前四七念如離世間品後法日下即是大行行即修慧故<span class='note-inline'>(七念等者等常六念加念眾生)</span>。</p>
</div>
<div class='div-orig'><p>深入法性永離顛倒善根大願皆悉不空。</p>
</div>
<div class='div-commentary'><p style="margin-left:1em">後釋體實亦是行攝。</p>
</div>
<div class='div-orig'><p>如是菩薩充滿其土生如是處有如是德。</p>
</div>
<div class='div-commentary'><p style="margin-left:1em">二結德嚴土中初句總次生如是處指前淨土有如是德即指向文。</p>
</div>
<div class='div-orig'><p>常作佛事得佛菩提清淨光明具法界智現神通力一身充滿一切法界。</p>
</div>
<div class='div-commentary'><p style="margin-left:1em">第二常作佛事下願業廣中分四即四圓滿初明事業圓滿上辨佛業今菩薩業<span class='note-inline'>(上辨佛業者佛地經但云作諸眾生一切義利論先問云如是淨土任持圓滿作何事業即引向經論云謂於此中即能現作一切有情一切義利或令一切有情自作一切義利等今經云一切諸佛於中成道故是佛業今明菩薩常作佛事故是菩薩業)</span>。</p>
</div>
<div class='div-orig'><p>得大智慧入一切智所行之境善能分別無量無邊法界句義於一切剎皆無所著而能普現一切佛土心如虛空無有所依而能分別一切法界善能入出不可思議甚深三昧。</p>
</div>
<div class='div-commentary'><p style="margin-left:1em">二得大智下即乘圓滿大止妙觀以為乘故<span class='note-inline'>(大止妙觀者即佛地經文論釋云止謂奢摩他觀謂般若大義如前大念中緣大乘故此二等運故名所乘乘前道路止與觀隨其所應行)</span>。</p>
</div>
<div class='div-orig'><p>趣薩婆若住諸佛剎得諸佛力開示演說阿僧祇法而無所畏。</p>
</div>
<div class='div-commentary'><p style="margin-left:1em">三趣薩婆下無畏圓滿內無災患外無畏故<span class='note-inline'>(無畏圓滿彼經云遠離眾魔論云謂以此中遠離一切煩惱蘊死及以天魔或令他人遠離四魔如是四種是怖畏因由是能生諸怖畏故此中無彼故名無畏)</span>。</p>
</div>
<div class='div-orig'><p>隨順三世諸佛善根普照一切如來法界悉能受持一切佛法知阿僧祇諸語言法善能演出不可思議差別音聲入於無上佛自在地普遊十方一切世界而無障礙行於無諍無所依法無所分別修習增廣菩提之心得善巧智善知句義能隨次第開示演說。</p>
</div>
<div class='div-commentary'><p style="margin-left:1em">四隨順三世下即任持圓滿論云諸佛菩薩後得無漏能說能受大乘法味生喜樂故文中二前明能受後知阿僧祇下能說<span class='note-inline'>(即任持圓滿者彼經文云廣大法味喜樂所持䟽即論釋也此文猶畧具云謂於此中大乘法味喜樂所持食能令住住是持義乃至云此淨土中諸佛後得無漏之智能說能持受大乘法味生大喜樂又正體智受真如味生大喜樂能任持身命不斷壞故長養善法名為食也在文可知)</span>。</p>
</div>
<div class='div-orig'><p>願令如是諸大菩薩莊嚴其國充滿分布隨順安住。</p>
</div>
<div class='div-commentary'><p style="margin-left:1em">第三結以嚴剎中初總彰人徧。</p>
</div>
<div class='div-orig'><p>熏修極熏修純淨極純淨恬然宴寂。</p>
</div>
<div class='div-commentary'><p style="margin-left:1em">次熏修下結行德深謂以止以觀唯智唯悲熏修身心無有間斷名極熏修現惑不生故云純淨種習不起名極純淨恬和也宴安也恬和安寂即照寂之相也亦一乘也<span class='note-inline'>(亦一乘者以大止妙觀為熏修故)</span>。</p>
</div>
<div class='div-orig'><p>於一佛剎隨一方所皆有如是無數無量無邊無等不可數不可稱不可思不可量不可說不可說不可說諸大菩薩周徧充滿如一方所一切方所亦復如是如一佛剎盡虛空徧法界一切佛剎悉亦如是。</p>
</div>
<div class='div-commentary'><p style="margin-left:1em">後於一佛剎下別示徧相兼顯數多於中三節一剎中一方有多數量次以方例剎後以剎例法界一方所言義兼大小凖下僧祇品於一微細毛端處則有不可說諸普賢也言如是者如前具德也。</p>
</div>
<div class='div-orig'><p>佛子菩薩摩訶薩以諸善根方便迴向一切佛剎方便迴向一切菩薩方便迴向一切如來方便迴向一切佛菩提方便迴向一切廣大願方便迴向一切出要道方便迴向淨一切眾生界方便迴向於一切世界常見諸佛出興於世方便迴向常見如來壽命無量方便迴向常見諸佛徧周法界轉無障礙不退法輪。</p>
</div>
<div class='div-commentary'><p style="margin-left:1em">第二佛子至方便迴向下總攝迴向非唯但向佛淨土故文有十句初三結前已說後七辨所未明言出要者小乘出要唯有四種謂進念定慧三十七品不離此故今亦兼有大乘出要唯有三科謂四攝四等及與十度三乘切要唯止與觀一乘切要唯智與悲故十地皆云大悲為首智慧增上餘並可知。</p>
</div>
<div class='div-orig'><p>佛子菩薩摩訶薩以諸善根如是迴向時普入一切佛國土故一切佛剎皆悉清淨普至一切眾生界故一切菩薩皆悉清淨普願一切諸佛國土佛出興故一切法界一切佛土諸如來身超然出現。</p>
</div>
<div class='div-commentary'><p style="margin-left:1em">第二佛子至如是迴向下結行成益總收三種世間。</p>
</div>
<div class='div-orig'><p>佛子菩薩摩訶薩以如是等無比迴向趣薩婆若其心廣大猶如虛空無有限量入不思議知一切業及以果報皆悉寂滅心常平等無有邊際普能徧入一切法界。</p>
</div>
<div class='div-commentary'><p style="margin-left:1em">第二佛子至以如是等下離相迴向即向實際文中二先明見實智冥實際後彰離妄德合實際此之二段反覆相成今初初句牒前迴向菩提其心<span class='corr'>已</span>下正顯離相寂然無涯為入不思議即是契真故常平等由此故能徧入若事若理無礙法界名為一切<span class='note-inline'>(此之二段反覆相成者由見實故離妄如見杌則不見鬼由離妄故見實若無鬼見是見木故)</span>。</p>
</div>
<div class='div-orig'><p>佛子菩薩摩訶薩如是迴向時不分別我及以我所不分別佛及以佛法不分別剎及以嚴淨不分別眾生及以調伏不分別業及業果報不著於思及思所起不壞因不壞果不取事不取法不謂生死有分別不謂涅槃恒寂靜不謂如來證佛境界無有少法與法同止。</p>
</div>
<div class='div-commentary'><p style="margin-left:1em">二佛子下彰其離妄文有十對初六遮妄執有以緣成無性故皆前迴向之法思所起者謂身語業餘文可知<span class='note-inline'>(思所起者謂身語業者俱舍云分別由業生思及思所作思即是意業所作謂身語故九地廣明)</span>次一對遮妄執空以即真故不礙存故不壞假名說實相故不壞因果<span class='note-inline'>(以即真故下此有三義釋不壞因果初同淨名色即是空非色滅空故此約空觀二不礙存故即假觀三不壞假名說實相故二義雙照為中道觀)</span>後三對雙遮空有初遮事理法即理法互相即故不可定取。</p>
<p style="margin-left:1em">次遮生死涅槃離向背相通有二義一約離相謂生死涅槃相待而有俱空叵得二約體融以緣就實生死即涅槃故無妄分別以實從緣涅槃即生死故非真寂靜故中論云涅槃之實際及與世間際如是二際者無毫釐差別而晉經云生死非雜亂涅槃非寂靜言異義同<span class='note-inline'>(俱空叵得即上云有諍說生死無諍說涅槃生死及涅槃二俱不可得此約性空下約顯實)</span>後對即遮能所證既二際無差唯佛能證故復拂之上句標下句釋亦通二意一約離相能證相離不能證於佛境所證體空故無少法與能證智同止相契故楞伽云遠離覺所覺二約體融佛即法界不應以法界更證法界故文殊問經云若以法界證法界則是諍競如智一體如外無少智為能證智外無少如為所證故無可同止次下文云無有少法為智所入亦無少智而入於法影公云法性不並真聖賢無異道即斯意也<span class='note-inline'>(故楞伽云遠離覺所覺前<span class='corr'>已</span>引竟故文殊問云下亦前已引影公即中論䟽)</span>上來三節皆約遮邊前來契實已辨雙照則四門備矣。</p>
</div>
<div class='div-orig'><p>佛子菩薩摩訶薩如是迴向時以諸善根普施眾生決定成熟平等教化無相無緣無稱量無虛妄遠離一切分別取著。</p>
</div>
<div class='div-commentary'><p style="margin-left:1em">第二佛子下迴向眾生中初總明謂即前迴向菩提時便以善根迴向眾生故云如是迴向時也次決定下別顯行相有七句二句隨相一無放捨心二無怨親相五句離相一不見眾生相二不取化緣三不稱量根性四無能度我人末句總結。</p>
</div>
<div class='div-orig'><p>菩薩摩訶薩如是迴向<span class='corr'>已</span>得無盡善根所謂念三世一切諸佛故得無盡善根念一切菩薩故得無盡善根淨諸佛剎故得無盡善根淨一切眾生界故得無盡善根深入法界故得無盡善根修無量心等虛空界故得無盡善根深解一切佛境界故得無盡善根於菩薩業勤修習故得無盡善根了達三世故得無盡善根。</p>
</div>
<div class='div-commentary'><p style="margin-left:1em">第三菩薩至如是迴向已下結行成德有四佛子兼此為五一成無盡善根德二成二空智慧德三成境界清淨德四成福智無盡德五成福智廣大德就此五中初一雙明次二離相後二隨相今初由隨一一行發無盡心故成無盡德文有十句初總所謂下別於中前四隨相所成初二因果後二依正次二離相所成顯其深廣次二解行通於隨相及與離相後二通顯上來迴向同三世故。</p>
</div>
<div class='div-orig'><p>佛子菩薩摩訶薩以一切善根如是迴向時了一切眾生界無有眾生解一切法無有壽命知一切法無有作者悟一切法無補伽羅了一切法無有忿諍觀一切法皆從緣起無有住處知一切物皆無所依了一切剎悉無所住觀一切菩薩行亦無處所見一切境界悉無所有。</p>
</div>
<div class='div-commentary'><p style="margin-left:1em">第二佛子下成二空智慧益中十句初四我空一無眾生離眾生垢故二無壽命離生死故三無作者亦名無我離我垢故四無數取趣前後際斷故餘如十行說後六法空文亦可知<span class='note-inline'>(一無眾生垢故者多同淨名即目連章中淨名云夫說法者當如法說法無眾生離眾生垢故法無有我離我垢故法無壽命離生死故法無有人前後際斷故釋曰上四句我空故䟽取之此四即金剛無我無人無眾生無壽者今經辨次不同二經皆明無定前後也名亦小異以作者當我以補特伽羅當人若釋義者人我等相十行已具空之所以亦如前辨今取彼經意案今文釋一法無眾生者<span class='corr'>已</span>無眾生為法故違公云正明理無其所無有三一無橫計神我二於假名眾生無有定性三無假名眾生之相此等皆是虛妄分別相有理無餘門類爾離眾生垢者破情顯理取我之心名眾生垢生公亦云若得見理垢情必盡以離垢驗之知無眾生也二法無壽命正明理無離生死故釋成上義壽命謂色心連持從生至死本無生死何有壽命又壽命為生死之果若有實者不合得離今有本離之人明本無矣三無有我者理本無也離我垢故釋成上義一同初句四數取趣淨名為人智論云能造善惡行人法故取於諸趣三際輪迴本無數取者何有前後際耶又若定有者不應聖人斷前後際今聖有斷明無有人能數取也)</span>。</p>
</div>
<div class='div-orig'><p>佛子菩薩摩訶薩如是廻向時眼終不見不淨佛剎亦復不見異相眾生無有少法為智所入亦無少智而入於法解如來身非如虛空一切功德無量妙法所圓滿故於一切處令諸眾生積集善根悉充足故。</p>
</div>
<div class='div-commentary'><p style="margin-left:1em">第三佛子成境界清淨德一剎淨者畧有三義一了穢即空故二如螺髻等穢處見淨故三雖覩淨穢無見相故二眾生淨同一空故同如來藏故無見相故三法淨對法辨智義便故來此亦二義一空無能所故二同一如故舉一全收智外無如為智所入如外無智而入於如法性寂然故名為如寂而常照故名為智何有異耶亦同上來無法同住後一佛淨為破執有說佛如空若同空無此見非淨今明二利德圓非如虛空一向無也<span class='note-inline'>(螺髻亦是淨名前已引竟餘即可知)</span>。</p>
</div>
<div class='div-orig'><p>佛子此菩薩摩訶薩於念念中得不可說不可說十力地具足一切福德成就清淨善根為一切眾生福田此菩薩摩訶薩成就如意摩尼功德藏隨有所須一切樂具悉皆得故隨所遊方悉能嚴淨一切國土隨所行處令不可說不可說眾生皆悉清淨攝取福德修治諸行故。</p>
</div>
<div class='div-commentary'><p style="margin-left:1em">第四佛子福智無盡德初上攝佛智謂十力智地有不可說用故念念得多福具足下自為福田此菩薩下福智無盡。</p>
</div>
<div class='div-orig'><p>佛子菩薩摩訶薩如是迴向時修一切菩薩行福德殊勝色相無比威力光明超諸世間魔及魔民莫能瞻對善根具足大願成就其心彌廣等一切智於一念中悉能周徧無量佛剎智力無量了達一切諸佛境界於一切佛得深信解住無邊智菩提心力廣大如法界究竟如虛空。</p>
</div>
<div class='div-commentary'><p style="margin-left:1em">第五佛子福智超勝德中初句總顯福智之因次福德下正顯勝相初明福勝其心已下顯智超勝。</p>
</div>
<div class='div-orig'><p>佛子是名菩薩摩訶薩第五無盡功德藏迴向。</p>
<p>菩薩摩訶薩住此迴向得十種無盡藏。</p>
</div>
<div class='div-commentary'><p style="margin-left:1em">第二菩薩下辨位果中四謂標徵釋結。</p>
</div>
<div class='div-orig'><p>何等謂十所謂得見佛無盡藏於一毛孔見阿僧祇諸佛出興世故得入法無盡藏以佛智力觀一切法悉入一法故得憶持無盡藏受持一切佛所說法無忌失故得決定慧無盡藏善知一切佛所說法秘密方便故得解義趣無盡藏善知諸法理趣分齊故得無邊悟解無盡藏以如虛空智通達三世一切法故得福德無盡藏充滿一切諸眾生意不可盡故得勇猛智覺無盡藏悉能除滅一切眾生愚癡翳故得決定辯才無盡藏演說一切佛平等法令諸眾生悉解了故得十力無畏無盡藏具足一切菩薩所行以離垢繒而繫其頂至無障礙一切智故。</p>
</div>
<div class='div-commentary'><p style="margin-left:1em">三中有十句皆先標名後釋義於中初六自利初一見佛約微細門一毛之義前文頻釋今重發揮謂心性本無大小悟之成智身土皆為智影智淨影明故大小無礙一多即入次五見法即相入門一證理法二持教法三慧知密意謂以實覆權等四義窮意趣謂四意趣等亦是窮於性相五聞藏義兼修證次三利他一福滿他意二智滅他惑三辯教平等後一攝行成果此上多有同十藏品可以意得。</p>
</div>
<div class='div-orig'><p>是為十佛子菩薩摩訶薩以一切善根迴向時得此十種無盡藏。</p>
</div>
<div class='div-commentary'><p style="margin-left:1em">四結可知。</p>
</div>
<div class='div-orig'><p>爾時金剛幢菩薩普觀十方而說頌言。</p>
<p>菩薩成就深心力普於諸法得自在以其勸請隨喜福無礙方便善迴向。</p>
</div>
<div class='div-commentary'><p style="margin-left:1em">第二應頌二十五偈分二初一頌所迴善根文並具含。</p>
</div>
<div class='div-orig'><p>三世所有諸如來嚴淨佛剎徧世間所有功德靡不見迴向淨剎亦如是。</p>
<p>三世所有諸佛法菩薩皆悉諦思惟以心攝取無有餘如是莊嚴諸佛剎。</p>
<p>盡於三世所有劫讚一佛剎諸功德三世諸劫猶可盡佛剎功德無窮盡。</p>
<p>如是一切諸佛剎菩薩悉見無有餘總以莊嚴一佛土一切佛土悉如是。</p>
</div>
<div class='div-commentary'><p style="margin-left:1em">餘二十四偈雙頌前迴向善根及結行成益於中二先有十一偈頌二段隨相後十三偈頌二段離相今初分三初八頌向菩提於中亦三初四頌上嚴剎。</p>
</div>
<div class='div-orig'><p>有諸佛子心清淨悉從如來法化生一切功德莊嚴心一切佛剎皆充滿。</p>
<p>彼諸菩薩悉具足無量相好莊嚴身辯才演說徧世間譬如大海無窮盡。</p>
<p>菩薩安住諸三昧一切所行皆具足其心清淨無與等光明普照十方界如是無餘諸佛剎此諸菩薩皆充滿。</p>
</div>
<div class='div-commentary'><p style="margin-left:1em">次三偈半頌人寶莊嚴。</p>
</div>
<div class='div-orig'><p>未曾憶念聲聞乘亦復不求緣覺道。</p>
</div>
<div class='div-commentary'><p style="margin-left:1em">後半偈頌總攝迴向。</p>
</div>
<div class='div-orig'><p>菩薩如是心清淨善根迴向諸群生普欲令其成正道具足了知諸佛法。</p>
</div>
<div class='div-commentary'><p style="margin-left:1em">二菩薩如是下一偈頌迴向眾生。</p>
</div>
<div class='div-orig'><p>十方所有眾魔怨菩薩威力悉摧破勇猛智慧無能勝決定修行究竟法。</p>
<p>菩薩以此大願力所有迴向無留礙入於無盡功德藏去來現在常無盡。</p>
</div>
<div class='div-commentary'><p style="margin-left:1em">三十方下二偈頌結行成德五段通頌。</p>
</div>
<div class='div-orig'><p>菩薩善觀諸行法了達其性不自在既知諸法性如是不妄取業及果報。</p>
<p>無有色法無色法亦無有想無無想有法無法皆悉無了知一切無所得。</p>
<p>一切諸法因緣生體性非有亦非無而於因緣及所起畢竟於中無取著。</p>
<p>一切眾生語言處於中畢竟無所得了知名相皆分別明解諸法悉無我。</p>
<p>如眾生性本寂滅如是了知一切法三世所攝無有餘剎及諸業皆平等。</p>
<p>以如是智而迴向隨其悟解福業生此諸福相亦如解豈復於中有可得。</p>
<p>如是迴向心無垢永不稱量諸法性了達其性皆非性不住世間亦不出。</p>
</div>
<div class='div-commentary'><p style="margin-left:1em">第二菩薩善觀下頌二段離相中二初七頌前菩提離相與前見實及離妄相參而頌顯此二相成故。</p>
</div>
<div class='div-orig'><p>一切所行眾善業悉以迴向諸群生莫不了達其真性所有分別皆除遣。</p>
<p>所有一切虛妄見悉皆棄捨無有餘離諸熱惱恒清涼住於解脫無礙地。</p>
</div>
<div class='div-commentary'><p style="margin-left:1em">次二頌眾生離相。</p>
</div>
<div class='div-orig'><p>菩薩不壞一切法亦不滅壞諸法性解了諸法猶如響悉於一切無所著。</p>
<p>了知三世諸眾生悉從因緣和合起亦知心樂及習氣未曾滅壞一切法。</p>
</div>
<div class='div-commentary'><p style="margin-left:1em">後四頌結行成德離相中初二頌境界清淨德。</p>
</div>
<div class='div-orig'><p>了達業性非是業而亦不違諸法相又亦不壞業果報說諸法性從緣起。</p>
<p>了知眾生無有生亦無眾生可流轉無實眾生而可說但依世俗假宣示。</p>
</div>
<div class='div-commentary'><p style="margin-left:1em">後二頌二空智慧德第五廻向竟。</p>
</div>
<p class='juan'>大方廣佛華嚴經疏鈔會本第二十五之二</p>
<div class='div-w'>
<p class='h1'>音釋</p>
<div class='div-note'>恬然<p style="margin-left:1em"><span class='note-inline'>(恬徒兼切安然也)</span>。</p>
補伽羅<p style="margin-left:1em"><span class='note-inline'>(梵語也或云補特伽羅此云數取趣謂數數徃來諸趣也伽求加切)</span>。</p>
</div></div>
<p class='juan'><a id='mulu110' />大方廣佛華嚴經䟽鈔會本第二十五之三　會五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子云何為菩薩摩訶薩隨順堅固一切善根廻向。</p>
</div>
<div class='div-commentary'><p style="margin-left:1em">第六隨順堅固一切善根迴向長行中亦二謂位行位果行中亦三謂牒釋結今初牒名徵起謂所修事善皆悉順入堅固法性故下文云則為隨順真實住本分名入一切平等善根入即隨順平等即堅固平等之理不可壞故若順等理則順諸善根故下文云則為隨順佛住等又本業云習行相善無漏善而不二故名隨順平等一切善根此則不唯事順於理理事相順受平等名如此平等方名堅固此約所迴善根及所向實際以立斯名亦可名為堅固之善根堅固即善根若以隨順望堅固善根亦通二義即以無礙善根而為其性。</p>
</div>
<div class='div-orig'><p>佛子此菩薩摩訶薩或為帝王臨御大國。</p>
</div>
<div class='div-commentary'><p style="margin-left:1em">第二依徵廣釋中二先明行所依身二具足下依身起行前中復二先明得位後顯具德今初菩薩行檀之身隨宜萬類故置或言而偏語王者一則在家是施位故二難捨能捨舉勝䇿劣故三者菩薩多為王故以菩薩位唯有二種一者法王二者人王法王教化人王攝化具菩薩戒處處為王故發號施令無敢違故具能施物遂所求故帝者主也王者王也臨者治也御亦主領千乘之國即稱為大下言為轉輪王則以一洲已去可稱為大<span class='note-inline'>(千乘之國者古以一城出革車一乘千乘之國其地千城也乘即車乘謂以皮褁車革即皮也生曰革熟曰韋每乘管卒七十二人一洲已去者輪王有四鐵輪即王一州故)</span>。</p>
</div>
<div class='div-orig'><p>威德廣被名震天下凡諸怨敵靡不歸順發號施令悉依正法執持一蓋溥蔭萬方周行率土所向無礙以離垢繒而繫其頂於法自在見者咸伏不刑不罰感德從化以四攝法攝諸眾生為轉輪王一切周給。</p>
</div>
<div class='div-commentary'><p style="margin-left:1em">二威德下顯具德中二先統領自在德後菩薩下正報殊倫德今初有十二句初二句總有威則下必畏之有德則下必懷之故令名振次凡諸下十句別初句釋威祖父之讎曰怨四夷有土曰敵由威被故敵歸怨順次發號下釋上有德依正施令物可則也執持一蓋等兼釋臨御一蓋有三一則無私萬物故二等教十善故下施蓋中云為令眾生得自在蓋能持一切諸善法故三慈悲蓋大光王云如諸菩薩為高蓋慈心普蔭諸眾生故以離垢繒釋為帝義於法自在釋為王義不刑<span class='corr'>已</span>下雙顯威德謂不以刑戮徵罰之威但令感德從化則威而不猛也又加苦曰刑削奪為罰導之以德義莫敢不服則庶人無刑齊之以禮樂莫敢不敬則大夫無罰次以四攝下顯是菩薩揀異世王為轉輪王結成有位一切周給結有大財即財位果<span class='note-inline'>(二等教者夫輪王十善化世故)</span>。</p>
</div>
<div class='div-orig'><p>菩薩摩訶薩安住如是自在功德有大眷屬不可沮壞離眾過失見者無厭福德莊嚴相好圓滿形體支分均調具足獲那羅延堅固之身大力成就無能屈伏得清淨業離諸業障。</p>
</div>
<div class='div-commentary'><p style="margin-left:1em">二正報殊倫德初句結前義兼生後有大眷屬下具七種果一宗族果二離眾過失不亢不驕發言誠實見者無厭有慈有慧人所信順即信言果三福德<span class='corr'>已</span>下顯大色果四獲那羅延堅固之身顯壽命果五大力成就等顯大力果六得清淨業謂得大念慧成就總持曾事不忘未萌先覺由斯有上名振天下即聲譽果七離諸業障顯人性果有業報障非丈夫故兼上財位具八異熟是增上生如是自在是大勢生<span class='note-inline'>(具八異熟者即瑜伽論三十六淨行品<span class='corr'>已</span>辨)</span>。</p>
</div>
<div class='div-orig'><p>具足修行一切布施或施飲食及諸上味或施車乘或施衣服或施華鬘雜香塗香牀座房舍及所住處上妙燈燭病緣湯藥寶器寶車調良象馬悉皆嚴飾歡喜布施或有來乞王所處座若蓋若傘幢旛寶物諸莊嚴具頂上寶冠髻中明珠乃至王位皆無所悋若見眾生在牢獄中捨諸財寶妻子眷屬乃至以身救彼令脫若見獄囚將欲被戮即捨其身以代彼命或見來乞連膚頂髮歡喜施與亦無所悋眼耳鼻舌及以牙齒頭頂手足血肉骨髓心腎肝肺大腸小腸厚皮薄皮手足諸指連肉爪甲以歡喜心盡皆施與或為求請未曾有法投身而下深大火坑或為護持如來正法以身忍受一切苦毒或為求法乃至一字悉能徧捨四海之內一切所有恒以正法化導群生令修善行捨離諸惡若見眾生損敗他形慈心救之令捨罪業若見如來成最正覺稱揚讚歎普使聞知或施於地造立僧坊房舍殿堂以為住處及施僮僕供承作役或以自身施來乞者或施於佛為求法故歡喜踊躍為眾生故承事供養或捨王位城邑聚落宮殿園林妻子眷屬隨所乞求悉滿其願或捨一切資生之物普設無遮大施之會。</p>
</div>
<div class='div-commentary'><p style="margin-left:1em">第二依身起行中三一明隨相迴向二明離相迴向三釋迴向名初即迴向菩提及向眾生次即迴向實際後段通二又初是廣大迴向次甚深迴向後兼深廣今隨相中分三初總相標列善根迴向二佛子菩薩摩訶薩隨所施下依標廣顯善根迴向三佛子菩薩摩訶薩隨諸眾生下總結多門善根迴向今初亦三一列所施物二其中下辨所施田三佛子下顯行所依心今初初句總或施下別別中若望下迴向應為六十若直就文數都八十事初從飲食至牀座為一十以牀座但通是一牀下文別施座故次房舍至蓋為二十傘至頂髻為三十以王位為重為明外財施竟故結云乃至王位下文自有王位後迴向中此次後無故次眼至足為四十血至腸為五十厚皮至救損他形為六十示佛興至邑為七十從聚落至終為八十救獄囚中雖有妻等四事但為一救囚之行耳。</p>
<p style="margin-left:1em">於中前二十七事是外財施次救獄囚一兼於內外代囚命下二十九事唯明內財下諸門中或兼內外或但是外可以意得<span class='note-inline'>(二內外料揀即一切施中二門明義)</span>又前二十七施無樂者是為慈行救囚代命等為大悲行餘或通二行若通相辨皆兼二行<span class='note-inline'>(三四等料揀喜捨二行在總句中)</span>又代命救殘害男形是無畏施斷殺有二若望所殺是無畏施若望能殺令持五戒是為法施告示佛興即是法施財施可知又此等既並是法門俱通三施<span class='note-inline'>(四三施料揀即一切施也)</span>。</p>
</div>
<div class='div-orig'><p>其中眾生種種福田或從遠來或從近來或賢或愚或好或醜若男若女人與非人心行不同所求各異等皆施與悉令滿足。</p>
</div>
<div class='div-commentary'><p style="margin-left:1em">二所施田中等皆施與者不揀賢愚等故悉令滿足者隨所求故。</p>
</div>
<div class='div-orig'><p>佛子菩薩摩訶薩如是施時發善攝心悉以迴向。</p>
</div>
<div class='div-commentary'><p style="margin-left:1em">三顯能施迴向之心者望前是能施之心故云如是施時發善攝心望後是能迴向心故云發善攝心悉以迴向故下諸門迴向之內皆以此心貫之文中二先總明。</p>
</div>
<div class='div-orig'><p>所謂善攝色隨順堅固一切善根善攝受想行識隨順堅固一切善根善攝王位隨順堅固一切善根善攝眷屬隨順堅固一切善根善攝資具隨順堅固一切善根善攝惠施隨順堅固一切善根。</p>
</div>
<div class='div-commentary'><p style="margin-left:1em">後所謂下別顯於中所攝有五總[(冰-水+〡)*ㄆ]上來能施所施及以施物言善攝者釋隨順義謂此菩薩若行於施迴向之時於自他五蘊等心無住著不令馳散故云善攝如此則與實際相應便能隨順堅固善根謂捨住著故隨順施善無異求故隨順戒善忍深理故隨順忍善離色相故隨順進善不馳散故隨順定善了無生故隨順慧善如是乃至一切由順實際任運順於一切稱性之善<span class='note-inline'>(三隨順善根略舉六度總結萬行)</span>第二依標廣顯中麤相望前略有五異一傘二頂前有後無舍宅一種前無後有即有無異也二前以法導化即後禁殺令住五戒即名字異也三承事供養前合後開象馬等事前開後合即開合異也四後文舌居牙齒之後眷屬居妻子之前骨居腸下飲於食後即前後異五前略後廣其文非一也餘皆大同然其都門但有六十由開合故謂十二段二二相合一象馬二幢旛三寶冠明珠四耳鼻五牙齒六手足七髓肉八厚薄皮九手足指十僮僕十一園林十二妻子復有二段各五事合謂一腸腎肝肺四事及大小腸合一迴向二王位邑聚落宮殿合一迴向故下文云國土一切諸物即斯五事都十四門合二十事雖缺二事而加二事謂舍宅及開承事與供侍別故有六十門昔光統師以後都門束前標中亦唯六十成一百二十門皆有十善成千二百以七施乘之成八千四百一一具十迴向成八萬四千言七施者隨相有六謂心有三種即三時喜事有三種即是三輪入理有一即照三輪空又以七聖財乘之亦得如一施行有八萬四千餘一一行皆亦如是此上且約法門非無有理若散說者行相無量如施資具及大會等不可言一故次標云無量無邊後都結云阿僧祇物實則皆是法界大緣起門普賢無礙自在之行故以一切所有施於一田一切皆爾一微塵處即施一切眾生徧法界皆爾一剎那中頓成此行盡前後際亦爾此一菩薩滿法界身[備-用+冉]起此行仍有純雜若以純門於一施眼徧上時處唯見施眼十方無邊初後無際餘門如虛空雜則隨一施眼具足諸門餘亦如是純雜無礙重重無盡故知六十八十乃舉其大綱耳<span class='note-inline'>(然其都門下正出八十六十所以開合有無故二出其本意以皆成事事無礙重重之行)</span>。</p>
</div>
<div class='div-orig'><p>佛子菩薩摩訶薩隨所施物無量無邊以彼善根如是迴向。</p>
</div>
<div class='div-commentary'><p style="margin-left:1em">文中二初總標施行成迴向行無量之義已如上辨。</p>
</div>
<div class='div-orig'><p>所謂以上妙食施眾生時其心清淨於所施物無貪無著無所顧悋具足行施。</p>
</div>
<div class='div-commentary'><p style="margin-left:1em">第二所謂下一一別顯六十門內一一皆四一施行二迴向行三雙結二行四迴向所為若缺所為則但有三亦可合後二段為雙結所為此科宜記下有廣略至文當知若具四段門前多不科判今第一施食以食為世命貴賤同依故首明之文但有三先明施行言其心清淨者離施過故謂不求名利果報及怖畏等而行施故不貪著者是無貪思無顧悋者是無慳思又施時無貪著施<span class='corr'>已</span>無顧悋隨所施行與眾生共兼於事理名為具足此心在初亦貫下諸段。</p>
</div>
<div class='div-orig'><p>願一切眾生得智慧食心無障礙了知食性無所貪著但樂法喜出離之食智慧充滿以法堅住攝取善根法身智身清淨遊行哀愍眾生為作福田現受摶食。</p>
</div>
<div class='div-commentary'><p style="margin-left:1em">二願一切下迴向行然其所願正為眾生令得成佛即向菩提也下皆凖之然阿含唯識等說世間食總有四種一觸二思三識四段說出世食有其五種一禪恱二願三念四解脫五法喜今翻四成五<span class='note-inline'>(然阿含唯識食等說者唯識第四云謂契經說食有四種一段食即分段義變壞為相謂欲界繫香味觸三於變壞時能為食事但觸所得由此色處非段食攝以變壞時色無用故變壞不益色麤著眼根故又此三為與眼相離方能有用不與眼合故非是食也問食為對自根亦對餘根答先資身根為資養<span class='corr'>已</span>後資餘根以發識明利二觸食觸境為相即心所觸為此食體謂有漏觸纔取境時攝受喜等能為食事此正顯也此觸雖與諸識相應七八觸境細故不攝喜樂等故屬六識者食義偏勝觸麤顯境攝受喜樂及順益捨資養勝故三思食希望為相唯取與欲俱思謂有漏思與欲俱轉希可愛境能為食事此思雖與諸識相應屬意識者食義偏勝意識於境希望勝故四識食執持為相謂有漏識由段觸思勢力增長能為食事此識雖通諸識自體而第八識食義偏勝一類相續執持勝故釋曰此三食勢增長此識亦長養諸根大種能為食事由是集論說彼四食三蘊五處十一界攝釋曰叚食是色觸思是行識食如名叚是香味觸三處思是法處識是意處叚攝三界觸思法界識七心界論云此四能持有情身命令不斷壞故名為食餘如彼論而列叚食居其後者前三有漏通於三界叚唯欲界故又順經翻最在後故說出世食者然上云阿含即雜阿含連說九食前四世間後五出世一禪恱食者禪定資神輕安適悅即為食義然其五食既云出世通資法身二願力任持出世之法法身增長即為食義三念力明記聖道現前故四解脫除障居然資益五法喜內充攝喜樂故)</span>一翻思食成智慧食即是念食念慧隣故二無所貪下翻於觸食以成法喜觸以攝受喜等能為食事故但願法喜其出離食即解脫食總離四故三智慧充下翻於識食以成禪恱禪則不動故以法堅住引生功德故攝取善根能除煩惱故二身清淨並如識食能執持故四哀愍下大悲願力現受段食今云摶者尚依古譯<span class='note-inline'>(一翻前思成第三念以經之智釋成於念念慧隣故出其所以亦如四念慧為體故隣近名念二翻觸成第五兼於第四三翻識成第一四翻段成第二願食言摶者尚依古譯今以飲水等亦是叚食不可摶握故譯為叚形叚分叚而食故)</span>。</p>
</div>
<div class='div-orig'><p>是為菩薩摩訶薩布施食時善根迴向。</p>
</div>
<div class='div-commentary'><p style="margin-left:1em">三是為下雙結二行。</p>
</div>
<div class='div-orig'><p>佛子菩薩摩訶薩若施飲時。</p>
</div>
<div class='div-commentary'><p style="margin-left:1em">第二施飲中亦三。</p>
<p style="margin-left:1em">初施行。</p>
</div>
<div class='div-orig'><p>以此善根如是迴向。</p>
</div>
<div class='div-commentary'><p style="margin-left:1em">二以此下迴向行於中先牒前起後。</p>
</div>
<div class='div-orig'><p>所謂願一切眾生飲法味水精勤修習具菩薩道斷世渴愛常求佛智離欲境界得法喜樂從清淨法而生其身常以三昧調攝其心入智慧海興大法雲霔大法雨。</p>
</div>
<div class='div-commentary'><p style="margin-left:1em">後所謂願一切下別顯願相下皆倣此然望食雖異不離五食望水雖異多同水用故所願事或翻或順或敵體相似或流類以明不全剋定文中一如飲無間易得充足飲法精勤速具大道餘並可知<span class='note-inline'>(一如飲無間此即敵體相似斷世渴愛常求佛智即惑翻也得法喜樂等即順也入海霔雨即同水義也下諸門中體勢亦爾隨時解釋)</span>。</p>
</div>
<div class='div-orig'><p>是為菩薩摩訶薩布施飲時善根迴向。</p>
</div>
<div class='div-commentary'><p style="margin-left:1em">三雙結。</p>
</div>
<div class='div-orig'><p>佛子菩薩摩訶薩布施種種清淨上味所謂辛酸醎淡及以甘苦種種諸味潤澤具足能令四大安隱調和肌體盈滿氣力彊壯其心清淨常得歡喜咽咀之時不欬不逆諸根明利內藏充實毒不能侵病不能傷始終無患永得安樂。</p>
</div>
<div class='div-commentary'><p style="margin-left:1em">第三施味文四加所為故初施行可知。</p>
</div>
<div class='div-orig'><p>以此善根如是迴向所謂願一切眾生得最上味甘露充滿願一切眾生得法智味了知一切諸味業用願一切眾生得無量法味了達法界安住實際大法城中願一切眾生作大法雲周徧法界普雨法雨教化調伏一切眾生願一切眾生得勝智味無上法喜充滿身心願一切眾生得無貪著一切上味不染世間一切諸味常勤修習一切佛法願一切眾生得一法味了諸佛法悉無差別願一切眾生得最勝味乘一切智終無退轉願一切眾生得入諸佛無異法味悉能分別一切諸根願一切眾生法味增益常得滿足無礙佛法。</p>
</div>
<div class='div-commentary'><p style="margin-left:1em">二以此下迴向行中十願初願晉經得上味相則是三十二相之一經說佛大牙後有甘露泉但食入口悉為甘露約法亦即涅槃為甘露不死之味餘文並顯<span class='note-inline'>(經說佛大牙等者即涅槃十四其施食等亦皆發願各是一事與此大同不能繁引)</span>。</p>
</div>
<div class='div-orig'><p>是為菩薩摩訶薩布施味時善根迴向。</p>
</div>
<div class='div-commentary'><p style="margin-left:1em">三雙結。</p>
</div>
<div class='div-orig'><p>為令一切眾生勤修福德皆悉具足無礙智身故。</p>
</div>
<div class='div-commentary'><p style="margin-left:1em">四所為。</p>
</div>
<div class='div-orig'><p>佛子菩薩摩訶薩施車乘時以諸善根如是迴向所謂願一切眾生皆得具足一切智乘乘於大乘不可壞乘最勝乘最上乘速疾乘大力乘福德具足乘出世間乘出生無量諸菩薩乘是為菩薩摩訶薩施車乘時善根迴向。</p>
</div>
<div class='div-commentary'><p style="margin-left:1em">第四施車乘分三初施行者義通馬等以第十六別施車故迴向十願皆約代步初一唯果餘兼通因然乘體性通於理智隨義立名一體性包含二不可廢立三超劣四無過五不歷三祇六十力普運七兼五度萬行八無漏相應九發心趣者即名菩薩<span class='note-inline'>(義通馬等者以梵語通呼卓乘云野（余我）切食若別呼車云奢羯吒若呼車輅云曷羅他此云野囊明是車乘故通馬等下第十六即單是車以梵云奢羯吒故)</span>。</p>
</div>
<div class='div-orig'><p>佛子菩薩摩訶薩布施衣時以諸善根如是迴向所謂願一切眾生得慙愧衣以覆其身捨離邪道露形惡法顏色潤澤皮膚細輭成就諸佛第一之樂得最清淨一切種智是為菩薩摩訶薩布施衣時善根迴向。</p>
</div>
<div class='div-commentary'><p style="margin-left:1em">第五衣中瑜伽施衣能感妙色以衣禦寒令顏色潤澤故人新衣成暫持獻佛得無量福若要期日數未滿而取成取佛物。</p>
</div>
<div class='div-orig'><p>佛子菩薩摩訶薩常以種種名華布施所謂微妙香華種種色華無量奇妙華善見華可喜樂華一切時華天華人華世所珍愛華甚芬馥恱意華以如是等無量妙華供養一切現在諸佛及佛滅後所有塔廟或以供養說法之人或以供養比丘僧寶一切菩薩諸善知識聲聞獨覺父母宗親下至自身及餘一切貧窮孤露布施之時。</p>
</div>
<div class='div-commentary'><p style="margin-left:1em">第六施華文四初施行中先列施物後供養下明所施田下至自身者身為福田是法器故依之進道故故施自身勝施外道無量。</p>
</div>
<div class='div-orig'><p>以諸善根如是迴向所謂願一切眾生皆得諸佛三昧之華悉能開敷一切諸法願一切眾生皆得如佛見者歡喜心無厭足願一切眾生所見順愜心無動亂願一切眾生具行廣大清淨之業願一切眾生常念善友心無變異願一切眾生如阿伽陀藥能除一切煩惱眾毒願一切眾生成滿大願皆悉得為無上智王願一切眾生智慧日光破愚癡暗願一切眾生菩提淨月增長滿足願一切眾生入大寶洲見善知識具足成就一切善根。</p>
</div>
<div class='div-commentary'><p style="margin-left:1em">迴向十願前七可知八赤蓮華等不遇日光翳死無疑菩薩之行必資乎智涅槃第九云譬如蓮華為日所照無不開敷九月開青蓮佛智照行涅槃二十云譬如月光能令一切優鉢羅華開敷鮮明十約寶華<span class='note-inline'>(涅槃第九下即如來性品廣歎涅槃之德䟽但舉喻彼合文云一切眾生亦復如是若得見聞大涅槃自未發心者皆悉發心為菩提因是故我說大涅槃光所入毛孔必為妙因彼一闡提雖有佛性而為無量罪垢所纏不能得出如蚕處繭以其合文第一䟽<span class='corr'>已</span>用今但要喻耳九月開青蓮者即梵行品耆婆為闍王說因世尊入月愛三昧放光照王王問其故耆婆答云此是如來入月愛三昧放光王問云何等名為月愛三昧耆婆答言譬如月光能令一切優鉢羅華開敷鮮榮月愛三昧亦復如是能令眾生善心開敷下即廣說今但取月開青蓮耳合以佛智為月行為蓮開)</span>。</p>
</div>
<div class='div-orig'><p>是為菩薩摩訶薩布施華時善根迴向為令眾生皆得清淨無礙智故。</p>
</div>
<div class='div-commentary'><p style="margin-left:1em">後二段可知。</p>
</div>
<div class='div-orig'><p>佛子菩薩摩訶薩布施鬘時以諸善根如是迴向所謂願一切眾生人所樂見見者欽歎見者親善見者愛樂見者渴仰見者除憂見者生喜見者離惡見者常得親近於佛見者清淨獲一切智是為菩薩摩訶薩布施鬘時善根迴向。</p>
</div>
<div class='div-commentary'><p style="margin-left:1em">第七施鬘者貫華如環而為首飾或以纓身故未見則樂見正見則愛樂<span class='note-inline'>(或以纓身者在身曰纓在首曰鬘纓乃鬘類普結華成方便故來)</span>。</p>
</div>
<div class='div-orig'><p>佛子菩薩摩訶薩布施香時以諸善根如是迴向。</p>
</div>
<div class='div-commentary'><p style="margin-left:1em">第八施香中準下塗香十度萬行皆香此偏語戒者翻破戒之穢故。</p>
</div>
<div class='div-orig'><p>願一切眾生具足戒香得不缺戒不雜戒不汙戒無悔戒離纏戒無熱戒無犯戒無邊戒出世戒菩薩波羅蜜戒願一切眾生以是戒故皆得成就諸佛戒身。</p>
</div>
<div class='div-commentary'><p style="margin-left:1em">願有十二初一總標次十別顯少同十藏多同智論隨宜不同但案文釋一具持三聚二不雜外道三無染心涅槃經中乃至染環釧聲亦名汙菩薩戒四不犯重故犯重之人多生悔恨五設有誤犯深慙愧故如其故犯數犯不生慙愧深愛著犯見犯是福名之為纏六七定共相應故無惑熱常持如初八九道共相應離斷常邊成出世行十遠離二乘圓修十度方名不犯菩薩律儀是智所讚戒末句結因成果謂五分之一。</p>
</div>
<div class='div-orig'><p>是為菩薩摩訶薩布施香時善根迴向為令眾生悉得圓滿無礙戒蘊故。</p>
<p>佛子菩薩摩訶薩施塗香時以諸善根如是迴向所謂願一切眾生施香普熏悉能惠捨一切所有願一切眾生戒香普熏得於如來究竟淨戒願一切眾生忍香普熏離於一切險害之心願一切眾生精進香普熏常服大乘精進甲冑願一切眾生定香普熏安住諸佛現前三昧願一切眾生慧香普熏一念得成無上智王願一切眾生法香普熏於無上法得無所畏願一切眾生德香普熏成就一切大功德智願一切眾生菩提香普熏得佛十力到於彼岸願一切眾生清淨白法妙香普熏永滅一切不善之法是為菩薩摩訶薩施塗香時善根迴向。</p>
</div>
<div class='div-commentary'><p style="margin-left:1em">第九塗香十度皆有熏發資長菩提心義辟除蔽障俱得稱香。</p>
</div>
<div class='div-orig'><p>佛子菩薩摩訶薩施牀座時以諸善根如是迴向。</p>
</div>
<div class='div-commentary'><p style="margin-left:1em">第十施牀座中初舉施行下第十八別明施座故晉譯此以為牀敷深允當也。</p>
</div>
<div class='div-orig'><p>所謂願一切眾生得諸天牀座證大智慧願一切眾生得賢聖牀座捨凡夫意住菩提心願一切眾生得安樂牀座永離一切生死苦惱願一切眾生得究竟牀座得見諸佛自在神通願一切眾生得平等牀座恒普熏修一切善法願一切眾生得最勝牀座具清淨業世無與等願一切眾生得安隱牀座證真實法具足究竟願一切眾生得清淨牀座修習如來淨智境界願一切眾生得安住牀座得善知識常隨覆護願一切眾生得師子牀座常如如來右脇而臥。</p>
</div>
<div class='div-commentary'><p style="margin-left:1em">迴向行中十願一即第一義天大智證故二菩提心是賢聖依三涅槃解脫四首楞嚴定名為究竟如四禪座能發神通餘六可知。</p>
</div>
<div class='div-orig'><p>是為菩薩摩訶薩施牀座時善根迴向為令眾生修習正念善護諸根故。</p>
<p>佛子菩薩摩訶薩施房舍時以諸善根如是迴向所謂願一切眾生皆得安住清淨佛剎精勤修習一切功德安住甚深三昧境界捨離一切住處執著了諸住處皆無所有離諸世間住一切智攝取一切諸佛所住住究竟道安樂住處恒住第一清淨善根終不捨離佛無上住處是為菩薩摩訶薩施房舍時善根迴向為欲利益一切眾生隨其所應思惟救護故。</p>
</div>
<div class='div-commentary'><p style="margin-left:1em">十一房舍中攝取一切諸佛所住謂聖天梵等後言不捨佛最上住者住大寂室餘取事類例可以虛求。</p>
</div>
<div class='div-orig'><p>佛子菩薩摩訶薩施住處時以諸善根如是迴向所謂願一切眾生常獲善利其心安樂願一切眾生依如來住依大智住依善知識住依尊勝住依善行住依大慈住依大悲住依六波羅蜜住依大菩提心住依一切菩薩道住是為菩薩摩訶薩施住處時善根迴向為令一切福德清淨故究竟清淨故智清淨故道清淨故法清淨故戒清淨故志樂清淨故信解清淨故願清淨故一切神通功德清淨故。</p>
</div>
<div class='div-commentary'><p style="margin-left:1em">十二住處謂僧坊等。</p>
</div>
<div class='div-orig'><p>佛子菩薩摩訶薩施諸燈明所謂酥燈油燈寶燈摩尼燈漆燈火燈沉水燈栴檀燈一切香燈無量色光燈施如是等無量燈時為欲利益一切眾生為欲攝受一切眾生。</p>
</div>
<div class='div-commentary'><p style="margin-left:1em">十三施燈一明施行於中列其施物寶燈者如夜光之類沉水栴檀用和酥油無量色者然膏色白然漆色赤然油色黃然檀色綠如是種種如是等下明其施意。</p>
</div>
<div class='div-orig'><p>以此善根如是迴向所謂願一切眾生得無量光普照一切諸佛正法願一切眾生得清淨光照見世間極微細色願一切眾生得離翳光了眾生界空無所有願一切眾生得無邊光身出妙光普照一切願一切眾生得普照光於諸佛法心無退轉願一切眾生得佛淨光一切剎中悉皆顯現願一切眾生得無礙光一光徧照一切法界願一切眾生得無斷光照諸佛剎光明不斷願一切眾生得智幢光普照世間願一切眾生得無量色光照一切剎示現神力。</p>
</div>
<div class='div-commentary'><p style="margin-left:1em">二以此下迴向行於中先正顯迴向願後辨迴向意前中十願然準瑜伽賢首皆明施燈得淨眼報然燈功德經燒燈供養大能滅罪生福令發願言當以大海為油須彌為炷然大燈明徧佛剎海供養無休又願法門之燈大願為炷等今文願中具身智光並可思準<span class='note-inline'>(然準瑜伽等者瑜伽文廣事亦可知賢首偈云又放光名眼清淨能令盲者見眾色以燈施佛及佛塔是故得成此光明然燈功德經者亦名施燈功德唯有一卷前廣說施燈所獲功德近後偈云於彼佛塔施燈<span class='corr'>已</span>其人身光如日照牟尼牛王清淨眼以好燈明照彼塔得於無漏無上道其身光明照十方見四真諦具十力不共之法亦究竟得徧見眼成善逝此果皆由布施燈釋曰此明至極功德次有偈校量云設令一切諸眾生昔曾供養無量佛具大威德見實義億劫來成緣覺道十方所有諸世界悉布燈明無有餘以是世界諸燈鬘若人信心供養彼是人如是修供養於無量劫常不斷若人一燈供養佛得福過前無有量燈油譬如大海水其炷猶如須彌山有人能然如是燈徧照一切諸世界是人深心唯敬信其志唯求緣覺道十方徧置如是燈一心恭敬而供養若人發於菩提心手執草炬暫供佛是人得福過於彼我見實義作是說釋曰案上經文以佛德難思故舉廣供辟支不及佛塔非令發願今取下七十八大願為炷大悲為油等例之應廣發願令其事理皆廣大耳)</span>。</p>
</div>
<div class='div-orig'><p>菩薩如是施燈明時為欲利益一切眾生安樂一切眾生故以此善根隨逐眾生以此善根攝受眾生以此善根分布眾生以此善根慈愍眾生以此善根覆育眾生以此善根故護眾生以此善根充滿眾生以此善根緣念眾生以此善根等益眾生以此善根觀察眾生。</p>
</div>
<div class='div-commentary'><p style="margin-left:1em">後菩薩如是下顯迴向意。</p>
</div>
<div class='div-orig'><p>是為菩薩摩訶薩施燈明時善根迴向。</p>
</div>
<div class='div-commentary'><p style="margin-left:1em">三是為下雙結。</p>
</div>
<div class='div-orig'><p>如是迴向無有障礙普令眾生住善根中。</p>
</div>
<div class='div-commentary'><p style="margin-left:1em">四如是下迴向所為其迴向意諸文應具大同所為故略不明。</p>
</div>
<div class='div-orig'><p>佛子菩薩摩訶薩施湯藥時以諸善根如是迴向。</p>
</div>
<div class='div-commentary'><p style="margin-left:1em">十四湯藥中三一施行施藥近果得無病報如薄俱羅遠得藥王樹身等如十大願中辨。</p>
</div>
<div class='div-orig'><p>所謂願一切眾生於諸蓋纏究竟得出願一切眾生永離病身得如來身願一切眾生作大良藥滅除一切不善之病願一切眾生成阿伽陀藥安住菩薩不退轉地願一切眾生成如來藥能拔一切煩惱毒箭願一切眾生親近賢聖滅除煩惱修清淨行願一切眾生作大藥王永除眾病不令重發願一切眾生作不壞藥樹悉能救療一切眾生願一切眾生得一切智光出眾病箭願一切眾生善解世間方藥之法所有疾病為其救療。</p>
</div>
<div class='div-commentary'><p style="margin-left:1em">二迴向行言不重發者經云世醫所療治雖差還復生如來所治者畢竟不復發餘可知<span class='note-inline'>(世醫所療治雖差還復生即涅槃經第五地中當廣引說)</span>。</p>
</div>
<div class='div-orig'><p>菩薩摩訶薩施湯藥時為令一切眾生永離眾病故究竟安隱故究竟清淨故如佛無病故拔除一切病箭故得無盡堅固身故得金剛圍山所不壞身故得堅固滿足力故得圓滿不可奪佛樂故得一切佛自在堅固身故以諸善根如是迴向。</p>
</div>
<div class='div-commentary'><p style="margin-left:1em">三菩薩下雙辨二行所為言金剛圍山所不能壞者如不思議法品十種大那羅延㡖勇健法中第一說堅固滿足力亦是彼品中十力第七名堅固力不可奪樂者是常樂故自在堅固身者即金剛身金剛為內照之實非唯金色故云自在<span class='note-inline'>(即金剛身者涅槃第三有金剛身品金剛為內照之實即生公釋言非唯金色亦不全遮意通內外耳前<span class='corr'>已</span>引竟)</span>。</p>
</div>
<div class='div-orig'><p>佛子菩薩摩訶薩悉能惠施一切器物所謂黃金器盛滿雜寶白銀器盛眾妙寶瑠璃器盛種種寶玻瓈器盛滿無量寶莊嚴具硨磲器盛赤真珠瑪瑙器盛滿珊瑚摩尼珠寶白玉器盛眾美食栴檀器盛天衣服金剛器盛眾妙香無量無數種種寶器盛無量無數種種眾寶。</p>
</div>
<div class='div-commentary'><p style="margin-left:1em">十五施器中文四初施行中三一所施物。</p>
</div>
<div class='div-orig'><p>或施諸佛信佛福田不思議故或施菩薩知善知識難值遇故或施聖僧為令佛法久住世故或施聲聞及辟支佛於諸聖人生淨信故或施父母為尊重故或施師長為恒誘誨令依聖教修功德故或施下劣貧窮孤露大慈大悲愛眼等視諸眾生故專意滿足去來今世一切菩薩檀波羅蜜故以一切物普施一切終不厭捨諸眾生故。</p>
</div>
<div class='div-commentary'><p style="margin-left:1em">二或施下對田顯施聖僧通三乘。</p>
</div>
<div class='div-orig'><p>如是施時於其施物及以受者皆無所著。</p>
</div>
<div class='div-commentary'><p style="margin-left:1em">三如是下成波羅蜜。</p>
</div>
<div class='div-orig'><p>菩薩摩訶薩以如是等種種寶器盛無量寶而布施時以諸善根如是迴向所謂願一切眾生成等虛空無邊藏器念力廣大悉能受持世出世間一切經書無有忘失願一切眾生成清淨器能悟諸佛甚深正法願一切眾生成無上寶器悉能受持三世佛法願一切眾生成就如來廣大法器以不壞信攝受三世佛菩提法願一切眾生成就最勝寶莊嚴器住大威德菩提之心願一切眾生成就功德所依處器於諸如來無量智慧生淨信解願一切眾生成就趣入一切智器究竟如來無礙解脫願一切眾生得盡未來劫菩薩行器能令眾生普皆安住一切智力願一切眾生成就三世諸佛種性勝功德器一切諸佛妙音所說悉能受持願一切眾生成就容納盡法界虛空界一切世界一切如來眾會道場器為大丈夫讚說之首勸請諸佛轉正法輪。</p>
</div>
<div class='div-commentary'><p style="margin-left:1em">二菩薩下明迴向行十願一廣二深三高四堅五勝六淨七果八悲九聞熏納教十攝法上首然隨施一器即發多願未必一器以對一願。</p>
</div>
<div class='div-orig'><p>是為菩薩摩訶薩布施器時善根迴向為欲普令一切眾生皆得圓滿普賢菩薩行願器故。</p>
</div>
<div class='div-commentary'><p style="margin-left:1em">三結四所為可知。</p>
</div>
<p class='juan'>大方廣佛華嚴經䟽鈔會本第二十五之三</p>
<div class='div-w'>
<p class='h1'>音釋</p>
<div class='div-note'>摶<p style="margin-left:1em"><span class='note-inline'>(度官切音團以手圜食也)</span>。</p>
溥䕃<p style="margin-left:1em"><span class='note-inline'>(溥滂古切廣也遍也䕃於禁切庇也覆也)</span>。</p>
戮<p style="margin-left:1em"><span class='note-inline'>(力竹切殺也)</span>。</p>
腎<p style="margin-left:1em"><span class='note-inline'>(時忍切水藏也)</span>。</p>
肝<p style="margin-left:1em"><span class='note-inline'>(古寒切木藏也)</span>。</p>
腸<p style="margin-left:1em"><span class='note-inline'>(直良切肚腸也)</span>。</p>
僮僕<p style="margin-left:1em"><span class='note-inline'>(僮徒紅切僕蒲木切僮僕奴隸也謂供給走使之人也)</span>。</p>
咽咀<p style="margin-left:1em"><span class='note-inline'>(咽於甸切吞也咀慈語切咀嚼也又含味也)</span>。</p>
欬<p style="margin-left:1em"><span class='note-inline'>(苦葢切氣逆也)</span>。</p>
芬馥<p style="margin-left:1em"><span class='note-inline'>(芬敷文切馥方六切芬馥謂華葉芬芳香氣馥郁也)</span>。</p>
順愜<p style="margin-left:1em"><span class='note-inline'>(愜詰叶切快也順愜謂從順快愜其心也)</span>。</p>
玻璃<p style="margin-left:1em"><span class='note-inline'>(梵語也亦云塞頗胝迦此云水玉亦云水精玻普禾切)</span>。</p>
鞋<p style="margin-left:1em"><span class='note-inline'>(戶佳切履也)</span>。</p>
羯<p style="margin-left:1em"><span class='note-inline'>(居謁切)</span>。</p>
輅<p style="margin-left:1em"><span class='note-inline'>(魯故切車也)</span>。</p>
繭<p style="margin-left:1em"><span class='note-inline'>(吉典切蚕衣也)</span>。</p>
繒<p style="margin-left:1em"><span class='note-inline'>(慈陵切音情帛也)</span>。</p>
</div></div>
</div><!-- end of div[@id='body'] -->
</body></html>