<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu254' />
<p class='juan'>大方廣佛華嚴經疏鈔會本第七十八之一　牧五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子合掌恭敬重白彌勒菩薩摩訶薩言大聖我<span class='corr'>已</span>先發阿耨多羅三藐三菩提心。</p>
</div>
<div class='div-commentary'><p style="margin-left:1em">第二爾時善財童子合掌下諮問中二先自陳發心。</p>
</div>
<div class='div-orig'><p>而我未知菩薩云何學菩薩行云何修菩薩道大聖一切如來授尊者記一生當得阿耨多羅三藐三菩提若一生當得無上菩提則<span class='corr'>已</span>超越一切菩薩所住處則<span class='corr'>已</span>出過一切菩薩離生位則已圓滿一切波羅蜜則已深入一切諸忍門則<span class='corr'>已</span>具足一切菩薩地則<span class='corr'>已</span>遊戲一切解脫門則<span class='corr'>已</span>成就一切三昧法則<span class='corr'>已</span>通達一切菩薩行則<span class='corr'>已</span>證得一切陀羅尼辯才則<span class='corr'>已</span>於一切菩薩自在中而得自在則已積集一切菩薩助道法則<span class='corr'>已</span>遊戲智慧方便則<span class='corr'>已</span>出生大神通智則已成就一切學處則已圓滿一切妙行則<span class='corr'>已</span>滿足一切大願則<span class='corr'>已</span>領受一切佛所記則已了知一切諸乘門則已堪受一切如來所護念則已能攝一切佛菩提則<span class='corr'>已</span>能持一切佛法藏則<span class='corr'>已</span>能持一切諸佛菩薩祕密藏則已能於一切菩薩眾中為上首則<span class='corr'>已</span>能為破煩惱魔軍大勇將則已能作出生死曠野大導師則<span class='corr'>已</span>能作治諸惑重病大醫王則<span class='corr'>已</span>能於一切眾生中為最勝則已能於一切世主中得自在則<span class='corr'>已</span>能於一切聖人中最第一則<span class='corr'>已</span>能於一切聲聞獨覺中最增上則<span class='corr'>已</span>能於生死海中為船師則<span class='corr'>已</span>能布調伏一切眾生網則<span class='corr'>已</span>能觀一切眾生根則<span class='corr'>已</span>能攝一切眾生界則<span class='corr'>已</span>能守護一切菩薩眾則<span class='corr'>已</span>能談議一切菩薩事則<span class='corr'>已</span>能徃詣一切如來所則<span class='corr'>已</span>能住止一切如來會則<span class='corr'>已</span>能現身一切眾生前則已能於一切世法無所染則<span class='corr'>已</span>能超越一切魔境界則<span class='corr'>已</span>能安住一切佛境界則<span class='corr'>已</span>能到一切菩薩無礙境則已能精勤供養一切佛則已與一切諸佛法同體性已繫妙法繪已受佛灌頂<span class='corr'>已</span>住一切智<span class='corr'>已</span>能普生一切佛法已能速踐一切智位大聖菩薩云何學菩薩行云何修菩薩道隨所修學疾得具足一切佛法悉能度脫所念眾生普能成滿所發大願普能究竟所起諸行普能安慰一切天人不負自身不斷三寶不虛一切佛菩薩種能持一切諸佛法眼如是等事願皆為說。</p>
</div>
<div class='div-commentary'><p style="margin-left:1em">後而我未知下正問法要於中三初標所問次大聖一切如來下歎慈氏有能答之德即以此德亦為問端初總後別別有五十句皆因圓果滿德三大聖菩薩下結問請說兼顯問意。</p>
</div>
<div class='div-orig'><p>爾時彌勒菩薩摩訶薩觀察一切道場眾會指示善財而作是言諸仁者汝等見此長者子今於我所問菩薩行諸功德不。</p>
</div>
<div class='div-commentary'><p style="margin-left:1em">第三爾時彌勒菩薩下稱歎授法於中二先稱歎後授法前中二先為大眾讚歎善財即是歎人後為善財讚菩提心即是讚法前中亦二先指人示眾。</p>
</div>
<div class='div-orig'><p>諸仁者此長者子勇猛精進志樂無雜深心堅固恒不退轉具勝希望如救頭然無有厭足樂善知識親近供養處處尋求承事請法。</p>
</div>
<div class='div-commentary'><p style="margin-left:1em">後諸仁者此長者子下正讚其德於中四一明求友精勤二明所乘廣大三明具德無缺四明速證超權初中二先總顯精勤。</p>
</div>
<div class='div-orig'><p>諸仁者此長者子曩於福城受文殊教展轉南行求善知識經由一百一十善知識已然後而來至於我所未曾暫起一念疲懈。</p>
</div>
<div class='div-commentary'><p style="margin-left:1em">後諸仁者下別示精勤之相謂一時之勤猶未可歎自始暨末一念無懈故為可稱言一百一十善知識者古有多釋一云理應具有但文脫漏賢首云前後諸友總五十四位分出德生有德為二則五十五人各有自分勝進故有一百一十若依此解則違此<span class='corr'>已</span>言既云經百一十<span class='corr'>已</span>方至彌勒彌勒等三非百一十之數明矣有云減數十耳實唯一百八人謂此前除徧友但五十一人各具主伴成百二人徧友指示眾藝雖非主友而是伴友為一百三更加無厭足王處空天瞿波處無憂德神摩耶處蓮華法德身眾神及妙華光明神守護法堂善眼羅剎合前總有百八以空天等相問答故得在友數非前主友稱名指示故非主友但名伴友若爾則違下餘城之言下自釋云前至童子童女已經一百一十今更後文殊所故云餘也謂若此為百八加於慈氏尚始百九并後文殊方正一十何有餘耶<span class='note-inline'>(若爾下䟽破其釋明其立義前後相違上皆敘昔)</span>若會通者三釋皆得一種取前更加不動處覺悟菩薩如來使天足成一百一十則餘義亦成以彼二聖亦教善財故得為伴友其餘<span class='corr'>已</span>之言但是譯者之意故晉經無有<span class='corr'>已</span>字則通取前後於義無妨然下復云百一十城又云過百一十由旬皆言百一十者有所表故謂除佛位取其證入十地等覺為百一十一中具十故亦顯位位十十相融設有三賢亦唯具十若合等覺屬十地勝進則開十信為一故進退行布及與圓融皆順百一十言何必尅定前後<span class='note-inline'>(若會通下䟽為會釋總會三釋從後倒會然下復云下二會藏和尚意取一百一十表法為妙設有三賢者十地一一攝三位故一位尚得總攝於十況三賢望地類例相似攝之善成故十地中各修一度十行之位亦各一度十住之位初是發心後是灌頂十地之位初證發心後亦灌頂而受位故依開等覺合信屬住若合等覺即開十信開信是退開等覺是進要令十一成百一十其第一師義設經來未盡者亦百一十)</span>。</p>
</div>
<div class='div-orig'><p>諸仁者此長者子甚為難有趣向大乘乘於大慧發大勇猛擐大悲甲以大慈心救護眾生起大精進波羅蜜行作大商主護諸眾生為大法船度諸有海住於大道集大法寶修諸廣大助道之法。</p>
</div>
<div class='div-commentary'><p style="margin-left:1em">第二諸仁者此長者子甚為難有下明所乘廣大於中三初總歎希奇。</p>
</div>
<div class='div-orig'><p>如是之人難可得聞難可得見難得親近同居共行何以故此長者子發心救護一切眾生令一切眾生解脫諸苦超諸惡趣離諸險難破無明闇出生死野息諸趣輪度魔境界不著世法出欲淤泥斷貪鞅解見縛壞想宅絕迷道摧慢幢拔惑箭撤睡蓋裂愛網滅無明度有流離謟幻淨心垢斷癡惑出生死諸仁者此長者子為被四流漂泊者造大法船為被見泥沒溺者立大法橋為被癡闇昏迷者然大智燈為行生死曠野者開示聖道為嬰煩惱重病者調和法藥為遭生老死苦者飲以甘露令其安隱為入貪恚癡火者沃以定水使得清涼多憂惱者慰喻使安繫有獄者曉誨令出入見網者開以智劒住界城者示諸脫門在險難者導安隱處懼結賊者與無畏法墮惡趣者授慈悲手拘害蘊者示涅槃城界蛇所纏解以聖道著於六處空聚落者以智慧光引之令出住邪濟者令入正濟近惡友者示其善友樂凡法者誨以聖法著生死者令其趣入一切智城。</p>
</div>
<div class='div-commentary'><p style="margin-left:1em">二如是之人下別明難遇於中二先標舉後何以下徵釋釋意云悲濟深廣故即開前總中救護眾生於中二先明總護一切後為被四流下約類別明汩者流急之貌言界城者即十八界一一根境識中別別解脫故言界蛇者即地等四界六處空聚癡闇無人不以智光引之必為塵賊所劫<span class='note-inline'>(界城者十八界是生死因相故晉經云三界三界為城郭約果相故言界蛇即地等四界者俱舍云大種謂四界即地水火風能成持等業堅濕煖動性故及六處等並如二地)</span>。</p>
</div>
<div class='div-orig'><p>諸仁者此長者子恒以此行救護眾生發菩提心未嘗休息求大乘道曾無懈倦飲諸法水不生厭足恒勤積集助道之行常樂清淨一切法門修菩薩行不捨精進成滿諸願善行方便見善知識情無厭足事善知識身無疲懈聞善知識所有教誨常樂順行未曾違逆。</p>
</div>
<div class='div-commentary'><p style="margin-left:1em">三諸仁者此長者子恒以下總結所作。</p>
</div>
<div class='div-orig'><p>諸仁者若有眾生能發阿耨多羅三藐三菩提心是為希有若發心已又能如是精進方便集諸佛法倍為希有又能如是求菩薩道又能如是淨菩薩行又能如是事善知識又能如是如救頭然又能如是順知識教又能如是堅固修行又能如是集菩提分又能如是不求一切名聞利養又能如是不捨菩薩純一之心又能如是不樂家宅不著欲樂不戀父母親戚知識但樂追求菩薩伴侶又能如是不顧身命唯願勤修一切智道應知展轉倍更難得。</p>
</div>
<div class='div-commentary'><p style="margin-left:1em">第三諸仁者若有眾生下明具得無缺有十三句有一在<span class='corr'>己</span><span class='corr'>已</span>為希有況有二三乃至全具故云展轉難有又復後後難於前前故云展轉。</p>
</div>
<div class='div-orig'><p>諸仁者餘諸菩薩經於無量百千萬億那由他劫乃能滿足菩薩願行乃能親近諸佛菩提此長者子於一生內則能淨佛剎則能化眾生則能以智慧深入法界則能成就諸波羅蜜則能增廣一切諸行則能圓滿一切大願則能超出一切魔業則能承事一切善友則能清淨諸菩薩道則能具足普賢諸行。</p>
</div>
<div class='div-commentary'><p style="margin-left:1em">第四諸仁者餘諸下明速證超權以依實教修行故謂即凡身一生亦解行生故千年之鳥不及朝生之鳳普賢生位互融攝故依實修者悉皆能爾胡不勉旃<span class='note-inline'>(謂即凡身一生者約圓融說亦是解行一生約行布說故千年之鳥下成第一凡身一生之義依實修者下通伏難恐有問言約法圓融是則可爾豈得實有凡身一生而得成辨故為此通非獨善財行者即得餘如發心功德品)</span>文有十句初二總明具諸位行三入十住四五入十行六入迴向又上四句亦皆十地行又上四義義含通別下四句通諸地位<span class='note-inline'>(三入十住者比中十句文有三節初一總具行位後四亦通中間四句自有三義一但攝二賢以三是智慧入法界同住義故四五皆行故六是願故二又上四下重以此四攝十地三即十地證智證十法界故四即別地行故五即稱理具修行故六即大願導諸行故三又上四下義含通別者別如初配通諸位故)</span>。</p>
</div>
<div class='div-orig'><p>爾時彌勒菩薩摩訶薩如是稱歎善財童子種種功德令無量百千眾生發菩提心已告善財言善哉善哉善男子汝為饒益一切世間汝為救護一切眾生汝為勤求一切佛法故發阿耨多羅三藐三菩提心善男子汝獲善利汝善得人身汝善住壽命汝善值如來出現汝善見文殊師利大善知識汝身是善器為諸善根之所潤澤汝為白法之所資持所有解欲悉<span class='corr'>已</span>清淨<span class='corr'>已</span>為諸佛共所護念<span class='corr'>已</span>為善友共所攝受。</p>
</div>
<div class='div-commentary'><p style="margin-left:1em">第二爾時彌勒下為善財歎菩提心文分二別初結前生後後告善財下正歎於中四初標歎發心二汝獲善利下歎其發心之器成益三何以下廣舉菩提心德釋成四善男子菩提心者成就如是下結釋所屬前二可知。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">二中先徵意云所以歎善哉獲善利者何耶釋意云菩提心具德故文有二百二十一句皆通三種發心頓具諸位功德且分為二初一百一十八句明菩提心徧該諸地後得無畏藥下一百三句明菩提心頓具諸位功德又前多明信成就及解行發心後叚多明證位發心故文多云得又前叚明菩提心殊勝功德高齊佛果後叚喻菩提心自在功德廣多無量<span class='note-inline'>(又前叚明下約高廣分即光統意故依之釋文若順第三意則前叚但是三賢即分為三攝上十二初三叚十住次五十行後四十向二意皆通有宗法師於二百二十一喻皆立別名亦不分判亦無別理)</span>。</p>
</div>
<div class='div-orig'><p>善男子菩提心者猶如種子能生一切諸佛法故菩提心者猶如良田能長眾生白淨法故菩提心者猶如大地能持一切諸世間故。</p>
</div>
<div class='div-commentary'><p style="margin-left:1em">今初叚中分二先別明後總結前中文通橫豎橫則一一發心皆具諸句之德豎則別配諸位發心以從菩薩種性至於究竟不出三種發心故光統配十二住初三句即種性住故云如種如田地皆是種性之義。</p>
</div>
<div class='div-orig'><p>菩提心者猶如淨水能洗一切煩惱垢故菩提心者猶如大風普於世間無所礙故菩提心者猶如盛火能燒一切諸見薪故菩提心者猶如淨日普照一切諸世間故菩提心者猶如盛月諸白淨法悉圓滿故菩提心者猶如明燈能放種種法光明故。</p>
</div>
<div class='div-commentary'><p style="margin-left:1em">二如淨水下六句明勝解行住中之益。</p>
</div>
<div class='div-orig'><p>菩提心者猶如淨目普見一切安危處故菩提心者猶如大道普令得入大智城故菩提心者猶如正濟令其得離諸邪法故菩提心者猶如大車普能運載諸菩薩故菩提心者猶如門戶開示一切菩薩行故菩提心者猶如宮殿安住修習三昧法故菩提心者猶如園苑於中遊戲受法樂故菩提心者猶如舍宅安隱一切諸眾生故菩提心者則為所歸利益一切諸世間故菩薩心者則為所依諸菩薩行所依處故菩提心者猶如慈父訓導一切諸菩薩故菩提心者猶如慈母生長一切諸菩薩故菩提心者猶如乳母養育一切諸菩薩故菩提心者猶如善友成益一切諸菩薩故菩提心者猶如君主勝出一切二乘人故菩提心者猶如帝王一切願中得自在故。</p>
</div>
<div class='div-commentary'><p style="margin-left:1em">三淨目下十六句極喜增上住皆初地中義故。</p>
</div>
<div class='div-orig'><p>菩提心者猶如大海一切功德悉入中故菩提心者如須彌山於諸眾生心平等故菩提心者如鐵圍山攝持一切諸世間故菩提心者猶如雪山長養一切智慧藥故菩提心者猶如香山出生一切功德香故菩提心者猶如虛空諸妙功德廣無邊故菩提心者猶如蓮華不染一切世間法故。</p>
</div>
<div class='div-commentary'><p style="margin-left:1em">四如大海下七句戒增上住。</p>
</div>
<div class='div-orig'><p>菩提心者如調慧象其心善順不獷㑦故菩提心者如良善馬遠離一切諸惡性故菩提心者如調御師守護大乘一切法故菩提心者猶如良藥能治一切煩惱病故菩提心者猶如坑穽䧟沒一切諸惡法故菩提心者猶如金剛悉能穿徹一切法故菩提心者猶如香篋能貯一切功德香故菩提心者猶如妙華一切世間所樂見故菩提心者如白栴檀除眾欲熱使清涼故菩提心者如黑沈香能熏法界悉周徧故。</p>
</div>
<div class='div-commentary'><p style="margin-left:1em">五調慧象下十句增上心住。</p>
</div>
<div class='div-orig'><p>菩提心者如善見藥王能破一切煩惱病故菩提心者如毘笈摩藥能拔一切諸惑箭故菩提心者猶如帝釋一切主中最為尊故菩提心者如毘沙門能斷一切貧窮苦故菩提心者如功德天一切功德所莊嚴故菩提心者如莊嚴具莊嚴一切諸菩薩故菩提心者如劫燒火能燒一切諸有為故菩提心者如無生根藥長養一切諸佛法故菩提心者猶如龍珠能消一切煩惱毒故菩提心者如水清珠能清一切煩惱濁故。</p>
</div>
<div class='div-commentary'><p style="margin-left:1em">六善見藥下十句覺分相應增上慧住中云毘笈摩者此云普去。</p>
</div>
<div class='div-orig'><p>菩提心者如如意珠周給一切諸貧乏故菩提心者如功德瓶滿足一切眾生心故菩提心者如如意樹能雨一切莊嚴具故菩提心者如鵝羽衣不受一切生死垢故菩提心者如白㲲線從本<span class='corr'>已</span>來性清淨故菩提心者如快利犂能治一切眾生田故菩提心者如那羅延能摧一切我見敵故菩提心者猶如快箭能破一切諸苦的故菩提心者猶如利矛能穿一切煩惱甲故菩提心者猶如堅甲能護一切如理心故。</p>
</div>
<div class='div-commentary'><p style="margin-left:1em">七如意珠下十句諸諦相應增上住。</p>
</div>
<div class='div-orig'><p>菩提心者猶如利刀能斬一切煩惱首故菩提心者猶如利劒能斷一切憍慢鎧故菩提心者如勇將幢能伏一切諸魔軍故菩提心者猶如利鋸能截一切無明樹故菩提心者猶如利斧能伐一切諸苦樹故菩提心者猶如兵仗能防一切諸苦難故菩提心者猶如善手防護一切諸度身故菩提心者猶如好足安立一切諸功德故菩提心者猶如眼藥滅除一切無明翳故菩提心者猶如鉗鑷能拔一切身見<span class='corr'>刺</span>故。</p>
</div>
<div class='div-commentary'><p style="margin-left:1em">八利刀下十句明緣起流轉止息相應增上住。</p>
</div>
<div class='div-orig'><p>菩提心者猶如臥具息除生死諸勞苦故菩提心者如善知識能解一切生死縛故菩提心者如好珍財能除一切貧窮事故菩提心者如大導師善知菩薩出要道故菩提心者猶如伏藏出功德財無匱乏故菩提心者猶如涌泉生智慧水無窮盡故菩提心者猶如明鏡普現一切法門像故菩提心者猶如蓮華不染一切諸罪垢故菩提心者猶如大河流引一切度攝法故菩提心者如大龍王能雨一切妙法雨故。</p>
</div>
<div class='div-commentary'><p style="margin-left:1em">九臥具下十句明無相有功用住。</p>
</div>
<div class='div-orig'><p>菩提心者猶如命根任持菩薩大悲身故菩提心者猶如甘露能令安住不死界故菩提心者猶如大網普攝一切諸眾生故菩提心者猶如罥索攝取一切所應化故菩提心者猶如鉤餌出有淵中所居者故菩提心者如阿伽陀藥能令無病永安隱故菩提心者如除毒藥悉能消歇貪愛毒故菩提心者如善持咒能除一切顛倒毒故菩提心者猶如疾風能卷一切諸障霧故菩提心者如大寶洲出生一切覺分寶故。</p>
</div>
<div class='div-commentary'><p style="margin-left:1em">十命根下十句明無相無功用住。</p>
</div>
<div class='div-orig'><p>菩提心者如好種性出生一切白淨法故菩提心者猶如住宅諸功德法所依處故菩提心者猶如市肆菩薩商人貿易處故菩提心者如鍊金藥能治一切煩惱垢故菩提心者猶如好蜜圓滿一切功德味故菩提心者猶如正道令諸菩薩入智城故菩提心者猶如好器能持一切白淨法故菩提心者猶如時雨能滅一切煩惱塵故菩提心者則為住處一切菩薩所住處故菩提心者則為壽行不取聲聞解脫果故。</p>
</div>
<div class='div-commentary'><p style="margin-left:1em">十一好種性下十句明無礙解住言壽行者梵本云則為礠石不吸聲聞解脫果故。</p>
</div>
<div class='div-orig'><p>菩提心者如淨瑠璃自性明潔無諸垢故菩提心者如帝青寶出過世間二乘智故菩提心者如更漏鼓覺諸眾生煩惱睡故菩提心者如清淨水性本澄潔無垢濁故菩提心者如閻浮金映奪一切有為善故菩提心者如大山王超出一切諸世間故菩提心者則為所歸不拒一切諸來者故菩提心者則為義利能除一切衰惱事故菩提心者則為妙寶能令一切心歡喜故菩提心者如大施會充滿一切眾生心故菩提心者則為尊勝諸眾生心無與等故菩提心者猶如伏藏能攝一切諸佛法故菩提心者如因陀羅網能伏煩惱阿脩羅故菩提心者如婆樓那風能動一切所應化故菩提心者如因陀羅火能燒一切諸惑習故菩提心者如佛支提一切世間應供養故。</p>
</div>
<div class='div-commentary'><p style="margin-left:1em">十二淨琉璃丁十六句明最上菩薩住梵本云因陀羅網網取煩惱阿脩羅故婆樓那風此云迅猛風也其中文義皆與彼位相應恐繁不屬故始於種子終於惑習明豎義彰矣然斷習等推功歸本由初發心則橫具諸德於理明矣。</p>
</div>
<div class='div-orig'><p>善男子菩提心者成就如是無量功德舉要言之應知悉與一切佛法諸功德等何以故因菩提心出生一切諸菩薩行三世如來從菩提心而出生故是故善男子若有發阿耨多羅三藐三菩提心者則<span class='corr'>已</span>出生無量功德普能攝取一切智道。</p>
</div>
<div class='div-commentary'><p style="margin-left:1em">二善男子下總結即功成由於始簣故初心具於諸德況復初後圓融。</p>
</div>
<div class='div-orig'><p>善男子譬如有人得無畏藥離五恐怖何等為五所謂火不能燒毒不能中刀不能傷水不能漂烟不能熏菩薩摩訶薩亦復如是得一切智菩提心藥貪火不燒瞋毒不中惑刀不傷有流不漂諸覺觀烟不能熏害善男子譬如有人得解脫藥終無橫難菩薩摩訶薩亦復如是得菩提心解脫智藥永離一切生死橫難善男子譬如有人持摩訶應伽藥毒蛇聞氣即皆遠去菩薩摩訶薩亦復如是持菩提心大應伽藥一切煩惱諸惡毒蛇聞其氣者悉皆散滅善男子譬如有人持無勝藥一切冤敵無能勝者菩薩摩訶薩亦復如是持菩提心無能勝藥悉能降伏一切魔軍善男子譬如有人持毘笈摩藥能令毒箭自然墮落菩薩摩訶薩亦復如是持菩提心毘笈摩藥令貪恚癡諸邪見箭自然墮落善男子譬如有人持善見藥能除一切所有諸病菩薩摩訶薩亦復如是持菩提心善見藥王悉除一切諸煩惱病善男子如有藥樹名珊陀那有取其皮以塗瘡者瘡即除愈然其樹皮隨取隨生終不可盡菩薩摩訶薩從菩提心生一切智樹亦復如是若有得見而生信者煩惱業瘡悉得消滅一切智樹初無所損。</p>
</div>
<div class='div-commentary'><p style="margin-left:1em">第二善男子譬如下一百三句明菩提心自在功德文中各有喻合說聽之人所見深遠故所引喻多非凡境亦顯不共菩提心故雖通橫豎且豎分五叚初有七句攝十住德覺心自性離惡覺等故。</p>
</div>
<div class='div-orig'><p>善男子如有藥樹名無生根以其力故增長一切閻浮提樹菩薩摩訶薩菩提心樹亦復如是以其力故增長一切學與無學及諸菩薩所有善法善男子譬如有藥名阿藍婆若用塗身身之與心咸有堪能菩薩摩訶薩得菩提心阿藍婆藥亦復如是令其身心增長善法善男子譬如有人得念力藥凡所聞事憶持不忘菩薩摩訶薩得菩提心念力妙藥悉能聞持一切佛法皆無忘失善男子譬如有藥名大蓮華其有服者住壽一劫菩薩摩訶薩服菩提心大蓮華藥亦復如是於無數劫壽命自在善男子譬如有人執翳形藥人與非人悉不能見菩薩摩訶薩執菩提心翳形妙藥一切諸魔不能得見善男子如海有珠名普集眾寶此珠若在假使劫火焚燒世間能令此海減於一滴無有是處菩薩摩訶薩菩提心珠亦復如是住於菩薩大願海中若常憶持不令退失能壞菩薩一善根者終無是處若退其心一切善法即皆散滅善男子如有摩尼名大光明有以此珠瓔珞身者映蔽一切寶莊嚴具所有光明悉皆不現菩薩摩訶薩菩提心寶亦復如是瓔珞其身映蔽一切二乘心寶諸莊嚴具悉無光采善男子如水清珠能清濁水菩薩摩訶薩菩提心珠亦復如是能清一切煩惱垢濁善男子譬如有人得住水寶繫其身上入大海中不為水害菩薩摩訶薩亦復如是得菩提心住水妙寶入於一切生死海中終不沈沒善男子譬如有人得龍寶珠持入龍宮一切龍蛇不能為害菩薩摩訶薩亦復如是得菩提心大龍寶珠入欲界中煩惱龍蛇不能為害。</p>
</div>
<div class='div-commentary'><p style="margin-left:1em">二無生根下十喻攝十行德。</p>
</div>
<p class='juan'>大方廣佛華嚴經䟽鈔會本第七十八之一</p>
<div class='div-w'>
<p class='h2'>音釋</p>
<div class='div-note'>曩<p style="margin-left:1em"><span class='note-inline'>(乃朗切往昔也)</span>。</p>
擐<p style="margin-left:1em"><span class='note-inline'>(音患貫也)</span>。</p>
鞅<p style="margin-left:1em"><span class='note-inline'>(於雨切覊也)</span>。</p>
㑦<p style="margin-left:1em"><span class='note-inline'>(即計切惡也)</span>。</p>
穽<p style="margin-left:1em"><span class='note-inline'>(音靜䧟穽也)</span>。</p>
篋<p style="margin-left:1em"><span class='note-inline'>(苦協切箱篋也)</span>。</p>
㲲<p style="margin-left:1em"><span class='note-inline'>(徒協切細毛布也)</span>。</p>
矛<p style="margin-left:1em"><span class='note-inline'>(莫浮切勾兵也)</span>。</p>
鋸<p style="margin-left:1em"><span class='note-inline'>(居御切刀鋸也)</span>。</p>
鉗鑷<p style="margin-left:1em"><span class='note-inline'>(鉗巨淹切鑷尼輒切)</span>。</p>
餌<p style="margin-left:1em"><span class='note-inline'>(仍吏切食也)</span>。</p>
</div></div>
<p class='juan'><a id='mulu255' />大方廣佛華嚴經䟽鈔會本第七十八之二　牧六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>善男子譬如帝釋著摩尼冠映蔽一切諸餘天眾菩薩摩訶薩亦復如是著菩提心大願寶冠超過一切三界眾生善男子譬如有人得如意珠除滅一切貧窮之苦菩薩摩訶薩亦復如是得菩提心如意寶珠遠離一切邪命怖畏善男子譬如有人得日精珠持向日光而生於火菩薩摩訶薩亦復如是得菩提心智日寶珠持向智光而生智火善男子譬如有人得月精珠持向月光而生於水菩薩摩訶薩亦復如是得菩提心月精寶珠持此心珠鑒迴向光而生一切善根願水善男子譬如龍王首戴如意摩尼寶冠遠離一切冤敵怖畏菩薩摩訶薩亦復如是著菩提心大悲寶冠遠離一切惡道諸難善男子如有寶珠名一切世間莊嚴藏若有得者令其所欲悉得充滿而此寶珠無所損減菩提心寶亦復如是若有得者令其所願悉得滿足而菩提心無有損減善男子如轉輪王有摩尼寶置於宮中放大光明破一切闇菩薩摩訶薩亦復如是以菩提心大摩尼寶住於欲界放大智光悉破諸趣無明黑闇善男子譬如帝青大摩尼寶若有為此光明所觸即同其色菩薩摩訶薩菩提心寶亦復如是觀察諸法迴向善根靡不即同菩提心色善男子如瑠璃寶於百千歲處不淨中不為臰穢之所染著性本淨故菩薩摩訶薩菩提心寶亦復如是於百千劫住欲界中不為欲界過患所染猶如法界性清淨故。</p>
</div>
<div class='div-commentary'><p style="margin-left:1em">三帝釋著摩尼下九句攝十迴向德。</p>
</div>
<div class='div-orig'><p>善男子譬如有寶名淨光明悉能映蔽一切寶色菩薩摩訶薩菩提心寶亦復如是悉能映蔽一切凡夫二乘功德善男子譬如有寶名為火燄悉能除滅一切闇冥菩薩摩訶薩菩提心寶亦復如是能滅一切無知闇冥善男子譬如海中有無價寶商人采得船載入城諸餘摩尼百千萬種光色價直無與等者菩提心寶亦復如是住於生死大海之中菩薩摩訶薩乘大願船深心相續載之來入解脫城中二乘功德無能及者善男子如有寶珠名自在王處閻浮洲去日月輪四萬由旬日月宮中所有莊嚴其珠影現悉皆具足菩薩摩訶薩發菩提心淨功德寶亦復如是住生死中照法界空佛智日月一切功德悉於中現。</p>
</div>
<div class='div-commentary'><p style="margin-left:1em">四有寶名淨光明下六十喻攝十地德即分為十初四攝初地德。</p>
</div>
<div class='div-orig'><p>善男子如有寶珠名自在王日月光明所照之處一切財寶衣服等物所有價直悉不能及菩薩摩訶薩發菩提心自在王寶亦復如是一切智光所照之處三世所有天人二乘漏無漏善一切功德皆不能及善男子海中有寶名曰海藏普現海中諸莊嚴事菩薩摩訶薩菩提心寶亦復如是普能顯現一切智海諸莊嚴事善男子譬如天上閻浮檀金唯除心王大摩尼寶餘無及者菩薩摩訶薩發菩提心閻浮檀金亦復如是除一切智心王大寶餘無及者。</p>
</div>
<div class='div-commentary'><p style="margin-left:1em">二如自在王下三喻攝二地德持戒頭陀等淨功德故。</p>
</div>
<div class='div-orig'><p>善男子譬如有人善調龍法於諸龍中而得自在菩薩摩訶薩亦復如是得菩提心善調龍法於諸一切煩惱龍中而得自在善男子譬如勇士被執鎧仗一切冤敵無能降伏菩薩摩訶薩亦復如是被執菩提大心鎧仗一切業惑諸惡冤敵無能屈伏善男子譬如天上黑栴檀香若燒一銖其香普熏小千世界三千世界滿中珍寶所有價直皆不能及菩薩摩訶薩菩提心香亦復如是一念功德普熏法界聲聞緣覺一切功德皆所不及善男子如白栴檀若以塗身悉能除滅一切熱惱令其身心普得清涼菩薩摩訶薩菩提心香亦復如是能除一切虛妄分別貪恚癡等諸惑熱惱令其具足智慧清涼。</p>
</div>
<div class='div-commentary'><p style="margin-left:1em">三善調龍法下四喻攝三地德入諸禪定離惑熱等故。</p>
</div>
<div class='div-orig'><p>善男子如須彌山若有近者即同其色菩薩摩訶薩菩提心山亦復如是若有近者悉得同其一切智色善男子譬如波利質多羅樹其皮香氣閻浮提中若婆師迦瞻蔔迦若蘇摩那如是等華所有香氣皆不能及菩薩摩訶薩菩提心樹亦復如是所發大願功德之香一切二乘無漏戒定智慧解脫解脫知見諸功德香悉不能及善男子譬如波利質多羅樹雖未開華應知即是無量諸華出生之處菩薩摩訶薩菩提心樹亦復如是雖未開發一切智華應知即是無數天人眾菩提華所生之處善男子譬如波利質多羅華一日熏衣瞻蔔迦華婆利師華蘇摩那華雖千歲熏亦不能及菩薩摩訶薩菩提心華亦復如是一生所熏諸功德香普徹十方一切佛所一切二乘無漏功德百千劫熏所不能及。</p>
</div>
<div class='div-commentary'><p style="margin-left:1em">四須彌山下四喻攝四地德同一切智熖得無漏故。</p>
</div>
<div class='div-orig'><p>善男子如海島中生椰子樹根莖枝葉及以華果一切眾生恒取受用無時暫歇菩薩摩訶薩菩提心樹亦復如是始從發起悲願之心乃至成佛正法住世常時利益一切世間無有間歇善男子如有藥汁名訶宅迦人或得之以其一兩變千兩銅悉成真金非千兩銅能變此藥菩薩摩訶薩亦復如是以菩提心迴向智藥普變一切業惑等法悉使成於一切智相非業惑等能變其心善男子譬如小火隨所焚燒其燄轉熾菩薩摩訶薩菩提心火亦復如是隨所攀緣智燄增長善男子譬如一燈然百千燈其本一燈無減無盡菩薩摩訶薩菩提心燈亦復如是普然三世諸佛智燈而其心燈無減無盡。</p>
</div>
<div class='div-commentary'><p style="margin-left:1em">五椰子樹下四喻攝五地德利人不染俗故。</p>
</div>
<div class='div-orig'><p>善男子譬如一燈入於闇室百千年闇悉能破盡菩薩摩訶薩菩提心燈亦復如是入於眾生心室之內百千萬億不可說劫諸業煩惱種種闇障悉能除盡善男子譬如燈炷隨其大小而發光明若益膏油明終不絕菩薩摩訶薩菩提心燈亦復如是大願為炷光照法界益大悲油教化眾生莊嚴國土施作佛事無有休息善男子譬如他化自在天王冠閻浮檀真金天冠欲界天子諸莊嚴具皆不能及菩薩摩訶薩亦復如是冠菩提心大願天冠一切凡夫二乘功德皆不能及善男子如師子王哮吼之時師子兒聞皆增勇健餘獸聞之即皆竄伏佛師子王菩提心吼應知亦爾諸菩薩聞增長功德有所得者聞皆退散善男子譬如有人以師子筋而為樂絃其音既奏餘絃悉絕菩薩摩訶薩亦復如是以如來師子波羅蜜身菩提心筋為法樂絃其音既奏一切五欲及以二乘諸功德絃悉皆斷滅善男子譬如有人以牛羊等種種諸乳假使積集盈於大海以師子乳一滴投中悉皆變壞直過無礙菩薩摩訶薩亦復如是以如來師子菩提心乳著無量劫業煩惱乳大海之中悉令壞滅直過無礙終不住於二乘解脫。</p>
</div>
<div class='div-commentary'><p style="margin-left:1em">六一燈下六喻攝六地德般若現前頓破闇故。</p>
</div>
<div class='div-orig'><p>善男子譬如迦陵頻伽鳥在卵㲉中有大勢力一切諸鳥所不能及菩薩摩訶薩亦復如是於生死㲉發菩提心所有大悲功德勢力聲聞緣覺無能及者善男子如金翅鳥王子初始生時目則明利飛則勁㨗一切諸鳥雖久成長無能及者菩薩摩訶薩亦復如是發菩提心為佛王子智慧清淨大悲勇猛一切二乘雖百千劫久修道行所不能及善男子如有壯夫手執利矛<span class='corr'>刺</span>堅密甲直過無礙菩薩摩訶薩亦復如是執菩提心銛利快矛刺諸邪見隨眠密甲悉能穿徹無有障礙善男子譬如摩訶那伽大力勇士若奮威怒於其額上必生瘡疱瘡若未合閻浮提中一切人民無能制伏菩薩摩訶薩亦復如是若起大悲必定發於菩提之心心未捨來一切世間魔及魔民不能為害善男子譬如射師有諸弟子雖未慣習其師技藝然其智慧方便善巧餘一切人所不能及菩薩摩訶薩初始發心亦復如是雖未慣習一切智行然其所有願智解欲一切世間凡夫二乘悉不能及。</p>
</div>
<div class='div-commentary'><p style="margin-left:1em">七迦陵頻伽下五喻攝七地德善入方便得自在故。</p>
</div>
<div class='div-orig'><p>善男子如人學射先安其足後習其法菩薩摩訶薩亦復如是欲學如來一切智道先當安住菩提之心然後修行一切佛法善男子譬如幻師將作幻事先當起意憶持幻法然後所作悉得成就菩薩摩訶薩亦復如是將起一切諸佛菩薩神通幻事先當起意發菩提心然後一切悉得成就善男子譬如幻術無色現色菩薩摩訶薩菩提心相亦復如是雖無有色不可覩見然能普於十方法界示現種種功德莊嚴善男子譬如猫狸纔見於鼠鼠即入穴不敢復出菩薩摩訶薩發菩提心亦復如是暫以慧眼觀諸惑業皆即竄匿不復出生善男子譬如有人著閻浮金莊嚴之具映蔽一切皆如聚墨菩薩摩訶薩亦復如是著菩提心莊嚴之具映蔽一切凡夫二乘功德莊嚴悉無光色善男子如好礠石少分之力即能吸壞諸鐵鉤鎖菩薩摩訶薩發菩提心亦復如是若起一念悉能壞滅一切見欲無明鉤鎖善男子如有礠石鐵若見之即皆散去無留住者菩薩摩訶薩發菩提心亦復如是諸業煩惱二乘解脫若暫見之即皆散滅亦無住者善男子譬如有人善入大海一切水族無能為害假使入於摩竭魚口亦不為彼之所吞噬菩薩摩訶薩亦復如是發菩提心入生死海諸業煩惱不能為害假使入於聲聞緣覺實際法中亦不為其之所留難善男子譬如有人飲甘露漿一切諸物不能為害菩薩摩訶薩亦復如是飲菩提心甘露法漿不墮聲聞辟支佛地以具廣大悲願力故善男子譬如有人得安繕那藥以塗其目雖行人間人所不見菩薩摩訶薩亦復如是得菩提心安繕那藥能以方便入魔境界一切眾魔所不能見善男子譬如有人依附於王不畏餘人菩薩摩訶薩亦復如是依菩提心大勢力王不畏障蓋惡道之難善男子譬如有人住於水中不畏火焚菩薩摩訶薩亦復如是住菩提心善根水中不畏二乘解脫智火善男子譬如有人依倚猛將即不怖畏一切冤敵菩薩摩訶薩亦復如是依菩提心勇猛大將不畏一切惡行冤敵善男子如釋天王執金剛杵摧伏一切阿修羅眾菩薩摩訶薩亦復如是持菩提心金剛之杵摧伏一切諸魔外道。</p>
</div>
<div class='div-commentary'><p style="margin-left:1em">八如人學射下十四喻攝八地德無功發心能滅相惑等故。</p>
</div>
<div class='div-orig'><p>善男子譬如有人服延齡藥長得充健不老不瘦菩薩摩訶薩亦復如是服菩提心延齡之藥於無數劫修菩薩行心無疲厭亦無染著善男子譬如有人調和藥汁必當先取好清淨水菩薩摩訶薩亦復如是欲修菩薩一切行願先當發起菩提之心善男子如人護身先護命根菩薩摩訶薩亦復如是護持佛法亦當先護菩提之心善男子譬如有人命根若斷不能利益父母宗親菩薩摩訶薩亦復如是捨菩提心不能利益一切眾生不能成就諸佛功德善男子譬如大海無能壞者菩提心海亦復如是諸業煩惱二乘之心所不能壞善男子譬如日光星宿光明不能映蔽菩提心日亦復如是一切二乘無漏智光所不能蔽善男子如王子初生即為大臣之所尊重以種性自在故菩薩摩訶薩亦復如是於佛法中發菩提心即為耆宿久修梵行聲聞緣覺所共尊重以大悲自在故善男子譬如王子年雖幼稚一切大臣皆悉敬禮菩薩摩訶薩亦復如是雖初發心修菩薩行二乘耆舊皆應敬禮善男子譬如王子雖於一切臣佐之中未得自在<span class='corr'>已</span>具王相不與一切諸臣佐等以生處尊勝故菩薩摩訶薩亦復如是雖於一切業煩惱中未得自在然<span class='corr'>已</span>具足菩提之相不與一切二乘齊等以種性第一故善男子譬如清淨摩尼妙寶眼有翳故見為不淨菩薩摩訶薩菩提心寶亦復如是無智不信謂為不淨。</p>
</div>
<div class='div-commentary'><p style="margin-left:1em">九服延齡藥下十喻攝九地德延壽益生等故。</p>
</div>
<div class='div-orig'><p>善男子譬如有藥為呪所持若有眾生見聞同住一切諸病皆得消滅菩薩摩訶薩菩提心藥亦復如是一切善根智慧方便菩薩願智共所攝持若有眾生見聞同住憶念之者諸煩惱病悉得除滅善男子譬如有人常持甘露其身畢竟不變不壞菩薩摩訶薩亦復如是若常憶持菩提心甘露令願智身畢竟不壞善男子如機關木人若無有楔身即離散不能運動菩薩摩訶薩亦復如是無菩提心行即分散不能成就一切佛法善男子如轉輪王有沈香寶名曰象藏若燒此香王四種兵悉騰虛空菩薩摩訶薩菩提心香亦復如是若發此意即令菩薩一切善根永出三界行如來智無為空中善男子譬如金剛唯從金剛處及金處生非餘寶處生菩薩摩訶薩菩提心金剛亦復如是唯從大悲救護眾生金剛處一切智智殊勝境界金處而生非餘眾生善根處生善男子譬如有樹名曰無根不從根生而枝葉華果悉皆繁茂菩薩摩訶薩菩提心樹亦復如是無根可得而能長養一切智智神通大願枝葉華果扶踈蔭映普覆世間。</p>
</div>
<div class='div-commentary'><p style="margin-left:1em">譬如有藥為呪所持下六喻攝十地德深除惑習成一切佛法故。</p>
</div>
<div class='div-orig'><p>善男子譬如金剛非劣惡器及以破器所能容持唯除全具上妙之器菩提心金剛亦復如是非下劣眾生慳嫉破戒懈怠妄念無智器中所能容持亦非退失殊勝志願散亂惡覺眾生器中所能容持唯除菩薩深心寶器善男子譬如金剛能穿眾寶菩提心金剛亦復如是悉能穿徹一切法寶善男子譬如金剛能壞眾山菩提心金剛亦復如是悉能摧壞諸邪見山善男子譬如金剛雖破不全一切眾寶猶不能及菩提心金剛亦復如是雖復志劣少有虧損猶勝一切二乘功德善男子譬如金剛雖有損缺猶能除滅一切貧窮菩提心金剛亦復如是雖有損缺不進諸行猶能捨離一切生死善男子如少金剛悉能破壞一切諸物菩提心金剛亦復如是入少境界即破一切無知諸惑善男子譬如金剛非凡人所得菩提心金剛亦復如是非劣意眾生之所能得善男子譬如金剛不識寶人不知其能不得其用菩提心金剛亦復如是不知法人不了其能不得其用善男子譬如金剛無能銷滅菩提心金剛亦復如是一切諸法無能銷滅善男子如金剛杵諸大力人皆不能持唯除有大那羅延力菩提之心亦復如是一切二乘皆不能持唯除菩薩廣大因緣堅固善力善男子譬如金剛一切諸物無能壞者而能普壞一切諸物然其體性無所損減菩提之心亦復如是普於三世無數劫中教化眾生修行苦行聲聞緣覺所不能者咸能作之然其畢竟無有疲厭亦無損壞善男子譬如金剛餘不能持唯金剛地之所能持菩提之心亦復如是聲聞緣覺皆不能持唯除趣向薩婆若者善男子如金剛器無有瑕缺用盛於水永不滲漏而入於地菩提心金剛器亦復如是盛善根水永不滲漏令入諸趣善男子如金剛際能持大地不令墜沒菩提之心亦復如是能持菩薩一切行願不令墜沒入於三界善男子譬如金剛久處水中不爛不濕菩提之心亦復如是於一切劫處在生死業惑水中無壞無變善男子譬如金剛一切諸火不能燒然不能令熱菩提之心亦復如是一切生死諸煩惱火不能燒然不能令熱善男子譬如三千世界之中金剛座上能持諸佛坐於道塲降伏諸魔成等正覺非是餘座之所能持菩提心座亦復如是能持菩薩一切願行諸波羅蜜諸忍諸地迴向受記修習菩提助道之法供養諸佛聞法受行一切餘心所不能持。</p>
</div>
<div class='div-commentary'><p style="margin-left:1em">五金剛非劣惡器下十七喻攝等覺位功德以金剛智終成菩提故其間梵語具如音義<span class='note-inline'>(以金剛智者既始從種性終至金剛菩提之智豎配理明初心䪺具諸位功德正順經宗故毗盧遮那品云一切功德皆在最初菩提心中住即其義也又後一百三句自在德中若唯配十地亦可束之十住為初地十行為二地十向為三地初二三地並為四地四五為五地後五依前如次判之亦順本文恐繁不配其中行相其間梵語者恐繁故指䟽中隨難已釋其二謂毗笈摩婆樓那餘未釋者今當具之大應伽者應伽云身然身有四名一曰迦耶二曰設理羅三曰第訶四曰應伽然應伽又云分謂支分也次云樹名珊陁那者此云和合或云斷續謂此藥能令已斷傷者再續和合也阿藍婆者此云藥汁其藥出香山及雪山中天生在於石臼之內或云得喜謂得此藥生歡喜故四須彌下四地德中波利質多羅樹波利此云遍也亦曰周帀質多羅云間錯莊嚴也言此樹眾雜色華周帀嚴飾或曰圓妙莊嚴次云婆師迦華具云婆利史迦言婆利史者此云雨也迦謂迦羅此云時也雨時生故瞻蔔迦華此云黃色華其華有香氣而形似梔子華也蘇摩那華此云悅意華其華形色俱媚令見者心悅故五椰子下明五地德訶宅迦此云金色水甚於九轉還丹之力也七迦陵頻伽鳥前已釋竟此云羙音或曰妙聲此鳥本出雪山在榖能鳴其音和雅聽者無猒摩訶那伽此云大龍亦云大象今此力士力如龍象八如人下八地德中摩竭魚者此云大體即是此方巨鼇之類兩目如日張口如晴谷能吞大舟凡出濆流即如潮上噏水如壑高下如山大者可長二百餘里安繕那青色藥)</span>。</p>
</div>
<div class='div-orig'><p>善男子菩提心者成就如是無量無邊乃至不可說不可說殊勝功德若有眾生發阿耨多羅三藐三菩提心則獲如是勝功德法是故善男子汝獲善利汝發阿耨多羅三藐三菩提心求菩薩行<span class='corr'>已</span>得如是大功德故。</p>
</div>
<div class='div-commentary'><p style="margin-left:1em">第四善男子菩提心者下結釋所屬謂上來多德釋獲善利之言故。</p>
</div>
<div class='div-orig'><p>善男子如汝所問菩薩云何學菩薩行修菩薩道善男子汝可入此毗盧遮那莊嚴藏大樓閣中周徧觀察則能了知學菩薩行學<span class='corr'>已</span>成就無量功德。</p>
</div>
<div class='div-commentary'><p style="margin-left:1em">第二善男子如汝所問下正授法界於中四一授法體二顯法名三窮嚴因之本源四覈正報之性相故初中四一攝入方便二加令證入三見所證境四事訖起定初中先牒問勸證。</p>
</div>
<p class='juan'>大方廣佛華嚴經䟽鈔會本第七十八之二</p>
<div class='div-w'>
<p class='h2'>音釋</p>
<div class='div-note'>貿<p style="margin-left:1em"><span class='note-inline'>(音茂)</span>。</p>
臰<p style="margin-left:1em"><span class='note-inline'>(尺救切與臭同穢氣也)</span>。</p>
銖<p style="margin-left:1em"><span class='note-inline'>(市朱切重十黍曰銖)</span>。</p>
椰子<p style="margin-left:1em"><span class='note-inline'>(椰以遮切木名)</span>。</p>
竄<p style="margin-left:1em"><span class='note-inline'>(七亂切逃也)</span>。</p>
㲉<p style="margin-left:1em"><span class='note-inline'>(苦角切)</span>。</p>
銛<p style="margin-left:1em"><span class='note-inline'>(息廉切利也)</span>。</p>
疱<p style="margin-left:1em"><span class='note-inline'>(皮教切)</span>。</p>
慣習<p style="margin-left:1em"><span class='note-inline'>(慣古患切)</span>。</p>
猫狸<p style="margin-left:1em"><span class='note-inline'>(猫音苗狸理之切)</span>。</p>
礠<p style="margin-left:1em"><span class='note-inline'>(疾之切引針石也)</span>。</p>
噬<p style="margin-left:1em"><span class='note-inline'>(時制切齧噬也)</span>。</p>
瘦<p style="margin-left:1em"><span class='note-inline'>(所祐切臞也)</span>。</p>
稚<p style="margin-left:1em"><span class='note-inline'>(直利切幼小也)</span>。</p>
</div></div></div>
</div><!-- end of div[@id='body'] -->
</body></html>