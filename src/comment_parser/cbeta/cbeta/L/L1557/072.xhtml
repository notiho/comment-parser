<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu242' />
<p class='juan'>大方廣佛華嚴經䟽鈔會本第六十九　頗三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子了知彼婆珊婆演底夜神初發菩提心所生菩薩藏所發菩薩願所淨菩薩度所入菩薩地所修菩薩行所行出離道一切智光海普救眾生心普徧大悲雲於一切佛剎盡未來際常能出生普賢行願漸次遊行至普德淨光夜神所。</p>
</div>
<div class='div-commentary'><p style="margin-left:1em">第二普德淨光夜神寄離垢地善友義如前說<span class='note-inline'>(寄離垢地者謂真淨尸羅離於能起微細毀犯煩惱垢故)</span>文則具六且分為四第一依教趣求第二見敬諮問第三稱讚授法第四戀德禮辭今初先念前法有十一句初一念發心餘十念得法。</p>
</div>
<div class='div-orig'><p>頂禮其足繞無數帀於前合掌而作是言聖者我已先發阿耨多羅三藐三菩提心而我未知菩薩云何修行菩薩地云何出生菩薩地云何成就菩薩地。</p>
</div>
<div class='div-commentary'><p style="margin-left:1em">第二頂禮下見敬諮問。</p>
</div>
<div class='div-orig'><p>夜神答言善哉善哉善男子汝<span class='corr'>已</span>能發阿耨多羅三藐三菩提心今復問於菩薩地修行出生及以成就。</p>
</div>
<div class='div-commentary'><p style="margin-left:1em">第三夜神答下稱讚授法先讚後授。</p>
</div>
<div class='div-orig'><p>善男子菩薩成就十法能圓滿菩薩行何者為十一者得清淨三昧常見一切佛二者得清淨眼常觀一切佛相好莊嚴三者知一切如來無量無邊功德大海四者知等法界無量諸佛法光明海五者知一切如來一一毛孔放等眾生數大光明海利益無量一切眾生六者見一切如來一一毛孔出一切寶色光明燄海七者於念念中出現一切佛變化海充滿法界究竟一切諸佛境界調伏眾生八者得佛音聲同一切眾生言音海轉三世一切佛法輪九者知一切佛無邊名號海十者知一切佛調伏眾生不思議自在力善男子菩薩成就此十種法則能圓滿菩薩諸行。</p>
</div>
<div class='div-commentary'><p style="margin-left:1em">授中二先長行後偈頌長行中三第一正授法門第二謙<span class='corr'>己</span>推勝第三指示後友初中二先總答所問後別示<span class='corr'>己</span>法今初有標徵釋結釋中有十句初總餘別別中三是智法光明四放光利益五常光發熖餘可知<span class='note-inline'>(餘別中三是智法光明者䟽但隨難解三今當重釋畧有二意一作總別釋初一總餘九別別中一觀外相二念內德三知所證四放光五常光六變化七圓音八名號九調生二約十身釋一菩提身二相好身三智身四法身五願身如賢首品毛孔放光皆宿願故六福德身七化身八力持身圓音持法盡未來故九意生身隨意立名故十威勢身結云威力故十身並彰內外皆具若專念此何行不成)</span>。</p>
</div>
<div class='div-orig'><p>善男子我得菩薩解脫名寂靜禪定樂普遊步。</p>
</div>
<div class='div-commentary'><p style="margin-left:1em">二善男子我得下別示<span class='corr'>己</span>法於中二先標名體謂契理無著為寂靜止觀雙運為禪定正法樂住為樂大用無涯為普遊步。</p>
</div>
<div class='div-orig'><p>普見三世一切諸佛亦見彼佛清淨國土道場眾會神通名號說法壽命言音身相種種不同悉皆明覩而無取著何以故知諸如來非去世趣永滅故非來體性無生故非生法身平等故非滅無有生相故非實住如幻法故非妄利益眾生故非遷超過生死故非壞性常不變故一相言語悉離故無相性相本空故。</p>
</div>
<div class='div-commentary'><p style="margin-left:1em">後普見三世下廣顯業用於中四初明攀緣如實禪同如來清淨禪即寂靜業用次現法樂住禪即定業用三明引生功德禪四饒益有情禪此二即普遊步業用<span class='note-inline'>(初明攀緣如實禪同如來清淨禪等者楞伽第二說有四禪經云大慧有四種禪云何為四謂愚夫所行禪觀察義禪攀緣如實禪如來禪云何愚夫所行禪謂有聲聞緣覺外道修行者人無我自性共相骨瑣無常苦不淨相計著為首如是不異觀前後轉進想不除滅是名愚夫所行禪云何觀察義禪謂人無我自性共相外道自他俱無性已觀法無我彼地相義漸次增進是名觀察義禪云何攀緣如實禪謂妄想二無我妄想如實處不生妄想是名攀緣如實禪云何如來禪謂入如來地行自覺聖智相三種樂住成辦眾生不思議事是名如來禪故偈云凡夫所行禪觀察相義禪攀緣如實禪如來清淨禪釋曰配位有二師一云初凡小二至士地三八地<span class='corr'>已</span>上四即佛地二大雲言亦初凡小二十信至廻向三即加行四即初地主佛地以證如故皆名如來若修觀者凡夫直用如來淨禪今此文中即以第三同於第四不用初二初是凡小二猶未亡法無我故即以三四因果交徹謂見佛法界即攀緣如義無取無入即同如來清淨禪義又如來禪不礙下文廣利樂故)</span>今初文中有標徵釋標以見佛無著故寂靜釋云所以無著者窮了如來之體性故文有十非大同中論八不謂不去不來不生不滅為四其非實非妄即是不常非遷非壞即是不斷一相即非異無相亦非一<span class='note-inline'>(文有十非大同中論八不者不全同故名為大同而涅槃等多分全同以其八不攝理盡故云全同耳初四全同六合為四言非實非妄即是不常者常有二義一虛妄計度生死有常今云非妄即非常矣二者出世實法名常今云非實亦無常矣諸法實相中無實無非實故非遷非壞即是不斷者斷亦有二一世法遷移即有斷滅二滅壞煩惱成於斷德今並非之故不斷也又此十句標多約體釋多約用意明體用皆無二故亦可總為五對體用初不來不去即體用自體二不生滅即體用相三非實虛即體用力四非遷壞即體用性五一相無相即體用德如十行辯)</span>。</p>
</div>
<div class='div-orig'><p>善男子我如是了知一切如來時於菩薩寂靜禪定樂普遊步解脫門分明了達成就增長。</p>
</div>
<div class='div-commentary'><p style="margin-left:1em">二善男子我如是了下明現法樂住禪先牒前起後。</p>
</div>
<div class='div-orig'><p>思惟觀察堅固莊嚴不起一切妄想分別大悲救護一切眾生一心不動修習初禪。</p>
</div>
<div class='div-commentary'><p style="margin-left:1em">後思惟下正顯四禪初禪中思惟觀察即是尋伺當對治支堅固莊嚴猶是尋伺之相次不起一切妄想分別即所離障然世禪但離欲惡不善今一乘深妙故離一切妄想次大悲救護一切眾生即利益支謂離自憂念眾生憂故生喜樂後一心下即所依支謂彼二依止<span class='note-inline'>(後思推下正顯四禪者斯則以如來禪導於四禪不同三地寄位四禪四禪不同即為四別然大小雖異支林功德名數皆同有十八支具如三地地論皆攝以為四類一所離障二對治支三利益支四彼二依止三昧四中後三是支初一非支並如前說謂離自憂者約五受說初禪<span class='corr'>已</span>離憂受今大悲救護即憂眾生之憂離憂合是所離今念他憂却生喜樂故為利益)</span>。</p>
</div>
<div class='div-orig'><p>息一切意業攝一切眾生智力勇猛喜心恱豫修第二禪。</p>
</div>
<div class='div-commentary'><p style="margin-left:1em">二禪中息一切意業即滅覺觀次攝一切眾生是一心智力勇猛是內淨無覺無觀次喜心恱豫是定生喜樂修第二禪即彼二依止下三四禪凖此<span class='note-inline'>(二禪中等者然二禪具四支內淨喜樂定初明滅覺觀即所離障次攝一切眾生是一心者一心攝故然一心言是三地經有故彼經云滅覺觀內淨一心無覺無觀定生喜樂住第二禪然其一心是釋內心義無覺無觀即是淨義具此二法名之內淨又小乘內淨但是信心大乘內淨即合三禪三支所成謂捨念正知此之三心尚為喜覆力用未勝但能離外尋伺故合為內淨今攝眾生一心攝故<span class='corr'>已</span>有合義)</span>。</p>
</div>
<div class='div-orig'><p>思惟一切眾生自性厭離生死修第三禪。</p>
</div>
<div class='div-commentary'><p style="margin-left:1em">三禪中初思惟一切眾生自性即捨念二支謂捨離前攝生之喜於此捨中不失念故厭離生死即慧樂二支謂正知生死不可喜故厭離即得真寂之樂<span class='note-inline'>(三禪中下然具五支捨念喜樂定餘如前說)</span>。</p>
</div>
<div class='div-orig'><p>悉能息滅一切眾生眾苦熱惱修第四禪。</p>
</div>
<div class='div-commentary'><p style="margin-left:1em">四禪中二句通具三支謂苦喜憂樂皆是眾苦熱惱於下苦中橫生樂故四受俱亡故云悉能息滅即捨念清淨既無苦樂即是中受<span class='note-inline'>(四禪中者四禪有四支捨念中受定今四支俱亡是所離障即捨念清治為對治支既無苦樂即是中受為利益支然其捨受世為利益出世望之亦是熱惱故今䟽云於下苦中橫生樂想既一切息滅則捨亦捨矣方是真捨餘如三地)</span>。</p>
</div>
<div class='div-orig'><p>增長圓滿一切智願出生一切諸三昧海入諸菩薩解脫海門遊戲一切神通成就一切變化以清淨智普入法界。</p>
</div>
<div class='div-commentary'><p style="margin-left:1em">三增長圓滿下引生功德禪遊戲神通即普遊步義上來皆約一乘異於三地寄法故乃至云普入法界。</p>
</div>
<div class='div-orig'><p>善男子我修此解脫時以種種方便成就眾生所謂於在家放逸眾生令生不淨想可厭想疲勞想逼迫想繫縛想羅剎想無常想苦想無我想空想無生想不自在想老病死想自於五欲不生樂著亦勸眾生不著欲樂唯住法樂出離於家入於非家若有眾生住於空閒我為止息諸惡音聲於靜夜時為說深法與順行緣開出家門示正道路為作光明除其闇障滅其怖畏讚出家業歎佛法僧及善知識具諸功德亦歎親近善知識行復次善男子我修解脫時令諸眾生不生非法貪不起邪分別不作諸罪業若已作者皆令止息若未生善法未修波羅蜜行未求一切智未起大慈悲未造人天業皆令其生若已生者令其增長我與如是順道因緣乃至令成一切智智。</p>
</div>
<div class='div-commentary'><p style="margin-left:1em">四善男子我修此下明饒益有情禪種種方便無不饒益亦普遊步義文中三初令修四念處等觀次若有眾生下明作道因緣後復次下令修四正斷<span class='note-inline'>(四念處等觀者念處觀者即無常苦不淨無我等者等取十想與智度論第二十六十想大同故言十想者論云一無常想二苦想三無我想四食不淨想五一切世間不樂想六死想七不淨想八斷想九離想十盡想今有十三故云大同)</span>。</p>
</div>
<div class='div-orig'><p>善男子我唯得此菩薩寂靜禪定樂普遊步解脫門如諸菩薩摩訶薩具足普賢所有行願了達一切無邊法界常能增長一切善根照見一切如來智力住於一切如來境界恒處生死心無障礙疾能滿足一切智願普能往詣一切世界悉能觀見一切諸佛徧能聽受一切佛法能破一切眾生癡闇能於生死大夜之中出生一切智慧光明而我云何能知能說彼功德行善男子去此不遠於菩提場右邊有一夜神名喜目觀察眾生汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">第二我唯下謙<span class='corr'>己</span>推勝第三去此不遠下指示後友去此不遠者同寄世間故菩提場右者依理發光義便易故喜目觀察者忍惡視物故云喜目發聞持光故云觀察。</p>
</div>
<div class='div-orig'><p>爾時普德淨光夜神欲重宣此解脫義為善財童子而說頌曰。</p>
<p>若有信解心盡見三世佛彼人眼清淨能入諸佛海汝觀諸佛身清淨相莊嚴一念神通力法界悉充滿盧舍那如來道場成正覺一切法界中轉於淨法輪如來知法性寂滅無有二清淨相嚴身徧示諸世間佛身不思議法界悉充滿普現一切剎一切無不見佛身常光明一切剎塵等種種清淨色念念徧法界如來一毛孔放不思議光普照諸群生令其煩惱滅如來一毛孔出生無盡化充徧於法界除滅眾生苦佛演一妙音隨類皆令解普雨廣大法使發菩提意佛昔修諸行<span class='corr'>已</span>曾攝受我故得見如來普現一切剎諸佛出世間量等眾生數種種解脫境非我所能知一切諸菩薩入佛一毛孔如是妙解脫非我所能知此近有夜神名喜目觀察汝應往詣彼問修菩薩行。</p>
</div>
<div class='div-commentary'><p style="margin-left:1em">後偈頌十三偈分三初十偈頌正授法門次二頌謙<span class='corr'>己</span>推勝後一頌指示後友前中頌前十法文小不次初四如次頌前四法五超頌第七六頌第六七却頌第五八頌第十九頌第八十頌第九。</p>
</div>
<div class='div-orig'><p>時善財童子頂禮其足繞無數帀慇懃瞻仰辤退而去。</p>
<p>爾時善財童子敬善知識教行善知識語作如是念善知識者難見難遇見善知識令心不散亂見善知識破障礙山見善知識入大悲海救護眾生見善知識得智慧光普照法界見善知識悉能修行一切智道見善知識普能覩見十方佛海見善知識得見諸佛轉於法輪憶持不忘。</p>
</div>
<div class='div-commentary'><p style="margin-left:1em">第三喜目觀察眾生夜神寄發光地<span class='note-inline'>(寄發光地謂成就勝定大法總持能發無邊妙慧光故)</span>文具六叚第一依教趣求中二初依前友教念友成益。</p>
</div>
<div class='div-orig'><p>作是念已發意欲詣喜目觀察眾生夜神所時喜目神加善財童子令知親近善知識能生諸善根增長成熟所謂令知親近善知識能修助道具令知親近善知識能起勇猛心令知親近善知識能作難壞業令知親近善知識能得難伏力令知親近善知識能入無邊方令知親近善知識能久遠修行令知親近善知識能辦無邊業令知親近善知識能行無量道令知親近善知識能得速疾力普詣諸剎令知親近善知識能不離本處徧至十方時善財童子遽發是念由親近善知識能勇猛勤修一切智道由親近善知識能速疾出生諸大願海由親近善知識能為一切眾生盡未來劫受無邊苦由親近善知識能被大精進甲於一微塵中說法聲徧法界由親近善知識能速往詣一切方海由親近善知識於一毛道盡未來劫修菩薩行由親近善知識於念念中行菩薩行究竟安住一切智地由親近善知識能入三世一切如來自在神力諸莊嚴道由親近善知識能常徧入諸法界門由親近善知識常緣法界未曾動出而能徧往十方國土爾時善財童子發是念已即詣喜目觀察眾生夜神所。</p>
</div>
<div class='div-commentary'><p style="margin-left:1em">後作是念已下趣求後友得友加持於中四一欲趣後友二時喜目神下得友加持謂加令知近友之益三時善財童子遽發下加所成益謂依前能加而起念故如次以此十句對前十句四爾時善財下正明趣後。</p>
</div>
<div class='div-orig'><p>見彼夜神在於如來眾會道場坐蓮華藏師子之座。</p>
</div>
<div class='div-commentary'><p style="margin-left:1em">第二見彼下見敬諮問中但略明見已含敬請。</p>
</div>
<div class='div-orig'><p>入大勢力普喜幢解脫。</p>
</div>
<div class='div-commentary'><p style="margin-left:1em">第三入普喜幢下示已法界謂懸為示相義當答問於中三初標名體次顯業用後出所因今初無不攝伏為大勢力徧稱群機故云普喜摧伏高顯所以名幢。</p>
</div>
<div class='div-orig'><p>於其身上一一毛孔出無量種變化身雲隨其所應以妙言音而為說法普攝無量一切眾生皆令歡喜而得利益。</p>
</div>
<div class='div-commentary'><p style="margin-left:1em">第二於其身上下明業用於中三初顯無涯之用次爾時善財見聞下覩用獲益後爾時善財得此下慶益稱讚初中謂毛孔身雲無有盡故於中二先出通說修行身後復於一一諸毛孔下出演說本行身前中三初總標亦是釋名。</p>
</div>
<div class='div-orig'><p>所謂出無量化身雲充滿十方一切世界說諸菩薩行檀波羅蜜於一切事皆無戀著於一切眾生普皆施與其心平等無有輕慢內外悉施難捨能捨。</p>
<p>出等眾生數無量化身雲充滿法界普現一切眾生之前說持淨戒無有缺犯修諸苦行皆悉具足於諸世間無有所依於諸境界無所愛著說在生死輪廻往返說諸人天盛衰苦樂說諸境界皆是不淨說一切法皆是無常說一切行悉苦無味令諸世間捨離顛倒住諸佛境持如來戒如是演說種種戒行戒香普熏令諸眾生悉得成熟。</p>
<p>又出等眾生數種種身雲說能忍受一切眾苦所謂割截捶楚訶罵欺辱其心泰然不動不亂於一切行不卑不高於諸眾生不起我慢於諸法性安住忍受說菩提心無有窮盡心無盡故智亦無盡普斷一切眾生煩惱說諸眾生卑賤醜陋不具足身令生厭離讚諸如來清淨妙色無上之身令生欣樂如是方便成熟眾生。</p>
<p>又出等眾生界種種身雲隨諸眾生心之所樂說勇猛精進修一切智助道之法勇猛精進降伏魔冤勇猛精進發菩提心不動不退勇猛精進度一切眾生出生死海勇猛精進除滅一切惡道諸難勇猛精進壞無智山勇猛精進供養一切諸佛如來不生疲厭勇猛精進受持一切諸佛法輪勇猛精進壞散一切諸障礙山勇猛精進教化成熟一切眾生勇猛精進嚴淨一切諸佛國土如是方便成熟眾生。</p>
<p>又出種種無量身雲以種種方便令諸眾生心生歡喜捨離惡意厭一切欲為說慚愧令諸眾生藏護諸根為說無上清淨梵行為說欲界是魔境界令生恐怖為現不樂世間欲樂住於法樂隨其次第入諸禪定諸三昧樂令思惟觀察除滅一切所有煩惱又為演說一切菩薩諸三昧海神力變現自在遊戲令諸眾生歡喜適悅離諸憂怖其心清淨諸根猛利愛重於法修習增長。</p>
<p>又出等眾生界種種身雲為說往詣十方國土供養諸佛及以師長真善知識受持一切諸佛法輪精勤不懈又為演說稱讚一切諸如來海觀察一切諸法門海顯示一切諸法性相開闡一切諸三昧門開智慧境界竭一切眾生疑海示智慧金剛壞一切眾生見山升智慧日輪破一切眾生癡闇皆令歡喜成一切智。</p>
<p>又出等眾生界種種身雲普詣一切眾生之前隨其所應以種種言辭而為說法或說世間神通福力或說三界皆是可怖令其不作世間業行離三界處出見稠林或為稱讚一切智道令其超越二乘之地或為演說不住生死不住涅槃令其不著有為無為或為演說住於天宮乃至道場令其欣樂發菩提意如是方便教化眾生皆令究竟得一切智。</p>
<p>又出一切世界微塵數身雲普詣一切眾生之前念念中示普賢菩薩一切行願念念中示清淨大願充滿法界念念中示嚴淨一切世界海念念中示供養一切如來海念念中示入一切法門海念念中示入一切世界海微塵數世界海念念中示於一切剎盡未來劫清淨修行一切智道念念中示入如來力念念中示入一切三世方便海念念中示往一切剎現種種神通變化念念中示諸菩薩一切行願令一切眾生住一切智如是所作恒無休息。</p>
<p>又出等一切眾生心數身雲普詣一切眾生之前說諸菩薩集一切智助道之法無邊際力求一切智不破壞力無窮盡力修無上行不退轉力無間斷力於生死法無染著力能破一切諸魔眾力遠離一切煩惱垢力能破一切業障山力住一切劫修大悲行無疲倦力震動一切諸佛國土令一切眾生生歡喜力能破一切諸外道力普於世間轉法輪力以如是等方便成熟令諸眾生至一切智。</p>
<p>又出等一切眾生心數無量變化色身雲普詣十方無量世界隨眾生心演說一切菩薩智行所謂說入一切眾生界海智說入一切眾生心海智說入一切眾生根海智說入一切眾生行海智說度一切眾生未曾失時智說出一切法界音聲智說念念徧一切法界海智說念念知一切世界海壞智說念念知一切世界海成住莊嚴差別智說念念自在親近供養一切如來聽受法輪智示現如是智波羅蜜令諸眾生皆大歡喜調暢適恱其心清淨生決定解求一切智無有退轉。</p>
</div>
<div class='div-commentary'><p style="margin-left:1em">次所謂下別顯十度如次十度各有又出以為揀別其間深旨如理思之。</p>
</div>
<div class='div-orig'><p>如說菩薩諸波羅蜜成熟眾生如是宣說一切菩薩種種行法而為利益。</p>
</div>
<div class='div-commentary'><p style="margin-left:1em">後如說菩薩下類通餘法種種行法者神通度生菩提分等<span class='note-inline'>(神通度生菩提分等者以瑜伽有四菩薩行一波羅蜜行上已廣竟故列下三)</span>。</p>
</div>
<div class='div-orig'><p>復於一一諸毛孔中出無量種眾生身雲所謂出與色究竟天善現天善見天無熱天無煩天相似身雲出少廣廣果福生無雲天相似身雲出徧淨無量淨少淨天相似身雲出光音無量光少光天相似身雲出大梵梵輔梵眾天相似身雲出自在天化樂天兜率陀天須夜摩天忉利天及其采女諸天子眾相似身雲出提頭頼吒乾闥婆王乾闥婆子乾闥婆女相似身雲出毗樓勒叉鳩槃茶王鳩槃茶子鳩槃茶女相似身雲出毗樓博叉龍王龍子龍女相似身雲出毗沙門夜叉王夜叉子夜叉女相似身雲出大樹緊那羅王善慧摩睺羅伽王大速疾力迦樓羅王羅睺阿修羅王閻羅法王及其子其女相似身雲出諸人王及其子其女相似身雲出聲聞獨覺及諸佛眾相似身雲出地神水神火神風神河神海神山神樹神乃至晝夜主方神等相似身雲周徧十方充滿法界於彼一切眾生之前現種種聲所謂風輪聲水輪聲火燄聲海潮聲地震聲大山相擊聲天城震動聲摩尼相擊聲天王聲龍王聲夜叉王聲乾闥婆王聲阿修羅王聲迦樓羅王聲緊那羅王聲摩睺羅伽王聲人王聲梵王聲天女歌詠聲諸天音樂聲摩尼寶王聲。</p>
</div>
<div class='div-commentary'><p style="margin-left:1em">二出演說本行身中四一出能說之身二於彼一切眾生下明演法之聲三以如是等聲下顯所說之法四如是說時下彰說之益前二後一可知。</p>
</div>
<div class='div-orig'><p>以如是等種種音聲說喜目觀察眾生夜神從初發心所集功德所謂承事一切諸善知識親近諸佛修行善法行檀波羅蜜難捨能捨行尸波羅蜜棄捨王位宮殿眷屬出家學道行羼提波羅蜜能忍世間一切苦事及以菩薩所修苦行所持正法皆悉堅固其心不動亦能忍受一切眾生於<span class='corr'>己</span>身心惡作惡說忍一切業皆不失壞忍一切法生決定解忍諸法性能諦思惟行精進波羅蜜起一切智行成一切佛法行禪波羅蜜其禪波羅蜜所有資具所有修習所有成就所有清淨所有起三昧神通所有入三昧海門皆悉顯示行般若波羅蜜其般若波羅蜜所有資具所有清淨大智慧日大智慧雲大智慧藏大智慧門皆悉顯示行方便波羅蜜其方便波羅蜜所有資具所有修行所有體性所有理趣所有清淨所有相應事皆悉顯示行願波羅蜜其願波羅蜜所有體性所有成就所有修習所有相應事皆悉顯示行力波羅蜜其力波羅蜜所有資具所有因緣所有理趣所有演說所有相應事皆悉顯示行智波羅蜜其智波羅蜜所有資具所有體性所有成就所有清淨所有處所所有增長所有深入所有光明所有顯示所有理趣所有相應事所有簡擇所有行相所有相應法所有所攝法所知法所知業所知剎所知劫所知世所知佛出現所知佛所知菩薩所知菩薩心菩薩位菩薩資具菩薩發趣菩薩迴向菩薩大願菩薩法輪菩薩簡擇法菩薩法海菩薩法門海菩薩法旋流菩薩法理趣如是等智波羅蜜相應境界皆悉顯示成熟眾生。</p>
<p>又說此神從初發心所集功德相續次第所習善根相續次第所修無量諸波羅蜜相續次第死此生彼及其名號相續次第親近善友承事諸佛受持正法修菩薩行入諸三昧以三昧力普見諸佛普見諸剎普知諸劫深入法界觀察眾生入法界海知諸眾生死此生彼得淨天耳聞一切聲得淨天眼見一切色得他心智知眾生心得宿住智知前際事得無依無作神足智通自在遊行徧十方剎如是所有相續次第得菩薩解脫入菩薩解脫海得菩薩自在得菩薩勇猛得菩薩遊步住菩薩想入菩薩道如是一切所有功德相續次第皆悉演說分別顯示成熟眾生。</p>
</div>
<div class='div-commentary'><p style="margin-left:1em">三所說法中二先說本行十度行法後又說下類通所餘行法今初忍中惡作屬身惡說屬口禪中有六句一名體二資緣三造修四獲得五治障六起用下之五度句雖多少例此可知般若中日約破闇雲約演法藏顯包含方便中體性通事理理趣謂意趣後類通餘行中具四菩薩行思之<span class='note-inline'>(後類通餘行具四菩薩行者初菩提分法行以從初發心積集功德皆助菩提是菩提分二入諸三昧下即三昧行三得淨天耳下即神通行得菩薩解脫下成熟眾生行結中云分別顯示成熟眾生)</span>。</p>
</div>
<div class='div-orig'><p>如是說時於念念中十方各嚴淨不可說不可說諸佛國土度脫無量惡趣眾生令無量眾生生天人中富貴自在令無量眾生出生死海令無量眾生安住聲聞辟支佛地令無量眾生住如來地。</p>
</div>
<div class='div-commentary'><p style="margin-left:1em">四彰說之益。</p>
</div>
<div class='div-orig'><p>爾時善財童子見聞如上所現一切諸希有事念念觀察思惟解了深入安住承佛威力及解脫力則得菩薩不思議大勢力普喜幢自在力解脫何以故與喜目夜神於徃昔時同修行故如來神力所加持故不思議善根所祐助故得菩薩諸根故生如來種中故得善友力所攝受故受諸如來所護念故毗盧遮那如來曾所化故彼分善根已成熟故堪修普賢菩薩行故。</p>
</div>
<div class='div-commentary'><p style="margin-left:1em">二覩用獲益即證入法界於中三初顯證因緣次則得下正明證入後何以下徵釋所由。</p>
</div>
<div class='div-orig'><p>爾時善財童子得此解脫已心生歡喜合掌向喜目觀察眾生夜神以偈讚曰。</p>
<p>無量無數劫學佛甚深法隨其所應化顯現妙色身了知諸眾生沈迷嬰妄想種種身皆現隨應悉調伏法身恒寂靜清淨無二相為化眾生故示現種種形於諸蘊界處未曾有所著示行及色身調伏一切眾不著內外法已度生死海而現種種身住於諸有界遠離諸分別戲論所不動為著妄想者弘宣十力法一心住三昧無量劫不動毛孔出化雲供養十方佛得佛方便力念念無邊際示現種種身普攝諸羣生了知諸有海種種業莊嚴為說無礙法令其悉清淨色身妙無比清淨如普賢隨諸眾生心示現世間相。</p>
</div>
<div class='div-commentary'><p style="margin-left:1em">三慶益稱讚中十偈分四初一偈現說之因次一現說之意次六現說體相皆即寂之用後二總結現說無礙。</p>
</div>
<div class='div-orig'><p>爾時善財童子說此頌已白言天神汝發阿耨多羅三藐三菩提心為幾時耶得此解脫其已久如爾時喜目觀察眾生主夜神以頌答曰。</p>
<p>我念過去世過於剎塵劫剎號摩尼光劫名寂靜音。</p>
</div>
<div class='div-commentary'><p style="margin-left:1em">第三爾時善財下明出所因於中先興二問後具二答於中先以偈答後會古今前中總九十一頌分二前七十九頌答發心久近後十二頌答得法時節前中有十復次初寂靜音劫正是發心之時有三十一頌分六初一偈總標。</p>
</div>
<div class='div-orig'><p>百萬那由他俱胝四天下其王數亦爾各各自臨馭中有一王都號曰香幢寶莊嚴最殊妙見者皆欣恱中有轉輪王其身甚微妙三十二種相隨好以莊嚴蓮華中化生金色光明身騰空照遠近普及閻浮界其王有千子勇猛身端正臣佐滿一億智慧善方便嬪御有十億顏容狀天女利益調柔意慈心給侍王其王以法化普及四天下輪圍大地中一切皆豐盛我時為寶女具足梵音聲身出金色光照及千由旬。</p>
</div>
<div class='div-commentary'><p style="margin-left:1em">二有八偈顯其本生。</p>
</div>
<div class='div-orig'><p>日光既已沒音樂咸寂然大王及侍御一切皆安寢彼時德海佛出興於世間顯現神通力充滿十方界放大光明海一切剎塵數種種自在身徧滿於十方地震出妙音普告佛興世天人龍神眾一切皆歡喜一一毛孔中出佛化身海十方皆徧滿隨應說妙法我時於夢中見佛諸神變亦聞深妙法心生大歡喜一萬主夜神共在空中住讚歎佛興世同時覺悟我賢慧汝應起佛已現汝國劫海難值遇見者得清淨我時便寐寤即覩清淨光觀此從何來見佛樹王下諸相莊嚴體猶如寶山王一切毛孔中放大光明海。</p>
</div>
<div class='div-commentary'><p style="margin-left:1em">三有十偈明發心本事。</p>
</div>
<div class='div-orig'><p>見已心歡喜便生此念言願我得如佛廣大神通力。</p>
</div>
<div class='div-commentary'><p style="margin-left:1em">四一偈正顯發心。</p>
</div>
<div class='div-orig'><p>我時尋覺悟大王并眷屬令見佛光明一切皆欣慶我時與大王騎從千萬億眾生亦無量俱行詣佛所我於二萬歲供養彼如來七寶四天下一切皆奉施時彼如來說功德普雲經普應羣生心莊嚴諸願海夜神覺悟我令我得利益我願作是身覺諸放逸者我從此初發最上菩提願往來諸有中其心無忘失。</p>
</div>
<div class='div-commentary'><p style="margin-left:1em">五六偈明發後之德。</p>
</div>
<div class='div-orig'><p>從此後供養十億那由佛恒受人天樂饒益諸羣生初佛功德海第二功德燈第三妙寶幢第四虛空智第五蓮華藏第六無礙慧第七法月王第八智燈輪第九兩足尊寶燄山燈王第十調御師三世華光音如是等諸佛我悉曾供養然未得慧眼入於解脫海。</p>
</div>
<div class='div-commentary'><p style="margin-left:1em">六有五偈轉值餘佛未得慧眼者未得十解正慧明故。</p>
</div>
<div class='div-orig'><p>從此次第有一切寶光剎其劫名天勝五百佛興世最初月光輪第二名日燈第三名光幢第四寶須彌第五名華燄第六號燈海第七熾然佛第八天藏佛九光明王幢十普智光王如是等諸佛我悉曾供養尚於諸法中無而計為有。</p>
</div>
<div class='div-commentary'><p style="margin-left:1em">二天勝劫中有四偈半無而計為有者未解即心自性故餘之八劫偈數可知<span class='note-inline'>(未解即心自性者前劫未得十住自分此劫未得十住勝進)</span>。</p>
</div>
<div class='div-orig'><p>從此復有劫名曰梵光明世界蓮華燈莊嚴極殊妙彼有無量佛一一無量眾我悉曾供養尊重聽聞法初寶須彌佛二功德海佛三法界音佛四法震雷佛五名法幢佛六名地光佛七名法力光八名虛空覺第九須彌光第十功德雲如是等如來我悉曾供養未能明了法而入諸佛海。</p>
</div>
<div class='div-commentary'><p style="margin-left:1em">三梵光明劫中未能明了法者未了十行真實行法故。</p>
</div>
<div class='div-orig'><p>次後復有劫名為功德月爾時有世界其名功德幢彼中有諸佛八十那由他我皆以妙供深心而敬奉初乾闥婆王二名大樹王三功德須彌第四寶眼佛第五盧舍那第六光莊嚴第七法海佛第八光勝佛九名賢勝佛第十法王佛如是等諸佛我悉曾供養然未得深智入於諸法海。</p>
</div>
<div class='div-commentary'><p style="margin-left:1em">四功德月劫未得善巧迴向深智趣佛智海故。</p>
</div>
<div class='div-orig'><p>此後復有劫名為寂靜慧剎號金剛寶莊嚴悉殊妙於中有千佛次第而出興眾生少煩惱眾會悉清淨初金剛䐡佛二無礙力佛三名法界影四號十方燈第五名悲光第六名戒海第七忍燈輪第八法輪光九名光莊嚴十名寂靜光如是等諸佛我悉曾供養猶未能深悟如空清淨法遊行一切剎於彼修諸行。</p>
</div>
<div class='div-commentary'><p style="margin-left:1em">五寂靜慧劫未得地上二空真如清淨法故。</p>
</div>
<div class='div-orig'><p>次第復有劫名為善出現剎號香燈雲淨穢所共成億佛於中現莊嚴剎及劫所說種種法我皆能憶持初名廣稱佛次名法海佛三名自在王四名功德雲第五法勝佛第六天冠佛第七智燄佛第八虛空音第九兩足尊名普生殊勝第十無上士眉間勝光明如是一切佛我悉曾供養然猶未能淨離諸障礙道。</p>
</div>
<div class='div-commentary'><p style="margin-left:1em">六善出現劫未淨修道之障故。</p>
</div>
<div class='div-orig'><p>次第復有劫名集堅固王剎號寶幢主一切善分布有五百諸佛於中而出現我恭敬供養求無礙解脫最初功德輪其次寂靜音次名功德海次名日光王第五功德王第六須彌相次名法自在次佛功德王第九福須彌第十光明王如是等諸佛我悉曾供養所有清淨道普入盡無餘然於所入門未能成就忍。</p>
</div>
<div class='div-commentary'><p style="margin-left:1em">七集堅固王劫未得六地緣生深順之忍<span class='note-inline'>(未得六地深順之忍者六地得上品順忍故)</span>。</p>
</div>
<div class='div-orig'><p>次第復有劫名為妙勝主剎號寂靜音眾生煩惱薄於中有佛現八十那由他我悉曾供養修行最勝道初佛名華聚次佛名海藏次名功德生次號天王髻第五摩尼藏第六真金山第七寶聚尊第八法幢佛第九名勝財第十名智慧此十為上首供養無不盡。</p>
</div>
<div class='div-commentary'><p style="margin-left:1em">八妙勝主劫修最勝道者六地般若為勝道故<span class='note-inline'>(八妙勝劫下無結說得之言合言未得七地而前劫但云修行最勝道即是已得六地耳)</span>。</p>
</div>
<div class='div-orig'><p>次第復有劫名曰千功德爾時有世界號善化幢燈六十億那由諸佛興於世最初寂靜幢其次奢摩他第三百燈王第四寂靜光第五雲密陰第六日大明七號法燈光八名殊勝燄九名天勝藏十名大吼音如是等諸佛我悉常供養未得清淨忍深入諸法海。</p>
</div>
<div class='div-commentary'><p style="margin-left:1em">九千功德劫未得八地淨無生忍故。</p>
</div>
<div class='div-orig'><p>次第復有劫名無著莊嚴爾時有世界名曰無邊光中有三十六那由他佛現初功德須彌第二虛空心第三具莊嚴第四法雷音第五法界聲第六妙音雲第七照十方第八法海音第九功德海第十功德幢如是等諸佛我悉曾供養。</p>
</div>
<div class='div-commentary'><p style="margin-left:1em">十無著莊嚴劫四頌半但言供養者下明得法故又前次第皆言未得後後則已得前前思之亦可初劫已得初地未得第二乃至第九未得第十地第十劫中方得圓滿故其劫名亦順地義如文思之<span class='note-inline'>(故其劫下䟽家復為一釋以初劫名寂靜音已得初地二天勝劫天即淨義亦順離垢三梵光順發光四功德月順燄慧月有光明發光燄故五寂靜慧順禪增故六善出現順善現故七集堅固王功用滿故已得方便不可壞故八勝妙劫順於不動無功用故九千功德法師位故十無著莊嚴智慧無著二嚴滿故)</span>。</p>
</div>
<div class='div-orig'><p>次有佛出現名為功德幢我為月面天供養人中主時佛為我說無依妙法門我聞專念持出生諸願海寂滅定總持能於念念中我得清淨眼悉見諸佛海我得大悲藏普明方便眼增長菩提心成就如來力。</p>
</div>
<div class='div-commentary'><p style="margin-left:1em">第二次有佛出現名為功德幢下答得法時節中即前無著劫得此法也於中二初四偈得無功用之三地謂八地無依大願九地滅定總持十地成如來力。</p>
</div>
<div class='div-orig'><p>見眾生顛倒執常樂我淨愚癡闇所覆妄想起煩惱行止見稠林往來貪欲海集於諸惡趣無量種種業一切諸趣中隨業而受身生老死眾患無量苦逼迫為彼眾生故我發無上心願得如十方一切十力尊緣佛及眾生起於大願雲。</p>
</div>
<div class='div-commentary'><p style="margin-left:1em">後八結成普賢行位於中三初四偈半牒舉大心之始。</p>
</div>
<div class='div-orig'><p>從是修功德趣入方便道願雲悉彌覆普入一切道具足波羅蜜充滿於法界速入於諸地三世方便海一念修諸佛一切無礙行。</p>
</div>
<div class='div-commentary'><p style="margin-left:1em">次二偈半明成德之終。</p>
</div>
<div class='div-orig'><p>佛子我爾時得入普賢道了知十法界一切差別門。</p>
</div>
<div class='div-commentary'><p style="margin-left:1em">後一偈總結圓滿因果圓融初後該徹故入普賢道。</p>
</div>
<div class='div-orig'><p>善男子於汝意云何彼時轉輪聖王名十方主能紹隆佛種者豈異人乎文殊師利童子是也爾時夜神覺悟我者普賢菩薩之所化耳我於爾時為王寶女蒙彼夜神覺悟於我令我見佛發阿耨多羅三藐三菩提心自從是來經佛剎微塵數劫不墮惡趣常生人天於一切處常見諸佛乃至於妙燈功德幢佛所得此大勢力普喜幢菩薩解脫以此解脫如是利益一切眾生。</p>
</div>
<div class='div-commentary'><p style="margin-left:1em">二結會。</p>
</div>
<div class='div-orig'><p>善男子我唯得此大勢力普喜幢解脫門如諸菩薩摩訶薩於念念中普詣一切諸如來所疾能趣入一切智海於念念中以發趣門入於一切諸大願海於念念中以願海門盡未來劫念念出生一切諸行一一行中出生一切剎微塵數身一一身普入一切法界門一一法界門一切佛剎中隨眾生心說諸妙行一切剎一一塵中悉見無邊諸如來海一一如來所悉見徧法界諸佛神通一一如來所悉見往劫修菩薩行一一如來所受持守護所有法輪一一如來所悉見三世一切如來諸神變海而我云何能知能說彼功德行善男子此眾會中有一夜神名普救眾生妙德汝詣彼問菩薩云何入菩薩行淨菩薩道。</p>
</div>
<div class='div-commentary'><p style="margin-left:1em">第四謙<span class='corr'>己</span>推勝并可知第五指示後友同在證位故云於此會中起精進行為普救眾生智焰吉祥稱為妙德。</p>
</div>
<div class='div-orig'><p>時善財童子頂禮其足繞無數帀慇懃瞻仰辭退而去。</p>
</div>
<p class='juan'>大方廣佛華嚴經䟽鈔會本第六十九</p>
<div class='div-w'>
<p class='h2'>音釋</p>
<div class='div-note'>嬪御<p style="margin-left:1em"><span class='note-inline'>(嬪毗賓切嬪御女侍也)</span>。</p>
寐寤<p style="margin-left:1em"><span class='note-inline'>(寐彌二切寢息也寤五故切睡覺也)</span>。</p>
</div></div></div>
</div><!-- end of div[@id='body'] -->
</body></html>