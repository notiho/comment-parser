<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu218' />
<p class='juan'>大方廣佛華嚴經䟽鈔會本第五十八之一　刑十</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種清淨施何等為十所謂平等施不揀眾生故隨意施滿其所願故不亂施令得利益故隨冝施知上中下故不住施不求果報故開捨施心不戀著故一切施究竟清淨故廻向菩提施遠離有為無為故教化眾生施乃至道場不捨故三輪清淨施於施者受者及以施物正念觀察如虛空故是為十若諸菩薩安住此法則得如來無上清淨廣大施。</p>
</div>
<div class='div-commentary'><p style="margin-left:1em">第二十種施下十門明其行體於中先明六度後顯四等十度之義已如前釋皆言清淨者離蔽障故不同世間施戒等故然皆寄十表圓各為一義與九三施等開合不同若具會釋恐猒繁文故隨顯直釋<span class='note-inline'>(三施即財法無畏九施即一自性二一切三難行四一切門五善士六一切種七遂求八二世樂九清淨乃至六度四攝皆有此九十行之初<span class='corr'>已</span>廣說竟故隨顯直釋者財施若顯即名財等難行等不更廣引九中別義三中別義)</span>今初十施者一無向背施即清淨施中別義<span class='note-inline'>(今初十施者言一無向背即清淨中別義有十今但有無向背之一耳彼當第八)</span>二遂求施<span class='note-inline'>(二遂求施者遂求皆八今但有一)</span>三二世樂施梵本中名應時及濟難不失益故餘七皆一切施<span class='note-inline'>(三二世樂者二世樂有九今亦唯二所以引梵本者不亂之言不順二世樂以應時濟難順二世樂故餘七皆一切施者一切即是三施然亦九中之一然一切有二一內外之二二有其三即財法無畏故下結中十皆通三今前三有其別相後七無餘施別相故云即一切耳)</span>四即觀其可不有損不冝等極貧下者應先施等。</p>
<p style="margin-left:1em">五不希異熟亦清淨施<span class='note-inline'>(五雖兼清淨之義不求異熟即十中第二也)</span>六亦難行施所愛重物無戀著故<span class='note-inline'>(六亦難行者以兼一切施故云亦耳難行皆三即三中第二)</span>七內外財等無不捨故<span class='note-inline'>(七內外財等內外即一切中初義也財等通一切中三也)</span>八九與十皆巧慧施此廻向巧治二過故一觀諸行性不堅牢治於當果有為見勝功德二由具大悲治於二乘趣證無為故行不住道而向菩提九益生施常以財法施之故名不捨十忘相成度<span class='note-inline'>(八九下通釋後三先總標此廻向巧即別釋第八治第一過即經中遠離有為治第二過即遠離無為上解釋句行不住道下結成標句也)</span>然其十度皆有三輪而義有小異如瑜伽說此上十施皆通三施<span class='note-inline'>(然其十度者梵行品<span class='corr'>已</span>說輪即施家三輪)</span>。</p>
</div>
<div class='div-orig'><p>佛子菩薩摩訶薩有十種清淨戒何等為十所謂身清淨戒護身三惡故語清淨戒離語四過故心清淨戒永離貪瞋邪見故不破一切學處清淨戒於一切人天中作尊主故守護菩提心清淨戒不樂小乘故守護如來所制清淨戒乃至微細罪生大怖畏故隱密護持清淨戒善拔犯戒眾生故不作一切惡清淨戒誓修一切善法故遠離一切有見清淨戒於戒無著故守護一切眾生清淨戒發起大悲故是為十若諸菩薩安住此法則得如來無上無過失清淨戒。</p>
</div>
<div class='div-commentary'><p style="margin-left:1em">二十戒者前三律儀七十攝生餘皆攝善又四即廣博戒五廻向戒上二皆一切種戒六持微細故即難行戒七令他悔除即善士戒八軌則具足所攝受戒一切惡止善行故九永出離戒上二即清淨戒十令他得二世樂戒。</p>
</div>
<div class='div-orig'><p>佛子菩薩摩訶薩有十種清淨忍何等為十所謂安受呰辱清淨忍護諸眾生故安受刀杖清淨忍善護自他故不生恚害清淨忍其心不動故不責卑賤清淨忍為上能寬故有歸咸救清淨忍捨自身命故遠離我慢清淨忍不輕未學故殘毀不瞋清淨忍觀察如幻故有犯無報清淨忍不見自他故不隨煩惱清淨忍離諸境界故隨順菩薩真實智知一切法無生清淨忍不由他教入一切智境界故是為十若諸菩薩安住其中則得一切諸佛不由他悟無上法忍。</p>
</div>
<div class='div-commentary'><p style="margin-left:1em">三十忍者初三耐怨害忍忍他三業惱害故次三安受苦忍初後忍不稱情中一忍身苦以濟物後二諦察法忍七八通三忍又四難行忍於下能忍恕不逮故五亡身濟難六忍<span class='corr'>己</span>順他皆遂求忍餘如前判<span class='note-inline'>(又四難行忍下約三忍今約九忍難行有三今是其一於下能忍是一難行對於上流生忍則易童僕子息生忍則難彼合敬順我合責罰故言恕不遠者即晉書中意晉衛洗馬凡所發言皆為實錄時有一人非理相忤後有僕使所為非理於此二人並無慍色人問其故彼對之曰非理相忤可以理遣人之不逮可以情恕故云恕不逮故以釋經中為上能寬此亦外典謂居上能寬為下能敬君子之行也)</span>。</p>
</div>
<div class='div-orig'><p>佛子菩薩摩訶薩有十種清淨精進何等為十所謂身清淨精進承事供養諸佛菩薩及諸師長尊重福田不退轉故語清淨精進隨所聞法廣為他說讚佛功德無疲倦故意清淨精進善能入出慈悲喜捨禪定解脫及諸三昧無休息故正直心清淨精進無誑無諂無由無偽一切勤修無退轉故增勝心清淨精進志常趣求上上智慧願具一切白淨法故不唐捐清淨精進攝取布施戒忍多聞及不放逸乃至菩提無中息故摧伏一切魔清淨精進悉能除滅貪欲瞋恚愚癡邪見一切煩惱諸纏蓋故成滿智慧光清淨精進有所施為悉善觀察咸使究竟不令後悔得一切佛不共法故無來無去清淨精進得如實智入法界門身語及心皆悉平等了相非相無所著故成就法光清淨精進超過諸地得佛灌頂以無漏身而示歿生出家成道說法滅度具足如是普賢事故是為十若諸菩薩安住此法則得如來無上大清淨精進。</p>
</div>
<div class='div-commentary'><p style="margin-left:1em">四十精進中二與第十是饒益有情五是被甲餘皆攝善又初三三業即精進自體四離染法五引白法上二一切門精進六無所棄捨及無所退減七無下劣八無顛倒及勤勇加行上三即善士精進九平等相應即一切種精進上皆自分十即勝進迴向菩提清淨精進。</p>
</div>
<div class='div-orig'><p>佛子菩薩摩訶薩有十種清淨禪何等為十所謂常樂出家清淨禪捨一切所有故得真善友清淨禪示教正道故住阿蘭若忍風雨等清淨禪離我我所故離憒閙眾生清淨禪常樂寂靜故心業調柔清淨禪守護諸根故心智寂滅清淨禪一切音聲諸禪定<span class='corr'>刺</span>不能亂故覺道方便清淨禪觀察一切皆現證故離於味著清淨禪不捨欲界故發起通明清淨禪知一切眾生根性故自在遊戲清淨禪入佛三昧知無我故是為十若諸菩薩安住其中則得如來無上大清淨禪。</p>
</div>
<div class='div-commentary'><p style="margin-left:1em">五十禪中初五方便次一正定堅成次二發慧斷惑上八現法樂住禪九利益眾生禪十引生功德禪又五六奢摩他品七毗鉢舍那品上三一切種禪八無愛味及慈悲俱行故不捨欲界並善士禪九雖發通明而利眾生十能速入佛境皆難行禪。</p>
</div>
<div class='div-orig'><p>佛子菩薩摩訶薩有十種清淨慧何等為十所謂知一切因清淨慧不壞果報故知一切緣清淨慧不違和合故知不斷不常清淨慧了達緣起皆如實故拔一切見清淨慧於眾生相無取捨故觀一切眾生心行清淨慧了知如幻故廣大辯才清淨慧分別諸法問答無礙故一切諸魔外道聲聞獨覺所不能知清淨慧深入一切如來智故見一切佛微妙法身見一切眾生本性清淨見一切法皆悉寂滅見一切剎同於虛空清淨慧知一切相皆無礙故一切緫持辯才方便波羅蜜清淨慧令得一切最勝智故一念相應金剛智了一切法平等清淨慧得一切法最尊智故是為十若諸菩薩安住其中則得如來無障礙大智慧。</p>
</div>
<div class='div-commentary'><p style="margin-left:1em">六有十慧初三解法即加行慧次四攝生即後得慧後三證理即正體慧又前五於所知如實通達慧六於五明處及三聚中決定善巧慧七知能引義利慧謂同佛差別智故非凡小所知上皆一切慧八難行慧達深無我於境無礙故九具教具行慧十具證智慧上二即善士慧餘義如十行品所引<span class='note-inline'>(又前五於所知者上約攝論三慧以明今此下文即瑜伽論說三相以釋五六七)</span>。</p>
</div>
<div class='div-orig'><p>佛子菩薩摩訶薩有十種清淨慈何等為十所謂等心清淨慈普攝眾生無所揀擇故饒益清淨慈隨有所作皆令歡喜故攝物同<span class='corr'>己</span>清淨慈究竟皆令出生死故不捨世間清淨慈心常緣念集善根故能至解脫清淨慈普使眾生除滅一切諸煩惱故出生菩提清淨慈普使眾生發求一切智心故世間無礙清淨慈放大光明平等普照故充滿虛空清淨慈救護眾生無處不至故法緣清淨慈證於如如真實法故無緣清淨慈入於菩薩離生性故是為十若諸菩薩安住此法則得如來無上廣大清淨慈。</p>
</div>
<div class='div-commentary'><p style="margin-left:1em">第二四門明四等者六度多明自利四等多約利他然四等於境有別<span class='corr'>已</span>見十地今文從通但約於樂等以為顯別今初明慈前八眾生緣九十文顯然瑜伽四十四三緣之中初共外道次共二乘後方不共此中二緣皆不共凡小如文思之。</p>
</div>
<div class='div-orig'><p>佛子菩薩摩訶薩有十種清淨悲何等為十所謂無儔伴清淨悲獨發其心故無疲猒清淨悲代一切眾生受苦不以為勞故難處受生清淨悲為度眾生故善趣受生清淨悲示現無常故為邪定眾生清淨悲歷劫不捨弘誓故不著<span class='corr'>己</span>樂清淨悲普與眾生快樂故不求恩報清淨悲修潔其心故能除顛倒清淨悲說如實法故菩薩摩訶薩知一切法本性清淨無染著無熱惱以客塵煩惱故而受眾苦如是知已於諸眾生而起大悲名本性清淨為說無垢清淨光明法故菩薩摩訶薩知一切法如空中鳥跡眾生癡翳不能照了觀察於彼起大悲心名真實智為其開示涅槃法故是為十若諸菩薩安住此法則得如來無上廣大清淨悲。</p>
</div>
<div class='div-commentary'><p style="margin-left:1em">佛二有十悲前七眾生緣次一法緣後二無所緣於中初傷其真隱故為顯後念彼不知故令悟。</p>
</div>
<div class='div-orig'><p>佛子菩薩摩訶薩有十種清淨喜何等為十所謂發菩提心清淨喜悉捨所有清淨喜不嫌棄破戒眾生而教化成就清淨喜能忍受造惡眾生誓願救度清淨喜捨身求法不生悔心清淨喜自捨欲樂常樂法樂清淨喜令一切眾生捨資生樂常樂法樂清淨喜見一切佛恭敬供養無有猒足法界平等清淨喜令一切眾生愛樂禪定解脫三昧遊戲入出清淨喜心樂具行順菩薩道一切苦行證得牟尼寂靜不動無上定慧清淨喜是為十若諸菩薩安住此法則得如來無上廣大清淨喜。</p>
</div>
<div class='div-commentary'><p style="margin-left:1em">三有十喜初四眾生緣次三法緣後三無緣。</p>
</div>
<div class='div-orig'><p>佛子菩薩摩訶薩有十種清淨捨何等為十所謂一切眾生恭敬供養不生愛著清淨捨一切眾生輕慢毀辱不生瞋恚清淨捨常行世間不為世間八法所染清淨捨於法器眾生待時而化於無法器亦不生嫌清淨捨不求二乘學無學法清淨捨心常遠離一切欲樂順煩惱法清淨捨不歎二乘猒離生死清淨捨遠離一切世間語非涅槃語非離欲語不順理語惱亂他語聲聞獨覺語略說乃至一切障菩薩道語皆悉遠離清淨捨或有眾生根已成熟發生念慧而未能知最上之法待時方化清淨捨或有眾生菩薩徃昔已曾教化至於佛地方可調伏彼亦待時清淨捨菩薩摩訶薩於彼二人無高無下無取無捨遠離一切種種分別恒住正定入如實法心得堪忍清淨捨是為十若諸菩薩安住其中則得如來無上廣大清淨捨。</p>
</div>
<div class='div-commentary'><p style="margin-left:1em">四有十捨文列十一晉本初二但合為一於中初四眾生緣次六法緣後一無緣。</p>
<p style="margin-left:1em">上明行體竟。</p>
</div>
<div class='div-orig'><p>佛子菩薩摩訶薩有十種義何等為十所謂多聞義堅固修行故法義善巧思擇故空義第一義空故寂靜義離諸眾生諠憒故不可說義不著一切語言故如實義了達三世平等故法界義一切諸法一味故真如義一切如來順入故實際義了知究竟如實故大般涅槃義滅一切苦而修菩薩諸行故是為十若諸菩薩安住此法則得一切智無上義。</p>
</div>
<div class='div-commentary'><p style="margin-left:1em">第二十義下八門明造修方便行於中前五門明自分行後二門明勝進行前中初二明法義次二說福智後一顯圓足今初以彼法義成行故若以能詮為法則以所詮為義今此不取能詮為法然法約自體義是所以法總義別餘如九地四無礙中辨今初十義一以修行為多聞之義意在於修不在聞故淨名亦云多聞是道場如聞行故二思為法家之義餘倣此知法即事法餘八理法理法所以在於證入。</p>
</div>
<div class='div-orig'><p>佛子菩薩摩訶薩有十種法何等為十所謂真實法如說修行故離取法能取所取悉離故無諍法無有一切惑諍故寂滅法滅除一切熱惱故離欲法一切貪欲皆斷故無分別法攀緣分別永息故無生法猶如虛空不動故無為法離生住滅諸相故本性法自性無染清淨故捨一切烏波提涅槃法能生一切菩薩行修習不斷故是為十若諸菩薩安住其中則得如來無上廣大法。</p>
</div>
<div class='div-commentary'><p style="margin-left:1em">二有十法法有二義一持自性二軌生物解今此前七通二八九唯自性後一唯軌生烏波提者此云有苦即二乘涅槃佛性論第二說二乘無餘尚有三餘一無明住地惑二無漏業三變易苦故非真無餘今以涅槃為安樂義略舉有苦故應捨之軌令眾生不應修此。</p>
</div>
<div class='div-orig'><p>佛子菩薩摩訶薩有十種福德助道具何等為十所謂勸眾生起菩提心是菩薩福德助道具不斷三寶種故隨順十種迴向是菩薩福德助道具斷一切不善法集一切善法故智慧誘誨是菩薩福德助道具超過三界福德故心無疲倦是菩薩福德助道具究竟度脫一切眾生故悉捨內外一切所有是菩薩福德助道具於一切物無所著故為滿足相好精進不退是菩薩福德助道具開門大施無所限故上中下三品善根悉以迴向無上菩提心無所輕是菩薩福德助道具善巧方便相應故於邪定下劣不善眾生皆生大悲不懷輕賤是菩薩福德助道具常起大人弘誓心故恭敬供養一切如來於一切菩薩起如來想令一切眾生皆生歡喜是菩薩福德助道具守本志願極堅牢故菩薩摩訶薩於阿僧祇劫積集善根自欲取證無上菩提如在掌中然悉捨與一切眾生心無憂惱亦無悔恨其心廣大等虛空界此是菩薩福德助道具起大智慧證大法故是為十若諸菩薩安住其中則具足如來無上廣大福德聚。</p>
</div>
<div class='div-commentary'><p style="margin-left:1em">第二二門明福智者福智即道成福智緣名助道具如云三寶不斷是福勸眾生發為緣等又具二莊嚴方為正道偏語皆助斯則福智即助道具又以正道福智相絕故故文中說法布施皆即是福非福緣故今初福德中二順迴向因七不雜小善迴向於果餘可知<span class='note-inline'>(第二二門者下䟽文有二一總標二門二福智下釋二助道具言有三義一單福是道單智亦然二合二為道三雙絕為正道助道具亦三可知)</span>。</p>
</div>
<div class='div-orig'><p>佛子菩薩摩訶薩有十種智慧助道具何等為十所謂親近多聞真善知識恭敬供養尊重禮拜種種隨順不違其教是為一一切正直無虛矯故。</p>
</div>
<div class='div-commentary'><p style="margin-left:1em">二智慧具中一外近善緣。</p>
</div>
<div class='div-orig'><p>永離憍慢常行謙敬身語意業無有麤獷柔和善順不偽不曲是為二其身堪作佛法器故。</p>
</div>
<div class='div-commentary'><p style="margin-left:1em">二內調法器。</p>
</div>
<div class='div-orig'><p>念慧隨覺未曾散亂慙愧柔和心安不動常憶六念常行六敬常清順住六堅固法是為三與十種智為方便故。</p>
</div>
<div class='div-commentary'><p style="margin-left:1em">三念慧安處六念自持六和眾法並見上文六堅順位本業上卷以三賢十聖等妙二覺為六謂信堅法堅修堅德堅頂堅覺堅亦名六忍謂信法修正無垢一切智復名六慧謂聞思修無相照寂寂照復名六觀謂住行向地無相一切種智即亦六性謂習種性等一切諸佛無不入此故常隨順十種智者謂法智比智他心智世智四諦智盡智無生智若開如實異前則有十一智今以如實貫上故但說十如智論二十六辨由念成智故為方便<span class='note-inline'>(六堅順位等者十忍品初廣引瓔珞明竟十智即智論二十六故)</span>。</p>
</div>
<div class='div-orig'><p>樂法樂義以法為樂常樂聽聞無有猒足捨離世論及世言說專心聽受出世間語遠離小乘入大乘慧是為四一心憶念無散動故。</p>
</div>
<div class='div-commentary'><p style="margin-left:1em">四法樂怡神。</p>
</div>
<div class='div-orig'><p>六波羅蜜心專荷負四種梵住行已成熟隨順明法悉善修行聦敏智人皆勤請問遠離惡趣歸向善道心常愛樂正念觀察調伏<span class='corr'>己</span>情守護他意是為五堅固修行真實行故。</p>
</div>
<div class='div-commentary'><p style="margin-left:1em">五真實修行。</p>
</div>
<div class='div-orig'><p>常樂出離不著三有恒覺自心曾無惡念三覺已絕三業皆善決定了知心之自性是為六能令自他心清淨故。</p>
</div>
<div class='div-commentary'><p style="margin-left:1em">六自他雙淨言三覺者欲恚害也。</p>
</div>
<div class='div-orig'><p>觀察五蘊皆如幻事界如毒蛇處如空聚一切諸法如幻如燄如水中月如夢如影如響如像如空中[書-曰+皿]如旋火輪如虹蜺色如日月光無相無形非常非斷不來不去亦無所住如是觀察知一切法無生無滅是為七知一切法性空寂故。</p>
</div>
<div class='div-commentary'><p style="margin-left:1em">七徧觀法性界如毒蛇者淨名涅槃皆以四大為毒蛇性違害故今居蘊入之中義當十八界以四大即內界故俱舍云大種謂四界今取總中別義亦可十八界皆不可執取處如空聚者中無人故並如涅槃二十三說<span class='note-inline'>(俱舍云者次句即地水火風即是界品具云大種謂四界即地水火風能成持等業堅濕煖動性釋云初句標三義稱大一體寬廣故謂四大種遍所造色其體寬廣二增或聚中形相大故謂大地等三能起種種大事用故如地能持等一義釋種與所造色為所依故大即是種能持自性故名為界次句辨業地能成持等取水能成相火能成熟風能成長後句出體可知今但要初句以證界為毒蛇耳)</span>。</p>
</div>
<div class='div-orig'><p>菩薩摩訶薩聞一切法無我無眾生無壽者無補伽羅無心無境無貪瞋癡無身無物無主無待無著無行如是一切皆無所有悉歸寂滅聞<span class='corr'>已</span>深信不疑不謗是為八以能成就圓滿解故。</p>
</div>
<div class='div-commentary'><p style="margin-left:1em">八深解二空無心已下明其法空。</p>
</div>
<div class='div-orig'><p>菩薩摩訶薩善調諸根如理修行恒住止觀心意寂靜一切動念皆悉不生無我無人無作無行無計我想無計我業無有瘡疣無有瘢痕亦無於此所得之忍身語意業無來無去無有精進亦無勇猛觀一切眾生一切諸法心皆平等而無所住非此岸非彼岸此彼性離無所從來無所至去常以智慧如是思惟是為九到分別相彼岸處故。</p>
</div>
<div class='div-commentary'><p style="margin-left:1em">九止觀雙遊於中先總修止觀後心意下雙釋二門先釋止欲取我相為我想正計為我業正損法身為瘡疣餘過未滅為瘢痕能所忍寂故無來去後觀一切下釋觀說雖先後運在一時。</p>
</div>
<div class='div-orig'><p>菩薩摩訶薩見緣起法故見法清淨見法清淨故見國土清淨見國土清淨故見虛空清淨見虛空清淨故見法界清淨見法界清淨故見智慧清淨是為十修行積集一切智故。</p>
</div>
<div class='div-commentary'><p style="margin-left:1em">十修集種智謂見法從緣則知國由心現國由心現故有而即空空為法性萬法由生見法性源是真智慧皆離妄垢並云清淨五重積集一切智圓。</p>
</div>
<div class='div-orig'><p>佛子是為菩薩摩訶薩十種智慧助道具若諸菩薩安住此法則得如來一切法無障礙清淨微妙智慧聚。</p>
</div>
<p class='juan'>大方廣佛華嚴經䟽鈔會本第五十八之一</p>
<div class='div-w'>
<p class='h2'>音釋</p>
<div class='div-note'>憒閙<p style="margin-left:1em"><span class='note-inline'>(憒古對切心亂也閙女教切不靜也)</span>。</p>
矯<p style="margin-left:1em"><span class='note-inline'>(居夭切詐也)</span>。</p>
獷<p style="margin-left:1em"><span class='note-inline'>(居猛切麤惡也)</span>。</p>
虹蜺<p style="margin-left:1em"><span class='note-inline'>(虹音洪蜺音倪虹蜺螮蝀也)</span>。</p>
疣<p style="margin-left:1em"><span class='note-inline'>(音尤瘤也)</span>。</p>
瘢<p style="margin-left:1em"><span class='note-inline'>(音盤瘡痕也)</span>。</p>
</div></div>
<p class='juan'><a id='mulu219' />大方廣佛華嚴經䟽鈔會本第五十八之二　起一</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種明足何等為十所謂善分別諸法明足不取著諸法明足離顛倒見明足智慧光照諸根明足巧發起正精進明足能深入真諦智明足滅煩惱業成就盡智無生智明足天眼智普觀察明足宿住念知前際清淨明足漏盡神通智斷眾生諸漏明足是為十若諸菩薩安住此法則得如來於一切佛法無上大光明。</p>
</div>
<div class='div-commentary'><p style="margin-left:1em">第三明足者總顯圓足惑闇斯亡智解斯顯故稱為明足有二義一智圓備故二有進趣故其猶脚足斯即十號明行足義果稱圓足因為脚足又凖涅槃十八以明為果所謂菩提以行為足謂戒定等廣如彼說此居等覺義通二足望脚足義此門亦得名為勝進十中前七約行後三別舉。</p>
<p style="margin-left:1em">三明自分行竟。</p>
</div>
<div class='div-orig'><p>佛子菩薩摩訶薩有十種求法何等為十所謂直心求法無有諂誑故精進求法遠離懈慢故一向求法不惜身命故為除一切眾生煩惱求法不為名利恭敬故為饒益自他一切眾生求法不但自利故為入智慧求法不樂文字故為出生死求法不貪世樂故為度眾生求法發菩提心故為斷一切眾生疑求法令無猶豫故為滿足佛法求法不樂餘乘故是為十若諸菩薩安住此法則得不由他教一切佛法大智慧。</p>
</div>
<div class='div-commentary'><p style="margin-left:1em">第二有十種求法下三門明勝進行一更求法要二得已明了三如說修行今初依此成行故一始心唯直二中後無懈三內不顧身四外亡名利五雙圓二利六得意亡言七果不近求八因酬所為九普決疑惑十唯滿佛乘離此十求皆邪求也。</p>
</div>
<div class='div-orig'><p>佛子菩薩摩訶薩有十種明了法何等為十所謂隨順世俗生長善根是童蒙凡夫明了法得無礙不壞信覺法自性是隨信行人明了法勤修習法隨順法住是隨法行人明了法遠離八邪向八正道是第八人明了法除滅眾結斷生死漏見真實諦是須陀洹人明了法觀味是患知無徃來是斯陀含人明了法不樂三界求盡有漏於受生法乃至一念不生愛著是阿那含人明了法獲六神通得八解脫九定四辯悉皆成就是阿羅漢人明了法性樂觀察一味緣起心常寂靜知足少事解因自得悟不由他成就種種神通智慧是辟支佛人明了法智慧廣大諸根明利常樂度脫一切眾生勤修福智助道之法如來所有十力無畏一切功德具足圓滿是菩薩人明了法是為十若諸菩薩安住此法則得如來無上大智明了法。</p>
</div>
<div class='div-commentary'><p style="margin-left:1em">二明了法者得不照達求之何用總以普賢勝智了知三乘凡聖差別<span class='note-inline'>(總以普賢下顯能了智則是圓智了法無法非圓今但約相則所了通小耳)</span>一是凡夫若童稚蒙昧未能出世故隨世俗長四善根<span class='note-inline'>(一是凡夫下隨文解釋以稚釋經之童以昧釋經之蒙易蒙卦云蒙亨匪我求童蒙童蒙求我初筮告再三瀆瀆則不告利貞彖曰蒙山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也蒙以養正聖功也象曰山下出泉蒙君子以果行育德注云山下出泉未知所適蒙之象也釋曰今正取蒙昧未知所適義耳長四善根即煖頂忍世第一法初地<span class='corr'>已</span>廣)</span>二謂鈍根隨信他言而行道故名隨信行。</p>
<p style="margin-left:1em">三是利根由自披閱契經等法而行道故名隨法行然今既云覺法自性等即知十中前九亦兼含大是以智論明有三乘共十地法此上二人約根分異<span class='note-inline'>(二謂隨信他言者俱舍賢聖品論云且於十五心位建立眾聖有差別者頌云名隨信法行由根利鈍別釋曰見道位中聖者有二一隨信行二隨法行由根利鈍別立此二謂鈍者名隨信行彼於先時隨信他言而行義故若是利根者名隨法行彼於先時由自披閱契經等法隨行義故此二若至修道初名為信解後名見至䟽<span class='corr'>已</span>具用然今既云下揀實異權先正明小乘但知我空尚謂法有安覺自性而云等者見真實諦是須陀洹知無徃來是斯陀含阿那含人一念不受阿羅漢人成就四法辟支佛人一味緣起亦兼含大故有等言是以智論下引證成前通大之義天台引此立於通教通大通小通淺通深今先列名後當釋義初列名者一乾慧地二性地三八人地四見地五薄地六離欲地七<span class='corr'>已</span>辦地八辟支佛地九菩薩地十佛性地大品云菩薩從初乾慧地至菩薩地皆學而不取證佛地亦學亦證故云通三乘法也二解釋者初乾慧地者三乘初心通名乾慧大乘三賢之位小乘五停心等一五停心觀二別相念觀三總相念觀總觀無生四真諦理故名乾慧意云未得定水故二性地者若用總相念成三十七品初發有漏善入煖法頂法忍法世第一法皆名性地成內凡故三八人地謂信行法行二人體見假八發真斷見惑在無間道即八人地四見地即是三乘同見第一義諦之理同斷八十八使盡也五薄地者發六無礙斷欲界六品惑證第六解脫欲界煩惱薄也六離欲地謂斷欲界五順下分結盡離欲界煩惱也釋曰五順下分結者一身見二戒取三疑四欲貪五嗔恚故俱舍頌云由二不超欲即四五也由三復還下即上三也七<span class='corr'>已</span>辦地者即發真無漏斷五順上分結八十八品修惑盡斷三界事究竟故言<span class='corr'>已</span>辦釋曰五順上分結者一色愛二無色愛三上二界掉舉四二界慢五二界無明也貪過重故二界別明餘三過微二界合說有此五結不超上界名順上分結八辟支佛地緣覺功德力大故能侵餘習氣故九菩薩地從空入假道觀雙流深觀二諦斷習氣色心等無明得界外法界道種智遊戲神通學佛十力等故十佛地大功德力資於智慧一念相應慧觀真諦究竟習氣究竟盡智論云聲聞智慧力弱如小火燒木雖然猶有炭在緣覺智力強如大火燒木木然炭盡餘有灰在諸佛智力大如劫火炭灰俱盡亦如兔馬等喻菩薩佛地名異二乘何得言通答名字雖異同是無學應供得二涅槃共歸灰斷證果是一名義不殊是名同義究竟俱同也廣如天台此上二下結第二三即上所引俱舍意也)</span>四第八人者即初果向又俱舍賢聖品中䟽云第八人者謂苦法忍八忍之中從後數之為第八故又智論中有八人地若約超斷容具二三果向謂具修道惑及斷一至五皆初果向斷次三向二斷九乃至八地惑盡至苦法忍即為第三向也<span class='note-inline'>(四第八人者俱舍二十三賢聖品釋住果極七返偈先問云此預流名為何義若初得道名為預流則預流名應目第八若初得果名為預流則倍離欲全離欲者至道類智應名預流下答意明初得果故名為預流以超斷者不定初得俱舍大䟽寶公但云若預流名目初得道即初見道第八人應名預流亦不釋於第八所以離欲等言小䟽釋云其苦法忍即是第八於八忍中從後數之為第八故若義林法師大䟽鈔云八人地謂預流向也四向四果從後數之為第八故婆沙三十六第八聖者謂隨信行及隨法行從勝數為第八故又更一解與小䟽同探玄引大般若亦初果向同於林公從後數之澤州遠公引古婆沙論亦名須陀洹向以為第八而對見道前七方便故名第八故彼論中問言云何為第八人所謂信堅及法堅鈍根之人見道名信堅利根之人名法堅釋曰此上全同林公引文而取義逆順為別俱未見文以義取人遠公理長第八之名所以順故遠公又云外國相傳更有釋云有八人者初發心人而未有行二有相行人憎厭生死樂修善法三無相行人學觀空理破離欣厭見人行惡心無忿怒見人修善亦不欣慶四方便行人雖見法空而常隨有起諸善行此四在於善趣地中五者習種六者性種七者解行八者聖種初依地前未同聖種故非第八第八人者不名凡夫彰後異前不名凡夫揀異初依名為菩薩當相以論不名為佛別異於後釋曰遠公所解前順今文後非今意彼釋四依故可用之因便引來以彰異轍今䟽正意取初果向而俱舍小䟽亦是初向而局苦忍義成大局亦彰異轍非用指南下引智論八人亦初果向通十五心而若約超斷容餘果向故智論中有八人地者證前文是初果向案前十地第三八人在於見道無間道故五十九云八人地者所謂見諦道中信行一法行二須陀洹極六七世生三有須陀洹今世煩惱盡得阿羅漢四有家家須陀洹三世生<span class='corr'>已</span>入涅槃五有中間須陀洹六除第三餘中間入涅槃七住六無礙五解脫中者八皆是須陀洹向釋曰此則初果向中有八種人故名八人地非獨第八然此八人望七方便皆是第八二義俱成謂亦名第八亦名八人也故䟽引來證成初向望後第五既是初果此為初向次第分明若唯取於苦法忍者餘之七忍何以揀之又十四心何以不取又十五心皆未得果論主何獨將苦法忍而為難解林公成立為初果向理則無違而從勝進數亦無所以正義如前若約超斷下揀濫正取初果向不取二三果以超斷人不定初得故經略無以義合有故復出耳即俱舍云具修惑斷一至五向初果斷次三向二離八地三向至第十六心隨三向住果名信解見至亦由利鈍別今䟽取意展彼頌文以成長行理皆<span class='corr'>已</span>具上智論文名家家亦俱舍義頌云斷欲三四品三二生家家斷至五二向斷六一來果釋曰初兩句明家家下兩句明向果即預流者進斷修惑若三緣具轉名家家一由斷修惑三四品故二由成根德能治彼無漏根故三由受生更受欲界三二生故頌中但說初後二緣不說成根者預流果後進斷修惑諸無漏根理必合有義準<span class='corr'>已</span>成故頌不說言斷三四品受三二生者若斷三品名受三生若斷四品名受二生謂九品惑能潤七生且上上品能潤兩生上中上下中上各潤一生中中中下合潤一生下三品惑共潤一生既上三品能潤四生故斷上三品四生便損名受三生既言中上亦潤一生故斷中上品惑復損一生兼上損四生都損五生受二生也問何故不斷一品二品五品名家家耶答必無有斷一品二品不斷三品中間死生無有斷五品不斷六品而有死生謂由聖者得初果<span class='corr'>已</span>斷欲修惑起大加行必無未斷一大品結三品名一大品有死生故故斷一品二品必斷三品斷第五品不斷第六品者謂第六品證一來果以無一品能障得果故斷五品必斷第六餘如彼說所以引此文者即下一來不還斷惑多少皆要此故)</span>五初果法斷眾結者謂三正三隨<span class='corr'>已</span>如十地亦可見所斷惑八十八使名為眾結由見諦理斷無明漏無明是生死根本名生死漏<span class='note-inline'>(五初果者即前共十地中見地也然俱舍等以第十六心先<span class='corr'>已</span>見理不明見道見道要須未見今見故今道已先見乃重慮修行故名修道智度論意至第十六是解脫道斷惑方終見諦始圓故名見地斷眾結者乃有二意先總後別總有三正三隨者三正即涅槃經謂身見戒取疑俱舍說斷其六故加三隨邊見隨身見執斷常者必依身故見取隨戒取非因計因必計勝故邪見隨疑疑無之心斷善根故亦可下二別明八十八使前俱舍中共引頌云苦下具一切集滅離三見道除於二見上界不行恚故欲苦有十集滅各七為十四道下有八成三十二上二界四諦各除一嗔二界各二十八故成八十八此見所斷若語修道欲界斷四謂六根本除見及疑但有貪嗔癡慢上二界各唯除嗔二界各三故有六合欲之四共成十使即三果<span class='corr'>已</span>後斷之復合前名九十八使更加十纏為百八煩惱由見諦理者無名漏亦名無明流四流之一故)</span>六一來果觀欲味過患已斷六品雖三品惑能潤一生故一徃來而知無徃來也<span class='note-inline'>(六一來果者更一徃天上一徃生欲界故而知無徃來者即般若意金剛十八住處中第五勝中無慢住處經從須菩提於意云何須陀洹能作是念我得須陀洹果不下是意明小乘四果尚得離慢豈況菩薩求大菩提於初廻向不離慢哉故判此文是十廻向初救護眾生離眾生相廻向言離慢者是離我慢文中四果皆有三段此初果中上即如來反問二須菩提言不也世尊此即答也意明無念三解所以者經云何以故須陀洹名為入流而無所入不入色聲香味觸法是名須陀洹釋曰意云須陀洹梵語此云入流入聖流故謂至第十六道類智心即入聖流所以入聖流者由了第一義諦無所入故則不起心念言我入流若有念慮言我入流不契諦理則不入聖流而此無念無入即無漏聖智故不入於六塵之境故上䟽云由見諦理無明名生無漏二一來果經云須菩提於意云何斯陀含能作是念我得斯陀含果不（同也）須菩提言不也世尊（答也）何以故斯陀含名一徃來而實無徃來是名斯陀含釋曰斷六品惑解脫道中契於諦理更不生於一徃來念若有心念即有我慢豈得聖果故今䟽云知無徃來)</span>七不還果斷九品盡故不還欲界乃至八地惑皆斷故總云不樂三界<span class='note-inline'>(三不還果經云須菩提於意云何阿那含能作是念我得阿那含果不須菩提言不也世尊何以故阿那含名為不來而實無來是名阿那含釋曰大意同前亦無心念斷五順下分結名為不還乃至八地非但斷欲修惑更進斷四禪三空并前欲界故云八地當處不還以非想惑皆斷盡者成阿羅漢故八地則<span class='corr'>已</span>該於三界故云不樂三界上之二界猶不愛樂故云而實無來四無學果經云須菩提於意云何阿羅漢能作是念我得阿羅漢道不須菩提言不也世尊實無有法名阿羅漢世尊若阿羅漢作是念我得阿羅漢道則為著我人眾生壽者釋曰阿羅漢斷五上分結總說所斷惑有八十九種若見所斷總有八品即上下八諦若修所斷三界九地地地有九成八十一品亦證八十九品無為為應果體言應果者應受人天一切供養若有心念不契無為即是我慢著我人等由無心念故名應果故云實無有法名阿羅漢今經略無無念之義)</span>八無學果八解脫者一內有色觀外色解脫二內無色觀外色解脫三淨解脫初二如次依初二禪三依四禪次四無色為四解脫八即滅受想解脫餘義已見上文廣如諸論九十可知<span class='note-inline'>(八無學下辨羅漢法六通等義前後<span class='corr'>已</span>具今取前後曾未說者即八解脫略示名相俱舍頌云解脫有八種前三無貪性二二一一定四無色定善滅受想解脫微微無間生由自地淨心及下無漏出三境欲可見四境類品道自上苦集滅非擇滅虛空釋曰初句總標次兩句別明前三解脫第四句別明次四解脫第二行頌明第八解脫後一頌總明所緣言解脫有八種者一內有色觀外色解脫謂於力身有色想貪為除此貪觀外不淨青瘀等色令貪不起故名解脫二內無色想觀外色解脫謂於內身無色想貪雖<span class='corr'>已</span>除貪為堅牢故觀外不淨青瘀等色令貪不起名為解脫第三淨解脫身作證具足住謂觀淨色今貪不起名淨解脫觀淨色者顯觀轉勝此淨解脫身中證得名身作證具足圓滿得住此定名具足住四無色定為次四解脫四解脫各能棄背下地貪故名為解脫後第八滅受想定解脫身作證具足住棄背受等名為解脫依婆沙論此言解脫者謂棄背義前三無貪性者初三解脫無貪為體近治貪故三中初二不淨相轉作青瘀等諸行相故第三解脫清淨轉作光鮮行相轉故此三助伴皆五蘊為性二二一一定者上二即初二解脫下二即二禪以初二解脫依初二禪起故云二二一一定者上一謂第三解脫唯依第四禪起云一一定也以第四禪離八災患慧心澄靜故有淨解脫四無色定善者四無色定解脫以善定為體非無記染非解脫故亦非散善性微劣故無散善者如命終心也滅受想解脫微微無間生者滅受想解脫也有解厭背受想有解厭背一切有所緣心有云解脫定障故名解脫微微心後此定現前入滅定心總有三種一想心二微細心三微微心對前心說<span class='corr'>已</span>名微細此更微細故名微微從微微心入滅盡定由自地淨心及下無漏出者明出滅定心也出滅定心或有頂淨心或起下無所有處無漏心如是入心唯是有漏通從有漏無漏心出三境欲可見者初三解脫唯以欲界色處為境有差別者初二境可憎第三境可愛四境類品道自上苦集滅者四無色解脫各緣自地上地苦集滅諦及緣九地類智品道為所緣境非擇滅虛空者無色解脫亦緣自地上地苦諦集諦及緣九地類智品上非擇滅及虛空為所緣境問第三靜慮寧無解脫答第三定中無眼識所引欲色貪故自地妙樂所動亂故故無解脫問行者何緣修淨解脫答為欲令忻故修淨解脫前不淨觀令心沉慼今修淨觀䇿發令忻或為審知自堪能故謂前所修不淨解脫為成不成若觀淨相煩惱不起彼方成故問何故經中第三第八解脫得身證名非餘六耶答以八中此二勝故二界邊故得身證名第三解脫唯取淨相令惑不起名為殊勝第八解脫以無心故名為殊勝第三解脫在色界邊第八解脫在無色邊䟽文對會可知言餘義<span class='corr'>已</span>見上文者謂六通即三地及十通品說九定即此品滅定亦如六七地辨廣如九地諸論即瑜伽智論唯識等說然薩遮尼揵子經第五亦廣說六通等)</span>。</p>
</div>
<div class='div-orig'><p>佛子菩薩摩訶薩有十種修行法何等為十所謂恭敬尊重諸善知識修行法常為諸天之所覺悟修行法於諸佛所常懷慚愧修行法哀愍眾生不捨生死修行法事必究竟心無變動修行法專念隨逐發大乘心諸菩薩眾精勤修學修行法遠離邪見勤求正道修行法摧破眾魔及煩惱業修行法知諸眾生根性勝劣而為說法令住佛地修行法安住無邊廣大法界除滅煩惱令身清淨修行法是為十若諸菩薩安住其中則得如來無上修行法。</p>
</div>
<div class='div-commentary'><p style="margin-left:1em">三修行法者如說修行方得佛法故常為諸天者為字去聲故晉經云覺悟諸天餘並可知上來造修行竟。</p>
</div>
<p class='juan'>大方廣佛華嚴經䟽鈔會本第五十八之二</p>
<div class='div-w'>
<p class='h2'>音釋</p>
<div class='div-note'>忤<p style="margin-left:1em"><span class='note-inline'>(五故切逆也)</span>。</p>
瘀<p style="margin-left:1em"><span class='note-inline'>(依據切)</span>。</p>
</div></div>
<p class='juan'><a id='mulu220' />大方廣佛華嚴經䟽鈔會本第五十八之三　起二</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種魔何等為十所謂蘊魔生諸取故煩惱魔恒雜染故業魔能障礙故心魔起高慢故死魔捨生處故天魔自憍縱故善根魔恒執取故三昧魔久耽味故善知識魔起著心故菩提法智魔不願捨離故是為十菩薩摩訶薩應作方便速求遠離。</p>
</div>
<div class='div-commentary'><p style="margin-left:1em">第三有十魔下十門明離障行分二前五門明離障成行後五門明離障加持前中分三初二門明所離障體次一門明離障方便後二門顯見佛成行前中初顯魔體後辨魔因今初十魔能障道故一蘊魔者身為道器體與佛同豈即是魔蘊魔之名特由取著下九例爾皆以下句釋成魔義是知以心分別萬法皆魔何但此十故舉菩提法智以勝況劣不以心分別一切皆佛豈捨魔界求佛界耶然四魔直就體明十魔多約執取十表無盡故與四不同若欲攝者除三同外皆煩惱攝法即所證智是能證能所冥合故名菩提若不捨於分別菩提之見即是魔矣餘文自顯<span class='note-inline'>(今初十魔下疏文分三一總釋為魔之義)</span>。</p>
</div>
<div class='div-orig'><p>佛子菩薩摩訶薩有十種魔業何等為十所謂忘失菩提心修諸善根是為魔業惡心布施瞋心持戒捨惡性人遠懈怠者輕慢亂意譏嫌惡慧是為魔業於甚深法心生慳悋有堪化者而不為說若得財利恭敬供養雖非法器而強為說是為魔業不樂聽聞諸波羅蜜假使聞說而不修行雖亦修行多生懈怠以懈怠故志意狹劣不求無上大菩提法是為魔業遠善知識近惡知識樂求二乘不樂受生志尚涅槃離欲寂靜是為魔業於菩薩所起瞋恚心惡眼視之求其罪舋說其過惡斷彼所有財利供養是為魔業誹謗正法不樂聽聞假使得聞便生毀呰見人說法不生尊重言自說是餘說悉非是為魔業樂學世論巧述文詞開闡二乘隱覆深法或以妙義授非其人遠離菩提住於邪道是為魔業已得解脫<span class='corr'>已</span>安隱者常樂親近而供養之未得解脫未安隱者不肯親近亦不教化是為魔業增長我慢無有恭敬於諸眾生多行惱害不求正法真實智慧其心弊惡難可開悟是為魔業是為十菩薩摩訶薩應速遠離勤求佛業。</p>
</div>
<div class='div-commentary'><p style="margin-left:1em">二有十魔業者行此十事皆能訛善亦招天魔故為其業十中一由忘行本令所修善感生死果不至菩提故是其業二於蔽度不平等故於中初二蔽俱行度後四嫌棄有蔽之人文影略耳夫真道者不施不慳不戒不犯不忍不恚不進不怠不定不亂不智不愚嫌他不忍忍度豈成他皆倣此又悲化惡故況惡為善資不愛其資是大迷也餘八易知然觀此文難免魔業願諸後學審此省躬<span class='note-inline'>(二於蔽度下釋第二句分二一總釋文意二夫真道者下立理於中有二先約智說則蔽度兩亡後又悲化惡故下約大悲說先正明後況惡為善資下即借老子意釋成上義即道經無轍跡章結文彼章具云善行無轍跡善言無瑕謫善計不用籌䇿善閉無關鍵而不可開善結無繩約而不可解釋曰意云無心於此五何有轍跡等耶次云是以聖人常善救人而無棄人常善救物故無棄物是謂雙明釋曰心無所係無可無不可何所棄哉次云故善人不善人之師不善人善人之資不貴其師不愛其資雖知大迷是為要妙釋曰此有二意一約密意謂雖師法善人資取惡人而不貴不愛師資兩亡為玄德凡俗雖知而大迷於道謂之要妙二約顯意善者所法惡是我資而不貴愛則雖知善惡乃是大迷善惡皆善是謂要妙則順上文無棄人物今䟽用此故令化惡也密用曰襲)</span>。</p>
</div>
<div class='div-orig'><p>佛子菩薩摩訶薩有十種捨離魔業何等為十所謂近善知識恭敬供養捨離魔業不自尊舉不自讚歎捨離魔業於佛深法信解不謗捨離魔業未曾忘失一切智心捨離魔業勤修妙行恒不放逸捨離魔業常求一切菩薩藏法捨離魔業恒演說法心無疲倦捨離魔業歸依十方一切諸佛起救護想捨離魔業信受憶念一切諸佛神力加持捨離魔業與一切菩薩同種善根平等無二捨離魔業是為十若諸菩薩安住此法則能出離一切魔道。</p>
</div>
<div class='div-commentary'><p style="margin-left:1em">第二捨魔業即離障方便對障修治故云捨離然此十句敵對反前但略而不次耳一反第五二反第二三反第七四反第一五反第四六反第八七反第三八反第九救護彼故九反第十若得佛加蔽惡息故十反第六同一善根豈求惡故然復欲顯隨其一善總反前十或以多善共反前一令不定執故不次耳。</p>
</div>
<div class='div-orig'><p>佛子菩薩摩訶薩有十種見佛何等為十所謂於安住世間成正覺佛無著見願佛出生見業報佛深信見住持佛隨順見涅槃佛深入見法界佛普至見心佛安住見三昧佛無量無依見本性佛明了見隨樂佛普受見是為十若諸菩薩安住此法則常得見無上如來。</p>
</div>
<div class='div-commentary'><p style="margin-left:1em">第三二門顯見佛成行由障離故果現行成於中先見佛後成行今初即是果現此中所見即前十佛亦是八地十身十身與此名小不同<span class='corr'>已</span>如前會然此中明見皆稱彼佛而見如云無著自屬正覺非謂菩薩於彼不著若菩薩於此不著下九豈當著耶是知皆就所見明見亦不得半就所見半約能見<span class='note-inline'>(一會同前文此中所見者即十信末五十三經然探玄記引法集經菩薩入十種法能知諸佛何等為十所謂集氣佛果報佛三昧佛願佛心佛實佛同佛化佛供養佛成像佛乃至廣說若欲會者集氣即義當隨樂佛其本集而欲見故果報即業報佛次三全同實佛義當法界同佛即本性本性同故化即涅槃供義即正覺形像即住持二然此中明見下二釋見佛義於中亦三初正明二若菩薩下反顯三亦不得下遮救恐有救云半就能見如無著佛等半就所見如出生等豈不通耶今遮云不得半就能所令人致惑取解無由故十種見義成雜亂故)</span>。</p>
<p style="margin-left:1em">無著者安住世間故不著涅槃成正覺故不著生死乘無住道示成正覺故名無著稱此而見是見正覺他皆準此又無邪慧而不離故云無著無正德而不圓故云正覺則佛見影略此即總句下九皆此別義<span class='note-inline'>(一無着者下三釋文釋此一句䟽文有三一正釋正覺標其所見無着即正覺之相二又無邪下則正覺無着二義不同所見能見各須具二今所見有正覺德圓略無邪慧而不離能見則有無邪智而不離略無正德而不圓故今佛中影取無著能見之中影取正覺是故䟽云佛見影略三此即下結成總別)</span>二乘願出生故上文云佛願力故無不現又乘此願能生一切德故<span class='note-inline'>(二乘願出生中文云下引證即華藏品言又乘此願上約生身此約生德)</span>三報即相好莊嚴身業即萬行之因而深信為首云深信見故下善財云一切諸佛從信心起亦能令見者信故<span class='note-inline'>(故下善財者引證即七十七經善財修觀此約真身又云一切化佛從敬心起明知敬屬於機能見化身信屬於佛因信成果亦能令見者信者上約真身信自屬佛今就真身信亦屬機以相好莊嚴顯由因成故令物信)</span>四隨順眾生住持舍利等故又隨順眾生以圓音周徧三世持佛法故<span class='note-inline'>(四隨順者即論中意又隨順眾生以圓音下即海東意玄談中<span class='corr'>已</span>顯不違正理故雙出之)</span>五涅槃即是化身化身示滅故名涅槃深入見者深入涅槃故能示滅深入生死故示滅非真<span class='note-inline'>(深入涅槃者得無住涅槃能建大事深入生死故示滅非真者悟生死性即性淨涅槃故知示滅非真滅也稱性常在故)</span>六法身充滿於法界故法界為佛體故<span class='note-inline'>(六法身者初以如智契合具德法身故云滿於法界法界是所滿下約法性身云為佛體)</span>七湛然安住真唯識性是佛心故<span class='note-inline'>(七安住者釋安住見真唯識性即是心佛)</span>八寂然無依心言路絕即三昧義觸類皆然故三昧無量<span class='note-inline'>(八寂然無依釋見一義次以無依釋三昧佛後觸類下釋無量義)</span>九平等性智了本性故本覺真性性本了故<span class='note-inline'>(九平等下亦二義釋先能所合明後本覺下唯就理說)</span>十隨自他意無身不受故<span class='note-inline'>(十隨自他下即意生身然有三義一如意速疾二隨自意成三隨他意樂今用後二釋隨樂言隨自所樂普受法身隨他所樂欲受何類)</span>依上十見則真見佛既知十佛總別六相圓融則亦十見無有障礙又此十種攝為五對一所出能出對二正報任持對三真常普徧對四內住外寂對五體深用廣對如文思之上十佛十身類此成對又此十見各有十種並如不思議法等品<span class='note-inline'>(依上十下六相圓融總即一佛別分為十同帶於佛異則正覺相好等差成則攬十共成真佛之義壞則十身各住自位又此十見下第六結成包含即海東意海東順於晉經名有數異故今取義亦有小殊今直就此經相應引證一正覺佛無著見者有十無著即此品云所謂於一切世間無著於一切眾生無著於一切法無著於一切所作無著於一切善根無著於一切生處無著於一切願無著於一切行無著於一切菩薩無著於一切佛無著此十雖因徹於果位一切無著而不思議品十種離果清淨亦果無著第二願佛出生見亦有十種出生不思議品云諸佛世尊有十種念念出生智何等為十所謂一切諸佛於一念中悉能示現無量世界從天來下二菩薩受生三出家學道四菩提樹下成等正覺五轉妙法輪六教化眾生供養諸佛七不可言說種種佛身八種種莊嚴無數莊嚴如來自在一切智藏九無量無數清淨眾生十三世諸佛種種根性種種精進種種行解於三世中成等正覺釋曰其一二等數經文所無句句皆如初句有一切諸佛至世界之言即是從後得智願生八相等三業報佛深信見若約莊嚴應如不思議品十種故勝無上莊嚴今取因行則不思議品果中所無即如十藏品云信一切法無相信一切法無願信一切法無作信一切法無分別信一切法無所依信一切法不可量信一切法無有上信一切法難超越信一切法無生釋曰以此為因成果也亦可如十地中十種信四住持佛隨順見者若約隨順眾生住持佛法即十種為眾生作佛事不思議品云諸佛世尊有十種為眾生作佛事一者所謂一切諸佛示現色身為眾生作佛事二出妙音聲三有所受四無所受五以地水火風六神力自在示現一切所緣境界七種種名號八以佛剎境界九嚴淨佛剎十寂寞無言釋曰句上皆有一切諸佛句下皆有作佛事一如初句寂寞無言即自身舍利住持自在若約圓音住持即如下文如來應正等覺轉法輪時以十事故於眾生心中種白淨法無空過者即隨順義何等為十所謂過去願力故大悲所持故不捨眾生故智慧自在故隨其所樂為說法故必應其時未曾失故隨其所宜無妄說故其身最勝無與等故言辭自在無能治故智慧自在隨所發言悉開悟故是為十五涅槃佛深入見者即出現品云欲知如來大涅槃者當了知根本自性釋曰了知即是深入義也經云如真如涅槃如來涅槃亦如是二實際三法界四虛空五法性六離欲際七無相際八我性際九一切法性際十真如際釋曰具足皆如初句如是了知名為深入六法界佛普至見者若直約法界說如至一切處廻向云譬如實際無處不至至一切物至一切世間至一切眾生至一切國土至一切法至一切虛空至一切三世至一切有為無為至一切語言音聲然今但有九有為無為應分為二若就佛明遍至者即佛不思議法品云佛子諸佛世尊有十種法普遍法界何等為十所謂一切諸佛有無邊際身色相清淨普入諸趣而無染著二無障礙眼於一切法悉能明見三無礙耳悉能解了一切音聲四鼻能到諸佛自在彼岸五有廣長舌出妙音聲周遍法界六身應眾生心成令得見七意住於無礙平等法身八無礙解脫示現無盡大神通力九清淨世界隨眾生樂現眾佛土種種莊嚴而於其中不生染著十菩薩行願得圓滿智遊戲自在悉能通達一切佛法釋曰十句之中皆如初句有一切諸佛有無邊際言舌中有廣長故聞無邊際語七心佛安住見者不思議品云諸佛世尊有十種無量住所謂常住大悲住種種身作諸佛事住平等意轉淨法輪住四辯才說無量法住不思議一切佛法住清淨音遍無量土住不可說甚深法界現一切故勝神通住能開示無有障礙究竟之法釋曰此是佛心之所住也經唯九句應開淨音遍無量土為二八三昧佛無量無依見者不思議品云諸佛世尊有十種無量不可思議佛三昧何等為十所謂一切諸佛恒在正定於一念中遍一切處普為眾生廣說妙法二普為眾生說無我際三普入三世四普入十方廣大佛剎五普現無量種種佛身六隨諸眾生種種心解現身語意七說一切法離欲真際八演說一切緣起自性九示現無量世出世間廣大莊嚴令諸眾生常得見佛十令諸眾生悉得通達一切佛法無量解脫究竟到於無上彼岸釋曰具足皆如初句有一切諸佛恒在正定於一念中遍一切處之言雖有此無量而心無所依九本性佛明了見明了即是智身故四十七云諸佛世尊有十種知一切法盡無有餘何等為十所謂一知過去一切法盡無有餘二知未來一切法三知現在一切法四知一切語言法五知一切眾生心六知一切菩薩善根上中下種種分位七知一切佛圓滿智及諸善根不增不減八知一切法皆從緣起九知一切世界種十知一切法界中如因陀羅網諸差別事釋曰十句皆有盡無有餘之言十隨樂佛普受見者普能受領隨樂現故即四十六諸佛世尊於一切世界一切時有十種佛事何等為十一者若有眾生專心憶念則現其前二者若有眾生心不調順則為說法三者若有眾生能生淨信必令獲得無量善根四者若有眾生能入法位悉能現證無不了知五者教化眾生無有疲厭六者遊諸佛剎徃來無礙七者大悲不捨一切眾生八者現變化身恒不斷絕九者神通自在未曾休息十者安住法界能遍觀察是為十釋曰斯則普隨眾生之所受也)</span>。</p>
</div>
<div class='div-orig'><p>佛子菩薩摩訶薩有十種佛業。</p>
</div>
<div class='div-commentary'><p style="margin-left:1em">二有十種佛業即是成行前見佛體今辨佛因又行順佛行故名佛業佛以利生為事業故。</p>
</div>
<div class='div-orig'><p>何等為十所謂隨時開導是佛業令正修行故夢中令見是佛業覺昔善根故。</p>
</div>
<div class='div-commentary'><p style="margin-left:1em">十中初總餘別又總別合為五對一覺導夢化對。</p>
</div>
<div class='div-orig'><p>為他演說所未聞經是佛業令生智斷疑故為悔纏所纏者說出離法是佛業令離疑心故。</p>
</div>
<div class='div-commentary'><p style="margin-left:1em">二開纏淨戒對犯戒疑悔故為彼纏令其懺除故名出離戒有多種出離亦多總相言之不過二種一事二理事隨輕重篇聚悔除理觀性空是真奉律若具二者罪無不離又如瑜伽九十九有五惡作即是悔纏一謂作是思惟後定自責二諸天呵責三大師同行責四惡名流布五死墮惡趣亦有五相能除此惡作謂佛許還淨故由無知等我<span class='corr'>已</span>滅故當來無犯意我<span class='corr'>已</span>生故<span class='corr'>已</span>於同梵行悔故佛說悔除為善哉惡作相續以為蓋故餘如淨名第一及隨好品辨<span class='note-inline'>(又瑜伽九十九下重釋淨戒先舉所治後亦有五相下舉其能治此五亦可對前五唯三四不次一由佛許還淨故不自責二由滅無知不懼天所訶三<span class='corr'>已</span>生無犯之意不懼惡名四同行悔不懼同行之責五佛許悔除故不懼惡道而其實義此五通能治於前五)</span>。</p>
</div>
<div class='div-orig'><p>若有眾生起慳悋心乃至惡慧心二乘心損害心疑惑心散動心憍慢心為現如來眾相莊嚴身是佛業生長過去善根故於正法難遇時廣為說法令其聞<span class='corr'>已</span>得陀羅尼智神通智普能利益無量眾生是佛業勝解清淨故。</p>
</div>
<div class='div-commentary'><p style="margin-left:1em">三現相說法對於現相中由如來相從六度生故除六蔽見此殊勝不希二乘覩慈善根決知尊勝住心佛境自失威光故無害等。</p>
</div>
<div class='div-orig'><p>若有魔事起能以方便現虛空界等聲說不損惱他法以為對治令其開悟眾魔聞<span class='corr'>已</span>威光歇滅是佛業志樂殊勝威德大故其心無間常自守護不令證入二乘正位若有眾生根性未熟終不為說解脫境界是佛業本願所作故。</p>
</div>
<div class='div-commentary'><p style="margin-left:1em">四降魔護小對。</p>
</div>
<div class='div-orig'><p>生死結漏一切皆離修菩薩行相續不斷以大悲心攝取眾生令其起行究竟解脫是佛業不斷修行菩薩行故菩薩摩訶薩了達自身及以眾生本來寂滅不驚不怖而勤修福智無有厭足雖知一切法無有造作而亦不捨諸法自相雖於諸境界永離貪欲而常樂瞻奉諸佛色身雖知不由他悟入於法而種種方便求一切智雖知諸國土皆如虛空而常樂莊嚴一切佛剎雖恒觀察無人無我而教化眾生無有疲厭雖於法界本來不動而以神通智力現眾變化雖<span class='corr'>已</span>成就一切智智而修菩薩行無有休息雖知諸法不可言說而轉淨法輪令眾心喜雖能示現諸佛神力而不厭捨菩薩之身雖現入於大般涅槃而一切處示現受生能作如是權實雙行法是佛業。</p>
</div>
<div class='div-commentary'><p style="margin-left:1em">五悲攝雙行對雙行中有十二句初一總明無作四諦不驚怖者妄惑本無今有故應驚妄苦逼害身心故應怖今皆了本寂即同滅理故不驚怖雖了本寂而修福智為能治道餘十一句別中初一約苦次一約集次八約道後一約滅文並可知。</p>
</div>
<div class='div-orig'><p>是為十若諸菩薩安住其中則得不由他教無上無師廣大業。</p>
<p>佛子菩薩摩訶薩有十種慢業何等為十所謂於師僧父母沙門婆羅門住於正道向正道者尊重福田所而不恭敬是慢業或有法師獲最勝法乘於大乘知出要道得陀羅尼演說契經廣大之法無有休息而於其所起高慢心及於所說法不生恭敬是慢業於眾會中聞說妙法不肯歎美令人信受是慢業好起過慢自高陵物不見<span class='corr'>己</span>失不知自短是慢業好起過過慢見有德人應讚不讚見他讚歎不生歡喜是慢業見有法師為人說法知是法是律是真實是佛語為嫌其人亦嫌其法自起誹謗亦令他謗是慢業自求高座自稱法師應受供給不應執事見有耆舊久修行人不起逢迎不肯承事是慢業見有德人顰蹙不喜言辭麤獷伺其過失是慢業見有聰慧知法之人不肯親近恭敬供養不肯諮問何等為善何等不善何等應作何等不應作作何等業於長夜中而得種種利益安樂愚癡頑很我慢所吞終不能見出要之道是慢業復有眾生慢心所覆諸佛出世不能親近恭敬供養新善不起舊善消滅不應說而說不應諍而諍未來必墮險難深坑於百千劫尚不值佛何況聞法但以曾發菩提心故終自醒悟是慢業是為十。</p>
</div>
<div class='div-commentary'><p style="margin-left:1em">第二有十慢下五門明離障加持行中二初二門內成離障行後三門外得加持行前中初門舉障後門顯治今初慢者恃<span class='corr'>己</span>於他高舉為性能障不慢生苦為業然經論中說多差別且明七慢俱舍十九云一慢二過慢三慢過慢四我慢五增上慢六卑慢七邪慢<span class='note-inline'>(俱舍等者然文具有䟽引彼論以釋今經恐不知主客今重具引俱舍云慢七九從三皆通見修斷瑜伽雜集大同俱舍)</span>今文開十四五與九具有其名餘七但有其義。</p>
<p style="margin-left:1em">前三即慢但約有高心故故彼論云一慢者謂於他劣謂<span class='corr'>己</span>勝於他等謂<span class='corr'>己</span>等雖能稱境以心高舉說名為慢初一輕人次二慢法<span class='note-inline'>(三前即慢下釋文先別釋初三於中二意初標次故彼論下全引論文正釋慢義三初一輕人下別釋三句)</span>四中自高陵物是於他等謂<span class='corr'>己</span>勝即當過慢過前慢故<span class='note-inline'>(四自高下釋過慢從是於他下全是論文)</span>五即慢過慢今言過過者過前慢故有德應讚即於他勝見讚不喜是謂<span class='corr'>己</span>勝應合讚我故<span class='note-inline'>(五中先指同會釋二有德下將經就論文具云於他勝謂<span class='corr'>己</span>勝名慢過慢慢他過故)</span>六即邪慢謂於無德謂己有德故名邪慢成就惡行名為無德恃惡高舉名之為慢自起誹謗即惡行故<span class='note-inline'>(六邪論具云於實無德中謂<span class='corr'>己</span>有德名邪慢上皆論文下即論釋從自起誹謗下䟽牒今經會通論文)</span>七即卑慢耆舊有德即是彼多分勝不應執事即謂<span class='corr'>己</span>小劣何得事他<span class='note-inline'>(七卑慢中䟽以經就論即自求高座下是論具足云於多分勝謂<span class='corr'>己</span>少劣名為卑慢餘皆䟽釋)</span>八亦邪慢起惡行故<span class='note-inline'>(八亦邪慢者即見有德人下是也嚬感麤獷即是惡行此即將前論中成就惡行收之)</span>九即我慢我慢所吞故<span class='note-inline'>(九言我慢所吞故者以經釋成知是我慢若論具云執我我所令心高舉名為我慢恃我起故釋曰䟽以易故不引論釋)</span>十即增上慢新善未起即是未得不應諍而諍即是謂得故其但以曾發下準梵本應廻安於百千劫前深坑之下彼梵本從消滅下云不應說而說言多鬬諍發起怨嫌數行此法應墮大坑然以曾集菩提心力得受豪貴自在之力於百千劫尚不見佛何況聞法晉及度世大意皆同梵本若但依今釋當墮深坑語其慢過終自醒悟明非長沒<span class='note-inline'>(十即增上慢下䟽中先以經會論後其但以下隨難重釋前中具足論云未得謂得名增上慢瑜伽云<span class='corr'>已</span>無實德謂<span class='corr'>己</span>有德雜集云謂於未得上勝證法計<span class='corr'>己</span><span class='corr'>已</span>得上勝證法䟽會釋論文易可知上論偈云慢七九從三者即是九慢從前七慢三慢而生言九慢者發智論一我勝慢類二我等慢類三我劣慢類四有勝我慢類五有等我慢類六有劣我慢類七無勝我慢類八無等慢類九無劣我慢類言從三者一慢二過慢三卑慢初三類中一我勝慢類從前過慢出二我等慢類從前慢出三我劣慢類從卑慢出四五六三如次從卑慢及慢并過慢出七八九三如次從慢過慢卑慢中出釋曰然上九慢既從三生則成三三皆有別相論更不釋細詳可見但有難云問於多分勝謂<span class='corr'>己</span>劣卑慢可成有高處故無劣我慢高處是何答謂自愛樂勝有情聚反顧<span class='corr'>己</span>身雖知極劣而自尊重得成無劣我慢類也言皆通見修斷者七九同故云皆通也緣見起者名見所斷緣事起者名修所斷)</span>若約八慢前三皆是憍慢亦名慠慢皆於尊境不肯禮敬故餘如別說<span class='note-inline'>(若約八慢者即刊定意涅槃成實皆有八慢天台智者引文殊問經釋法華八鳥明有八慢謂一盛壯慢如鵄二性慢如梟三富慢如鵰四自在慢如鷲五壽命慢如烏六聰明慢如鵲七行慢如鳩八色慢如鴿)</span>。</p>
</div>
<div class='div-orig'><p>若諸菩薩離此慢業則得十種智業何等為十所謂信解業報不壞因果是智業不捨菩提心常念諸佛是智業近善知識恭敬供養其心尊重終無厭怠是智業樂法樂義無有厭足遠離邪念勤修正念是智業於一切眾生離於我慢於諸菩薩起如來想愛重正法如惜<span class='corr'>己</span>身尊奉如來如護<span class='corr'>己</span>命於修行者生諸佛想是智業身語意業無諸不善讚美賢聖隨順菩提是智業不壞緣起離諸邪見破暗得明照一切法是智業十種廻向隨順修行於諸波羅蜜起慈母想於善巧方便起慈父想以深淨心入菩提舍是智業施戒多聞止觀福慧如是一切助道之法常勤積集無有厭倦是智業若有一業為佛所讚能破眾魔煩惱鬬諍能離一切障蓋纏縛能教化調伏一切眾生能隨順智慧攝取正法能嚴淨佛剎能發起通明皆勤修習無有懈退是智業是為十若諸菩薩安住其中則得如來一切善巧方便無上大智業。</p>
</div>
<div class='div-commentary'><p style="margin-left:1em">二若諸菩薩下有十種智業顯對治行謂既識障惑不令增長制情從理敬重法行故名智業文中初結前生後文通兩叚後何等下正顯並是智之作用故名為業。</p>
</div>
<div class='div-orig'><p>佛子菩薩摩訶薩有十種魔所攝持何等為十所謂懈怠心魔所攝持志樂狹劣魔所攝持於少行生足魔所攝持受一非餘魔所攝持不發大願魔所攝持樂處寂滅斷除煩惱魔所攝持永斷生死魔所攝持捨菩薩行魔所攝持不化眾生魔所攝持疑謗正法魔所攝持是為十。</p>
</div>
<div class='div-commentary'><p style="margin-left:1em">第二魔攝持下三門辨外加持行分二此門所離障後二門能治行今初即最障加持由內行乖理外魔得便名為攝持又行乖理即是魔攝初二心怠志陿次二行少解滯次二捨願趣斷次二成小捨大後二捨悲謗法。</p>
</div>
<div class='div-orig'><p>若諸菩薩能棄捨此魔所攝持則得十種佛所攝持何等為十所謂初始能發菩提之心佛所攝持於生生中持菩提心不令忘失佛所攝持覺諸魔事悉能遠離佛所攝持聞諸波羅蜜如說修行佛所攝持知生死苦而不厭惡佛所攝持觀甚深法得無量果佛所攝持為諸眾生說二乘法而不證取彼乘解脫佛所攝持樂觀無為法而不住其中於有為無為不生二想佛所攝持至無生處而現受生佛所攝持雖證得一切智而起菩薩行不斷菩薩種佛所攝持是為十若諸菩薩安住其中則得諸佛無上攝持力。</p>
</div>
<div class='div-commentary'><p style="margin-left:1em">第二佛所攝下二門明能治行由離於邪自然合正於中先佛後法今初先結前生後後何等下正說文顯可知。</p>
</div>
<div class='div-orig'><p>佛子菩薩摩訶薩有十種法所攝持何等為十所謂知一切行無常法所攝持知一切行苦法所攝持知一切行無我法所攝持知一切法寂滅涅槃法所攝持知諸法從緣起無緣則不起法所攝持知不正思惟故起於無明無明起故乃至老死起不正思惟滅故無明滅無明滅故乃至老死滅法所攝持知三解脫門出生聲聞乘證無諍法出生獨覺乘法所攝持知六波羅蜜四攝法出生大乘法所攝持知一切剎一切法一切眾生一切世是佛智境界法所攝持知斷一切念捨一切取離前後際隨順涅槃法所攝持是為十若諸菩薩安住其中則得一切諸佛無上法所攝持。</p>
</div>
<div class='div-commentary'><p style="margin-left:1em">二法攝中前四即四法印次二總別緣生次一大小後二智斷上辨因圓究竟訖。</p>
</div>
<div class='div-orig'><p>佛子菩薩摩訶薩住兜率天有十種所作業。</p>
</div>
<div class='div-commentary'><p style="margin-left:1em">第二住兜率下十九門明果用圓滿行多約八相顯果用者明是普賢大用之果不就淨土實報處說又顯實報不可說故又顯八相通因果故長分為十初一門住天次一門示沒三一門入胎四一門住胎五三門初生六二門在家七二門出家八五門成道九二門轉法輪十有一門入涅槃初之二門合屬第三即是八相今初欲說下生先明在天所作。</p>
</div>
<div class='div-orig'><p>何等為十所謂為欲界諸天子說厭離法言一切自在皆是無常一切快樂悉當衰謝勸彼諸天發菩提心是為第一所作業。</p>
</div>
<div class='div-commentary'><p style="margin-left:1em">一化欲天。</p>
</div>
<div class='div-orig'><p>為色界諸天說入出諸禪解脫三昧若於其中而生愛著因愛復起身見邪見無明等者則為其說如實智慧若於一切色非色法起顛倒想以為清淨為說不淨皆是無常勸其令發菩提之心是為第二所作業。</p>
</div>
<div class='div-commentary'><p style="margin-left:1em">二化色天。</p>
</div>
<div class='div-orig'><p>菩薩摩訶薩住兜率天入三昧名光明莊嚴身放光明徧照三千大千世界隨眾生心以種種音而為說法眾生聞<span class='corr'>已</span>信心清淨命終生於兜率天中勸其令發菩提之心是為第三所作業。</p>
</div>
<div class='div-commentary'><p style="margin-left:1em">三化大千。</p>
</div>
<div class='div-orig'><p>菩薩摩訶薩在兜率天以無障礙眼普見十方兜率天中一切菩薩彼諸菩薩皆亦見此互相見<span class='corr'>已</span>論說妙法謂降神母胎初生出家徃詣道場具大莊嚴而復示現徃昔已來所行之行以彼行故成此大智所有功德不離本處而能示現如是等事是為第四所作業。</p>
</div>
<div class='div-commentary'><p style="margin-left:1em">四同類共談。</p>
</div>
<div class='div-orig'><p>菩薩摩訶薩住兜率天十方一切兜率天宮諸菩薩眾皆悉來集恭敬圍繞爾時菩薩摩訶薩欲令彼諸菩薩皆滿其願生歡喜故隨彼菩薩所應住地所行所斷所修所證演說法門彼諸菩薩聞說法<span class='corr'>已</span>皆大歡喜得未曾有各還本土所住宮殿是為第五所作業。</p>
</div>
<div class='div-commentary'><p style="margin-left:1em">五為同類說。</p>
</div>
<div class='div-orig'><p>菩薩摩訶薩住兜率天時欲界主天魔波旬為欲壞亂菩薩業故眷屬圍繞詣菩薩所爾時菩薩為摧伏魔軍故住金剛道所攝般若波羅蜜方便善巧智慧門以柔輭麤獷二種語而為說法令魔波旬不得其便魔見菩薩自在威力皆發阿耨多羅三藐三菩提心是為第六所作業。</p>
</div>
<div class='div-commentary'><p style="margin-left:1em">六善巧降魔。</p>
</div>
<div class='div-orig'><p>菩薩摩訶薩住兜率天知欲界諸天子不樂聞法爾時菩薩出大音聲徧告之言今日菩薩當於宮中現希有事若欲見者宜速徃詣時諸天子聞是語已無量百千億那由他眾皆來集會爾時菩薩見諸天眾皆來集已為現宮中諸希有事彼諸天子曾未見聞既得見已皆大歡喜其心醉沒又於樂中出聲告言諸仁者一切諸行皆悉無常一切諸行皆悉是苦一切諸法皆悉無我涅槃寂滅又復告言汝等皆應修菩薩行皆當圓滿一切智智彼諸天子聞此法音憂歎咨嗟而生厭離靡不皆發菩提之心是為第七所作業。</p>
</div>
<div class='div-commentary'><p style="margin-left:1em">七樂音說法。</p>
</div>
<div class='div-orig'><p>菩薩摩訶薩住兜率宮不捨本處悉能徃詣十方無量一切佛所見諸如來親近禮拜恭敬聽法爾時諸佛欲令菩薩獲得最上灌頂法故為說菩薩地名一切神通以一念相應慧具足一切最勝功德入一切智智位是為第八所作業。</p>
</div>
<div class='div-commentary'><p style="margin-left:1em">八詣佛聞法。</p>
</div>
<div class='div-orig'><p>菩薩摩訶薩住兜率宮為欲供養諸如來故以大神力興起種種諸供養具名殊勝可樂徧法界虛空界一切世界供養諸佛彼世界中無量眾生見此供養皆發阿耨多羅三藐三菩提心是為第九所作業。</p>
</div>
<div class='div-commentary'><p style="margin-left:1em">九供養多佛。</p>
</div>
<div class='div-orig'><p>菩薩摩訶薩住兜率天出無量無邊如幻如影法門周徧十方一切世界示現種種色種種相種種形體種種威儀種種事業種種方便種種譬喻種種言說隨眾生心皆令歡喜是為第十所作業。</p>
</div>
<div class='div-commentary'><p style="margin-left:1em">十多身益生。</p>
</div>
<div class='div-orig'><p>佛子是為菩薩摩訶薩住兜率天十種所作業若諸菩薩成就此法則能於後下生人間佛子菩薩摩訶薩於兜率天將下生時現十種事。</p>
</div>
<div class='div-commentary'><p style="margin-left:1em">第二時至示沒名將下生大乘方便經下卷云菩薩如其本願處兜率天宮能得菩提轉于法輪非為不能菩薩思惟閻浮提人不能至此兜率天上聽受法教兜率天人能下閻浮是故下生。</p>
</div>
<div class='div-orig'><p>何等為十。</p>
<p>佛子菩薩摩訶薩於兜率天下生之時從於足下放大光明名安樂莊嚴普照三千大千世界一切惡趣諸難眾生觸斯光者莫不皆得離苦安樂得安樂已悉知將有奇特大人出興于世是為第一所示現事。</p>
</div>
<div class='div-commentary'><p style="margin-left:1em">一廣拔眾苦。</p>
</div>
<div class='div-orig'><p>佛子菩薩摩訶薩於兜率天下生之時從於眉間白毫相中放大光明名曰覺悟普照三千大千世界照彼宿世一切同行諸菩薩身彼諸菩薩蒙光照已咸知菩薩將欲下生各各出興無量供具詣菩薩所而為供養是為第二所示現事。</p>
</div>
<div class='div-commentary'><p style="margin-left:1em">二徧警有緣。</p>
</div>
<div class='div-orig'><p>佛子菩薩摩訶薩於兜率天將下生時於右掌中放大光明名清淨境界悉能嚴淨一切三千大千世界其中若有已得無漏諸辟支佛覺斯光者即捨壽命若不覺者光明力故徙置他方餘世界中一切諸魔及諸外道有見眾生皆亦徙置他方世界唯除諸佛神力所持應化眾生是為第三所示現事。</p>
</div>
<div class='div-commentary'><p style="margin-left:1em">三嚴剎揀非。</p>
</div>
<div class='div-orig'><p>佛子菩薩摩訶薩於兜率天將下生時從其兩膝放大光明名清淨莊嚴普照一切諸天宮殿下從護世上至淨居靡不周徧彼諸天等咸知菩薩於兜率天將欲下生俱懷戀慕悲歎憂惱各持種種華鬘衣服塗香末香旛蓋妓樂詣菩薩所恭敬供養隨逐下生乃至涅槃是為第四所示現事。</p>
</div>
<div class='div-commentary'><p style="margin-left:1em">四覺諸導從。</p>
</div>
<div class='div-orig'><p>佛子菩薩摩訶薩在兜率天將下生時於卍字金剛莊嚴心藏中放大光明名無能勝幢普照十方一切世界金剛力士時有百億金剛力士皆悉來集隨逐侍衛始於下生乃至涅槃是為第五所示現事。</p>
</div>
<div class='div-commentary'><p style="margin-left:1em">五密召侍衛。</p>
</div>
<div class='div-orig'><p>佛子菩薩摩訶薩於兜率天將下生時從其身上一切毛孔放大光明名分別眾生普照一切大千世界徧觸一切諸菩薩身復觸一切諸天世人諸菩薩等咸作是念我應住此供養如來教化眾生是為第六所示現事。</p>
</div>
<div class='div-commentary'><p style="margin-left:1em">六先告當機。</p>
</div>
<div class='div-orig'><p>佛子菩薩摩訶薩於兜率天將下生時從大摩尼寶藏殿中放大光明名善住觀察照此菩薩當生之處所託王宮其光照已諸餘菩薩皆共隨逐下閻浮提若於其家若其聚落若其城邑而現受生為欲教化諸眾生故是為第七所示現事。</p>
</div>
<div class='div-commentary'><p style="margin-left:1em">七令輔翼知。</p>
</div>
<div class='div-orig'><p>佛子菩薩摩訶薩於兜率天臨下生時從天宮殿及大樓閣諸莊嚴中放大光明名一切宮殿清淨莊嚴照所生母腹光明照已令菩薩母安隱快樂具足成就一切功德其母腹中自然而有廣大樓閣大摩尼寶而為莊嚴為欲安處菩薩身故是為第八所示現事。</p>
</div>
<div class='div-commentary'><p style="margin-left:1em">八淨所生處。</p>
</div>
<div class='div-orig'><p>佛子菩薩摩訶薩於兜率天臨下生時從兩足下放大光明名為善住若諸天子及諸梵天其命將終蒙光照觸皆得住壽供養菩薩從初下生乃至涅槃是為第九所示現事。</p>
</div>
<div class='div-commentary'><p style="margin-left:1em">九長延天壽。</p>
</div>
<div class='div-orig'><p>佛子菩薩摩訶薩於兜率天臨下生時從隨好中放大光明名日月莊嚴示現菩薩種種諸業時諸人天或見菩薩住兜率天或見入胎或見初生或見出家或見成道或見降魔或見轉法輪或見入涅槃是為第十所示現事。</p>
</div>
<div class='div-commentary'><p style="margin-left:1em">十廣現難思。</p>
</div>
<div class='div-orig'><p>佛子菩薩摩訶薩於身於座於宮殿於樓閣中放如是等百萬阿僧祇光明悉現種種諸菩薩業現是業已具足一切功德法故從兜率天下生人間。</p>
</div>
<div class='div-commentary'><p style="margin-left:1em">四結益。</p>
</div>
<p class='juan'>大方廣佛華嚴經䟽鈔會本第五十八之三</p>
<div class='div-w'>
<p class='h2'>音釋</p>
<div class='div-note'>舋<p style="margin-left:1em"><span class='note-inline'>(許覲切舋隙也)</span>。</p>
顰蹙<p style="margin-left:1em"><span class='note-inline'>(顰毗賓切蹙子六切顰蹙愁貌)</span>。</p>
伺<p style="margin-left:1em"><span class='note-inline'>(相吏切察也)</span>。</p>
很<p style="margin-left:1em"><span class='note-inline'>(胡墾切很戾也)</span>。</p>
嫌<p style="margin-left:1em"><span class='note-inline'>(胡兼切憎也)</span>。</p>
鬬<p style="margin-left:1em"><span class='note-inline'>(丁候切競也)</span>。</p>
脇<p style="margin-left:1em"><span class='note-inline'>(虛業切腋下也)</span>。</p>
慠<p style="margin-left:1em"><span class='note-inline'>(魚到切倨慠也)</span>。</p>
謫<p style="margin-left:1em"><span class='note-inline'>(陟革切音摘責也)</span>。</p>
鵄<p style="margin-left:1em"><span class='note-inline'>(杜結切音迭)</span>。</p>
鵰<p style="margin-left:1em"><span class='note-inline'>(丁聊切音刁大<span class='corr'>鷙</span>鳥)</span>。</p>
嚬<p style="margin-left:1em"><span class='note-inline'>(音頻師子聲也)</span>。</p>
</div></div></div>
</div><!-- end of div[@id='body'] -->
</body></html>