<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />大方廣佛華嚴經䟽鈔會本第八之一　假三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu28' />
<div class='div-orig'><p class="head1">華藏世界品第五</p>
</div>
<div class='div-commentary'><p style="margin-left:1em">初來意者前品通明諸佛剎海今此別明本師所嚴依果答世界海問故次來也。</p>
<p style="margin-left:1em">釋名者準梵本具云華藏莊嚴嚴具世界海之徧清淨功德海光明品譯者嫌繁乃成太畧處中應云蓮華藏莊嚴世界海品謂蓮華含子之處目之曰藏今剎種及剎為大蓮華之所含藏故云華藏其中一一境界皆有剎海塵數清淨功德故曰莊嚴世界深廣故名為海有云世界依海故立海名者恐非文意以下云華藏莊嚴世界海住在華中故其梵云嚴具即是能嚴其徧清淨功德海光明即顯嚴之相用依體有用故致之言今文舉體攝用但云華藏<span class='note-inline'>(梵本具云者梵云拘蘇磨（華）多羅（藏）驃訶（莊嚴）阿楞伽（嚴具）嚕迦䭾都（世界）三牟達囉（海）鉢履輸陀（云遍清淨）懼曩（功德）三牟達囉（海）阿羅婆娑（光明）鉢履勿多（品）此云華藏莊嚴嚴具世界海遍清淨功德海光明品)</span>約事可爾何因剎海相狀如斯略舉二因一約眾生如來藏識即是香海亦法性海依無住本是謂風輪亦妄想風於此海中有因果相恒沙性德即是正因之華世出世間未來果法皆悉含攝故名為藏若以法性為海心即是華含藏亦爾然此藏識相分之中半為外噐不執受故半為內身執為自性生覺受故如來藏識何緣如此法如是故行業引故二約諸佛謂以大願風持大悲海生無邊行華含藏二利染淨果法重疊無礙故所感剎相狀如之是以出現品中多將世界以喻佛德細尋文意乃由佛德世界如之<span class='note-inline'>(約事可爾下覈其本源不為此釋豈委剎海之興由)</span>三宗趣者別顯本師依報具三世間融攝無盡為宗令諸菩薩發生信解成就行願為趣餘如前品但緫別異耳融攝之相亦見前文賢首立華藏觀復有十德大同小異如彼文說<span class='note-inline'>(言有十德者前品已引)</span>。</p>
</div>
<div class='div-orig'><p>爾時普賢菩薩復告大眾言諸佛子此華藏莊嚴世界海是毗盧遮那如來徃昔於世界海微塵數劫修菩薩行時一一劫中親近世界海微塵數佛一一佛所淨修世界海微塵數大願之所嚴淨。</p>
</div>
<div class='div-commentary'><p style="margin-left:1em">第四釋文一品分三初明華藏因果自體二明藏海安布莊嚴三明所持剎網差別三叚如次釋華藏莊嚴世界之名今初二先長行後偈頌長行亦二初舉果屬人顯因深廣二彰果體相辯其寬容今初也謂指此剎海是我本師修因所淨然因深廣有三勝相一長時修剎海塵劫故不唯三祇二於多劫一一遇多勝緣不唯勝觀釋迦等佛三於多勝緣一一淨多大願願淨國等不唯淨一無生等由上三重故云深廣<span class='note-inline'>(初華藏等者然第二安布莊嚴亦是果相故應對果分因總為二段謂光明剎因後彰果相以第一段長行具有因果偈文雙頌因果故合於因屬自體中不唯勝觀等者俱舍論第十八說於三無數劫各供養七萬又如次供養五六七千佛三無數劫滿逆次逢勝觀然燈寶髻佛初釋迦牟尼釋曰此三偈中初偈明供養佛數謂初無數劫供養七萬五千佛第二無數劫供養七萬六千佛第三無數劫供養七萬七千佛後頌明逢何佛供養言逆次者從第三無數劫向前以明謂第三無數劫滿逢勝觀佛第二無數劫滿逢然燈佛第一無數劫滿逢寶髻佛最初發心逢釋迦佛發誓願言願我當作佛一如今世尊彼佛世尊末劫出世法住千年今我如來一一同彼故今䟽云不唯勝觀者舉第三阿僧祗劫滿佛言釋迦者舉初發心之佛而言等者乃有三義一等然燈寶髻二等所供佛數三等餘教所明設言供養三十六恒三十八恒佛等皆未足為多也不唯淨一無生忍者如智論說五華供養然燈得無生法忍故金剛經云若有少法可得然燈佛則不與我授記等無法可得是無生相而言等者等餘法門俱舍頌云但由悲普施被折心無忿讚歎底沙佛次無上菩提六波羅蜜多於如是四位一二又一二如次修圓滿釋曰初之四句即是四位初位一滿謂普施成檀次位二滿謂尸及忍被折不報故能滿尸由內無忿故成於忍第三位中但一度滿謂精進度第四位中定慧雙滿故云一二又一二等言底沙者此云圓滿讚佛偈云天地此界多聞室逝宮天處十方無丈夫牛王大沙門尋地山林遍無等七日七夜忘下一足歎底沙故超於彌勒九劫先成佛智論之中亦同此說故六度滿前後不多今經一一佛所淨修世界海微塵數大願况於多佛况多劫耶故䟽結云由上三重故云深廣)</span>然瑜伽起信等約三乘教一方化宜一類世界定說三祇今約一乘該通十方及樹形等界故云剎海塵數是以寶雲經言我為淺識眾生說三僧袛劫修行然我實經無量阿僧袛劫修行又時無別體依法上立法既無盡時亦無窮況念劫圓融不應剋執<span class='note-inline'>(然瑜伽下二隨難別釋即重釋三祗約三乘一乘以通言該通十方者對上一方化儀及樹形者對上一類世界且如娑婆一劫方知安養得為一日則安養世界乃經三無數日耳更方袈裟幢剎未經嵗月况於後後以劫為日之剎耶是則不可以此一方類定於成佛時劫之數二異類剎者即於一界即具諸界互不相見時刧亦殊安知修短故朝菌不知晦朔况識春秋况於大椿之嵗耶寶雲經者經云善男子菩薩不能思議如來境界如來境界不可思議但為淺近眾生說三僧祗修習所得菩提而實發心<span class='corr'>已</span>來不可計數賢首釋云不可計者不可計數阿僧祗也義分齊云始教三祗不同小乘小乘十十數之此即倍倍數之仍說百劫修相好等智度論破此別修相好不許三祗之外別修即是實教之意然實教之意自有二義一定三僧祗一方化儀故又是實佛故起信論云或示超地速成正覺以為怯弱眾生故或說我於無量阿僧祗劫當成佛道以為懈慢眾生故能示如是無量方便不可思議而實菩薩種性根等發心則等所證亦等無有超過之法以一切菩薩皆經於三阿僧祗劫故斯則定也二者不定復有二意一為通餘類世界故如勝天王說即前樹形等剎是二據佛實德無限故如寶雲經若瑜伽說有二種無數劫一者日夜月半月等方便顯時無量故二者如常說若依初義經無量刧若依後義但三僧祗然依此釋不同寶雲寶雲不言為淺近眾生說於大刧為於深勝說日月刧明知意殊是則瑜伽亦是一方所宜說耳又時無別體下別教一乘融攝以說如毗目仙人執善財手時經多刧處歷無邊故不可以長短思也若顯超勝一生頓圓若約甚深多劫莫究故云不可定執貴在入玄)</span>第二諸佛子下彰果體相者植因既深果必繁奧然所依剎量諸教不同小乘但一娑婆三乘有大小之化或色究竟為實或他方別有淨邦今一乘十佛之境大小無礙淨穢相融且依一相說有邊表實則一重橫尋無邊況復重重塵含法界<span class='note-inline'>(然所依下第二彰其分量言大小之化者如梵網經周帀千華上復現千釋迦即大化也一華百億國一國一釋迦即小化也小化唯一四洲大化總該百億且依一相者且依一種義相不壞邊表有蓮華外別佛剎海等實則稱性橫不可尋故云法界無差別若以性融相則一塵中法界無量)</span>然準下別顯應有十事一所依風輪二風持香海三海出蓮華四華持剎海五繞臺輪山六臺面寶地七地有香海八海間香河九河間樹等十緫結多嚴今文之中唯闕一河文且分四第一能持風輪第二所持香海第三海出蓮華第四華持剎海<span class='note-inline'>(應有十事者以文廣釋十事故此中長行畧摽列故是以古德一品之中先分土因就果相中即分十段今不依者以下六事各有長行偈頌而前四事同一長行故科十段於文不便先科為三於第一華藏自體長行之內方分為四耳)</span>然其剎因有其緫別<span class='corr'>已</span>見上文為顯別義且明一因成於一果<span class='note-inline'>(<span class='corr'>已</span>見上文者即起具因緣中通義易知故示別相)</span>。</p>
</div>
<div class='div-orig'><p>諸佛子此華藏莊嚴世界海有須彌山微塵數風輪所持。</p>
</div>
<div class='div-commentary'><p style="margin-left:1em">今初風輪之因即大願等亦如前釋於中文三初緫標數二略列名三別舉最上。</p>
</div>
<div class='div-orig'><p>其最下風輪名平等住能持其上一切寶燄熾然莊嚴次上風輪名出生種種寶莊嚴能持其上淨光照耀摩尼王幢次上風輪名寶威德能持其上一切寶鈴次上風輪名平等燄能持其上日光明相摩尼王輪次上風輪名種種普莊嚴能持其上光明輪華次上風輪名普清淨能持其上一切華燄師子座次上風輪名聲徧十方能持其上一切珠王幢次上風輪名一切寶光明能持其上一切塵尼王樹華次上風輪名速疾普持能持其上一切香摩尼須彌雲次上風輪名種種宮殿遊行能持其上一切寶色香臺雲。</p>
</div>
<div class='div-commentary'><p style="margin-left:1em">列中名平等住者一徧持諸位故二稱實性故餘文可知風並在下寶在臺面以力遙持<span class='note-inline'>(以力遙持者古有二釋一云一重風輪持一重物䟽以出現品中有十風輪持欲色等皆是遙持故今案定)</span>。</p>
</div>
<div class='div-orig'><p>諸佛子彼須彌山微塵數風輪最在上者名殊勝威光藏。</p>
</div>
<div class='div-commentary'><p style="margin-left:1em">三舉最上者勝力能持香海故立其名。</p>
</div>
<div class='div-orig'><p>能持普光摩尼莊嚴香水海。</p>
</div>
<div class='div-commentary'><p style="margin-left:1em">第二能持下所持香海以摩尼發光普照一切嚴海底岸及寶色香水故立此名又藏識名海具德深廣故流注名水剎那性故又佛性名水遠熏名香聞未證故涅槃亦云有人聞香<span class='note-inline'>(又佛性名水下約通生佛佛性即是真法性故故此品初海表三義今舉其二畧不說悲涅槃亦云有人聞香即第七經至問明品當具引之)</span>。</p>
</div>
<div class='div-orig'><p>此香水海有大蓮華名種種光明蘂香幢。</p>
</div>
<div class='div-commentary'><p style="margin-left:1em">第三此香水下所出蓮華蘂放異光又發勝香高出降伏故立此名又所發萬行一一覺性故曰光明皆能普熏即香義也<span class='note-inline'>(又所發萬行下上約事釋此約表法但通相表行若別說者畧示十德表於十度一開敷鮮榮以表施度二自性無染以表戒度三香氣芬馥四寶莖堅固五寶葉扶踈六寶蘂光幢七相巧成就八含藏蓮子九寶臺堅住十普放光明下八如次顯於八度)</span>。</p>
</div>
<div class='div-orig'><p>華藏莊嚴世界海住在其中四方均平清淨堅固金剛輪山周帀圍繞地海眾樹各有區別。</p>
</div>
<div class='div-commentary'><p style="margin-left:1em">第四華藏下所持剎海四方均平緫顯形相清淨堅固彰其體性金剛圍等別明所有即下別顯此為其本一山二地三海四樹各別區分即緫顯多嚴但闕一河以下有別顯故此畧明下亦畧頌。</p>
</div>
<div class='div-orig'><p>是時普賢菩薩欲重宣其義承佛神力觀察十方而說頌言。</p>
<p>世尊徃昔於諸有微塵佛所修淨業故獲種種寶光明華藏莊嚴世界海。</p>
<p>廣大悲雲徧一切捨身無量等剎塵以昔劫海修行力今此世界無諸垢。</p>
</div>
<div class='div-commentary'><p style="margin-left:1em">第二偈中然長行偈頌有十例五對謂有無廣略離合先後為八九或超間十或頌<span class='corr'>已</span>重頌故釋頌文不可一例上下準之此文略有四例一宿因現緣經離頌合<span class='note-inline'>(一宿因現緣者此中名長行為經以取長行綴葺畧說所應說義別相修多羅故言經離者宿因即前顯因深廣現緣即前風持香海等此二明離言頌合者初偈頌總前半宿因後半現緣第二偈三句宿因第四句是現緣故)</span>二所成果相經略頌廣<span class='note-inline'>(二所成果相者長行云華藏世界海住在其中者即所成果相此文則畧以十偈之內皆有果相故云頌廣)</span>三現緣風輪經廣頌略<span class='note-inline'>(三現緣風輪者經列十種風輪偈中但云風力所持無動搖耳)</span>四山地海樹經有頌無<span class='note-inline'>(四山地海樹者長行云金剛輪山周帀圍繞地海眾樹各有區別此經有也頌無可知上言有四者但有四例唯廣畧一種乃成一對離合有無但成一例耳若成對者應須經合頌離經無頌有方成三對餘四例二對此中則無下頌則有)</span>十偈分二初二頌上因相即辯因招果。</p>
</div>
<div class='div-orig'><p>放大光明徧住空風力所持無動搖佛藏摩尼普嚴飾如來願力令清淨普散摩尼妙藏華以昔願力空中住。</p>
</div>
<div class='div-commentary'><p style="margin-left:1em">餘頌果相於中分四初一偈半頌風輪皆上句所持下句能持初半偈以果持果後偈兼明能成之因前半離障願令清淨故後半無礙願依空住故。</p>
</div>
<div class='div-orig'><p>種種堅固莊嚴海光雲垂布滿十方諸摩尼中菩薩雲普詣十方光熾然。</p>
</div>
<div class='div-commentary'><p style="margin-left:1em">二有一偈頌香海尋此了名。</p>
</div>
<div class='div-orig'><p>光燄成輪妙華飾法界周流靡不徧一切寶中放淨光其光普照眾生海十方國土皆周徧咸令出苦向菩提。</p>
<p>寶中佛數等眾生從其毛孔出化形梵主帝釋輪王等一切眾生及諸佛。</p>
<p>化現光明等法界光中演說諸佛名種種方便示調伏普應群心無不盡。</p>
</div>
<div class='div-commentary'><p style="margin-left:1em">三有三頌半頌蓮華初一偈半釋種種光明蘂則顯此華以寶為體次一偈釋香義就法以明寶中出佛佛出世主如從質發香遠熏之義後一釋幢義演佛是高出義調生是摧伏義。</p>
</div>
<div class='div-orig'><p>華藏世界所有塵一一塵中見法界寶光現佛如雲集此是如來剎自在。</p>
<p>廣大願雲周法界於一切劫化群生普賢智地行悉成所有莊嚴從此出。</p>
</div>
<div class='div-commentary'><p style="margin-left:1em">四有二頌明剎自在緫頌上所持剎海初偈自在一一稱性故即同時具足相應門也心塵準思寶光現佛者依正互融故後偈結歸普因故能含攝。</p>
</div>
<div class='div-orig'><p>爾時普賢菩薩復告大眾言諸佛子此華藏莊嚴世界海大輪圍山住日珠王蓮華之上。</p>
</div>
<div class='div-commentary'><p style="margin-left:1em">第二別顯安布莊嚴文分為六第一四周輪山二寶地三香海四香河五樹林六緫結各別有偈今初輪山則清淨戒德內攝外防之所成也長行中三初緫舉所依二栴檀下別顯體相三如是下結德無盡今初山所依處即地面四周日珠王者所依處地故舊經云依蓮華日寶王地住亦有言大華之上別有此蓮為山所依義似不順所以地受此名者前華名種種光明蘂偈中云光熖成輪又云一切寶中放淨光明知此華以寶為體是則如日輪之珠王為蓮華也斯即緫華之稱。</p>
</div>
<div class='div-orig'><p>旃檀摩尼以為其身威德寶王以為其峰妙香摩尼而作其輪燄藏金剛所共成立一切香水流注其間眾寶為林妙華開敷香草布地明珠間飾種種香華處處盈滿摩尼為網周帀垂覆如是等有世界海微塵數眾妙莊嚴。</p>
</div>
<div class='div-commentary'><p style="margin-left:1em">二別顯中前取堅利且云金剛今明具德略有十相前四自體圓滿後六外相莊嚴一身為緫形摩尼圓明栴檀芬郁皆戒之德也二山峯謂秀出孤絕威伏諸惡三山輪古有二義一山彎曲之處二山腹跳出如師子座半月為輪準下偈文輪居山下為山所依四成山之緣上舉三事各別有體今顯金剛內含光焰徧成其體如世土石雜而成山金剛徧故得金輪名餘六文顯並在山間。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>世界大海無有邊寶輪清淨種種色所有莊嚴盡奇妙此由如來神力起。</p>
</div>
<div class='div-commentary'><p style="margin-left:1em">應頌有十文分為二前六明山體相莊嚴頌前別顯後四辯山妙用自在亦顯依正無礙即頌前結文前中五初一緫頌圍山初句所圍次二句能圍後句出因言無邊者有其二義一但緫相顯多故云無邊實有邊表二說有圍山外者是無邊之邊不礙理而即事故今云無邊者是邊之無邊不壞相而即理故<span class='note-inline'>(是無邊之邊者意明理無分限總曰無邊事有分限故名有邊若依理成事理性全隱則無邊即邊若會事歸理事相全盡則邊即無邊今則不爾不失理而事現云無邊之邊不壞事而理顯云邊之無邊此是事理無礙義不是相即相作之義思之)</span>。</p>
</div>
<div class='div-orig'><p>摩尼寶輪妙香輪及以真珠燈燄輪種種妙寶為嚴飾清淨輪圍所安住。</p>
</div>
<div class='div-commentary'><p style="margin-left:1em">二有一頌頌前山輪。</p>
</div>
<div class='div-orig'><p>堅固摩尼以為藏閻浮檀金作嚴飾舒光發燄徧十方內外映徹皆清淨。</p>
</div>
<div class='div-commentary'><p style="margin-left:1em">三一頌山體。</p>
</div>
<div class='div-orig'><p>金剛摩尼所集成復雨摩尼諸妙寶其寶精奇非一種放淨光明普嚴麗。</p>
</div>
<div class='div-commentary'><p style="margin-left:1em">四一頌成山之緣。</p>
</div>
<div class='div-orig'><p>香水分流無量色散諸華寶及旃檀眾蓮競發如衣布珍草羅生悉芬馥。</p>
<p>無量寶樹普莊嚴開華發蘂色熾然種種名衣在其內光雲四照常圓滿。</p>
</div>
<div class='div-commentary'><p style="margin-left:1em">五六二偈頌前水等諸嚴及加衣等。</p>
</div>
<div class='div-orig'><p>無量無邊大菩薩執蓋焚香充法界悉發一切妙音聲普轉如來正法轉。</p>
<p>諸摩尼樹寶末成一一寶末現光明毗盧遮那清淨身悉入其中普令見。</p>
<p>諸莊嚴中現佛身無邊色相無央數悉往十方無不徧所化眾生亦無限。</p>
<p>一切莊嚴出妙音演說如來本願輪十方所有淨剎海佛自在力咸令徧。</p>
</div>
<div class='div-commentary'><p style="margin-left:1em">後四妙用自在並顯可知。</p>
</div>
<div class='div-orig'><p>爾時普賢菩薩復告大眾言諸佛子此世界海大輪圍山內所有大地。</p>
</div>
<div class='div-commentary'><p style="margin-left:1em">第二臺面寶地即體心性定之所成也長行文三初標所在二一切下別顯體相莊嚴三緫結。</p>
</div>
<div class='div-orig'><p>一切皆以金剛所成堅固莊嚴不可沮壞清淨平坦無有高下摩尼為輪眾寶為藏一切眾生種種形狀諸摩尼寶以為間錯散眾寶末布以蓮華香藏摩尼分置其間諸莊嚴具充徧如雲三世一切諸佛國土所有莊嚴而為校飾摩尼妙寶以為其網普現如來所有境界如天帝網於中布列諸佛子此世界海地有如是等世界海微塵數莊嚴。</p>
</div>
<div class='div-commentary'><p style="margin-left:1em">二中十句初一地體標以金剛釋以堅固不壞徧華藏地盡是金剛故上菩提塲地徹華藏也二地相平淨餘八皆莊嚴謂三飾以寶輪四畜以寶藏五間以異寶六散以寶末七布以蓮華八分置香摩尼九充以莊嚴具但云諸嚴嚴有多少三世佛國之嚴而為嚴者顯無盡之嚴具也十覆以寶網隱映莊嚴網有何用普現佛影此網何相如天帝網而布列也又此帝網重現無盡成上普現如來境界及上一一境界皆無盡也<span class='note-inline'>(但云諸嚴下此句稍長故牒釋之即從諸莊嚴具下是第九句摩尼妙寶下皆第十句)</span>。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>其地平坦極清淨安住堅固無能壞摩尼處處以為嚴眾寶於中相間錯。</p>
<p>金剛為地甚可悅寶輪寶網具莊嚴蓮華布上皆圓滿妙衣彌覆悉周徧。</p>
<p>菩薩天冠寶瓔珞悉布其地為嚴好栴檀摩尼普散中咸舒離垢妙光明。</p>
<p>寶華發燄出妙光光燄如雲照一切散此妙華及眾寶普覆於地為嚴飾。</p>
</div>
<div class='div-commentary'><p style="margin-left:1em">偈有十頌分二前七頌前別顯後三頌緫結前中三初四頌前八段而小不次者顯前無優劣故或重或廣者顯義無方也恐繁不配可以意得。</p>
</div>
<div class='div-orig'><p>密雲興布滿十方廣大光明無有盡普至十方一切土演說如來甘露法。</p>
<p>一切佛願摩尼內普現無邊廣大劫最勝智者昔所行於此寶中無不見。</p>
</div>
<div class='div-commentary'><p style="margin-left:1em">次二頌嚴具如雲。</p>
</div>
<div class='div-orig'><p>其地所有摩尼寶一切佛剎咸來入彼諸佛剎一一塵一切國土亦入中。</p>
</div>
<div class='div-commentary'><p style="margin-left:1em">後一偈頌如天帝網謂一寶既收一切則彼剎諸塵復攝一切即重重也。</p>
</div>
<div class='div-orig'><p>妙寶莊嚴華藏界菩薩遊行徧十方演說大士諸弘願此是道塲自在力。</p>
<p>摩尼妙寶莊嚴地放淨光明備眾飾充滿法界等虛空佛力自然如是現。</p>
<p>諸有修治普賢願入佛境界大智人能知於此剎海中如是一切諸神變。</p>
</div>
<div class='div-commentary'><p style="margin-left:1em">後三偈頌緫結者結其所屬初偈結屬道塲次屬佛力後結能知之人。</p>
</div>
<div class='div-orig'><p>爾時普賢菩薩復告大眾言諸佛子此世界海大地中有十不可說佛剎微塵數香水海。</p>
</div>
<div class='div-commentary'><p style="margin-left:1em">第三地面香海者上之大海既是藏識今明心華之內攝諸種子一一種子不離藏識海故有多香海然一一具於性德故皆有莊嚴長行分二初緫舉數準下剎種及梵本中皆有十不可說今闕十字或是譯人之漏或是傳寫之失下標種處亦然<span class='note-inline'>(準下剎種者以中海管十海十海一道布列結有不可說佛剎微塵數香水海十道皆然一海一種故有十不可說也下標種者標云諸佛子此不可說佛剎微塵數香水海中有不可說佛剎世界種釋曰此即摽種處無十字亦例合有)</span>。</p>
</div>
<div class='div-orig'><p>一切妙寶莊嚴其底妙香摩尼莊嚴其岸毘盧遮那摩尼寶王以為其網香水映徹具眾寶色充滿其中種種寶華旋布其上栴檀細末澄垽其下演佛言音放寶光明無邊菩薩持種種蓋現神通力一切世界所有莊嚴悉於中現。</p>
</div>
<div class='div-commentary'><p style="margin-left:1em">二一切下別顯莊嚴準後緫結應云一一香海各有若干莊嚴今文畧無若案文取義一切之言即一切海緫以妙寶而為其底等文有二十句前十明海體狀一底二岸三網四水五華六垽七聲八光九人衛現通十結廣無盡。</p>
</div>
<div class='div-orig'><p>十寶階陛行列分布十寶欄楯周帀圍繞四天下微塵數一切寶莊嚴芬陀利華敷榮水中不可說百千億那由他數十寶尸羅幢恒河沙數一切寶衣鈴網幢恒河沙數無邊色相寶華樓閣百千億那由他數十寶蓮華城四天下微塵數眾寶樹林寶燄摩尼以為其網恒河沙數栴檀香諸佛言音光燄摩尼不可說百千億那由他數眾寶垣墻悉共圍繞周徧嚴飾。</p>
</div>
<div class='div-commentary'><p style="margin-left:1em">後十寶下十句攝異莊嚴唯白蓮華當於水中餘皆在岸言十寶者有云金銀瑠璃硨磲碼碯珊瑚琥珀真珠玫瑰琴瑟為十十中前七即是七寶芬陀利者即白蓮華亦是正敷榮時尸羅幢者應云試羅此云美玉若言尸羅此云清淨二義俱通餘並可知以法門合之可以意得<span class='note-inline'>(芬陀利即白蓮華者即唐三藏等諸師所翻而言亦是正敷榮時者即什公意故叡公法華序云華有三時之異華而未敷名屈摩羅凋而將落名迦摩羅處中盛時名芬陀利生公亦云器像之妙莫踰蓮華蓮華之美榮在始敷始敷之盛則子盈於內色香味足謂之芬陀利意亦同也今存二譯各是一義梵語多含故兩存耳)</span>。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>此世界中大地上有香水海摩尼嚴清淨妙寶布其底安住金剛不可壞。</p>
<p>香藏摩尼積成岸日燄珠輪布若雲蓮華妙寶為瓔珞處處莊嚴淨無垢。</p>
<p>香水澄渟具眾色寶華旋布放光明普震音聲聞遠近以佛威神演妙法。</p>
</div>
<div class='div-commentary'><p style="margin-left:1em">頌中菩薩持葢經有頌無日焰光輪經無頌有且分為二初三頌初十句一頌底二頌岸及網纓即網類三頌餘七細尋可見。</p>
</div>
<div class='div-orig'><p>階陛莊嚴具眾寶復以摩尼為間飾周廻欄楯悉寶成蓮華珠網如雲布。</p>
<p>摩尼寶樹列成行華蘂敷榮光赫奕種種樂音恒競奏佛神通力令如是。</p>
<p>種種妙寶芬陀利敷布莊嚴香水海香燄光明無暫停廣大圓滿皆充徧。</p>
<p>明珠寶幢恒熾盛妙衣垂布為嚴飾摩尼鈴網演法音令其聞者趣佛智。</p>
<p>妙寶蓮華作城郭眾彩摩尼所嚴瑩真珠雲影布四隅如是莊嚴香水海。</p>
<p>垣墻繚繞皆周帀樓閣相望布其上無量光明恒熾然種種莊嚴清淨海。</p>
<p>毘盧遮那於往昔種種剎海皆嚴淨如是廣大無有邊悉是如來自在力。</p>
</div>
<div class='div-commentary'><p style="margin-left:1em">餘七偈頌後十句而小不次謂一頌階陛欄楯二頌樹林三頌華敷四頌幢相五頌城珠六頌墻閣繚者纏也七頌結嚴屬佛一昔因二現力。</p>
</div>
<div class='div-orig'><p>爾時普賢菩薩復告大眾言諸佛子一一香水海各有四天下微塵數香水河右旋圍繞。</p>
</div>
<div class='div-commentary'><p style="margin-left:1em">第四海間香河即隨一一心同時相應功德流注也長行亦三初舉數二一切下辯嚴三若廣下結廣<span class='note-inline'>(即隨一一心者大海既喻藏識小海復表種子二皆心王故河表同時心所謂善十一遍行別境二千福河流注心地)</span>。</p>
</div>
<div class='div-orig'><p>一切皆以金剛為岸淨光摩尼以為嚴飾常現諸佛寶色光雲及諸眾生所有言音其河所有漩澓之處一切諸佛所修因行種種形相皆從中出摩尼為網眾寶鈴鐸諸世界海所有莊嚴悉於中現摩尼寶雲以覆其上其雲普現華藏世界毘盧遮那十方化佛及一切佛神通之事復出妙音稱揚三世佛菩薩名其香水中常出一切寶燄光雲相續不絕。</p>
</div>
<div class='div-commentary'><p style="margin-left:1em">嚴中嚴事並無差別故云一切皆以謂並用寶體寶嚴聖靈游集光雲相映萬象浮輝十句可知。</p>
</div>
<div class='div-orig'><p>若廣說者一一河各有世界海微塵數莊嚴。</p>
</div>
<div class='div-commentary'><p style="margin-left:1em">三結廣中既繞小海之小河<span class='corr'>已</span>有剎海塵數之嚴彌顯諸標結文非唯約事皆是一多無礙耳。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>清淨香流滿大河金剛妙寶為其岸。</p>
</div>
<div class='div-commentary'><p style="margin-left:1em">偈中初半偈頌岸體金剛。</p>
</div>
<div class='div-orig'><p>寶末為輪布其地種種嚴飾皆珍好寶階行列妙莊嚴欄楯周廻悉殊麗真珠為藏眾華飾種種纓鬘共垂下。</p>
</div>
<div class='div-commentary'><p style="margin-left:1em">次一偈半頌摩尼嚴岸。</p>
</div>
<div class='div-orig'><p>香水寶光清淨色恒吐摩尼競疾流眾華隨浪皆搖動悉奏樂音宣妙法。</p>
</div>
<div class='div-commentary'><p style="margin-left:1em">三一頌光雲言音。</p>
</div>
<div class='div-orig'><p>細末栴檀作泥垽一切妙寶同洄澓香藏氛氳布在中發燄流芬普周徧。</p>
<p>河中出生諸妙寶悉放光明色熾然其光布影成臺座華盖珠瓔皆具足。</p>
<p>摩尼王中現佛身光明普照十方剎以此為輪嚴飾地香水映徹常盈滿。</p>
</div>
<div class='div-commentary'><p style="margin-left:1em">次三皆頌漩澓出影。</p>
</div>
<div class='div-orig'><p>摩尼為網金為鐸徧覆香河演佛音克宣一切菩提道及以普賢之妙行。</p>
</div>
<div class='div-commentary'><p style="margin-left:1em">七頌網鐸垂覆及緫現諸嚴前現事嚴此說道行。</p>
</div>
<div class='div-orig'><p>寶岸摩尼極清淨恒出如來本願音一切諸佛曩所行其音普演皆令見。</p>
</div>
<div class='div-commentary'><p style="margin-left:1em">八頌現佛依正。</p>
</div>
<div class='div-orig'><p>其河所有漩流處菩薩如雲常踊出悉往廣大剎土中乃至法界咸充滿。</p>
</div>
<div class='div-commentary'><p style="margin-left:1em">九頌浪出妙音。</p>
</div>
<div class='div-orig'><p>清淨珠王布若雲一切香河悉彌覆其珠等佛眉間相炳然顯現諸佛影。</p>
</div>
<div class='div-commentary'><p style="margin-left:1em">十頌水出光雲更有影畧可以意得。</p>
</div>
<div class='div-orig'><p>爾時普賢菩薩復告大眾言諸佛子此諸香水河兩間之地悉以妙寶種種莊嚴。</p>
</div>
<div class='div-commentary'><p style="margin-left:1em">第五河間華林長行有三初緫標次一一下別顯後其香水下緫結。</p>
</div>
<div class='div-orig'><p>一一各有四天下微塵數眾寶莊嚴芬陀利華周帀徧滿各有四天下微塵數眾寶樹林次第行列一一樹中恒出一切諸莊嚴雲摩尼寶王照耀其間種種華香處處盈滿其樹復出微妙音聲說諸如來一切劫中所修大願復散種種摩尼寶王充徧其地所謂蓮華輪摩尼寶王香燄光雲摩尼寶王種種嚴飾摩尼寶王現不可思議莊嚴色摩尼寶王日光明衣藏摩尼寶王周徧十方普垂布光網雲摩尼寶王現一切諸佛神變摩尼寶王現一切眾生業報海摩尼寶王如是等有世界海微塵數其香水河兩間之地一一悉具如是莊嚴。</p>
</div>
<div class='div-commentary'><p style="margin-left:1em">別顯二事謂華及樹水陸各一實有多事然此一叚文勢少異不列十事以顯無盡而但舉二展轉明多謂初一白蓮後一寶樹於此一樹出五業用一出莊嚴雲二寶王照耀三華香盈滿四出音演法五雨寶徧地於中文有緫別及結別有八事通三世間初六現噐次一現正覺後一現眾生世間如劍葉林等現惡業報天意樹等即善業報男女林中朝生暮落皆業報海<span class='note-inline'>(如劒葉林者其林樹葉猶如刀劒下即傷人天意樹者涅槃四十二問中當第二十四問云云何觀二寶猶如天意樹言天意樹者隨天意轉故至第九經方始答之云復次善男子如菴羅樹及閻浮提樹一年三變有時生華光色敷榮有時生葉滋茂蓊鬰有時凋落狀如枯死善男子於意云何是樹實為枯死不耶不也世尊善男子如來亦耳於三界中示三種身有時初生有時長大有時涅槃而如來身實非無常釋曰意明三寶隨物轉變而實常存如天意樹隨天意轉而實不死隨天之意明是善業男女林者即楞伽第一百六問云何男女林一百七問云何訶梨勒阿摩勸解曰謂令觀世間如男女林等依立世阿毗曇論第一云閻浮提林外有二林一名訶梨勒二名阿摩勒此二林南復有七林中有人林是人林中果形如人如閻浮提聖人王種若男子十六嵗如女一十五嵗莊嚴具足狀如行嫁是人林果可愛如是其子華形如人頭髻未離欲者見此果子便生愛心諸外道等有離欲人若見此果即失禪定欲心還生其子熟時唯鳥競食鳥食之餘殘落於地如尸陀林甚可厭惡退禪定者見是相<span class='corr'>已</span>深生厭離還得本定意表世間男女如林所見榮飾悉皆如幻與此無別遍計所執妄謂之實菩薩觀之都無所有故楞伽云觀諸眾生如死屍無知以妄想故見有往來若離妄想如彼死屍無鬼入中云為自在故有經說菩薩所見世間資生無非實相此之謂矣)</span>如是等下且結樹之雨寶<span class='corr'>已</span>有剎海塵數例上出雲等四一一皆然一樹之中<span class='corr'>已</span>有多剎海之嚴矣次例芬陀利華亦同於樹其華與樹各有四天下塵一一皆爾如華樹等類復應有剎海塵數之物故為無盡之嚴也。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>其地平坦極清淨真金摩尼共嚴飾諸樹行列蔭其中聳幹垂條萃若雲。</p>
<p>枝條妙寶所莊嚴華燄成輪光四照摩尼為果如雲布普使十方常現覩。</p>
<p>摩尼布地皆充滿眾華寶末共莊嚴復以摩尼作宮殿悉現眾生諸影像。</p>
<p>諸佛影像摩尼王普散其地靡不周如是赫奕徧十方一一塵中咸見佛。</p>
<p>妙寶莊嚴善分布真珠燈網相間錯處處悉有摩尼輪一一皆現佛神通。</p>
<p>眾寶莊嚴放大光光中普現諸化佛一一周行靡不徧悉以十力廣開演。</p>
</div>
<div class='div-commentary'><p style="margin-left:1em">後應頌不次文分為三初六頌寶樹。</p>
</div>
<div class='div-orig'><p>摩尼妙寶芬陀利一切水中咸徧滿其華種種各不同悉現光明無盡歇。</p>
</div>
<div class='div-commentary'><p style="margin-left:1em">次一頌白蓮華。</p>
</div>
<div class='div-orig'><p>三世所有諸莊嚴摩尼果中皆顯現體性無生不可取此是如來自在力。</p>
<p>此地一切莊嚴中悉現如來廣大身彼亦不來亦不去佛昔願力皆令見。</p>
<p>此地一一微塵中一切佛子修行道各見所記當來剎隨其意樂悉清淨。</p>
</div>
<div class='div-commentary'><p style="margin-left:1em">後三結嚴所因謂由佛等力明體用無礙現而常如然此偈有多意趣一者初一偈則噐世間次一智正覺後一眾生欲明一一事中皆現三世間嚴影略其文耳<span class='note-inline'>(然此三偈下二別釋示難思相總有六重六重之中皆通一偈而各取一句中言又此四句各是一義如第一偈初句所現之境二能現之處三所現之相四能現之固下二例然其第一重料揀初句所現不同三偈各一世間而初偈是初句次偈是第二句後偈是第二三兩句影略其文者謂隨一能現現三世間今各舉一故云影略非但此義六重皆影略)</span>又初明一果能現次例一切莊嚴後明塵塵皆爾從略至廣從麤至細<span class='note-inline'>(又初明一果能現下第二重約現處以明初偈第二句後二偈皆第一句)</span>又初明佛力次彰願力後隨樂力<span class='note-inline'>(又初明佛力下第三重約能現固差各顯一因皆第四句)</span>又初果後因願通因果<span class='note-inline'>(又初果後因者是第四重亦約現因明異重釋第四句而約因果不同)</span>又初自後他願通自他<span class='note-inline'>(又初自下第五亦約能現因句亦第四約一利不同)</span>又初明即性無性體本不生次明即相無相現無來去後明不壞於相各見不同<span class='note-inline'>(初明即性無性下第六重約所現性相明差三偈皆第三句以各見不同同體無來等此之一義更須解釋謂若順上釋既從佛力等因故所現之體即無生等二者此句亦是能現由體無生故現而叵取稱性而來故無來去隨機隱顯各見不同)</span>方顯華藏之嚴皆言亡慮絕非可情求也。</p>
</div>
<p class='juan'>大方廣佛華嚴經䟽鈔會本第八之一</p>
<div class='div-w'>
<p class='h2'>音釋</p>
<div class='div-note'>分馥<p style="margin-left:1em"><span class='note-inline'>(芬敷文切馥房六切芬馥香氣也)</span>。</p>
沮壞<p style="margin-left:1em"><span class='note-inline'>(沮在吕切遏也壞古聵切毀也)</span>。</p>
垽<p style="margin-left:1em"><span class='note-inline'>(語靳切滓也)</span>。</p>
欄楯<p style="margin-left:1em"><span class='note-inline'>(楯竪尹切欄檻也)</span>。</p>
澄渟<p style="margin-left:1em"><span class='note-inline'>(澄持陵切水靜而清也渟唐丁切水止曰渟)</span>。</p>
鈴鐸<p style="margin-left:1em"><span class='note-inline'>(鈴即丁切似鍾而小曰鈴鐸達各切鈴屬)</span>。</p>
蘂<p style="margin-left:1em"><span class='note-inline'>(乳捶切花須也)</span>。</p>
玫瑰<p style="margin-left:1em"><span class='note-inline'>(玫謀桮切瑰姑回切玫瑰火齊珠也)</span>。</p>
繚<p style="margin-left:1em"><span class='note-inline'>(憐蕭切)</span>。</p>
漩澓<p style="margin-left:1em"><span class='note-inline'>(漩旬宣切澓房六切漩澓回流也)</span>。</p>
嫌<p style="margin-left:1em"><span class='note-inline'>(胡兼切憎也)</span>。</p>
奥<p style="margin-left:1em"><span class='note-inline'>(於到切)</span>。</p>
菌<p style="margin-left:1em"><span class='note-inline'>(具隕切音郡地蕈之小者)</span>。</p>
蓊鬱<p style="margin-left:1em"><span class='note-inline'>(蓊烏紅切鬱於勿切蓊鬱草木盛貌)</span>。</p>
</div></div>
<p class='juan'><a id='mulu29' />大方廣佛華嚴經䟽鈔會本第八之二　假四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時普賢菩薩復告大眾言諸佛子諸佛世尊世界海莊嚴不可思議。</p>
</div>
<div class='div-commentary'><p style="margin-left:1em">第六辯總結莊嚴上來諸段雖說莊嚴猶未能盡故今總顯一一之境若說不說皆具剎海塵數功德莊嚴是以文云一切境界長行文二先標莊嚴難測。</p>
</div>
<div class='div-orig'><p>何以故諸佛子此華藏莊嚴世界海一切境界一一皆以世界海微塵數清淨功德之所莊嚴。</p>
</div>
<div class='div-commentary'><p style="margin-left:1em">二何以下徵釋所由清淨功德文含二義一謂眾多果嚴即是清淨功德二謂一一果嚴從多清淨功德因生以因望果應成四句謂多因一果一因多果等故隨一一事即曰難思<span class='note-inline'>(應成四句者文出二句三一因一果四多因多果隨修一行無德不招廣如問明及昇兜率品四句相融故一一難思)</span>是以頌云但由如來昔所行神通願力而出生斯即因也若語果嚴略有五相一者令多周給一切<span class='note-inline'>(一者令多者第四偈一切剎海咸周遍是令周給他也)</span>二者令常永無乏絕<span class='note-inline'>(第二偈中靡暫停第三偈中恒聞見是令常也)</span>三者令妙恱可眾心<span class='note-inline'>(第三偈中其音美妙是令妙也)</span>四者稱性無生無相<span class='note-inline'>(第十偈中無等無生無有相是稱性也)</span>五者自在鎔融無礙偈文具之總斯五義故曰難思況因果相即<span class='note-inline'>(第八偈等能於一切微塵中普現其身淨眾剎及第九偈一剎那中悉能現皆自在也)</span>。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>此剎海中一切處悉以眾寶為嚴飾發燄騰空布若雲光明洞徹常彌覆。</p>
<p>摩尼吐雲無有盡十方佛影於中現神通變化靡暫停一切菩薩咸來集。</p>
<p>一切摩尼演佛音其音美妙不思議毘盧遮那昔所行於此寶內恒聞見。</p>
<p>清淨光明徧照尊莊嚴具中皆現影變化分身眾圍繞一切剎海咸周徧。</p>
</div>
<div class='div-commentary'><p style="margin-left:1em">偈文有十大分為二前六果嚴用勝後四對因辯果前中分三初四別明嚴用。</p>
</div>
<div class='div-orig'><p>所有化佛皆如幻求其來處不可得以佛境界威神力一切剎中如是現。</p>
</div>
<div class='div-commentary'><p style="margin-left:1em">次一結屬現緣。</p>
</div>
<div class='div-orig'><p>如來自在神通事悉徧十方諸國土以此剎海淨莊嚴一切皆於寶中見。</p>
</div>
<div class='div-commentary'><p style="margin-left:1em">後一總結多類。</p>
</div>
<div class='div-orig'><p>十方所有諸變化一切皆如鏡中像但由如來昔所行神通願力而出生。</p>
</div>
<div class='div-commentary'><p style="margin-left:1em">後四對因辯果中一由行願神通為因故獲變化如鏡像果。</p>
</div>
<div class='div-orig'><p>若有能修普賢行入於菩薩勝智海能於一切微塵中普現其身淨眾剎。</p>
</div>
<div class='div-commentary'><p style="margin-left:1em">二以普行勝智為因故得一塵淨眾剎果。</p>
</div>
<div class='div-orig'><p>不可思議億大劫親近一切諸如來如其一切之所行一剎那中悉能現。</p>
</div>
<div class='div-commentary'><p style="margin-left:1em">三由長時近友為因故得剎那頓現之果。</p>
</div>
<div class='div-orig'><p>諸佛國土如虛空無等無生無有相為利眾生普嚴淨本願力故住其中。</p>
</div>
<div class='div-commentary'><p style="margin-left:1em">四彰淨國之意使倣而行之前半智境嚴即無嚴謂自受用土周徧無等法性之土體性無生二皆無相後半悲應無嚴之嚴嚴徧法界無住之住常住剎中上釋莊嚴竟<span class='note-inline'>(悲應已下後半即他受用及變化淨一偈之中四土具矣)</span>。</p>
</div>
<div class='div-orig'><p>爾時普賢菩薩復告大眾言諸佛子此中有何等世界住我今當說。</p>
</div>
<div class='div-commentary'><p style="margin-left:1em">第三明所持剎網釋品目世界之言又前明本剎今辯末界故兼染淨文分三別第一告眾許說二諸佛子此不可說下雙標二章三諸佛子彼諸世界種下廣釋二章。</p>
</div>
<div class='div-orig'><p>諸佛子此十不可說佛剎微塵數香水海中有十不可說佛剎微塵數世界種安住一一世界種復有十不可說佛剎微塵數世界。</p>
</div>
<div class='div-commentary'><p style="margin-left:1em">標二章者謂種及剎然剎種依剎海諸剎依剎種則寬陿可知名從何得欲明世界無邊方便顯多故立此名謂積多世界共在一處攝諸流類故名為種如是種類復有眾多深廣無邊故名為海如積多魚以成一種魚龍龜鼈山泉島嶼乃有多種並悉攝在一大海中而言世界無邊者海外有海海海無窮也若爾種無別體攬界以成何以下文說有形體雖依種類以立種名何妨此種別有其體如多蠭孔共成一窠豈妨此窠別有其體上舉魚龍蓋分喻耳即依後義亦得名為種性依於此種能生世界如依一禾有多穀粒舊經云性多取此義恐濫體性故改為種言有不可說者若凖下文香海及種皆有十不可說梵本亦有今脫十字多是傳寫之漏耳<span class='note-inline'>(雖依種類下初正釋也前為成海故取種類畧無別體今別喻蜂窠以彰有體蜂孔如剎一窠如種則顯魚龍乃成分喻即依後義下二結成也先會同晉經成種性義種有二義一類二性以禾喻種以粒喻剎禾能生榖故有性義恐濫下顯今經意亦是通難難云若有種生之義何不依昔為世界性故為此通則種兼二義今經存之)</span>。</p>
</div>
<div class='div-orig'><p>諸佛子彼諸世界種於世界海中各各依住各各形狀各各體性各各方所各各趣入各各莊嚴各各分齊各各行列各各無差別各各力加持。</p>
</div>
<div class='div-commentary'><p style="margin-left:1em">三廣釋二章中文分為二初通明剎種不同釋剎種章二別明剎種香海雙釋二章二段各有長行與偈今初長行文二初列十門後隨門廣釋今初也然此十門剎種之異並悉不離所依華藏故云於世界海中所列十事與成就品都望全異彼通一切海此明一海種故若別別相望互有互無起具因緣清淨佛出劫住轉變彼有此無方所分齊行列趣入力持等五彼無此有依住形體莊嚴無別彼此名同前後互出都有十五皆顯十者俱表無盡而或異者彰義多端復有同者恐濫全別。</p>
<p style="margin-left:1em">何以起具前有此無前段總明成立因果此中正辯何等世界住故餘可思準<span class='note-inline'>(何以起具下即初問也問意云一種起具等五此無前有方所等五此有前無前段總明下答也答中對上牒起具問餘可思凖者即是結例餘四但用何等世界住言總通五難劫住是果起具是因此通易了餘四猶難謂清淨佛出劫住轉變正是果相正辯界住何得全無今云無者清淨方便亦是約因又不通染今則通染又不語因佛住約人今此辯剎故亦無之劫住轉變此二竪明今語現住亦非此要故畧不說)</span>然與前同已如前釋不同五事今當說之<span class='note-inline'>(然與前同下第三隨文別釋但解五句)</span>各各方所者若圓滿方所周滿法界無處不有不即三界不離三界若隨宜方所隨十方中向背各別<span class='note-inline'>(若圓滿方所等者釋此五句皆是十八圓滿中意次下當明此中每句各具二義方所二者圓滿方所即自受用方所如上引唯識明自受用土相若隨宜方所即他受用及變化淨然依佛地十八圓滿唯約他受用說今約圓通故進入自受用下該變化)</span>各各趣入者依門趣入約法門者謂三解脫又互相現入而無來去等<span class='note-inline'>(依門趣入者彼有事門即如向說二約法為門今但出此又互相現入者是約此宗以辯門義並如下說)</span>各各分齊者約事隨宜廣陿異故約佛分齊則十方無際<span class='note-inline'>(分齊分二隨宜即他受用等約佛即自受用土問圓滿方所云無處不有圓滿分齊十方無際二相何別答若識隨宜方所分齊即圓滿二相不同謂隨宜方所者此之淨土十方之內為在何方如極樂在西妙喜在東等言分齊者此之淨土廣狹云何或等一娑婆或等百千是分齊也是則圓滿方所明無處不有者即遍在也其分齊也十方無際者量周法界也)</span>各各行列即是道路約事可知約法謂大念慧行以為游路各各力加持者即食能令住約法廣大法味喜樂所持<span class='note-inline'>(行列與下第十加持各約事法分為二)</span>又此互出顯佛淨土十八圓滿十五攝故言十八者顯色形色分量方所因果及主輔翼眷屬任持事業攝益無畏住處路乘門及依持<span class='note-inline'>(又此互出下初標釋也總將二品之文共攝十八圓滿言十八下第二列名文無次第及圓滿言而十八具足一顯色圓滿二形色圓滿三分量圓滿四方所圓滿五因圓滿六果圓滿七主八輔翼九眷屬十任持十一事業十二攝益十三無畏十四住處十五路十六乘十七門十八依持圓滿)</span>云何攝耶此具因緣即因圓滿依住即是依持形狀即當形色體攝二種一攝顯色七寶光明為體性故二攝果滿隨類之果可知約佛大圓鏡智相應淨識之所變故故上偈云或一念心普示現為體莊嚴攝三謂一攝住處如來莊嚴為住處故二攝輔翼菩薩嚴故三攝眷屬有餘眾故清淨攝三一攝事業謂作有情之義利故二攝攝益謂現證解脫滅彼煩惱及災橫故三攝無畏謂內無災橫外無怖畏故此中佛住攝二圓滿一攝主二攝乘或說一乘等故方所分齊二名全同行列即路趣入即門力持為任持<span class='note-inline'>(云何攝耶第三正明相攝先徵此具下釋釋中文意皆是佛地論中之意細尋可知十八名相第五廻向更當廣釋此但舉於此十五名攝彼十八其有難者引經會釋)</span>劫住轉變十八中無義同於果及事業攝亦可成二十圓滿於理無違謂劫住窮未來故轉變即如來神通變化世界海普清淨轉變即圓滿義<span class='note-inline'>(劫住轉變下第四明同異通有四種此有二門一立名同異如上別對中明二開合同異亦如上說然上體及佛住各攝於二清淨莊嚴各攝於三則四門攝十餘之八門各攝其一則十二門以攝十八即開合異也三有無同異即是劫住及劫轉變釋無所以畧有二意一以彼攝此謂果攝劫住有剎之果必有劫住之時分故事業圓滿攝此轉變菩薩神通如來作用皆轉變故二者不用彼攝何必定須十八圓滿加於此二成二十數正圓滿故如以六通為十通等謂以劫住窮未來故下示於二種圓滿之相)</span>其無差別彼文雖無即由此故方顯圓滿餘皆隨宜故云各各<span class='note-inline'>(其無差別下明通局同異彼十八事各各不同今無差別通該十八由無差別約融攝說故令十八得圓滿名則此十四皆約隨宜由此無差故名圓滿)</span>無差既同云何各各所無差事有多種故<span class='note-inline'>(無差既同下躡跡生難上云餘十四事皆是隨宜故稱各各其無差別稱實而說今餘圓滿則無差別非各各義何以經云各各無差今答此云所無差事有多種者上經中明塵塵剎剎佛佛生生皆悉融攝事事相望即云一一各各融攝即是無差)</span>若將此十對成就品十亦得相攝恐厭繁文<span class='note-inline'>(若將此十下第二攝成就品前攝十八共以二品皆為能攝今此對前自分能所而得互攝䟽恐責繁不能具出鈔須盡理一一示之此華藏品攝成就品者此中起入攝彼起具因緣及清淨二事以起入即三解脫門可為剎因今剎淨故此中力持攝餘三事謂佛出劫住及劫轉變以力持即是廣大法喜無佛從何得法喜耶况有佛持若佛不出但以食持若佛出世即有法持若以食持住時即少若用法持住劫則長二種力持皆通轉變法持則染變為淨食持則淨變為染故俱舍說三灾起時由二種因一躭着美味二者懶墯故以食持淨變為染上以此二攝於彼五五事全同故十具矣若以成就稱華藏者上以此二攝於彼五則以彼五攝於此二此餘三事謂方所分齊并及行列彼何攝耶即五同中依生形狀二事所攝以但有依住則有方所及行列故但有形狀則有分齊則以彼七攝此五事五事全同則十亦具故於二處各舉十事無所不收巧顯多端故互隱顯理實互出為顯十八)</span>又上諸文一一段中具多圓滿一一融攝故異餘宗。</p>
</div>
<div class='div-orig'><p>諸佛子此世界種或有依大蓮華海住或有依無邊色寶華海住或有依一切真珠藏寶瓔珞海住或有依香水海住或有依一切華海住或有依摩尼寶網海住或有依漩流光海住或有依菩薩寶莊嚴冠海住或有依種種眾生身海住或有依一切佛音聲摩尼王海住如是等若廣說者有世界海微塵數。</p>
</div>
<div class='div-commentary'><p style="margin-left:1em">二隨門廣釋但釋其三謂依住形體餘七雖略義上已說今初依住中初列後結文並可知。</p>
</div>
<div class='div-orig'><p>諸佛子彼一切世界種或有作須彌山形或作江河形或作迴轉形或作漩流形或作輪輞形或作壇墠形或作樹林形或作樓閣形或作山幢形或作普方形或作胎藏形或作蓮華形或作佉勒迦形或作眾生身形或作雲形或作諸佛相好形或作圓滿光明形或作種種珠網形或作一切門闥形或作諸莊嚴具形如是等若廣說者有世界海微塵數。</p>
</div>
<div class='div-commentary'><p style="margin-left:1em">二形狀中初列二十種後結塵數不同今初迴轉形者攝褺徃來之形也壇墠形者築土為壇除地為墠佉勒迦者梵音此云竹篅。</p>
</div>
<div class='div-orig'><p>諸佛子彼一切世界種或有以十方摩尼雲為體或有以眾色燄為體或有以諸光明為體或有以寶香燄為體或有以一切寶莊嚴多羅華為體或有以菩薩影像為體或有以諸佛光明為體或有以佛色相為體或有以一寶光為體或有以眾寶光為體或有以一切眾生福德海音聲為體或有以一切眾生諸業海音聲為體或有以一切佛境界清淨音聲為體或有以一切菩薩大願海音聲為體或有以一切佛方便音聲為體或有以一切剎莊嚴具成壞音聲為體或有以無邊佛音聲為體或有以一切佛變化音聲為體或有以一切眾生善音聲為體或有以一切佛功德海清淨音聲為體如是等若廣說者有世界海微塵數。</p>
</div>
<div class='div-commentary'><p style="margin-left:1em">三明體中先列後結列中亦二十種前十色相後十是聲會釋如前。</p>
</div>
<div class='div-orig'><p>爾時普賢菩薩欲重宣其義承佛神力觀察十方而說頌言。</p>
<p>剎種堅固妙莊嚴廣大清淨光明藏依止蓮華寶海住或有住於香海等。</p>
</div>
<div class='div-commentary'><p style="margin-left:1em">應頌有十分為六段初一頌依住。</p>
</div>
<div class='div-orig'><p>須彌城樹壇墠形一切剎種徧十方種種莊嚴形相別各各布列而安住。</p>
</div>
<div class='div-commentary'><p style="margin-left:1em">次一形狀及布列安住。</p>
</div>
<div class='div-orig'><p>或有體是淨光明或是華藏及寶雲或有剎種燄所成安住摩尼不壞藏。</p>
<p>燈雲燄彩光明等種種無邊清淨色或有言音以為體是佛所演不思議。</p>
<p>或是願力所出音神變音聲為體性一切眾生大福業佛功德音亦如是。</p>
</div>
<div class='div-commentary'><p style="margin-left:1em">次三體性。</p>
</div>
<div class='div-orig'><p>剎種一一差別門不可思議無有盡如是十方皆徧滿廣大莊嚴現神力。</p>
<p>十方所有廣大剎悉來入此世界種雖見十方普入中而實無來無所入。</p>
<p>以一剎種入一切一切入一亦無餘體相如本無差別無等無量悉周徧。</p>
</div>
<div class='div-commentary'><p style="margin-left:1em">次三頌於三事謂初二句頌所入門次句方所第四句莊嚴餘二偈中廣大剎之本相即是分齊廣陿此彼相入亦頌趣入初偈以多入一後偈一多互入<span class='note-inline'>(此彼相入亦頌趣入故上䟽中釋趣入義以為此解於中有二先畧屬偈文)</span>皆入而無入入則壞緣起不入壞性用<span class='note-inline'>(皆入而無入下通釋二偈入無入言前偈中有義通後偈故致皆言總有三意初一反釋通緣起相由及法性融通二門約緣起門者凡緣起法要有三義一諸緣各異義二互遍相資義三俱存無礙義今云入則壞緣起者反釋不入入則失緣則無諸緣各異義言不入則壞性用者反釋入義則不得不入不入則不得力用交徹故無互遍相資義則壞用也若具入不入則俱存無礙成緣起門言法性融通門者即性之一字凡法性融通要不壞相而即真性入則壞緣起者無可相入不入則壞性者則性不遍一切法故由不壞相性而能普遍方是法性融通義也)</span>又要由不入方能入耳<span class='note-inline'>(二又要由不入方能入者即順釋也亦通二門唯執相說若約緣起門要由諸緣歷然不入方能相資遍相入耳若約法性融通門者要由事相歷然方隨理融入一切法故說若唯約理無可即入)</span>又約體本空故無來無入約相不壞故如本無差以性融相故得互入<span class='note-inline'>(三又約體本空下亦順明而雙約性相上第一義相即不入性即能入今此一義獨相獨性俱不能入要二相融方能入故言若約體空則無來無入者是若唯約性無可即入言約相不壞如本無差者即若唯約事不能即入上二皆不入義以性融相故得互入者即釋入義是顯正義謂不異理之一事全攝法性時令彼不異理之多事隨所依理皆於一中現等一事攝理既爾多事攝理亦然則一事隨所依理皆於多中現故得互入是為法性融通門也)</span>。</p>
</div>
<div class='div-orig'><p>一切國土微塵中普見如來在其所願海言音若雷震一切眾生悉調伏。</p>
</div>
<div class='div-commentary'><p style="margin-left:1em">次一頌無差謂塵容佛海等無差故。</p>
</div>
<div class='div-orig'><p>佛身周徧一切剎無數菩薩亦充滿如來自在無等倫普化一切諸含識。</p>
</div>
<div class='div-commentary'><p style="margin-left:1em">後一頌力持主伴皆是神力任持普化之言兼於法味。</p>
</div>
<div class='div-orig'><p>爾時普賢菩薩復告大眾言諸佛子此十不可說佛剎微塵數香水海在華藏莊嚴世界海中如天帝網分布而住。</p>
</div>
<div class='div-commentary'><p style="margin-left:1em">第二別明種剎香海雙釋二章者謂香海依剎海剎種依香海諸剎依剎種亦有長行偈頌長行分三初總舉諸海所依二次第別顯海種及剎第三總略結釋今初也上來雖復但標剎種及剎二章而釋依住中皆云依海故列海數此多香海並在剎海地面故云所依言如帝網者大都分布則似車輪其有別者謂帝釋殿網貫天珠成以一大珠當心次以其次大珠貫穿帀繞如是展轉遞繞經百千帀若上下四面四角望之皆行伍相當今此香海雖在地面分布相似又有涉入重重之義故云如也。</p>
</div>
<div class='div-orig'><p>諸佛子此最中央香水海名無邊妙華光以現一切菩薩形摩尼王幢為底。</p>
</div>
<div class='div-commentary'><p style="margin-left:1em">第二諸佛子此最中央下次第別顯諸海種剎文分為三初辯中間一海次辯右旋十海後明十海所管之海然十海各管不可說佛剎塵數之海總顯則有十不可說佛剎塵數次第說者但有一百一十一海餘皆略指今初中央一海文分為二先明香海出華以持剎種後有不可說下明所持世界前中有三初香海名以多華發光故亦由菩薩行華而為因故。</p>
</div>
<div class='div-orig'><p>出大蓮華名一切香摩尼王莊嚴。</p>
</div>
<div class='div-commentary'><p style="margin-left:1em">二華名謂以香摩尼嚴此華故又從摩尼底而出生故約法即萬行圓明之所成故海能有華故受華名華依於海取海底稱<span class='note-inline'>(海能有華等者以海名無邊妙華光故如蓮華池池受華名華依於海者海以摩尼王幢為底故華名摩尼王莊嚴如泥中華華受泥稱)</span>。</p>
</div>
<div class='div-orig'><p>有世界種而住其上名普照十方熾然寶光明以一切莊嚴具為體。</p>
</div>
<div class='div-commentary'><p style="margin-left:1em">三種名約事寶光遠照故約法其世界種正是所含種子一一皆有大智光明徧照法界義故性德互嚴故。</p>
</div>
<div class='div-orig'><p>有不可說佛剎微塵數世界於中布列。</p>
</div>
<div class='div-commentary'><p style="margin-left:1em">第二所持世界中三初總舉大數次其最下方下別辯二十層大剎後諸佛子下類結所餘初文可知。</p>
</div>
<div class='div-orig'><p>其最下方有世界名最勝光徧照。</p>
</div>
<div class='div-commentary'><p style="margin-left:1em">第二別辯中凖標及結皆有不可說剎塵其別辯中但列十九佛剎塵數為二十重其能繞剎但有二百一十佛剎塵數下當會釋二十層即分二十段最下層中文有七事一舉名<span class='note-inline'>(但有二百一十者第一層一佛剎微塵數世界第二層二佛剎一上加二為三第三層加三為六第四層加四為十第五層加五成十五第六層加六成二十一第七層加七成二十八第八層加八成三十六第九層加九成四十五第十層加十成五十五下十層有五十五上十層一一漸加算數亦有五十五而各有十謂十一十二十三十四等上十層更有一百都有一百五十五并下十層五十五故有二百一十矣問既有二十層何以但云十九佛剎為主剎耶答以最下一層但云一世界非一佛剎塵數世界故云從此一界云此上過一佛剎微塵數世界至第二層故二層共有一佛剎塵數剎耳如竪二千錢為二十百最下取一錢如最下一剎此上過一百取一錢為第二層方共一百爾此上過一百至第三層方是二百乃至二十層方有一千九百文耳故二十層成十九佛剎思之下當會釋者即第三會能繞所繞類結之中)</span>。</p>
</div>
<div class='div-orig'><p>以一切金剛莊嚴光耀輪為際。</p>
</div>
<div class='div-commentary'><p style="margin-left:1em">二辯際謂世界所據之際如金剛際。</p>
</div>
<div class='div-orig'><p>依眾寶摩尼華而住。</p>
</div>
<div class='div-commentary'><p style="margin-left:1em">三依住若凖此名大同剎種所依蓮華而舊釋云於前無邊香海所出華上更有此華持此一界者以例上諸層別有依住故為此釋何妨最下依於總華思之。</p>
</div>
<div class='div-orig'><p>其狀猶如摩尼寶形。</p>
</div>
<div class='div-commentary'><p style="margin-left:1em">四形如摩尼者為摩尼狀有於八楞似方不方似圓不圓故異下八隅。</p>
</div>
<div class='div-orig'><p>一切寶華莊嚴雲彌覆其上。</p>
</div>
<div class='div-commentary'><p style="margin-left:1em">五上覆。</p>
</div>
<div class='div-orig'><p>佛剎微塵數世界周帀圍繞種種安住種種莊嚴。</p>
</div>
<div class='div-commentary'><p style="margin-left:1em">六眷屬<span class='note-inline'>(六眷屬者即經中云種種安布種種莊嚴是辯眷屬剎之相耳)</span>。</p>
</div>
<div class='div-orig'><p>佛號淨眼離垢燈。</p>
</div>
<div class='div-commentary'><p style="margin-left:1em">七本界佛名離二障垢智眼清淨照世如燈然佛德無邊各隨一義二層已去或有八事謂加去此遠近故或有九事加純淨言故凖此若無此言即通染淨此上眷屬漸加剎數中間諸事可以凖知。</p>
</div>
<div class='div-orig'><p>此上過佛剎微塵數世界有世界名種種香蓮華妙莊嚴以一切莊嚴具為際依寶蓮華網而住其狀猶如師子之座一切寶色珠帳雲彌覆其上二佛剎微塵數世界周帀圍繞佛號師子光勝照。</p>
<p>此上過佛剎微塵數世界有世界名一切寶莊嚴普照光以香風輪為際依種種寶華瓔珞住其形八隅妙光摩尼日輪雲而覆其上三佛剎微塵數世界周帀圍繞佛號淨光智勝幢。</p>
<p>此上過佛剎微塵數世界有世界名種種光明華莊嚴以一切寶王為際依眾色金剛尸羅幢海住其狀猶如摩尼蓮華以金剛摩尼寶光雲而覆其上四佛剎微塵數世界周帀圍繞純一清淨佛號金剛光明無量精進力善出現。</p>
<p>此上過佛剎微塵數世界有世界名普放妙華光以一切寶鈴莊嚴網為際依一切樹林莊嚴寶輪網海住其形普方而多有隅角梵音摩尼王雲以覆其上五佛剎微塵數世界周帀圍繞佛號香光喜力海。</p>
</div>
<div class='div-commentary'><p style="margin-left:1em">五中云普方者都望即方而一面之中亦有多角隅即是角文體容爾。</p>
</div>
<div class='div-orig'><p>此上過佛剎微塵數世界有世界名淨妙光明以寶王莊嚴幢為際依金剛宮殿海住其形四方摩尼輪髻帳雲而覆其上六佛剎微塵數世界周帀圍繞佛號普光自在幢。</p>
<p>此上過佛剎微塵數世界有世界名眾華燄莊嚴以種種華莊嚴為際依一切寶色燄海住其狀猶如樓閣之形一切寶色衣真珠欄楯雲而覆其上七佛剎微塵數世界周帀圍繞純一清淨佛號歡喜海功德名稱自在光此上過佛剎微塵數世界有世界名出生威力地以出一切聲摩尼王莊嚴為際依種種寶色蓮華座虛空海住其狀猶如因陀羅網以無邊色華網雲而覆其上八佛剎微塵數世界周帀圍繞佛號廣大名稱智海幢。</p>
<p>此上過佛剎微塵數世界有世界名出妙音聲以心王摩尼莊嚴輪為際依恒出一切妙音聲莊嚴雲摩尼王海住其狀猶如梵天身形無量寶莊嚴師子座雲而覆其上九佛剎微塵數世界周帀圍繞佛號清淨月光明相無能摧伏。</p>
<p>此上過佛剎微塵數世界有世界名金剛幢以無邊莊嚴真珠藏寶瓔珞為際依一切莊嚴寶師子座摩尼海住其狀周圓十須彌山微塵數一切香摩尼華須彌雲彌覆其上十佛剎微塵數世界周帀圍繞純一清淨佛號一切法海最勝王。</p>
<p>此上過佛剎微塵數世界有世界名恒出現帝青寶光明以極堅牢不可壞金剛莊嚴為際依種種殊異華海住其狀猶如半月之形諸天寶帳雲而覆其上十一佛剎微塵數世界周帀圍繞佛號無量功德法。</p>
<p>此上過佛剎微塵數世界有世界名光明照耀以普光莊嚴為際依華旋香水海住狀如華旋種種衣雲而覆其上十二佛剎微塵數世界周帀圍繞佛號超釋梵。</p>
<p>此上過佛剎微塵數世界至此世界名娑婆以金剛莊嚴為際依種種色風輪所持蓮華網住狀如虛空以普圓滿天宮殿莊嚴虛空雲而覆其上十三佛剎微塵數世界周帀圍繞其佛即是毘盧遮那如來世尊。</p>
</div>
<div class='div-commentary'><p style="margin-left:1em">其第十三層主剎即此娑婆言形如虛空者靜法云大小乘經並說虛空體無形質不可見相今云有形者迴文者誤梵本云三曼多<span class='note-inline'>(周圓)</span>第嚩皤嚩曩<span class='note-inline'>(天宮)</span>伽伽那<span class='note-inline'>(虛空)</span>阿楞迦羅<span class='note-inline'>(莊嚴蓋覆)</span>僧塞恒那<span class='note-inline'>(形狀)</span>迴文應以形狀置周圓之前虛空安天宮之上然後合綴飾云其形周圓以空居天宮莊嚴之具而覆其上靜法此正深有理致今依經通之亦有理在謂空雖無形隨俗說故以俗典指空為天謂天為圓穹其形如鐵故說天勢圍平野亦如法華云梵王為眾生之父亦隨俗說耳<span class='note-inline'>(謂天為圓穹者外典說天或謂有形故云天形穹隆其形如鐵故天圓地方若莊子云天者自然也則無形質如法華者即第六經藥王本事品中云譬如大梵天王為一切眾生之父此經亦復如是為一切眾生之父以梵王劫初初生後有諸天下降梵王凡夫皆悉妄計梵王為父諸經論皆破為非是外道計今法華經如來自引以譬法華豈佛不知是父為妄故是世尊隨俗說耳今亦隨俗說天有形於理何違然今䟽意非是不許靜法之見但已著在經小有可通即為會釋不欲使人輕毀聖教耳)</span>。</p>
</div>
<div class='div-orig'><p>此上過佛剎微塵數世界有世界名寂靜離塵光以一切寶莊嚴為際依種種寶衣海住其狀猶如執金剛形無邊色金剛雲而覆其上十四佛剎微塵數世界周帀圍繞佛號徧法界勝音。</p>
<p>此上過佛剎微塵數世界有世界名眾妙光明燈以一切莊嚴帳為際依淨華網海住其狀猶如卍字之形摩尼樹香水海雲而覆其上十五佛剎微塵數世界周帀圍繞純一清淨佛號不可摧伏力普照幢。</p>
</div>
<div class='div-commentary'><p style="margin-left:1em">第十五云形如卍字者靜法云室離靺瑳本非是字乃是德者之相正云吉祥海雲眾德深廣如海益物如雲古來三藏誤譯洛剎曩為惡剎攞遂以相為字故為謬耳然此相以為吉祥萬德之所集成因目為萬意在語略義含合云萬相耳餘並易了<span class='note-inline'>(誤譯洛剎曩者洛剎曩此云相也惡剎攞此云字也聲勢相近故使有誤梵本是室利跊蹉洛剎曩合云吉祥海雲相也然此相下䟽出古德以吉祥海雲為萬所由合云萬相者即結成靜法正義縱汝吉祥海雲為萬合言萬相不合云萬字)</span>。</p>
</div>
<div class='div-orig'><p>此上過佛剎微塵數世界有世界名清淨光徧照以無盡寶雲摩尼王為際依種種香燄蓮華海住其狀猶如龜甲之形圓光摩尼輪栴檀雲而覆其上十六佛剎微塵數世界周帀圍繞佛號清淨日功德眼。</p>
<p>此上過佛剎微塵數世界有世界名寶莊嚴藏以一切眾生形摩尼王為際依光明藏摩尼王海住其形八隅以一切輪圍山寶莊嚴華樹網彌覆其上十七佛剎微塵數世界周帀圍繞佛號無礙智光明徧照十方。</p>
<p>此上過佛剎微塵數世界有世界名離塵以一切殊妙相莊嚴為際依眾妙華師子座海住狀如珠瓔以一切寶香摩尼王圓光雲而覆其上十八佛剎微塵數世界周帀圍繞純一清淨佛號無量方便最勝幢。</p>
<p>此上過佛剎微塵數世界有世界名清淨光普照以出無盡寶雲摩尼王為際依無量色香燄須彌山海住其狀猶如寶華旋布以無邊色光明摩尼王帝青雲而覆其上十九佛剎微塵數世界周帀圍繞佛號普照法界虛空光。</p>
<p>此上過佛剎微塵數世界有世界名妙寶燄以普光明日月寶為際依一切諸天形摩尼王海住其狀猶如寶莊嚴具以一切寶衣幢雲及摩尼燈藏網而覆其上二十佛剎微塵數世界周帀圍繞純一清淨佛號福德相光明。</p>
<p>諸佛子此徧照十方熾然寶光明世界種有如是等不可說佛剎微塵數廣大世界。</p>
</div>
<div class='div-commentary'><p style="margin-left:1em">第三類結所餘此中非唯結數兼總顯上文所依住等文分為四一總結都數二各各所依下結形類三此一一下結眷屬四如是所說下彰其所在今初即舉本剎種結有若干此所結剎定是主剎以下文指此不可說佛剎更有兩重繞故其直上中間但有十九佛剎而結有不可說者以傍論故不爾豈一剎種最下唯一主剎故知如向所說主剎橫豎共論有不可說故下結其所在云及在香水河中思之<span class='note-inline'>(此所結剎者以昔人云經言此一一世界者此上二百一十佛剎塵數之剎耳非此上不可說佛剎塵數之剎也以二百一十塵數剎為所繞兩重繞竟方有不可說耳故立理云若不將此以會大數一即此剎種中非唯有不可說剎塵數廣大世界二即三處說數相違釋曰此公意云若所繞已有不可說佛剎塵數更加兩重繞剎則有眾多不可說佛剎塵剎也言三處說數相違者一是標中有不可說二中間說但有二百一十三是結文兩重能繞初則有不可說後則有無量不可說中間則不滿不可說故相違也此釋亦似有理而經此一一言遠承於前二百一十殊已隔越文中既云如是有不可說佛剎微塵數佛剎即云此一一世界各有十佛剎微塵數廣大世界周帀圍繞明知合繞前不可說也又以二百一十為所繞者前中間說剎但超間明有二百一十望其文意直上十九佛剎塵[婁*殳]之剎一一各有眾多佛剎圍繞應有不可說不可說也何者且如最下一剎已有一佛剎微塵數佛剎圍繞向上過一佛剎微塵[婁*殳]世界方至第二層一剎有二佛剎微塵[婁*殳]世界圍繞此第一層向上至第二層中間諸剎何以無繞剎無繞則剎網不成故知直上一佛剎塵數之剎一一皆應有繞不能具說故有超過舉二十重耳既最下層一剎有一佛剎塵數剎繞此上次第二剎更加一剎為能繞第三亦加一剎如是漸上至百加百至千加千至萬加萬至滿佛剎塵數到第二層還加一佛剎微塵數剎為能繞故有二佛剎塵數剎繞如是乃至第二十層亦復如是一一漸增故但直上至一佛剎塵數世界并其能繞已有眾多佛剎塵數箇佛剎微塵數世界不可知數且就一期之數云不可說耳明知所繞定是生剎若爾云何不與標文相違標文但云一剎種有不可說佛剎微塵數世界故既加兩重能繞多多故答此有二意一言不可說者就主標耳二者其兩重能繞並不出不可說剎塵剎中何者觀其文意但是諸剎互為主伴為相繞耳如百人共聚一人為主則九十九人繞之餘九十九人一一為主時皆得九十九人繞之若不爾者最下一剎已有一佛剎塵數世界圍繞此能繞剎更有兩重能繞<span class='corr'>已</span>有不可說不可說剎塵數剎也思之明知互為主伴則本數不增)</span>。</p>
</div>
<div class='div-orig'><p>各各所依住各各形狀各各體性各各方面各各趣入各各莊嚴各各分齊各各行列各各無差別各各力加持周帀圍繞。</p>
</div>
<div class='div-commentary'><p style="margin-left:1em">二結形類中初三列十門既言周帀圍繞則知旁去<span class='note-inline'>(而䟽言傍去者經中現說下狹上濶如倒立浮圖倒安鴈齒亦合更說上尖下廣如正浮圖仰安鴈齒則上下櫛比皆悉周滿間無空處方為剎網上下四周皆悉相當經欲揀別諸重不能備舉故且增數說繞剎殊又欲令斜望相當故為此說所以梵網經云世界不同猶如網孔若但取二百一十以為所繞殊非得意)</span>。</p>
</div>
<div class='div-orig'><p>所謂十佛剎微塵數迴轉形世界十佛剎微塵數江河形世界十佛剎微塵數旋流形世界十佛剎微塵數輪輞形世界十佛剎微塵數壇墠形世界十佛剎微塵數樹林形世界十佛剎微塵數樓觀形世界十佛剎微塵數尸羅幢形世界十佛剎微塵數普方形世界十佛剎微塵數胎藏形世界十佛剎微塵數蓮華形世界十佛剎微塵數佉勒迦形世界十佛剎微塵數種種眾生形世界十佛剎微塵數佛相形世界十佛剎微塵數圓光形世界十佛剎微塵數雲形世界十佛剎微塵數網形世界十佛剎微塵數門闥形世界。</p>
</div>
<div class='div-commentary'><p style="margin-left:1em">二所謂下廣說十門形狀有十八事望前剎種形中闕須彌山形及嚴具形餘皆全同但此約剎為異耳。</p>
</div>
<div class='div-orig'><p>如是等有不可說佛剎微塵數。</p>
</div>
<div class='div-commentary'><p style="margin-left:1em">三如是等下結歸都數。</p>
</div>
<div class='div-orig'><p>此一一世界各有十佛剎微塵數廣大世界周帀圍繞此諸世界一一復有如上所說微塵數世界而為眷屬。</p>
</div>
<div class='div-commentary'><p style="margin-left:1em">三結眷屬中然有兩重主伴此一一者指上不可說塵數也若望前文主剎直上繞數漸增今總相說故云一一各有十剎塵也又是欲顯無盡義故一一復有如上所說微塵數者如上之言文含二義一即總指前能繞所繞之數繞一世界不欲繁文故云如上二者如上亦用十佛剎為能繞也依此則似譯人文繁理隱何不言一一復有十佛剎塵數耶若依前義則譯者之妙<span class='note-inline'>(依此則似者若言十佛剎但有三字今云如上所說則有四字故為文繁但云如上所說言不分明即是理隱若依前義者能繞所繞其[婁*殳]既多但云如上則言省畧故云妙耳雖有二釋䟽意存第二釋但用十佛剎塵數而為能繞為順經宗明無盡故前後體勢類皆然故餘如䟽文細尋可見)</span>。</p>
</div>
<div class='div-orig'><p>如是所說一切世界皆在此無邊妙華光香水海及圍繞此海香水河中。</p>
</div>
<div class='div-commentary'><p style="margin-left:1em">四彰所在即最中香海既言及在香水河明知傍去。</p>
</div>
<p class='juan'>大方廣佛華嚴經䟽鈔會本第八之二</p>
<div class='div-w'>
<p class='h2'>音釋</p>
<div class='div-note'>輪輞<p style="margin-left:1em"><span class='note-inline'>(輞音罔車輞也)</span>。</p>
壇墠<p style="margin-left:1em"><span class='note-inline'>(壇唐千切祭場也墠土演切除地以祭曰墠)</span>。</p>
佉<p style="margin-left:1em"><span class='note-inline'>(丘迦切)</span>。</p>
卍<p style="margin-left:1em"><span class='note-inline'>(音萬按卍字本非是字武后長壽二年權制此文著於天樞音之為萬謂吉祥萬德之所集也)</span>。</p>
分齊<p style="margin-left:1em"><span class='note-inline'>(分符問切齊才詣切分齊限量也)</span>。</p>
島嶼<p style="margin-left:1em"><span class='note-inline'>(島覩老切海中山也嶼象吕切海中洲也)</span>。</p>
[蠢-春+逄]<p style="margin-left:1em"><span class='note-inline'>(敷容切與[絳-糸+虫]同)</span>。</p>
陿<p style="margin-left:1em"><span class='note-inline'>(胡夾切與狹同)</span>。</p>
襵[埶/衣]<p style="margin-left:1em"><span class='note-inline'>(襵陟葉切[埶/衣]達恊切)</span>。</p>
篅<p style="margin-left:1em"><span class='note-inline'>(重圓切音椽竹囤盛穀者)</span>。</p>
</div></div></div>
</div><!-- end of div[@id='body'] -->
</body></html>