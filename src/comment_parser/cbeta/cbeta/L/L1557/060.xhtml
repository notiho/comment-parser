<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu216' />
<p class='juan'>大方廣佛華嚴經䟽鈔會本第五十七之一　刑八</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種習氣何等為十所謂菩提心習氣善根習氣教化眾生習氣見佛習氣於清淨世界受生習氣行習氣願習氣波羅蜜習氣思惟平等法習氣種種境界差別習氣是為十若諸菩薩安住此法則永離一切煩惱習氣得如來大智習氣非習氣智。</p>
</div>
<div class='div-commentary'><p style="margin-left:1em">第三十種習氣下五門明三地中行分二前二門明能起厭行後三門即所起厭行前中二此門明熏習成氣後門增盛攝取今初由此地厭伏煩惱故於諸行積集熏成氣分方能究竟斷伏煩惱故名習氣十中一行本氣二成行氣三下化四上見五受生六大行七十願八十度九理智十量智。</p>
</div>
<div class='div-orig'><p>佛子菩薩摩訶薩有十種取以此不斷諸菩薩行何等為十所謂取一切眾生界究竟教化故取一切世界究竟嚴淨故取如來修菩薩行為供養故取善根積集諸佛相好功德故取大悲滅一切眾生苦故取大慈與一切眾生一切智樂故取波羅蜜積集菩薩諸莊嚴故取善巧方便於一切處皆示現故取菩提得無礙智故略說菩薩取一切法於一切處悉以明智而現了故是為十若諸菩薩安住此取則能不斷諸菩薩行得一切如來無上無所取法。</p>
</div>
<div class='div-commentary'><p style="margin-left:1em">二十種取者明增盛攝取故晉經名熾然由前積習愛樂得增上故。</p>
</div>
<div class='div-orig'><p>佛子菩薩摩訶薩有十種修何等為十所謂修諸波羅蜜修學修慧修義修法修出離修示現修勤行匪懈修成等正覺修轉正法輪是為十若諸菩薩安住其中則得無上修修一切法。</p>
</div>
<div class='div-commentary'><p style="margin-left:1em">第二十種修下三門明所起厭行即分為三此門正顯修行前八修因後二修果。</p>
</div>
<div class='div-orig'><p>佛子菩薩摩訶薩有十種成就佛法何等為十所謂不離善知識成就佛法深信佛語成就佛法不謗正法成就佛法以無量無盡善根迴向成就佛法信解如來境界無邊際成就佛法知一切世界境界成就佛法不捨法界境界成就佛法遠離諸魔境界成就佛法正念一切諸佛境界成就佛法樂求如來十力境界成就佛法是為十若諸菩薩安住此法則得成就如來無上大智慧。</p>
</div>
<div class='div-commentary'><p style="margin-left:1em">第二成就佛法明修成勝緣依託此十能成就故。</p>
</div>
<div class='div-orig'><p>佛子菩薩摩訶薩有十種退失佛法應當遠離何等為十所謂輕慢善知識退失佛法畏生死苦退失佛法厭修菩薩行退失佛法不樂住世間退失佛法耽著三昧退失佛法執取善根退失佛法誹謗正法退失佛法斷菩薩行退失佛法樂二乘道退失佛法嫌恨諸菩薩退失佛法是為十若諸菩薩遠離此法則入菩薩離生道。</p>
</div>
<div class='div-commentary'><p style="margin-left:1em">第三十種退失明修行離過別舉十過總令遠離文並可知。</p>
</div>
<div class='div-orig'><p>佛子菩薩摩訶薩有十種離生道何等為十所謂出生般若波羅蜜而恒觀察一切眾生是為一遠離諸見而度脫一切見縛眾生是為二不念一切相而不捨一切著相眾生是為三超過三界而常在一切世界是為四永離煩惱而與一切眾生共居是為五得離欲法而常以大悲哀愍一切著欲眾生是為六常樂寂靜而恒示現一切眷屬是為七離世間生而死此生彼起菩薩行是為八不染一切世間法而不斷一切世間所作是為九諸佛菩提已現其前而不捨菩薩一切願行是為十佛子是為菩薩摩訶薩十種離生道出離世間不與世共而亦不雜二乘之行若諸菩薩安住此法則得菩薩決定法。</p>
</div>
<div class='div-commentary'><p style="margin-left:1em">第四離生道下五門明四地中行分三初此門明清淨對治修行增長因次門明其清淨後三門明對治修行增長<span class='note-inline'>(初門明等彼有四分今具其三但畧無果果非正地故然諸門一一皆與彼本分相應有不曉者尋前自了)</span>今初前三地寄同世間有見等惑猶如生食在腹四地寄同出世對治清淨能離彼生謂離有為行故得無生故顯行純熟離生澀故廣如婆沙今是彼清淨對治之因故名為道地經有十法明門初是觀察眾生今但廣斯一句餘略不具結云不雜二乘者以於十句雙行而修故不同二乘見道離生矣<span class='note-inline'>(結云已下四揀大異小然此中離生有二一離却生二離生澀生此亦有二一從無之有曰生二生長名生餘並可思)</span>。</p>
</div>
<div class='div-orig'><p>佛子菩薩摩訶薩有十種決定法何等為十所謂決定於如來種族中生決定於諸佛境界中住決定了知菩薩所作事決定安住諸波羅蜜決定得預如來眾會決定能顯如來種性決定安住如來力決定深入佛菩提決定與一切如來同一身決定與一切如來所住無有二是為十。</p>
</div>
<div class='div-commentary'><p style="margin-left:1em">第二決定法者明其清淨上明能離今顯所得以得出世決定法故故彼文云得彼內法生如來家十中前五自分後五勝進。</p>
</div>
<div class='div-orig'><p>佛子菩薩摩訶薩有十種出生佛法道何等為十所謂隨順善友是出生佛法道同種善根故深心信解是出生佛法道知佛自在故發大誓願是出生佛法道其心寬廣故忍自善根是出生佛法道知業不失故一切劫修行無厭足是出生佛法道盡未來際故阿僧祇世界皆示現是出生佛法道成熟眾生故不斷菩薩行是出生佛法道增長大悲故無量心是出生佛法道一念徧一切虛空界故殊勝行是出生佛法道本所修行無失壞故如來種是出生佛法道令一切眾生樂發菩提心以一切善法資持故是為十若諸菩薩安住此法則得大丈夫名號。</p>
</div>
<div class='div-commentary'><p style="margin-left:1em">第三出生佛法下三門明對治修行增長於中分二先二門明修行增長後一門明修行對治今初亦二此門正明增長後門顯立勝名今初從緣出生即增長義亦猶出息增長其多十中初二順人信法次二願智不虛次二時處廣長次二無間普徧後二勝行攝生。</p>
</div>
<div class='div-orig'><p>佛子菩薩摩訶薩有十種大丈夫名號何等為十所謂名為菩提薩埵菩提智所生故名為摩訶薩埵安住大乘故名為第一薩埵證第一法故名為勝薩埵覺悟勝法故名為最勝薩埵智慧最勝故名為上薩埵起上精進故名為無上薩埵開示無上法故名為力薩埵廣知十力故名為無等薩埵世間無比故名為不思議薩埵一念成佛故是為十若諸菩薩得此名號則成就菩薩道。</p>
</div>
<div class='div-commentary'><p style="margin-left:1em">二丈夫名號即立勝名由德行內增故嘉名外立十中前四從境立名五六約當體受名上皆自利七八利他九通顯勝具二利故上皆自分因名後一勝進果稱上皆隨德假名故瑜伽四十六明菩薩隨德假名有十六種初名菩提薩埵十六名為法師顯揚第八莊嚴論十二皆同此說又商主天子經五義立名恐繁不會<span class='note-inline'>(瑜伽四十六者彼論云一切菩薩當知復有如是等類無有差別隨德假名所謂名為菩提薩埵摩訶薩埵成就覺慧最上照明最勝真子最勝住持普能降伏最勝萌芽亦名勇健亦名最勝亦名商主亦名大名稱亦名憐愍亦名大福亦名自在亦名法師如是十方無邊無際諸世界中無邊菩薩當知乃至內德各別無量無邊假立相號釋曰下引二論與此全同一二小異義無以別又商主者一於菩提分住持入故故名菩提薩埵二入大乘故滿大乘智故故名摩訶薩埵三不可求法智德入故故名最勝薩埵四不與煩惱共住為諸眾生滅煩惱故發精進故故名淨薩埵五令諸眾生行淨道故故名極淨薩埵)</span>。</p>
</div>
<div class='div-orig'><p>佛子菩薩摩訶薩有十種道何等為十所謂一道是菩薩道不捨獨一菩提心故二道是菩薩道出生智慧及方便故三道是菩薩道行空無相無願不著三界故四行是菩薩道懺除罪障隨喜福德恭敬尊重勸請如來善巧迴向無休息故五根是菩薩道安住淨信堅固不動起大精進所作究竟一向正念無異攀緣巧知三昧入出方便善能分別智慧境界故六通是菩薩道所謂天眼悉見一切世界所有眾色知諸眾生死此生彼故天耳悉聞諸佛說法受持憶念廣為眾生隨根演暢故他心智能知他心自在無礙故宿命念憶知過去一切劫數增長善根故神足通隨所應化一切眾生種種為現令樂法故漏盡智現證實際起菩薩行不斷絕故七念是菩薩道所謂念佛於一毛孔見無量佛開悟一切眾生心故念法不離一如來眾會於一切如來眾會中親承妙法隨諸眾生根性欲樂而為演說令悟入故念僧恒相續見無有休息於一切世間見菩薩故念捨了知一切菩薩捨行增長廣大布施心故念戒不捨菩提心以一切善根迴向眾生故念天常憶念兜率陀天宮一生補處菩薩故念眾生智慧方便教化調伏普及一切無間斷故隨順菩提八聖道是菩薩道所謂行正見道遠離一切諸邪見故起正思惟捨妄分別心常隨順一切智故常行正語離語四過順聖言故恒修正業教化眾生令調伏故安住正命頭陀知足威儀審正隨順菩提行四聖種一切過失皆永離故起正精進勤修一切菩薩苦行入佛十力無罣礙故心常正念悉能憶持一切言音除滅世間散動心故心常正定善入菩薩不思議解脫門於一三昧中出生一切諸三昧故入九次第定是菩薩道所謂離欲恚害而以一切語業說法無礙滅除覺觀而以一切智覺觀教化眾生捨離喜愛而見一切佛心大歡喜離世間樂而隨順出世菩薩道樂從此不動入無色定而亦不捨欲色受生雖住滅一切想受定而亦不息菩薩行故學佛十力是菩薩道所謂善知是處非處智善知一切眾生去來現在業報因果智善知一切眾生上中下根不同隨宜說法智善知一切眾生種種無量性智善知一切眾生輭中上解差別令入法方便智徧一切世間一切剎一切三世一切劫普現如來形相威儀而亦不捨菩薩所行智善知一切諸禪解脫及諸三昧若垢若淨時與非時方便出生諸菩薩解脫門智知一切眾生於諸趣中死此生彼差別智於一念中悉知三世一切劫數智善知一切眾生樂欲諸使惑習滅盡智而不捨離諸菩薩行是為十若諸菩薩安住此法則得一切如來無上巧方便道。</p>
</div>
<div class='div-commentary'><p style="margin-left:1em">第二有十種道明修行對治地經寄位廣明三十七品今約實位故增數顯十皆為對治並是正道十中前二後一名義皆不共三道則名義俱共四道至九名共小乘義唯實教前三可知言義唯實者故四行云善巧迴向無休息故五根定根知三昧入出六通天眼見死此生彼七六念成七加念眾生為大悲故亦是廣七覺中一念覺故餘例此知八正思惟順一切智九次第定皆寂用雙行初禪離欲恚害而逆化眾生亦用欲等言說故云一切語業二禪雖無覺觀不壞淨覺以為說因三禪離喜而生法喜四禪離樂而受解脫道樂從此不動下明四無色定但總相顯勝雖住滅下即滅盡定此定雖盡滅諸不恒行心心所法及滅恒行染汙一分而以厭患想受為先故名滅想受定由非想地猶有細想是捨受故今實教明即受等性滅故不息菩薩行是以七地云能念念入亦念念起等餘如三地及七地中辨十力中六徧一切下是一切至處道智八是天眼九是宿命今三世悉知況乎宿命餘如初會中辨<span class='note-inline'>(義唯實教者總生下六段四以迴向無休為實五以定知三昧出入為實六通天眼但見三千等三明十力方見過未今見死此生彼便同力義非是實教無此義耳七以加悲念眾生為實又云亦是廣七覺中一念覺者地經約道品明對治今五根八正即是道品此廣念覺兼有七覺則與前文影畧明耳八正中以順一切智異於二乘為實九定權實雙行為實如初禪離欲恚害是實而能逆化是涉權故異權小之九定也下並可思對前三地九次第定則知此中權實雙行以實教定故下指前文)</span>。</p>
</div>
<div class='div-orig'><p>佛子菩薩摩訶薩有無量道無量助道無量修道無量莊嚴道。</p>
</div>
<div class='div-commentary'><p style="margin-left:1em">第五無量道下二門明五地中行分二此門明勝慢對治中行後門明後二分中行今初分二先總標四門以此四門同顯道義義皆無量類例相從故總標之約義須分故後二屬後<span class='note-inline'>(以此四門下出經總標所以約義須分下出䟽別配所以四中前二是五地修道為六地莊嚴道是七地故云約義須分後二屬後恐是譯人一時標耳)</span>。</p>
</div>
<div class='div-orig'><p>佛子菩薩摩訶薩有十種無量道何等為十所謂虛空無量故菩薩道亦無量法界無邊故菩薩道亦無量眾生界無盡故菩薩道亦無量世界無際故菩薩道亦無量劫數不可盡故菩薩道亦無量一切眾生語言法無量故菩薩道亦無量如來身無量故菩薩道亦無量佛音聲無量故菩薩道亦無量如來力無量故菩薩道亦無量一切智智無量故菩薩道亦無量是為十。</p>
</div>
<div class='div-commentary'><p style="margin-left:1em">二從佛子下別明初門謂十平等心及隨如道行皆是菩薩正道所遊路故以觸境皆如道無不在況虛空等十一一無量道豈有涯十中前四各一無量後四皆佛界無量語言亦屬眾生亦是調伏界無量劫數即豎論無量餘七橫論無量虛空亦橫亦豎法界非橫非豎虛空法界約無分量餘八廣多無量兼無分量<span class='note-inline'>(十中前四者會五無量界也)</span>。</p>
</div>
<div class='div-orig'><p>佛子菩薩摩訶薩有十種無量助道所謂如虛空界無量菩薩集助道亦無量如法界無邊菩薩集助道亦無邊如眾生界無盡菩薩集助道亦無盡如世界無際菩薩集助道亦無際如劫數說不可盡菩薩集助道亦一切世間說不能盡如眾生語言法無量菩薩集助道出生智慧知語言法亦無量如如來身無量菩薩集助道徧一切眾生一切剎一切世一切劫亦無量如佛音聲無量菩薩出一言音周徧法界一切眾生無不聞知故所集助道亦無量如佛力無量菩薩承如來力積集助道亦無量如一切智智無量菩薩積集助道亦如是無有量是為十若諸菩薩安住此法則得如來無量智慧。</p>
</div>
<div class='div-commentary'><p style="margin-left:1em">二無量助道即不住道行勝及彼果勝中行以智契如是謂正道萬行資緣皆為助道此二合行名不住道今以圓融之修無不契如並為正道皆互相資並為助道故舉虛空等十不異前章然正道不隨事轉同稱無量助道隨事故隨所等事名無邊無盡等<span class='note-inline'>(二無量下䟽文有四一顯前文然彼有三分一勝慢對治二不住道行勝三彼果勝上十平等是治他地慢隨如道即治自地慢俱是第一分今此即二三兩分以智契如下二釋成不住道義便仍釋前正道今以圓融下三通難釋成難云今是助道豈是不住道行勝等中行耶故答云俱為正道並為助道則助道中<span class='corr'>已</span>有正道故得合為不住道耳然正下復有問言既俱互通那得經中分成二名故答云雖則互通而文之中密已揀異則顯文中同用空等顯互通義隨事不隱顯二別義)</span>。</p>
</div>
<div class='div-orig'><p>佛子菩薩摩訶薩有十種無量修道何等為十所謂不來不去修身語意業無動作故不增不減修如本性故非有非無修無自性故如幻如夢如影如響如鏡中像如熱時燄如水中月修離一切執著故空無相無願無作修明見三界而集福德不休息故不可說無言說離言說修遠離施設安立法故不壞法界修智慧現知一切法故不壞真如實際修普入真如實際虛空際故廣大智慧修諸有所作力無盡故住如來十力四無所畏一切智智平等修現見一切法無疑惑故是為十若諸菩薩安住此法則得如來一切智無上善巧修。</p>
</div>
<div class='div-commentary'><p style="margin-left:1em">第六無量修道一門明六地中行般若現前為真修故無去來等即十平等等故十中前四即勝慢對治中行攝十平等後六即彼果勝中行不住道行勝十種觀緣彼已廣故此略不明<span class='note-inline'>(第六無量下文四一顯修道是六地所由無去來下顯其同相上顯義同此顯文同)</span>四中前三約法後一約喻法中彼從別義開成前八今總明之一不起心二稱本性三遣修相亦可配三性三無性如理思之四舉七喻通顯無著亦可配三性者如初來去即徧計所執性以不不之即相無自性性下二以依他圓成對生無自性性勝義無自性性可以意得四舉七喻者七喻全同彼文論釋云此明遣我非有相而有二釋一者前七句以無破有七喻以有遣無令不著無故二者例同於前亦以無遣有故云我非有相幻夢影像不壞虛相取不可得後六中五雖證三空而集福德六不著教法不可說者理圓言偏言不能詮故無言說者性無言故離言說者忘言方會故七不壞事法界八不壞真如理九總明權實之智故力無盡上皆自分修十即勝進修<span class='note-inline'>(四中下隨文別釋於中有二先釋十平等言云彼從別義開成前八者一無相故二無體三無生四無成五本來清淨六無戲論七無取捨八寂靜故平等今總明之下畧有三義一不起心者約定故經釋云無動作故二稱本性約觀智了本性心境冥故故經釋云如本性故三遣修相者即上二修亦不立故釋云無自性故)</span>。</p>
</div>
<div class='div-orig'><p>佛子菩薩摩訶薩有十種莊嚴道。</p>
</div>
<div class='div-commentary'><p style="margin-left:1em">第七莊嚴道下三門明七地中行分三初門明權實雙行次門明念念進趣後門取授自在今初即彼地中樂無作行對治十種方便智及雙行果發起勝行中行以權實交飾故曰莊嚴。</p>
</div>
<div class='div-orig'><p>何等為十佛子菩薩摩訶薩不離欲界入色界無色界禪定解脫及諸三昧亦不因此而受彼生是為第一莊嚴道智慧現前入聲聞道不以此道而取出離是為第二莊嚴道智慧現前入辟支佛道而起大悲無有休息是為第三莊嚴道雖有人天眷屬圍繞百千婇女歌舞侍從未曾暫捨禪定解脫及諸三昧是為第四莊嚴道與一切眾生受諸欲樂共相娛樂乃至未曾於一念間捨離菩薩平等三昧是為第五莊嚴道。</p>
</div>
<div class='div-commentary'><p style="margin-left:1em">列中前五自行無染。</p>
</div>
<div class='div-orig'><p><span class='corr'>已</span>到一切世間彼岸於諸世法悉無所著而亦不捨度眾生行是為第六莊嚴道。</p>
</div>
<div class='div-commentary'><p style="margin-left:1em">次四隨有攝化一無染而化。</p>
</div>
<div class='div-orig'><p>安住正道正智正見而能示入一切邪道不取為實不執為淨令彼眾生遠離邪法是為第七莊嚴道。</p>
</div>
<div class='div-commentary'><p style="margin-left:1em">二處正入邪。</p>
</div>
<div class='div-orig'><p>常善護持如來淨戒身語意業無諸過失為欲教化犯戒眾生示行一切凡愚之行雖<span class='corr'>已</span>具足清淨福德住菩薩趣而示生於一切地獄畜生餓鬼及諸險難貧窮等處令彼眾生皆得解脫而實菩薩不生彼趣是為第八莊嚴道。</p>
</div>
<div class='div-commentary'><p style="margin-left:1em">三持犯權實。</p>
</div>
<div class='div-orig'><p>不由他教得無礙辯智慧光明普能照了一切佛法為一切如來神力所持與一切諸佛同一法身成就一切堅固大人明淨密法安住一切平等諸乘諸佛境界皆現其前具足一切世智光明照見一切諸眾生界能為眾生作知法師而示求正法未曾休息雖實與眾生作無上師而示行尊敬闍黎和尚何以故菩薩摩訶薩善巧方便住菩薩道隨其所應皆為示現是為第九莊嚴道。</p>
</div>
<div class='div-commentary'><p style="margin-left:1em">四人法權實。</p>
</div>
<div class='div-orig'><p>善根具足諸行究竟一切如來所共灌頂到一切法自在彼岸無礙法繒以冠其首其身徧至一切世界普現如來無礙之身於法自在最上究竟轉於無礙清淨法輪一切菩薩自在之法皆<span class='corr'>已</span>成就而為眾生故於一切國土示現受生與三世諸佛同一境界而不廢菩薩行不捨菩薩法不懈菩薩業不離菩薩道不弛菩薩儀不斷菩薩取不息菩薩巧方便不絕菩薩所作事不厭菩薩生成用不止菩薩住持力何以故菩薩欲疾證阿耨多羅三藐三菩提觀一切智門修菩薩行無休息故是為第十莊嚴道。</p>
</div>
<div class='div-commentary'><p style="margin-left:1em">十總顯因果權實於中三初因圓示缺示現受生是因未滿故次與三世下同果境界而不捨因因有十句行通二利法即教法業謂利他道謂正智儀謂制聽取即願求巧謂權變上皆所作事總語因體生成用者即因成大用住持力者長用不絕後何以下徵釋可知。</p>
</div>
<div class='div-orig'><p>若諸菩薩安住此法則得如來無上大莊嚴道亦不捨菩薩道。</p>
<p>佛子菩薩摩訶薩有十種足何等為十所謂持戒足殊勝大願悉成滿故精進足集一切菩提分法不退轉故神通足隨眾生欲令歡喜故神力足不離一佛剎徃一切佛剎故深心足願求一切殊勝法故堅誓足一切所作咸究竟故隨順足不違一切尊者教故樂法足聞持一切佛所說法不疲懈故法雨足為眾演說無怯弱故修行足一切諸惡悉遠離故是為十若諸菩薩安住此法則得如來無上最勝足若一舉步悉能徧至一切世界。</p>
</div>
<div class='div-commentary'><p style="margin-left:1em">二十足明念念進趣行即彼障對治中修行無量種及雙行分中菩提分差別等十中初二約行一戒二進次二約通一總二別次二約心一願二誓次二約法一順二持後二約德一演二伏。</p>
</div>
<div class='div-orig'><p>佛子菩薩摩訶薩有十種手何等為十所謂深信手於佛所說一向忍可究竟受持故布施手有來求者隨其所欲皆令充滿故先意問訊手舒展右掌相迎引故供養諸佛手集眾福德無疲厭故多聞善巧手悉斷一切眾生疑故令超三界手授與眾生㧞出欲泥故置於彼岸手四暴流中救溺眾生故不悋正法手所有妙法悉以開示故善用眾論手以智慧藥滅身心病故恒持智寶手開法光明破煩惱闇故是為十若諸菩薩安住此法則得如來無上手普覆十方一切世界。</p>
</div>
<div class='div-commentary'><p style="margin-left:1em">三十種手明取授自在行即雙行分中能作大義十中初一約取謂念念中修習一切佛法向佛智故餘九約授於中前五明四攝一布施二愛語三四皆利行五即同事共一手作而㧞出故後四即四家一苦清淨故二示諸諦故三般若力故四捨煩惱故。</p>
</div>
<div class='div-orig'><p>佛子菩薩摩訶薩有十種腹何等為十所謂離諂曲腹心清淨故離幻偽腹性質直故不虛假腹無險詖故無欺奪腹於一切物無所貪故斷煩惱腹具智慧故清淨心腹離諸惡故觀察飲食腹念如實法故觀察無作腹覺悟緣起故覺悟一切出離道腹善成熟深心故遠離一切邊見垢腹令一切眾生得入佛腹故是為十若諸菩薩安住此法則得如來無上廣大腹悉能容受一切眾生。</p>
</div>
<div class='div-commentary'><p style="margin-left:1em">第八十腹下三門明第八地中行以內證無生故皆約內事明內德圓滿即分為三初門明含容清淨德即彼集地分中無住道清淨等故及淨忍分中得無生故亦是得勝行分中離一切貪著等故世人之腹多含穢惡今此十中前六明惡無不離七八九三明善無不積若能如是凡即佛腹。</p>
</div>
<div class='div-orig'><p>佛子菩薩摩訶薩有十種藏何等為十所謂不斷佛種是菩薩藏開示佛法無量威德故增長法種是菩薩藏出生智慧廣大光明故住持僧種是菩薩藏令其得入不退法輪故覺悟正定眾生是菩薩藏善隨其時不踰一念故究竟成熟不定眾生是菩薩藏令因相續無有間斷故為邪定眾生發起大悲是菩薩藏令未來因悉得成就故滿佛十力不可壞因是菩薩藏具降伏魔軍無對善根故最勝無畏大師子吼是菩薩藏令一切眾生皆歡喜故得佛十八不共法是菩薩藏智慧普入一切處故普了知一切眾生一切剎一切法一切佛是菩薩藏於一念中悉明見故是為十若諸菩薩安住此法則得如來無上善根不可壞大智慧藏。</p>
</div>
<div class='div-commentary'><p style="margin-left:1em">二有十藏前總舉其腹今別明五藏由得勝行諸佛勸起一念出生含攝成熟無量德故<span class='note-inline'>(今別明五藏者謂脾腎心肺肝也上總舉一腹所有此唯取五藏下唯一心約事即然約法皆十融無盡故)</span>十中初三出生三寶次三成熟三聚邪定亦有佛性為未來因故起悲為緣涅槃云一闡提人雖復斷善由佛性力未來善根還得生長即其義也後四攝授佛果最後即一切智也。</p>
</div>
<p class='juan'>大方廣佛華嚴經䟽鈔會本第五十七之一</p>
<div class='div-w'>
<p class='h2'>音釋</p>
<div class='div-note'>薩埵<p style="margin-left:1em"><span class='note-inline'>(梵語也此云成眾生謂用佛道成就眾生也埵音朵)</span>。</p>
罣礙<p style="margin-left:1em"><span class='note-inline'>(罣古賣切礙牛盖切)</span>。</p>
弛<p style="margin-left:1em"><span class='note-inline'>(施氏切廢也)</span>。</p>
險詖<p style="margin-left:1em"><span class='note-inline'>(詖彼義切險詖謂隂險不平之言也)</span>。</p>
踰<p style="margin-left:1em"><span class='note-inline'>(羊朱切越也)</span>。</p>
[澀-止]<p style="margin-left:1em"><span class='note-inline'>(色入切不滑也)</span>。</p>
礫<p style="margin-left:1em"><span class='note-inline'>(郎狄切小石也)</span>。</p>
脾<p style="margin-left:1em"><span class='note-inline'>(頻彌切土藏也)</span>。</p>
腎<p style="margin-left:1em"><span class='note-inline'>(時軫切水藏也)</span>。</p>
肺<p style="margin-left:1em"><span class='note-inline'>(放吠切金藏也)</span>。</p>
肝<p style="margin-left:1em"><span class='note-inline'>(居寒切木藏也)</span>。</p>
</div></div>
<p class='juan'><a id='mulu217' />大方廣佛華嚴經疏鈔會本第五十七之二　刑九</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子菩薩摩訶薩有十種心何等為十所謂精勤心一切所作悉究竟故不懈心積集相好福德行故大勇健心摧破一切諸魔軍故如理行心除滅一切諸煩惱故不退轉心乃至菩提終不息故性清淨心知心不動無所著故知眾生心隨其解欲令出離故令入佛法大梵住心知諸眾生種種解欲不以別乘而救護故空無相無願無作心見三界相不取著故卍字相金剛堅固勝藏莊嚴心一切眾生數等魔來乃至不能動一毛故是為十若諸菩薩安住此法則得如來無上大智光明藏心。</p>
</div>
<div class='div-commentary'><p style="margin-left:1em">三有十心即五藏之一最為勝故五藏主故即此地能成諸善無功用心前初地中明心梵云質多即慮知心對身口故今此梵云纈唎陀耶此云肉團心對餘藏故十中前六自利於中初二攝善一勤二策次二破惡一破緣二破因次二成行一堅二淨次二攝生心一智令悟二慈拯救大梵住即四無量後二成德一深二固。</p>
</div>
<div class='div-orig'><p>佛子菩薩摩訶薩有十種被甲何等為十所謂被大慈甲救護一切眾生故被大悲甲堪忍一切諸苦故被大願甲一切所作究竟故被迴向甲建立一切佛莊嚴故被福德甲饒益一切諸眾生故被波羅蜜甲度脫一切諸含識故被智慧甲滅一切眾生煩惱闇故被善巧方便甲生普門善根故被一切智心堅固不散亂甲不樂餘乘故被一心決定甲於一切法離疑惑故是為十若諸菩薩安住此法則被如來無上甲冑悉能摧伏一切魔軍。</p>
</div>
<div class='div-commentary'><p style="margin-left:1em">第九被甲下二門明九地行法師入有備外嚴故初門明入地十心如被甲防內將趣入故十句可知。</p>
</div>
<div class='div-orig'><p>佛子菩薩摩訶薩有十種器仗何等為十所謂布施是菩薩器仗摧破一切慳悋故持戒是菩薩器仗棄捨一切毀犯故平等是菩薩器仗斷除一切分別故智慧是菩薩器仗消滅一切煩惱故正命是菩薩器仗遠離一切邪命故善巧方便是菩薩器仗於一切處示現故略說貪瞋癡等一切煩惱是菩薩器仗以煩惱門度眾生故生死是菩薩器仗不斷菩薩行教化眾生故說如實法是菩薩器仗能破一切執著故一切智是菩薩器仗不捨菩薩行門故是為十若諸菩薩安住此法則能除滅一切眾生長夜所集煩惱結使。</p>
</div>
<div class='div-commentary'><p style="margin-left:1em">二十器仗器仗破外以住地心窮十稠林無不破故十中前五順仗破障次三違仗破障如令賊破賊故次一非順非違仗如以良謀不用兵仗無不破故後一切成立德仗。</p>
</div>
<div class='div-orig'><p>佛子菩薩摩訶薩有十種首何等為十所謂涅槃首無能見頂故尊敬首一切人天所敬禮故廣大勝解首三千界中最為勝故第一善根首三界眾生咸供養故荷戴眾生首成就頂上肉髻相故不輕賤他首於一切處常尊勝故般若波羅蜜首長養一切功德法故方便智相應首普現一切同類身故教化一切眾生首以一切眾生為弟子故守護諸佛法眼首能令三寶種不斷絕故是為十若諸菩薩安住此法則得如來無上大智慧首。</p>
</div>
<div class='div-commentary'><p style="margin-left:1em">第十十種首下十三門明十地行十地德圓故寄六根四儀業用明之且為三初一總標德首次六六根勝德後六四儀成規今初居受職位首出眾聖故十中初三果首次三標之以因釋之以果後四直明行首。</p>
</div>
<div class='div-orig'><p>佛子菩薩摩訶薩有十種眼所謂肉眼見一切色故天眼見一切眾生心故慧眼見一切眾生諸根境界故法眼見一切法如實相故佛眼見如來十力故智眼知見諸法故光明眼見佛光明故出生死眼見涅槃故無礙眼所見無障故一切智眼見普門法界故是為十若諸菩薩安住此法則得如來無上大智慧眼。</p>
</div>
<div class='div-commentary'><p style="margin-left:1em">第二十眼下六門六根即分為六初明十眼者即大盡分中如實知見一切法故<span class='note-inline'>(初明十眼者䟽文有五一指前經文釋成眼義如實知見為眼義故二十中下隨文會釋三出體四明次第五餘如別章示原然諸教章門多分為七門一釋名得名二辨體三修成次第四類差別五見境不同六約人辨異七問答分別今但義含五段之中初一義當釋名照矚名眼故名隨釋中辨)</span>十中前五名同諸教而體用不同諸宗肉眼見障內色故智論三十七說肉眼見近不見遠見前不見後等天眼方見遠等仍有分齊今肉眼見一切色<span class='corr'>已</span>過二眼故四十四自指云不思議經應見遠此中不說<span class='note-inline'>(釋中<span class='corr'>已</span>下二隨文會釋對餘五眼辨開合同異於中分二先釋前五但明業用同異後五即開合同異前中先總明同異即分為五一肉眼中然明見不見畧有五義一見麤不見細二見近不見遠三見明不見暗四見前不見後五見障內不見障外斯即亦是見境不同故䟽釋及論影出其三而言等者等取麤細明暗言天眼方見遠等等取餘四此乃成不見遠等非釋天眼今肉眼下舉此顯勝四十四下引彼指此其應字合言說字此中不說者即智論指摩訶般若中為此中)</span>然天眼是假合不見實相今明見心即似同於彼然心通性相則亦不同<span class='note-inline'>(然天眼下二釋天眼中先序五眼言假和合者即是出體以肉天眼皆是清淨四大不可見有對色為體但人天趣別耳言不見實相者即是所見境但翻前見近不見遠等則前五不見天眼皆見而不見實相實相是慧眼境故今明見心下顯此十眼言似同彼者心若約相非實相故今具性相故亦不同)</span>此中慧眼似彼法眼此中法眼似彼慧眼所以互者以彼慧眼不能見眾生盡滅一異不能度生今顯實過權反此明能<span class='note-inline'>(此中慧眼下三釋慧眼言似法眼者約所見境異以彼法眼見事及根欲等今見眾生諸根境異故同彼法此中法眼似彼慧眼者彼中慧眼見理境故即如實相也從所以互下出不同之由以慧眼但見理故不見盡滅一異今舉彼不見故云過彼則顯慧眼亦能見理但同者不舉耳)</span>彼中法眼雖知於法不能徧知眾生方便道今反此故明知一切意欲異權故耳<span class='note-inline'>(彼中法眼下四釋法眼亦舉彼不能顯此之能則一切法如實相言通事實理實若爾云何分於法慧然法慧二眼俱以慧數為體五眼中明自有一義一慧眼以正體智為體法眼以後得智為性二云法眼從所知法為名所知亦通於理慧眼從能知智為名今正取後義則顯慧眼亦通二慧)</span>彼佛眼細無不知今舉勝況劣又十力無不該故<span class='note-inline'>(彼佛眼下五釋佛眼先舉他宗亦約所知境後今舉下會釋今文而有二意一直案文則十力狹於一切法也故云舉勝下文云十力下別顯同彼不出十力之所知故顯唯屬佛揀異法慧故舉十力耳然彼釋名有三義一云四眼在佛皆名佛眼此即佛身之眼從主為名二云佛者覺義覺即是眼當體為名三亦可照達佛性名為佛眼者涅槃云若人能見身中佛性雖是肉眼即名佛眼故以十力當體照達名為眼耳彼出體云眼即以無功用智為性或以圓鏡等四智為體皆不出十力義耳)</span>後五中智眼見事即法眼開出光明眼通身智光義兼法慧出生死眼者然涅槃不可見絕見方見見圓寂故無礙眼者總見諸眼境皆無障故此即一眼具多為不壞相故須列十眼一切智眼即是普眼非但見法界重重亦乃法界即眼故為普門<span class='note-inline'>(義兼法慧者根本智即慧眼攝後得智兼於法慧又能知即慧所知即法出生死眼者亦前慧眼慧眼見理故無礙眼先正明後為不壞相下通妨妨云若爾一眼即足何用說十故為此通即是普眼者名異體一普名普眼即佛眼總義然普眼畧有三義一見普法故二普見諸法三所見即眼故以前二義況出第三具如毗盧遮那品若以法相宗言下五眼皆佛眼攝一切智眼即是佛眼)</span>故知十眼全以無礙法界而為其體<span class='note-inline'>(故知十眼下第三出體隨相別體以見於前此即圓融總相體耳)</span>若辨次第以肉眼見生受苦次以天眼了知其心次別知根境次引入如實次令得佛力次尋光而見次同歸寂滅後等同法界餘如別章<span class='note-inline'>(若辨次下第四辨次唯約十眼明次次別知根境即慧眼次引入如實即是法眼次令得佛力即是佛眼次尋光而見即通智眼及光明眼光有智光即同智故次同歸寂滅即出生死眼後等同法界即一切智眼其無礙眼以是總故通於前後若法相中明次第者約修以明為導養身先修肉眼肉眼見麤不見細等次修天眼天眼見色未見真境故修慧眼慧眼見理不能見事故修法眼法眼未圓故修佛眼餘如別章者諸章門中皆廣說之然大意要妙上<span class='corr'>已</span>畧具今更出其見境寬狹然所見有四一事二法三理四實陰界入等差別是事苦無常等眾生根性是法二空真如是理如來藏中真常佛性是實此之四法五眼所見一肉眼所見見障內等然凡夫肉眼見百由旬二乘肉眼同凡夫見菩薩肉眼如大品說極遠見三千界如來肉眼與菩薩同見境分明天眼有一二報得隨在諸地及於下地下不能見上若修得者智論云凡夫天眼見一四天下以小聲聞見小千界大聲聞見中千界那律見三千界緣覺小者見中千大者見大千菩薩修得者隨人大小所見不定遠者見一切世界故地持云菩薩以一切世界為天眼境報得者大品經說極喜見三千如來見一切後之三眼不可以方所定論唯約得法深淺以辨二乘慧眼唯見生空菩薩慧眼具見二空不能窮盡如來畢竟二乘法眼但見苦無常等諸法總相麤觀不能微細若約不知根欲即無法眼菩薩法眼了根欲性及一切法若總若別若麤若細而無不窮盡如來與菩薩同皆悉窮盡佛眼二乘全無菩薩人中進退不定地前菩薩聞見佛性未有佛眼地上眼見故有佛眼若準涅槃九地<span class='corr'>已</span>還聞見佛性十地眼見而未了了但見自身所有佛性不見眾生所有佛性於自身中十分見一如來佛眼窮盡此明見實若約人辨餘則可知佛之三身化身具五報身無肉眼法身無五眼若約法性之眼亦得具五然隨法相宗差別斯法性宗中一一圓融具如上說)</span>。</p>
</div>
<div class='div-orig'><p>佛子菩薩摩訶薩有十種耳何等為十所謂聞讚歎聲斷除貪愛聞毀呰聲斷除瞋恚聞說二乘不著不求聞菩薩道歡喜踊躍聞地獄等諸苦難處起大悲心發弘誓願聞說人天勝妙之事知彼皆是無常之法聞有讚歎諸佛功德勤加精進令速圓滿聞說六度四攝等法發心修行願到彼岸聞十方世界一切音聲悉知如響入不可說甚深妙義菩薩摩訶薩從初發心乃至道場常聞正法未曾暫息而恒不捨化眾生事是為十若諸菩薩成就此法則得如來無上大智慧耳。</p>
</div>
<div class='div-commentary'><p style="margin-left:1em">二十耳者然眼等六根由得解脫神通無上見聞齅觸等皆自在故總就行辨此門亦即釋名分中聞持如來大法雨故初二離順離違次二棄小欣大次二愍苦猒樂次二滿果圓因後二了俗同真悲智俱運。</p>
</div>
<div class='div-orig'><p>佛子菩薩摩訶薩有十種鼻何等為十所謂聞諸臭物不以為臭聞諸香氣不以為香香臭俱聞其心平等非香非臭安住於捨若聞眾生衣服臥具及其支體所有香臭則能知彼貪恚愚癡等分之行若聞諸伏藏草木等香皆如對目前分明辨了若聞下至阿鼻地獄上至有頂眾生之香皆知彼過去所行之行若聞諸聲聞布施持戒多聞慧香住一切智心不令散動若聞一切菩薩行香以平等慧入如來地聞一切佛智境界香亦不廢捨諸菩薩行是為十若諸菩薩成就此法則得如來無量無邊清淨鼻。</p>
</div>
<div class='div-commentary'><p style="margin-left:1em">三有十鼻齅行香故於中初四聞香體俱舍有四總名為香一好香謂沉檀等二惡香謂葱韮等三等香四不等香謂於前二增益依身名為等香損減依身名不等香故亦不離好惡今此中俱聞聞其上二更無別體非香非臭對前成三謂如柴炭等次三聞香表用瑜伽等中上二界既無鼻舌二識亦無香味二塵語其無麤此聞有頂香者明其聞細菩薩力故又有頂言餘處多明是色究竟準晉經中聞非想香則有頂言亦是三有之頂既有通果之色亦有通果之香後三聞出世人法。</p>
</div>
<div class='div-orig'><p>佛子菩薩摩訶薩有十種舌何等為十所謂開示演說無盡眾生行舌開示演說無盡法門舌讚歎諸佛無盡功德舌演暢詞辯無盡舌開闡大乘助道舌徧覆十方虛空舌普照一切佛剎舌普使眾生悟解舌悉令諸佛歡喜舌降伏一切諸魔外道除滅一切生死煩惱令至涅槃舌是為十若諸菩薩成就此法則得如來徧覆一切諸佛國土無上舌。</p>
</div>
<div class='div-commentary'><p style="margin-left:1em">四有十舌演法味故下三為成六根非顯三業三業前已有故十中前五約辯顯德後五約用十降四魔魔即天子魔生即蘊魔故。</p>
</div>
<div class='div-orig'><p>佛子菩薩摩訶薩有十種身何等為十所謂人身為教化一切諸人故非人身為教化地獄畜生餓鬼故天身為教化欲界色界無色界眾生故學身示現學地故無學身示現阿羅漢地故獨覺身教化令入辟支佛地故菩薩身令成就大乘故如來身智水灌頂故意生身善巧出生故無漏法身以無功用示現一切眾生身故是為十若諸菩薩成就此法則得如來無上之身。</p>
</div>
<div class='div-commentary'><p style="margin-left:1em">五有十身隨行成身故。</p>
</div>
<div class='div-orig'><p>佛子菩薩摩訶薩有十種意何等為十所謂上首意發起一切善根故安住意深信堅固不動故深入意隨順佛法而解故內了意知諸眾生心樂故無亂意一切煩惱不雜故明淨意客塵不能染著故善觀眾生意無有一念失時故善擇所作意未曾一處生過故密護諸根意調伏不令馳散故善入三昧意深入佛三昧無我我所故是為十若諸菩薩安住此法則得一切佛無上意。</p>
</div>
<div class='div-commentary'><p style="margin-left:1em">六有十意初一總餘九別文並可知。</p>
</div>
<div class='div-orig'><p>佛子菩薩摩訶薩有十種行何等為十所謂聞法行愛樂於法故說法行利益眾生故離貪恚癡怖畏行調伏自心故欲界行教化欲界眾生故色無色界三昧行令速轉還故趣向法義行速得智慧故一切生處行自在教化眾生故一切佛剎行禮拜供養諸佛故涅槃行不斷生死相續故成滿一切佛法行不捨菩薩法行故是為十若諸菩薩安住此法則得如來無來無去行。</p>
</div>
<div class='div-commentary'><p style="margin-left:1em">第三六門明四儀動止行一行者動遊行法故於中令轉還者轉有漏定還無漏故不斷生死者若斷非真涅槃故餘可知。</p>
</div>
<div class='div-orig'><p>佛子菩薩摩訶薩有十種住何等為十所謂菩提心住曾不忘失故波羅蜜住不猒助道故說法住增長智慧故阿蘭若住證大禪定故隨順一切智頭陀知足四聖種住少欲少事故深信住荷負正法故親近如來住學佛威儀故出生神通住圓滿大智故得忍住滿足授記故道場住具足力無畏一切佛法故是為十若諸菩薩安住此法則得一切智無上住。</p>
</div>
<div class='div-commentary'><p style="margin-left:1em">二十種住者止息散動故前七自分住後三勝進住。</p>
</div>
<div class='div-orig'><p>佛子菩薩摩訶薩有十種坐何等為十所謂轉輪王坐興十善道故四天王坐於一切世間自在安立佛法故帝釋坐與一切眾生為勝主故梵天坐於自他心得自在故師子坐能說法故正法坐以總持辯才力而開示故堅固坐誓願究竟故大慈坐令惡眾生悉歡喜故大悲坐忍一切苦不疲猒故金剛坐降伏眾魔及外道故是為十若諸菩薩安住此法則得如來無上正覺坐。</p>
</div>
<div class='div-commentary'><p style="margin-left:1em">三坐者多時安處故初四世坐以攝物後六法坐以成德。</p>
</div>
<div class='div-orig'><p>佛子菩薩摩訶薩有十種臥何等為十所謂寂靜臥身心憺怕故禪定臥如理修行故三昧臥身心柔輭故梵天臥不惱自他故善業臥於後不悔故正信臥不可傾動故正道臥善友開覺故妙願臥善巧迴向故一切事畢臥所作成辦故捨諸功用臥一切慣習故是為十若諸菩薩安住此法則得如來無上大法臥悉能開悟一切眾生。</p>
</div>
<div class='div-commentary'><p style="margin-left:1em">四十臥者放捨身心合法體故十中初三顯定一加行調身心二習修三得定餘七定益亦兼餘善然其十事各同臥之一義初三後二可知四獨<span class='corr'>已</span>臥故五離尸伏故六離依倚故七思明相故互警覺故八右脇臥故。</p>
</div>
<div class='div-orig'><p>佛子菩薩摩訶薩有十種所住處何等為十所謂以大慈為所住處於一切眾生心平等故以大悲為所住處不輕未學故以大喜為所住處離一切憂惱故以大捨為所住處於有為無為平等故以一切波羅蜜為所住處菩提心為首故以一切空為所住處善巧觀察故以無相為所住處不出正位故以無願為所住處觀察受生故以念慧為所住處忍法成滿故以一切法平等為所住處得授記莂故是為十若諸菩薩安住此法則得如來無上無礙所住處。</p>
</div>
<div class='div-commentary'><p style="margin-left:1em">五住處者智有棲止之所故前明能住此辨所住十句可知。</p>
</div>
<div class='div-orig'><p>佛子菩薩摩訶薩有十種所行處何等為十所謂以正念為所行處滿足念處故以諸趣為所行處正覺法趣故以智慧為所行處得佛歡喜故以波羅蜜為所行處滿足一切智智故以四攝為所行處教化眾生故以生死為所行處積集善根故以與一切眾生雜談戲為所行處隨應教化令永離故以神通為所行處知一切眾生諸根境界故以善巧方便為所行處般若波羅蜜相應故以道場為所行處成一切智而不斷菩薩行故是為十若諸菩薩安住此法則得如來無上大智慧所行處。</p>
</div>
<div class='div-commentary'><p style="margin-left:1em">六所行處前辨能行此明所行於中初四自行一依四念阿難四問佛令依住今辨依行餘可思準。</p>
<p style="margin-left:1em">十地行竟。</p>
</div>
<div class='div-orig'><p>佛子菩薩摩訶薩有十種觀察何等為十所謂知諸業觀察微細悉見故知諸趣觀察不取眾生故知諸根觀察了達無根故知諸法觀察不壞法界故見佛法觀察勤修佛眼故得智慧觀察如理說法故無生忍觀察決了佛法故不退地觀察滅一切煩惱超出三界二乘地故灌頂地觀察於一切佛法自在不動故善覺智三昧觀察於一切十方施作佛事故是為十若諸菩薩安住此法則得如來無上大觀察智。</p>
</div>
<div class='div-commentary'><p style="margin-left:1em">大文第六十觀察下五十一門答上因圓果滿若剋實而論成如來力下四門方明果滿前皆因圓以八相前五猶屬因故為明八相皆示現故通入果中即分為二初三十二門明因圓究竟即等覺位後十種住兜率下一十九門明現果圓滿行即妙覺位前中分三初一十四門明因行體性二十種義下八門明方便造修三十種魔下十門明因行除障初中二初四門起行方便二十種施下十度行體前中三初二門意業觀察次一門身業自在後一門語業宣暢前中初觀察者解方便故達通塞故於中初三觀所化次四觀能化法謂理果教行後三觀位一超劣二得位三同果用。</p>
</div>
<div class='div-orig'><p>佛子菩薩摩訶薩有十種普觀察何等為十所謂普觀一切諸來求者以無違心滿其意故普觀一切犯戒眾生安置如來淨戒中故普觀一切害心眾生安置如來忍力中故普觀一切懈怠眾生勸令精勤不捨荷負大乘擔故普觀一切亂心眾生令住如來一切智地無散動故普觀一切惡慧眾生令除疑惑破有見故普觀一切平等善友順其教命住佛法故普觀一切所聞之法疾得證見最上義故普觀一切無邊眾生常不捨離大悲力故普觀一切諸佛之法速得成就一切智故是為十若諸菩薩安住此法則得如來無上大智慧普觀察。</p>
</div>
<div class='div-commentary'><p style="margin-left:1em">二普觀察者審慮周徧故前六以六度治六蔽眾生後四雙明二利謂順人證法下化上成。</p>
</div>
<div class='div-orig'><p>佛子菩薩摩訶薩有十種奮迅何等為十所謂牛王奮迅映蔽一切天龍夜叉乾闥婆等諸大眾故象王奮迅心善調柔荷負一切諸眾生故龍王奮迅興大法密雲耀解脫電光震如實義雷降諸根力覺分禪定解脫三昧甘露雨故大金翅鳥王奮迅竭貪愛水破愚癡㲉搏撮煩惱諸惡毒龍令出生死大苦海故大師子王奮迅安住無畏平等大智以為器仗摧伏眾魔及外道故勇健奮迅能於生死大戰陣中摧滅一切煩惱冤故大智奮迅知蘊界處及諸緣起自在開示一切法故陀羅尼奮迅以念慧力持法不忘隨眾生根為宣說故辯才奮迅無礙迅疾分別一切咸令受益心歡喜故如來奮迅一切智智助道之法皆悉成滿以一念相應慧所應得者一切皆得所應悟者一切皆悟坐師子座降魔冤敵成阿耨多羅三藐三菩提故是為十若諸菩薩安住此法則得諸佛於一切法無上自在奮迅。</p>
</div>
<div class='div-commentary'><p style="margin-left:1em">二身業自在中謂實德內充威德外溢如師子王奮迅威勢更有異釋如法界品辨於中前五寄喻次四約法上皆自分後一勝進。</p>
</div>
<div class='div-orig'><p>佛子菩薩摩訶薩有十種師子吼何等為十所謂唱言我當必定成正等覺是菩提心大師子吼我當令一切眾生未度者度未脫者脫未安者安未涅槃者令得涅槃是大悲大師子吼我當令佛法僧種無有斷絕是報如來恩大師子吼我當嚴淨一切佛剎是究竟堅誓大師子吼我當除滅一切惡道及諸難處是自持淨戒大師子吼我當滿足一切諸佛身語及意相好莊嚴是求福無猒大師子吼我當成滿一切諸佛所有智慧是求智無猒大師子吼我當除滅一切眾魔及諸魔業是修正行斷諸煩惱大師子吼我當了知一切諸法無我無眾生無壽命無補伽羅空無相無願淨如虛空是無生法忍大師子吼最後生菩薩震動一切諸佛國土悉令嚴淨是時一切釋梵四王咸來讚請唯願菩薩以無生法而現受生菩薩則以無礙慧眼普觀世間一切眾生無如我者即於王宮示現誕生自行七步大師子吼我於世間最勝第一我當永盡生死邊際是如說而作大師子吼是為十若諸菩薩安住此法則得如來無上大師子吼。</p>
</div>
<div class='div-commentary'><p style="margin-left:1em">三師子吼者既勇健無畏則能決定宣唱二中令物度苦脫集安道證滅故餘並可知。</p>
</div>
<p class='juan'>大方廣佛華嚴經疏鈔會本第五十七之二</p>
<div class='div-w'>
<p class='h2'>音釋</p>
<div class='div-note'>纈<p style="margin-left:1em"><span class='note-inline'>(胡結切)</span>。</p>
卍<p style="margin-left:1em"><span class='note-inline'>(按卍字本非是字唐武后制此文著於天樞音之為萬謂吉祥萬德之所集也)</span>。</p>
冑<p style="margin-left:1em"><span class='note-inline'>(直又切兜鍪也)</span>。</p>
憺怕<p style="margin-left:1em"><span class='note-inline'>(憺徒感切怕白各切憺怕恬靜無為貌)</span>。</p>
柔輭<p style="margin-left:1em"><span class='note-inline'>(輭乳兖切亦柔也)</span>。</p>
慣習<p style="margin-left:1em"><span class='note-inline'>(慣古患切亦習也)</span>。</p>
記莂<p style="margin-left:1em"><span class='note-inline'>(莂彼列切記莂謂授將來成佛之記劫國名號之莂也)</span>。</p>
㲉<p style="margin-left:1em"><span class='note-inline'>(苦角切)</span>。</p>
健<p style="margin-left:1em"><span class='note-inline'>(渠建切)</span>。</p>
拯<p style="margin-left:1em"><span class='note-inline'>(之等切救也)</span>。</p>
嗅<p style="margin-left:1em"><span class='note-inline'>(許救切以鼻㩜氣也)</span>。</p>
奮迅<p style="margin-left:1em"><span class='note-inline'>(奮方問切迅思晉切)</span>。</p>
韮<p style="margin-left:1em"><span class='note-inline'>(舉有切葷菜也)</span>。</p>
溢<p style="margin-left:1em"><span class='note-inline'>(弋質切滿溢也)</span>。</p>
矚<p style="margin-left:1em"><span class='note-inline'>(朱欲切視也)</span>。</p>
</div></div></div>
</div><!-- end of div[@id='body'] -->
</body></html>