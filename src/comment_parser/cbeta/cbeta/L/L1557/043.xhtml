<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu173' />
<p class='juan'>大方廣佛華嚴經䟽鈔會本第四十一　韓六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>佛子云何為菩薩摩訶薩次第徧徃諸佛國土神通三昧佛子此菩薩摩訶薩過於東方無數世界復過爾所世界微塵數世界於彼諸世界中入此三昧。</p>
</div>
<div class='div-commentary'><p style="margin-left:1em">第三定中釋內有三謂法喻合法中五一明徧剎入定。</p>
</div>
<div class='div-orig'><p>或剎那入或須㬰入或相續入或日初分時入或日中分時入或日後分時入或夜初分時入或夜中分時入或夜後分時入或一日入或五日入或半月入或一月入或一年入或百年入或千年入或百千年入或億年入或百千億年入或百千那由他億年入或一劫入或百劫入或百千劫入或百千那由他億劫入或無數劫入或無量劫入或無邊劫入或無等劫入或不可數劫入或不可稱劫入或不可思劫入或不可量劫入或不可說劫入或不可說不可說劫入。</p>
</div>
<div class='div-commentary'><p style="margin-left:1em">二或剎那下明入時次第。</p>
</div>
<div class='div-orig'><p>若久若近若法若時種種不同。</p>
</div>
<div class='div-commentary'><p style="margin-left:1em">三若久下總結多門。</p>
</div>
<div class='div-orig'><p>菩薩於彼不生分別心無染著不作二不作不二不作普不作別。</p>
</div>
<div class='div-commentary'><p style="margin-left:1em">四菩薩於彼下心契定體。</p>
</div>
<div class='div-orig'><p>雖離此分別而以神通方便從三昧起於一切法不忘不失至於究竟。</p>
</div>
<div class='div-commentary'><p style="margin-left:1em">五雖離此下不廢起通。</p>
</div>
<div class='div-orig'><p>譬如日天子周行照曜晝夜不住日出名晝日沒名夜晝亦不生夜亦不滅。</p>
<p>菩薩摩訶薩於無數世界入神通三昧入三昧已明見爾所無數世界亦復如是。</p>
<p>佛子是為菩薩摩訶薩第三次第徧徃諸佛國土神通大三昧善巧智。</p>
<p>佛子云何為菩薩摩訶薩清淨深心行三昧佛子此菩薩摩訶薩知諸佛身數等眾生見無量佛過阿僧祇世界微塵數。</p>
</div>
<div class='div-commentary'><p style="margin-left:1em">第四定中釋內分二先明定內深心行後明定起深心行今初分二先起行後深心前中先舉內。</p>
</div>
<div class='div-orig'><p>於彼一一諸如來所以一切種種妙香而作供養以一切種種妙華而作供養以一切種種蓋大如阿僧祇佛剎而作供養以超過一切世界一切上妙莊嚴具而作供養散一切種種寶而作供養以一切種種莊嚴具莊嚴經行處而作供養以一切無數上妙摩尼寶藏而作供養以佛神力所流出過諸天上味飲食而作供養一切佛剎種種上妙諸供養具能以神力普皆攝取而作供養。</p>
</div>
<div class='div-commentary'><p style="margin-left:1em">後於彼一一下起行於中先明外事供養行。</p>
</div>
<div class='div-orig'><p>於彼一一諸如來所恭敬尊重頭頂禮敬舉身布地請問佛法讚佛平等稱揚諸佛廣大功德入於諸佛所入大悲得佛平等無礙之力於一念頃一切佛所勤求妙法。</p>
</div>
<div class='div-commentary'><p style="margin-left:1em">後於彼一一恭敬等三業供養行。</p>
</div>
<div class='div-orig'><p>然於諸佛出興於世入般涅槃如是之相皆無所得。</p>
</div>
<div class='div-commentary'><p style="margin-left:1em">然於諸佛下明深心中二先法說。</p>
</div>
<div class='div-orig'><p>如散動心了別所緣心起不知何所緣起心滅不知何所緣滅此菩薩摩訶薩亦復如是終不分別如來出世及涅槃相。</p>
</div>
<div class='div-commentary'><p style="margin-left:1em">後如散動下喻況於中二喻各有喻合一妄念無知喻喻其契實無念。</p>
</div>
<div class='div-orig'><p>佛子如日中陽燄不從雲生不從池生不處於陸不住於水非有非無非善非惡非清非濁不堪飲漱不可穢汙非有體非無體非有味非無味以因緣故而現水相為識所了遠望似水而興水想近之則無水想自滅此菩薩摩訶薩亦復如是不得如來出興於世及涅槃相諸佛有相及以無相皆是想心之所分別。</p>
</div>
<div class='div-commentary'><p style="margin-left:1em">二陽燄似水喻喻其了妄同真文並可知。</p>
</div>
<div class='div-orig'><p>佛子此三昧名為清淨深心行菩薩摩訶薩於此三昧入<span class='corr'>已</span>而起起已不失譬如有人從睡得寤憶所夢事覺時雖無夢中境界而能憶念心不忘失菩薩摩訶薩亦復如是入於三昧見佛聞法從定而起憶持不忘而以此法開曉一切道場眾會莊嚴一切諸佛國土無量義趣悉得明達一切法門皆亦清淨然大智炬長諸佛種無畏具足辯才不竭開示演說甚深法藏。</p>
</div>
<div class='div-commentary'><p style="margin-left:1em">第二佛子此三昧下明定起深心行中初法次喻後合合中上明供養自利行今明開演利他行文影略耳開演深理即深心起行也。</p>
</div>
<div class='div-orig'><p>是為菩薩摩訶薩第四清淨深心行大三昧善巧智佛子云何為菩薩摩訶薩知過去莊嚴藏三昧佛子此菩薩摩訶薩能知過去諸佛出現所謂劫次第中諸剎次第剎次第中諸劫次第劫次第中諸佛出現次第佛出現次第中說法次第說法次第中諸心樂次第心樂次第中諸根次第根次第中調伏次第調伏次第中諸佛壽命次第壽命次第中知億那由他年嵗數量次第。</p>
</div>
<div class='div-commentary'><p style="margin-left:1em">第五定釋中有五一對境辨智。</p>
</div>
<div class='div-orig'><p>佛子此菩薩摩訶薩得如是無邊次第智故則知過去諸佛則知過去諸剎則知過去法門則知過去諸劫則知過去諸法則知過去諸心則知過去諸解則知過去諸眾生則知過去諸煩惱則知過去諸儀式則知過去諸清淨。</p>
</div>
<div class='div-commentary'><p style="margin-left:1em">二正顯智知各有十句皆是過去藏中之法。</p>
</div>
<div class='div-orig'><p>佛子此三昧名過去清淨藏於一念中能入百劫能入千劫能入百千劫能入百千億那由他劫能入無數劫能入無量劫能入無邊劫能入無等劫能入不可數劫能入不可稱劫能入不可思劫能入不可量劫能入不可說劫能入不可說不可說劫。</p>
</div>
<div class='div-commentary'><p style="margin-left:1em">三所知時分有十四重即釋過去之義。</p>
</div>
<div class='div-orig'><p>佛子彼菩薩摩訶薩入此三昧不滅現在不緣過去。</p>
</div>
<div class='div-commentary'><p style="margin-left:1em">四顯知相狀不滅現在者不捨也不緣過去者不取也謂但約過去門顯非有取捨而緣上四各一佛子。</p>
</div>
<div class='div-orig'><p>佛子彼菩薩摩訶薩從此三昧起於如來所受十種不可思議灌頂法亦得亦清淨亦成就亦入亦證亦滿亦持平等了知三輪清淨。</p>
</div>
<div class='div-commentary'><p style="margin-left:1em">五明出定獲益有三初舉數辨相有十句初句總位終成果名受灌頂法也餘句別一屬已二淨障三究竟四始入五正證六修滿七持令不失八無知而知九淨三輪總該前九如約智辨三輪者謂無能知所知及正知故餘可思準。</p>
</div>
<div class='div-orig'><p>何等為十一者辯不違義二者說法無盡三者訓詞無失四者樂說不斷五者心無恐畏六者語必誠實七者眾生所依八者救脫三界九者善根最勝十者調御妙法。</p>
</div>
<div class='div-commentary'><p style="margin-left:1em">二何等下徵列其名初四是四無礙辯次二自利不畏深法如言能行次二利他為善者依為惡者救後二總明二利勝妙。</p>
</div>
<div class='div-orig'><p>佛子此是十種灌頂法若菩薩入此三昧從三昧起無間則得如歌羅邏入胎藏時於一念間識則託生菩薩摩訶薩亦復如是從此定起於如來所一念則得此十種法。</p>
</div>
<div class='div-commentary'><p style="margin-left:1em">三佛子下結得速疾有法喻合歌羅邏者此云薄酪餘可知也<span class='note-inline'>(歌羅邏者梵語唐云俱是古義新云羯剌藍此云雜穢)</span>。</p>
</div>
<div class='div-orig'><p>佛子是名菩薩摩訶薩第五知過去莊嚴藏大三昧善巧智。</p>
<p>佛子云何為菩薩摩訶薩智光明藏三昧佛子彼菩薩摩訶薩住此三昧能知未來一切世界一切劫中所有諸佛。</p>
</div>
<div class='div-commentary'><p style="margin-left:1em">第六智光明藏三昧釋中分二前明定業用後彰定利益初中分六一總知諸佛。</p>
</div>
<div class='div-orig'><p>若已說若未說若已授記若未授記種種名號各各不同所謂無數名無量名無邊名無等名不可數名不可稱名不可思名不可量名不可說名。</p>
</div>
<div class='div-commentary'><p style="margin-left:1em">二若已說下知多名號。</p>
</div>
<div class='div-orig'><p>當出現於世當利益眾生當作法王當興佛事當說福利當讚善義當說白分義當淨治諸惡當安住功德當開示第一義諦當入灌頂位當成一切智。</p>
</div>
<div class='div-commentary'><p style="margin-left:1em">三當出現下知當所作。</p>
</div>
<div class='div-orig'><p>彼諸如來修圓滿行發圓滿願入圓滿智有圓滿眾<span class='corr'>備</span>圓滿莊嚴集圓滿功德悟圓滿法得圓滿果具圓滿相成圓滿覺。</p>
</div>
<div class='div-commentary'><p style="margin-left:1em">四彼諸如來修下問知彼因圓果滿。</p>
</div>
<div class='div-orig'><p>彼諸如來名姓種族方便善巧神通變化成熟眾生入般涅槃如是一切皆悉了知。</p>
</div>
<div class='div-commentary'><p style="margin-left:1em">五彼諸如來名姓下知現所作。</p>
</div>
<div class='div-orig'><p>此菩薩於一念中能入一劫百劫千劫百千劫百千億那由他劫入閻浮提微塵數劫入四天下微塵數劫入小千世界微塵數劫入中千世界微塵數劫入大千世界微塵數劫入百佛剎微塵數劫入百千佛剎微塵數劫入百千億那由他佛剎微塵數劫入無數佛剎微塵數劫入無量佛剎微塵數劫入無邊佛剎微塵數劫入無等佛剎微塵數劫入不可數佛剎微塵數劫入不可稱佛剎微塵數劫入不可思佛剎微塵數劫入不可量佛剎微塵數劫入不可說佛剎微塵數劫入不可說不可說佛剎微塵數劫如是未來一切世界所有劫數能以智慧皆悉了知。</p>
</div>
<div class='div-commentary'><p style="margin-left:1em">六此菩薩於一念下明知分齊其中大千即是佛剎而重言者多是遺脫應言百佛剎也餘並可知。</p>
</div>
<div class='div-orig'><p>以了知故其心復入十種持門何者為十所謂入佛持故得不可說佛剎微塵數諸佛護念入法持故得十種陀羅尼光明無盡辯才入行持故出生圓滿殊勝諸願入力持故無能映蔽無能摧伏入智持故所行佛法無有障礙入大悲持故轉於不退清淨法輪入差別善巧句持故轉一切文字輪淨一切法門地入師子受生法持故開法關鑰出欲淤泥入智力持故修菩薩行常不休息入善友力持故令無邊眾生普得清淨入無住力持故入不可說不可說廣大劫入法力持故以無礙方便智知一切法自性清淨。</p>
</div>
<div class='div-commentary'><p style="margin-left:1em">二以了知下彰定利益於中四前二自利後二利他謂一令心入持益即由上知故持之不失由持不失得持之益一心中持佛得佛護益二心入持法得總持辯才益餘句倣此有十二者增數十也師子受生者不畏生死苦故示生死實性名開法關鑰了生死本空故出欲淤泥智力持者定慧雙運也入無住力持則大劫不離一念。</p>
</div>
<div class='div-orig'><p>佛子菩薩摩訶薩住此三昧<span class='corr'>已</span>善巧住不可說不可說劫善巧住不可說不可說剎善巧知不可說不可說種種眾生善巧知不可說不可說眾生異相善巧知不可說不可說同異業報善巧知不可說不可說精進諸根習氣相續差別諸行善巧知不可說不可說無量染淨種種思惟善巧知不可說不可說法種種義無量文字演說言辭善巧知不可說不可說種種佛出現種族時節現相說法施為佛事入般涅槃善巧知不可說不可說無邊智慧門善巧知不可說不可說一切神通無量變現佛子譬如日出世間所有村營城邑宮殿屋宅山澤鳥獸樹林華果如是一切種種諸物有目之人悉得明見佛子日光平等無有分別而能令目見種種相此大三昧亦復如是體性平等無有分別能令菩薩知不可說不可說百千億那由他差別之相。</p>
</div>
<div class='div-commentary'><p style="margin-left:1em">二佛子至住此三昧下明得善巧益有法喻合然善巧有二一如事善巧故法云不可說無量喻云見種種物二如理善巧故云日光平等又由此二無礙方名善巧故合云無分別而能知。</p>
</div>
<div class='div-orig'><p>佛子此菩薩摩訶薩如是了知時令諸眾生得十種不空何等為十一者見不空令諸眾生生善根故二者聞不空令諸眾生得成熟故三者同住不空令諸眾生心調伏故四者發起不空令諸眾生如言而作通達一切諸法義故五者行不空令無邊世界皆清淨故六者親近不空於不可說不可說佛剎諸如來所斷不可說不可說眾生疑故七者願不空隨所念眾生令作勝供養成就諸願故八者善巧法不空皆令得住無礙解脫清淨智故九者雨法雨不空於不可說不可說諸根眾生中方便開示一切智行令住佛道故十者出現不空現無邊相令一切眾生皆蒙照故。</p>
</div>
<div class='div-commentary'><p style="margin-left:1em">三佛子至如是了知下明得不空益。</p>
</div>
<div class='div-orig'><p>佛子菩薩摩訶薩住此三昧得十種不空時諸天王眾皆來頂禮諸龍王眾興大香雲諸夜叉王頂禮其足阿脩羅王恭敬供養迦樓羅王前後圍繞諸梵天王悉來勸請緊那羅王摩睺羅伽王咸共稱讚乾闥婆王常來親近諸人王眾承事供養。</p>
</div>
<div class='div-commentary'><p style="margin-left:1em">四佛子至住此三昧下十王敬養益。</p>
</div>
<div class='div-orig'><p>佛子是為菩薩摩訶薩第六智光明藏大三昧善巧智。</p>
<p>佛子云何為菩薩摩訶薩了知一切世界佛莊嚴三昧佛子此三昧何故名了知一切世界佛莊嚴。</p>
</div>
<div class='div-commentary'><p style="margin-left:1em">第七三昧釋中二先明定體用後明定利益前中亦二先徵後釋所以重徵者前通徵一定此則別徵莊嚴。</p>
</div>
<div class='div-orig'><p>佛子菩薩摩訶薩住此三昧能次第入東方世界能次第入南方世界西方北方四維上下所有世界悉亦如是能次第入。</p>
</div>
<div class='div-commentary'><p style="margin-left:1em">後佛子菩薩下釋中二先釋一切世界以是現在故但云十方。</p>
</div>
<div class='div-orig'><p>皆見諸佛出興於世亦見彼佛一切神力亦見諸佛所有遊戲亦見諸佛廣大威德亦見諸佛最勝自在亦見諸佛大師子吼亦見諸佛所修諸行亦見諸佛種種莊嚴亦見諸佛神足變化亦見諸佛眾會雲集。</p>
</div>
<div class='div-commentary'><p style="margin-left:1em">二皆見諸佛下釋其莊嚴於中二先總列十門皆是莊嚴其中第八別明莊嚴者即功德智慧以嚴其心色相光明以嚴身也。</p>
</div>
<div class='div-orig'><p>眾會清淨眾會廣大眾會一相眾會多相眾會處所眾會居止眾會成熟眾會調伏眾會威德如是一切悉皆明見。</p>
</div>
<div class='div-commentary'><p style="margin-left:1em">後眾會清淨下別顯嚴相以廣前二一廣眾會二廣莊嚴今初有三初明見他二見自三能見今初亦三初見眾會體相。</p>
</div>
<div class='div-orig'><p>亦見眾會其量大小等閻浮提亦見眾會等四天下亦見眾會等小千界亦見眾會等中千界亦見眾會量等三千大千世界亦見眾會充滿百千億那由他佛剎亦見眾會充滿阿僧祇佛剎亦見眾會充滿百佛剎微塵數佛剎亦見眾會充滿千佛剎微塵數佛剎亦見眾會充滿百千億那由他佛剎微塵數佛剎亦見眾會充滿無數佛剎微塵數佛剎亦見眾會充滿無量佛剎微塵數佛剎亦見眾會充滿無邊佛剎微塵數佛剎亦見眾會充滿無等佛剎微塵數佛剎亦見眾會充滿不可數佛剎微塵數佛剎亦見眾會充滿不可稱佛剎微塵數佛剎亦見眾會充滿不可思佛剎微塵數佛剎亦見眾會充滿不可量佛剎微塵數佛剎亦見眾會充滿不可說佛剎微塵數佛剎亦見眾會充滿不可說不可說佛剎微塵數佛剎。</p>
</div>
<div class='div-commentary'><p style="margin-left:1em">次亦見眾會下明見分量。</p>
</div>
<div class='div-orig'><p>亦見諸佛於彼眾會道場中示現種種相種種時種種國土種種變化種種神通種種莊嚴種種自在種種形量種種事業。</p>
</div>
<div class='div-commentary'><p style="margin-left:1em">後亦見諸佛於彼下見佛作用。</p>
</div>
<div class='div-orig'><p>菩薩摩訶薩亦見自身徃彼眾會亦自見身在彼說法亦自見身受持佛語亦自見身善知緣起亦自見身住在虛空亦自見身住於法身亦自見身不生染著亦自見身不住分別亦自見身無有疲倦亦自見身普入諸智亦自見身普知諸義亦自見身普入諸地亦自見身普入諸趣亦自見身普知方便亦自見身普住佛前亦自見身普入諸力亦自見身普入真如亦自見身普入無諍亦自見身普入諸法。</p>
</div>
<div class='div-commentary'><p style="margin-left:1em">二菩薩摩訶薩下明見自可知。</p>
</div>
<div class='div-orig'><p>如是見時不分別國土不分別眾生不分別佛不分別法不執著身不執著身業不執著心不執著意譬如諸法不分別自性不分別音聲而自性不捨名字不滅菩薩摩訶薩亦復如是不捨於行隨世所作而於此二無所執著。</p>
</div>
<div class='div-commentary'><p style="margin-left:1em">三如是見時下明能見有法喻合法中明無分別而見喻中明能所詮不自云我是能所詮而不捨能所詮以喻無分別故而知也合中先合不捨後而於下合不分別。</p>
</div>
<div class='div-orig'><p>佛子菩薩摩訶薩見佛無量光色無量形相圓滿成就平等清淨一一現前分明證了。</p>
</div>
<div class='div-commentary'><p style="margin-left:1em">二佛子至見佛無量光色下廣上莊嚴中二先以法說後以喻顯前中二先標章門略舉四種莊嚴皆分明證了。</p>
</div>
<div class='div-orig'><p>或見佛身種種光明或見佛身圓光一尋或見佛身如盛日色或見佛身微妙光色或見佛身作清淨色或見佛身作黃金色或見佛身作金剛色或見佛身作紺青色或見佛身作無邊色或見佛身作大青摩尼寶色。</p>
</div>
<div class='div-commentary'><p style="margin-left:1em">後或見佛身下依章別釋即分為四一釋無量光色。</p>
</div>
<div class='div-orig'><p>或見佛身其量七肘或見佛身其量八肘或見佛身其量九肘或見佛身其量十肘或見佛身二十肘量或見佛身三十肘量如是乃至一百肘量一千肘量或見佛身一俱盧舍量或見佛身半由旬量或見佛身一由旬量或見佛身十由旬量或見佛身百由旬量或見佛身千由旬量或見佛身百千由旬量或見佛身閻浮提量或見佛身四天下量或見佛身小千界量或見佛身中千界量或見佛身大千界量或見佛身百大千世界量或見佛身千大千世界量或見佛身百千大千世界量或見佛身百千億那由他大千世界量或見佛身無數大千世界量或見佛身無量大千世界量或見佛身無邊大千世界量或見佛身無等大千世界量或見佛身不可數大千世界量或見佛身不可稱大千世界量或見佛身不可思大千世界量或見佛身不可量大千世界量或見佛身不可說大千世界量或見佛身不可說不可說大千世界量。</p>
</div>
<div class='div-commentary'><p style="margin-left:1em">二或見佛身其量下釋無量形相。</p>
</div>
<div class='div-orig'><p>佛子菩薩如是見諸如來無量色相無量形狀無量示現無量光明無量光明網其光分量等于法界於法界中無所不照普令發起無上智慧。</p>
</div>
<div class='div-commentary'><p style="margin-left:1em">三佛子菩薩如是見下釋上圓滿成就顯前二圓滿故。</p>
</div>
<div class='div-orig'><p>又見佛身無有染著無有障礙上妙清淨。</p>
</div>
<div class='div-commentary'><p style="margin-left:1em">四又見佛下釋上平等清淨即兼內二嚴。</p>
</div>
<div class='div-orig'><p>佛子菩薩如是見於佛身而如來身不增不減譬如虛空於蟲所食芥子孔中亦不減小於無數世界中亦不增廣其諸佛身亦復如是見大之時亦無所增見小之時亦無所減佛子譬如月輪閻浮提人見其形小而亦不減月中住者見其形大而亦不增菩薩摩訶薩亦復如是住此三昧隨其心樂見諸佛身種種化相言辭演法受持不忘而如來身不增不減佛子譬如眾生命終之後將受生時不離於心所見清淨菩薩摩訶薩亦復如是不離於此甚深三昧所見清淨。</p>
</div>
<div class='div-commentary'><p style="margin-left:1em">二佛子菩薩如是見於佛下以喻顯中三一空無增減喻喻法性身無可增減空之大小在於世界及於芥子非空體然如法性之身應器成異二月無增減喻喻真常色身體不易故證有近遠隨心見殊前喻但喻佛身此喻兼喻光色及圓滿成就三隨心現境喻喻上清淨菩薩心淨則見佛淨在於如來何淨何垢。</p>
</div>
<div class='div-orig'><p>佛子菩薩摩訶薩住此三昧成就十種速疾法何者為十所謂速增諸行圓滿大願速以法光照耀世間速以方便轉於法輪度脫眾生速隨眾生業示現諸佛清淨國土速以平等智趣入十力速與一切如來同住速以大慈力摧破魔軍速斷眾生疑令生歡喜速隨勝解示現神變速以種種妙法言辭淨諸世間。</p>
</div>
<div class='div-commentary'><p style="margin-left:1em">第二佛子至住此三昧下明定利益略舉七種益各有佛子以為揀別第一速成行願益有標徵釋可知。</p>
</div>
<div class='div-orig'><p>佛子此菩薩摩訶薩復得十種法印印一切法何等為十一者同去來今一切諸佛平等善根二者同諸如來得無邊際智慧法身三者同諸如來住不二法四者同諸如來觀察三世無量境界皆悉平等五者同諸如來得了達法界無礙境界六者同諸如來成就十力所行無礙七者同諸如來永絕二行住無諍法八者同諸如來教化眾生恒不止息九者同諸如來於智善巧義善巧中能善觀察十者同諸如來與一切佛平等無二。</p>
</div>
<div class='div-commentary'><p style="margin-left:1em">第二法印同佛益有十句五對初二福慧同次二二諦境智同次二體用同次二二利同後二善巧平等同。</p>
</div>
<div class='div-orig'><p>佛子若菩薩摩訶薩成就此了知一切世界佛莊嚴大三昧善巧方便門是無師者不由他教自入一切佛法故是丈夫者能開悟一切眾生故是清淨者知心性本淨故是第一者能度脫一切世間故是安慰者能開曉一切眾生故是安住者未住佛種性者令得住故是真實知者入一切智門故是無異想者所言無二故是住法藏者誓願了知一切佛法故是能雨法雨者隨眾生心樂悉令充足故。</p>
</div>
<div class='div-commentary'><p style="margin-left:1em">第三以德成人益可知。</p>
</div>
<div class='div-orig'><p>佛子譬如帝釋於頂髻中置摩尼寶以寶力故威光轉盛其釋天王初獲此寶則得十法出過一切三十三天何等為十一者色相二者形體三者示現四者眷屬五者資具六者音聲七者神通八者自在九者慧解十者智用如是十種悉過一切三十三天菩薩摩訶薩亦復如是初始獲得此三昧時則得十種廣大智藏何等為十一者照耀一切佛剎智二者知一切眾生受生智三者普作三世變化智四者普入一切佛身智五者通達一切佛法智六者普攝一切淨法智七者普令一切眾生入法身智八者現見一切法普眼清淨智九者一切自在到於彼岸智十者安住一切廣大法普盡無餘智。</p>
</div>
<div class='div-commentary'><p style="margin-left:1em">第四智德包含益於中一先喻後合各有十句合中總標合初獲即得十句合前十事唯八九不次以智雖是一從所知別故<span class='corr'>一</span>佛剎合色相二眾生合形體三變化合示現四入佛合眷屬以互為主伴如眷屬故五通達佛法為助道資具六普攝淨法則圓音示人七皆令入法方是神通八普眼清淨超合慧解九自在却合自在十住法合智用。</p>
</div>
<div class='div-orig'><p>佛子菩薩摩訶薩住此三昧復得十種最清淨威德身何等為十一者為照耀不可說不可說世界故放不可說不可說光明輪二者為令世界咸清淨故放不可說不可說無量色相光明輪三者為調伏眾生故放不可說不可說光明輪四者為親近一切諸佛故化作不可說不可說身五者為承事供養一切諸佛故雨不可說不可說種種殊妙香華雲六者為承事供養一切佛及調伏一切眾生故於一一毛孔中化作不可說不可說種種音樂七者為成熟眾生故現不可說不可說種種無量自在神變八者為於十方種種名號一切佛所請問法故一步超過不可說不可說世界九者為令一切眾生見聞之者皆不空故現不可說不可說種種無量清淨色相身無能見頂十者為與眾生開示無量秘密法故發不可說不可說音聲語言。</p>
</div>
<div class='div-commentary'><p style="margin-left:1em">第五身威超勝益有標有釋。</p>
</div>
<div class='div-orig'><p>佛子菩薩摩訶薩得此十種最清淨威德身已能令眾生得十種圓滿何等為十一者能令眾生得見於佛二者能令眾生深信於佛三者能令眾生聽聞於法四者能令眾生知有佛世界五者能令眾生見佛神變六者能令眾生念所集業七者能令眾生定心圓滿八者能令眾生入佛清淨九者能令眾生發菩提心十者能令眾生圓滿佛智。</p>
</div>
<div class='div-commentary'><p style="margin-left:1em">第六令他圓滿益先牒前起後後徵列名相。</p>
</div>
<div class='div-orig'><p>佛子菩薩摩訶薩令眾生得十種圓滿<span class='corr'>已</span>復為眾生作十種佛事何等為十所謂以音聲作佛事為成熟眾生故以色形作佛事為調伏眾生故以憶念作佛事為清淨眾生故以震動世界作佛事為令眾生離惡趣故以方便覺悟作佛事為令眾生不失念故以夢中現相作佛事為令眾生恒正念故以放大光明作佛事為普攝取諸眾生故以修菩薩行作佛事為令眾生住勝願故以成正等覺作佛事為令眾生知幻法故以轉妙法輪作佛事為眾說法不失時故以現住壽命作佛事為調伏一切眾生故以示般涅槃作佛事知諸眾生起疲厭故。</p>
</div>
<div class='div-commentary'><p style="margin-left:1em">第七轉作佛事益亦先牒前起後後徵列名相文並可知。</p>
</div>
<div class='div-orig'><p>佛子是為菩薩摩訶薩第七了知一切世界佛莊嚴大三昧善巧智。</p>
</div>
<p class='juan'>大方廣佛華嚴經䟽鈔會本第四十一</p>
<div class='div-w'>
<p class='h2'>音釋</p>
<div class='div-note'>陽燄<p style="margin-left:1em"><span class='note-inline'>(燄以贍切)</span>。</p>
漱<p style="margin-left:1em"><span class='note-inline'>(蘇奏切蕩口也)</span>。</p>
寤<p style="margin-left:1em"><span class='note-inline'>(五故切寐覺也)</span>。</p>
歌羅邏<p style="margin-left:1em"><span class='note-inline'>(梵語也此云凝滑邏朗可切)</span>。</p>
關鑰<p style="margin-left:1em"><span class='note-inline'>(鑰以灼切關下牡也)</span>。</p>
淤泥<p style="margin-left:1em"><span class='note-inline'>(淤依據切淤泥滓濁泥也)</span>。</p>
肘<p style="margin-left:1em"><span class='note-inline'>(陟栁切二尺為一肘)</span>。</p>
</div></div></div>
</div><!-- end of div[@id='body'] -->
</body></html>