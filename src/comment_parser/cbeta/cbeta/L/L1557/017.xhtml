<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu68' />
<p class='juan'>大方廣佛華嚴經疏鈔會本第十七之一　虢三</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu69' />
<div class='div-orig'><p class="head1">梵行品第十六</p>
</div>
<div class='div-commentary'><p style="margin-left:1em">四門之中初來意有六一前是正位今辨位中之行故次來也<span class='note-inline'>(一前是正位者初一行位相對前雖有行意在位故)</span>二前明諸位別行今辨諸位通行<span class='note-inline'>(二通別相對如前初住自分但明緣境發心勝進但明勤供養佛樂住生死等二住自分但於眾生起利益大悲等十心勝進但明誦習多聞虛閑寂靜等則十住所修一一不同今此梵行十住通修故)</span>三前通道俗今別顯出家所行<span class='note-inline'>(三道俗相對以文云一切世界諸菩薩眾依如來教染衣出家答中廣明受隨戒等前之十住不揀道俗也)</span>四前明隨相差別今顯會緣入實<span class='note-inline'>(四隨相實相對言隨相者即如前別行行既不同即是隨相今此觀意於身無所取於修無所著乃至受無相法觀無相法知一切法即心自性等故)</span>五為顯入住之因謂自他二種梵行淨故則入初住也<span class='note-inline'>(五即因果相對以問云云何而得梵行清淨從菩薩位遠於無上菩提之道初菩薩位即十住位也以說位竟恐物尋因故令修此如先知滅後示道故)</span>六別顯初住成佛則類前諸位位位成佛不由他悟之相也具上諸意有此品來<span class='note-inline'>(六標釋相對即總釋前義謂前一一位末皆云欲令菩薩有所聞法即自開解不由他教此但總標故今釋云與此觀行相應即得初心成佛知一切法即心自性成就慧身不由他悟)</span>二釋名者梵是西域之音具云勃嚂摩此翻為淨揀上淨行立梵行名離染中極故名為梵即梵為行故名梵行持業釋也亦有云真境為梵智契為行或涅槃為梵修因為行此二依主釋<span class='note-inline'>(二釋名者若譯就此方應名淨行為揀前故此存梵音二真境為梵約因中釋三涅槃為梵約因果對釋並可知也)</span>梵行以何為體體略有三一者即戒戒能防非故得稱梵二者四等三者是慧涅槃五行中梵行即四無量亦七善知今此品中具含三義<span class='note-inline'>(言涅槃五行者即涅槃十一聖行品謂一聖行二梵行三天行四嬰兒行五病行即四無量等者經具此二古德出體亦用此二其梵行品在十五經四無量義次下自明亦七善知者經云善男子云何為菩薩摩訶薩梵行善男子菩薩摩訶薩住於大乘大般涅槃住七善法得具梵行何等為七一者知法二者知義三知時四知足五知自六知眾七知尊卑彼文廣釋今當畧示知法謂知十二部經知義謂一切文字語言善知其義知時謂如是時中堪修靜慮如是時中堪修精進等知足謂飲食衣服藥等知自者謂我有如是信戒等知眾謂剎利婆羅門等知尊卑云善男子有二種人一者信二者不信菩薩當知信者是善不信者不名為善信復二種一者徃詣僧坊二者不徃徃詣者善不徃詣者不名為善如是禮拜聽法志心思義如說修行求聲聞乘廻向大乘展轉皆同初二故後結云廻向大乘最上最善不出尊卑之名意云善者為尊不善者為卑則後後尊於前前耳)</span>然此三各二戒有二者一隨相二離相今文即相無相依如來教染衣出家乞食正命是隨相也於修無所著則戒相如虛空即離相也四等二者一有緣二無緣生緣法緣皆名為有今即緣無緣觀察眾生而不捨離是有緣也了知境界如幻如夢即無緣也慧有二者一有分別二無分別今即分別是無分別謂於十法一一推徵是分別也觀無相法了知平等離念契玄即無分別也上三中二義各初義通凡小後義唯大乘此二不二為實教梵行若一行具一切佛法方是華嚴之梵行也。</p>
<p style="margin-left:1em">梵即是淨但以性淨故即行淨行淨故則智慧淨智慧淨故則心淨心淨故一切功德淨乃至成佛功歸於行故云淨行<span class='note-inline'>(梵即是淨下第三結成本名此用淨名經勢會通異釋皆為總意前釋名中有其三釋今云梵即是淨者是前總釋持業受名但以性下會取上二性淨即前真境為梵真境既是淨行之因不得行外說淨淨即行矣又云行淨即智慧淨者行淨即是智慧之因不可獨以智為行也智淨即心淨者亦不但以真境而為淨也心淨即一切功德淨者會前涅槃為淨修因為行因亦淨矣乃至成佛功歸於行者歸淨行矣既涅槃果由淨行成何得偏言涅槃為淨是知行即淨矣言以淨名勢者彼經云是故寶積隨其直心則能發行乃至云隨說法淨則智慧淨隨智慧淨則其心淨隨其心淨則一切功德淨即其文也文勢已知何以性淨則得行淨等謂稱理起行行成智立由智立故見心本淨心為其主何德不成故相由矣)</span>然前信中之淨隨事造修悲智兼導至此純熟了心自性悲智無二故小有不同。</p>
<p style="margin-left:1em">三宗趣者即以悲智無二事理雙修觀行為宗疾滿一切佛法為趣。</p>
</div>
<div class='div-orig'><p>爾時正念天子白法慧菩薩言。</p>
</div>
<div class='div-commentary'><p style="margin-left:1em">第四釋文文分為二先問後答今初亦二先敘問答之人正念天子問者天淨也表所問事理染相絕故梵依天行而得成故念與無念二而不二為正念也法慧答者表巧慧窮法<span class='note-inline'>(梵依大行者涅槃天行經文不釋指在華嚴古人出體亦有一義一指八禪二即淨天淨天即第一義天見第一義梵行成矣故依天行得成)</span>。</p>
</div>
<div class='div-orig'><p>佛子一切世界諸菩薩眾依如來教染衣出家云何而得梵行清淨從菩薩位逮於無上菩提之道。</p>
</div>
<div class='div-commentary'><p style="margin-left:1em">後佛子下正顯問端於中先舉所問境次云何下述所問相問相有二一問行淨所因謂隨相持戒之梵行云何得離相之清淨故不應言淨劣梵也二從菩薩下問因所得果<span class='note-inline'>(故不應言下此揀異釋異釋云淨行品劣故名淨行十住明梵明知勝也故今彈云云何而得梵行清淨梵行是其所淨何得勝於淨耶)</span>。</p>
</div>
<div class='div-orig'><p>法慧菩薩言佛子菩薩摩訶薩修梵行時應以十法而為所緣作意觀察所謂身身業語語業意意業佛法僧戒應如是觀為身是梵行耶乃至戒是梵行耶。</p>
</div>
<div class='div-commentary'><p style="margin-left:1em">第二法慧下答答前二問即為二別先答行淨所因後若諸菩薩下答因所成果斯即觀成利益也今初分二先明自行清淨即離相之戒成後復應修習下明利他之行淨即無緣之四等二種智慧通在兩文為能淨故前中分四一總示所應二所謂下列名略釋三若身是下廣陳修相四如是觀已下顯觀成相今初作意者不墮無記故觀察者以慧推求故二中初列十法即列上所緣之境後應如是觀下釋上作意觀察所以唯令觀十法者一為成圓數二梵行緣體不離此十謂身口意三是行所依處三業行因三寶行緣戒為行體問以善三業歸於三寶得受隨戒何要觀耶答若不觀察取相堅持同權小故見戒從緣起心持戒為迷倒故云何觀耶廣在下文今略釋之意云十中隨一若是餘九即非明假眾緣以顯無性況十中各十一一推徵相盡理現名真梵行。</p>
</div>
<div class='div-orig'><p>若身是梵行者當知梵行則為非善則為非法則為渾濁則為臭惡則為不淨則為可厭則為違逆則為雜染則為死屍則為蟲聚。</p>
</div>
<div class='div-commentary'><p style="margin-left:1em">第三廣陳修相即尋伺觀也所觀十法即為十段前六通染是故但約染淨相違名非梵行亦不析破彼法自體後四唯淨順於梵行故分析體空何有梵行十中各先總牒觀境後以十事徵顯其非今初身具中一非善者身通不善體非順理梵行善性體能順理二法既殊明身非梵行梵行何在他皆倣此當知梵行之言貫通諸句二體是無記非可軌法三飲食資成四自相臭惡五自性不淨六種子住處等皆悉可猒七四蛇違反八業惑所依故九是身無知又要當死究竟不淨故十八萬戶蟲戶有九億全以蟲聚成其身故<span class='note-inline'>(身通不善者五陰成身行陰廣攝言體非順理者順理生心名為善故二體是無記者色是報色故為無記四自相臰惡者此中示五不淨即智論云行者依淨戒住一心行精進觀五種不淨相一種子不淨謂攬父母精血業因識種以成身分故二住處不淨於母胎中生藏之下熟藏之上故三自體不淨謂三十六物以成身故四自相不淨亦名外相不淨謂九孔常流眼出眵淚耳出結聹鼻中流涕口出涎唾大小便道常出不淨五究竟不淨氣絕<span class='corr'>已</span>後[月*逄]脹臰爛甚成可惡今䟽已闇配種子住處等者然五不淨皆悉可厭以上配自性自相下配究竟故牒此二等取餘三言皆可猒者智論五皆有偈結之一種子偈云是身種不淨非餘妙寶物不由白淨生但從穢道出二住處偈云是身為臰穢不從華間生亦不從瞻蔔又不出寶山三自性偈云地水火風質能變成不淨傾海洗此身不能令香潔四外相偈云種種不淨物充滿於身中常流出不止如漏囊盛物五究竟偈云審諦觀此身必歸於死處難御無反復背恩如小兒結云行人修此觀成破淨倒想故知五種皆可猒也八萬戶蟲者諸經多說下十藏品自有明文觀佛三昧海經觀相品云云何菩薩降魔時白毫相光乃至云魔有三女至菩薩所白菩薩言我是天女盛美無比今以微身奉上太子供給左右可備掃灑太子寂然身心不動以白毫擬之令三天女自見身內膿囊涕唾九孔筋脉一切根本大腸小腸生藏熟藏於其中間廻伏宛轉踊生諸蟲其數滿足有八萬戶戶有九億諸小蟲等遊戲之時走入小腸皆有四口張口向上大蟲遊戲入大腸中從腸中出復入胃中復生四蟲如四蛇合上下同時唼食諸藏滓畫汁出入眼為淚入鼻為涕聚口成唾放口成涎薄皮厚皮筋髓諸脉悉生諸蟲細於秋毫眾數甚多不可具說其女見此即便嘔吐從口而出無有窮[書-曰+皿]全以蟲成者即大婆沙中說人身內並是蟲聚蟲頭在內食人所食蟲尾在外辯作人皮故)</span>今此梵行體是可軌性能澄淨芬馨清潔賢聖所欣順法順教體無雜染與智相應眾善集成彼豈當是於十事求梵行叵得當知梵行離相離性下九準之<span class='note-inline'>(今此梵行等者總明上身十事非梵行義一一別配體是可軌對上非法澄淨對上渾濁餘又可知)</span>。</p>
</div>
<div class='div-orig'><p>若身業是梵行者梵行則是行住坐臥左右顧視屈伸俯仰。</p>
</div>
<div class='div-commentary'><p style="margin-left:1em">二身業者身之作用名為身業語意亦然十中四儀無記餘六通善惡故非梵行<span class='note-inline'>(身之作用下俱舍業品頌云世別由業生思及思所作思即是意業所作謂身語廣如九地說)</span>。</p>
</div>
<div class='div-orig'><p>若語是梵行者梵行則是音聲風息唇舌喉吻吐納抑縱高低清濁。</p>
</div>
<div class='div-commentary'><p style="margin-left:1em">三語具十事初一語體次五語緣謂風觸七處而出於聲此略無齊輪牙齒後吐納等四是辨語相十事望業皆是語體此唯無記故非梵行<span class='note-inline'>(謂風觸七處者即智論第七云如人欲語時口中有風名優陀那還入至臍即有響出響出之時觸七處過名生語言如有偈說風名優陀那觸臍而上去是風七處觸項及斷齒唇舌咽及以胷是中言語生愚人不解此惑著起嗔癡然楞伽第二第三皆有其文第二云佛告大慧頭胷喉鼻脣舌斷齒和合出聲釋曰此有八處加鼻一種鼻塞語雖小擁而亦得語故論畧無第三中說但有七事經言云何語謂言字妄想和合語依咽喉脣舌齒斷頰輔因彼我言說妄想習氣是名為語釋曰於前八中畧無頭胷鼻而加頰輔言字妄想者顯言空故次經即云大慧云何為離一切妄想言說相大慧菩薩於如是義獨一靜處聞思修慧緣自覺了向涅槃城習氣身轉變<span class='corr'>已</span>自覺境界觀地地中間勝進義相是名菩薩摩訶薩善義釋曰此即下觀破意)</span>。</p>
</div>
<div class='div-orig'><p>若語業是梵行者梵行則是起居問訊略說廣說喻說直說讚說毀說安立說隨俗說顯了說。</p>
</div>
<div class='div-commentary'><p style="margin-left:1em">四語業十事通善惡故亦非梵行安立說者謂假施設隨俗說者隨世名言餘可思準。</p>
</div>
<div class='div-orig'><p>若意是梵行者梵行則應是覺是觀是分別是種種分別是憶念是種種憶念是思惟是種種思惟是幻術是眠夢。</p>
</div>
<div class='div-commentary'><p style="margin-left:1em">第五觀意十事覺是尋求觀是伺察覺麤觀細是不定法<span class='note-inline'>(五觀意者然此意具即是意根有說即第七識唯緣內門不得有夢等若金光明經意根分別一切諸法即許外緣故海東曉公立外緣義又蜜嚴經云如蛇有二頭各別為其業故或云即第六識無間滅意今正當此隨轉理門就他宗說覺是尋求觀是伺察者舊名覺觀新譯為尋伺䟽用俱舍等釋尋伺言以解覺觀唯識論云尋謂尋求令心怱遽於意言境麤轉為性伺謂伺察令心怱遽於意言境細轉為性皆以思慧而為其性唯識論云並用思慧一分為體於意言境不深推度及深推度義類別故若離思慧尋伺二種體類差別不可得故此二俱以安不安住身心分位所依為業彼䟽釋云身心若安尋伺二種徐緩為業身心不安忍遽為業又云或思名安徐而細故思量性故慧名不安急而麤故揀擇性故身心前後有安不安皆依尋伺故名所依是不定法者出總體相唯識論云不定謂悔眠尋伺二各二釋相如前)</span>言分別者以慧揀擇三分別中是自性分別七分別中任運分別種種分別者三中隨念計度故七中餘六謂有相無相尋求伺察染污不染污故<span class='note-inline'>(三分別者即雜集第二云有三分別謂自性分別隨念分別計度分別其種種分別以配餘二言自性分別者謂於現在所受諸行自相行分別隨念分別者謂於昔曾所受諸行追念行分別計度分別者謂於去來今不現見事思擇行分別七分別者論云復有七種分別謂於所緣任運分別有相分別無相分別尋求分別伺察分別染汙分別不染汙分別初分別者謂五識身如所緣相無異分別於自境界任運轉故有相分別者謂自性隨念二種分別取過現境種種相故無相分別者謂希求未來境行分別所餘分別皆用計度分別以為自性所以者何以思度故或時尋求或時伺察或時染汙或則不染汙種種分別故瑜伽云尋求分別者謂於諸法觀察尋求所起分別伺察分別者謂於<span class='corr'>己</span>所尋求<span class='corr'>己</span>所觀察伺察安立起分別故染汙分別者謂於過去顧戀俱行於未來希下俱行於現在執著俱行所有分別若欲分別若恚分別若害分別或隨與一煩惱隨煩惱相應所起分別不染汙分別者若善無記謂出離分別無恚分別不害分別或隨與一信等善法相應或威儀路功巧處諸變化所有分別釋曰雜集後四相隱故引瑜伽釋之今但云分別即是初一種種分別即是餘六對䟽可知)</span>憶念者追憶曾習唯緣過去思惟者以慧籌度通去來今並有一多各成二種上六皆別境攝<span class='note-inline'>(上六皆別境攝者別境有五一欲二勝解三念四定五慧下當頻釋)</span>種種憶念義兼惡作幻術通思通念眠是不定意識亦行但取境昧略輕眠有夢亦通善惡覺之勢故<span class='note-inline'>(種種憶念者即上引唯識偈云不定謂悔眠尋伺二各二是釋曰初二字標位總名論云悔眠尋伺於善染等皆不定故非如觸等定遍心故非如欲等定遍地故立不定名次五字分別名字悔謂惡作悔所作故追悔為性障止為業此即於果假立因名先惡所作業後方追悔故悔先所作亦惡作攝如追悔言我先不作如是事業是名惡作釋曰此有二意一悔先作惡二悔先不作善既追善惡即種種憶念攝二各二之三字釋不定義下長行釋云應言二者顯二種二一謂悔眠二謂尋伺此二二種種類各別故一二言顯二二種眠是不定者即上論長行云眠謂睡眠令身不自在昧畧為性障觀為業謂睡眠位身不自在心極暗劣一門轉故昧揀在定畧別悟時今顯睡眠非無體用有無心位假立此名如餘蓋纏心相應故釋曰謂睡眠位下釋上不自在言謂令身不自在坐亦睡眠故他搖動時亦不覺等故此令心極暗昧輕畧為性不能明利沉審故也意識亦行即是論中一門轉故顯五識不行定心一境畧而不昧故云昧揀在定悟廣緣境不得稱畧故云畧別悟時故眠有二顯有別體必依於心而五無心一熟眠者假立為眠非實眠者眠必與心而相應故如餘蓋等言輕眠有夢者揀異熟眠得顯此眠是不定攝通善惡故夢有善惡故)</span>此十是心所不離心故同名意也徵破準前<span class='note-inline'>(此十是心所下謂既釋於意意是心王而說所者所不離王故又五蘊中除其色聲意業攝故)</span>。</p>
</div>
<div class='div-orig'><p>若意業是梵行者當知梵行則是思想寒熱飢渴苦樂憂喜。</p>
</div>
<div class='div-commentary'><p style="margin-left:1em">第六觀意業十事皆意之用故名為業約徧行五徵之一思二想次四是觸後四是受作意一種總徧十段故前云作意觀察即上四段亦各一蘊<span class='note-inline'>(約遍行者唯識第五云謂觸作意受想思一切心中定可得故名為遍行又具四一切故謂遍一切三性二遍九地三遍一切有心時四遍一切位謂隨何位心所故言觸和合勝論列在初瑜伽等作意在初作意者謂能警心為性於所緣境引心為業謂此警覺應起心種引令趣境故名作意雖此亦能引起心所心是主故但說引心作即是意持業釋也或作俱時意鄰近為勝云何為觸觸謂三和分別變異令心心所觸境為性受想思等所依為業謂根境識互相隨順故名三和觸依彼生令彼和合故說為彼三和合位皆有順生心所功能說名變異觸似彼起故名分別根變異力引觸起時緣彼識境故集論等但說分別根之變異和合一切心及心所令同觸境是觸之性既似順起心所功能故以受等所依為業云何為受受謂領納順違俱非境相為性起愛為業能起合離非二欲故云何為想想謂於境取像為性施設種種名言為業謂要安立境分齊相方能隨起種種名言云何為思思謂令心造作為性於善品等役心為業謂能取境正因等相驅役自心令造善等此後四種並無六釋釋曰以名多同於遍行故作意觀察遍於十段順論先釋即上四段亦各是一蘊者即向遍行五也約經而言思即行蘊想即想蘊寒熱飢渴是十一觸屬於色蘊苦等受蘊作意亦行然觸通身心上約寒等必與心俱故屬遍行今約身觸故屬於色若爾身觸在五識地今何在意答有三義故一由相應義謂意識與五有同緣境故二由意識用強有彼同分緣故三由意識於極樂地有樂觸故於極苦趣有意苦故上寒熱凖知上三義中前二約觸後一兼明於受寒是冷觸熱即火大能造觸也俱舍亦說此之四觸亦是心所論云食欲名飢煖欲名冷飲欲名渴彼䟽釋云冷飢渴三是觸家果而非是觸今言觸者從果為名故論云此皆因立果稱釋曰煖欲名冷者熱凖於冷冷熱相翻義亦有欲故此四種皆為意業後四是受者即苦樂憂喜然聖教說受開合不同或總名受即遍行數或分為三謂苦樂捨唯識論云領順境相適悅身心名為樂受領違境相逼迫身心說名苦受領中容境相於身於心非遍非悅名不苦不樂受或分為五謂苦樂憂喜捨唯識論云諸適悅受五識相應但名為樂意識相應若在欲界初二靜慮近分名喜但悅心故若在初二靜慮根本名樂名喜悅身心故若在第三靜慮近分根本名樂安靜尤重無分別故諸逼迫受五識相應但名為苦意識俱者有義唯憂逼迫心故有義通二人天中者但名為憂非尤重故傍生鬼趣名憂名苦雜受純受有輕有重故捺落迦中唯名為苦純受尤重無分別故三中苦樂各分二者論云適悅身心相各異故由無分別有分別故尤重輕微有差別故四不苦不樂不分二者論云非逼非悅相無異故)</span>此中思等與意何別但思等心所有二義故一扶持心王屬前所攝二依心起用屬此位收故多從受境以辨若欲破者既約徧行通於三性故非梵行餘準前知<span class='note-inline'>(此中思等下問答揀濫先問以前意中有覺觀思惟此中亦有思想等故但思等下答答意云思等有二一約體則扶心王同為業具二約用與王相應同作業故言故多從受境以辨者釋此為業之由謂業中十句想即取境寒等觸境苦等受境皆約境也則此中思即審慮决定前雖有覺觀思惟多直語心故意業十中思即意業能造業故想是意之加行令意成業根本故次四觸數識合根境由業引故後四受數亦由業引故此上皆業眷屬成唯識云業之眷屬亦立業名即其義也若欲破可知)</span>。</p>
</div>
<div class='div-orig'><p>若佛是梵行者為色是佛耶受是佛耶想是佛耶行是佛耶識是佛耶為相是佛耶好是佛耶神通是佛耶業行是佛耶果報是佛耶。</p>
</div>
<div class='div-commentary'><p style="margin-left:1em">第七觀佛十事觀於三身若依小乘初五法身以無漏戒等及眷屬無漏五蘊為法身故次二報身以三祇百劫所修萬行感相等故次一化身神通化現故業行通為三身之因果報通語三身之果若依大乘前八皆是化身後一報身業行通語二身之因涅槃是果離繫果故菩提是報報本願故<span class='note-inline'>(以無漏戒等者等取定慧解脫解脫知見此從<span class='corr'>己</span>轉受名廣如十藏品言及眷屬無漏五蘊者即色受等前無漏戒雖轉五成而各取一以為其主故今辨定慧等同時心心所為眷屬五蘊以三祇等者三祗修成法身百劫修成三十二相八十種好次一神通化現即是化身義兼萬類之化若依大乘唯說二身法身即是徵破所顯故)</span>今一一推徵若一是佛餘者應非一一皆佛則有多佛和合成佛則無自性<span class='note-inline'>(今一一推徵者䟽文有四一正破以一異門破後和合成下因緣門破)</span>故中論云非陰不離陰此彼不相在如來不有陰何處有如來陰合為如來則無有自性進退推求佛體寂滅<span class='note-inline'>(故中論下二引證其證二義先證一異初會<span class='corr'>已</span>釋今䟽文有當重畧釋言非陰者即陰不是如來陰生滅故不離陰者離陰亦無如來無相知故此彼不相在者三如來不在陰中四陰不在如來中此二皆由不異故五陰屬如來謂陰如童僕故云如來不有陰何處有如來結破也陰合下證上因緣門謂若緣合方生即無自性故進退推求者離陰別求為退即陰合求為進並皆不可故知體寂)</span>尚非是有豈當是無邪見深厚者則說無如來諸法性空中思惟亦不可<span class='note-inline'>(尚非是有者第三遮難難云若爾應無如來便墮斷見故今遮云邪見有二謂有為淺謂無為深破汝淺邪何墮深壑皆中論文並如上引)</span>是知真佛既超心境依斯成行行豈相耶<span class='note-inline'>(是知真佛下第四結成法身顯矣)</span>。</p>
</div>
<p class='juan'>大方廣佛華嚴經䟽鈔會本第十七之一</p>
<div class='div-w'>
<p class='h2'>音釋</p>
<div class='div-note'>嚂<p style="margin-left:1em"><span class='note-inline'>(呼覽切)</span>。</p>
臰<p style="margin-left:1em"><span class='note-inline'>(尺救切惡氣也)</span>。</p>
齗<p style="margin-left:1em"><span class='note-inline'>(魚斤切齒根肉也)</span>。</p>
虵<p style="margin-left:1em"><span class='note-inline'>(音蛇毒䖝也)</span>。</p>
喉吻<p style="margin-left:1em"><span class='note-inline'>(喉音侯咽喉也吻武粉切口吻也)</span>。</p>
眵<p style="margin-left:1em"><span class='note-inline'>(抽知切音痴目汁凝也)</span>。</p>
矃<p style="margin-left:1em"><span class='note-inline'>(乃挺切音[寧*頁]耳垢又平音寧)</span>。</p>
膖脹<p style="margin-left:1em"><span class='note-inline'>(上披江切音滂下知亮切音障脹滿)</span>。</p>
唼<p style="margin-left:1em"><span class='note-inline'>(作荅切音帀又音歃鳬㕍聚食)</span>。</p>
辮<p style="margin-left:1em"><span class='note-inline'>(婢免切音辯交也繆也)</span>。</p>
</div></div></div>
</div><!-- end of div[@id='body'] -->
</body></html>