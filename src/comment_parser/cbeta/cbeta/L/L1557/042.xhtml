<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu170' />
<p class='juan'>大方廣佛華嚴經䟽鈔會本第四十之一　韓四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu171' />
<div class='div-orig'><p class="head1">十定品第二十七</p>
</div>
<div class='div-commentary'><p style="margin-left:1em">初明來意先辨會來會來有二一約圓融謂前明普門中所具差別正位故寄歷人天今明位後德用不離普門是則會別入普有此會來重會普光意在斯矣等妙二位全同如來普光明智故二約次第前明十地今顯等妙二覺故來以極果由於始信故重會普光謂前依本不動智體起差別之位今位極成果不離本智之因後出現因果因是果中之因得果不捨因故果是果中之果大用無涯故二品來者為答第二會中十定問故<span class='note-inline'>(謂前等者此中意有三節初第二會為所依普門次四會即普門差別此會即會別歸普初即根本次即依本起末後即會末歸本故言重會普光意在斯矣等妙二位者結成入普所以以此會說等妙二覺二覺全同普光明智即是會歸之義問等覺同妙覺於哩可然妙覺之外何有如來普光明智為所同耶答說等覺說妙覺即是約位普光明智不屬因果該通因果其由自覺聖智超絕因果故七卷楞伽妙覺位外更立自覺聖智之位亦猶佛性有因有果有因因有果果以因取之是因佛性以果取之是果佛性然則佛性非因非果普光明智亦復如是體絕因果為因果依果方究竟故云如來普光明智以極果下二釋妨於中二難一釋重會難初正通云謂有難言若次第明位何以重會普光故為此通謂前依本下顯其所以何以極果由於始信信依本智而起今不離本智故斯則以因成果攝果酬因然因有二種一約本有恒沙性德信解行順等無不具故二約修起謂依本信德而起信心依本解德而起解心如起信云以知法性無慳貪故隨順修行檀波羅蜜等故一一修起皆帶本有俱來至果無間道中一時頓圓解脫道中因果交徹名為得果果亦有二一者本有菩提涅槃一切佛法本覺具故二者修起今證菩提始覺悟故始覺同本無復始本之異名究竟覺則二果無礙然二因本從本覺體上起來則二因與本覺無礙始覺既同本覺則果全同於二因則二因與果交徹故因該果海果徹因源故今重會普光表斯玄趣同若此交徹即是圓融何名次第答雖帶本有起因因亦次第先因後果故得果雖該於因亦成次第故得果後方說融前前圓融中若因若果並是普光明智差別之德別常依普不相捨離說有前後成在一時故不同也後出現下二通躡跡之難謂有難云極果由於始信重會普光極果之後何得更有平等因果故為此通明此因果皆屬極果故不違理)</span>。</p>
<p style="margin-left:1em">第二釋名會名有二約處名重會普光明殿會由第二會已曾會此故重意如前約法明說普法會二品名者定謂心一境性十是數之圓極以普賢深定妙用無涯寄十以顯無盡故云十定品即帶數釋若依梵本具云如來十三昧品以等覺三昧上同佛故三世諸佛之所行故云如來三昧譯家以義通因果故略如來二字然三昧為定雖非敵對由等持心至一境故義旨相順從略云定又別行本名等目菩薩所問三昧經皆人法雙舉梵本是依主釋別行即依士釋。</p>
<p style="margin-left:1em">三宗趣者會以普賢因果德用圓備為宗令物證入為趣品以普賢三昧無礙自在無邊大用而為宗趣<span class='note-inline'>(品以普賢等者不同前文宗趣別說者有二義故一者例前令物證入為趣二者令諸菩薩亦得無礙自在無邊大用而為其趣則此䟽文通宗通趣)</span>次正釋文此會有十一品經分二前六明因圓後五明果滿若依古德前九明生解因果後二明平等因果前中亦二前六品明位後因相後三品明差別果相然六品之因若約次第與前五會俱是差別之因若約圓融等同果相故與果同會果是對因之果與因同會平等因果由差別成亦與此同會<span class='note-inline'>(然六品下解妨難此有二難今初正通重會之難謂有難云若約差別因果者因因不同因與果異如何等覺之因與妙覺果同會而說故今答云若約差別不會同會有圓融義所以得同故云若約圓融等同果相故果是對因下二有難云若爾因是圓融可同果會果是差別之果何得同因會耶故今答云只緣是差別果對因說果是相待之果劣故同因會又後難云對因之果劣故同因之會平等因果同果俱勝何同此會故今通云平等因果由差別成若無差別平等無依故須同會)</span>今初此因即是等覺然文有等覺之義而無等覺之名者以此等覺亦即十地之勝進故<span class='note-inline'>(今初此因下第二別顯因門但釋六品䟽文分三初總彰大旨以諸古德不立等覺故染定有)</span>是以諸教開合不同仁王等合此勝進入於十地是以不立等覺故教化品中約五忍分位於寂滅忍唯有上下下忍中行名為菩薩即第十地上忍中行為薩婆若此謂如來若依瓔珞開此勝進為無垢地即是等覺然等覺照寂妙覺寂照又賢聖覺觀品中說六種性及六堅六忍等瑜伽具有二義七十八引深密經說十一地第十法雲十一說名佛地唯有二十二愚得佛地時由斷二愚一於一切所知境極微細著愚即俱生極微細所知障種二極微細礙愚即是任運煩惱障種斷此便能證大菩提更不別說等覺斷證論復有文亦立等覺又菩薩地云此菩薩雖已修行功德海滿由未能捨三種法故不名妙覺一由未捨劣無漏法二由未捨白淨無記法三由未捨有漏善法至妙覺位方捨此三<span class='note-inline'>(是以諸教下二引教成立雖有開合䟽意扶開故下結云有等覺明矣引二經一論文有二節二經一開一合一論具於開合說六種性者即彼經第一品當第三賢聖覺觀品經云佛子六種性者是一切菩薩功德瓔珞莊嚴菩薩二種法身菩薩所有百萬阿僧祇功德行瓔珞若一切菩薩不入瓔珞功德門得入正位者無有是處佛子性者所謂習種性性種性道種性聖種性等覺性妙覺性釋曰一習種性即十住二性種性即十行三道種性即十廻向四聖種性即十地五六可知復名六堅者謂信堅法堅修堅德堅頂堅覺堅頂堅即等覺覺堅即妙覺言六忍者經云復名六忍信忍法忍修忍正忍無垢忍一切智忍而言等者等取六慧六觀經云復名六慧聞慧思慧修慧無相慧照寂慧寂照慧經云復次六觀住觀行觀向觀地觀無相觀一切種智觀亦有相承記於六定瓔珞無文言六定者一習定二相定三性定四道慧定五道種慧定六大覺正觀慧定此五種六皆以第五當於等覺故有明矣論復有下即第五十論明百四十不共佛法約因果位辨差別中云若時菩薩坐道塲住最後身於菩薩道菩提資糧極善圓滿爾時無師修三十七菩提分法得一剎那名無障礙智三摩地是其菩薩學道所攝金剛喻定彼䟽云此明因滿菩薩位中最後位也此位亦名等覺菩薩論從此無間第二剎那頓得其餘不共佛法謂如來十力為初一切種妙智為後皆極清淨悉得無上彼䟽云此彰得果釋曰凖此論文於十地後金剛喻定一剎那中名為等覺第二剎那為妙覺也故說八義與佛不同論云問一切安住到究竟地菩薩智等如來智等云何應知此二差別彼䟽云此初問也論云一如明眼人隔於輕縠觀眾色像一切安住到究竟地菩薩妙智於一切境當知亦爾如明眼人無所障隔覩眾色像如來妙智於一切法當知亦爾二如盡事業圓布眾彩唯後妙色未淨修治（云云）如盡事業圓布眾彩最後妙色已淨修治三如明眼人於微暗中覩見眾色如明眼人離一切暗覩見眾色四如明眼人遠覩眾色如明眼人近覩眾色五如輕翳眼觀視眾色如極淨眼觀視眾色六如處胎身（云云）如出胎身七如阿羅漢夢中心行如阿羅漢後覺時心八如昧智體如明智體釋曰其云云下皆前配菩薩後配如來唯第六喻改妙智字為一身字第七喻改智為心第八改燈為智體餘五皆如初句彼䟽釋云初之五喻約二智用以辨差別第八一喻約二智體以明差別第六七喻如次身心以辨差別觀前五喻義通生法二智用故等覺之位第八識有漏故身亦然義同處胎即五八識有漏虗妄義同在夢論曰是故當知一切安住到究竟地諸菩薩眾與諸如來妙智身心有八差別又瑜伽論菩薩地更有一文言劣無漏者唯識第十釋轉依中名所棄捨謂劣無漏種即第十地中所生現行金剛道中方能捨故二由未捨白淨無記者即異熟識第八地中捨頼耶名第十地中猶名異熟識至如來位方捨異熟名無垢識三由未捨有漏善法者即與二障種俱其二障種是所斷捨)</span>。</p>
<p style="margin-left:1em">今經欲顯開合無礙故存其義不彰其名下離世間品智慧助道具中既云隨順六堅固法有等覺明矣<span class='note-inline'>(故存其義者即六堅固法已是有文有義定矣下第十三昧廣說等覺之相云此菩薩住此三昧得十種法同去來今一切諸佛何等為十所謂得諸相好同於諸佛等普眼問云若此菩薩得如來法同諸如來法何故不名佛何故不名十力何故不名一切智等亦有十句普賢具答云佛子此菩薩摩訶薩已能修習去來今世一切菩薩種種行顯入智境界則名為佛於如來所修菩薩行無有休息說名菩薩如來諸力皆悉<span class='corr'>已</span>入則名十力雖成十力行普賢行無有休息說名菩薩知一切法而能演說名一切智雖能演說一切諸法於一一法善巧思惟未嘗止息說名菩薩知一切法無有二相是則說名悟一切法於二不二一切諸法差別之道善巧觀察展轉增勝無有休息說名菩薩等下引伊羅鉢那象王為供帝釋化身上天或捨象身現作天身無能分別是象是天象之與天更互相似此等覺義豈不昭然更有餘文恐繁不引)</span>文中分二前三品正答前問後三品總顯深廣今初分二前二品明業用廣大後一品明智慧深玄前中亦二初品就定明用後品就通明用。</p>
</div>
<div class='div-orig'><p>爾時世尊在摩竭提國阿蘭若法菩提場中。</p>
</div>
<div class='div-commentary'><p style="margin-left:1em">前中分五一序分二請分三示說者分四本分五說分初中三初總顯三成就二始成下別顯三成就三與十佛剎下別顯眾成就。</p>
</div>
<div class='div-orig'><p>始成正覺於普光明殿入剎那際諸佛三昧以一切智自神通力現如來身清淨無礙無所依止無有攀緣住奢摩他最極寂靜具大威德無所染著能令見者悉得開悟隨宜出興不失於時恒住一相所謂無相。</p>
</div>
<div class='div-commentary'><p style="margin-left:1em">二中分三初約主顯時二於普光明下約主彰處三入剎那下就德顯主於中十句即攝二十一種功德中二十別句總句即前始成正覺故<span class='note-inline'>(二十一種功德要尋昇兜率品自當曉之然此叚文亦是古德所不能知今以攝佛功德釋之有如符契智者當曉)</span>一入剎那際三昧者即窮法真源謂時之極促名曰剎那窮彼剎那時相都寂無際之際名剎那際即攝二句謂二行永絕及達無相法若有二行則有剎那二行既絕則剎那無際由達清淨真如本無相故所以此中特名入剎那際者為顯將說等覺位故菩薩地盡唯有果累無常生相未寂猶名識藏若以無間智覺心初起心無初相遠離微細念故即無剎那若入此際即見心性常住名究竟覺故云諸佛三昧亦顯差別歷位不離最初剎那際故<span class='note-inline'>(所以此中者有三一總徵說意前後歎德皆無此故菩薩地盡下三釋剎那際然有二釋初以本業起信叅而釋之菩薩地盡是起信文義通一處言唯有果累無常者即本業下卷經云菩薩爾時住大寂門中登大山臺入百千三昧證佛儀用唯有果累無常生滅二心心心無為行過十地解與佛同坐佛坐處等釋曰果累無常生滅者未轉依位變易生死名為果累體是無常有生滅也言生相未寂者即起信意業相未亡也猶名識藏者亦起信意未顯現法身故上辨等覺尚有剎那未至其際若以無間下釋成際義剎那盡處名之為際故云即無剎那亦起信文前已曾引若入此下釋諸佛三昧亦起信文應有問言上云菩薩地盡是等覺者何名諸佛三昧故引此文成諸佛義亦顯前來差別下是第二義上約合前後無際今明後際不離初際是窮生死之本際)</span>二以一切智自神通力現如來身者依通起用此攝二句一切智通即住於佛住謂由一切智無有功用自神通力常作佛事故次現如來身即攝得佛平等謂依上一切智現身利樂有情故。</p>
<p style="margin-left:1em">三清淨無礙攝三句謂清淨攝二句一攝到無障處謂慣習覺慧永斷所治故云清淨二攝不可轉法由清淨故他不能轉無礙者即所行無礙世間八法不能礙故。</p>
<p style="margin-left:1em">四無所依止無有攀緣即立不思議謂雖立教法不依世間故非諸世間所能攀緣故。</p>
<p style="margin-left:1em">五住奢摩他最極寂靜即普現三世以見三世平等如理無異為最寂靜。</p>
<p style="margin-left:1em">六具大威德即身恒充滿一切世間現受用變化身大利樂故。</p>
<p style="margin-left:1em">七無所染著即智恒明達一切諸法謂於諸法善決定故無有染也。</p>
<p style="margin-left:1em">八能令見者悉得開悟此攝二句一攝了一切行謂知有情性行差別隨開悟故二攝除一切疑謂知彼遠劫微少善根亦令開悟故。</p>
<p style="margin-left:1em">九隨宜出興不失於時亦攝二句一攝無能測身謂如其勝解而示現身如摩尼珠名隨宜出生不失於時二攝一切菩薩等所求智謂調伏有情攝受付囑等皆不失時故。</p>
<p style="margin-left:1em">十恒住一相所謂無相攝餘五句謂到佛究竟無二彼岸等隨義雖殊皆由一相無相而成可以意得餘如升兜率品辨。</p>
</div>
<div class='div-orig'><p>與十佛剎微塵數菩薩摩訶薩俱。</p>
</div>
<div class='div-commentary'><p style="margin-left:1em">第三別顯眾成就中五一舉數二靡不下歎德三其名下列名四如是等下結敷五徃昔下集意。</p>
</div>
<div class='div-orig'><p>靡不皆入灌頂之位具菩薩行等於法界無量無邊獲諸菩薩普見三昧大悲安隱一切眾生神通自在同於如來智慧深入演真實義具一切智降伏眾魔雖入世間心恒寂靜住於菩薩無住解脫。</p>
</div>
<div class='div-commentary'><p style="margin-left:1em">歎德中十一句初二句總位極行圓故餘九為別前四自分德初二行相一深二廣後二行體一定二悲後五勝進德前三同佛三業大用可知後二同佛無住涅槃初句釋謂不住涅槃故入世間不住生死故心恒寂靜後句結德屬人。</p>
</div>
<div class='div-orig'><p>其名曰金剛慧菩薩無等慧菩薩義語慧菩薩最勝慧菩薩常捨慧菩薩那伽慧菩薩成就慧菩薩調順慧菩薩大力慧菩薩難思慧菩薩無礙慧菩薩增上慧菩薩普供慧菩薩如理慧菩薩善巧慧菩薩法自在慧菩薩法慧菩薩寂靜慧菩薩虛空慧菩薩一相慧菩薩善慧菩薩如幻慧菩薩廣大慧菩薩勢力慧菩薩世間慧菩薩佛地慧菩薩真實慧菩薩尊勝慧菩薩智光慧菩薩無邊慧菩薩。</p>
</div>
<div class='div-commentary'><p style="margin-left:1em">三列名中一百菩薩初有三十同名慧者表純德故。</p>
</div>
<div class='div-orig'><p>念莊嚴菩薩達空際菩薩性莊嚴菩薩甚深境菩薩善解處非處菩薩大光明菩薩常光明菩薩了佛種菩薩心王菩薩一行菩薩常現神通菩薩智慧芽菩薩功德處菩薩法燈菩薩照世菩薩持世菩薩最安隱菩薩最上菩薩無上菩薩無比菩薩超倫菩薩無礙行菩薩光明燄菩薩月光菩薩一塵菩薩堅固行菩薩霔法雨菩薩最勝幢菩薩普莊嚴菩薩智眼菩薩法眼菩薩慧雲菩薩總持王菩薩無住願菩薩智藏菩薩心王菩薩內覺慧菩薩住佛智菩薩陀羅尼勇健力菩薩持地力菩薩妙月菩薩須彌頂菩薩寶頂菩薩普光照菩薩威德王菩薩智慧輪菩薩大威德菩薩大龍相菩薩質直行菩薩不退轉菩薩持法幢菩薩無忘失菩薩攝諸趣菩薩不思議決定慧菩薩遊戲無邊智菩薩無盡妙法藏菩薩智日菩薩法日菩薩智藏菩薩智澤菩薩普見菩薩不空見菩薩金剛踴菩薩金剛智菩薩金剛燄菩薩金剛慧菩薩普眼菩薩佛日菩薩持佛金剛祕密義菩薩普眼境界智莊嚴菩薩。</p>
</div>
<div class='div-commentary'><p style="margin-left:1em">念莊嚴下七十菩薩別名者表雜德故。</p>
</div>
<div class='div-orig'><p>如是等菩薩摩訶薩十佛剎微塵數。</p>
</div>
<div class='div-commentary'><p style="margin-left:1em">四結數。</p>
</div>
<div class='div-orig'><p>徃昔皆與毗盧遮那如來同修菩薩諸善根行。</p>
</div>
<div class='div-commentary'><p style="margin-left:1em">五集意。</p>
</div>
<div class='div-orig'><p>爾時菩眼菩薩摩訶薩承佛神力從座而起偏袒右肩右膝著地合掌白佛言世尊我於如來應正等覺欲有所問願垂哀許。</p>
</div>
<div class='div-commentary'><p style="margin-left:1em">大文第二爾時普眼下請分中四一普眼請問要以普眼方見普法故。</p>
</div>
<div class='div-orig'><p>佛言普眼恣汝所問當為汝說令汝心喜。</p>
</div>
<div class='div-commentary'><p style="margin-left:1em">二佛言下如來許問。</p>
</div>
<div class='div-orig'><p>普眼菩薩言世尊普賢菩薩及住普賢所有行願諸菩薩眾成就幾何三昧解脫而於菩薩諸大三昧或入或出或時安住以於菩薩不可思議廣大三昧善入出故能於一切三昧自在神通變化無有休息。</p>
</div>
<div class='div-commentary'><p style="margin-left:1em">三普眼下舉法正問。</p>
</div>
<div class='div-orig'><p>佛言善哉普眼汝為利益去來現在諸菩薩眾而問斯義。</p>
</div>
<div class='div-commentary'><p style="margin-left:1em">四佛言善哉下歎問利益。</p>
</div>
<div class='div-orig'><p>普眼普賢菩薩今現在此。</p>
</div>
<div class='div-commentary'><p style="margin-left:1em">大文第三普眼普賢菩薩下示說者分以法屬普賢故示其令請於中有六一示人令問二聞名獲益三推求不見四教起見方五依教而求六為現身相今初分三一示處。</p>
</div>
<div class='div-orig'><p>已能成就不可思議自在神通出過一切諸菩薩上難可值遇從於無量菩薩行生菩薩大願悉已清淨所行之行皆無退轉無量波羅密門無礙陀羅尼門無盡辯才門皆悉<span class='corr'>已</span>得清淨無礙大悲利益一切眾生以本願力盡未來際而無厭倦。</p>
</div>
<div class='div-commentary'><p style="margin-left:1em">二<span class='corr'>已</span>能下歎德。</p>
</div>
<div class='div-orig'><p>汝應請彼彼當為汝說其三昧自在解脫。</p>
</div>
<div class='div-commentary'><p style="margin-left:1em">三汝應請下教問。</p>
</div>
<div class='div-orig'><p>爾時會中諸菩薩眾聞普賢名即時獲得不可思議無量三昧其心無礙寂然不動智慧廣大難可測量境界甚深無能與等現前悉見無數諸佛得如來力同如來性去來現在靡不明照所有福德不可窮盡一切神通皆已具足。</p>
</div>
<div class='div-commentary'><p style="margin-left:1em">第二爾時下聞名獲益中獲十種益文並可知。</p>
</div>
<div class='div-orig'><p>其諸菩薩於普賢所心生尊重渴仰欲見悉於眾會周徧觀察而竟不覩亦不見其所坐之座此由如來威力所持亦是普賢神通自在使其然耳。</p>
</div>
<div class='div-commentary'><p style="margin-left:1em">第三其諸菩薩下推求不見中有三推求皆悉不見一渴仰推求不見二重觀察不見三以三昧力推求不見文各有釋今初先求不見後此由下釋不見所以威力持者欲令大眾渴仰得顯深旨故。</p>
</div>
<div class='div-orig'><p>爾時菩眼菩薩白佛言世尊普賢菩薩今何所在佛言普眼普賢菩薩今現在此道塲眾會親近我住初無動移。</p>
</div>
<div class='div-commentary'><p style="margin-left:1em">二重求中三一審問重示法本湛然故初無移動。</p>
</div>
<div class='div-orig'><p>是時菩眼及諸菩薩復更觀察道塲眾會周徧求覓白佛言世尊我等今者猶未得見普賢菩薩其身及座。</p>
</div>
<div class='div-commentary'><p style="margin-left:1em">二是時普眼下推求不見猶謂可見故。</p>
</div>
<div class='div-orig'><p>佛言如是善男子汝等何故而不得見。</p>
</div>
<div class='div-commentary'><p style="margin-left:1em">三佛言如是下釋不見所由於中二初印定徵起。</p>
</div>
<div class='div-orig'><p>善男子普賢菩薩住處甚深不可說故普賢菩薩獲無邊智慧門入師子奮迅定得無上自在用入清淨無礙際生如來十種力以法界藏為身一切如來共所護念於一念頃悉能證入三世諸佛無差別智是故汝等不能見耳。</p>
</div>
<div class='div-commentary'><p style="margin-left:1em">後善男子下正釋所由以住處甚深故文有十句初句總次八句別後一句結別中四對一廣智勝定深謂智門無邊有邊之智焉覩定用起伏無畏展促自在唯以出世定求故不可見次二外用內證深次二得力成身深後二多護速證深由上八深故不能見。</p>
</div>
<div class='div-orig'><p>爾時普眼菩薩聞如來說普賢菩薩清淨功德得十千阿僧祇三昧。</p>
</div>
<div class='div-commentary'><p style="margin-left:1em">第三爾時普眼下以三昧力推求不見於中分四一新獲三昧。</p>
</div>
<div class='div-orig'><p>以三昧力復徧觀察渴仰欲見普賢菩薩亦不能覩其餘一切諸菩薩眾俱亦不見。</p>
</div>
<div class='div-commentary'><p style="margin-left:1em">二以三昧下以定推求。</p>
</div>
<div class='div-orig'><p>時菩眼菩薩從三昧起白佛言世尊我已入十千阿僧祇三昧求見普賢而竟不得不見其身及身業語及語業意及意業座及住處悉皆不見。</p>
</div>
<div class='div-commentary'><p style="margin-left:1em">三時普眼下自陳不見。</p>
</div>
<div class='div-orig'><p>佛言如是如是善男子當知皆以普賢菩薩住不思議觧脫之力。</p>
</div>
<div class='div-commentary'><p style="margin-left:1em">四佛言下釋不見所由於中五一約法總標由住難思解脫翻上三昧可思入故。</p>
</div>
<div class='div-orig'><p>普眼於汝意云何頗有人能說幻術文字中種種幻相所住處不答言不也佛言普眼幻中幻相尚不可說何况普賢菩薩祕密身境界祕密語境界祕密意境界而於其中能入能見。</p>
</div>
<div class='div-commentary'><p style="margin-left:1em">二普眼於汝意下以近況遠。</p>
</div>
<div class='div-orig'><p>何以故普賢菩薩境界甚深不可思議無有量<span class='corr'>已</span>過量舉要言之普賢菩薩以金剛慧普入法界於一切世界無所行無所住知一切眾生身皆即非身無去無來得無斷盡無差別自在神通無依無作無有動轉至於法界究竟邊際。</p>
</div>
<div class='div-commentary'><p style="margin-left:1em">三何以下徵釋所由釋中二初略標深廣翻上三昧尚有數故後舉要下舉略顯廣文有十句初句總以金剛慧達差別法界俱空故餘句別由了空故一世界無住處二眾生無可化三寂無去來四豎無斷盡五橫泯差別六體非體故不礙現通七用非用故無依無作八不離如如故無動轉九理事圓故窮法界邊。</p>
</div>
<div class='div-orig'><p>善男子若有得見普賢菩薩若得承事若得聞名若有思惟若有憶念若生信解若勤觀察若始趣向若正求覓若興誓願相續不絕皆獲利益無空過者。</p>
</div>
<div class='div-commentary'><p style="margin-left:1em">四善男子若有下彰見之益。</p>
</div>
<div class='div-orig'><p>爾時普眼及一切菩薩眾於普賢菩薩心生渴仰願得瞻覲作如是言南無一切諸佛南無普賢菩薩如是三稱頭頂禮敬。</p>
</div>
<div class='div-commentary'><p style="margin-left:1em">五爾時普眼下歸敬彌增文顯可知。</p>
</div>
<p class='juan'>大方廣佛華嚴經䟽鈔會本第四十之一</p>
<div class='div-w'>
<p class='h2'>音釋</p>
<div class='div-note'>阿蘭若<p style="margin-left:1em"><span class='note-inline'>(梵語也此云閑靜處若爾者切)</span>。</p>
奢摩他<p style="margin-left:1em"><span class='note-inline'>(梵語也此云止奢詩車切)</span>。</p>
勇健<p style="margin-left:1em"><span class='note-inline'>(健渠建切有力也)</span>。</p>
奮迅<p style="margin-left:1em"><span class='note-inline'>(奮方問切迅思晉切)</span>。</p>
</div></div>
<p class='juan'><a id='mulu172' />大方廣佛華嚴經䟽鈔會本第四十之二　韓五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時佛告普眼菩薩及諸眾會言諸佛子汝等宜更禮敬普賢殷勤求請又應專至觀察十方想普賢身現在其前如是思惟周徧法界深心信解厭離一切誓與普賢同一行願入於不二真實之法其身普現一切世間悉知眾生諸根差別徧一切處集普賢道若能發起如是大願則當得見普賢菩薩。</p>
</div>
<div class='div-commentary'><p style="margin-left:1em">第四教起見方中初令䇿勤前心次又應下別示深觀上捨境別求故未識其體今令十方齊觀知其體周下依此觀是以得見後誓與下起願思齊具上三心則能得見。</p>
</div>
<div class='div-orig'><p>是時普眼聞佛此語與諸菩薩俱時頂禮求請得見普賢大士。</p>
</div>
<div class='div-commentary'><p style="margin-left:1em">第五是時普眼下依教修行然普眼位深而猶重習觀修者略有二意一位未等故二示深獎物故。</p>
</div>
<div class='div-orig'><p>爾時普賢菩薩即以解脫神通之力如其所應為現色身令彼一切諸菩薩眾皆見普賢親近如來於此一切菩薩眾中坐蓮華座亦見於餘一切世界一切佛所從彼次第相續而來亦見在彼一切佛所演說一切諸菩薩行開示一切智智之道闡明一切菩薩神通分別一切菩薩威德示現一切三世諸佛。</p>
</div>
<div class='div-commentary'><p style="margin-left:1em">第六爾時普賢下為現身相於中五一為眾現身不見顯深現不礙用故。</p>
</div>
<div class='div-orig'><p>是時普眼菩薩及一切菩薩眾見此神變其心踊躍生大歡喜莫不頂禮普賢菩薩心生尊重如見十方一切諸佛。</p>
</div>
<div class='div-commentary'><p style="margin-left:1em">二是時普眼下眾覩喜敬。</p>
</div>
<div class='div-orig'><p>是時以佛大威神力及諸菩薩信解之力普賢菩薩本願力故自然而雨十千種雲所謂種種華雲種種鬘雲種種香雲種種末香雲種種蓋雲種種衣雲種種嚴具雲種種珍寶雲種種燒香雲種種繒綵雲不可說世界六種震動奏天音樂其聲遠聞不可說世界放大光明其光普照不可說世界令三惡趣悉得除滅嚴淨不可說世界令不可說菩薩入普賢行不可說菩薩成普賢行不可說菩薩於普賢行願悉得圓滿成阿耨多羅三藐三菩提。</p>
</div>
<div class='div-commentary'><p style="margin-left:1em">三是時以佛下現瑞成益。</p>
</div>
<div class='div-orig'><p>爾時普眼菩薩白佛言世尊普賢菩薩是住大威德者住無等者住無過者住不退者住平等者住不壞者住一切差別法者住一切無差別法者住一切眾生善巧心所住者住一切法自在解脫三昧者。</p>
</div>
<div class='div-commentary'><p style="margin-left:1em">四爾時普眼下歎德廣深於中千句無等者下無等故無過者上無過故餘可知。</p>
</div>
<div class='div-orig'><p>佛言如是如是普眼如汝所說普賢菩薩有阿僧祇清淨功德所謂無等莊嚴功德無量寶功德不思議海功德無量相功德無邊雲功德無邊際不可稱讚功德無盡法功德不可說功德一切佛功德稱揚讚歎不可盡功德。</p>
</div>
<div class='div-commentary'><p style="margin-left:1em">五佛言如是下如來印述初印後述述中十一句初句總後所謂下別別有十德一二嚴德二圓明德三深廣德四色相德五慈覆德六超勝德七知法德八絕言德九同佛德十讚無盡德。</p>
</div>
<div class='div-orig'><p>爾時如來告普賢菩薩言普賢汝應為普眼及此會中諸菩薩眾說十大三昧令得善入成滿普賢所有行願。</p>
</div>
<div class='div-commentary'><p style="margin-left:1em">大文第四爾時如來告下本分有四一舉益令說二何者下列所說名三此十大下歎定勝德四是故普賢下結勸成益今初分二初勸說成益。</p>
</div>
<div class='div-orig'><p>諸菩薩摩訶薩說此十大三昧故令過去菩薩<span class='corr'>已</span>得出離現在菩薩今得出離未來菩薩當得出離。</p>
</div>
<div class='div-commentary'><p style="margin-left:1em">後諸菩薩下引例證勸以三世諸菩薩若說此定皆成益故。</p>
</div>
<div class='div-orig'><p>何者為十一者普光大三昧二者妙光大三昧三者次第徧往諸佛國土大三昧四者清淨深心行大三昧五者知過去莊嚴藏大三昧六者智光明藏大三昧七者了知一切世界佛莊嚴大三昧八者眾生差別身大三昧九者法界自在大三昧十者無礙輪大三昧。</p>
</div>
<div class='div-commentary'><p style="margin-left:1em">第二列名中皆云大者因滿之定稱法界故一普光者身心業用周徧全包為普智照自在名光二妙光者身智徧照為光勝用交映為妙三十方無餘之剎皆至入定為徧往往無雜亂不礙時節歷然為次第即能起用名神通以智用如理本自徧故四明達諸法本自清淨離於想念契理深心依此起用徧供諸佛請法起說名之為行五佛出劫剎等事皆名莊嚴過去門中包此無盡為藏亦名過去清淨藏者入定能入劫一念無緣起定能受法三輪無著皆名清淨六未來藏中包含諸佛及佛法等名之為藏智慧徹照稱曰光明七現在諸佛作用眾會身相益物皆曰莊嚴橫徧十方故云一切現可目覩故不云藏八於差別眾生身內外入定起定皆自在故雖通三種世間從多但云眾生前後諸定皆從多說九於眼等十八界自在入出又知事法界邊際與理法界無礙自在故十無礙輪者三輪攝化皆自在故又得十無礙滿佛果故無盡大用一一無礙皆悉圓滿能摧伏故尋初後際不得邊故。</p>
</div>
<div class='div-orig'><p>此十大三昧諸大菩薩乃能善入去來現在一切諸佛已說當說現說。</p>
</div>
<div class='div-commentary'><p style="margin-left:1em">第三歎定勝德於中四一約人以歎人勝故法勝。</p>
</div>
<div class='div-orig'><p>若諸菩薩愛樂尊重修習不懈則得成就。</p>
</div>
<div class='div-commentary'><p style="margin-left:1em">二若諸菩薩下約修以歎於中二先明修成。</p>
</div>
<div class='div-orig'><p>如是之人則名為佛則名如來亦則名為得十力人亦名導師亦名大導師亦名一切智亦名一切見亦名住無礙亦名達諸境亦名一切法自在。</p>
</div>
<div class='div-commentary'><p style="margin-left:1em">後如是下修益於中亦二初有十句明上等佛果<span class='note-inline'>(初有十句者亦是等覺之義顯矣然一品始末等佛義多)</span>。</p>
</div>
<div class='div-orig'><p>此菩薩普入一切世界而於世界無所著普入一切眾生界而於眾生無所取普入一切身而於身無所礙普入一切法界而知法界無有邊親近三世一切佛明見一切諸佛法巧說一切文字了達一切假名成就一切菩薩清淨道安住一切菩薩差別行於一念中普得一切三世智普知一切三世法普說一切諸佛教普轉一切不退輪於去來現在一一世普證一切菩提道於此一一菩提中普了一切佛所說。</p>
</div>
<div class='div-commentary'><p style="margin-left:1em">後此菩薩普入下明身智周徧皆言普入者一一皆窮帝網境故文顯可知。</p>
</div>
<div class='div-orig'><p>此是諸菩薩法相門是諸菩薩智覺門是一切種智無勝幢門是普賢菩薩諸行願門是猛利神通誓願門是一切總持辯才門是三世諸法差別門是一切諸佛示現門是以薩婆若安立一切眾生門是以佛神力嚴淨一切世界門。</p>
</div>
<div class='div-commentary'><p style="margin-left:1em">三此是諸菩薩下直就法歎明此十定該攝諸法體相用等一一超勝故十門五對一境智通悟二因果遊入三通辨出處四佛法所從五嚴土攝生罔不由此。</p>
</div>
<div class='div-orig'><p>若菩薩入此三昧得法界力無有窮盡得虛空行無有障礙得法王位無量自在譬如世間灌頂受職得無邊智一切通達得廣大力十種圓滿成無諍心入寂滅際大悲無畏猶如師子為智慧丈夫然正法明燈一切功德歎不可盡聲聞獨覺莫能思議。</p>
</div>
<div class='div-commentary'><p style="margin-left:1em">四若菩薩入此下約證以歎前約修歎望於佛果以顯終同此約證歎直就此定以明業用亦二十句前十明勝德無限文顯可知。</p>
</div>
<div class='div-orig'><p>得法界智住無動際而能隨俗種種開演住於無相善入法相得自性清淨藏生如來清淨家善開種種差別法門而以智慧了無所有善知於時常行法施開悟一切名為智者普攝眾生悉令清淨以方便智示成佛道而常修行菩薩之行無有斷盡入一切智方便境界示現種種廣大神通。</p>
</div>
<div class='div-commentary'><p style="margin-left:1em">後得法界智下明智德自在。</p>
</div>
<div class='div-orig'><p>是故普賢汝今應當分別廣說一切菩薩十大三昧今此眾會咸皆願聞。</p>
</div>
<div class='div-commentary'><p style="margin-left:1em">第四結勸文並可知。</p>
</div>
<div class='div-orig'><p>爾時普賢菩薩承如來旨觀普眼等諸菩薩眾而告之言。</p>
</div>
<div class='div-commentary'><p style="margin-left:1em">大文第五爾時普賢下說分中三初承旨總告二佛子云何下別釋十定三第四十三卷末云佛子此是下總結十數。</p>
</div>
<div class='div-orig'><p>佛子云何為菩薩摩訶薩普光明三昧。</p>
</div>
<div class='div-commentary'><p style="margin-left:1em">二中十定即為十段各有標釋結。</p>
</div>
<div class='div-orig'><p>佛子此菩薩摩訶薩有十種無盡法何者為十所謂諸佛出現智無盡眾生變化智無盡世界如影智無盡深入法界智無盡善攝菩薩智無盡菩薩不退智無盡善觀一切法義智無盡善持心力智無盡住廣大菩提心智無盡住一切佛法一切智願力智無盡佛子是名菩薩摩訶薩十種無盡法。</p>
</div>
<div class='div-commentary'><p style="margin-left:1em">就初定釋中分五一智無盡二心無邊三定自在四智巧現五觀超絕各有佛子以為揀別五中初二定方便次一定體後二定用又前三各有標徵釋結今初釋中十句五對初二所事所化次二化處化法如影者無實故隨現故次二攝護始終次二所持能持後二始心終願。</p>
</div>
<div class='div-orig'><p>佛子此菩薩摩訶薩發十種無邊心何等為十所謂發度脫一切眾生無邊心發承事一切諸佛無邊心發供養一切諸佛無邊心發普見一切諸佛無邊心發受持一切佛法不忘失無邊心發示現一切佛無量神變無邊心發為得佛力故不捨一切菩提行無邊心發普入一切智微細境界說一切佛法無邊心發普入佛不思議廣大境界無邊心發於佛辯才起深志樂領受諸佛法無邊心發示現種種自在身入一切如來道場眾會無邊心是為十。</p>
</div>
<div class='div-commentary'><p style="margin-left:1em">第二心無邊者前明所知無盡今辨對境發心以境無邊故心無邊有十一句者增數十也。</p>
</div>
<div class='div-orig'><p>佛子此菩薩摩訶薩有十種入三昧差別智何者為十所謂東方入定西方起西方入定東方起南方入定北方起北方入定南方起東北方入定西南方起西南方入定東北方起西北方入定東南方起東南方入定西北方起下方入定上方起上方入定下方起是為十。</p>
</div>
<div class='div-commentary'><p style="margin-left:1em">第三定自在者由前大智大心故於三昧自在方處非一入出不同故云差別文並可知。</p>
</div>
<div class='div-orig'><p>佛子此菩薩摩訶薩有十種入大三昧善巧智何者為十佛子菩薩摩訶薩以三千大千世界為一蓮華現身徧此蓮華之上結跏趺坐身中復現三千大千世界其中有百億四天下一一四天下現百億身一一身入百億百億三千大千世界於彼世界一一四天下現百億百億菩薩修行一一菩薩修行生百億百億決定解一一決定解令百億百億根性圓滿一一根性成百億百億菩薩法不退業然所現身非一非多入定出定無所錯亂。</p>
</div>
<div class='div-commentary'><p style="margin-left:1em">第四智巧現分三初標二徵三釋初法說中二初十句別明展轉深細二總顯離相分明。</p>
</div>
<div class='div-orig'><p>佛子如羅睺阿修羅王本身長七百由旬化形長十六萬八千由旬於大海中出其半身與須彌山而正齊等佛子彼阿修羅王雖化其身長十六萬八千由旬然亦不壞本身之相諸蘊界處悉皆如本心不錯亂不於變化身而作他想於其本身生非<span class='corr'>己</span>想本受生身恒受諸樂化身常現種種自在神通威力。</p>
</div>
<div class='div-commentary'><p style="margin-left:1em">二舉喻。</p>
</div>
<div class='div-orig'><p>佛子阿修羅王有貪恚癡具足憍慢尚能如是變現其身何況菩薩摩訶薩能深了達心法如幻一切世間皆悉如夢一切諸佛出與於世皆如影像一切世界猶如變化言語音聲悉皆如響見如實法以如實法而為其身知一切法本性清淨了知身心無有實體其身普住無量境界以佛智慧廣大光明淨修一切菩提之行。</p>
</div>
<div class='div-commentary'><p style="margin-left:1em">三佛子阿修羅下以劣況勝。</p>
</div>
<div class='div-orig'><p>佛子菩薩摩訶薩住此三昧超過世間遠離世間無能惑亂無能映奪佛子譬如比丘觀察內身住不淨觀審見其身皆是不淨菩薩摩訶薩亦復如是住此三昧觀察法身見諸世間普入其身於中明見一切世間及世間法於諸世間及世間法皆無所著。</p>
</div>
<div class='div-commentary'><p style="margin-left:1em">第五觀超絕中分三初法二喻三合異前化現故云法身法性包含故一時頓見由此義故無能映奪故云皆無著。</p>
</div>
<div class='div-orig'><p>佛子是名菩薩摩訶薩第一普光明大三昧善巧智。</p>
</div>
<div class='div-commentary'><p style="margin-left:1em">佛子下總結。</p>
</div>
<div class='div-orig'><p>佛子云何為菩薩摩訶薩妙光明三昧。</p>
</div>
<div class='div-commentary'><p style="margin-left:1em">二妙光明大三昧分三初標。</p>
</div>
<div class='div-orig'><p>佛子此菩薩摩訶薩能入三千大千世界微塵數三千大千世界於一一世界現三千大千世界微塵數身一一身放三千大千世界微塵數光一一光現三千大千世界微塵數色一一色照三千大千世界微塵數世界一一世界中調伏三千大千世界微塵數眾生是諸世界種種不同菩薩悉知所謂世界雜染世界清淨世界所因世界建立世界同住世界光色世界來往如是一切菩薩悉知菩薩悉入是諸世界亦悉來入菩薩之身然諸世界無有雜亂種種諸法亦不壞滅。</p>
</div>
<div class='div-commentary'><p style="margin-left:1em">二釋二初法中四初佛子此菩薩下明身雲展入二明身智俱入三明其卷入四明展卷無礙也。</p>
</div>
<div class='div-orig'><p>佛子譬如日出繞須彌山照七寶山其七寶山及寶山間皆有光影分明顯現。</p>
</div>
<div class='div-commentary'><p style="margin-left:1em">二喻文有二喻喻前互入無雜亂義文分為二一寶山光影喻二先喻有五初佛子譬如下明日光現影喻七寶山者即七金山如十地末所列其名但除妙高及雪香二山山間有七香海海現日影山以淨金亦能現影。</p>
</div>
<div class='div-orig'><p>其寶山上所有日影莫不顯現山間影中其七山間所有日影亦悉顯現山上影中如是展轉更相影現。</p>
</div>
<div class='div-commentary'><p style="margin-left:1em">第二其寶山下明兩影互現正喻菩薩自他互入以彼影明淨如今之鏡故能互現。</p>
</div>
<div class='div-orig'><p>或說日影出七寶山或說日影出七山間或說日影入七寶山或說日影入七山間。</p>
</div>
<div class='div-commentary'><p style="margin-left:1em">第三或說日影下得名不同謂水中本影現山上影時此所現影從山上出來入山間若山上本影現水中影時此所現影從山間出入七金寶山上故正入時即名為出所喻可知。</p>
</div>
<div class='div-orig'><p>但此日影更相照現無有邊際。</p>
</div>
<div class='div-commentary'><p style="margin-left:1em">第四但此下明重現無盡喻菩薩帝網身土<span class='note-inline'>(重現者古德立帝網義經有帝網之名而無廣說之處以昔未有此品經文故此一叚文誠可證也)</span>。</p>
</div>
<div class='div-orig'><p>體性非有亦復非無不住於山不離於山不住於水亦不離水。</p>
</div>
<div class='div-commentary'><p style="margin-left:1em">五體性下明體離二邊既離二邊故能互現而無雜亂謂取不可得故非有影現分明故非無不住不離者謂不住成上非有不離成上非無若有定住則不能相入若其離者則無可相入故不離不住方能相入。</p>
</div>
<div class='div-orig'><p>佛子菩薩摩訶薩亦復如是住此妙光廣大三昧不壞世間安立之相不滅世間諸法自性不住世界內不住世界外於諸世界無所分別亦不壞於世界之相觀一切法一相無相亦不壞於諸法自性住真如性恒不捨離。</p>
</div>
<div class='div-commentary'><p style="margin-left:1em">二佛子下法合直明不壞不住故得互入無亂明不壞性相謂若壞性相則無可相入若住內外則不能相入謂若住世間內則不能身包世界若住世界外則不能徧入世界由俱無住故能互入次釋其所以由定無分別而不壞相慧觀一相而不壞諸<span class='note-inline'>(於諸世界下釋上不壞不住之所以也此句標從由定無分別下正釋所以先釋兩對經文前對約定後對約慧定慧之中皆權實無礙而動靜相即上句釋於諸世界無所分別亦不壞於世界之相次句慧觀一相而不壞諸即釋經觀一切法一相無相亦不壞於諸法自性)</span>既事理雙遊故不壞不住<span class='note-inline'>(既事理雙遊下結成釋上定無分別慧觀一相故不住也定不壞相慧不壞諸故不壞也又二句中不壞即不壞相二句中無分別觀一相故即不壞性二句中不壞諸相故不住理二句中無分別觀一相故不住事故由雙遊故得不壞不住)</span>若不壞不住則住真如恒不捨離<span class='note-inline'>(若不壞下釋經住真如性恒不捨離不壞性相故住真如以真如即事而真故由無所住故住真如良以諸法本無住故若心有住則為非住故大品云若住一切法不住般若波羅蜜不住一切法則住般若波羅蜜又云若住一切法不住一切法若不住一切法則住一切法故上經云一切法無住定處不可得諸佛住於此畢竟不動搖善知識云無住住者則住真如即其事也)</span>既即事不捨故相隨性而融通如無不在故同真如而內外互入<span class='note-inline'>(既即事不捨下結成喻中重現無盡之義謂由住即事真如如融於事事便如理理既無所不在故身即理亦無所不遍真如無所不包故即如之身亦含一切故云如無不在故同真如內外互入)</span>。</p>
</div>
<div class='div-orig'><p>佛子譬如幻師善知幻術。</p>
</div>
<div class='div-commentary'><p style="margin-left:1em">二幻師善巧喻初總喻二初喻三初佛子譬如下總明能幻。</p>
</div>
<div class='div-orig'><p>住四衢道作諸幻事於一日中一須㬰頃或現一日或現一夜或復現作七日七夜半月一月一年百年隨其所欲皆能示現城邑聚落泉流河海日月雲雨宮殿屋宅如是一切靡不具足。</p>
</div>
<div class='div-commentary'><p style="margin-left:1em">二住四衢下明依本時處現幻時處喻互相入。</p>
</div>
<div class='div-orig'><p>不以示現經年歲故壞其根本一日一時不以本時極短促故壞其所現日月年歲幻相明現本日不滅。</p>
</div>
<div class='div-commentary'><p style="margin-left:1em">後不以示現下本末互不相礙喻不壞相。</p>
</div>
<div class='div-orig'><p>菩薩摩訶薩亦復如是入此妙光廣大三昧現阿僧祇世界入一世界其阿僧祇世界一一皆有地水火風大海諸山城邑聚落園林屋宅天宮龍宮夜叉宮乾闥婆宮阿修羅宮迦樓羅宮緊那羅宮摩睺羅伽宮種種莊嚴皆悉具足欲界色界無色界小千世界大千世界業行果報死此生彼一切世間所有時節須㬰晝夜半月一月一歲百歲成劫壞劫雜染國土清淨國土廣大國土狹小國土於中諸佛出興于世佛剎清淨菩薩眾會周帀圍繞神通自在教化眾生其諸國土所在方處無量人眾悉皆充滿殊形異趣種種眾生無量無邊不可思議去來現在清淨業力出生無量上妙珍寶如是等事咸悉示現入一世界。</p>
</div>
<div class='div-commentary'><p style="margin-left:1em">後菩薩下合中五一明一多相容不同合上現多時處。</p>
</div>
<div class='div-orig'><p>菩薩於此普皆明見普入普觀普思普了以無盡智皆如實知。</p>
</div>
<div class='div-commentary'><p style="margin-left:1em">二菩薩於此下明智鑒不昧合前能幻之術。</p>
</div>
<div class='div-orig'><p>不以彼世界多故壞此一世界不以此世界一故壞彼多世界。</p>
</div>
<div class='div-commentary'><p style="margin-left:1em">三不以彼下合不壞本末之相。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">四何以下徵釋所由先徵意云何以互入得不壞相。</p>
</div>
<div class='div-orig'><p>菩薩知一切法皆無我故是名入無命法無作法者菩薩於一切世間勤修行無諍法故是名住無我法者菩薩如實見一切身皆從緣起故是名住無眾生法者菩薩知一切生滅法皆從因生故是名住無補伽羅法者菩薩知諸法本性平等故是名住無意生無摩納婆法者。</p>
</div>
<div class='div-commentary'><p style="margin-left:1em">釋意有三一由知人無我故人我之相已見上文。</p>
</div>
<div class='div-orig'><p>菩薩知一切法本性寂靜故是名住寂靜法者菩薩知一切法一相故是名住無分別法者菩薩知法界無有種種差別法故是名住不思議法者。</p>
</div>
<div class='div-commentary'><p style="margin-left:1em">二菩薩知一切法本性下知法無我故。</p>
</div>
<div class='div-orig'><p>菩薩勤修一切方便善調伏眾生故是名住大悲法者。</p>
</div>
<div class='div-commentary'><p style="margin-left:1em">三菩薩勤修下得同體大悲故由此故能融通事理。</p>
</div>
<div class='div-orig'><p>佛子菩薩如是能以阿僧祇世界入一世界知無數眾生種種差別見無數菩薩各各發趣觀無數諸佛處處出興彼諸如來所演說法其諸菩薩悉能領受亦見自身於中修行。</p>
</div>
<div class='div-commentary'><p style="margin-left:1em">第五佛子菩薩如是下結成上義於中三一結上多入一。</p>
</div>
<div class='div-orig'><p>然不捨此處而見在彼亦不捨彼處而見在此彼身此身無有差別入法界故。</p>
</div>
<div class='div-commentary'><p style="margin-left:1em">二然不捨下結上不壞性相。</p>
</div>
<div class='div-orig'><p>常勤觀察無有休息不捨智慧無退轉故。</p>
</div>
<div class='div-commentary'><p style="margin-left:1em">後常勤下結上明鑒。</p>
</div>
<div class='div-orig'><p>如有幻師隨於一處作諸幻術不以幻地故壞於本地不以幻日故壞於本日。</p>
</div>
<div class='div-commentary'><p style="margin-left:1em">第二別喻中有三逆喻總中三段一幻不壞本喻別喻不壞相二如世幻者下幻必依處喻別喻前依本時處現多時處三如彼幻師作諸幻事下明幻師不迷喻別喻前能幻今初先喻。</p>
</div>
<div class='div-orig'><p>菩薩摩訶薩亦復如是於無國土現有國土於有國土現無國土於有眾生現無眾生於無眾生現有眾生無色現色色現無色初不亂後後不亂初。</p>
</div>
<div class='div-commentary'><p style="margin-left:1em">後合合中先正合。</p>
</div>
<div class='div-orig'><p>菩薩了知一切世法悉亦如是同於幻化知法幻故知智幻知智幻故知業幻知智幻業幻<span class='corr'>已</span>起於幻智觀一切業。</p>
</div>
<div class='div-commentary'><p style="margin-left:1em">後菩薩了知下釋其所以。</p>
</div>
<div class='div-orig'><p>如世幻者不於處外而現其幻亦不於幻外而有其處。</p>
</div>
<div class='div-commentary'><p style="margin-left:1em">第二幻必依處喻先喻後合喻中略無幻必依時凖合應有。</p>
</div>
<div class='div-orig'><p>菩薩摩訶薩亦復如是不於虛空外入世間亦不於世間外入虛空。</p>
</div>
<div class='div-commentary'><p style="margin-left:1em">合中分二先合依處後合依時前中初總合以記物現故空即事空。</p>
</div>
<div class='div-orig'><p>何以故虛空世間無差別故。</p>
</div>
<div class='div-commentary'><p style="margin-left:1em">次何以下徵釋所以由理無差故。</p>
</div>
<div class='div-orig'><p>住於世間亦住虛空菩薩摩訶薩於虛空中能見能修一切世間種種差別妙莊嚴業。</p>
</div>
<div class='div-commentary'><p style="margin-left:1em">後住於世下結成自在。</p>
</div>
<div class='div-orig'><p>於一念頃悉能了知無數世界若成若壞亦知諸劫相續次第能於一念現無數劫亦不令其一念廣大。</p>
</div>
<div class='div-commentary'><p style="margin-left:1em">二於一念下合於依時於中先正顯。</p>
</div>
<div class='div-orig'><p>菩薩摩訶薩得不思議解脫幻智到於彼岸住於幻際入世幻數思惟諸法悉皆如幻不違幻世盡於幻智了知三世與幻無別決定通達心無邊際如諸如來住如幻智其心平等菩薩摩訶薩亦復如是知諸世間皆悉如幻於一切處皆無所著無有我所。</p>
</div>
<div class='div-commentary'><p style="margin-left:1em">後菩薩摩訶薩得下釋其所由以得幻智同於佛故。</p>
</div>
<div class='div-orig'><p>如彼幻師作諸幻事雖不與彼幻事同住而於幻事亦無迷惑菩薩摩訶薩亦復如是知一切法到於彼岸心不計我能入於法亦不於法而有錯亂。</p>
</div>
<div class='div-commentary'><p style="margin-left:1em">第三幻師不迷喻文並可知。</p>
</div>
<div class='div-orig'><p>是為菩薩摩訶薩第二妙光明大三昧善巧智。</p>
</div>
<p class='juan'>大方廣佛華嚴經䟽鈔會本第四十之二</p>
<div class='div-w'>
<p class='h2'>音釋</p>
<div class='div-note'>繒<p style="margin-left:1em"><span class='note-inline'>(慈陵切音情帛也)</span>。</p>
</div></div></div>
</div><!-- end of div[@id='body'] -->
</body></html>