<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu57' />
<p class='juan'>大方廣佛華嚴經䟽鈔會本第十五之一　滅五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>有勝三昧名安樂能普救度諸群生放大光明不思議令其見者悉調伏。</p>
</div>
<div class='div-commentary'><p style="margin-left:1em">第八有勝三昧下八十九頌半明毛光照益三昧門智契解脫之門慈熏身語意業故得身同法界大用無涯毛光觸物為益萬品徧於時處緣者會之是謂菩薩圓建立眾生也文分為五初一頌標門總辨二所放光明下別明一毛光明業用三如一毛下類顯一切毛光業用四如其本行下釋成分齊五若有聞下聞信光益今初就所益說故名安樂<span class='note-inline'>(智契等者總出光明之因具悲智故先此上一句約智亦約表釋謂毛孔表解脫門光明表智慧故二正明智慧故云智契解脫之門慈熏等者約悲智釋以菩薩曠劫慈悲熏修三業故)</span>。</p>
</div>
<div class='div-orig'><p>所放光明名善現若有眾生遇此光必令獲益不唐捐因是得成無上智。</p>
<p>彼先示現於諸佛示法示僧示正道亦示佛塔及形像是故得成此光明。</p>
</div>
<div class='div-commentary'><p style="margin-left:1em">就第二段中二初略辨四十四門光用後如是等下結略顯廣就四十四光中皆有四義一標光名二辨光用三出光因四結光果類例相從分為十段五對初有二光顯示三寶二有四光令發大心上二即三寶四弘對三有二光總圓福智四有二光入理持法上即二嚴二持對五有六光六度行圓六有七光四等救攝即六度四等對七有一光總彰三學八有八光雜彰萬行供養為先為三學萬行對九有六光令六根內淨動與理會十有六光明六塵外淨觸境皆道即根清境淨對今初二光中前一顯現於中初句標名以近初標但云所放不言又放次三句辨用後偈辨因中示三寶令其正歸示正道令其正向上通一體及別相三寶亦示佛塔令其正信義兼住持。</p>
</div>
<div class='div-orig'><p>又放光明名照曜映蔽一切諸天光所有暗障靡不除普為眾生作饒益。</p>
<p>此光覺悟一切眾令執燈明供養佛以燈供養諸佛故得成世中無上燈。</p>
<p>然諸油燈及酥燈亦然種種諸明炬眾香妙藥上寶燭以是供佛獲此光。</p>
</div>
<div class='div-commentary'><p style="margin-left:1em">後一光照耀用有七句一偈辨因並顯可知。</p>
</div>
<div class='div-orig'><p>又放光明名濟度此光能覺一切眾令其普發大誓心度脫欲海諸群生。</p>
<p>若能普發大誓心度脫欲海諸群生則能越度四瀑流示導無憂解脫城。</p>
<p>於諸行路大水處造立橋梁及船筏毀訾有為讚寂靜是故得成此光明。</p>
</div>
<div class='div-commentary'><p style="margin-left:1em">第二四光令發大心中即四弘願也初一令眾生無邊誓願度因中興有為而毀有為。</p>
</div>
<div class='div-orig'><p>又放光明名滅愛此光能覺一切眾令其捨離於五欲專思解脫妙法味。</p>
<p>若能捨離於五欲專思解脫妙法味則能以佛甘露雨普滅世間諸渴愛。</p>
<p>惠施池井及泉流專求無上菩提道毀訾五欲讚禪定是故得成此光明。</p>
</div>
<div class='div-commentary'><p style="margin-left:1em">二一光令煩惱無邊誓願斷因中興有為而讚禪定上二皆事理兼修。</p>
</div>
<div class='div-orig'><p>又放光明名歡喜此光能覺一切眾令其愛慕佛菩提發心願證無師道。</p>
<p>造立如來大悲像眾相莊嚴坐華座恒歎最勝諸功德是故得成此光明。</p>
</div>
<div class='div-commentary'><p style="margin-left:1em">三上欣佛果。</p>
</div>
<div class='div-orig'><p>又放光明名愛樂此光能覺一切眾令其心樂於諸佛及以樂法樂眾僧。</p>
<p>若常心樂於諸佛及以樂法樂眾僧則在如來眾會中逮成無上深法忍。</p>
<p>開悟眾生無有量普使念佛法僧寶及示發心功德行是故得成此光明。</p>
</div>
<div class='div-commentary'><p style="margin-left:1em">四愛樂三寶窮盡法門因中四弘之終故總云及示發心功德。</p>
</div>
<div class='div-orig'><p>又放光明名福聚此光能覺一切眾令行種種無量施以此願求無上道。</p>
<p>設大施會無遮限有來求者皆滿足不令其心有所乏是故得成此光明。</p>
<p>又放光明名具智此光能覺一切眾令於一法一念中悉解無量諸法門。</p>
<p>為諸眾生分別法及以決了真實義善說法義無虧減是故得成此光明。</p>
</div>
<div class='div-commentary'><p style="margin-left:1em">第三有二光總圓福智智因中分別法相決了真理無虧理事不減佛法故得一念悉解多門。</p>
</div>
<div class='div-orig'><p>又放光明名慧燈此光能覺一切眾令知眾生性空寂一切諸法無所有。</p>
<p>演說諸法空無主如幻如焰水中月乃至猶如夢影像是故得成此光明。</p>
<p>又放光名法自在此光能覺一切眾令得無盡陀羅尼悉持一切諸佛法。</p>
<p>恭敬供養持法者給侍守護諸賢聖以種種法施眾生是故得成此光明。</p>
</div>
<div class='div-commentary'><p style="margin-left:1em">第四二光入理持法初一慧入二空即義持也後一具四總持於法自在<span class='note-inline'>(後一具四總持者一法持二義持三呪持四無生忍持七地廣說四持並具何不自在)</span>。</p>
</div>
<div class='div-orig'><p>又放光明名能捨此光覺悟慳眾生令知財寶悉非常恒樂惠施心無著。</p>
<p>慳心難調而能調解財如夢如浮雲增長惠施清淨心是故得成此光明。</p>
<p>又放光明名除熱此光能覺毀禁者普使受持清淨戒發心願證無師道。</p>
<p>勸引眾生受持戒十善業道悉清淨又令發向菩提心是故得成此光明。</p>
<p>又放光明名忍嚴此光覺悟瞋恚者令彼除瞋離我慢常樂忍辱柔和法。</p>
<p>眾生暴惡難可忍為菩提故心不動常樂稱揚忍功德是故得成此光明。</p>
<p>又放光明名勇猛此光覺悟懶惰者令彼常於三寶中恭敬供養無疲厭。</p>
<p>若彼常於三寶中恭敬供養無疲厭則能超出四魔境速成無上佛菩提。</p>
<p>勸化眾生令進䇿常勤供養於三寶法欲滅時專守護是故得成此光明。</p>
<p>又放光明名寂靜此光能覺亂意者令其遠離貪恚癡心不動搖而正定。</p>
<p>捨離一切惡知識無義談說雜染行讚歎禪定阿蘭若是故得成此光明。</p>
<p>又放光明名慧嚴此光覺悟愚迷者令其證諦解緣起諸根智慧悉通達。</p>
<p>若能證諦解緣起諸根智慧悉通達則得日燈三昧法智慧光明成佛果。</p>
<p>國財及<span class='corr'>己</span>皆能捨為菩提故求正法聞已專勤為眾說是故得成此光明。</p>
</div>
<div class='div-commentary'><p style="margin-left:1em">第五六度光中戒因中云發大心者謂若發二乘心則破淨戒大心導善不在人天勤䇿萬行慧為上首各加一偈餘可思之。</p>
</div>
<div class='div-orig'><p>又放光明名佛慧此光覺悟諸含識令見無量無邊佛各各坐寶蓮華上。</p>
<p>讚佛威德及解脫說佛自在無有量顯示佛力及神通是故得成此光明。</p>
</div>
<div class='div-commentary'><p style="margin-left:1em">第六有七光四等救攝中初一慈光與佛慧真樂見無量佛此有二義一見事佛真樂因故二見心佛一一心華有覺性故。</p>
</div>
<div class='div-orig'><p>又放光明名無畏此光照觸恐怖者非人所持諸毒害一切皆令疾除滅。</p>
<p>能於眾生施無畏遇有惱害皆勸止拯濟厄難孤窮者以是得成此光明。</p>
</div>
<div class='div-commentary'><p style="margin-left:1em">次三悲光拔苦初一厄難苦。</p>
</div>
<div class='div-orig'><p>又放光明名安隱此光能照疾病者令除一切諸苦痛悉得正定三昧樂。</p>
<p>施以良藥救眾患妙寶延命香塗體酥油乳蜜充飲食以是得成此光明。</p>
</div>
<div class='div-commentary'><p style="margin-left:1em">次一疾病苦。</p>
</div>
<div class='div-orig'><p>又放光明名見佛此光覺悟將歿者令隨憶念見如來命終得生其淨國。</p>
<p>見有臨終勸念佛又示尊像令瞻敬俾於佛所深歸仰是故得成此光明。</p>
</div>
<div class='div-commentary'><p style="margin-left:1em">後一死苦令見佛者一捨命不恐二惡道不畏又要臨終勸者智論二十八云臨終少時能勝終身行力以猛利故如火如毒依西域法有欲捨命者令面向西於前安一立像亦面向西以旛頭挂像手指令病人手捉旛脚口稱佛名作隨佛徃生淨土之意兼與燒香鳴磬助稱佛名若能行此非直亡者得生佛前抑亦終成見佛光也若神游大方去留無礙者置之言外不爾勉旃斯行。</p>
</div>
<div class='div-orig'><p>又放光明名樂法此光能覺一切眾令於正法常欣樂聽聞演說及書寫。</p>
<p>法欲盡時能演說令求法者意充滿於法愛樂勤修行是故得成此光明。</p>
<p>又放光明名妙音此光開悟諸菩薩能令三界所有聲聞者皆是如來音。</p>
<p>以大音聲稱讚佛及施鈴鐸諸音樂普使世間聞佛音是故得成此光明。</p>
</div>
<div class='div-commentary'><p style="margin-left:1em">次二光令生法喜初則欣法聽說法喜已充終則觸境無非佛法成喜之極。</p>
</div>
<div class='div-orig'><p>又放光名施甘露此光開悟一切眾令捨一切放逸行具足修習諸功德。</p>
<p>說有為法非安隱無量苦惱悉充徧恒樂稱揚寂滅樂是故得成此光明。</p>
</div>
<div class='div-commentary'><p style="margin-left:1em">後一令成大捨捨除放逸眾惑之根。</p>
</div>
<div class='div-orig'><p>又放光明名最勝此光開悟一切眾令於佛所普聽聞戒定智慧增上法。</p>
<p>常樂稱揚一切佛勝戒勝定殊勝慧如是為求無上道是故得成此光明。</p>
</div>
<div class='div-commentary'><p style="margin-left:1em">第七一光總彰萬行三學攝盡故曰普聞。</p>
</div>
<div class='div-orig'><p>又放光明名寶嚴此光能覺一切眾令得寶藏無窮盡以此供養諸如來。</p>
<p>以諸種種上妙寶奉施於佛及佛塔亦令惠施諸貧乏是故得成此光明。</p>
<p>又放光明名香嚴此光能覺一切眾令其聞者恱可意決定當成佛功德。</p>
<p>人天妙香以塗地供養一切最勝王亦以造塔及佛像是故得成此光明。</p>
<p>又放光名雜莊嚴寶幢旛蓋無央數焚香散華奏眾樂城邑內外皆充滿。</p>
<p>本以微妙妓樂音眾香妙華幢蓋等種種莊嚴供養佛是故得成此光明。</p>
<p>又放光明名嚴潔令地平坦猶如掌莊嚴佛塔及其處是故得成此光明。</p>
<p>又放光明名大雲能起香雲雨香水以水熏塔及庭院是故得成此光雲。</p>
</div>
<div class='div-commentary'><p style="margin-left:1em">第八八光雜明諸行供養為先前五供敬田。</p>
</div>
<div class='div-orig'><p>又放光明名嚴具令躶形者得上服嚴身妙物而為施是故得成此光明。</p>
<p>又放光明名上味能令飢者獲美食種種珍饌而為施是故得成此光明。</p>
<p>又放光明名大財令貧乏者獲寶藏以無盡物施三寶是故得成此光明。</p>
</div>
<div class='div-commentary'><p style="margin-left:1em">後三施悲田。</p>
</div>
<div class='div-orig'><p>又放光名眼清淨能令盲者見眾色以燈施佛及佛塔是故得成此光明。</p>
<p>又放光名耳清淨能令聾者悉善聽鼓樂娛佛及佛塔是故得成此光明。</p>
<p>又放光名鼻清淨昔未聞香皆得聞以香施佛及佛塔是故得成此光明。</p>
<p>又放光名舌清淨能以美音稱讚佛永除麤惡不善語是故得成此光明。</p>
<p>又放光名身清淨諸根缺者令具足以身禮佛及佛塔是故得成此光明。</p>
<p>又放光名意清淨令失心者得正念修行三昧悉自在是故得成此光明。</p>
</div>
<div class='div-commentary'><p style="margin-left:1em">第九六光內淨六根。</p>
</div>
<div class='div-orig'><p>又放光名色清淨令見難思諸佛色以眾妙色莊嚴塔是故得成此光明。</p>
<p>又放光名聲清淨令知聲性本空寂觀聲緣起如谷響是故得成此光明。</p>
<p>又放光名香清淨令諸臭穢悉香潔香水洗塔菩提樹是故得成此光明。</p>
<p>又放光名味清淨能除一切味中毒恒供佛僧及父母是故得成此光明。</p>
<p>又放光名觸清淨能令惡觸皆柔輭戈鋋劒㦸從空雨皆令變作妙華鬘。</p>
<p>以昔曾於道路中塗香散華布衣服迎送如來令蹈上是故今獲光如是。</p>
<p>又放光名法清淨能令一切諸毛孔悉演妙法不思議眾生聽者咸欣悟。</p>
<p>因緣所生無有生諸佛法身非是身法性常住如虛空以說其義光如是。</p>
</div>
<div class='div-commentary'><p style="margin-left:1em">第十六光外清六境文並可知戈者平頭㦸也鋋者小矛也。</p>
</div>
<div class='div-orig'><p>如是等比光明門如恒河沙無限數悉從大仙毛孔出一一作業各差別。</p>
</div>
<div class='div-commentary'><p style="margin-left:1em">第二如是等比下結略顯廣一毛之用光有塵沙。</p>
</div>
<div class='div-orig'><p>如一毛孔所放光無量無數如恒沙一切毛孔悉亦然此是大仙三昧力。</p>
</div>
<div class='div-commentary'><p style="margin-left:1em">第三如一毛下類顯一切毛光業用及結用所依謂三昧力。</p>
</div>
<div class='div-orig'><p>如其本行所得光隨彼宿緣同行者今放光明故如是此是大仙智自在。</p>
</div>
<div class='div-commentary'><p style="margin-left:1em">第四如其下釋成分齊如是等光今何不見謂有緣者見如目覩光無緣不覺盲瞽常闇於中分二初偈總明如其本行牒前徃因所得光者牒前果用若有宿緣及曾同行者則隨其所見如是差別。</p>
</div>
<div class='div-orig'><p>徃昔同修於福業及有愛樂能隨喜見其所作亦復然彼於此光咸得見。</p>
<p>若有自修眾福業供養諸佛無央數於佛功德常願求是此光明所開覺。</p>
</div>
<div class='div-commentary'><p style="margin-left:1em">後六偈別顯於中初二法說後四喻說前中初偈宿緣宿有四緣一昔同業二愛其行三能隨喜四但見所作後偈現因不必有緣但功行內著光明爰燭有三種因一修廣福二供多佛三求佛果即福智二嚴也上之七類皆蒙光照。</p>
</div>
<div class='div-orig'><p>譬如生盲不見日非為無日出世間諸有目者悉明見各隨所務修其業。</p>
<p>大士光明亦如是有智慧者皆悉見凡夫邪信劣解人於此光明莫能覩。</p>
</div>
<div class='div-commentary'><p style="margin-left:1em">二喻說中雙明見與不見二喻皆有法合初日喻喻光為益因合中謂法日常明有智慧者心不住法如人有目則能得見有三類人則不能見一者凡愚二邪信外道三劣解二乘皆無因緣如人無目。</p>
</div>
<div class='div-orig'><p>摩尼宮殿及輦乘妙寶靈香以塗鎣有福德者自然[備-用+冉]非無德者所能處。</p>
<p>大士光明亦如是有深智者咸照觸邪信劣解凡愚人無有能見此光明。</p>
</div>
<div class='div-commentary'><p style="margin-left:1em">後寶嚴喻喻光正益明法寶常存由福無福有處不處。</p>
</div>
<div class='div-orig'><p>若有聞此光差別能生清淨深信解永斷一切諸疑網速成無上功德幢。</p>
</div>
<div class='div-commentary'><p style="margin-left:1em">第五若有下一頌明聞信光益謂信仰解了不生疑惑則成佛果不以不見疑菩薩之無光不以極苦莫救謂光明之無益亦不高推果用謂菩薩不能故云永斷諸疑<span class='note-inline'>(不以不見等者此下別釋絕疑之義絕於三疑一以不見疑無光明二不救劇苦謂光明無益經文以如盲不見日等雙釋二疑三亦不高惟果用下又遣一疑謂此作用是佛果用非十信故)</span>。</p>
<p style="margin-left:1em">八毛光照益三昧門竟。</p>
</div>
<div class='div-orig'><p>有勝三昧能出現眷屬莊嚴皆自在一切十方諸國土佛子眾會無倫匹。</p>
</div>
<div class='div-commentary'><p style="margin-left:1em">第九有勝三昧下六頌主伴嚴麗三昧門亦是出現三昧文分三別初一標門顯意。</p>
</div>
<div class='div-orig'><p>有妙蓮華光莊嚴量等三千大千界其身端坐悉充滿是此三昧神通力。</p>
<p>復有十剎微塵數妙好蓮華所圍繞諸佛子眾於中坐住此三昧威神力。</p>
<p>宿世成就善因緣具足修行佛功德此等眾生繞菩薩悉共合掌觀無厭。</p>
<p>譬如明月在星中菩薩處眾亦復然大士所行法如是入此三昧威神力。</p>
</div>
<div class='div-commentary'><p style="margin-left:1em">次四明一方業用於中前三法說後一喻合既言量等三千則不壞次第劣於十地及等覺也<span class='note-inline'>(既言量等者此亦遮其不信十信八相成道謂十地方能故云不壞次第謂十地菩薩受職有大蓮華量等百萬三千大千世界十定品辨等覺菩薩有一蓮華量周法界周法界唯大百萬億中但言三千故劣後一)</span>。</p>
</div>
<div class='div-orig'><p>如於一方所示現諸佛子眾共圍繞一切方中悉如是住此三昧威神力。</p>
</div>
<div class='div-commentary'><p style="margin-left:1em">三一頌類顯十方。</p>
<p style="margin-left:1em">九主伴嚴麗三昧門竟。</p>
</div>
<div class='div-orig'><p>有勝三昧名方網菩薩住此廣開示一切方中普現身或現入定或從出。</p>
</div>
<div class='div-commentary'><p style="margin-left:1em">第十有勝三昧下三十四頌半明寂用無涯三昧門約處名為方網約相是謂寂用亦總顯上來動寂無二故文分為三初一標名總辨十方交絡出入縱橫故名為網。</p>
</div>
<div class='div-orig'><p>或於東方入正定而於西方從定出或於西方入正定而於東方從定出。</p>
<p>或於餘方入正定而於餘方從定出如是入出徧十方是名菩薩三昧力。</p>
<p>盡於東方諸國土所有如來無數量悉現其前普親近住於三昧寂不動。</p>
<p>而於西方諸世界一切諸佛如來所皆現從於三昧起廣修無量諸供養。</p>
<p>盡於西方諸國土所有如來無數量悉現其前普親近住於三昧寂不動。</p>
<p>而於東方諸世界一切諸佛如來所皆現從於三昧起廣修無量諸供養。</p>
<p>如是十方諸世界菩薩悉入無有餘或現三昧寂不動或現恭敬供養佛。</p>
</div>
<div class='div-commentary'><p style="margin-left:1em">二或於下三十二頌半正顯業用三是名下一頌總結難思就業用中分三初二頌於十方處交絡出入明於噐世間自在二有五頌十方佛所入出無礙明於智正覺世間自在三於眼根下二十五頌半通顯三世間自在菩薩於三世間自在略有二義一以自身作三世間故得自在二菩薩於三世間處示現自在今此三段初二約後義後一通二義文或綺互理實皆具初二世間略有四重無礙一約處謂東處即是西處是故菩薩常在東恒在西也二約佛謂東佛即西佛是故在東佛恒在西佛三約菩薩身不分謂在東之身即是西身四約定謂入定即是出定所以爾者略顯二因一以所觀之法事隨理融相即在故<span class='corr'>二能觀之心亦寂用無礙故然此文中為顯菩薩祕密隱顯自在德故但說後二若辨前二則似菩薩無力</span>。</p>
</div>
<p class='juan'><span class='corr'>大方廣佛華嚴經䟽鈔會本第十五之一</span></p>
<div class='div-w'>
<p class='h2'><span class='corr'>音釋</span></p>
<div class='div-note'>唐捐<p style="margin-left:1em"><span class='note-inline'>(捐以專切唐捐徒棄也)</span>。</p>
瀑<p style="margin-left:1em"><span class='note-inline'>(蒲報切急也)</span>。</p>
筏<p style="margin-left:1em"><span class='note-inline'>(音伐木[簿-尃+卑]也)</span>。</p>
拯濟<p style="margin-left:1em"><span class='note-inline'>(拯之庱切拯濟救濟也)</span>。</p>
酥<p style="margin-left:1em"><span class='note-inline'>(音蘇)</span>。</p>
躶<p style="margin-left:1em"><span class='note-inline'>(郎果切赤體也)</span>。</p>
珍饌<p style="margin-left:1em"><span class='note-inline'>(饌雛戀切具食也)</span>。</p>
鋋<p style="margin-left:1em"><span class='note-inline'>(音延短矛也)</span>。</p>
㦸<p style="margin-left:1em"><span class='note-inline'>(訖逆切枝兵也)</span>。</p>
蹈<p style="margin-left:1em"><span class='note-inline'>(音導踐也)</span>。</p>
輦<p style="margin-left:1em"><span class='note-inline'>(力展切車輦也)</span>。</p>
鎣<p style="margin-left:1em"><span class='note-inline'>(烏定切飾也)</span>。</p>
矛<p style="margin-left:1em"><span class='note-inline'>(迷浮切)</span>。</p>
瞽<p style="margin-left:1em"><span class='note-inline'>(果五切目但有联也)</span>。</p>
劇<p style="margin-left:1em"><span class='note-inline'>(竭㦸切甚也)</span>。</p>
</div></div>
<p class='juan'><a id='mulu58' />大方廣佛華嚴經䟽鈔會本第十五之二　滅六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>於眼根中入正定於色塵中從定出示現色性不思議一切天人莫能知。</p>
<p>於色塵中入正定於眼起定心不亂說眼無生無有起性空寂滅無所作。</p>
<p>於耳根中入正定於聲塵中從定出分別一切語言音諸天世人莫能知。</p>
<p>於聲塵中入正定於耳起定心不亂說耳無生無有起性空寂滅無所作。</p>
<p>於鼻根中入正定於香塵中從定出普得一切上妙香諸天世人莫能知。</p>
<p>於香塵中入正定於鼻起定心不亂說鼻無生無有起性空寂滅無所作。</p>
<p>於舌根中入正定於味塵中從定出普得一切諸上味諸天世人莫能知。</p>
<p>於味塵中入正定於舌起定心不亂說舌無生無有起性空寂滅無所作。</p>
<p>於身根中入正定於觸塵中從定出善能分別一切觸諸天世人莫能知。</p>
<p>於觸塵中入正定於身起定心不亂說身無生無有起性空寂滅無所作。</p>
<p>於意根中入正定於法塵中從定出分別一切諸法相諸天世人莫能知。</p>
<p>於法塵中入正定從意起定心不亂說意無生無有起性空寂滅無所作。</p>
</div>
<div class='div-commentary'><p style="margin-left:1em"><span class='corr'>三</span>於眼下通顯於三世間自在文分為四一明根境相對以辨自在二童子下明於他身自在三鬼神下微細自在四一切塵下器界事中以辨自在今初十二頌六對一一對中有十義五對無礙之相欲辨無礙先須明識定慧此中云三昧起者觀也入正受者定也定慧雖多不出二種一事二理制之一處無事不辦事定門也能觀心性契理不動理定門也明達法相事觀也善了無生理觀也諸經論中或單說事定或但明理定二觀亦然或敵體事理止觀相對或以事觀對於理定如起信論止一切相乃至心不可得為止而觀因緣生滅為觀或以理觀對於事定下經云一心不動入諸禪了境無生名般若是也或俱通二如下云禪定持心常一緣智慧了境同三昧是也或二俱泯非定非散或即觀之定但名為定如觀心性名上定是也或即定之觀但名為觀如以無分別智觀名般若是也或說雙運謂即寂之照是也所以局見之者隨矚一文互相非撥偏修之者隨入一門皆有剋證然非圓暢今此經文巧顯無礙<span class='note-inline'>(制之一處者即遺教經文然亦可通以其先後類例多約事故即是彼經八大人覺中第二明精進初云汝等比丘<span class='corr'>已</span>能住戒當制五根勿令放逸乃至云此五根者心為其主是故汝等當好制心心之可畏甚於毒蛇惡獸怨賊大火越逸未足喻也喻如有人手執蜜器動轉輕躁但觀於蜜不見深坑譬如狂象無鉤猿猴得樹騰躍跳擲難可禁制當急挫之無令放逸縱此心者喪人善事制之一處無事不辦是故比丘當勤精進折伏汝心能觀心性等者上句即涅槃經意彼第二十七師子吼品云以彼立三品定故經云善男子一切眾生具三種定謂上中下上者謂佛性也以是故言一切眾生悉有佛性中者一切眾生具足初禪等下者十大地中心數定也今但義引耳從契理不動即義說也觀其心性即是觀門而云定者心性是理觀即契理與理相應湛然不動故名為定明達法相事觀者如起信等善了無生者即七地經云了法無生名般若是也如起信者論云云何修行止觀門所言止者謂止一切境界之相隨順奢摩他觀義也所言觀者謂分別因緣生滅之相隨順毗鉢舍那觀義故云何隨順以此二義漸漸修習不相捨離雙現前故次論云若行若住若臥若起皆應止觀俱行所謂雖念諸法自性不生而復即念因緣和合善惡之業苦樂等報不失不壞雖念因緣善惡業報而亦即念性不可得釋曰此中先止不礙觀後觀不礙止皆止約入理觀約觀事第一經中<span class='corr'>已</span>廣引文兼辯大意以䟽對論文相可知或以理觀者即七地偈文然今經云於道不動即修禪忍受無生名般若蓋其義引小有不同禪定持心者即第二十三經彼具明十度云如其迴向行布施亦復堅持於禁戒精進長時無退怯忍辱柔和心不動禪定下同今此但取定慧文耳)</span>言五對者第一對根境無礙謂觀根入定應從根出而從境出者為顯根境唯是一心緣起無二理性融通是故根入境出耳境入根出亦然<span class='note-inline'>(言五對者即為五別然其五對皆約經文取文不同第一對取根境如初偈將上於眼根中對下於色塵中作義於中有三初明根入境出為顯下二出所以所以無礙者畧有三義一唯心現故二緣起相由故三法性融通故廣如玄中以是最初故具出所以下多總畧二境入下即例釋後偈)</span>第二對理事二定無礙謂分別事相應入事定而入理定欲觀性空應入理定而入事定以契即事之理而不動故入理即是入事制心即理之事而一緣故入事即是入理而經文但云入正定不言理事及乎出觀境中即云分別色相斯事觀也根中即云性空寂者即理觀也亦合將根事對於境理以辨無礙<span class='note-inline'>(第二對者即於入正定中作義於中文四一正明分別事相等者緣從色塵中出明知眼根中入是其理定欲親性空等者緣於眼起等是理起明知於色塵中入是事入以契即事之理下一明所以唯約事理無礙明所以於中又二先成上分別事相應入事定而入理定後制心即理之事下二成上欲觀性空應入理定而入事定而經文下三出二定得名所以顯上入正定所對之文由對觀故亦合將根事者四結例謂合有偈云於眼根中入正定於色起定心不亂了色無生無有起性空寂滅無所作於色塵中入正定於眼根中三昧起分別眼性不思議諸天世人莫能知)</span>第三對事理二觀無礙謂欲分別事相應從事觀起而反從理觀起者以所觀之境既真俗雙融法界不二故分別事智即是無生之智二觀唯是一心故亦應將境事理對根事理以辨無礙<span class='note-inline'>(第三對者即約經文從定起對於後半以作義䟽文有三初正明中䟽文但作初偈不作後偈若具應云欲了真理應從理觀起而及從事觀起謂前偈示現色性是事則色塵中三昧起義當理觀也後偈說眼無生無有起是理性則前眼根起定心不亂義當事觀也亦應將境者三反例此意稍隱先應問言上辨二定但云亦合將根事對於境理今何雙言將境事理對根理事故應答言以上二定不能自別要因起觀方知事理如眼入定未知何定以見塵上了色差別是其事觀欲令無礙故說根定是其理定境入根起既了根性空故說境中入於事定則經文中已辨根理對於境事故但合例以將根事定對於境理今此二觀不應定別根上境上各有二觀謂根入定即於境上從理觀起而分別事於色入定即於根上從事觀起分別於理經文<span class='corr'>已</span>有此二未於境上從事觀起分別於理及與根上從理觀起分別於事若作偈者應云於眼根中入正定於色塵中事觀起說色無生無有起性空寂滅無所作及於色塵中入正定於眼根中理觀起分別一切上妙眼諸天世人莫能知斯則境上事起觀理以對根上理起觀事故云亦應以境事理對根理事以辨無礙也)</span>。</p>
<p style="margin-left:1em">第四對出入無礙以起定即是入定故起定而心不亂若以事理相望應成四句謂事入事起事入理起等若以根境相望又成四句謂根事入境事起等一一思之皆有所由<span class='note-inline'>(第四對者即於經入正定對從定起言及起定不亂作義若以事理相望下句數料揀事理四句但出其二等取餘二謂三理入事起四理入理起上且單說有其四句若單複相望應成九句於前四上更加五句謂事入事理起理入事理起事理入事起事理入理起事理入事理起故為九句又成四句者即根境出入成四但舉其一若具應云二境事入根事起三根理入境理起四境理入根理起若更交絡乃成十句謂根事入境理起境事入根理起根理入境事起境理入根事起根事理入境事理起境事理入根事理起以其事理相望屬前事理四句故但云四耳)</span>第五對二利體用無礙謂於眼根起定心不亂是體也自利也而不礙現於廣境是用也人天不能知利他也良以體用無二故自利即是利他<span class='note-inline'>(第五對者此有兩重無礙一體用無礙二二利無礙下雙牒釋言心不亂是體者全用根起三句以對境起中後二句作義則根起三句為體亦為自利謂於眼起定心不亂說眼無生無有起性空寂滅無所作而言不礙現於廣境者即取前示現色性不思議諸天世人莫能知為廣境亦全用此二句為利他良以下以體用無礙釋二利無礙然上䟽但約眼色根境以為體例後五根境可知)</span>此上十義同為一聚法界緣起相即自在菩薩善達作用無礙思之思之又經且約根境相對亦應境境相對謂色塵入正受聲香三昧起等此如下童子身中入正定等中明復應根根相對謂眼根入正受耳根三昧起等一塵入正受多根三昧起等並略不說<span class='note-inline'>(又經且約根境下例顯若境境相對即下於自他身自在中攝故此不明根根相對等但畧無耳例亦合有若具說者應云於眼根中入正定於耳根中從定起示現耳性不思議諸天世人莫能知於耳根中入正定從眼起定心不亂說眼無生無有起性空寂滅無所作等成六根互用一塵入正受等者亦畧無耳若具應云於色塵中入正定於六根中從定起示現六根不思議諸天世人莫能知於六根中入正定於色起定心不亂說色無生無有起性空寂滅無所作等復應有一根入多塵起故云等也等字等於兩重一等多根入一塵起二等一根入多塵起若具應云於眼根中入正定於六塵中三昧起分別六境不思議諸天世人真能知於六境中入正定於眼根起心不亂說眼無生無有起性空寂滅無所作餘根對塵亦然故云並畧不說)</span>上來無礙深妙難思始學之流如何趣入今當總結但能知事理無礙根境一如念慮不生自當趣入<span class='note-inline'>(上來無礙下第四總示入門先問後今當下正示知事理無礙根境亦如總觀也念慮不生總止也即禪門大意)</span>又向云色性難思等即色等總持是色陀羅尼自在佛等亦應云分別眼性難思有眼陀羅尼自在佛等又眼中云性空寂滅即眼之度門眼等本淨亦應云色等度門色等本淨不唯取相為染無心為淨而<span class='corr'>已</span>也又有智論三觀束之分別色相等是假名觀也性空寂滅是空觀也此二不二色性難思中道觀也三無前後皆是一心對此三觀應辨三止謂方便隨緣止體真止離二邊分別止既止觀雙運亦名一心三止也即一而三即三而一雙照三一雙遮三一是無礙也一一釋文準思可見<span class='note-inline'>(又向云下第五彰其含攝於中又二先收總持等會佛名經然十二入約其含攝並稱總持約其性空究竟並稱波羅蜜約其性本清淨皆解脫門約其覺性圓明並得稱佛故佛名經云眼陀羅尼自在佛乃至意陀羅尼自在佛色陀羅尼自在佛乃至法陀羅尼自在佛等不唯取相為染等者結彈北宗禪門但得一分之義謂彼云眼見色意同知染法界意不同知淨法界不同知即眼陀羅尼自在佛眼總持度門等今謂亦是一義但得不起心之一義耳不同上來十重五對無礙自在等又有智論下第二以三觀會智論於中有三初明三觀先明次第三觀後三無前後即一心三觀言此二不二色性難思中道觀也此有二種中道一但合上二以為中道此之中道大乘初門二色性難思即佛性中道斯為圓妙欲辨包含故雙出耳對此三觀下辨三止一方便隨緣止即假觀家止謂方便涉有隨一一緣住一境故二體真止即空觀家止體達真理與理冥故三離二邊分別止即中道家止不取有無等二相也以上對經文之次故以假觀為初今對上觀亦以方便居首若凖智論先空次假後中義如前辨既止觀雙運下雙結上二於中又二先結止觀諸處多明一心三觀既有雙運則亦合言一心三止若具亦可言一心三止觀也即一而三下二結三一通於止觀即一而三體隨相用故即三而一相用即體故雙照三一體用顯然雙遮三一互奪雙冺謂即體同用故非一即用同體故非三一一釋者今將三觀以對經文二止遮照等亦然謂色相難思是假觀眼定即是隨緣止性空寂滅是空觀色定即是體真止色性難思是中觀眼根即是離二邊分別止以色性有二義若以變礙為性即設觀攝若以真實難思為性即中道攝二觀皆用雙運即是根境對辨二俱宛然即是雙照二俱無礙互奪雙亡即是雙遮)</span>此是菩薩圓融功德而自莊嚴觸目對境常所行用希心玄趣幸願留神。</p>
</div>
<div class='div-orig'><p>童子身中入正定壯年身中從定出壯年身中入正定老年身中從定出。</p>
<p>老年身中入正定善女身中從定出善女身中入正定善男身中從定出。</p>
<p>善男身中入正定比丘尼身從定出比丘尼身入正定比丘身中從定出。</p>
<p>比丘身中入正定學無學身從定出學無學身入正定辟支佛身從定出。</p>
<p>辟支佛身入正定現如來身從定出於如來身入正定諸天身中從定出。</p>
<p>諸天身中入正定大龍身中從定出大龍身中入正定夜叉身中從定出夜叉身中入正定鬼神身中從定出。</p>
</div>
<div class='div-commentary'><p style="margin-left:1em">二童子下六頌半於他身得自在此有三義一如前眼根入等但約見境為出入耳二菩薩化現彼身作此轉變速疾也三菩薩以眾生身作自身如下十身相作等是故於彼身入此身出而彼不覺知唯應度者知得度也。</p>
</div>
<div class='div-orig'><p>鬼神身中入正定一毛孔中從定出一毛孔中入正定一切毛孔從定出。</p>
<p>一切毛孔入正定一毛端頭從定出一毛端頭入正定一微塵中從定出一微塵中入正定一切塵中從定出。</p>
</div>
<div class='div-commentary'><p style="margin-left:1em">三鬼神下二頌半微細自在謂毛孔約正報即佛及眾生毛頭約空處微塵是色相多約器界並身在中入定出定為顯三昧純熟隱顯自在故亦通觀彼入出定等即於境無礙也若唯約身在彼下十定中亦云無生法中入起安有處耶。</p>
</div>
<div class='div-orig'><p>一切塵中入正定金剛地中從定出金剛地中入正定摩尼樹上從定出。</p>
<p>摩尼樹上入正定佛光明中從定出佛光明中入正定於河海中從定出。</p>
<p>於河海中入正定於火大中從定出於火大中入正定於風起定心不亂。</p>
<p>於風大中入正定於地大中從定出於地大中入正定於天宮殿從定出於天宮殿入正定於空起定心不亂。</p>
</div>
<div class='div-commentary'><p style="margin-left:1em">四一切塵下四頌半器界事中周徧入出然菩薩身普徧略有四位一普徧一切十方剎海二徧彼剎內樹等物中三徧一切塵毛等中皆圓徧非分徧是故皆全身顯現四以是法界身故不異不分恒在此常在彼無有前後。</p>
</div>
<div class='div-orig'><p>是名無量功德者三昧自在難思議十方一切諸如來於無量劫說不盡。</p>
</div>
<div class='div-commentary'><p style="margin-left:1em">第三是名下一頌總結初句以德命人次句依人顯德後半明說不盡近結第十定用無盡遠結前十定用無盡以是無盡之法門故。</p>
<p style="margin-left:1em">十寂用無涯三昧門竟。</p>
</div>
<div class='div-orig'><p>一切如來咸共說眾生業報難思議諸龍變化佛自在菩薩神力亦難思。</p>
<p>欲以譬喻而顯示終無有喻能喻此。</p>
</div>
<div class='div-commentary'><p style="margin-left:1em">第五一切下喻況玄旨分亦名舉劣顯勝分以上所說普賢行德窮于佛境蓋是信滿之位既越常規乖於視聽滯情封教取信無由故舉斯近事以鏡玄趣令開悟也七十九頌分為三段初二總標喻意二七十六頌別顯喻相三一頌結說顯德今初先一偈半明非喻能喻後半偈借喻通玄今初舉四難思意在菩薩神力瑜伽決擇分有六種不可思議謂一者我二有情三世間四有情業果五諸修靜慮者靜慮境界六諸佛世尊諸佛境界今眾生含其前三加龍變化所以有四菩薩神力即靜慮者境界舊經梵本皆云禪定力用故然眾生業報四因難思謂處所差別故事差別故因差別故異熟果差別故諸龍變化不起心念六天四洲雲雨不同等故難思也佛自在者有五難思謂真如甚深故自在轉故無漏界證得故無障礙故成立有情所作事故菩薩神力由三種相除佛後二以今經文分同佛五以皆超言念故無可同喻<span class='note-inline'>(今眾生等者以業報二字是第四故則初一含四菩薩神力等者以無障礙約二障盡故成立有情未周徧故)</span>。</p>
</div>
<div class='div-orig'><p>然諸智慧聰達人因於譬故解其義。</p>
</div>
<div class='div-commentary'><p style="margin-left:1em">後半中然取分喻以小喻大令聞喻者㤀象領意故襃以智者<span class='note-inline'>(然取分喻者由上云無可同喻今何喻耶故云分喻無可喻者下經云三界有無一切法不能與佛為譬喻言分喻者喻有八種一順二逆三現四非五先六後七者先後八者徧喻如涅槃說前文<span class='corr'>已</span>引則有徧喻今對徧喻但取少分如言佛靣猶如滿月但取圓滿無缺義故今喻亦然以小喻大者若易中射隼于高墉以况天下等其事甚多今聞喻等者易畧例云夫象者出意者也言者明象者也盡意莫若象盡象莫若言言生於象故可尋言以觀象象生於意故可尋象以觀意意以象盡象以言著言者所以明象得象而忘言象者所以存意得意而忘象猶罤者所以在兔得兔而忘罤筌者所以在魚得魚而忘筌也然則言者象之第也象者意之筌也是故存言者非得象者也存象者非得意者也象生於意而存象焉則所存者乃非其象也言生於象而存言焉則所存者乃非其言也然則忘象者乃得意者也忘言者乃得象者也得意在忘象得象在忘言故立象以盡意而象可忘也重畫以盡情而畫可忘也是故觸類可為其象合義可為其徵今䟽用此文故令忘象領意謂如水現四兵是喻是象但知菩薩無心頓現則水印可忘矣諸喻皆然若能忘象得意斯為智者執象失意乃成愚滯故法華云諸有智者以譬喻得解)</span>。</p>
</div>
<div class='div-orig'><p>聲聞心住八解脫所有變現皆自在能以一身現多身復以多身為一身。</p>
<p>於虛空中入火定行住坐臥悉在空身上出水身下火身上出火身下水。</p>
<p>如是皆於一念中種種自在無邊量彼不具足大慈悲不為眾生求佛道尚能現此難思事況大饒益自在力。</p>
</div>
<div class='div-commentary'><p style="margin-left:1em">二聲聞下別辨中略顯二十種大喻以況菩薩之德初有三頌半明聲聞現通喻況菩薩自在益生德先明喻末偈舉劣顯勝不為眾生無大悲也不求菩提無大智也大饒益者具悲智也。</p>
</div>
<div class='div-orig'><p>譬如日月遊虛空影像普徧於十方泉池陂澤器中水眾寶河海靡不現。</p>
<p>菩薩色像亦復然十方普現不思議此皆三昧自在法唯有如來能證了。</p>
</div>
<div class='div-commentary'><p style="margin-left:1em">二有二偈日月現影喻況菩薩普應羣機德。</p>
</div>
<div class='div-orig'><p>如淨水中四兵像各各別異無交雜劒㦸弧矢類甚多鎧冑車輿非一種。</p>
<p>隨其所有相差別莫不皆於水中現而水本自無分別菩薩三昧亦如是。</p>
</div>
<div class='div-commentary'><p style="margin-left:1em">三有二頌水現四兵喻喻菩薩海印現像德。</p>
</div>
<div class='div-orig'><p>海中有神名善音其音普順海眾生所有語言皆辯了令彼一切悉歡悅。</p>
<p>彼神具有貪恚癡猶能善解一切音況復總持自在力而不能令眾歡喜。</p>
</div>
<div class='div-commentary'><p style="margin-left:1em">四有二頌善音巧辨喻喻菩薩總持巧說德。</p>
</div>
<div class='div-orig'><p>有一婦人名辯才父母求天而得生若有離惡樂真實入彼身中生妙辯。</p>
<p>彼有貪欲瞋恚癡猶能隨行與辯才何況菩薩具智慧而不能與眾生益。</p>
</div>
<div class='div-commentary'><p style="margin-left:1em">五二頌女授辯才喻喻授法益生德。</p>
</div>
<div class='div-orig'><p>譬如幻師知幻法能現種種無量事須㬰示作日月歲城邑豐饒大安樂。</p>
<p>幻師具有貪恚癡猶能幻力悅世間況復禪定解脫力而不能令眾歡喜。</p>
</div>
<div class='div-commentary'><p style="margin-left:1em">六譬如幻師下二頌幻師巧術喻喻不思議解脫德。</p>
</div>
<div class='div-orig'><p>天阿修羅鬥戰時修羅敗衂而退走兵仗車輿及徒旅一時竄匿莫得見。</p>
<p>彼有貪欲瞋恚癡尚能變化不思議況住神通無畏法云何不能現自在。</p>
</div>
<div class='div-commentary'><p style="margin-left:1em">七二頌修羅隱形喻喻勝通隱顯德。</p>
</div>
<div class='div-orig'><p>釋提桓因有象王彼知天主欲行時自化作頭三十二一一六牙皆具足。</p>
<p>一一牙上七池水清淨香潔湛然滿一一清淨池水中各七蓮華妙嚴飾。</p>
<p>彼諸嚴飾蓮華上各各有七天玉女悉善技藝奏眾樂而與帝釋相娛樂。</p>
<p>彼象或復捨本形自化其身同諸天威儀進止悉齊等有此變現神通力。</p>
<p>彼有貪欲瞋恚癡尚能現此諸神通何況具足方便智而於諸定不自在。</p>
</div>
<div class='div-commentary'><p style="margin-left:1em">八五頌象王隨變喻喻定用自在德。</p>
</div>
<div class='div-orig'><p>如阿修羅變化身蹈金剛際海中立海水至深僅其半首共須彌正齊等。</p>
<p>彼有貪欲瞋恚癡尚能現此大神通況伏魔怨照世燈而無自在威神力。</p>
</div>
<div class='div-commentary'><p style="margin-left:1em">九二頌修羅大身喻喻法界身雲德同於上文主伴嚴麗。</p>
</div>
<div class='div-orig'><p>天阿修羅共戰時帝釋神力難思議隨阿修羅軍眾數現身等彼而與敵。</p>
<p>諸阿修羅發是念釋提桓因來向我必取我身五種縛由是彼眾悉憂悴。</p>
<p>帝釋現身有千眼手持金剛出火焰被甲持仗極威嚴修羅望見咸退伏。</p>
<p>彼以微小福德力猶能摧破大怨敵何況救度一切者具足功德不自在。</p>
</div>
<div class='div-commentary'><p style="margin-left:1em">十有四頌帝釋破怨喻喻降伏眾魔德。</p>
</div>
<div class='div-orig'><p>忉利天中有天鼓從天業報而生得知諸天眾放逸時空中自然出此音。</p>
<p>一切五欲悉無常如水聚沫性虛偽諸有如夢如陽焰亦如浮雲水中月。</p>
<p>放逸為怨為苦惱非甘露道生死徑若有作諸放逸行入於死滅大魚口。</p>
<p>世間所有眾苦本一切聖人皆厭患五欲功德滅壞性汝應愛樂真實法。</p>
<p>三十三天聞此音悉共來升善法堂帝釋為說微妙法咸令順寂除貪愛。</p>
<p>彼音無形不可見猶能利益諸天眾況隨心樂現色身而不濟度諸羣生。</p>
</div>
<div class='div-commentary'><p style="margin-left:1em">十一忉利天下六頌天鼓說法喻況菩薩以無功用現身說法德。</p>
</div>
<div class='div-orig'><p>天阿修羅共鬥時諸天福德殊勝力天鼓出音告其眾汝等宜應勿憂怖。</p>
<p>諸天聞此所告音悉除憂畏增益力時阿修羅心震懼所將兵眾咸退走。</p>
<p>甘露妙定如天鼓恒出降魔寂靜音大悲哀愍救一切普使眾生滅煩惱。</p>
</div>
<div class='div-commentary'><p style="margin-left:1em">十二有三頌天鼓安慰喻況菩薩慈音除惱德。</p>
</div>
<div class='div-orig'><p>帝釋普應諸天女九十有二那由他令彼各各心自謂天王獨與我娛樂。</p>
<p>如天女中身普應善法堂內亦如是能於一念現神通悉至其前為說法。</p>
<p>帝釋具有貪恚癡能令眷屬悉歡喜況大方便神通力而不能令一切悅。</p>
</div>
<div class='div-commentary'><p style="margin-left:1em">十三有三頌天王普應喻喻普應悅機德。</p>
</div>
<div class='div-orig'><p>他化自在六天王於欲界中得自在以業惑苦為罥網繫縛一切諸凡夫。</p>
<p>彼有貪欲瞋恚癡猶於眾生得自在況具十種自在力而不能令眾同行。</p>
</div>
<div class='div-commentary'><p style="margin-left:1em">十四二頌魔繫愚夫喻喻攝生同行德。</p>
</div>
<div class='div-orig'><p>三千世界大梵王一切梵天所住處悉能現身於彼坐演暢微妙梵音聲。</p>
<p>彼住世間梵道中禪定神通尚如意況出世間無有上於禪解脫不自在。</p>
</div>
<div class='div-commentary'><p style="margin-left:1em">十五二頌梵王殊現喻況菩薩解脫自在德。</p>
</div>
<div class='div-orig'><p>摩醯首羅智自在大海龍王降雨時悉能分別數其滴於一念中皆辯了。</p>
<p>無量億劫勤修學得是無上菩提智云何不於一念中普知一切眾生心。</p>
</div>
<div class='div-commentary'><p style="margin-left:1em">十六魔醯下二頌自在數滴喻況菩薩一念普知德。</p>
</div>
<div class='div-orig'><p>眾生業報不思議以大風力起世間巨海諸山天宮殿眾寶光明萬物種。</p>
<p>亦能興雲降大雨亦能散滅諸雲氣亦能成熟一切穀亦能安樂諸羣生。</p>
<p>風不能學波羅蜜亦不學佛諸功德猶成不可思議事何況具足諸願者。</p>
</div>
<div class='div-commentary'><p style="margin-left:1em">十七三頌大風成事喻喻大願宿成德。</p>
</div>
<div class='div-orig'><p>男子女人種種聲一切鳥獸諸音聲大海川流雷震聲皆能稱悅眾生意。</p>
<p>況復知聲性如響逮得無礙妙辯才普應眾生而說法而不能令世間喜。</p>
</div>
<div class='div-commentary'><p style="margin-left:1em">十八二頌眾聲悅意喻喻四辯悅機德。</p>
</div>
<div class='div-orig'><p>海有希奇殊特法能為一切平等印眾生寶物及川流普悉包容無所拒。</p>
<p>無盡禪定解脫者為平等印亦如是福德智慧諸妙行一切普修無厭足。</p>
</div>
<div class='div-commentary'><p style="margin-left:1em">十九二頌大海包含喻喻禪慧普修德。</p>
</div>
<div class='div-orig'><p>大海龍王遊戲時普於諸處得自在。</p>
</div>
<div class='div-commentary'><p style="margin-left:1em">二十大海龍王下二十四頌半龍王游戲喻喻菩薩游戲神變德文分為二初二十二頌半明龍王大用不同後二頌正明舉劣顯勝前中初半偈總標。</p>
</div>
<div class='div-orig'><p>興雲充徧四天下其雲種種莊嚴色。</p>
<p>第六他化自在天於彼雲色如真金化樂天上赤珠色兜率陀天霜雪色。</p>
<p>夜摩天上瑠璃色三十三天碼碯色四王天上玻瓈色大海水上金剛色。</p>
<p>緊那羅中妙香色諸龍住處蓮華色夜叉住處白鵝色阿修羅中山石色。</p>
<p>鬱單越處金焰色閻浮提中青寶色餘二天下雜莊嚴隨眾所樂而應之。</p>
</div>
<div class='div-commentary'><p style="margin-left:1em">餘頌別顯於中四初四偈半雲色不同喻菩薩身雲各異。</p>
</div>
<div class='div-orig'><p>又復他化自在天雲中電曜如日光化樂天上如月光兜率天上閻浮金。</p>
<p>夜摩天上珂雪色三十三天金焰色四王天上眾寶色大海之中赤珠色。</p>
<p>緊那羅界瑠璃色龍王住處寶藏色夜叉所住玻瓈色阿修羅中碼碯色。</p>
<p>鬱單越境火珠色閻浮提中帝青色餘二天下雜莊嚴如雲色相電亦然。</p>
</div>
<div class='div-commentary'><p style="margin-left:1em">次有四頌電光差別喻菩薩光明等殊第三偈云寶藏色者梵云室利揭娑此云勝藏勝藏即寶名也閻浮提中帝青色者梵云天帝火焰摩尼色亦珠寶名也。</p>
</div>
<div class='div-orig'><p>他化雷震如梵音化樂天中大鼓音兜率天上歌唱音夜摩天上天女音。</p>
<p>於彼三十三天上如緊那羅種種音護世四王諸天所如乾闥婆所出音。</p>
<p>海中兩山相擊聲緊那羅中簫笛聲諸龍城中頻伽聲夜叉住處龍女聲。</p>
<p>阿修羅中天鼓聲於人道中海潮聲。</p>
</div>
<div class='div-commentary'><p style="margin-left:1em">三有三頌半雷聲不等喻菩薩三昧多種。</p>
</div>
<div class='div-orig'><p>他化自在雨妙香種種雜華為莊嚴化樂天雨多羅華曼陀羅華及澤香。</p>
<p>兜率天上雨摩尼具足種種寶莊嚴髻中寶珠如月光上妙衣服真金色。</p>
<p>夜摩中雨幢旛蓋華鬘塗香妙嚴具赤真珠色上妙衣及以種種眾妓樂。</p>
<p>三十三天如意珠堅黑沉水栴檀香鬱金雞羅多摩等妙華香水相雜雨。</p>
<p>護世城中雨美饍色香味具增長力亦雨難思眾妙寶悉是龍王之所作。</p>
<p>又復於彼大海中霔雨不斷如車軸復雨無盡大寶藏亦雨種種莊嚴寶。</p>
<p>緊那羅界雨瓔珞眾色蓮華衣及寶婆利師迦末利香種種樂音皆具足。</p>
<p>諸龍城中雨赤珠夜叉城內光摩尼阿修羅中雨兵仗摧伏一切諸怨敵。</p>
<p>鬱單越中雨瓔珞亦雨無量上妙華弗婆瞿耶二天下悉雨種種莊嚴具。</p>
<p>閻浮提雨清淨水微細悅澤常應時長養眾華及果藥成熟一切諸苗稼。</p>
</div>
<div class='div-commentary'><p style="margin-left:1em">四有十頌所雨不一喻菩薩說法多門言曼陀羅者此云悅意澤香即塗香也雞羅多摩者雞羅此云華蘂多摩此云天上華謂此香是天華蘂所作故也婆利師迦者此云雨時生華末利香即華名其色猶黃金。</p>
</div>
<div class='div-orig'><p>如是無量妙莊嚴種種雲電及雷雨龍王自在悉能作而身不動無分別。</p>
<p>彼於世界海中住尚能現此難思力況入法海具功德而不能為大神變。</p>
</div>
<div class='div-commentary'><p style="margin-left:1em">第二如是無量下二頌正舉劣顯勝謂娑竭羅龍於六欲天等總十五處現斯作用而身不動搖心無分別但由業報之力現斯自在菩薩亦爾住無功用不動不思於十方界應現多種亦以菩薩功德之力隨機現殊此就喻意顯勝可知。</p>
</div>
<div class='div-orig'><p>彼諸菩薩解脫門一切譬喻無能顯我今以此諸譬喻略說於其自在力。</p>
</div>
<div class='div-commentary'><p style="margin-left:1em">第三彼諸一頌結說難思前半非喻能喻後半結上略說引諸喻者略有二意一顯菩薩自在不同二貴令眾生起信且江南之人不信千人氊帳河北之者多疑萬斛之舟皆耳目不暨故耳所以或舉目擊或據具縛之人自在若斯菩薩之用固當無惑今猶疑者豈不傷哉<span class='note-inline'>(且江南之人者即顏之推家訓歸心篇中之語也)</span>。</p>
</div>
<div class='div-orig'><p>第一智慧廣大慧真實智慧無邊慧勝慧及以殊勝慧如是法門今<span class='corr'>已</span>說。</p>
</div>
<div class='div-commentary'><p style="margin-left:1em">大文第三第一智慧下九頌校量勸持分此廣大用人皆有分見而不習誠為自欺故中人可勸而進也於中分二初一頌結前所說略就六慧結之第一者上無加故二廣大者語其分量超二乘故三真實者明其體性內證無虛故四無邊者有二義一量智普知故二離種種二邊故即中道慧也五勝者超地位故六殊勝者同普賢故。</p>
</div>
<div class='div-orig'><p>此法希有甚奇特若人聞<span class='corr'>已</span>能忍可能信能受能讚說如是所作甚為難。</p>
</div>
<div class='div-commentary'><p style="margin-left:1em">二此法下八頌明信受難得於中初一總顯餘七別明前中希有者佛出懸遠<span class='corr'>已</span>難可遇唯初成頓說故希有也奇謂初能具後特謂逈出諸乘此句讚也下文勸耳聞謂遇經忍可謂信因信則心淨受謂領文領義讚乃通言通筆說唯約言上皆所作總說皆難。</p>
</div>
<div class='div-orig'><p>世間一切諸凡夫信是法者甚難得若有勤修清淨福以昔因力乃能信。</p>
</div>
<div class='div-commentary'><p style="margin-left:1em">後別明中三初二偈半明難信次半偈況出餘行後四偈舉事校量前中初一偈明人天之器信為甚難若爾今或能信何耶由二力故一現修淨福稱所求故二昔因聞熏今發種故今不信者願少聽聞為毒塗鼓終成堅種<span class='note-inline'>(為毒塗鼓者即涅槃第九如來性品云復次善男子譬如有人以雜毒藥用塗大鼓於眾人中擊之發聲雖無心欲聞聞之皆死唯除一人不橫死者鼓合涅槃死喻滅惑不橫死者喻一闡提終成堅種者即出現品如上頻引)</span>。</p>
</div>
<div class='div-orig'><p>一切世界諸羣生少有欲求聲聞乘求獨覺者轉復少趣大乘者甚難遇。</p>
<p>趣大乘者猶為易能信此法倍更難。</p>
</div>
<div class='div-commentary'><p style="margin-left:1em">後一偈半舉三乘之信展轉難得況於一乘明文昭然權實有據。</p>
</div>
<div class='div-orig'><p>況復持誦為人說如法修行真實解。</p>
</div>
<div class='div-commentary'><p style="margin-left:1em">第二半偈況出餘行中信忍尚難況具餘行難中之難也真實解者亦有說行而不信圓融之旨非真實解也願諸學者善擇知見。</p>
</div>
<div class='div-orig'><p>有以三千大千界頂戴一劫身不動彼之所作未為難信是法者乃為難。</p>
<p>有以手擎十佛剎盡於一劫空中住彼之所作未為難能信此法乃為難。</p>
<p>十剎塵數眾生所悉施樂具經一劫彼之福德未為勝信此法者為最勝。</p>
</div>
<div class='div-commentary'><p style="margin-left:1em">第三四頌舉事校量初三校量難信初二舉二難以況信難後一舉福勝以彰信勝。</p>
</div>
<div class='div-orig'><p>十剎塵數如來所悉皆承事盡一劫若於此品能誦持其福最勝過於彼。</p>
</div>
<div class='div-commentary'><p style="margin-left:1em">後一校量餘行之難唯明誦持餘略不說亦顯修行真解非可校量也此之四事後後過於前前巧辯深勝。</p>
</div>
<div class='div-orig'><p>時賢首菩薩說此偈<span class='corr'>已</span>十方世界六反震動魔宮隱蔽惡道休息十方諸佛普現其前各以右手而摩其頂同聲讚言善哉善哉快說此法我等一切悉皆隨喜。</p>
</div>
<div class='div-commentary'><p style="margin-left:1em">大段第三時賢首下顯實證成分於中有四一動世界大機發故二蔽魔宮唯佛境故三息惡道利樂深故四佛現證契佛心故於中摩頂讚善隨喜即三業皆證勸物信行第二會竟。</p>
</div>
<p class='juan'>大方廣佛華嚴經䟽鈔會本第十五之二</p>
<div class='div-w'>
<p class='h2'>音釋</p>
<div class='div-note'>矚<p style="margin-left:1em"><span class='note-inline'>(朱欲切視之甚也)</span>。</p>
弧<p style="margin-left:1em"><span class='note-inline'>(音胡弓也)</span>。</p>
衂<p style="margin-left:1em"><span class='note-inline'>(女六切敗北也)</span>。</p>
竄匿<p style="margin-left:1em"><span class='note-inline'>(竄取亂切匿昵力切竄匿謂藏竄隱匿也)</span>。</p>
僅<p style="margin-left:1em"><span class='note-inline'>(渠遴切纔也)</span>。</p>
悴<p style="margin-left:1em"><span class='note-inline'>(秦醉切憔悴也)</span>。</p>
罥<p style="margin-left:1em"><span class='note-inline'>(古縣切網也)</span>。</p>
霔<p style="margin-left:1em"><span class='note-inline'>(之成切霖霔也)</span>。</p>
躁<p style="margin-left:1em"><span class='note-inline'>(則到切輕疾也)</span>。</p>
挫<p style="margin-left:1em"><span class='note-inline'>(祖臥切摧也)</span>。</p>
襃<p style="margin-left:1em"><span class='note-inline'>(愽毛切揚美也)</span>。</p>
氊<p style="margin-left:1em"><span class='note-inline'>(諸廷切撚毛席也)</span>。</p>
暨<p style="margin-left:1em"><span class='note-inline'>(巨至切及也)</span>。</p>
隼<p style="margin-left:1em"><span class='note-inline'>(聳允切辛上聲鷂屬)</span>。</p>
墉<p style="margin-left:1em"><span class='note-inline'>(以中切音容城也)</span>。</p>
</div></div></div>
</div><!-- end of div[@id='body'] -->
</body></html>