<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu235' />
<p class='juan'>大方廣佛華嚴經䟽鈔會本第六十四　翦六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子蒙善知識力依善知識教念善知識語於善知識深心愛樂作是念言因善知識令我見佛因善知識令我聞法善知識者是我師傅示導於我諸佛法故善知識者是我眼目令我見佛如虛空故善知識者是我津濟令我得入諸佛如來蓮華池故漸漸南行至海潮處。</p>
</div>
<div class='div-commentary'><p style="margin-left:1em">第七休捨優婆夷寄不退住<span class='note-inline'>(寄不退住入於無生畢竟空理心心常行空無相願止觀雙運緣不能壞湛猶澄海)</span>文中具六第一依教趣求中二先念前友教文有十句前五集經者序後五正陳所念可知二漸次下趣求後友亦可知。</p>
</div>
<div class='div-orig'><p>見普莊嚴園眾寶垣牆周帀圍繞一切寶樹行列莊嚴一切寶華樹雨眾妙華布散其地一切寶香樹香氣氛氳普熏十方一切寶鬘樹雨大寶鬘處處垂下一切摩尼寶王樹雨大摩尼寶徧布充滿一切寶衣樹雨種種色衣隨其所應周帀敷布一切音樂樹風動成音其音美妙過於天樂一切莊嚴具樹各雨珍玩奇妙之物處處分布以為嚴飾其地清淨無有高下於中具有百萬殿堂大摩尼寶之所合成百萬樓閣閻浮檀金以覆其上百萬宮殿毗盧遮那摩尼寶間錯莊嚴一萬浴池眾寶合成七寶欄楯周帀圍繞七寶階道四面分布八功德水湛然盈滿其水香氣如天栴檀金沙布底水清寶珠周徧間錯鳧鴈孔雀俱枳羅鳥遊戲其中出和雅音寶多羅樹周帀行列覆以寶網垂諸金鈴微風徐搖恒出美音施大寶帳寶樹圍繞建立無數摩尼寶幢光明普照百千由旬其中復有百萬陂池黑栴檀泥凝積其底一切妙寶以為蓮華敷布水上大摩尼華光色照耀園中復有廣大宮殿名莊嚴幢海藏妙寶以為其地毗瑠璃寶以為其柱閻浮檀金以覆其上光藏摩尼以為莊嚴無數寶王光燄熾然重樓挾閣種種莊飾阿盧那香王覺悟香王皆出妙香普熏一切其宮殿中復有無量寶蓮華座周迴布列所謂照耀十方摩尼寶蓮華座毗盧遮那摩尼寶蓮華座照耀世間摩尼寶蓮華座妙藏摩尼寶蓮華座師子藏摩尼寶蓮華座離垢藏摩尼寶蓮華座普門摩尼寶蓮華座光嚴摩尼寶蓮華座安住大海藏清淨摩尼王寶蓮華座金剛師子摩尼寶蓮華座園中復有百萬種帳所謂衣帳鬘帳香帳華帳枝帳摩尼帳真金帳莊嚴具帳音樂帳象王神變帳馬王神變帳帝釋所著摩尼寶帳如是等其數百萬有百萬大寶網彌覆其上所謂寶鈴網寶蓋網寶身網海藏真珠網紺瑠璃摩尼寶網師子摩尼網月光摩尼網種種形像眾香網寶冠網寶瓔珞網如是等其數百萬有百萬大光明之所照耀所謂燄光摩尼寶光明日藏摩尼寶光明月幢摩尼寶光明香燄摩尼寶光明勝藏摩尼寶光明蓮華藏摩尼寶光明燄幢摩尼寶光明大燈摩尼寶光明普照十方摩尼寶光明香光摩尼寶光明如是等其數百萬常雨百萬莊嚴具百萬黑栴檀香出妙音聲百萬出過諸天曼陀羅華而以散之百萬出過諸天瓔珞以為莊嚴百萬出過諸天妙寶鬘帶處處垂下百萬出過諸天眾色妙衣百萬雜色摩尼寶妙光普照百萬天子欣樂瞻仰頭面作禮百萬采女於虛空中投身而下百萬菩薩恭敬親近常樂聞法。</p>
</div>
<div class='div-commentary'><p style="margin-left:1em">第二見普莊嚴下見敬諮問中三初見次敬後諮問前中二先見依報殊勝有十事莊嚴一寶牆圍繞二一切寶樹下林樹行列三其地下堂閣崇麗四一萬浴池下浴沼清華五其中復有百萬陂下映帶池流六園中復有廣大下嚴敷殿座即別明善友所坐先殿後座可知七園中復有下羅以帳網先帳後網八有百萬大光下耀以光明九常雨下雨散雜嚴十百萬天子下凡聖欣敬。</p>
</div>
<div class='div-orig'><p>時休捨優婆夷坐真金座戴海藏真珠網冠挂出過諸天真金寶釧垂紺青髮大摩尼網莊嚴其首師子口摩尼寶以為耳璫如意摩尼寶王以為瓔珞一切寶網垂覆其身百千億那由他眾生曲躬恭敬東方有無量眾生來詣其所所謂梵天梵眾天大梵天梵輔天自在天乃至一切人及非人南西北方四維上下皆亦如是其有見此優婆夷者一切病苦悉得除滅離煩惱垢拔諸見<span class='corr'>刺</span>摧障礙山入於無礙清淨境界增明一切所有善根長養諸根入一切智慧門入一切總持門一切三昧門一切大願門一切妙行門一切功德門皆得現前其心廣大具足神通身無障礙至一切處爾時善財童子入普莊嚴園周徧觀察見休捨優婆夷坐於妙座。</p>
</div>
<div class='div-commentary'><p style="margin-left:1em">二時休捨下明見正報端嚴於中四一正報殊常二百千億下十方雲仰三其有見此下業用難測四爾時善財入下正見身儀。</p>
</div>
<div class='div-orig'><p>徃詣其所頂禮其足繞無數帀白言聖者我<span class='corr'>已</span>先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說。</p>
</div>
<div class='div-commentary'><p style="margin-left:1em">二徃詣其所下設敬三白言聖者下諮問法要文並可知。</p>
</div>
<div class='div-orig'><p>休捨告言善男子我唯得菩薩一解脫門若有見聞憶念於我與我同住供給我者悉不唐捐。</p>
</div>
<div class='div-commentary'><p style="margin-left:1em">第三休捨告言善男子下稱讚授法略無稱讚但有正示法界於中四一舉法門體用二窮因淺深三顯果久如四彰法名字今初分二先總舉體用名下當顯用約不空。</p>
</div>
<div class='div-orig'><p>善男子若有眾生不種善根不為善友之所攝受不為諸佛之所護念是人終不得見於我善男子其有眾生得見我者皆於阿耨多羅三藐三菩提獲不退轉善男子東方諸佛常來至此處於寶座為我說法南西北方四維上下一切諸佛悉來至此處於寶座為我說法善男子我常不離見佛聞法與諸菩薩而共同住善男子我此大眾有八萬四千億那由他皆在此園與我同行悉於阿耨多羅三藐三菩提得不退轉其餘眾生住此園者亦皆普入不退轉位。</p>
</div>
<div class='div-commentary'><p style="margin-left:1em">二善男子若有下別明勝用於中三一明益物不空用先反後順見皆不退者顯若得方便至不退住故二善男子東方下諸佛被益用以與三寶同住故與我住皆悉不空三善男子我此下引證不空現與同住皆不退故亦表方便入俗則八萬塵勞皆成波羅蜜故。</p>
</div>
<div class='div-orig'><p>善財白言聖者發阿耨多羅三藐三菩提心為久近耶答言善男子我憶過去於然燈佛所修行梵行恭敬供養聞法受持次前於離垢佛所出家學道受持正法次前於妙幢佛所次前於勝須彌佛所次前於蓮華德藏佛所次前於毗盧遮那佛所次前於普眼佛所次前於梵壽佛所次前於金剛䐡佛所次前於婆樓那天佛所善男子我憶過去於無量劫無量生中如是次第三十六恒河沙佛所皆悉承事恭敬供養聞法受持淨修梵行於此<span class='corr'>已</span>徃佛智所知非我能測善男子菩薩初發心無有量充滿一切法界故菩薩大悲門無有量普入一切世間故菩薩大願門無有量究竟十方法界故菩薩大慈門無有量普覆一切眾生故菩薩所修行無有量於一切剎一切劫中修習故菩薩三昧力無有量令菩薩道不退故菩薩總持力無有量能持一切世間故菩薩智光力無有量普能證入三世故菩薩神通力無有量普現一切剎網故菩薩辯才力無有量一音一切悉解故菩薩清淨身無有量悉徧一切佛剎故。</p>
</div>
<div class='div-commentary'><p style="margin-left:1em">二窮因淺深中先問後答答中二先約因緣答婆樓那者此云水也總三十六恒沙者近佛既多發心<span class='corr'>已</span>久而要言三十六者顯<span class='corr'>己</span>過前六位位位具修六度六六三十六皆是恒沙性德故云爾耳涅槃亦有此數後善男子菩薩初發心下約心量答意顯發心稱法界故亦等眾生眾生亦無初際從癡有愛而菩薩發心癡愛無初心亦無終故<span class='note-inline'>(涅槃經中亦有此數者即第六經如來性品說四依義後經云迦葉菩薩白佛言世尊如是經典正法滅時正戒毀時非法增長時無如法眾生時誰聽受奉持讀誦令其通利供養恭敬書寫解說下取意引爾時佛讚迦葉善哉善哉善男子汝今善能問如是義善男子若有眾生一恒河沙佛所發菩提心乃能於惡世不謗是經不能為人分別廣說若二恒河沙佛所發菩提心乃能於惡世不謗信樂受持讀誦亦不能為人演說若三恒河沙佛所發菩提心具第二人德雖為人說未解深義若四恒河沙佛所發心亦具前德為他廣說十六分中一分之義雖復演說亦不具足若五恒河沙佛所發心能廣為人說十六分中八分之義若六恒河沙佛所發心能廣為人說十六分中十二分之義若七恒河沙佛所發心為他廣說十六分中十四分義若有於八恒河沙佛所發心然後乃能於惡世中不謗是法受持讀誦書寫經卷亦勸他人令得書寫自能聽受亦勸他人令得聽受通利等然經但有積一至八三十六言乃是義取一上加二為三三上加三為六六上加四為十十上加五為十五十五上加六為二十一二十一上加七為二十八二十八上加八為三十六是前積於八人二三四等共為三十六也雖是義取理必應然)</span>。</p>
</div>
<div class='div-orig'><p>善財童子言聖者久如當得阿耨多羅三藐三菩提答言善男子菩薩不為教化調伏一眾生故發菩提心不為教化調伏百眾生故發菩提心乃至不為教化調伏不可說不可說轉眾生故發菩提心不為教化一世界眾生故發菩提心乃至不為教化不可說不可說轉世界眾生故發菩提心不為教化閻浮提微塵數世界眾生故發菩提心不為教化三千大千世界微塵數世界眾生故發菩提心乃至不為教化不可說不可說轉三千大千世界微塵數世界眾生故發菩提心不為供養一如來故發菩提心乃至不為供養不可說不可說轉如來故發菩提心不為供養一世界中次第興世諸如來故發菩提心乃至不為供養不可說不可說轉世界中次第興世諸如來故發菩提心不為供養一三千大千世界微塵數世界中次第興世諸如來故發菩提心乃至不為供養不可說不可說轉佛剎微塵數世界中次第興世諸如來故發菩提心不為嚴淨一世界故發菩提心乃至不為嚴淨不可說不可說轉世界故發菩提心不為嚴淨一三千大千世界微塵數世界故發菩提心乃至不為嚴淨不可說不可說轉三千大千世界微塵數世界故發菩提心不為住持一如來遺法故發菩提心乃至不為住持不可說不可說轉如來遺法故發菩提心不為住持一世界如來遺法故發菩提心乃至不為住持不可說不可說轉世界如來遺法故發菩提心不為住持一閻浮提微塵數世界如來遺法故發菩提心乃至不為住持不可說不可說轉佛剎微塵數世界如來遺法故發菩提心如是略說不為滿一佛誓願故不為徃一佛國土故不為入一佛眾會故不為持一佛法眼故不為轉一佛法輪故不為知一世界中諸劫次第故不為知一眾生心海故不為知一眾生根海故不為知一眾生業海故不為知一眾生行海故不為知一眾生煩惱海故不為知一眾生煩惱習海故乃至不為知不可說不可說轉佛剎微塵數眾生煩惱習海故發菩提心。</p>
</div>
<div class='div-commentary'><p style="margin-left:1em">三顯果久近中亦先問後答答中明無齊限故不應作久近之問文中三初反釋無齊限於中先別明二十四句初八化生次六供佛次四嚴剎後六持法後如是略說下總顯。</p>
</div>
<div class='div-orig'><p>欲教化調伏一切眾生悉無餘故發菩提心欲承事供養一切諸佛悉無餘故發菩提心欲嚴淨一切諸佛國土悉無餘故發菩提心欲護持一切諸佛正教悉無餘故發菩提心欲成滿一切如來誓願悉無餘故發菩提心欲徃一切諸佛國土悉無餘故發菩提心欲入一切諸佛眾會悉無餘故發菩提心欲知一切世界中諸劫次第悉無餘故發菩提心欲知一切眾生心海悉無餘故發菩提心欲知一切眾生根海悉無餘故發菩提心欲知一切眾生業海悉無餘故發菩提心欲知一切眾生行海悉無餘故發菩提心欲滅一切眾生諸煩惱海悉無餘故發菩提心欲拔一切眾生煩惱習海悉無餘故發菩提心善男子取要言之菩薩以如是等百萬阿僧祇方便行故發菩提心。</p>
</div>
<div class='div-commentary'><p style="margin-left:1em">二欲教化調伏一切眾生下順釋無齊限亦有別有總可知。</p>
</div>
<div class='div-orig'><p>善男子菩薩行普入一切法皆證得故普入一切剎悉嚴淨故是故善男子嚴淨一切世界盡我願乃盡拔一切眾生煩惱習氣盡我願乃滿。</p>
</div>
<div class='div-commentary'><p style="margin-left:1em">三善男子菩薩行普入下總結無盡此同初地十無盡句眾生無盡故成佛無期若爾豈都無成耶因此略辨成不成義勒為四句一以向約因緣厚薄對今無盡則有始而無成此約悲門得果不捨因故二以稱法界發心故不見初相方為真成則無始而有終此約智說三悲智合明不壞相故不妨始終前後諸文其例非一四約稱性之談則無終無始故天女云但以世俗文字數故說有三世非謂菩提有去來今故下大願精進夜神云不可以生死中長短劫數分別菩薩智輪等融斯四句無有障礙欲成即念念成常成常不成無有障礙<span class='note-inline'>(故天女云者即淨名經前<span class='corr'>已</span>引竟)</span>。</p>
</div>
<div class='div-orig'><p>善財童子言聖者此解脫名為何等答言善男子此解脫名離憂安隱幢。</p>
</div>
<div class='div-commentary'><p style="margin-left:1em">四彰法名字先問後答答云離憂安隱幢者此有二義一以大悲高顯所以稱幢其有見者離業惑苦不退菩提是謂離憂安隱二者即智之悲涉苦安隱即悲之智多劫無憂雙摧生死涅槃特出凡小之外故名幢矣。</p>
</div>
<div class='div-orig'><p>善男子我唯知此一解脫門如諸菩薩摩訶薩其心如海悉能容受一切佛法如須彌山志意堅固不可動搖如善見藥能除眾生煩惱重病如明淨日能破眾生無明闇障猶如大地能作一切眾生依處猶如好風能作一切眾生義利猶如明燈能為眾生生智慧光猶如大雲能為眾生雨寂滅法猶如淨月能為眾生放福德光猶如帝釋悉能守護一切眾生而我云何能知能說彼功德行。</p>
</div>
<div class='div-commentary'><p style="margin-left:1em">第四謙<span class='corr'>己</span>推勝可知。</p>
</div>
<div class='div-orig'><p>善男子於此南方海潮之處有一國土名那羅素中有仙人名毗目瞿沙汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">第五指示後友中言海潮之處者但約大悲攝物無失受童真名故不異前處國名那羅素者此云不懶惰動剎持剎觀剎詣剎無休息故仙人名毗目瞿沙者梵言猶略若具應云毗目多羅涅懼沙此翻名最上無恐怖聲亦云毗沙摩此云無怖畏烏多羅此云上涅瞿婆此云出聲二譯大同謂常出增上無怖畏聲安眾生故彼住文云出廣大徧滿音以童真清潔無漏故寄仙人表之<span class='note-inline'>(彼住文云出廣大遍滿音者即勝進十法中之一句耳)</span>。</p>
</div>
<div class='div-orig'><p>時善財童子頂禮其足繞無數帀慇懃瞻仰悲泣流淚作是思惟得菩提難近善知識難遇善知識難得菩薩諸根難淨菩薩諸根難值同行善知識難如理觀察難依教修行難值遇出生善心方便難值遇增長一切智法光明難作是念<span class='corr'>已</span>辭退而行。</p>
<p>爾時善財童子隨順思惟菩薩正教隨順思惟菩薩淨行生增長菩薩福力心生明見一切諸佛心生出生一切諸佛心生增長一切大願心生普見十方諸法心生明照諸法實性心生普散一切障礙心生觀察法界無闇心生清淨意寶莊嚴心生摧伏一切眾魔心漸漸遊行至那羅素國周徧推求毗目瞿沙。</p>
</div>
<div class='div-commentary'><p style="margin-left:1em">第八毗目仙人寄童真住六段初依教趣求中初念前友教有十二句前二總明順前解行後十依前增進勝心前四約福後六約智求友可知<span class='note-inline'>(寄童真住者心不生倒不起邪魔破菩提心故)</span>。</p>
</div>
<div class='div-orig'><p>見一大林阿僧祇樹以為莊嚴所謂種種葉樹扶踈布濩種種華樹開敷鮮榮種種果樹相續成熟種種寶樹雨摩尼果大栴檀樹處處行列諸沈水樹常出好香恱意香樹妙香莊嚴波咤羅樹四面圍繞尼拘律樹其身聳擢閻浮檀樹常雨甘果優鉢羅華波頭摩華以嚴池沼時善財童子見彼仙人在栴檀樹下敷草而坐領徒一萬或著鹿皮或著樹皮或復編草以為衣服髻環垂鬢前後圍繞。</p>
</div>
<div class='div-commentary'><p style="margin-left:1em">第二見一大下見敬諮問中三先見次敬後諮問今初分二先見依報樹名波吒羅者正如此方楸樹尼拘律者如此方柳樹子似枇杷餘如音義後時善財童子見彼下見正報領徒一萬者表萬行故<span class='note-inline'>(正如此方楸樹甚有香氣其華紫色如此方柳樹子似枇杷子承帶如柿然其種類耐老諸樹中最能高大)</span>。</p>
</div>
<div class='div-orig'><p>善財見<span class='corr'>已</span>徃詣其所五體投地作如是言我今得遇真善知識善知識者則是趣向一切智門令我得入真實道故善知識者則是趣向一切智乘令我得至如來地故善知識者則是趣向一切智船令我得至智寶洲故善知識者則是趣向一切智炬令我得生十力光故善知識者則是趣向一切智道令我得入涅槃城故善知識者則是趣向一切智燈令我得見夷險道故善知識者則是趣向一切智橋令我得度險惡處故善知識者則是趣向一切智蓋令我得生大慈涼故善知識者則是趣向一切智眼令我得見法性門故善知識者則是趣向一切智潮令我滿足大悲水故作是語<span class='corr'>已</span>從地而起繞無量帀合掌前住白言聖者我<span class='corr'>已</span>先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說。</p>
</div>
<div class='div-commentary'><p style="margin-left:1em">二善財見<span class='corr'>已</span>下設敬稱讚於中三先身敬次言讚見夷險者涅槃為夷平生死為險難又二皆為險不住為夷餘可知後作是語<span class='corr'>已</span>下重明身敬將欲問故三白言聖者下諮問法要。</p>
</div>
<div class='div-orig'><p>時毗目瞿沙顧其徒眾而作是言善男子此童子<span class='corr'>已</span>發阿耨多羅三藐三菩提心善男子此童子普施一切眾生無畏此童子普與一切眾生利益此童子常觀一切諸佛智海此童子欲飲一切甘露法雨此童子欲測一切廣大法海此童子欲令眾生住智海中此童子欲普發起廣大悲雲此童子欲普雨於廣大法雨此童子欲以智月普照世間此童子欲滅世間煩惱毒熱此童子欲長含識一切善根時諸仙眾聞是語<span class='corr'>已</span>各以種種上妙香華散善財上投身作禮圍繞恭敬作如是言今此童子必當救護一切眾生必當除滅諸地獄苦必當永斷諸畜生道必當轉去閻羅王界必當關閉諸難處門必當乾竭諸愛欲海必令眾生永滅苦蘊必當永破無明黑暗必當永斷貪愛繫縛必以福德大輪圍山圍繞世間必以智慧大寶須彌顯示世間必當出現清淨智日必當開示善根法藏必使世間明識險易時毗目瞿沙告羣仙言善男子若有能發阿耨多羅三藐三菩提心必當成就一切智道此善男子已發阿耨多羅三藐三菩提心當淨一切佛功德地。</p>
</div>
<div class='div-commentary'><p style="margin-left:1em">第三時毗目下稱讚授法中二先稱讚法器後正授法要今初中四一總讚發心示徒眾者令敬學故次善男子此童子下別讚發心之相三時諸仙眾下眷屬敬讚言險易者易亦平也四時毗目下述讚結果。</p>
</div>
<div class='div-orig'><p>時毗目瞿沙告善財童子言善男子我得菩薩無勝幢解脫善財白言聖者無勝幢解脫境界云何時毗目仙人即申右手摩善財頂執善財手即時善財自見其身徃十方十佛剎微塵數世界中到十佛剎微塵數諸佛所見彼佛剎及其眾會諸佛相好種種莊嚴亦聞彼佛隨諸眾生心之所樂而演說法一文一句皆悉通達各別受持無有雜亂亦知彼佛以種種解淨治諸願亦知彼佛以清淨願成就諸力亦見彼佛隨眾生心所現色相亦見彼佛大光明網種種諸色清淨圓滿亦知彼佛無礙智慧大光明力又自見身於諸佛所經一日夜或七日夜半月一月一年十年百年千年或經億年或阿庾多億年或那由他億年或經半劫或經一劫百劫千劫或百千億乃至不可說不可說佛剎微塵數劫爾時善財童子為菩薩無勝幢解脫智光明照故得毗盧遮那藏三昧光明為無盡智解脫三昧光明照故得普攝諸方陀羅尼光明為金剛輪陀羅尼門光明照故得極清淨智慧心三昧光明為普門莊嚴藏般若波羅蜜光明照故得佛虛空藏輪三昧光明為一切佛法輪三昧光明照故得三世無盡智三昧光明。</p>
</div>
<div class='div-commentary'><p style="margin-left:1em">第二時毗目瞿沙結善財下正授法要文中有六初示法名體童真淨智變化自在高出功用之表所以名幢相惑不動故云無勝即此摧惑亦名幢義二善財白言下徵其境界三時毗目下授令證知摩頂顯加持之相執手表授與之義相攝有力故所見可知<span class='note-inline'>(執手表授與之義約教相說言相攝有力者約義理說上通諸教此在華嚴知識有力善財無力力攝無力故因知識令善財見善財有力則仙人無力力攝無力仙人所證善財皆得故互相攝有力)</span>四爾時善財童子為菩薩無勝下得解脫益文有十句五對謂為五法照得五種益能照皆是無勝幢之別名然初對為總餘四為別展轉相生且初總對由見彼真智作用即知是法界體上寂而徧照故云三昧光明二即上所得三昧光明乃是能照之智作用無盡之寂照故得所照十方智總持之明鑑無遺三即上總持以智為體堅利圓滿由得此故能令自心障淨智明為寂照之光四得上淨智般若則無行不嚴無德不備為莊嚴藏此光照心能照如來法性空中包含圓滿正受現前五上虛空藏輪即一切佛法圓滿寂照以此照心則智窮三世無盡法源此約展轉釋若約能照皆是總中別義則不相躡義不異前而其所得即三昧中事<span class='note-inline'>(然初對下展轉釋則無勝幢之總為第一能益餘四展轉皆以所益轉為能益三若約能照下就總別釋無勝幢之總含於五義初之一能雖標總稱即受別名故言能照皆是總中別義細尋可見)</span>。</p>
</div>
<div class='div-orig'><p>時彼仙人放善財手善財童子即自見身還在本處時彼仙人告善財言善男子汝憶念耶善財言唯此是聖者善知識力。</p>
</div>
<div class='div-commentary'><p style="margin-left:1em">五時彼仙人放善財下明捨加持所作訖故還在本處者不移本處而徧十方處既還本時亦多劫未逾一日故近遠無礙念劫圓融皆圓教善友法門之力是以善財一生能辦多劫之行普賢位內或經不可說劫非但三祇皆法力加持不應以時以處定斯玄旨六時彼仙人告下明言承領可知<span class='note-inline'>(是以善財一生能辦多劫之行者自善友力瞬息之間或有佛所見經不可說不可說佛剎微塵數劫修行不倦何得一生不經多劫仙人之力長短自在故如王質遇仙之碁纔看斧柯爛已經三歲尚謂食頃既能以長為短亦能以短為長如周穆隨於幻人雖經多年實唯瞬息故結云不應以長短之時廣狹之處定其旨也)</span>。</p>
</div>
<div class='div-orig'><p>仙人言善男子我唯知此菩薩無勝幢解脫如諸菩薩摩訶薩成就一切殊勝三昧於一切時而得自在於一念頃出生諸佛無量智慧以佛智燈而為莊嚴普照世間一念普入三世境界分形徧徃十方國土智身普入一切法界隨眾生心普現其前觀其根行而為利益放淨光明甚可愛樂而我云何能知能說彼功德行彼殊勝願彼莊嚴剎彼智境界彼三昧所行彼神通變化彼解脫遊戲彼身相差別彼音聲清淨彼智慧光明。</p>
</div>
<div class='div-commentary'><p style="margin-left:1em">第四仙人言下謙<span class='corr'>己</span>推勝。</p>
</div>
<div class='div-orig'><p>善男子於此南方有一聚落名伊沙那有婆羅門名曰勝熱汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">第五善男子於此下指示後友伊沙那者此云長直謂里巷徑永表善知三際故長善知勝義故直婆羅門勝熱者於五熱中成勝行故表體煩惱熱成勝德故不染煩惱成淨行故<span class='note-inline'>(表善知三際故長善知勝義故直者即義引第九住文經云此菩薩善知十種法何等為十所謂善知諸眾生受生善知諸業煩惱現起善知習氣相續善知所行方便善知無量法善解諸威儀善知世界差別善知前際後際事善知演說世諦善知演說第一義釋曰若尅實取唯取第八及第十句若通相說除第十句餘皆三際之法)</span>。</p>
</div>
<div class='div-orig'><p>時善財童子歡喜踊躍頂禮其足繞無數帀慇懃瞻仰辭退南行。</p>
<p>爾時善財童子為菩薩無勝幢解脫所照故。</p>
</div>
<div class='div-commentary'><p style="margin-left:1em">第九勝熱善友寄王子住義如前釋文亦有六一依教趣入中二初證前後趣後前中二初顯證所因<span class='note-inline'>(寄王子住者從法王教生於正解當紹佛位故)</span>。</p>
</div>
<div class='div-orig'><p>住諸佛不思議神力證菩薩不思議解脫神通智得菩薩不思議三昧智光明得一切時熏修三昧智光明得了知一切境界皆依想所住三昧智光明得一切世間殊勝智光明於一切處悉現其身以究竟智說無二無分別平等法以明淨智普照境界凡所聞法皆能忍受清淨信解於法自性決定明了心恒不捨菩薩妙行求一切智永無退轉獲得十力智慧光明勤求妙法常無厭足以正修行入佛境界出生菩薩無量莊嚴無邊大願悉<span class='corr'>已</span>清淨以無窮盡智知無邊世界網以無怯弱心度無量眾生海了無邊菩薩諸行境界見無邊世界種種差別見無邊世界種種莊嚴入無邊世界微細境界知無邊世界種種名號知無邊世界種種言說知無邊眾生種種解見無邊眾生種種行見無邊眾生成熟行見無邊眾生差別想念善知識漸次遊行至伊沙那聚落。</p>
</div>
<div class='div-commentary'><p style="margin-left:1em">後住諸佛下正明證益於中二先得自分益後求一切智下得勝進益及於趣後文並可知。</p>
</div>
<div class='div-orig'><p>見彼勝熱修諸苦行求一切智四面火聚猶如大山中有刀山高峻無極登彼山上投身入火時善財童子頂禮其足合掌而立作如是言聖者我<span class='corr'>已</span>先發阿耨多羅三藐三菩提心而未知菩薩云何學菩薩行云何修菩薩道我聞聖者善能誘誨願為我說。</p>
</div>
<div class='div-commentary'><p style="margin-left:1em">第二見彼勝熱下見敬諮問中三先見苦行四面火聚者更加頭上有日即五熱炙身今但云四者四句般若皆燒惑薪故中有刀山者無分別智最居中道無不割故高而無上難可登故故智論云般若波羅蜜猶如大火聚四邊不可取遠離於四句四句即四邊取則燒人離則成智又火有四義一燒煩惱薪二破無明闇三成熟善根四照現證理投身入火者從無分別智徧入四句皆無滯故又釋刀是斷德無不割故火是智德無不照故投身下者障盡證理故即刀山為能證火聚為所證故此火等即是法門不須別表現所用故稱性事故此為甚深難解不可輕爾二敬三問文並可知<span class='note-inline'>(故智論云般若波羅蜜猶如大火聚即第二十論又釋刀是斷德等上唯就般若上說此下即二德涅槃刀山是解脫德火是般若德理即法身)</span>。</p>
</div>
<div class='div-orig'><p>婆羅門言善男子汝今若能上此刀山投身火聚諸菩薩行悉得清淨。</p>
</div>
<div class='div-commentary'><p style="margin-left:1em">第三婆羅門言下正示法界有六一示法勸修二疑憚不受三勝緣勸引四疑盡悔愆五誡勸見容六依教修證今初然刀山不可執火聚不可取若能不住無分別智徧入四句則遠離四謗不滯空有何行不成所以要令入者破其見心令解菩薩深密法故順相易解逆相難知故<span class='note-inline'>(今初以下䟽文有三一直消文意即就前約般若上說般若能成眾行故)</span>此中示於邪見無厭足王示瞋婆須蜜女示貪顯三毒相並有正法故然有五義一當相即空空故是道非謂此三即是佛法諸部般若其文非一<span class='note-inline'>(此中下二通標三毒深玄之義諸部般若其文非一文中廣說三毒四倒悉皆清淨廣說貪欲瞋癡性皆空寂)</span>二約幻用攝生亦非即是如淨名云行於非道先以欲鉤牽後令入佛智等<span class='note-inline'>(如淨名行於非道者即第二經佛道品文殊師利問維摩詰言菩薩云何通達佛道維摩詰言菩薩行於非道是為通達佛道又問云何行於非道通達佛道答曰菩薩行五無間而無惱恚至于地獄無諸罪垢至於畜生無有無明憍慢等過至於餓鬼而具足佛法乃至示行瞋恚而常悲愍皆言示行即幻用攝生又云云何為如來種文殊答云有身為種無明有愛為種食恚癡為種等結云六十二見一切煩惱皆是佛種曰何謂也答曰若見無為入正位者不能復發阿耨多羅三藐三菩提心譬如高源陸地不生蓮華等皆菩薩幻用化生言先以欲鉤牽者亦是此品淨名答普現色身之要言也經云示受於五欲亦復現行禪令魔心憒亂不能得其便火中生蓮華是可謂希有在欲而行禪希有亦如是或現作[婬-壬+(工/山)]女引諸好色者先以欲鉤牽後令入佛道既言現作明知幻用)</span>三在惑用心如俗流輩此在觀心為道亦非即道<span class='note-inline'>(三在惑用心者以是俗流帶妻挾子是其常業未能捨事事上用心令了性空但我妄念未得自在非以為是令惑漸薄便能遠離上經亦云菩薩在家與妻子俱未曾蹔捨一切智心等)</span>四留惑潤生長菩薩道亦非即是如淨名云不入生死大海則不能得一切智寶等<span class='note-inline'>(四留惑潤生出現<span class='corr'>已</span>釋淨名不入生死大海此前喻云譬如不入大海不能得無價寶珠)</span>五當相即道不同前四不思議故無行經云婬欲即是道恚癡亦復然如是三法中具一切佛法亦斯義矣<span class='note-inline'>(五當相即道是道體故理無二味故無有一法非佛法故不思議故者總相歎也不可作欲等思故引無行經文前曾一用取欲空性則用初義今取即道亦如智論第七喜根菩薩為於勝意菩薩而說偈言[婬-壬+(工/山)]欲即是道恚癡亦復然如是三事中無量諸佛道若有人分別[婬-壬+(工/山)]怒癡及道是人去佛遠譬如天與地道及[婬-壬+(工/山)]怒癡是一法平等若人聞怖畏去佛道甚遠竭法不生滅不能令心惱若人計吾我[婬-壬+(工/山)]將入惡道見有無異行是不離無有苦知有無等超勝成佛道都說七十餘偈皆即道也喜根於今現在東方過十億佛土作佛其國土亦號寶藏佛號灮喻日月王文殊言勝意比丘我身是也爾時不信受無量苦佛問聞偈得何益答能畢眾苦世世利根解深妙法等)</span>。</p>
</div>
<div class='div-orig'><p>時善財童子作如是念得人身難離諸難難得無難難得淨法難得值佛難具諸根難聞佛法難遇善人難逢真善知識難受如理正教難得正命難隨法行難此將非魔魔所使耶將非是魔險惡徒黨詐現菩薩善知識相而欲為我作善根難作壽命難障我修行一切智道牽我令人諸惡道中欲障我法門障我佛法。</p>
</div>
<div class='div-commentary'><p style="margin-left:1em">二時善財童子作如是下疑憚不受非惜身命恐失道緣示智未深故生此念文中先明道緣難具於中離諸難者非佛前後等得無難者非生聾等具諸根者謂信進等後此將非下正疑魔壞。</p>
</div>
<div class='div-orig'><p>作是念時十千梵天在虛空中作如是言善男子莫作是念莫作是念今此聖者得金剛燄三昧光明發大精進度諸眾生心無退轉欲竭一切貪愛海欲截一切邪見網欲燒一切煩惱薪欲照一切惑稠林欲斷一切老死怖欲壞一切三世障欲放一切法光明善男子我諸梵天多著邪見皆悉自謂是自在者是能作者於世間中我是最勝見婆羅門五熱炙身於自宮殿心不樂著於諸禪定不得滋味皆共來詣婆羅門所時婆羅門以神通力示大苦行為我說法能令我等滅一切見除一切慢住於大慈行於大悲起廣大心發菩提意常見諸佛恒聞妙法於一切處心無所礙。</p>
</div>
<div class='div-commentary'><p style="margin-left:1em">三作是念時下勝緣勸引中有十三眾各述曾為勝熱化益故勸勿疑初一即色界梵天多是初禪文中有三一總勸莫疑二今此下彰其本意智慧堅利猶如金剛燒諸惑薪發諸智焰燒而常寂為三昧光三善男子下自述蒙益梵王最初生此餘眾念而後生故生邪見。</p>
</div>
<div class='div-orig'><p>復有十千諸魔在虛空中以天摩尼寶散婆羅門上告善財言善男子此婆羅門五熱炙身時其火光明映奪於我所有宮殿諸莊嚴具皆如聚墨令我於中不生樂著我與眷屬來詣其所此婆羅門為我說法令我及餘無量天子諸天女等皆於阿耨多羅三藐三菩提得不退轉復有十千自在天王於虛空中各散天華作如是言善男子此婆羅門五熱炙身時其火光明映奪我等所有宮殿諸莊嚴具皆如聚墨令我於中不生愛著即與眷屬來詣其所此婆羅門為我說法令我於心而得自在於煩惱中而得自在於受生中而得自在於諸業障而得自在於諸三昧而得自在於莊嚴具而得自在於壽命中而得自在乃至能於一切佛法而得自在復有十千化樂天王於虛空中作天音樂恭敬供養作如是言善男子此婆羅門五熱炙身時其火光明照我宮殿諸莊嚴具及諸采女能令我等不受欲樂不求欲樂身心柔輭即與眾俱來詣其所時婆羅門為我說法能令我等心得清淨心得明潔心得純善心得柔輭心生歡喜乃至令得清淨十力清淨之身生無量身乃至令得佛身佛語佛聲佛心具足成就一切智智復有十千兜率天王天子天女無量眷屬於虛空中雨眾妙香恭敬頂禮作如是言善男子此婆羅門五熱炙身時令我等諸天及其眷屬於自宮殿無有樂著共詣其所聞其說法能令我等不貪境界少欲知足心生歡喜心得充滿生諸善根發菩提心乃至圓滿一切佛法復有十千三十三天并其眷屬天子天女前後圍繞於虛空中雨天曼陀羅華恭敬供養作如是言善男子此婆羅門五熱炙身時令我等諸天於天音樂不生樂著共詣其所時婆羅門為我等說一切諸法無常敗壞令我捨離一切欲樂令我斷除憍慢放逸令我愛樂無上菩提又善男子我當見此婆羅門時須彌山頂六種震動我等恐怖皆發菩提心堅固不動。</p>
</div>
<div class='div-commentary'><p style="margin-left:1em">次五欲天。</p>
</div>
<div class='div-orig'><p>復有十千龍王所謂伊那跋羅龍王難陀優波難陀龍王等於虛空中雨黑栴檀無量龍女奏天音樂雨天妙華及天香水恭敬供養作如是言善男子此婆羅門五熱炙身時其火光明普照一切諸龍宮殿令諸龍眾離慹沙怖金翅鳥怖滅除瞋恚身得清涼心無垢濁聞法信解厭惡龍趣以至誠心悔除業障乃至發阿耨多羅三藐三菩提意住一切智復有十千夜叉王於虛空中以種種供具恭敬供養此婆羅門及以善財作如是言善男子此婆羅門五熱炙身時我及眷屬悉於眾生發慈愍心一切羅剎鳩槃茶等亦生慈心以慈心故於諸眾生無所惱害而來見我我及彼等於自宮殿不生樂著即與共俱來詣其所時婆羅門即為我等如應說法一切皆得身心安樂又令無量夜叉羅剎鳩槃茶等發於無上菩提之心復有十千乾闥婆王於虛空中作如是言善男子此婆羅門五熱炙身時其火光明照我宮殿悉令我等受不思議無量快樂是故我等來詣其所此婆羅門為我說法能令我等於阿耨多羅三藐三菩提得不退轉復有十千阿脩羅王從大海出住在虛空舒右膝輪合掌前禮作如是言善男子此婆羅門五熱炙身時我阿脩羅所有宮殿大海大地悉皆震動令我等捨憍慢放逸是故我等來詣其所從其聞法捨離諂誑安住忍地堅固不動圓滿十力復有十千迦樓羅王勇力持王而為上首化作外道童子之形於虛空中唱如是言善男子此婆羅門五熱炙身時其火光明照我宮殿一切震動皆悉恐怖是故我等來詣其所時婆羅門即為我等如應說法令修習大慈稱讚大悲度生死海於欲泥中拔濟眾生歎菩提心起方便智隨其所宜調伏眾生復有十千緊那羅王於虛空中唱如是言善男子此婆羅門五熱炙身時我等所住宮殿諸多羅樹諸寶鈴網諸寶繒帶諸音樂樹諸妙寶樹及諸樂器自然而出佛聲法聲及不退轉菩薩僧聲願求無上菩提之聲云某方某國有某菩薩發菩提心某方某國有某菩薩修行苦行難捨能捨乃至清淨一切智行某方某國有某菩薩徃詣道場乃至某方某國有某如來作佛事<span class='corr'>已</span>而般涅槃善男子假使有人以閻浮提一切草木末為微塵此微塵數可知邊際我宮殿中寶多羅樹乃至樂器所說菩薩名如來名所發大願所修行等無有能得知其邊際善男子我等以聞佛聲法聲菩薩僧聲生大歡喜來詣其所時婆羅門即為我等如應說法令我及餘無量眾生於阿耨多羅三藐三菩提得不退轉。</p>
</div>
<div class='div-commentary'><p style="margin-left:1em">次六雜類。</p>
</div>
<div class='div-orig'><p>復有無量欲界諸天於虛空中以妙供具恭敬供養唱如是言善男子此婆羅門五熱炙身時其火光明照阿鼻等一切地獄諸所受苦悉令休息我等見此火光明故心生淨信以信心故從彼命終生於天中為知恩故而來其所恭敬瞻仰無有厭足時婆羅門為我說法令無量眾生發菩提心。</p>
</div>
<div class='div-commentary'><p style="margin-left:1em">十三欲界諸天眾然此欲界即是一類從地獄出者義通六天及前夜摩四天王前所不列皆在其中。</p>
</div>
<div class='div-orig'><p>爾時善財童子聞如是法心大歡喜於婆羅門所發起真實善知識心頭頂禮敬唱如是言我於大聖善知識所生不善心唯願聖者容我悔過。</p>
</div>
<div class='div-commentary'><p style="margin-left:1em">第四爾時善財聞如是下疑盡悔愆。</p>
</div>
<div class='div-orig'><p>時婆羅門即為善財而說頌言。</p>
<p>若有諸菩薩順善知識教一切無疑懼安住心不動當知如是人必獲廣大利坐菩提樹下成於無上覺。</p>
</div>
<div class='div-commentary'><p style="margin-left:1em">第五時婆羅下誡勸見容上疑為揀其真偽此勸為顯其實德。</p>
<p style="margin-left:1em">魔亦能為現勸何故聞即疑除以此善友前友指來況勸中正說非魔能作善財亦得超魔之眼故若爾何以生疑以顯法故如第八地中佛之七勸縱佛不勸豈容趣寂又為後代之軌令審察故。</p>
</div>
<div class='div-orig'><p>爾時善財童子即登刀山自投火聚未至中間即得菩薩善住三昧纔觸火燄又得菩薩寂靜樂神通三昧善財白言甚奇聖者如是刀山及大火聚我身觸時安隱快樂。</p>
</div>
<div class='div-commentary'><p style="margin-left:1em">第六爾時善財下依教修證於中二初正修證未至得善住三昧者上不依山下不依火正處於空即顯般若離於二邊無所住故名為善住寂靜樂神通三昧者親證般若實體即性淨涅槃故云寂靜樂而大用無涯故云神通觸者親證也故淨名云受諸觸如智證二善財白言下自陳所得顯後得起說<span class='note-inline'>(故淨名云受諸觸如智證者即迦葉章中謂智證實相則觸而非觸觸而非觸受觸當然心境兩冥名為親證)</span>。</p>
</div>
<div class='div-orig'><p>時婆羅門告善財言善男子我唯得此菩薩無盡輪解脫如諸菩薩摩訶薩大功德燄能燒一切眾生見惑令無有餘必不退轉無窮盡心無懈怠心無怯弱心發如金剛藏那羅延心疾修諸行無遲緩心願如風輪普持一切精進大誓皆無退轉而我云何能知能說彼功德行。</p>
</div>
<div class='div-commentary'><p style="margin-left:1em">第四謙<span class='corr'>己</span>推勝謙<span class='corr'>己</span>中云無盡輪者有二義一智輪摧惑照其本源無可盡故二反照智用用周法界無有盡故圓轉不<span class='corr'>已</span>所以名輪推勝可知。</p>
</div>
<div class='div-orig'><p>善男子於此南方有城名師子奮迅中有童女名曰慈行汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">第五指示後友師子奮迅者師子幢王所居表振動照耀住持世界自在無畏故慈行童女者知眾生根令其調伏慈為行故智中生悲便能處世無染是謂童女以學如來十種智故<span class='note-inline'>(表振動等者彼經云佛子云何為菩薩灌頂住此菩薩成就十種智何者為十所謂振動無數世界二照耀三住持四徃詣五嚴淨上四皆同初句六開示無數眾生七觀察無數眾生八知無數眾生根九令無數眾生趣入十令無量眾生調伏今以無畏貫斯十句)</span>。</p>
</div>
<div class='div-orig'><p>時善財童子頂禮其足繞無數帀辭退而去。</p>
</div>
<p class='juan'>大方廣佛華嚴經䟽鈔會本第六十四</p>
<div class='div-w'>
<p class='h2'>音釋</p>
<div class='div-note'>氛氳<p style="margin-left:1em"><span class='note-inline'>(氛撫文切氳於云切氛氳香氣也)</span>。</p>
鳧<p style="margin-left:1em"><span class='note-inline'>(逄夫切野鶩也)</span>。</p>
紺<p style="margin-left:1em"><span class='note-inline'>(古暗切深青含赤色也)</span>。</p>
璫<p style="margin-left:1em"><span class='note-inline'>(都郎切充耳珠也)</span>。</p>
䐡<p style="margin-left:1em"><span class='note-inline'>(徂奚切肚臍也)</span>。</p>
聳擢<p style="margin-left:1em"><span class='note-inline'>(聳息拱切高聳也擢直角切拔出也)</span>。</p>
翅<p style="margin-left:1em"><span class='note-inline'>(欠利切金翅鳥名)</span>。</p>
惡<p style="margin-left:1em"><span class='note-inline'>(烏路切憎也)</span>。</p>
諂誑<p style="margin-left:1em"><span class='note-inline'>(諂丑琰切䛕也誑古况切詐也)</span>。</p>
枇杷<p style="margin-left:1em"><span class='note-inline'>(枇婢脂切杷步牙切)</span>。</p>
楸<p style="margin-left:1em"><span class='note-inline'>(此由切梓屬)</span>。</p>
</div></div></div>
</div><!-- end of div[@id='body'] -->
</body></html>