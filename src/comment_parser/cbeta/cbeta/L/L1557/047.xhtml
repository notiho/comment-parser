<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu184' />
<p class='juan'>大方廣佛華嚴經䟽鈔會本第四十五之一　弊五</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu185' />
<div class='div-orig'><p class="head1">阿僧祇品第三十</p>
</div>
<div class='div-commentary'><p style="margin-left:1em">初來意有二一通謂前三品別答前問此下三品總明等覺深奧故二別謂前既智圓證極此品校量行德難思故次來也又難思佛德菩薩盡窮故亦為遠答變化海故故下偈中廣顯變化大用又通顯一部之數量故<span class='note-inline'>(初來意者一通以後三品對前三品二別辨者則此品對十忍品自有三意一答第二會初二一為遠答下答第一會中十海三又通下顯一部之數初中復有二意一直辨菩薩二又難思下明菩薩知佛德下科偈文亦具此二意)</span>。</p>
<p style="margin-left:1em">二釋名者阿之言無僧祇曰數全帶數名若晉本云心王菩薩問阿僧祇品兼能問人即人法雙舉及菩薩所問之算數梵本同此然僧祇是十大數之創首經論多用故以標名又顯此數即離數故寄無數標名<span class='note-inline'>(全帶數名者無數乃是一百二十四數之一故人法雙舉者若人法不同即是相違下言及菩薩所問之數即是依主然僧下通妨妨云僧祇非是後數何以偏摽通意可知)</span>三宗趣者寄數顯德分齊為宗令知普賢諸佛離數重重無盡為趣。</p>
<p style="margin-left:1em">四正釋文此下三品總顯深奧即為三別此品明勝德無數次品明盡一切時後品明徧一切處然此三品初一通明佛菩薩德次品正顯佛德兼明菩薩後品唯明菩薩所以爾者亦是等覺亦名佛故位後普賢是佛菩薩故<span class='note-inline'>(四釋文下此先總科有二一直就法科然此三品下約人料揀)</span>。</p>
</div>
<div class='div-orig'><p>爾時心王菩薩白佛言世尊諸佛如來演說阿僧祇無量無邊無等不可數不可稱不可思不可量不可說不可說不可說。</p>
</div>
<div class='div-commentary'><p style="margin-left:1em">今初一品先問後答問中二先牒佛所說後世尊下正明諮問今初所以心王問者表數不離心數與非數皆自在故又顯此數統收前後辨超勝故所以偏問十者舉後攝初顯無盡故前後文中多用此故故文云如來演說但問本數已攝諸轉<span class='note-inline'>(表數不離者此釋心字數與非數下釋王字王以自在為義故又顯此數下雙明心王二字心者統攝諸法一切最勝故王者統御四海為最勝故所以偏問下料揀所問言轉者謂阿僧祇阿僧祇為一阿僧祇轉等)</span>。</p>
</div>
<div class='div-orig'><p>世尊云何阿僧祇乃至不可說不可說耶。</p>
<p>佛告心王菩薩言善哉善哉善男子汝今為欲令諸世間入佛所知數量之義而問如來應正等覺。</p>
</div>
<div class='div-commentary'><p style="margin-left:1em">第二佛告下答中四一讚問成益令入佛所知數者以是圓教所明深廣無涯唯佛方測不同凡小所知如黃帝算法但有二十三數始從一二終至正載已說天地不容小乘六十已至無數此有百二十四倍倍變之故非餘測故數之終寄不可說況復偈初更積不可說歷諸塵剎以顯無盡所以佛自答者正表難思故又明此品統語因位終德故佛說之<span class='note-inline'>(始從一二者從一至十為十次有十三數謂十十為百十百為千次萬億兆京垓梓壤溝澗正載言載者天地不能容載故小乘六十者即俱舍論說六十向後更無數也即第十二論引解脫經說六十數中阿僧企耶是第五十二數彼文具列從一至十為十乃至跋羅攙為一阿僧企耶於此數中亡失餘八但五十二今云小乘六十<span class='corr'>已</span>至無數者此之無數謂此外更無非是阿僧企耶也)</span>。</p>
</div>
<div class='div-orig'><p>善男子諦聽諦聽善思念之當為汝說。</p>
</div>
<div class='div-commentary'><p style="margin-left:1em">二善男子下誡聽許說。</p>
</div>
<div class='div-orig'><p>時心王菩薩唯然受教。</p>
</div>
<div class='div-commentary'><p style="margin-left:1em">三時心王下敬受尊命。</p>
</div>
<div class='div-orig'><p>佛言善男子一百洛叉為一俱胝俱胝俱胝為一阿庾多阿庾多阿庾多為一那由他那由他那由他為一頻婆羅頻婆羅頻婆羅為一矜羯羅矜羯羅矜羯羅為一阿伽羅阿伽羅阿伽羅為一最勝最勝最勝為一摩婆<span class='note-inline'>(上聲)</span>。</p>
<p>羅摩婆羅摩婆羅為一阿婆<span class='note-inline'>(上聲)</span>羅阿婆羅阿婆羅為一多婆<span class='note-inline'>(上聲)</span>羅多婆羅多婆羅為一界分界分界分為一普摩普摩普摩為一禰摩禰摩禰摩為一阿婆<span class='note-inline'>(上聲)</span>鈐阿婆鈐阿婆鈐為一彌伽<span class='note-inline'>(上聲)</span>婆彌伽婆彌伽婆為一毗攞伽毗攞伽毗攞伽為一毗伽<span class='note-inline'>(上聲)</span>婆毗伽婆毗伽婆為一僧羯邏摩僧羯邏摩僧羯邏摩為一毗薩羅毗薩羅毗薩羅為一毗贍婆毗贍婆毗贍婆為一毗盛伽毗盛伽毗盛伽為一毗素陀毗素陀毗素陀為一毗婆訶毗婆訶毗婆訶為一毗薄底毗薄底毗薄底為一毗佉擔毗佉擔毗佉擔為一稱量稱量稱量為一一持一持一持為一異路異路異路為一顛倒顛倒顛倒為一三末耶三末耶三末耶為一毗覩羅毗覩羅毗覩羅為一奚婆<span class='note-inline'>(上聲)</span>羅奚婆羅奚婆羅為一伺察伺察伺察為一周廣周廣周廣為一高出高出高出為一最妙最妙最妙為一泥羅婆泥羅婆泥羅婆為一訶理婆訶理婆訶理婆為一一動一動一動為一訶理蒲訶理蒲訶理蒲為一訶理三訶理三訶理三為一奚魯伽奚魯伽奚魯伽為一達攞步陀達攞步陀達攞步陀為一訶魯那訶魯那訶魯那為一摩魯陀摩魯陀摩魯陀為一懺慕陀懺慕陀懺慕陀為一瑿攞陀瑿攞陀瑿攞陀為一摩魯摩摩魯摩摩魯摩為一調伏調伏調伏為一離憍慢離憍慢離憍慢為一不動不動不動為一極量極量極量為一阿麼怛羅阿麼怛羅阿麼怛羅為一勃麼怛羅勃麼怛羅勃麼怛羅為一伽麼怛羅伽麼怛羅伽麼怛羅為一那麼怛羅那麼怛羅那麼怛羅為一奚麼怛羅奚麼怛羅奚麼怛羅為一鞞麼怛羅鞞麼怛羅鞞麼怛羅為一鉢羅麼怛羅鉢羅麼怛羅鉢羅麼怛羅為一尸婆麼怛羅尸婆麼怛羅尸婆麼怛羅為一翳羅翳羅翳羅為一薜羅薜羅薜羅為一諦羅諦羅諦羅為一偈羅偈羅偈羅為一窣步羅窣步羅窣步羅為一泥羅泥羅泥羅為一計羅計羅計羅為一細羅細羅細羅為一睥羅睥羅睥羅為一謎羅謎羅謎羅為一娑攞荼娑攞荼娑攞荼為一謎魯陀謎魯陀謎魯陀為一契魯陀契魯陀契魯陀為一摩覩羅摩覩羅摩覩羅為一娑母羅娑母羅娑母羅為一阿野娑阿野娑阿野娑為一迦麼羅迦麼羅迦麼羅為一摩伽婆摩伽婆摩伽婆為一阿怛羅阿怛羅阿怛羅為一醯魯耶醯魯耶醯魯耶為一薜魯婆薜魯婆薜魯婆為一羯羅波羯羅波羯羅波為一訶婆婆訶婆婆訶婆婆為一毗婆<span class='note-inline'>(上聲)</span>羅毗婆羅毗婆羅為一那婆<span class='note-inline'>(上聲)</span>羅那婆羅那婆羅為一摩攞羅摩攞羅摩攞羅為一娑婆<span class='note-inline'>(上聲)</span>羅娑婆羅娑婆羅為一迷攞普迷攞普迷攞普為一者麼羅者摩羅者麼羅為一䭾麼羅䭾麼羅䭾麼羅為一鉢攞麼陀鉢攞麼陀鉢攞麼陀為一毗伽摩毗伽摩毗伽摩為一烏波䟦多烏波䟦多烏波䟦多為一演說演說演說為一無盡無盡無盡為一出生出生出生為一無我無我無我為一阿畔多阿畔多阿畔多為一青蓮華青蓮華青蓮華為一鉢頭摩鉢頭摩鉢頭摩為一僧祇僧祇僧祇為一趣趣趣為一至至至為一阿僧祇阿僧祇阿僧祇為一阿僧祇轉阿僧祇轉阿僧祇轉為一無量無量無量為一無量轉無量轉無量轉為一無邊無邊無邊為一無邊轉無邊轉無邊轉為一無等無等無等為一無等轉無等轉無等轉為一不可數不可數不可數為一不可數轉不可數轉不可數轉為一不可稱不可稱不可稱為一不可稱轉不可稱轉不可稱轉為一不可思不可思不可思為一不可思轉不可思轉不可思轉為一不可量不可量不可量為一不可量轉不可量轉不可量轉為一不可說不可說不可說為一不可說轉不可說轉不可說轉為一不可說不可說此又不可說不可說為一不可說不可說轉。</p>
</div>
<div class='div-commentary'><p style="margin-left:1em">四佛言下正答所疑於中二先長行明能數之數廣多後偈頌顯所數之德無盡今初問乃舉後難知答則始終具說初言一百洛叉為一俱[月*氏]者是中等數洛叉是萬俱[月*氏]是億故光明覺品云過一億梵本皆云俱[月*氏]故若依俱舍以洛叉為億則俱[月*氏]當兆也若兼取一十百千萬等下數法則通有百三十七數由前易故略不說之俱[月*氏]<span class='corr'>已</span>下並是上等數法倍倍變故餘如光明覺品說其中多存梵音但是數名更無別理末後云此又不可說不可說者若類前具牒便有四箇不可說字故譯家云此又二字替一不可說不可說為譯之巧<span class='note-inline'>(若依俱舍者彼論十一釋三輪頌云安立器世間風輪最居下其量廣無數厚十六洛叉次上水輪深十一億二萬下八洛叉水餘凝結成金謂十一億是此方言下洛叉即是梵語若並從此方合云下八億是水餘凝結成金故知以洛叉為億便有四箇者謂取前例合云不可說不可說不可說不可說為一不可說不可說轉上兩不可說不可說是所積之一數謂一箇不可說不可說兩箇不可說不可說乃至不可說不可說箇不可說不可說故有四箇今以此又二字替却兩箇不可說字豈非妙耶所以舉此者以刊定記破經此又字為長故)</span>。</p>
</div>
<div class='div-orig'><p>爾時世尊為心王菩薩而說頌言。</p>
<p>不可言說不可說充滿一切不可說不可言說諸劫中說不可說不可盡。</p>
<p>不可言說諸佛剎皆悉碎末為微塵一塵中剎不可說如一一切皆如是。</p>
<p>此不可說諸佛剎一念碎塵不可說念念所碎悉亦然盡不可說劫恒爾。</p>
<p>此塵有剎不可說此剎為塵說更難以不可說筭數法不可說劫如是數以此諸塵數諸劫一塵十萬不可說。</p>
</div>
<div class='div-commentary'><p style="margin-left:1em">第二偈頌百二十偈大分為二前六明普賢德廣說不可盡餘偈明佛德深廣普賢窮究前中分二前四偈半明能數多後一偈半顯所數廣今初積數自有十重以顯無盡是知上至不可說轉尚約順機據佛所知實無盡故言十重者一初句積不可說至不可說然此應積最後不可說不可說轉而但積不可說者有二義故一取言易故下偈多用故二表言所不及之數故二次三句將上所積充滿一切不可說中於中初句標後二句釋謂何者是一切不可說釋云不可說劫中說不盡者三半偈將上諸不可說一一是一剎皆碎為塵四半偈即前一一塵有不可說剎五半偈將前諸塵中剎一念徧碎為塵六半偈念念碎塵復盡多劫七一句明前所碎塵復有多剎八一句即此多剎復碎為塵九半偈以多算數經於多劫數上諸塵云如是數十以上諸塵數劫一塵有十萬箇不可說劫如是重重無盡無盡。</p>
</div>
<div class='div-orig'><p>爾劫稱讚一普賢無能盡其功德量於一微細毛端處有不可說諸普賢一切毛端悉亦爾如是乃至徧法界。</p>
</div>
<div class='div-commentary'><p style="margin-left:1em">第二顯所數廣中略舉三重一將上諸劫讚一普賢之德不盡二況一塵中有多普賢三況徧法界塵皆有多矣是知德無盡故若不以稱性之心思之心惑狂亂。</p>
</div>
<div class='div-orig'><p>一毛端處所有剎其數無量不可說盡虛空量諸毛端一一處剎悉如是。</p>
<p>彼毛端處諸國土無量種類差別住有不可說異類剎有不可說同類剎。</p>
<p>不可言說毛端處皆有淨剎不可說種種莊嚴不可說種種奇妙不可說。</p>
</div>
<div class='div-commentary'><p style="margin-left:1em">第二一毛端下一百一十四偈明佛德深廣普賢窮究即廣顯變化之相於中二前九十一頌明果德無礙因位善窮後不可言說諸如來下明果德深廣因能趣入前中亦二先明果法無礙後菩薩悉能下明因位善窮前中亦二先三偈明依報自在<span class='note-inline'>(明果德深廣者趣入約證詣前善窮約解了又所舉德一約無礙二約深廣則二不同然趣入善窮應通無礙深廣蓋影略耳)</span>。</p>
</div>
<div class='div-orig'><p>於彼一一毛端處演不可說諸佛名一一名有諸如來皆不可說不可說。</p>
<p>一一諸佛於身上現不可說諸毛孔於彼一一毛孔中現眾色相不可說不可言說諸毛孔咸放光明不可說。</p>
</div>
<div class='div-commentary'><p style="margin-left:1em">後於彼一一毛端處演不可說下明依正融攝即入自在於中五初二偈半依中現正。</p>
</div>
<div class='div-orig'><p>於彼一一光明中悉現蓮華不可說於彼一一蓮華內悉有眾葉不可說。</p>
<p>不可說華眾葉中各現色相不可說彼不可說諸色內復現眾葉不可說。</p>
<p>葉中光明不可說光中色相不可說此不可說色相中一一現光不可說。</p>
<p>光中現月不可說月復現月不可說於不可說諸月中一一現光不可說。</p>
<p>於彼一一光明內復現於日不可說於不可說諸日中一一現色不可說。</p>
<p>於彼一一諸色內又現光明不可說於彼一一光明內現不可說師子座。</p>
<p>一一嚴具不可說一一光明不可說光中妙色不可說色中淨光不可說。</p>
<p>於彼一一淨光內復現種種妙光明此光復現種種光不可言說不可說。</p>
<p>如是種種光明內各現妙寶如須彌一一光中所現寶不可言說不可說。</p>
</div>
<div class='div-commentary'><p style="margin-left:1em">二於彼一一光明下十一偈半正中現依初現蓮華光明。</p>
</div>
<div class='div-orig'><p>彼如須彌一妙寶現眾剎土不可說盡須彌寶無有餘示現剎土皆如是。</p>
<p>以一剎土末為塵一塵色相不可說眾剎為塵塵有相不可言說不可說如是種種諸塵相皆出光明不可說。</p>
</div>
<div class='div-commentary'><p style="margin-left:1em">後彼如須彌下淨土之用。</p>
</div>
<div class='div-orig'><p>光中現佛不可說佛所說法不可說法中妙偈不可說聞偈得解不可說。</p>
<p>不可說解念念中顯了真諦不可說示現未來一切佛常演說法無窮盡。</p>
<p>一一佛法不可說種種清淨不可說出妙音聲不可說轉正法輪不可說。</p>
<p>於彼一一法輪中演修多羅不可說於彼一一修多羅分別法門不可說。</p>
<p>於彼一一法門中又說諸法不可說於彼一一諸法中調伏眾生不可說。</p>
</div>
<div class='div-commentary'><p style="margin-left:1em">三光中現佛下五偈依中現正說法。</p>
</div>
<div class='div-orig'><p>或復於一毛端處不可說劫常安住如一毛端餘悉然所住劫數皆如是。</p>
</div>
<div class='div-commentary'><p style="margin-left:1em">四或復下一偈明現時常住。</p>
</div>
<div class='div-orig'><p>其心無礙不可說變化諸佛不可說一一變化諸如來復現於化不可說。</p>
<p>彼佛法身不可說彼佛分身不可說莊嚴無量不可說徃詣十方不可說。</p>
<p>周行國土不可說觀察眾生不可說清淨眾生不可說調伏眾生不可說。</p>
<p>彼諸莊嚴不可說彼諸神力不可說彼諸自在不可說彼諸神變不可說。</p>
<p>所有神通不可說所有境界不可說所有加持不可說所住世間不可說。</p>
<p>清淨實相不可說說修多羅不可說於彼一一修多羅演說法門不可說。</p>
<p>於彼一一法門中又說諸法不可說於彼一一諸法中所有決定不可說。</p>
<p>於彼一一決定中調伏眾生不可說不可言說同類法不可言說同類心。</p>
<p>不可言說異類法不可言說異類心不可言說異類根不可言說異類語。</p>
<p>念念於諸所行處調伏眾生不可說所有神變不可說所有示現不可說於中時劫不可說於中差別不可說。</p>
</div>
<div class='div-commentary'><p style="margin-left:1em">五其心無礙下十偈半明自在調生。</p>
</div>
<div class='div-orig'><p>菩薩悉能分別說諸明算者莫能辨。</p>
</div>
<div class='div-commentary'><p style="margin-left:1em">第二因位善窮中二先半偈結前生後。</p>
</div>
<div class='div-orig'><p>一毛端處大小剎雜染清淨麤細剎如是一切不可說一一明了可分別。</p>
<p>以一國土碎為塵其塵無量不可說如是塵數無邊剎俱來共集一毛端。</p>
<p>此諸國土不可說共集毛端無迫隘不使毛端有增大而彼國土俱來集。</p>
<p>於中所有諸國土形相如本無雜亂如一國土不亂餘一切國土皆如是。</p>
<p>虛空境界無邊際悉布毛端使充滿如是毛端諸國土菩薩一念皆能說。</p>
<p>於一微細毛孔中不可說剎次第入毛孔能受彼諸剎諸剎不能徧毛孔。</p>
<p>入時劫數不可說受時劫數不可說於此行列安住時一切諸劫無能說。</p>
<p>如是攝受安住<span class='corr'>已</span>所有境界不可說入時方便不可說入已所作不可說。</p>
</div>
<div class='div-commentary'><p style="margin-left:1em">餘偈正顯因德於中有十初八偈明帝網身土是起行處又前文明其展徧此明包容文影略耳言毛孔悉能受諸剎等者稱法性之一毛故受多剎而無外不壞相之多剎安徧悟者之一毛內外緣起非即離故<span class='note-inline'>(稱法性之一毛者此中文亦影略若具諸剎毛孔皆有稱性及不壞相義今毛上取稱性義故如法性之無外剎上取不壞相義故不遍稱性之毛而著悟者之言更有一意亦文影略謂毛安悟者則顯剎因迷有迷則有分悟則無邊前義直就法論後義約人取法思之可見內外緣起者亦有二義一約內外共為緣起由不即故有能所入由不離故故得相入二約內外緣起與真法性不即不離此復二義一由內外不即法性故有能所入不離法性故毛能包剎能遍入二者毛約不離法性如理而包剎約不即法性不遍毛孔思之成觀)</span>。</p>
</div>
<div class='div-orig'><p>意根明了不可說遊歷諸方不可說勇猛精進不可說自在神變不可說。</p>
<p>所有思惟不可說所有大願不可說所有境界不可說一切通達不可說。</p>
<p>身業清淨不可說語業清淨不可說意業清淨不可說信解清淨不可說。</p>
<p>妙智清淨不可說妙慧清淨不可說了諸實相不可說斷諸疑惑不可說。</p>
<p>出離生死不可說超升正位不可說甚深三昧不可說了達一切不可說。</p>
</div>
<div class='div-commentary'><p style="margin-left:1em">二意根明了下五偈三業勤勇行。</p>
</div>
<div class='div-orig'><p>一切眾生不可說一切佛剎不可說知眾生身不可說知其心樂不可說。</p>
<p>知其業果不可說知其意解不可說知其品類不可說知其種性不可說。</p>
<p>知其受身不可說知其生處不可說知其正生不可說知其生<span class='corr'>已</span>不可說。</p>
<p>知其解了不可說知其趣向不可說知其言語不可說知其作業不可說菩薩如是大慈悲利益一切諸世間。</p>
</div>
<div class='div-commentary'><p style="margin-left:1em">三一切眾生下應器攝生行。</p>
</div>
<div class='div-orig'><p>普現其身不可說入諸佛剎不可說見諸菩薩不可說發生智慧不可說。</p>
<p>請問正法不可說敷揚佛教不可說現種種身不可說詣諸國土不可說。</p>
<p>示現神通不可說普徧十方不可說處處分身不可說親近諸佛不可說。</p>
<p>作諸供具不可說種種無量不可說清淨眾寶不可說上妙蓮華不可說最勝香鬘不可說供養如來不可說。</p>
<p>清淨信心不可說最勝悟解不可說增上志樂不可說恭敬諸佛不可說。</p>
</div>
<div class='div-commentary'><p style="margin-left:1em">四普現其身下五偈半明游方供佛行。</p>
</div>
<div class='div-orig'><p>修行於施不可說其心過去不可說有求皆施不可說一切悉施不可說。</p>
<p>持戒清淨不可說心意清淨不可說讚歎諸佛不可說愛樂正法不可說。</p>
<p>成就諸忍不可說無生法忍不可說具足寂靜不可說住寂靜地不可說。</p>
<p>起大精進不可說其心過去不可說不退轉心不可說不傾動心不可說。</p>
<p>一切定藏不可說觀察諸法不可說寂然在定不可說了達諸禪不可說。</p>
<p>智慧通達不可說三昧自在不可說了達諸法不可說明見諸佛不可說。</p>
<p>修無量行不可說發廣大願不可說甚深境界不可說清淨法門不可說。</p>
<p>菩薩法力不可說菩薩法住不可說彼諸正念不可說彼諸法界不可說。</p>
<p>修方便智不可說學甚深智不可說無量智慧不可說究竟智慧不可說。</p>
<p>彼諸法智不可說彼淨法輪不可說彼大法雲不可說彼大法雨不可說。</p>
<p>彼諸神力不可說彼諸方便不可說入空寂智不可說念念相續不可說。</p>
<p>無量行門不可說念念恒住不可說。</p>
</div>
<div class='div-commentary'><p style="margin-left:1em">五修行於施下廣修十度行。</p>
</div>
<div class='div-orig'><p>諸佛剎海不可說悉能徃詣不可說諸剎差別不可說種種清淨不可說。</p>
<p>差別莊嚴不可說無邊色相不可說種種間錯不可說種種妙好不可說。</p>
<p>清淨佛土不可說雜染世界不可說。</p>
</div>
<div class='div-commentary'><p style="margin-left:1em">六諸佛剎海下二偈半游剎自在行。</p>
</div>
<div class='div-orig'><p>了知眾生不可說知其種性不可說知其業報不可說知其心行不可說。</p>
<p>知其根性不可說知其解欲不可說雜染清淨不可說觀察調伏不可說。</p>
<p>變化自在不可說現種種身不可說修行精進不可說度脫眾生不可說。</p>
<p>示現神變不可說放大光明不可說種種色相不可說令眾生淨不可說。</p>
</div>
<div class='div-commentary'><p style="margin-left:1em">七了知眾生下明調伏眾生行。</p>
</div>
<div class='div-orig'><p>一一毛孔不可說放光明網不可說光網現色不可說普照佛剎不可說。</p>
<p>勇猛無畏不可說方便善巧不可說調伏眾生不可說令出生死不可說。</p>
<p>清淨身業不可說清淨語業不可說無邊意業不可說殊勝妙行不可說。</p>
<p>成就智寶不可說深入法界不可說菩薩總持不可說善能修學不可說。</p>
<p>智者音聲不可說音聲清淨不可說正念真實不可說開悟眾生不可說。</p>
<p>具足威儀不可說清淨修行不可說成就無畏不可說調伏世間不可說。</p>
<p>諸佛子眾不可說清淨勝行不可說稱歎諸佛不可說讚揚無盡不可說。</p>
<p>世間導師不可說演說讚歎不可說。</p>
</div>
<div class='div-commentary'><p style="margin-left:1em">八一一毛孔不可說下七偈半三業深淨行。</p>
</div>
<div class='div-orig'><p>彼諸菩薩不可說清淨功德不可說。</p>
<p>彼諸邊際不可說能住其中不可說住中智慧不可說盡諸劫住無能說。</p>
<p>欣樂諸佛不可說智慧平等不可說善入諸法不可說於法無礙不可說。</p>
<p>三世如空不可說三世智慧不可說了達三世不可說住於智慧不可說。</p>
<p>殊勝妙行不可說無量大願不可說清淨大願不可說成就菩提不可說。</p>
<p>諸佛菩提不可說發生智慧不可說分別義理不可說知一切法不可說。</p>
<p>嚴淨佛剎不可說修行諸力不可說長時修習不可說一念悟解不可說。</p>
<p>諸佛自在不可說廣演正法不可說種種神力不可說示現世間不可說。</p>
<p>清淨法輪不可說勇猛能轉不可說種種開演不可說哀愍世間不可說。</p>
</div>
<div class='div-commentary'><p style="margin-left:1em">九彼諸菩薩下願智自在行。</p>
</div>
<div class='div-orig'><p>不可言說一切劫讚不可說諸功德不可說劫猶可盡不可說德不可盡。</p>
</div>
<div class='div-commentary'><p style="margin-left:1em">十不可言說一切劫下一偈結德無盡。</p>
</div>
<div class='div-orig'><p>不可言說諸如來不可言說諸舌根歎佛不可言說德不可說劫無能盡。</p>
<p>十方所有諸眾生一切同時成正覺於中一佛普能現不可言說一切身。</p>
<p>此不可說中一身示現於頭不可說此不可說中一頭示現於舌不可說。</p>
<p>此不可說中一舌示現於聲不可說此不可說中一聲經於劫住不可說。</p>
<p>如一如是一切佛如一如是一切身如一如是一切頭如一如是一切舌。</p>
<p>如一如是一切聲不可說劫恒讚佛不可說劫猶可盡歎佛功德無能盡。</p>
</div>
<div class='div-commentary'><p style="margin-left:1em">第二明果德深廣因能趣入中先果後因前中三初六偈總歎佛德。</p>
</div>
<div class='div-orig'><p>一微塵中能悉有不可言說蓮華界一一蓮華世界中賢首如來不可說。</p>
<p>乃至法界悉周徧其中所有諸微塵世界若成若住壞其數無量不可說。</p>
<p>一微塵處無邊際無量諸剎普入來十方差別不可說剎海分布不可說。</p>
</div>
<div class='div-commentary'><p style="margin-left:1em">二一微塵中能悉有下別明依報。</p>
</div>
<div class='div-orig'><p>一一剎中有如來壽命劫數不可說諸佛所行不可說甚深妙法不可說。</p>
<p>神通大力不可說無障礙智不可說入於毛孔不可說毛孔因緣不可說。</p>
<p>成就十力不可說覺悟菩提不可說入淨法界不可說獲深智藏不可說。</p>
</div>
<div class='div-commentary'><p style="margin-left:1em">三一一剎中有如來下三偈別明正報。</p>
</div>
<div class='div-orig'><p>種種數量不可說如其一切悉了知種種形量不可說於此靡不皆通達。</p>
<p>種種三昧不可說悉能經劫於中住於不可說諸佛所所行清淨不可說。</p>
<p>得不可說無礙心往詣十方不可說神力示現不可說所行無際不可說。</p>
<p>徃詣眾剎不可說了達諸佛不可說精進勇猛不可說智慧通達不可說。</p>
<p>於法非行非不行入諸境界不可說不可稱說諸大劫恒遊十方不可說。</p>
<p>方便智慧不可說真實智慧不可說神通智慧不可說念念示現不可說。</p>
<p>於不可說諸佛法一一了知不可說。</p>
</div>
<div class='div-commentary'><p style="margin-left:1em">第二種種數量下明因德趣入於中二先自分行。</p>
</div>
<div class='div-orig'><p>能於一時證菩提或種種時而證入。</p>
<p>毛端佛剎不可說塵中佛剎不可說如是佛剎皆徃詣見諸如來不可說。</p>
<p>通達一實不可說善入佛種不可說諸佛國土不可說悉能徃詣成菩提。</p>
<p>國土眾生及諸佛體性差別不可說如是三世無有邊菩薩一切皆明見。</p>
</div>
<div class='div-commentary'><p style="margin-left:1em">後能於一時證菩提下勝進行且從相顯略科然上諸德德德圓融無盡無盡唯忘懷體之<span class='note-inline'>(且從相顯下結釋顯深)</span>。</p>
</div>
<p class='juan'>大方廣佛華嚴經䟽鈔會本第四十五之一</p>
<div class='div-w'>
<p class='h2'>音釋</p>
<div class='div-note'>俱胝<p style="margin-left:1em"><span class='note-inline'>(梵語也此云百億胝張尼切)</span>。</p>
阿庾多<p style="margin-left:1em"><span class='note-inline'>(梵語也此云萬億庾弋渚切)</span>。</p>
矜羯羅<p style="margin-left:1em"><span class='note-inline'>(矜居陵切羯居謁切)</span>。</p>
阿婆鈐<p style="margin-left:1em"><span class='note-inline'>(鈐其廉切)</span>。</p>
毗攞伽<p style="margin-left:1em"><span class='note-inline'>(攞來可切)</span>。</p>
僧羯邏<p style="margin-left:1em"><span class='note-inline'>(邏朗可切)</span>。</p>
毗佉擔<p style="margin-left:1em"><span class='note-inline'>(佉丘迦切擔都藍切)</span>。</p>
瑿攞陀<p style="margin-left:1em"><span class='note-inline'>(瑿音醫)</span>。</p>
[鞥-合+田]麼怛羅<p style="margin-left:1em"><span class='note-inline'>([鞥-合+田]駢迷切)</span>。</p>
窣步羅<p style="margin-left:1em"><span class='note-inline'>(窣蘓殳切)</span>。</p>
睥羅<p style="margin-left:1em"><span class='note-inline'>(睥匹詣切)</span>。</p>
娑攞荼<p style="margin-left:1em"><span class='note-inline'>(荼同都切)</span>。</p>
醯魯耶<p style="margin-left:1em"><span class='note-inline'>(醯馨夷切)</span>。</p>
烏波跋多<p style="margin-left:1em"><span class='note-inline'>(跋蒲末切<span class='corr'>已</span>上並數量皆梵語也)</span>。</p>
迫隘<p style="margin-left:1em"><span class='note-inline'>(迫博陌切迫迮也隘烏懈切狹隘也)</span>。</p>
</div></div></div>
<p class='juan'><a id='mulu186' />大方廣佛華嚴經䟽鈔會本第四十五之二　弊六</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-other'><a id='mulu187' />
<div class='div-orig'><p class="head1">壽量品第三十一</p>
</div>
<div class='div-commentary'><p style="margin-left:1em">初來意者夫玄鑒虛朗出乎數域之表豈有殊形萬狀脩短之壽哉然應物隨機能無不形而無不壽故上品彰其實德此品以辨隨機雖少至多顯時無不徧即前多德之一故粗廣之亦為遠答壽量海故所以來也<span class='note-inline'>(初來意中二先立理正顯十身壽量且寄三身明之謂真身無修短應身示有修短玄謂玄理鑑謂鑑照理智冥契以為真身玄故則虛凝鑑故則朗徹出乎數不可語其壽命短長出乎域不可言其形量所在又出乎數不可說其一身多身出乎域不可同其人天之壽若開上能所證別則三身義具然應物下辨其應化故經云佛以法為身清淨如虛空所現眾色形今入此法中又云如來真身本無二應物隨機遍十方等)</span>二釋名者壽謂報命量即分限染淨土之報壽隨機見之分限以顯無盡之命無限之量壽之量故壽有斯量通二釋也別行經名無邊佛土經即以處顯人<span class='note-inline'>(二釋名者亦依真應以立其名然諸經論說三身壽量化則有始有終長短萬品報則有始無終一得永常法身無始無終凝然不變故法華中以伽耶生雙林滅化身也我本行菩薩道時所成壽命報身也常住不滅法身也此經宗意三身既融三壽無礙即長能短即短恒長無長無短長短存焉一一圓融言思斯絕)</span>三宗趣者應物脩短為宗顯窮來際無限為趣以就同教且積劣之勝若就別教則脩短圓融故。</p>
</div>
<div class='div-orig'><p>爾時心王菩薩摩訶薩於眾會中告諸菩薩言。</p>
</div>
<div class='div-commentary'><p style="margin-left:1em">次正釋文初集經者敘而心王說者以領旨故佛壽自在故。</p>
</div>
<div class='div-orig'><p>佛子此娑婆世界釋迦牟尼佛剎一劫於極樂世界阿彌陁佛剎為一日一夜極樂世界一劫於袈裟幢世界金剛堅佛剎為一日一夜袈裟幢世界一劫於不退轉音聲輪世界善勝光明蓮華開敷佛剎為一日一夜不退轉音聲輪世界一劫於離垢世界法幢佛剎為一日一夜離垢世界一劫於善燈世界師子佛剎為一日一夜善燈世界一劫於妙光明世界光明藏佛剎為一日一夜妙光明世界一劫於難超過世界法光明蓮華開敷佛剎為一日一夜難超過世界一劫於莊嚴慧世界一切神通光明佛剎為一日一夜莊嚴慧世界一劫於鏡光明世界月智佛剎為一日一夜。</p>
</div>
<div class='div-commentary'><p style="margin-left:1em">二佛子下正說於中三初別舉十剎相望。</p>
</div>
<div class='div-orig'><p>佛子如是次第乃至過百萬阿僧祇世界。</p>
</div>
<div class='div-commentary'><p style="margin-left:1em">次佛子如是下舉略顯廣。</p>
</div>
<div class='div-orig'><p>最後世界一劫於勝蓮華世界賢勝佛剎為一日一夜普賢菩薩及諸同行大菩薩等充滿其中。</p>
</div>
<div class='div-commentary'><p style="margin-left:1em">三最後世界下舉其玄極且如以劫為日未歷十重則劫不可說況百萬僧祇則最後之剎<span class='corr'>已</span>鄰剎海平等故舉普賢等充滿明極位所居由此名為兼顯菩薩<span class='note-inline'>(已鄰剎海者猶有數限故致鄰言剎海平等無數量故)</span>。</p>
</div></div>
<div class='div-other'><a id='mulu188' />
<div class='div-orig'><p class="head1">諸菩薩住處品第三十二</p>
</div>
<div class='div-commentary'><p style="margin-left:1em">初來意者上約化益盡一切時今明菩薩徧一切處故次來也故僧祇中明法界毛端之處皆有多多普賢此則據實而談今約機緣所宜指有方所使物欣厭翹心有歸若知能住菩薩毛含剎海所住之處塵納無邊則未有一方非菩薩住亦遠答前壽量海問菩薩隨機住壽異故昔將此品遠答第二會初問意十句非唯義意不同抑亦文不相次。</p>
<p style="margin-left:1em">二釋名者菩薩大悲隨機住處能住非一故名曰諸諸菩薩之住處故以為名。</p>
<p style="margin-left:1em">三宗趣者隨機應感方所為宗使物歸憑及悟無方為趣。</p>
</div>
<div class='div-orig'><p>爾時心王菩薩摩訶薩於眾會中告諸菩薩言。</p>
</div>
<div class='div-commentary'><p style="margin-left:1em">次正釋文文中二先集經者敘亦心王說者隨所統王皆自在故亦表心隨智住無障礙故。</p>
</div>
<div class='div-orig'><p>佛子東方有處名仙人山從昔<span class='corr'>已</span>來諸菩薩眾於中止住現有菩薩名金剛勝與其眷屬諸菩薩眾三百人俱常在其中而演說法。</p>
</div>
<div class='div-commentary'><p style="margin-left:1em">二佛子下正說住處有二十二處前十依八方山海以上下非凡至故不明之山海包藏仁智棲止表大智高深故能止能照故後十二處城邑雜居曲盡物機表大悲無遺故則知菩薩無不在矣今初第六是海中之山第十海中之窟餘皆是山一仙人山者相傳是東海蓬萊山若爾則亦兼海<span class='note-inline'>(山海包藏下釋山海意此句約事山藏海約言仁智棲止者寄外典說夫子云仁者樂山智者樂水意云仁者好山如山之安固不動智者好水如水之清鑑洗滌流止從緣故非要仁即住山智即近水也表大智下正約所表唯一大智雙合上二高如山深如海止即是山照即是海)</span>。</p>
</div>
<div class='div-orig'><p>南方有處名勝峯山從昔已來諸菩薩眾於中止住現有菩薩名曰法慧與其眷屬諸菩薩眾五百人俱常在其中而演說法。</p>
</div>
<div class='div-commentary'><p style="margin-left:1em">二勝峯即德雲所住晉本名樓閣山即婆施羅所居。</p>
</div>
<div class='div-orig'><p>西方有處名金剛燄山從昔已來諸菩薩眾於中止住現有菩薩名精進無畏行與其眷屬諸菩薩眾三百人俱常在其中而演說法。</p>
</div>
<div class='div-commentary'><p style="margin-left:1em">三金剛熖在西海之濵。</p>
</div>
<div class='div-orig'><p>北方有處名香積山從昔<span class='corr'>已</span>來諸菩薩眾於中止住現有菩薩名曰香象與其眷屬諸菩薩眾三千人俱常在其中而演說法。</p>
</div>
<div class='div-commentary'><p style="margin-left:1em">四香積山昔云應是雪北之香山<span class='note-inline'>(昔云等者凡有應是之言即是帶疑事難融會不可勇知固當多聞闕疑矣言當北者俱舍論說雪北香南有阿耨達池故知雪山在香之南至)</span>。</p>
</div>
<div class='div-orig'><p>東北方有處名清涼山從昔<span class='corr'>已</span>來諸菩薩眾於中止住現有菩薩名文殊師利與其眷屬諸菩薩眾一萬人俱常在其中而演說法。</p>
</div>
<div class='div-commentary'><p style="margin-left:1em">五清涼山即代州鴈門郡五臺山也於中現有清涼寺以歲積堅冰夏仍飛雪曾無炎暑故曰清涼五峯聳出頂無林木有如壘土之臺故曰五臺表我大聖五智已圓五眼已淨總五部之真祕洞五陰之真源故首戴五佛之冠頂分五方之髻運五乘之要清五濁之災矣<span class='note-inline'>(清涼山䟽文分六一畧釋經文然畧有二名言代州五臺即五臺縣及繁峙兩縣之界徃者非一可畧言也表我大聖下第二彰其所表多出金剛頂瑜伽亦有以理推析言大聖者即文殊也不指其名直言大聖今山中稱念但云大聖菩薩即舉總稱別指吉祥耳言五智者若準佛地經論五法攝大覺性謂四智菩提一真法界依金剛頂即一真法界名清淨法界智故成五智二五眼可知三言五部者一佛部二金剛部三寶部四蓮華部五羯磨部一切諸天真言皆屬寶部諸鬼神真言屬羯磨部四五陰者即我五陰表是五臺中有大覺即不動智佛妙慧自在即是文殊五言首戴五佛之冠者諸大菩薩多有此冠而大聖不論戴冠六復常有五髻然諸五類例大同謂當中髻即中臺表之毗盧遮那佛居是佛部主法界清淨智亦佛眼也其東一髻即是東臺是阿閦佛居為金剛部主是大圓鏡智即是慧眼其南一髻即是南臺寶生如來所居是寶部主是平等性智即是天眼其西一髻即是西臺阿彌陀如來所居是蓮華部主即妙觀察智即是法眼其北一髻即是北臺不空成就如來所居是羯磨部主是成所作智即是肉眼七若配五乘中即佛乘東菩薩乘南緣覺乘西聲聞乘北人天乘若人天乘別北即人乗合佛菩薩餘如次第八若清五濁但取五不同不必如次若配五陰中即識陰東為行陰南為想陰西為受陰北為色陰例為其次識為主故然五如來皆有種子一一觀行各各不同學密教者方知其要今但畧屬而已)</span>然但云東北方者其言猶漫案寶藏陀羅尼經云我滅度後於贍部洲東北方有國名大振那其國中間有山號為五頂文殊師利童子游行居住為諸菩薩眾於中說法及與無量無數藥叉羅剎緊那羅摩睺羅伽人非人等圍遶供養恭敬斯言審矣<span class='note-inline'>(然但云下三定方所以經不指國名但云東北故引經定所以此經不指者以在八方之例餘之七方皆不指國名在下文故今恐淺識者惑故引經證此經亦名八字陀羅尼經廣說文殊之德䟽引猶畧今更引之謂彼經金剛密跡主菩薩問如來云文殊師利於何處方面住復何方面能行利益如來答云我滅度已下䟽文全引下有偈云文殊大菩薩不捨大悲願變身為童真或冠或露體或處小兒叢遊戲邑聚落或作貧窮人衰形為老狀亦現饑寒苦巡行坊市鄽求乞衣肘寶令人發一施與滿一切願使令發信心信心既發已為說六度法領萬諸菩薩居於五頂山放億眾光明人天成悉覩罪垢皆消滅或得聞持法一切陀羅尼秘密深藏門修行證實法究竟佛果願具空三昧門習盡泥洹路文殊大願力與佛同境界下更廣讚其德不能繁敘要當尋經)</span>其山靈迹備諸傳記余幼尋茲典每至斯文皆掩卷長歎遂不遠萬里委命棲託聖境相誘十載于茲其感應昭著盈于耳目及夫夏景勝事尤多歷歷龍宮夜開千月纖纖細草朝間百華或萬聖羅空或五雲凝岫圓光映乎山翠瑞鳥翥于煙霄唯聞大聖之名無復人間之慮入聖境者接武革凡心者架肩相視互謂非凡觸目皆為佛事其山勢寺宇難以盡言<span class='note-inline'>(其山靈跡下四顯聖靈於中有二初畧指諸文本傳甚廣畧有六門一立名標化二封域里數三臺頂塔廟四諸寺廟宇五古今靈應六聞名禮敬功德然今文中皆<span class='corr'>已</span>畧有今初二句通指前五門地里誌云其山層盤秀峙路徑舒深靈岳神溪非薄俗所居悉是樓神禪寂之士冥搜造微之儔矣余幼尋下二自述見聞於中有三先敘至山源由由此菩薩住處清涼山之文當時逆㓂亂常兵戈蜂起豺狼滿路山川阻絕不憚而遊故云委命棲託遠雖五千反覆萬里始本暫遊日復一日傾馳聖境一十五年作䟽至斯正當十載其山勢寺宇下畧指佳境其山在長安東北一千六百里離代州之東南百餘里左鄰恒岳秀出千峯右接孟津長流一帶北臨絕塞遏萬里之煙塵南擁汾陽為大國之艮背迴泊日月蓄洩雲龍雖積雪夏凝而名花萬品寒風勁烈而瑞草千般丹嶂橫開翠屏疊起排雲撥霧時<span class='corr'>逢</span>物外之峯捫蘿履危每到非常之境白雲凝布奪萬里之澄江果日將昇見三尺之大海五峯一一難具言也言寺宇者北齊崇敬置立伽藍見有故壞二百餘所當時棲託寺有八焉貞元<span class='corr'>已</span>來數早過十或五峯抱出或雙嶺中開或疊起巖中或聳居雲外不可具言也)</span>自大師晦迹於西天妙德揚輝於東夏雖法身長在而雞山空掩於荒榛應現有方而鷲嶺得名於茲土神僧顯彰於靈境宣公上稟於諸天漢明肇啟於崇基魏帝中孚於至化北齊數州以傾俸有唐九帝之迴光<span class='note-inline'>(自大師下五徵源由兼彰聖迹初對正敘本源大集經中佛將涅槃委諸菩薩分衛大千此土多有毒龍為害人多愛樂大乘故妙吉祥菩薩處斯以行化故云妙德揚輝於東夏文殊般泥洹經云若但聞名者除十二億劫生死之罪若禮拜者恒生佛家若稱名字一日七日文殊必降若有宿障夢中得見得見形像斯人位階聖果應化廣大故曰揚輝次對成上兩句初成上大師晦迹兼通妨難謂有問言常在靈鷲山及餘諸住處何言晦迹故今云二聖之本本皆湛然二聖之迹迹有隱顯今靈鷲山盡是荒蕪所謂難山即是雞足亦鷲嶺所管應現下成上揚輝於東夏山似靈鷲故言鷲嶺得名次下當說神僧等者感通傳云字文後周時文殊化為梵僧來遊此土云欲禮拜迦葉佛說法處并往文殊師利所住之處名清涼山唐初長安師子國僧九十九夏三果人也聞斯聖迹跣行至此禮清涼山皆神僧顯彰也宣公等者南山感通傳云時有天人姓陸名玄暢來詣云弟子周穆王時生天余乃問曰宇內所疑自昔相傳文殊在清涼山領五百仙人說法經中說文殊久住娑婆世界娑婆則大千之總號如何偏在此方天人答曰文殊是諸佛先師隨緣利見應變不同大士大功非凡境界不勞評薄但知多在清涼五臺之中徃徃有人見之不得不信故云上稟於諸天又今山南有清涼府五臺縣山北有五臺府亦可萬代之龜鏡故無惑矣漢明等者按感通傳云今五臺山東南三十里現有大孚靈鷲寺兩堂舊跡猶存南有花園可二頃許四時發影人莫究之或云是漢明所立又云魏文所作互說不同如何天答曰俱是二帝所作周穆王時<span class='corr'>已</span>有佛法此山靈異文殊所居周穆於中造寺供養及阿育王亦依置塔漢明之初摩勝天眼亦見有塔請帝王立寺山形似於靈鷲故號為大孚靈鷲寺大孚者弘信也帝信佛理立寺勸人花園今在寺前後之君王或改為大花園寺至則天大聖皇后與于闐三藏譯華嚴經見菩薩住清涼山因改為大華嚴寺為五頂攢擁中開山心离坎乾坤得其中理千巖聳秀萬壑森沉拔鷲嶺之仙峯成華嚴之一葉信可謂眾靈翔集之冲府叅賢觀聖之玄都矣所以前云鷲嶺得名於茲土北齊等者傳云北齊高帝篤崇大教置二百餘寺於茲山割八州租稅而供山眾衣藥之資至今猶有五道場莊有唐等者自我大唐至于今聖相繼九葉無不迴於聖鑑言今聖者當德宗帝傾仰靈山御劄天衣每光於五頂中使香藥不斷於嵗時金閣岧嶤於雲端猶疑聖化竹林森聳於巖畔宛似天末故得百辟歸崇九州持供雲委霧合帀地盈山非我諸佛之祖師積萬行於曠劫慈雲彌漫而普覆智海黯湛而包納廓法界為彊域盡眾生為願門熟能應感若茲宿善何濃遇斯遺跡情躍不<span class='corr'>已</span>形於詠言)</span>五天殉命以奔風八表亡軀而競託其有居神州而一生不到亦奚異舍衛三億之徒哉願皆修敬<span class='note-inline'>(五天殉命下六勸物修敬初二句引例勸修五天竺國粗云二十萬里熟知其實數耶若以陸行途經數百國雲山幾萬重或捫索憑虛或飛梯架逈或風行雪臥或木食松棲或惡獸盈群或盜賊相繼若水行洪濤無岸雲島潛迴精怪搖風鯨鯢鼓浪日月出沒於波底䰟魄飄颺於夢中縱使浪息風停只見水涵於天際舟行棹舉猶將息念作生涯雖此艱危而三藏名僧相繼而至總緣大聖委命輕生故云五天殉命以奔風八表等者自東自西自南自北天徼月窟海潮日出有耳目者不憚艱辛遠而必至焉其所居神州下二正勸即反舉不徃之失以彰徃者之得謂葱嶺之東地方數千里曰赤縣神州即有唐中華之國也去清涼之境途程不遷坦然通衢車馬溢路隨方觀化不失家常徃必感徵如何不徃是知不徃即是三億之徒故今秉鋮分茅方面之重無不傾仰西域諸王恨生五天不產東夏豈唯遙禮大聖每多仰<span class='corr'>羨</span>此君故有遊西天者先問曾居五臺山不若不曾居棄而不顧今此國眾生宿因多幸得誕中華諸佛祖師不解修敬故此勸之三億之徒者智論第十一云佛出世難值如憂曇華時一有之如是罪人輪轉三惡道或在人天中佛出世時天人不見如說舍衛城中有九億家三億家眼見佛三億家耳聞有佛而眼不見三億家不見不聞佛在舍衛國二十五年而此眾生不見不聞何況遠者故今中華有人曾到五臺山即亦聞亦見有聞清涼而不得到即同聞名不見只近五臺亦有不聞不見之者況於遠乎故勸修敬若見文殊功德之廣如前畧說廣在經文)</span>。</p>
</div>
<div class='div-orig'><p>海中有處名金剛山從昔<span class='corr'>已</span>來諸菩薩眾於中止住現有菩薩名曰法起與其眷屬諸菩薩眾千二百人俱常在其中而演說法。</p>
</div>
<div class='div-commentary'><p style="margin-left:1em">六金剛山謂東海近東有山名為金剛雖非全體是金而上下四周乃至山間流水砂中皆悉有金遠望即謂全體是金又海東人自古相傳此山往往有聖人出現然晉本此處當其第九以與第十莊嚴窟俱在海中故而今居此者意是八方之內東北方攝故若不然者何以正說八方忽然語海又晉本海中有二住處一名枳怛那現有菩薩名曇無竭有萬二千菩薩眷屬言枳怛者具云昵枳多此云涌出金剛語體涌出語狀曇無竭者此云法生亦云法勇亦云法尚今言法起與生勇義同即常啼之友也菩薩眷屬十倍今經或前譯之誤。</p>
</div>
<div class='div-orig'><p>東南方有處名支提山從昔<span class='corr'>已</span>來諸菩薩眾於中止住現有菩薩名曰天冠與其眷屬諸菩薩眾一千人俱常在其中而演說法。</p>
</div>
<div class='div-commentary'><p style="margin-left:1em">七支提山者此云生淨信之所有舍利者為塔無舍利曰支提或山形似塔或彼有支提故以為名昔云既指清涼為東北則東南影響吳越然吳越靈山雖眾取其形似者天台之南赤城山也直聳雲際赩若霞起巖樹相映分成數重其間有白道猷之遺蹤或即當之矣然劒川有三學山中有歡喜王菩薩屢持燈而出名雖不同而天竺望之即是東南亦有見其持寶冠者則密示其名也希後賢以審之。</p>
</div>
<div class='div-orig'><p>西南方有處名光明山從昔已來諸菩薩眾於中止住現有菩薩名曰賢勝與其眷屬諸菩薩眾三千人俱常在其中而演說法。</p>
</div>
<div class='div-commentary'><p style="margin-left:1em">八光明山昔云應是與補怛洛迦山相連以晉譯觀音住山為光明今文非觀音住處而云光明故言連也。</p>
</div>
<div class='div-orig'><p>西北方有處名香風山從昔<span class='corr'>已</span>來諸菩薩眾於中止住現有菩薩名曰香光與其眷屬諸菩薩眾五千人俱常在其中而演說法。</p>
</div>
<div class='div-commentary'><p style="margin-left:1em">九香風山疑是香山西畔。</p>
</div>
<div class='div-orig'><p>大海之中復有住處名莊嚴窟從昔已來諸菩薩眾於中止住。</p>
</div>
<div class='div-commentary'><p style="margin-left:1em">十莊嚴窟者對上第六海中故云復有晉本云二名功德莊嚴窟。</p>
</div>
<div class='div-orig'><p>毘舍離南有一住處名善住根從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">後城邑十二處中一毘舍離者即毘耶離此云廣嚴城亦曰廣博即是中印度淨名所居之城言南者案西域記第七云此城南十四五里有塔是七百賢聖重結集處更南八九十里有僧伽藍其側有過去四佛座及經行遺跡之處應是其所晉本第二更有一處名巴連弗邑有處名金燈僧伽藍昔云具言波吒補怛囉此云黃華子即黃華女之子創居此處亦中天摩伽陀國具如西域記第八今經闕此一處<span class='note-inline'>(案西域記者彼云吠舍釐國即毗耶離梵音楚夏云城東南行十四五里至大窣渚波是七百賢聖重結集處佛涅槃後百一十年吠舍釐城有諸苾蒭遠離佛法謬行戒律時長老耶舍陀住憍薩羅國長老三菩伽住秫菟羅國長老釐波多住韓若國長老沙羅住吠舍黎國長老富闍彌羅住娑羅梨弗國諸大羅漢心得自在皆得三明有大名稱眾所知識皆是等者阿難弟子時耶舍陀遣使告諸賢聖守集吠舍釐城猶少一人未滿七百是時富闍蘇彌羅以天眼見諸大賢聖集議法事運神足至法會時三菩伽於大眾中右袒長跪揚言曰眾無諠譁欽哉念哉昔大聖法王善權寂滅嵗月雖淹言教尚在吠舍釐城懈怠苾蒭謬於戒律有十事出違十力教今諸賢者深明持犯俱是大德阿難指誨念報佛恩重宣聖旨時諸大眾莫不悲感即召集諸苾蒭依毗奈耶訶責制止削除謬法宣明聖教七百賢聖結集南行八九十里至濕吠多補羅僧伽藍層臺輪煥重閣翬飛僧眾清肅並學大乘其側有過去四佛座及經行遺跡之處其傍窣堵波無憂王之所建也如來在昔南趣摩揭陀國北顧吠舍釐城中途止息遺跡之處名巴連等者西域記第八云摩竭陀國殑伽河南有故城周七十餘里荒蕪雖久基址尚存昔者人壽無量嵗時號拘蘇摩補羅城唐言香花宮城王宮多花故以名焉違乎人壽數千嵗更名波吒釐子城舊云巴連弗邑訛也初有婆羅門高才博學門人數千傳以受業與諸學徒相從遊觀有一書生徘徊悵望同儔謂曰夫何憂乎曰盛色方剛羈遊履影嵗月已積藝業無成顧此為言憂心彌劇於是學徒戲言之曰今將為子求娉婚親乃假立二人為男父母二人為女父母遂坐波吒釐樹謂女婿樹也採時果酌清流陳婚姻之緒請合好之期時假女父攀花枝以授書生曰斯嘉偶也幸無辭焉書生之心欣然自得日暮言歸懷戀而止學徒曰前言戲耳幸可同歸林中猛獸恐相殘害書生遂留徃來樹側景夕之後異光燭野管弦清雅幃帳陳列俄見老翁䇿杖來慰頃有一嫗携引少女並賔從盈路袨服奏樂翁乃指少女曰此君之弱室也酣歌樂讌經七日焉學徒疑為獸害徃而求之乃見獨坐陰樹若對上客告與同歸辭不從命後自入城拜謁親故說其始末聞者驚該與諸友人同徃林中咸見花樹是一大宅僮僕役使驅馳徃來而彼老翁從容接對陳饌奏樂賔主禮備諸友還城具告遠近其十嵗之後生一男子謂其妻曰吾今欲歸未忍離阻適復留心棲寄飄露其妻既聞具以白父翁謂書生曰人生行樂詎必故鄉今將築室宜無異志於是役使靈從功成不曰香花舊城遷都此邑由彼子故神為築城自爾之後因名波吒釐子城焉)</span>。</p>
</div>
<div class='div-orig'><p>摩度羅城有一住處名滿足窟從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">二云摩度羅者亦曰摩偷羅此云孔雀亦云密蓋並是古世因事亦中印度言滿足窟者彼國有舍利弗等塔及文殊師利塔於王城西五六里有山寺是烏波毱多所造寺北有巖中間有石窟是毱多度人安籌之所具如西域記第四說安籌雖是後事多是安聖窟中<span class='note-inline'>(二摩度羅亦云摩偷羅亦中印度竟西域記第四者彼記名秫菟羅國記中不說孔雀之緣言有舍利等塔者等取大目揵連及當樓那塔言寺北有巖等者記云城東行五六里至一山伽藍踈崖為室因谷為門尊者烏波毱多唐言近護之所建也其中則有如來指爪窣堵波伽藍北巖間有石室高二十餘尺廣三十餘尺四寸細籌填積其內尊者近護說法化道夫妻俱證阿羅漢果乃下一籌異室別族雖證不記安籌等者恐人設難云既是毱多建窟乃是佛滅之後百年中事今是始成說經那是彼窟故為此通)</span>。</p>
</div>
<div class='div-orig'><p>俱珍那城有一住處名曰法座從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">三俱珍那者具云俱陳那耶俱珍姓也此云大盆那耶法律也謂池形如大盆往昔有仙於側修法律後人以此為姓因為城名<span class='note-inline'>(三俱珍那城者大同釋嬌陳如名)</span>。</p>
</div>
<div class='div-orig'><p>清淨彼岸城有一住處名目真鄰陀窟從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">四清淨彼岸城是南印度目真此云解脫即龍之名鄰陀云處即龍所居處<span class='note-inline'>(目真等者西域記第八云自支隣陁龍王池其水清黑其味甘羙西岸有小精舍中作佛像昔如來初成正覺於此宴坐七日入定時此龍王警衛如來即以其身繞佛七帀化出多頭俯垂為盖故池東岸有其室焉)</span>。</p>
</div>
<div class='div-orig'><p>摩蘭陀國有一住處名無礙龍王建立從昔已來諸菩薩眾於中止住。</p>
</div>
<div class='div-commentary'><p style="margin-left:1em">五摩蘭陀國未詳所在晉經無國但云風地謂有風孔處即龍所居<span class='note-inline'>(摩蘭陀者更以義推摩蘭陀即摩伽陀無礙龍王建立正是普光法堂是今說法之處耳以不指云此處故云未詳所在)</span>。</p>
</div>
<div class='div-orig'><p>甘菩遮國有一住處名出生慈從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">六甘菩遮國正云紺蒲即是果名其果赤白圓滿乍似此方林檎而腹三約橫文此國多端正女人面似紺蒲三約文成以女名國出生慈者大集經中但名慈窟<span class='note-inline'>(大集經者即月藏分第十亦但列名無別指處下當具引月藏之文)</span>。</p>
</div>
<div class='div-orig'><p>震旦國有一住處名那羅延窟從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">七震旦國即此大唐亦云真丹或云支那皆梵音楚夏此云多思惟以情慮多端故前為成八方故清涼直云東北今在諸國之類故舉國名<span class='note-inline'>(此云多思惟者婆沙亦云支那此云漢也西域記云大漢具云摩訶支那故真諦三藏云衣物意云是衣冠人物之國皆是義翻䟽翻為正)</span>那羅延者此云堅牢昔云即青州界有東牢山現有古佛聖跡此應是也然牢山乃是登州亦青州分野其山靈迹亦多然今之到此山在蔚州東靈迹顯著不減清涼時稱普賢所居往往有覩彼亦有五臺南臺有窟難究其底時稱那羅延窟或即是此<span class='note-inline'>(亦青州分野者禹別九州東為青州則天下分其九分野矣然今之到此山者相傳云以是秦始皇築長城到此畢工故立其名)</span>。</p>
</div>
<div class='div-orig'><p>䟽勒國有一住處名牛頭山從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">八踈勒國具云佉路數怛勒是彼國山名因山立號或翻為惡性因國人以立名然牛頭山在今于闐國此云地乳佛滅百年方立此國具如西域記以集經之時未開尚屬踈勒故耳晉本但云邊國故或指江表牛頭今譯既明定非此也<span class='note-inline'>(八踈勒國者西域第十二云出葱嶺其烏鍛國此國城西二百餘里至一大山從此北行山磧曠野五百餘里至佉沙國舊云為踈勒者乃稱其城號也正音宜云室利訖栗多底踈勒之言猶為訛也釋曰䟽依古釋即日照三藏釋西域記云佉沙國周五千餘里多砂磧少壞土稼穡殷盛花果繁茂從此東南行五百餘里濟何踰沙至斫句迦國唐言沮渠周千餘里國南境有大山崖嶺嵯峨峯巒重疊草木凌寒春秋一觀溪澗濬瀨飛流四注崖龕石室棊布嚴林印度得果人多運神通輕舉遠遊棲止於此諸阿羅漢於此寂滅者眾是故多有窣堵波也今猶現有三阿漢羅居巖岫中入滅心定形若羸人鬚鬢恒長故諸沙門時徃為剃而此國中大乘經典部數尤多佛法至處莫斯為盛也十萬頌為部者凡有十數自茲<span class='corr'>已</span>降其流實廣釋曰據此華嚴等經却在此國從此而東踰嶺越谷行八百餘里至瞿薩且那國唐言地乳即其俗之雅言也俗語謂之漢那凶奴謂之于遁諸胡謂之豁旦印度謂之屈丹舊曰于闐者訛也瞿薩旦那國周四千餘里砂磧大半壤土隘狹宜穀稼多眾果宗尚佛法伽藍百有餘所僧徒五千餘人並多習學大乘教法王甚驍或敬重佛法自云毘沙門天之祀胤也昔者此國虛曠無人毘沙門天於此樓宅無憂王太子在呾叉始羅國被挾目王怒譴謫輔佐遷其豪族出於雪山北居荒谷間遷人逐牧至此西界推舉尊豪首立為主當是地也東土太子蒙譴流徙居此東界羣下勸進又自稱王嵗月已積風教不通各因畋獵遇會荒澤更問宗緒因而爭長忿形辭語便欲交兵惑有諫曰今何遽乎因獵决戰未盡兵鋒宜歸治兵期而後集於是廻駕各歸其國校習戎馬督勵士卒至期兵會旗鼓相望旦日合戰西主不利因而逐北遂斬其首東大乘勝撫集亡國遷都中地方建城郭憂其無土恐難成功宣告遠近誰識地理時有塗灰外道負大瓠盛滿水而自進曰我知地理遂以其水屈曲遺流周而復始因即疾軀忽而不見依彼水迹峙其基堵遂得興工即斯國治今王所都於此城也城非崇峻攻擊難尅自古<span class='corr'>已</span>來未能有勝其王遷都作邑建國安人工績<span class='corr'>已</span>成齒耄云暮未有胤嗣恐絕宗緒乃徃毘沙門天王所析禱諳嗣神像額上剖出嬰孩捧以廻駕國人稱慶既不飲乳恐其不壽尋諸神祠重請養育神前之地忽然隆起其狀如乳神童飲吮遂至成立智勇光前風教遐被遂營神祠崇先祖也自茲已降矣世相承傳國君臨不失其緒故今神廟多諸珍寶拜祀享祭無替於時地乳所育因為國號王城南十餘里有伽藍先此國王為毘盧折那唐言遍照阿羅漢建也王城西南二十餘里至瞿室[飢-几+夌]（反又力甑反）伽山唐言牛角山峯兩起巖隴四絕於崖谷間建一伽藍其中佛像時燭光明昔如來曾至此處為諸天人畧說法要懸記此地當建國土敬崇遺法遵習大乗即今處也牛角巖有大石室中有阿羅漢入滅心定待慈氏佛數百年間供養無曾近者崖崩持塞門經國王興兵欲除崩石即黑蜂羣飛毒螫人眾以故至今石門不開釋曰據此亦為聖居或指江表牛頭者即金陵南四十里有山名牛頭謂由此山有雙峯故一名雙闕一名天闕一名南郊一名仙窟皆以黑朝改革不定按城地誌云此山高一千四百尺周廻四十七里凖西域記及舊華嚴經菩薩住處品心王菩薩告諸菩薩言東北方邊夷國土名牛頭若按新經云䟽勒國有一住處名牛頭山如前所引西域記文此與真丹處則異也（此文見金陵塔寺記）古老相傳云是辟支佛現形之所而前後文多云菩薩於中止住而其靈應徃徃有之)</span>。</p>
</div>
<div class='div-orig'><p>迦葉彌羅國有一住處名曰次第從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">九迦葉彌羅晉譯為罽賔此翻為阿誰入即末田乞地之所略如音義廣出西域記第三<span class='note-inline'>(九迦濕彌羅記第三云北印度境末田乞地即阿羅漢名昔云末田地新云末田底迦迦濕彌羅國周七千餘里四境負山山極峭峻雖有門徑而復隘狹自古隣敵無能攻伐（云云）昔此國本龍池也世尊自烏仗那國降惡神<span class='corr'>已</span>欲還中國乘空當此國上告阿難曰我涅槃後有末田底迦阿羅漢當於此地建國安人弘揚佛法如來寂滅之後第五十年阿難弟子禾國底迦阿羅漢者得六神通具八解脫聞佛懸記心自慶恱便來至此於大山巖宴坐林中現大神通龍見深信請咨所欲阿羅漢曰願於池內惠以容膝龍王於是縮水奉施羅漢神通廣身龍王縱力縮水池空水盡龍翻請池阿羅漢於此西北為留一池周百餘里自餘枝屬別居小池龍王曰池地總施願恒受供末田底迦曰我今不久無餘涅槃雖欲受請其可得乎龍王重請五百羅漢常受我供乃至法盡法盡之後還取此國以為居池末田底迦從其所請時阿羅漢既得地<span class='corr'>已</span>運大神力立五百伽藍於諸異國買鬻賤人以充役使以供僧眾末田底迦入寂滅後彼諸賤人自立君長隣境諸國鄙其賤種莫與交親謂之訖利多（唐言買得）今時泉水<span class='corr'>已</span>多流溢)</span>。</p>
</div>
<div class='div-orig'><p>增長歡喜城有一住處名尊者窟從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">十增長歡喜城古釋云即南印度尊者窟者即上座部所居之所。</p>
</div>
<div class='div-orig'><p>菴浮梨摩國有一住處名見億藏光明從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">十一庵浮棃摩此云無垢即是果名此國豐而且勝故以為名在中印度境。</p>
</div>
<div class='div-orig'><p>乾陀羅國有一住處名苫婆羅窟從昔<span class='corr'>已</span>來諸菩薩眾於中止住。</p>
</div>
<div class='div-commentary'><p style="margin-left:1em">十二乾陀羅國此云持地國多得道果者護持不為他國侵害故或云香徧徧國香草先發故苫婆羅者是香華樹名與初品苫末羅梵言輕重耳徧窟側近多生此故相傳云是佛留影之所具如西域記及大集月藏分第十<span class='note-inline'>(十二乾陀羅國西域記第三云健䭾邏國有伽膩色迦王以如來涅槃之後第四百年應期撫運王風遠彼殊俗內附機務餘暇每習佛經日請一僧入宮說法而法異儀部執不同王用深疑無以去惑時脇尊者曰如來去世嵗月逾遠弟子部執師資異謂各據聞見共為矛盾時王聞<span class='corr'>已</span>甚用感傷悲歎良久謂尊者曰猥以餘福幸遵前緒去聖雖遠猶為有幸敢亡庸鄙紹隆法教隨其部執具釋三藏（下取意）遂召眾僧七日供養欲集法事先下勑令去凡留聖聖眾猶多復去有學無學猶多次留具三明六通具者猶多次取內閑三藏外達五明乃至四百九十九人後一世友未得羅漢等廣集三藏凡三十萬頌王以銅鍱鏤寓石函封緘全捨此國與僧故多聖居也苫末羅者此翻為黃雜色初品巧幻術修羅王苫末羅王乃偈共長行唐梵互出與此釋不同偈云紅色光神又其城東南十餘里有窣堵波中有佛牙長可寸半其色黃白彼多聖迹故是聖居相傳云者即西域記第二說那揭羅國城西南二十餘里有伽藍伽藍西南深澗峭絕瀑布飛流懸崖壁立東岸石壁有大洞穴瞿波羅龍之所居也門徑狹小窟穴冥闇崖石津壁溪徑餘流昔有佛影煥若真容相好具足儼然如在近代<span class='corr'>已</span>來人不遍覩縱有所見髣髴而已至誠祈請有冥感者乃暫明示尚不能久昔如來在世之時此龍為牧牛之士供王乳酪進奉失儀既獲譴責心懷恚恨即以金錢買花供養受記窣堵波願為惡龍破國害王即趣石壁投身而死遂居此窟為大龍王便欲出穴成本惡願適起此心如來<span class='corr'>已</span>鑒愍此國人為龍所害運神通力自中印度至龍所龍見如來妻心遂止受不殺戒願護正法因請如來常居此窟諸聖弟子恒受我供如來告曰吾將寂滅為汝留影遣五羅漢常受汝供正法隱沒其事無替汝若毒心忿怒起時當觀吾影以慈心善故毒心當止此賢劫中當來世尊亦愍汝等皆留影像釋曰此與觀佛三昧海經大同<span class='corr'>已</span>如初會鈔引西域記云此國無別君長屬迦畢試國去健䭾邏國不遠或曾屬之耳具如西域記者此即總指上來諸處引西域記不局一卷月藏分的指第十然月藏分當第十二有十卷經中即建立塔寺品第十九爾時娑婆世界主大梵天王釋提桓因曰四大天王等及諸眷屬從坐而起合掌向佛一心敬禮而作是言佛說於四天下中所有過去諸佛如來之所建立住持大塔牟尼諸佛所依住處於現在世及未來世而常不空佛為菩薩摩訶薩等降大法雨皆悉充滿初名眾仙所典次名德積次名金剛熖次名香室次名睒婆梨次名賢城次名須質多羅次名水光次名香熏次名善建立次名遮波羅次名金燈次名樂住次名牟隣陀次名金剛地次名慈窟次名那羅延窟次名渠摩娑羅香次名惠頂次名大德窟次名善現次名青欝茂次名虛空子次名牛頭栴檀室次名難勝此是過去諸佛建立住持大塔常為菩薩等之所加護於是我等常所供養世尊所有聲聞弟子於現在世及未來世復有義所塔寺住處令我等軰護持養育然此初數處與此經同可以意得故不具引下取意引爾時世尊微笑靣門放種種光時四天下有無量百千諸佛住處而現東州八萬佛現北州百千西州五百南州二百五十千佛處現廣說諸國各有佛現等下諸天龍等發願護持)</span>此文之終都無結束或是經來不盡閻浮既爾餘方餘界異類界等可以倣之法界身雲則無在不在矣。</p>
</div>
<p class='juan'>大方廣佛華嚴經䟽鈔會本第四十五之二</p>
<div class='div-w'>
<p class='h2'>音釋</p>
<div class='div-note'>壘<p style="margin-left:1em"><span class='note-inline'>(魯水切疊也)</span>。</p>
翥<p style="margin-left:1em"><span class='note-inline'>(陟慮切飛舉也)</span>。</p>
肇<p style="margin-left:1em"><span class='note-inline'>(直紹切始也)</span>。</p>
赩<p style="margin-left:1em"><span class='note-inline'>(許力切大赤也)</span>。</p>
峙<p style="margin-left:1em"><span class='note-inline'>(丈里切屹立貌)</span>。</p>
紆<p style="margin-left:1em"><span class='note-inline'>(邕俱切縈紆也)</span>。</p>
礡<p style="margin-left:1em"><span class='note-inline'>(白各切旁礡廣被也)</span>。</p>
蓄洩<p style="margin-left:1em"><span class='note-inline'>(蓄敕六切積也洩私列切散也)</span>。</p>
企<p style="margin-left:1em"><span class='note-inline'>(遣爾切)</span>。</p>
廛<p style="margin-left:1em"><span class='note-inline'>(呈延切音廛市廛也)</span>。</p>
蕘<p style="margin-left:1em"><span class='note-inline'>(如招切音饒供然火之草)</span>。</p>
黯<p style="margin-left:1em"><span class='note-inline'>(乙減切音掩深黑也)</span>。</p>
殉<p style="margin-left:1em"><span class='note-inline'>(松閏切音同峻偶人送死也)</span>。</p>
[蕵-食+ㄗ]<p style="margin-left:1em"><span class='note-inline'>(莫鮑切音夘鳧葵也又同茅)</span>。</p>
苫婆羅<p style="margin-left:1em"><span class='note-inline'>(梵語土窟之名也苫詩廉切)</span>。</p>
秫<p style="margin-left:1em"><span class='note-inline'>(食聿切音述榖也)</span>。</p>
菟<p style="margin-left:1em"><span class='note-inline'>(土故切音兔菟[糸*系]藥名)</span>。</p>
翬<p style="margin-left:1em"><span class='note-inline'>(音揮素質五彩皆備日翬)</span>。</p>
殑<p style="margin-left:1em"><span class='note-inline'>(渠京切音檠)</span>。</p>
嫗<p style="margin-left:1em"><span class='note-inline'>(於據切音預)</span>。</p>
娉<p style="margin-left:1em"><span class='note-inline'>(匹正切音聘娶也)</span>。</p>
袨<p style="margin-left:1em"><span class='note-inline'>(熒絹切音眩黑衣也)</span>。</p>
毱<p style="margin-left:1em"><span class='note-inline'>(渠玉切音局毛丸)</span>。</p>
鎩<p style="margin-left:1em"><span class='note-inline'>(所賣切音晒所轄切音殺)</span>。</p>
磧<p style="margin-left:1em"><span class='note-inline'>(七迹切音戚水淺石見也又砂磧又音積)</span>。</p>
嵳峨<p style="margin-left:1em"><span class='note-inline'>(上才何切音矬下牛何切音娥高大貌)</span>。</p>
抉<p style="margin-left:1em"><span class='note-inline'>(一厥切聲同月又音厥)</span>。</p>
吮<p style="margin-left:1em"><span class='note-inline'>(䜿允切讀如順口噏也)</span>。</p>
[飢-几+夌]<p style="margin-left:1em"><span class='note-inline'>(音陵又音另馬食榖多氣流四下也)</span>。</p>
隒<p style="margin-left:1em"><span class='note-inline'>(疑檢切音儼崖也)</span>。</p>
螫<p style="margin-left:1em"><span class='note-inline'>(施隻切音釋䖝行貌)</span>。</p>
罽<p style="margin-left:1em"><span class='note-inline'>(吕利切音計)</span>。</p>
縮<p style="margin-left:1em"><span class='note-inline'>(所六切音叔退也)</span>。</p>
鍱<p style="margin-left:1em"><span class='note-inline'>(弋涉切音葉銅鐵鍱)</span>。</p>
睒<p style="margin-left:1em"><span class='note-inline'>(音閃暫視貌)</span>。</p>
</div></div></div>
</div><!-- end of div[@id='body'] -->
</body></html>