<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu257' />
<p class='juan'>大方廣佛華嚴經疏鈔會本第八十之一　牧八</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子依彌勒菩薩摩訶薩教漸次而行經由一百一十餘城已到普門國蘇摩那城住其門所思惟文殊師利隨順觀察周旋求覓希欲奉覲。</p>
</div>
<div class='div-commentary'><p style="margin-left:1em">自下大文第四明智照無二相顯前因法生果體無分別絕境智等諸二相故又善財障盡惑除未始動念是故反照唯是初心更無異也即信智無二<span class='note-inline'>(第四智照無二相絕境智者謂一境智無二二始末無二亦信智無二三染淨無二四智斷無二五理事無二由證理事無二義故染淨無二惑性智性一性平等始末無差能所齊融亦不生二不二分別故前經云心不稱量諸二法但恒了達法無二諸法若二若不二於中必竟無所著方為真不二耳)</span>文但有三第一依教趣求第二見聞證入第三轉遇勝緣今初言經游百一十餘城已者百一十義已見上文然此游城復有二義一但從彌勒至於文殊自經百一十城非連取前二者加前百一十友故云餘城即通取前友普收諸法歸一照故若爾前友此城豈得同耶亦有二義一者友必依城則一城一友二者或於一城值於多友或求一友歷於多城而要具一百一十以順表法故<span class='note-inline'>(或於一城者如諸夜神多在佛會言或求一友歷於多城者如解脫處經十二年求於普眼經歷城多等此義勝前)</span>到蘇摩那者此云恱意即華名也謂智照一性恱本心故即德生城有本云至普門國顯攝諸差別歸無二相即普門故言住其門所者顯解心已極將入般若無二之門故。</p>
</div>
<div class='div-orig'><p>是時文殊師利遙申右手過一百一十由旬按善財頂。</p>
</div>
<div class='div-commentary'><p style="margin-left:1em">第二是時文殊下見聞證入此下即是所漏脫文義如前說然以極照無二心境兩亡故畧無敬問信解雙絕故不見現身而反照未移信心故申右手又不見乃為真見但了自心空般若故文中三一摩頂攝受過百一十由旬者徹過前位故始信該於極果故曰遙申隨順行成故曰右手然過城約超封域由旬明超數量又前越諸位斷德後越諸位智地按頂表於攝受亦以普法置心頂故信至極故。</p>
</div>
<div class='div-orig'><p>作如是言善哉善哉善男子若離信根心劣憂悔功行不具退失精勤於一善根心生住著於少功德便已為足不能善巧發起行願不為善知識之所攝護不為如來之所憶念不能了知如是法性如是理趣如是法門如是所行如是境界若周徧知若種種知若盡源底若解了若趣入若解說若分別若證知若獲得皆悉不能。</p>
</div>
<div class='div-commentary'><p style="margin-left:1em">二作如是言下誨示法門即舉失顯得謂若離信根等不了法性等反顯善財有信根等能了法性等於中先列所闕行法文有九句前七闕因一闕行本故二求小故心劣處生死而憂悔三橫不具四豎不進五滯一善六不廣求七不起無住行願後二闕緣後不能了下不能成益中有十五句前五約所知理事後十約能知分齊例前諸文思之又前九中初一信根是所闕因餘皆不能成益約法功歸於信約人前友之法皆由文殊。</p>
</div>
<div class='div-orig'><p>是時文殊師利宣說此法示教利喜令善財童子成就阿僧祇法門具足無量大智光明令得菩薩無邊際陀羅尼無邊際願無邊際三昧無邊際神通無邊際智令入普賢行道場及置善財自所住處文殊師利還攝不現。</p>
</div>
<div class='div-commentary'><p style="margin-left:1em">三是時文殊下結益歸本於中十句前九結益甚深初一總餘八別前智光明即般若方便後無邊智即智波羅蜜普賢行道場者舉足下足皆與普賢行相應故自所住處者即是法界是文殊大智無住住故又普行道場即法界理自所住處即文殊智此亦義同示於後友普賢之境後一句攝用歸本所作竟故信窮智境信相便亡故云不現<span class='note-inline'>(初一總者總即示教利喜示謂顯示法門教謂勸令修行利謂覺悟成益喜謂稱根令悅經從其足無量下別句䟽隨難釋先出初句異於第六二三四五並皆不釋後釋七八二句而有二意一當句釋屬於二人二相合釋文殊能住普賢道塲是所住故此亦義同者亦安普賢行道塲故文無正示故云義同)</span>。</p>
</div>
<div class='div-orig'><p>於是善財思惟觀察一心願見文殊師利及見三千大千世界微塵數諸善知識悉皆親近恭敬承事受行其教無有違逆。</p>
</div>
<div class='div-commentary'><p style="margin-left:1em">第三於是善財下轉遇勝緣修行敬事然此諸友及後普賢皆無指授者表證法界離此彼相故此三千友乃有多義一者成前尚是文殊之益二者順後為入理方便又通論諸友更分三分初文殊一人為信心之始次至後文殊為智滿之終故此總見三千等友後之普賢理智無二又前諸友一一各逢即是純門此中諸友一時頓見即顯雜門後普賢一人具前諸友即純雜無礙又此諸友所得法門受行各別文所不具結廣從畧故總云三千耳。</p>
<p style="margin-left:1em">大文第五增長趣求下顯因廣大相以前照理無二顯其甚深方堪成佛廣大之因以隨一一因皆稱法性故文殊般若即攝相歸體普賢法界即祕蜜重重若以二聖相對則文殊為能證若以二聖對善財則文殊亦為所證未得般若今證得故<span class='note-inline'>(大文第五顯因廣大相以隨一一因者釋廣大義異前攝德成因未說一一稱法界故又前但因今明因徹果海故文殊下對前辨異攝相歸性事理無礙祕密重重事事無礙若以二聖下後二聖相望辨其能所)</span>。</p>
</div>
<div class='div-orig'><p>增長趣求一切智慧廣大悲海益大慈雲普觀眾生生大歡喜安住菩薩寂靜法門普緣一切廣大境界學一切佛廣大功德入一切佛決定知見增一切智助道之法善修一切菩薩深心知三世佛出興次第入一切法海轉一切法輪生一切世間入於一切菩薩願海住一切劫修菩薩行照明一切如來境界長養一切菩薩諸根獲一切智清淨光明普照十方除諸闇障智周法界於一切佛剎一切諸有普現其身靡不周徧摧一切障入無礙法住於法界平等之地觀察普賢解脫境界。</p>
</div>
<div class='div-commentary'><p style="margin-left:1em">文中分三初依教趣求二聞覩前相三見聞證入今初有二十六句初一標求佛果後一總觀圓因中間諸句義通前後皆是趣佛之因並是普賢解脫境故就中間攝為十對初四四等普周寂靜即捨故次二福智無外緣境是智故次二正增增助次二修因知果次三入法現生次二證願修行次二照上增下次二得實照權次二智周身徧後三摧障入理其入無礙法向上成無二礙向下即成無礙法界其住平等地即前文殊自所住處後總句觀普賢境即前普賢行道場以是顯因廣大相故文殊通指善財普觀不同前文一友指於一友良以普觀方見普賢故。</p>
</div>
<div class='div-orig'><p>即聞普賢菩薩摩訶薩名字行願助道正道諸地地方便地入地勝進地住地修習地境界地威力地同住。</p>
</div>
<div class='div-commentary'><p style="margin-left:1em">第二即聞普賢下聞覩前相於中先聞後覩今初有十三句初一聞人名後十二聞行位即聞二字貫下諸句此中聞者非從一人多人聞之即稱法界而聞耳諸地者普賢位中自行依地及圓融所攝地也此句總下八別一地方便者即加行也二即入心三出心四住心五即修施戒等六即徧行真如等為所證境亦是所得分齊之境七即神通作用摧邪攝生等八即同依佛智而住。</p>
</div>
<div class='div-orig'><p>渴仰欲見普賢菩薩。</p>
</div>
<div class='div-commentary'><p style="margin-left:1em">二渴仰欲見下明覩於中二先仰德修觀後覩見希奇今初初聞前人法故生渴仰。</p>
</div>
<div class='div-orig'><p>即於此金剛藏菩提場毗盧遮那如來師子座前一切寶蓮華藏座上。</p>
</div>
<div class='div-commentary'><p style="margin-left:1em">次即於下修觀菩提場者是所觀處金剛藏者約表即於本所信自心佛果菩提體中金剛智內起一切因陀羅網普賢心觀約事即前其地金剛而蘊德具嚴故名為藏然此經體勢應具十會以順無[書-曰+皿]又始起覺場義應歸本故<span class='note-inline'>(然此經下總釋文意謂所以却就金剛塲起觀者何於中有二先繫表出意謂華嚴一切皆悉具十會亦應然合有第十攝末歸本重會覺塲謂菩提塲是根本會起於中八名為末會謂第十會攝前八會歸於初會無不從此法界所流無不還歸此法界故)</span>今且依文對前本末二會即是攝末歸本之義是以善財不假別指便於初會始成之處如來座前而起觀求<span class='note-inline'>(後今且依文者明其無干故就第九以明此三一者本會二者末會三自普賢以為攝末歸本之會本有二種逝多乃是此會之本今歸覺塲是諸會本)</span>。</p>
</div>
<div class='div-orig'><p>起等虛空界廣大心捨一切剎離一切著無礙心普行一切無礙法無礙心徧入一切十方海無礙心普入一切智境界清淨心觀道場莊嚴明了心入一切佛法海廣大心化一切眾生界周徧心淨一切國土無量心住一切劫無盡心趣如來十力究竟心。</p>
</div>
<div class='div-commentary'><p style="margin-left:1em">後起等下正顯觀心有十一句皆稱普賢境而起於心故後得見。</p>
</div>
<div class='div-orig'><p>善財童子起如是心時由自善根力一切如來所加被力普賢菩薩同善根力故。</p>
</div>
<div class='div-commentary'><p style="margin-left:1em">二善財下覩見希奇於中二先結前生後兼顯見因。</p>
</div>
<div class='div-orig'><p>見十種瑞相何等為十所謂見一切佛剎清淨一切如來成正等覺見一切佛剎清淨無諸惡道見一切佛剎清淨眾妙蓮華以為嚴飾見一切佛剎清淨一切眾生身心清淨見一切佛剎清淨種種眾寶之所莊嚴見一切佛剎清淨一切眾生諸相嚴身見一切佛剎清淨諸莊嚴雲以覆其上見一切佛剎清淨一切眾生互起慈心遞相利益不為惱害見一切佛剎清淨道場莊嚴見一切佛剎清淨一切眾生心常念佛是為十又見十種光明相何等為十所謂見一切世界所有微塵一一塵中出一切世界微塵數佛光明網雲周徧照耀一一塵中出一切世界微塵數佛光明輪雲種種色相周徧法界一一塵中出一切世界微塵數佛色像寶雲周徧法界一一塵中出一切世界微塵數佛光燄輪雲周徧法界一一塵中出一切世界微塵數眾妙香雲周徧十方稱讚普賢一切行願大功德海一一塵中出一切世界微塵數日月星宿雲皆放普賢菩薩光明徧照法界一一塵中出一切世界微塵數一切眾生身色像雲放佛光明徧照法界一一塵中出一切世界微塵數一切佛色像摩尼雲周徧法界一一塵中出一切世界微塵數菩薩身色像雲充滿法界令一切眾生皆得出離所願滿足一一塵中出一切世界微塵數如來身色像雲說一切佛廣大誓願周徧法界是為十。</p>
</div>
<div class='div-commentary'><p style="margin-left:1em">後見十種下正覩希奇於中二一見瑞相十句五對各先所依淨土後住處眾生<span class='note-inline'>(一見瑞相者然其十句皆是淨土而其後句意在眾生如初對云見一切佛剎清淨一切如來成正覺即屬淨土二云見一切佛剎清淨無諸惡道無諸惡道即是住處眾生五對皆然)</span>二覩光明前瑞則直見一重淨剎此明重見又前麤此細前體相此業用然皆是普賢依報之剎<span class='note-inline'>(又前麤者前但云見一切佛剎今一一塵中出一切世界故此為細言前體相此業用者前但云見今塵中出故)</span>。</p>
</div>
<div class='div-orig'><p>時善財童子見此十種光明相已即作是念我今必見普賢菩薩增益善根見一切佛於諸菩薩廣大境界生決定解得一切智。</p>
</div>
<div class='div-commentary'><p style="margin-left:1em">第三時善財下見聞證入於中三初結前生後由覩前相生必見心。</p>
</div>
<div class='div-orig'><p>於時善財普攝諸根一心求見普賢菩薩起大精進心無退轉即以普眼觀察十方一切諸佛諸菩薩眾所見境界皆作得見普賢之想以智慧眼觀普賢道其心廣大猶如虛空大悲堅固猶如金剛願盡未來常得隨逐普賢菩薩念念隨順修普賢行成就智慧入如來境住普賢地。</p>
</div>
<div class='div-commentary'><p style="margin-left:1em">二於時善財普攝下起觀增修初攝散住定次策勤無退次觀其體徧以法界為身故次悲智橫廣次願行豎窮後得果圓因此乃總攝諸觀行人欲見當倣此修離此觀心見亦非勝。</p>
</div>
<div class='div-orig'><p>時善財童子即見普賢菩薩在如來前眾會之中坐寶蓮華師子之座諸菩薩眾所共圍繞最為殊特世無與等智慧境界無量無邊難測難思等三世佛一切菩薩無能觀察。</p>
</div>
<div class='div-commentary'><p style="margin-left:1em">三時善財下正明見聞證入於中二先正見聞證入後聞佛德難思前中亦二先顯得益圓因後位滿齊佛前中分四一見身得益二摩頂得益三顯因深廣四觀用無涯初中二先見勝身後得深益前中四一總見勝德身相二別見毛孔出生三重觀體內包含四結通周徧今初由前於菩提場師子座前起勝想故。</p>
</div>
<div class='div-orig'><p>見普賢身一一毛孔出一切世界微塵數光明雲徧法界虛空界一切世界除滅一切眾生苦患令諸菩薩生大歡喜見一一毛孔出一切佛剎微塵數種種色香燄雲徧法界虛空界一切諸佛眾會道場而以普熏見一一毛孔出一切佛剎微塵數雜華雲徧法界虛空界一切諸佛眾會道場雨眾妙華見一一毛孔出一切佛剎微塵數香樹雲徧法界虛空界一切諸佛眾會道場雨眾妙香見一一毛孔出一切佛剎微塵數妙衣雲徧法界虛空界一切諸佛眾會道場雨眾妙衣見一一毛孔出一切佛剎微塵數寶樹雲徧法界虛空界一切諸佛眾會道場雨摩尼寶見一一毛孔出一切佛剎微塵數色界天身雲充滿法界歎菩提心見一一毛孔出一切佛剎微塵數梵天身雲勸諸如來轉妙法輪見一一毛孔出一切佛剎微塵數欲界天王身雲護持一切如來法輪見一一毛孔念念中出一切佛剎微塵數三世佛剎雲徧法界虛空界為諸眾生無歸趣者為作歸趣無覆護者為作覆護無依止者為作依止見一一毛孔念念中出一切佛剎微塵數清淨佛剎雲徧法界虛空界一切諸佛於中出世菩薩眾會悉皆充滿見一一毛孔念念中出一切佛剎微塵數淨不淨佛剎雲徧法界虛空界令雜染眾生皆得清淨見一一毛孔念念中出一切佛剎微塵數不淨淨佛剎雲徧法界虛空界令雜染眾生皆得清淨見一一毛孔念念中出一切佛剎微塵數不淨佛剎雲徧法界虛空界令純染眾生皆得清淨見一一毛孔念念中出一切佛剎微塵數眾生身雲徧法界虛空界隨其所應教化眾生皆令發阿耨多羅三藐三菩提心見一一毛孔念念中出一切佛剎微塵數菩薩身雲徧法界虛空界稱揚種種諸佛名號令諸眾生增長善根見一一毛孔念念中出一切佛剎微塵數菩薩身雲徧法界虛空界一切佛剎宣揚一切諸佛菩薩從初發意所生善根見一一毛孔念念中出一切佛剎微塵數菩薩身雲徧法界虛空界於一切佛剎一一剎中宣揚一切菩薩願海及普賢菩薩清淨妙行見一一毛孔念念中出普賢菩薩行雲令一切眾生心得滿足具足修習一切智道見一一毛孔出一切佛剎微塵數正覺身雲於一切佛剎現成正覺令諸菩薩增長大法成一切智。</p>
</div>
<div class='div-commentary'><p style="margin-left:1em">二見普賢身下別見毛孔出生廣徧法界實則重重無盡畧顯二十重亦對前善財渴仰所起十一心故其初等虛空廣大等五心徧此諸句餘之六心別生諸句且除初一句次之五句由前觀道場明了心故出雲等皆嚴道場次歎菩提心下三句由前入佛法海心次一句及最初一句由化眾生界心次四由前淨一切國土心亦兼化眾生心後六句由前住一切劫及趣如來十力究竟心並如文思之是知各由自心所見分齊<span class='note-inline'>(然毛孔出生等廣如玄中今更畧示謂彼普賢遊入十方畧有十門一入世界法界緣起互即入故二入眾生界生界佛界無二體故三明供養一一供具皆稱真故四明請法窮法界智無時不請諸佛無時不雨法故五大智攝生了生迷倒而無眾生不礙化故六明現通十方塵剎互入重重震動現相而無息故七常寂定未曾一念有起動故八廣出生念念毛孔出現諸境無窮[書-曰+皿]故九者說法念念常雨無邊法雨雨一切故十明總說上之九義舉一全[(冰-水+〡)*ㄆ]無前後故廣說難[書-曰+皿]餘廣如文)</span>。</p>
</div>
<div class='div-orig'><p>爾時善財童子見普賢菩薩如是自在神通境界身心徧喜踊躍無量。</p>
</div>
<div class='div-commentary'><p style="margin-left:1em">三爾時善財下重觀體內包含於中二初結前生後。</p>
</div>
<div class='div-orig'><p>重觀普賢一一身分一一毛孔悉有三千大千世界風輪水輪地輪火輪大海江河及諸寶山須彌鐵圍村營城邑宮殿園苑一切地獄餓鬼畜生閻羅王界天龍八部人與非人欲界色界無色界處日月星宿風雲雷電晝夜月時及以年劫諸佛出世菩薩眾會道場莊嚴如是等事悉皆明見如見此世界十方所有一切世界悉如是見如見現在十方世界前際後際一切世界亦如是見各各差別不相雜亂。</p>
</div>
<div class='div-commentary'><p style="margin-left:1em">後重觀下正顯於中亦二先見三千後如見此下類通十方三際。</p>
</div>
<div class='div-orig'><p>如於此毘盧遮那如來所示現如是神通之力於東方蓮華德世界賢首佛所現神通力亦復如是如賢首佛所如是東方一切世界如東方南西北方四維上下一切世界諸如來所現神通力當知悉爾如十方一切世界如是十方一切佛剎一一塵中皆有法界諸佛眾會一一佛所普賢菩薩坐寶蓮華師子座上現神通力悉亦如是彼一一普賢身中皆現三世一切境界一切佛剎一切眾生一切佛出現一切菩薩眾及聞一切眾生言音一切佛言音一切如來所轉法輪一切菩薩所成諸行一切如來遊戲神通。</p>
</div>
<div class='div-commentary'><p style="margin-left:1em">四如於此毗盧下結通周徧文有四重舉類未結塵中普賢是知前則身中包含法界廣無邊故顯其普義今則全此含法界身潛入塵中調柔無礙明其賢義內外周徧限量斯盡故名普賢。</p>
</div>
<div class='div-orig'><p>善財童子見普賢菩薩如是無量不可思議大神通力即得十種智波羅蜜何等為十所謂於念念中悉能周徧一切佛剎智波羅蜜於念念中悉能徃詣一切佛所智波羅蜜於念念中悉能供養一切如來智波羅蜜於念念中普於一切諸如來所聞法受持智波羅蜜於念念中思惟一切如來法輪智波羅蜜於念念中知一切佛不可思議大神通事智波羅蜜於念念中說一句法盡未來際辯才無盡智波羅蜜於念念中以深般若觀一切法智波羅蜜於念念中入一切法界實相海智波羅蜜於念念中知一切眾生心智波羅蜜於念念中普賢慧行皆現在前智波羅蜜。</p>
</div>
<div class='div-commentary'><p style="margin-left:1em">二善財童子見下明得深益既得智度已彰地滿況十表無盡耶。</p>
</div>
<div class='div-orig'><p>善財童子既得是<span class='corr'>已</span>普賢菩薩即申右手摩觸其頂既摩頂<span class='corr'>已</span>善財即得一切佛剎微塵數三昧門各以一切佛剎微塵數三昧而為眷屬一一三昧悉見昔所未見一切佛剎微塵數佛大海集一切佛剎微塵數一切智助道具生一切佛剎微塵數一切智上妙法發一切佛剎微塵數一切智大誓願入一切佛剎微塵數大願海住一切佛剎微塵數一切智出要道修一切佛剎微塵數諸菩薩所修行起一切佛剎微塵數一切智大精進得一切佛剎微塵數一切智淨光明如此娑婆世界毘盧遮那佛所普賢菩薩摩善財頂如是十方所有世界及彼世界一一塵中一切世界一切佛所普賢菩薩悉亦如是摩善財頂所得法門亦皆同等。</p>
</div>
<div class='div-commentary'><p style="margin-left:1em">第二善財童子既得下明摩頂得益於中三初摩頂次既摩下得益前向外觀故得智度此摩頂親證故得三昧後如此娑婆下結通良以善財等普賢故。</p>
</div>
<div class='div-orig'><p>爾時普賢菩薩摩訶薩告善財言善男子汝見我此神通力不唯然<span class='corr'>已</span>見大聖此不思議大神通事唯是如來之所能知。</p>
</div>
<div class='div-commentary'><p style="margin-left:1em">第三爾時普賢下明因深廣因深則果厚故文分為三初問答審見二顯因深遠三結因成果。</p>
</div>
<div class='div-orig'><p>普賢告言善男子我於過去不可說不可說佛剎微塵數劫行菩薩行求一切智一一劫中為欲清淨菩提心故承事不可說不可說佛剎微塵數佛一一劫中為集一切智福德具故設不可說不可說佛剎微塵數廣大施會一切世間咸使聞知凡有所求悉令滿足一一劫中為求一切智法故以不可說不可說佛剎微塵數財物布施一一劫中為求佛智故以不可說不可說佛剎微塵數城邑聚落國土王位妻子眷屬眼耳鼻舌身肉手足乃至身命而為布施一一劫中為求一切智首故以不可說不可說佛剎微塵數頭而為布施一一劫中為求一切智故於不可說不可說佛剎微塵數諸如來所恭敬尊重承事供養衣服臥具飲食湯藥一切所須悉皆奉施於其法中出家學道修行佛法護持正教善男子我於爾所劫海中自憶未曾於一念間不順佛教於一念間生瞋害心我我所心自他差別心遠離菩提心於生死中起疲厭心懶墯心障礙心迷惑心唯住無上不可沮壞集一切智助道之法大菩提心。</p>
</div>
<div class='div-commentary'><p style="margin-left:1em">二中三一別明求菩提行於中二先順顯所行後善男子我於下結離過成德。</p>
</div>
<div class='div-orig'><p>善男子我莊嚴佛土以大悲心救護眾生教化成就供養諸佛事善知識為求正法弘宣護持一切內外悉皆能捨乃至身命亦無所吝一切劫海說其因緣劫海可盡此無有盡。</p>
</div>
<div class='div-commentary'><p style="margin-left:1em">二我莊嚴下通明悲智行。</p>
</div>
<div class='div-orig'><p>善男子我法海中無有一文無有一句非是捨施轉輪王位而求得者非是捨施一切所有而求得者善男子我所求法皆為救護一切眾生一心思惟願諸眾生得聞是法願以智光普照世間願為開示出世間智願令眾生悉得安樂願普稱讚一切諸佛所有功德我如是等徃昔因緣於不可說不可說佛剎微塵數劫海說不可盡。</p>
</div>
<div class='div-commentary'><p style="margin-left:1em">三我法海中下別明求法行於中先反顯無不能捨一文尚無所不捨況全部耶以一文即一切之一如海一滴故後我所求法下顯求所為結說無盡。</p>
</div>
<p class='juan'>大方廣佛華嚴經疏鈔會本第八十之一</p>
<div class='div-w'>
<p class='h2'>音釋</p>
<div class='div-note'>覲<p style="margin-left:1em"><span class='note-inline'>(渠遴切見也)</span>。</p>
</div></div>
<p class='juan'><a id='mulu258' />大方廣佛華嚴經䟽鈔會本第八十之二　牧九</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>是故善男子我以如是助道法力諸善根力大志樂力修功德力如實思惟一切法力智慧眼力佛威神力大慈悲力淨神通力善知識力故得此究竟三世平等清淨法身復得清淨無上色身超諸世間隨諸眾生心之所樂而為現形入一切剎徧一切處於諸世界廣現神通令其見者靡不欣樂。</p>
</div>
<div class='div-commentary'><p style="margin-left:1em">第三是故善男子我以如是下結因成果於中先結因以有成果之功故云力也文有十句初四緣因次二了因後四通於緣了後得此下成果謂由了因故得法身果由緣因故得色身果。</p>
</div>
<div class='div-orig'><p>善男子汝且觀我如是色身。</p>
</div>
<div class='div-commentary'><p style="margin-left:1em">第四善男子汝且觀下觀用無涯於中三初舉益勸觀次觀見奇特後校量顯勝今初有標釋結初標可知。</p>
</div>
<div class='div-orig'><p>我此色身無邊劫海之所成就無量千億那由他劫難見難聞善男子若有眾生未種善根及種少善根聲聞菩薩猶尚不得聞我名字況見我身善男子若有眾生得聞我名於阿耨多羅三藐三菩提不復退轉若見若觸若迎若送若暫隨逐乃至夢中見聞我者皆亦如是或有眾生一日一夜憶念於我即得成熟或七日七夜半月一月半年一年百年千年一劫百劫乃至不可說不可說佛剎微塵數劫憶念於我而成熟者或一生或百生乃至不可說不可說佛剎微塵數生憶念於我而成熟者或見我放大光明或見我震動佛剎或生怖畏或生歡喜皆得成熟善男子我以如是等佛剎微塵數方便門令諸眾生於阿耨多羅三藐三菩提得不退轉善男子若有眾生見聞於我清淨剎者必得生此清淨剎中若有眾生見聞於我清淨身者必得生我清淨身中。</p>
</div>
<div class='div-commentary'><p style="margin-left:1em">二我此下釋中二一明難見聞二若有眾生下明見聞皆益於中三初明不退菩提益次或有眾生下善根成熟益後我以如是下總結多門皆不退成熟於中先多門皆不退後若有眾生見聞下種種皆成熟淨剎可生身云何生此有二義一約法性身剎則與剎為體名清淨剎與身為體名清淨身從能依有殊欲顯所依體一故言生身二約相用淨剎是所依之剎淨身則身內之剎欲顯身土互融故言生淨身耳。</p>
</div>
<div class='div-orig'><p>善男子汝應觀我此清淨身。</p>
</div>
<div class='div-commentary'><p style="margin-left:1em">後汝應觀下總結。</p>
</div>
<div class='div-orig'><p>爾時善財童子觀普賢菩薩身相好肢節一一毛孔中皆有不可說不可說佛剎海一一剎海皆有諸佛出興于世大菩薩眾所共圍繞又復見彼一切剎海種種建立種種形狀種種莊嚴種種大山周帀圍繞種種色雲彌覆虛空種種佛興演種種法如是等事各各不同又見普賢於一一世界海中出一切佛剎微塵數佛化身雲周徧十方一切世界教化眾生令向阿耨多羅三藐三菩提時善財童子又見自身在普賢身內十方一切諸世界中教化眾生。</p>
</div>
<div class='div-commentary'><p style="margin-left:1em">第二爾時善財下觀見奇特於中三初見毛內含三世間次又見普賢下見普賢身徧諸剎中出生大用後時善財童子下自見<span class='corr'>己</span>身等普賢化。</p>
</div>
<div class='div-orig'><p>又善財童子親近佛剎微塵數諸善知識所得善根智慧光明比見普賢菩薩所得善根百分不及一千分不及一百千分不及一百千億分乃至筭數譬喻亦不能及是善財童子從初發心乃至得見普賢菩薩於其中間所入一切諸佛剎海今於普賢一毛孔中一念所入諸佛剎海過前不可說不可說佛剎微塵數倍如一毛孔一切毛孔悉亦如是善財童子於普賢菩薩毛孔剎中行一步過不可說不可說佛剎微塵數世界如是而行盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際亦不能知佛海次第佛海藏佛海差別佛海普入佛海生佛海滅所有邊際亦不能知菩薩眾海次第菩薩眾海藏菩薩眾海差別菩薩眾海普入菩薩眾海集菩薩眾海散所有邊際亦不能知入眾生界知眾生根教化調伏諸眾生智菩薩所住甚深自在菩薩所入諸地諸道如是等海所有邊際善財童子於普賢菩薩毛孔剎中或於一剎經於一劫如是而行乃至或有經不可說不可說佛剎微塵數劫如是而行亦不於此剎沒於彼剎現念念周徧無邊剎海教化眾生令向阿耨多羅三藐三菩提。</p>
</div>
<div class='div-commentary'><p style="margin-left:1em">第三又善財下校量顯勝於中三初校量善根二從初發心下校量所入剎海三善財童子於普賢下雙顯上二超勝之相於中二先別明橫豎深廣於中有三世間一器世間一步超過顯橫廣盡未來劫明豎窮猶不能知顯深遠藏約包含普入約廣徧餘可知<span class='note-inline'>(於中有下菩薩亦是眾生亦為正覺餘可知)</span>後善財童子於下總結平等周徧不於此沒彼現者以沒現相如法性故以此彼相相即故也<span class='note-inline'>(以沒現相者斯則沒而無沒現而無現真法性中無出沒故此約事理無礙下句云以此彼相相即故者即事事無礙法界然相即有三一約剎此剎即彼剎一剎即多剎故二約人此身即彼身一步即多步故三約劫一念即是無量劫故又此彼相炳然具故祕密隱顯俱時或故此彼時處互相在故帝網重重同時具足皆不動故)</span>。</p>
</div>
<div class='div-orig'><p>當是之時善財童子則次第得普賢菩薩諸行願海與普賢等與諸佛等一身充滿一切世界剎等行等正覺等神通等法輪等辯才等言辭等音聲等力無畏等佛所住等大慈悲等不可思議解脫自在悉皆同等。</p>
</div>
<div class='div-commentary'><p style="margin-left:1em">第二當是之時下明位滿齊佛於中初句明自得餘皆等上初一等因圓次一等果滿一身下別顯等相此即義當等覺因位既滿更無所修故但說等不辨更求此則一生頓成行布亦足非唯但約理觀初後圓融。</p>
<p style="margin-left:1em">上明見聞證入竟。</p>
</div>
<div class='div-orig'><p>爾時普賢菩薩摩訶薩即說頌言。</p>
<p>汝等應除諸惑垢一心不亂而諦聽我說如來具諸度一切解脫真實道。</p>
<p>出世調柔勝丈夫其心清淨如虛空恒放智日大光明普使羣生滅癡闇。</p>
<p>如來難可得見聞無量億劫今乃值如優曇華時一現是故應聽佛功德。</p>
<p>隨順世間諸所作譬如幻士現眾業但為恱可眾生心未曾分別起想念。</p>
</div>
<div class='div-commentary'><p style="margin-left:1em">第二從爾時下明聞佛勝德難思前長行但顯因圓此偈方陳果用非頌前文然有二意一對普賢普賢意云上見我難思尚是因位今示汝果尤更甚深二對善財善財等佛但是因圓以果海離言故不說成佛今寄現佛之德以顯善財果相故長行偈文因果綺互文中三初偈頌標德誡聽許說<span class='note-inline'>(故長行者長行顯普賢因偈顯善財果故云綺互故)</span>。</p>
</div>
<div class='div-orig'><p>爾時諸菩薩聞此說<span class='corr'>已</span>一心渴仰唯願得聞如來世尊真實功德咸作是念普賢菩薩具修諸行體性清淨所有言說皆悉不虛一切如來共所稱歎作是念已深生渴仰。</p>
</div>
<div class='div-commentary'><p style="margin-left:1em">二爾時下長行舉眾渴仰欲聞。</p>
</div>
<div class='div-orig'><p>爾時普賢菩薩功德智慧具足莊嚴猶如蓮華不著三界一切塵垢告諸菩薩言汝等諦聽我今欲說佛功德海一滴之相即說頌言。</p>
</div>
<div class='div-commentary'><p style="margin-left:1em">三爾時普賢下廣陳德相令眾求滿於中二先長行重誡許說分齊。</p>
</div>
<div class='div-orig'><p>佛智廣大同虛空普徧一切眾生心悉了世間諸妄想不起種種異分別。</p>
<p>一念悉知三世法亦了一切眾生根譬如善巧大幻師念念示現無邊事。</p>
</div>
<div class='div-commentary'><p style="margin-left:1em">後偈頌廣顯佛德難思九十五偈分二先九十三偈別歎佛德後二偈結德無盡勸信勿疑前中前八十偈法說後十三偈喻明然通讚毘盧遮那十身圓滿二十一種殊勝功德即分二十一段初有二偈即於所知一向無障轉功德謂佛無障礙智於一切事品類差別無著無礙故<span class='note-inline'>(然通讚者通有兩重一者近通通前法喻二者遠通取此卷末結德無[書-曰+皿]二偈經文良以二偈亦是最後無[書-曰+皿]德故其二十一德一經數節出其名義文有隱顯欲彰如來無[書-曰+皿]德故大體無異故復出之昇兜率品已廣分別今皆畧指初有二偈者然此二偈含於總句妙悟皆滿妙悟即是妙覺智故以無著論不釋總句䟽畧不明若欲明者初偈當之今但顯別即當第一然準上文二十一德皆有三節一舉經名如此德經即二行永絕二無著菩薩立功德名即今䟽云於所知一向無障轉功德三引二論解其本論即今䟽云佛無礙智下文是也是無性意即是智德故經偈云佛智廣大初之二句即是德體三及後偈即於所知無障轉也謂即於其極遠時處品類皆知故無有知及與不知之二相也第四句了俗由於證真故不起分別亦是真實離智障也若親光釋不二現行云謂凡夫二乘現行二障世尊無故謂凡夫現行生死起諸雜染二乘現行涅槃棄利樂事今前偈唯了生死雜染後偈唯證涅槃廣大利樂)</span>。</p>
</div>
<div class='div-orig'><p>隨眾生心種種行徃昔諸業誓願力令其所見各不同而佛本來無動念。</p>
</div>
<div class='div-commentary'><p style="margin-left:1em">二有一偈明於有無無二相真如最清淨能入功德謂了真如無二故無動念<span class='note-inline'>(二有一偈者約經即達無相法䟽中先引無著立名後謂了真如下即無性釋意故無動念是䟽以經怗然無性詺此為無住涅槃既自入真如故不住生死亦今他入故不住涅槃今經三句即不住涅槃第四句是不住生死)</span>。</p>
</div>
<div class='div-orig'><p>或有處處見佛坐充滿十方諸世界或有其心不清淨無量劫中不見佛。</p>
<p>或有信解離憍慢發意即得見如來或有諂誑不淨心億劫尋求莫值遇。</p>
<p>或一切處聞佛音其音美妙令心恱或有百千萬億劫心不淨故不聞者。</p>
</div>
<div class='div-commentary'><p style="margin-left:1em">三有三偈即無功用佛事不休息功德謂住佛無住處作佛事不休息故云或見等<span class='note-inline'>(三有二偈下約經即住於佛住䟽中先依無著立功德名後謂住佛下即無性釋無性生起云為欲得上無住涅槃故次明之即是恩德謂佛雖遍聖天梵住而空大悲偏善安住由住空故不住生死由住悲故不住涅槃一切時中觀所調伏故隨物欲或見不同)</span>四有十五偈即於法身中所依意樂作事無差別功德謂由諸佛所依智同益生意樂同報化作用同故前經云得佛平等亦同攝論四種意趣中平等意趣故此廣列諸佛皆互相徧此釋<span class='corr'>已</span>妙<span class='note-inline'>(四有十五偈下約經即得佛平等䟽中分四一依無著立功德名二謂由諸佛下即彼論釋諸佛有三事平等即䟽所引三同是也三故前經云下指經即離世間品初也以彼具足二十一種功德名故四亦同下引他論會釋結云此釋<span class='corr'>已</span>妙者古來諸德不知此即二十一德亦不知此是佛平等但云如來隨機隱顯忽列諸佛莫知其由今云顯佛平等故廣列諸佛皆相遍耳豈非妙耶)</span>今更以文理證此諸佛皆遮那之身<span class='note-inline'>(今更下即就佛平等中顯實是本師更過平等之意趣耳)</span>謂此文言此三千界阿閦在中阿閦本在東方今云在此明不異此又無量壽佛月覺如來皆徧十方豈容隔此又皆言或見則知一佛隨見不同<span class='note-inline'>(謂此文言下二引此經文質成正義自有三意一東方之佛云在此者明阿閦即是本師二阿彌陁充滿十方亦合遍此同於本方即釋迦矣三通取或見明是本師或有見為阿閦彌陁諸佛異耳)</span>若言別讚餘佛直言阿閦在此何成讚德<span class='note-inline'>(若言別下三遮救中恐外救云今明阿閦彌陁遍等自是別讚彌陁阿閦何得引是本師佛耶故今遮云若如此者普賢本讚本師釋迦如來今云東西諸佛遍此何成讚我本師耶)</span>況華藏剎海皆遮那化境無量壽等未出剎種之中豈非是此佛耶<span class='note-inline'>(華藏下四引前經文成屬本師娑婆當中剎海種內第十三層而有十三佛剎塵數世界圍繞無量壽佛國但言從此西方過十萬億佛土尚未能滿一合之塵况於一剎塵數况十三佛剎塵數其十三重內皆是化境况華藏世界剎海有十不可說佛剎微塵數世界種一一種中有不可說佛剎微塵數世界皆是本師之所嚴淨其中皆是遮那如來分身化徃安養近在十重之內何得非是本師釋迦故云豈非是此佛耶)</span>法華央掘並說十方分身<span class='note-inline'>(法華卜五引他經成立中二經分身<span class='corr'>已</span>如前引既十方中皆是釋迦分身之佛何得彌陁阿閦佛等近而非耶)</span>故知法藏別緣十六王子皆方便說<span class='note-inline'>(故知法藏下六遮其引難為决他經一引清淨平等覺經說法藏比丘然大寶積第十七無量壽如來會說名法處比丘佛在耆闍崛山說阿難起問白佛言大德世尊色身諸根悉皆清淨威光赫奕如融金聚又如明鏡凝照光輝從皆已來初未曾見喜得瞻仰生希有心世尊今者入大寂定行如來行皆悉圓滿善能建立大丈夫行思惟現在去來諸佛世尊何故住斯念也佛讚聖知便為說徃昔過無邊阿僧祇無數大劫有佛出現號曰然燈此前展轉復舉諸佛最後乃云世主佛前無邊數劫有佛出世號世間自在王彼佛法中有一比丘名曰法處有殊勝願詣如來所以偈讚佛既讚佛<span class='corr'>已</span>佛為說二十一億清淨佛土具足莊嚴彼比丘悉皆攝受攝<span class='corr'>已</span>滿足五劫思惟修習便向彼佛發四十八願發願已後更經多劫修行成就功德乃至成佛後阿難問此法處比丘成佛為過去耶未來耶為今現在佛告阿難西方去此十萬億佛剎彼有世界名曰極樂法處比丘在彼成佛號無量壽今現在說法然後廣說其土莊嚴釋曰既如來說他昔因今果何得判為即本師耶二引法華經十六王子即第三大通智勝佛云彼佛弟子十六沙彌今皆得阿耨多羅三藐三菩提於十方國土現在說法有無量百千萬億菩薩聲聞以為眷屬其一沙彌東方作佛一名阿閦在歡喜國二名須彌頂東南方二佛一名師子音二名師子相南方二佛一名虛空住二名常滅西南方二佛一名帝相二名梵相西方二佛一名阿彌陁二名度一切世間苦惱西北方二佛一名多摩羅跋栴檀香二名須彌相北方二佛一名雲自在二名雲自在王東北方佛名壞一切世間怖畏第十六我釋迦牟尼佛於娑婆國土成阿耨多羅三藐三菩提釋曰既第一佛名曰阿閦第九王子即為彌陁十六釋迦本因既殊得佛又別云何渾亂言皆本師故䟽釋云皆是方便復更問言豈法華經判為方便今當還引法華答之法華壽量品云於是中間我說然燈佛等又復言其入於涅槃如是皆以方便分別則等言<span class='corr'>已</span>等十六王子復應問言然燈去今方一僧祗可為方便自在王佛大通智勝<span class='corr'>已</span>經無量無邊不可思議阿僧祗劫豈為方便故應答言云然燈雖已久矣比之壽量劫數不多謂說大通但磨三千大千地種以為其墨過於東方千國土即下一點以為校量彼佛滅度但過是數無量無邊百千阿僧祗劫豈同壽量說成佛遠經云譬如五百萬億那由他阿僧祗三千大千世界假使有人抹為微塵過於東方五百千萬億那由他阿僧祗國乃下一塵如是東行盡是微塵是諸世界若著微塵及不著者盡以為塵一塵一劫我成佛以來復過於此百千萬億那由他阿僧祇劫釋曰以此之喻方之大通三千墨點非可類矣自此劫來皆是方便故然燈等言無不該也是以昔人云十六王子尚掩成道之初斯言愜當則知彌陁阿閦佛等皆是本師成佛後事義無惑矣自在王佛展轉多劫但以數明劫豈如抹塵為劫耶)</span>以理推之皆是如來海印所現何緣不說自所現佛而說他耶故知賢首佛等皆本師矣<span class='note-inline'>(以理推下第七結成正義十方諸佛皆我本師海印頓現且法華分身有多淨土如來何不指<span class='corr'>己</span>淨土而令別徃彌陁妙喜思之故知賢首彌陁等佛皆本師矣復何怪哉言賢首者即壽量品中過百萬阿僧祇剎最後勝蓮華世界之如來也經中偈云或見蓮華勝妙剎賢首如來住其中若此不是歎本師者說他如來在他國土為何用也且如總持教中亦說三十七尊皆是遮那一佛所現謂毘盧遮那如來內心證自受用成於五智從四智流四方如來謂大圓鏡智流出東方阿閦如來平等性智流出南方寶生如來妙觀察智流出西方無量壽如來成所作智流出北方不空成就如來法界清淨智即自當毘盧遮那如來言三十七者五方如來各有四大菩薩在於左右復成二十謂中方毘盧遮那如來四大菩薩者一金剛波羅蜜菩薩二寶波羅蜜菩薩三法波羅蜜菩薩四羯磨波羅蜜菩薩東方阿閦如來四菩薩者一金剛薩埵菩薩二金剛王菩薩三金剛愛菩薩四金剛善哉菩薩南方寶生如來四菩薩者一金剛寶二金剛威光三金剛幢四金剛笑西方無量壽如來亦名觀自在王如來四菩薩者一金剛法二金剛利三金剛因四金剛語北方不空成就如來四菩薩者一金剛業二金剛法三金剛藥叉四金剛拳<span class='corr'>已</span>上總有二十五也及四攝八供養故三十七言四攝者即鉤索鎻鈴八供養者即香華燈塗戲鬘歌舞皆上有金剛下有菩薩然此三十七尊各有種子皆是本師智用流出與令經中海印頓現大意同也問若依此義豈不違於平等意趣平等意趣云言即我者依於平等意趣而說非即我身如何皆說為本師耶答平等之言乃是一義唯識尚說一切眾生中有屬多佛多佛共化以為一佛若屬一佛一佛能示現以為多身十方如來一一皆爾今正一佛能為多身依此而讚方讚本師)</span>然此段文亦兼顯第十七隨其勝解示現差別佛土功德<span class='note-inline'>(然此叚下第八辨其兼含此含第十七德故至下文說相則少所以此中兼此德者有二意故一為類例義相似故不欲繁文故現妙喜極樂等土二者以第十七成於此叚全是今師由差別土皆是本師一佛現故不見此意豈知經旨勿輕爾也)</span>。</p>
</div>
<p class='juan'>大方廣佛華嚴經䟽鈔會本第八十之二</p>
<div class='div-w'>
<p class='h2'>音釋</p>
<div class='div-note'>阿閦<p style="margin-left:1em"><span class='note-inline'>(梵語也此云無動閦初六切)</span>。</p>
</div></div>
<p class='juan'><a id='mulu259' />大方廣佛華嚴經疏鈔會本第八十之三　牧十</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>或見清淨大菩薩充滿三千大千界皆已具足普賢行如來於中儼然坐。</p>
<p>或見此界妙無比佛無量劫所嚴淨毗盧遮那最勝尊於中覺悟成菩提。</p>
<p>或見蓮華勝妙剎賢首如來住在中無量菩薩眾圍繞皆悉勤修普賢行。</p>
<p>或有見佛無量壽觀自在等所圍繞悉已住於灌頂地充滿十方諸世界。</p>
<p>或有見此三千界種種莊嚴如妙喜阿閦如來住在中及如香象諸菩薩。</p>
<p>或見月覺大名稱與金剛幢菩薩等住如圓鏡妙莊嚴普徧十方清淨剎。</p>
<p>或見日藏世所尊住善光明清淨土及與灌頂諸菩薩充徧十方而說法。</p>
<p>或見金剛大燄佛而與智幢菩薩俱周行一切廣大剎說法除滅眾生翳。</p>
<p>一一毛端不可說諸佛具相三十二菩薩眷屬共圍繞種種說法度眾生。</p>
<p>或有觀見一毛孔具足莊嚴廣大剎無量如來悉在中清淨佛子皆充滿。</p>
<p>或有見一微塵內具有恒沙佛國土無量菩薩悉充滿不可說劫修諸行。</p>
<p>或有見一毛端處無量塵沙諸剎海種種業起各差別毗盧遮那轉法輪。</p>
<p>或見世界不清淨或見清淨寶所成如來住壽無量時乃至涅槃諸所現。</p>
<p>普徧十方諸世界種種示現不思議隨諸眾生心智業靡不化度令清淨。</p>
<p>如是無上大導師充滿十方諸國土示現種種神通力我說少分汝當聽。</p>
</div>
<div class='div-commentary'><p style="margin-left:1em">文中三初八主伴嚴土攝生同次四微細含容轉法同後三總攝多門結前生後<span class='note-inline'>(文中有三前二云同者順功德中平等德故)</span>。</p>
</div>
<div class='div-orig'><p>或見釋迦成佛道<span class='corr'>已</span>經不可思議劫或見今始為菩薩十方利益諸眾生。</p>
<p>或有見此釋師子供養諸佛修行道或見人中最勝尊現種種力神通事。</p>
<p>或見布施或持戒或忍或進或諸禪般若方便願力智隨眾生心皆示現。</p>
</div>
<div class='div-commentary'><p style="margin-left:1em">五或見釋迦下三偈即修一切障對治功德謂一切時常修覺慧治六蔽等故既云已經多劫則不定始成<span class='note-inline'>(五或見下約經即到無障礙處疏中先引無著立功德名後謂一切時下謂釋論意以會經文彼論具云謂已慣習一切煩惱及所知障對治聖道即一切智及定目性以為能治故無著論詺為修治文已到於永離一切障處故經名為到無障處經中別說但明十度而偈總云供養諸佛修行道則無所不具䟽有等言既云已經者即此段初半偈經云或見釋迦成佛道<span class='corr'>已</span>經不可思議劫所以䟽中牒此言者遮天台師之謬釋也謂彼學者多云華嚴雖則玄妙而有二事不如法華一兼別義是故不說聲聞作佛二說如來始成止覺不說本師壽量久成故䟽中指此經文即是此經說久成處若以此後不得該前則法華壽量不能該於我始坐道塲於三七日思惟等迹然彼師以久成為本始成為迹今經之本則非古非今若就迹門則能今能久生公亦云是以極設長壽言伽耶是一若伽耶是者非復伽耶伽耶既非彼長安獨是乎長短斯非則所以長短存焉誠為妙悟不說聲聞得作佛者約不共義既不猒捨曾何棄之況一成一切成無一眾生不具佛智善須得意勿雜釋經)</span>。</p>
</div>
<div class='div-orig'><p>或見究竟波羅蜜或見安住於諸地總持三昧神通智如是悉現無不盡。</p>
<p>或現修行無量劫住於菩薩堪忍位或現住於不退地或現法水灌其頂。</p>
<p>或現梵釋護世身或現剎利婆羅門種種色相所莊嚴猶如幻師現眾像。</p>
</div>
<div class='div-commentary'><p style="margin-left:1em">六有三偈即降伏一切外道功德於中初二即教證二道後一現所摧同類之身<span class='note-inline'>(六有三偈下即經不可轉法䟽中先引論立名後於中下便以論意釋經彼論具云由有上德故他不能轉利有情事故次明之謂教證二法皆不為他所轉動故無有餘法勝過此故言初二即教證二道者二偈之中各含教證初句證道次諸地句含於教證次半偈唯教後偈之中堪忍不退皆是證道餘即教道)</span>。</p>
</div>
<div class='div-orig'><p>或現兜率始降神或見宮中受嬪御或見棄捨諸榮樂出家離俗行學道。</p>
<p>或見始生或見滅或見出家學異行或見坐於菩提樹降伏魔軍成正覺。</p>
<p>或有見佛始涅槃或見起塔徧世間或見塔中立佛像以知時故如是現。</p>
<p>或見如來無量壽與諸菩薩授尊記而成無上大導師次補住於安樂剎。</p>
<p>或見無量億千劫作佛事<span class='corr'>已</span>入涅槃或見今始成菩提或見正修諸妙行。</p>
<p>或見如來清淨月在於梵世及魔宮自在天宮化樂宮示現種種諸神變。</p>
<p>或見在於兜率宮無量諸天共圍繞為彼說法令歡喜悉共發心供養佛。</p>
<p>或見住在夜摩天忉利護世龍神處如是一切諸宮殿莫不於中現其像。</p>
<p>於彼然燈世尊所散華布髮為供養從是了知深妙法恒以此道化羣生。</p>
<p>或有見佛久涅槃或見初始成菩提或見住於無量劫或見須㬰即滅度。</p>
<p>身相光明與壽命智慧菩提及涅槃眾會所化威儀聲如是一一皆無數。</p>
<p>或現其身極廣大譬如須彌大寶山或見加趺不動搖充滿無邊諸世界。</p>
<p>或見圓光一尋量或見千萬億由旬或見照於無量土或見充滿一切剎。</p>
<p>或見佛壽八十年或壽百千萬億歲或住不可思議劫如是展轉倍過此。</p>
<p>佛智通達淨無礙一念普知三世法皆從心識因緣起生滅無常無自性。</p>
<p>於一剎中成正覺一切剎處悉亦成一切入一一亦爾隨眾生心皆示現。</p>
</div>
<div class='div-commentary'><p style="margin-left:1em">七或現兜率下十六偈即生在世間不為世法所礙功德於中初五八相現世無礙次三處天宮殿無礙次六隨世巧化無礙後二結無礙智之能徧隨機<span class='note-inline'>(七或現下約經即所行無礙䟽中先出功德名於中下後科文解釋彼論具云顯示如來於所化中無高下礙故次明之謂世法八風不能拘礙故八風即利衰毀譽稱譏苦樂降神處宮即是利也棄榮離俗即是衰也若生若滅有苦樂也學異行者兼於苦樂多明苦也坐道樹下降魔毀也正覺譽也涅槃起塔亦為衰也次三處天多明四順次六巧化義兼逆順)</span>。</p>
</div>
<div class='div-orig'><p>如來住於無上道成就十力四無畏具足智慧無所礙轉於十二行法輪。</p>
<p>了知苦集及滅道分別十二因緣法法義樂說辭無礙以是四辯廣開演。</p>
<p>諸法無我無有相業性不起亦無失一切遠離如虛空佛以方便而分別。</p>
<p>如來如是轉法輪普震十方諸國土宮殿山河悉搖動不使眾生有驚怖。</p>
<p>如來普演廣大音隨其根欲皆令解悉使發心除惑垢而佛未始生心念。</p>
<p>或聞施戒忍精進禪定般若方便智或聞慈悲及喜捨種種言辭各差別。</p>
<p>或聞四念四正勤神足根力及覺道諸念神通止觀等無量方便諸法門。</p>
<p>龍神八部人非人梵釋護世諸天眾佛以一音為說法隨其品類皆令解。</p>
<p>若有貪欲瞋恚癡忿覆慳嫉及憍諂八萬四千煩惱異皆令聞說彼治法。</p>
<p>若未具修白淨法令其聞說十戒行<span class='corr'>已</span>能布施調伏人令聞寂滅涅槃音。</p>
<p>若人志劣無慈愍厭惡生死自求離令其聞說三脫門使得出苦涅槃樂。</p>
<p>若有自性少諸欲厭背三有求寂靜令其聞說諸緣起依獨覺乘而出離。</p>
<p>若有清淨廣大心具足施戒諸功德親近如來具慈愍令其聞說大乘音。</p>
<p>或有國土聞一乘或二或二或四五如是乃至無有量悉是如來方便力。</p>
<p>涅槃寂靜未曾異智行勝劣有差別譬如虛空體性一鳥飛遠近各不同。</p>
<p>佛體音聲亦如是普徧一切虛空界隨諸眾生心智殊所聞所見各差別。</p>
<p>佛以過去修諸行能隨所樂演妙音無心計念此與彼我為誰說誰不說。</p>
<p>如來面門放大光具足八萬四千數所說法門亦如是普照世界除煩惱。</p>
</div>
<div class='div-commentary'><p style="margin-left:1em">八如來住下有十八偈明安立正法功德於中初四偈立三乘法輪兼顯業用次三明立六度道品對治法次七明一音隨類聞法不同乃至無量後四明平等語業而應一切<span class='note-inline'>(八如來住下即經立不思議䟽中先依論立名後科文釋義論云由依前方便能作利益之事故次明之謂十二分教名所安立由深廣故不可思議釋經可知)</span>。</p>
</div>
<div class='div-orig'><p>具足清淨功德智而常隨順三世間譬如虛空無染著為眾生故而出現。</p>
<p>示有生老病死苦亦示住壽處於世雖順世間如是現體性清淨同虛空。</p>
<p>一切國土無有邊眾生根欲亦無量如來智眼皆明見隨所應化示佛道。</p>
</div>
<div class='div-commentary'><p style="margin-left:1em">九具足下三偈明授記功德謂記別過未如現在故云悉明見<span class='note-inline'>(九具足下即經普見三世䟽中初依論立名次謂記別下是指論觧論云以上加行利有情事三世諸佛悉皆平等故次明之謂於三世平等性中能隨解了過去未來曾當轉事皆如現在而授記故後從故云皆悉明見矣是舉經帖)</span>。</p>
</div>
<div class='div-orig'><p>究竟虛空十方界所有人天大眾中隨其形相各不同佛現其身亦如是。</p>
<p>若在沙門大眾會剃除鬚髮服袈裟執持衣鉢護諸根令其歡喜息煩惱。</p>
<p>若時親近婆羅門即為示現羸瘦身執杖持瓶恒潔淨具足智慧巧談說。</p>
<p>吐故納新自充飽吸風飲露無異食若坐若立不動搖現斯苦行摧異道。</p>
</div>
<div class='div-commentary'><p style="margin-left:1em">十有四偈明示現受用變化身功德<span class='note-inline'>(十有四偈者約經即身恒充滿一切世間䟽中但出功德之名耳無性詺云顯上利益一切頓遍非次第作故次明之經中多分說變化身畧無受用)</span>。</p>
</div>
<div class='div-orig'><p>或持彼戒為世師善達醫方等諸論書數天文地眾相及身休咎無不了。</p>
<p>深入諸禪及解脫三昧神通智慧行言談諷詠共嬉戲方便皆令住佛道。</p>
</div>
<div class='div-commentary'><p style="margin-left:1em">十一或持下二偈明斷一切疑功德謂於一切境善決定故能斷他疑<span class='note-inline'>(十一等者約經即智恒明達一切諸法無性釋云以於上十方彼彼之處作斷疑事故次明之䟽中先出功德名後於一切下論釋於一切境善决定下欲斷他疑要須自斷方能斷他經中既為世師內外兼了故能斷疑)</span>。</p>
</div>
<div class='div-orig'><p>或現上服以嚴身首戴華冠蔭高盖四兵前後共圍繞警眾宣威伏小土。</p>
<p>或為聽訟斷獄官善解世間諸法務所有與奪皆明審令其一切悉欣伏。</p>
<p>或作大臣專弼輔善用諸王治政法十方利益皆周徧一切眾生莫了知。</p>
<p>或為粟散諸小王或作飛行轉輪帝令諸王子采女眾悉皆受化無能測。</p>
<p>或作護世四天王統領諸龍夜叉等為其眾會而說法一切皆令大欣慶。</p>
<p>或為忉利大天王住善法堂歡喜園首戴華冠說妙法諸天覲仰莫能測。</p>
<p>或住夜摩兜率天化樂自在魔王所居處摩尼寶宮殿說真實行令調伏。</p>
<p>或至梵天眾會中說四無量諸禪道普令歡喜便捨去而莫知其徃來相。</p>
<p>或至阿迦尼吒天為說覺分諸寶華及餘無量聖功德然後捨去無知者。</p>
</div>
<div class='div-commentary'><p style="margin-left:1em">十二有九偈令入種種行功德謂徧了一切有情性行隨根令入故<span class='note-inline'>(十二等者約經了一切行疏中先出功德名後謂遍了下論釋無性生起云由所化生有差別故次明之離世間品但名了一切行若深密等云於一切行成就大覺無性云入種種行法皆成大覺故經文中隨其心行現種種形說種種法乃至為說覺分諸寶華諸聖功德即是皆成大覺義也)</span>。</p>
</div>
<div class='div-orig'><p>如來無礙智所見其中一切諸眾生悉以無邊方便門種種教化令成就。</p>
</div>
<div class='div-commentary'><p style="margin-left:1em">十三如來無礙智一偈即當來生妙智功德謂佛知久遠故<span class='note-inline'>(十三如來下約經盡一切疑十一是斷自疑此斷他疑疏中先出功德名後謂佛智下解釋彼論具云由即於前所化有能善巧別知故謂聖聲聞言此人全無少分善根如來知彼善法當發現證過去微少善根種子所隨故故經文中無礙智見一切眾生以無邊門皆令成熟)</span>。</p>
</div>
<div class='div-orig'><p>譬如幻師善幻術現作種種諸幻事佛化眾生亦如是為其示現種種身。</p>
<p>譬如淨月在虛空令世眾生見增減一切河池現影像所有星宿奪光色。</p>
<p>如來智月出世間亦以方便示增減菩薩心水現其影聲聞星宿無光色。</p>
<p>譬如大海寶充滿清淨無濁無有量四洲所有諸眾生一切於中現其像。</p>
<p>佛身功德海亦爾無垢無濁無邊際乃至法界諸眾生靡不於中現其影。</p>
</div>
<div class='div-commentary'><p style="margin-left:1em">十四有五偈隨其勝解示現功德謂隨解現身故<span class='note-inline'>(十四下即經無能測身疏中先立功德名後謂隨解現身故即論釋也若解深密云凡所現身不可分別不可分別即無能測無性生起云由上云善巧別知故此次云於前所化邪正及俱行中無有分別故今經中情與非情萬類皆現乃至云佛身功德海亦爾無垢無濁無邊際等)</span>。</p>
</div>
<div class='div-orig'><p>譬如淨日放千光不動本處照十方佛日光明亦如是無去無來除世闇。</p>
<p>譬如龍王降大雨不從身出及心出而能霑洽悉周徧滌除炎熱使清涼。</p>
<p>如來法雨亦復然不從於佛身心出而能開悟一切眾普使滅除三毒火。</p>
</div>
<div class='div-commentary'><p style="margin-left:1em">十五有三偈即無量所依調伏有情加行功德意云佛智為無量菩薩調伏眾生加行之所依故<span class='note-inline'>(十五下即一切菩薩等所求智疏中先出功德名後意云下以論意釋具足論云為欲引發不定種性聲聞菩薩唯讚大乘故次明之言等所求者無不求故)</span>。</p>
</div>
<div class='div-orig'><p>如來清淨妙法身一切三界無倫匹以出世間言語道其性非有非無故。</p>
<p>雖無所依無不住雖無不至而不去如空中畫夢所見當於佛體如是觀。</p>
</div>
<div class='div-commentary'><p style="margin-left:1em">十六如來清淨下二偈明平等法身波羅蜜多成滿功德然同攝論法身具五種相初句白法為相以是極果圓滿自在故次二句不思議相次一是無二相次一無依相次句常住相次句二喻者空畫喻無依夢喻非有無二相餘不可喻或略不喻<span class='note-inline'>(十六如來下約經即到佛無二究竟彼岸䟽中先依論立名後釋經法身相今初無性釋云為遮所化於大師疑一切智非一切智故次明之由滿諸度是一切智論云平等釋經無二平等有二一身平等於法身滿中諸度故二果位諸度無增減故名為平等親光則以住於法身即是彼岸無著則以彼岸是於法身所有二義俱通然同下二釋法身相即第九論彼相分中論云諸佛法身以何為相應知法身畧有五相一轉依為相謂轉滅一切障離染分依他起性故轉得解脫一切障於法自在轉為現前淨分依他起性故故經云雖無所依滅染依故也無不住得淨分也二白法所成為相謂六波羅蜜圓滿得十自在故故䟽云圓滿自在三無二為相謂有無無二為相由一切無所有故空所顯相是實有故有即為二為相業煩惱盡并所為故自在示現有為相故異一性無二為相由一切佛所無差別故無量相續現等覺故故經云其性非有非無故正是初意四常住為相謂真如清淨相故本願所引故所應作事無竟期故此有三身常義故經雖無不至即應化普周受用廣遍二身常義而不去者自性身常不去即不變常無不至即相續不斷常耳五不思議相謂真如清淨自內證故無有世間喻能喻故非諸尋思所行處故故經云一切三界無倫匹即無喻能喻以出世間言語道故非尋思所行而五相相融為法身體䟽但畧配故鈔委出或畧不喻者以案文釋空中之畫若準新經乃有三喻謂如空白日亦如夢則空可喻二謂無所依及常住相如白日喻喻白法為相如夢一喻喻無二相欲言其有覺竟無實欲言其無夢境歷然故非有無為無二相其不思議後偈顯之)</span>。</p>
</div>
<div class='div-orig'><p>三界有無一切法不能與佛為譬喻譬如山林鳥獸等無有依空而住者。</p>
</div>
<div class='div-commentary'><p style="margin-left:1em">十七有一偈明隨勝解示現差別佛土功德既隨解而現故不可喻此偈亦總拂前喻如山等必不依空有等必不能喻佛<span class='note-inline'>(十七下約經即具足如來平等解脫䟽中先立名後既隨解而現下釋經論云以外人聞上平等謂同一性故次說言不相間雜謂一初如來十身體用各各別故猶如冥室千光結此一段差別佛土上第四門<span class='corr'>已</span>兼明竟故此但畧顯不思議故不可為喻)</span>。</p>
</div>
<div class='div-orig'><p>大海摩尼無量色佛身差別亦復然如來非色非非色隨應而現無所住。</p>
</div>
<div class='div-commentary'><p style="margin-left:1em">十八一偈明三種佛身方處無分限功德<span class='note-inline'>(十八下即經證無中邊佛平等地䟽中但出功德名耳無性云由疑上如來妙智究竟非一非異其相云何故次明此無中處等常無常等皆二邊相論立名中言方處者謂諸世界無分限者釋無中邊無中邊言畧有四義一虗空無中邊佛德如彼無有分限二世界無中邊諸佛十身即於其中稱世界量平等遍滿三此法身等於佛地中平等遍滿無中無邊無有分限四此法身等遍一切處為諸眾生現作饒益然非自性無中邊故經中明身如摩尼具無量色即第二充遍一切然非色非非色為無中邊即第三四義其隨現無住亦第三義及第一義無分限故親光詺此為真如相殊勝功德義亦全同以其雙非復無住故)</span>。</p>
</div>
<div class='div-orig'><p>虛空真如及實際涅槃法性寂滅等唯有如是真實法可以顯示於如來。</p>
</div>
<div class='div-commentary'><p style="margin-left:1em">十九一偈攝三種功德同法性等即窮生死際常現利樂一切有情功德等虛空即無盡功德等實際等即究竟功德以如實際之際窮未來際故<span class='note-inline'>(十九下約經即極於法界等虗空界窮未來際配三德名䟽文具之即以實際配於經中窮未來際然第十九功德無性云以上言無中邊相云何無相故次明之極於法界謂此法界最清淨故離諸戲論是法界最清淨相能起等流利益之事極此法界無有盡期第二十等虛空界無盡功德無性云謂上作利樂皆無盡故此約自利無盡故論云謂如虗空經成壞劫性常無盡如來一切真實功德亦復如是其窮未來際云究竟功德者論云如未來際無有盡期如來利他功德亦復如是究竟無盡然上二句無著但云無盡功德等不言開合無性開二故但第二十初有一生起)</span>。</p>
</div>
<div class='div-orig'><p>剎塵心念可數知大海中水可飲盡虛空可量風可繫無能盡說佛功德。</p>
<p>若有聞斯功德海而生歡喜信解心如所稱揚悉當獲慎勿於此懷疑念。</p>
</div>
<div class='div-commentary'><p style="margin-left:1em">後二偈結德無盡亦是別顯無盡功德雖是總結即當別文於中前偈結德後偈勸信古德亦有將此二偈為一部流通已如前說<span class='note-inline'>(上來且欲將後二渴以為總結故配三德理實後二正是等虗空界窮未來際無盡功德故䟽云亦是別顯無盡功德)</span>。</p>
<p style="margin-left:1em">全疏大科為四中第三開章釋文一大科自玄談第二卷第十三葉將釋經義四字起至此方竟<span class='note-inline'>(言四大科者一總序名意終於玄談第一卷二歸敬請加終於玄談第二卷十二葉三開章釋文談括七十六本半後一科即謙讚廻向)</span>。</p>
<p style="margin-left:1em">法性深廣難思議我已隨分略開解願斯功德同實際普令含識證菩提<span class='note-inline'>(此一偈亦疏例同玄談)</span>。</p>
<p style="margin-left:1em"><span class='note-inline'>(法性深廣下即大文第四謙讚廻向上半謙讚上句讚下句謙下半廻向三處初句廻向實際後二廻向眾生及廻向菩提然廻向菩提復有二意一自成菩提二令他成令他成者義同廻向眾生菩薩發心不期自為即以向他為自益耳故令含識同證菩提賢首法師發願偈云誓願見聞修習此圓融無礙普賢法乃至失命終不離盡未來際願相應以此善根等法性普潤無[書-曰+皿]眾生界一念多劫修普行[書-曰+皿]成無上佛菩提（此八行半亦鈔例同玄談）)</span>。</p>
</div>
<p class='juan'>大方廣佛華嚴經疏鈔會本第八十之三</p>
<div class='div-w'>
<p class='h2'>音釋</p>
<div class='div-note'>須臾<p style="margin-left:1em"><span class='note-inline'>(臾羊朱切須臾不久貌)</span>。</p>
吸<p style="margin-left:1em"><span class='note-inline'>(許及切呼吸也)</span>。</p>
弼<p style="margin-left:1em"><span class='note-inline'>(薄密切輔也)</span>。</p>
嬪<p style="margin-left:1em"><span class='note-inline'>(符真切婦也又服也)</span>。</p>
</div></div></div>
</div><!-- end of div[@id='body'] -->
</body></html>