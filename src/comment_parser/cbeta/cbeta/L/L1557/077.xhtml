<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu248' />
<p class='juan'>大方廣佛華嚴經䟽鈔會本第七十四　頗九</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子於大願精進力救護一切眾生夜神所得菩薩解脫已憶念修習了達增長漸次遊行至嵐毗尼林周徧尋覔彼妙德神。</p>
</div>
<div class='div-commentary'><p style="margin-left:1em">第九嵐毗尼林神寄善慧地<span class='note-inline'>(寄善慧地者謂成就微妙四無礙辯能遍十方善說法故)</span>。</p>
</div>
<div class='div-orig'><p>見在一切寶樹莊嚴樓閣中坐寶蓮華師子之座二十億那由他諸天恭敬圍繞為說菩薩受生海經令其皆得生如來家增長菩薩大功德海善財見已頂禮其足合掌前立白言大聖我<span class='corr'>已</span>先發阿耨多羅三藐三菩提心而未能知菩薩云何修菩薩行生如來家為世大明。</p>
</div>
<div class='div-commentary'><p style="margin-left:1em">初二可知。</p>
</div>
<div class='div-orig'><p>彼神答言善男子菩薩有十種受生藏若菩薩成就此法則生如來家念念增長菩薩善根不疲不懈不厭不退無斷無失離諸迷惑不生怯劣惱悔之心趣一切智入法界門發廣大心增長諸度成就諸佛無上菩提捨世間趣入如來地獲勝神通諸佛之法常現在前順一切智真實義境。</p>
</div>
<div class='div-commentary'><p style="margin-left:1em">第三彼神答下授<span class='corr'>己</span>法界於中四一顯法義二立法名三明業用四辨根本初中二先長行後偈頌前中四一標數歎勝二徵數列名三依名釋義四結歎勝益初中生如來家即正酬其問。</p>
</div>
<div class='div-orig'><p>何等為十一者願常供養一切諸佛受生藏二者發菩提心受生藏三者觀諸法門勤修行受生藏四者以深淨心普照三世受生藏五者平等光明受生藏六者生如來家受生藏七者佛力光明受生藏八者觀普智門受生藏九者普現莊嚴受生藏十者入如來地受生藏。</p>
</div>
<div class='div-commentary'><p style="margin-left:1em">第二何等為十下徵數列名此通於六位一當十信二即十住三通行向四是初地五從二至七以是功用邊故六七皆八地然六即自分七即勝進得勸之後八即九地九當十地十即等覺入如來地然依行布豎配定然若約圓融初後通用故云成就此法則生如來家若定須具十方得生家何以文中第二第六皆有生家第十復言於三世佛所<span class='corr'>已</span>受灌頂故知須豎約證分異若定豎者則違具十則生之言是知須橫約圓融修觀<span class='note-inline'>(此之十法通於六位下䟽文有五一約位豎配亦名行布釋然依行布下二結前生後生後圓融若約圓融下三通諸位釋亦名圓融釋若定具十下四結成上豎若定豎下五結成須橫實則橫豎無礙是此中意故存二釋文義昭然)</span>。</p>
</div>
<div class='div-orig'><p>善男子云何名願常供養一切佛受生藏善男子菩薩初發心時作如是願我當尊重恭敬供養一切諸佛見佛無厭於諸佛所常生愛樂常起深信修諸功德恒無休息是為菩薩為一切智始集善根受生藏。</p>
</div>
<div class='div-commentary'><p style="margin-left:1em">第三善男子云何名下依名釋義一中即信發心故賢首品云常欲利樂諸羣生莊嚴國土供養佛故故文云始集善根。</p>
</div>
<div class='div-orig'><p>云何名發菩提心受生藏善男子此菩薩發阿耨多羅三藐三菩提心所謂起大悲心救護一切眾生故起供養佛心究竟承事故起普求正法心一切無悋故起廣大趣向心求一切智故起慈無量心普攝眾生故起不捨一切眾生心被求一切智堅誓甲故起無諂誑心得如實智故起如說行心修菩薩道故起不誑諸佛心守護一切佛大誓願故起一切智願心盡未來化眾生不休息故菩薩以如是等佛剎微塵數菩提心功德故得生如來家是為菩薩第二受生藏。</p>
</div>
<div class='div-commentary'><p style="margin-left:1em">二中初住發心文具三心生如來家亦初住生家<span class='note-inline'>(亦初住生家者恐人誤為初地生家然其生家畧有六位一初住生菩提心家二第四住生聖教家三初地生真如家四四地約寄位生出世家五八地生無生法忍家六如來地究竟生家今是初住第一是生菩提心家)</span>。</p>
</div>
<div class='div-orig'><p>云何名觀諸法門勤修行受生藏善男子此菩薩摩訶薩起觀一切法門海心起迴向一切智圓滿道心起正念無過失業心起一切菩薩三昧海清淨心起修成一切菩薩功德心起莊嚴一切菩薩道心起求一切智大精進行修諸功德如劫火熾然無休息心起修普賢行教化一切眾生心起善學一切威儀修菩薩功德捨離一切所有住無所有真實心是為菩薩第三受生藏。</p>
</div>
<div class='div-commentary'><p style="margin-left:1em">三中十句一觀法門海標十行二向一切智標迴向以行願相資故合為一餘八通行向。</p>
</div>
<div class='div-orig'><p>云何名以深淨心普照三世受生藏善男子此菩薩具清淨增上心得如來菩提光入菩薩方便海其心堅固猶若金剛背捨一切諸有趣生成就一切佛自在力修殊勝行具菩薩根其心明潔願力不動常為諸佛之所護念破壞一切諸障礙山普為眾生作所依處是為菩薩第四受生藏。</p>
</div>
<div class='div-commentary'><p style="margin-left:1em">四中契理斷障名深淨心即淨心地已證理故堅如金剛<span class='corr'>已</span>得離生道故捨諸有趣<span class='corr'>已</span>破二障礙山故為物依處<span class='note-inline'>(四藏即淨心地等者䟽隨難釋今更委釋言得如來菩提光者明心菩提故入菩薩方便海者證真了俗故捨諸有趣亦由<span class='corr'>己</span>漸斷異生性故成就自在者分身百剎故修菩薩殊勝行者淨治地法十行常修故具菩薩根者由證信故餘皆成根又大悲為首故悲為根<span class='corr'>已</span>斷所知故心明潔十願成熟故願不動同佛證如故得佛護分別頓盡名壞諸障具上諸德為佛依處)</span>。</p>
</div>
<div class='div-orig'><p>云何名平等光明受生藏善男子此菩薩具足眾行普化眾生一切所有悉皆能捨住佛究竟淨戒境界具足忍法成就諸佛法忍光明以大精進趣一切智到於彼岸修習諸禪得普門定淨智圓滿以智慧日明照諸法得無礙眼見諸佛海悟入一切真實法性一切世間見者歡喜善能修習如實法門是為菩薩第五受生藏。</p>
</div>
<div class='div-commentary'><p style="margin-left:1em">五中證如起行為平等光明戒忍進等為次五地得無礙下即是七地七地得無生忍光明故入一切真實法<span class='note-inline'>(五藏戒忍進等者等取禪慧文各一增故末後二句上句三業善巧見者必欣下句功用行滿又以無功得諸行故)</span>。</p>
</div>
<div class='div-orig'><p>云何名生如來家受生藏善男子此菩薩生如來家隨諸佛住成就一切甚深法門具三世佛清淨大願得一切佛同一善根與諸如來共一體性具出世行白淨善法安住廣大功德法門入諸三昧見佛神力隨所應化淨諸眾生如問而對辯才無盡是為菩薩第六受生藏。</p>
</div>
<div class='div-commentary'><p style="margin-left:1em">六中以得無生忍契同法性為生佛家願度增上善根一體惑等不動為白淨法<span class='note-inline'>(六生如來下初至為生佛家此有兩句一正釋標二即解釋初之二句得無生忍是釋生家契同法性即釋隨諸佛住佛住甚深真法性故上即淨忍分成就一切甚深法門下皆得勝行分此句為總故䟽不釋<span class='corr'>已</span>下皆甚深法門故其願度增上釋具三世已下經文善根一體釋得一切佛下經文謂同無功用之善根故同契無生法忍體故從惑等下釋具出世白淨法上皆前經不可知義從安住<span class='corr'>已</span>下即是前經正行廣大入諸三昧下即離障寂滅後三句即三輪化益並易故不釋)</span>。</p>
</div>
<div class='div-orig'><p>云何名佛力光明受生藏善男子此菩薩深入佛力遊諸佛剎心無退轉供養承事菩薩眾會無有疲厭了一切法皆如幻起知諸世間如夢所見一切色相猶如光影神通所作皆如變化一切受生悉皆如影諸佛說法皆如谷響開示法界咸令究竟是為菩薩第七受生藏。</p>
</div>
<div class='div-commentary'><p style="margin-left:1em">七中因佛勸起能頓修行名佛力光明無功用修故無疲厭等<span class='note-inline'>(七佛力下經䟽俱易若欲釋者由佛七勸名入佛力此為總句遊剎下別二句起行速疾從了一切下淨土分中事於三世間得自在故初二噐界自在次二正覺後三眾生說法度生故)</span>。</p>
</div>
<div class='div-orig'><p>云何名觀普智門受生藏善男子此菩薩住童真位觀一切智一一智門盡無量劫開演一切菩薩所行於諸菩薩甚深三昧心得自在念念生於十方世界諸如來所於有差別境入無差別定於無差別法現有差別智於無量境知無境界於少境界入無量境通達法性廣大無際知諸世間悉假施設一切皆是識心所起是為菩薩第八受生藏。</p>
</div>
<div class='div-commentary'><p style="margin-left:1em">八中從第八地入第九地故云住童真位觀一切智智門即法師之德故於三性等皆如實知即事知理之如實故於有差別境入無差別定即理窮事之如實故於無差別法現有差別智餘可準思<span class='note-inline'>(八觀普智門言即法師之德者亦法師方便成就言於三性等者三性即是化法為智成就等字等取入行成就智十一稠林經一一門下即口業成就具四十無礙故能長演餘皆法師自在成就一三昧自在隨心頓演故二受生自在三於有差下於法自在事理交徹故即事知理者釋比初對了即事入理即理入事亦前句事能顯理後句依理成事又前不壞假名而說實相後不動真際建立諸法又前動不離寂後則靜無遺照於無量下有無自在於少境下廣狹自在通達下真俗齊照以文顯故云可思準)</span>。</p>
</div>
<div class='div-orig'><p>云何名普現莊嚴受生藏善男子此菩薩能種種莊嚴無量佛剎普能化現一切眾生及諸佛身得無所畏演清淨法周流法界無所障礙隨其心樂普使知見示現種種成菩提行令生無礙一切智道如是所作不失其時而常在三昧毗盧遮那智慧之藏是為菩薩第九受生藏。</p>
</div>
<div class='div-commentary'><p style="margin-left:1em">九中以佛莊嚴而莊嚴故名普莊嚴<span class='corr'>已</span>得離垢等諸三昧故雖復常用而常在三昧<span class='note-inline'>(九普現莊嚴先釋名後已得下總釋大意若別說者初句嚴依餘皆嚴正正中並祕密智初三句身祕密演清淨下口祕密隨其心下皆意祕密)</span>。</p>
</div>
<div class='div-orig'><p>云何名入如來地受生藏善男子此菩薩悉於三世諸如來所受灌頂法普知一切境界次第所謂知一切眾生前際後際歿生次第一切菩薩修行次第一切眾生心念次第三世如來成佛次第善巧方便說法次第亦知一切初中後際所有諸劫若成若壞名號次第隨諸眾生所應化度為現成道功德莊嚴神通說法方便調伏是為菩薩第十受生藏。</p>
</div>
<div class='div-commentary'><p style="margin-left:1em">十中約其自分為此菩薩約其勝進名入佛地<span class='corr'>已</span>受職位云受灌頂智齊佛境云知一切如十定品辨<span class='note-inline'>(十入如來地下文顯然皆與本位義理相符不為此釋實抑經文)</span>。</p>
</div>
<div class='div-orig'><p>佛子若菩薩摩訶薩於此十法修習增長圓滿成就則能於一莊嚴中現種種莊嚴如是莊嚴一切國土開導示悟一切眾生盡未來劫無有休息演說一切諸佛法海種種境界種種成熟展轉傳來無量諸法現不思議佛自在力充滿一切虛空法界於諸眾生心行海中而轉法輪於一切世界示現成佛恒無間斷以不可說清淨言音說一切法住無量處通達無礙以一切法莊嚴道塲隨諸眾生欲解差別而現成佛開示無量甚深法藏教化成就一切世間。</p>
</div>
<div class='div-commentary'><p style="margin-left:1em">第四佛子若菩薩下結歎勝益可知。</p>
</div>
<div class='div-orig'><p>爾時嵐毗尼林神欲重明其義以佛神力普觀十方而說頌言。</p>
<p>最上離垢清淨心見一切佛無厭足願盡未來常供養此明慧者受生藏。</p>
<p>一切三世國土中所有眾生及諸佛悉願度脫恒瞻奉此難思者受生藏。</p>
<p>聞法無厭樂觀察普於三世無所礙身心清淨如虛空此名稱者受生藏。</p>
<p>其心恒住大悲海堅如金剛及寶山了達一切種智門此最勝者受生藏。</p>
<p>大慈普覆於一切妙行常增諸度海以法光明照羣品此雄猛者受生藏。</p>
<p>了達法性心無礙生於三世諸佛家普入十方法界海此明智者受生藏。</p>
<p>法身清淨心無礙普詣十方諸國土一切佛力靡不成此不思議受生藏。</p>
<p>入深智慧已自在於諸三昧亦究竟觀一切智如實門此真身者受生藏。</p>
<p>淨治一切諸佛土勤修普化眾生法顯現如來自在力此大名者受生藏。</p>
<p>久已修行薩婆若疾能趣入如來位了知法界皆無礙此諸佛子受生藏。</p>
</div>
<div class='div-commentary'><p style="margin-left:1em">二重頌中十偈如次頌前十法。</p>
</div>
<div class='div-orig'><p>善男子菩薩具此十法生如來家為一切世間清淨光明善男子我從無量劫來得是自在受生解脫門。</p>
</div>
<div class='div-commentary'><p style="margin-left:1em">第二善男子菩薩具此下立法名中先牒前所明後我從無量下指前立目機感便現無所擁礙名自在受生通能所見。</p>
</div>
<div class='div-orig'><p>善財白言聖者此解脫門境界云何答言善男子我先發願願一切菩薩示受生時皆得親近願入毗盧遮那如來無量受生海以昔願力生此世界閻浮提中嵐毗尼園專念菩薩何時下生。</p>
</div>
<div class='div-commentary'><p style="margin-left:1em">第三善財白言下明法門業用於中先問後答答中知見此境即是業用於中二先明依願受生。</p>
</div>
<div class='div-orig'><p>經於百年世尊果從兜率陀天而來生此時此林中現十種相何等為十一者此園中地忽自平坦坑坎塠阜悉皆不現二者金剛為地眾寶莊嚴無有瓦礫荊棘株杌三者寶多羅樹周帀行列其根深植至於水際四者生眾香芽現眾香藏寶香為樹扶踈蔭映其諸香氣皆踰天香五者諸妙華鬘寶莊嚴具行列分布處處充滿六者園中所有一切諸樹皆自然開摩尼寶華七者諸池沼中皆自生華從地涌出周布水上八者時此林中娑婆世界欲色所住天龍夜叉乾闥婆阿修羅迦樓羅緊那羅摩睺羅伽一切諸王莫不來集合掌而住九者此世界中所有天女乃至摩睺羅伽女皆生歡喜各各捧持諸供養具向畢洛叉樹前恭敬而立十者十方一切諸佛䐡中皆放光明名菩薩受生自在燈普照此林一一光中悉現諸佛受生誕生所有神變及一切菩薩受生功德又出諸佛種種言音是為林中十種瑞相此相現時諸天王等即知當有菩薩下生我見此瑞歡喜無量。</p>
</div>
<div class='div-commentary'><p style="margin-left:1em">後經於百年下如昔願覩於中四初覩降神瑞相。</p>
</div>
<div class='div-orig'><p>善男子摩耶夫人出迦毗羅城入此林時復現十種光明瑞相令諸眾生得法光明何等為十所謂一切寶華藏光寶香藏光寶蓮華開演出真實妙音聲光十方菩薩初發心光一切菩薩得入諸地現神變光一切菩薩修波羅蜜圓滿智光一切菩薩大願智光一切菩薩教化眾生方便智光一切菩薩證於法界真實智光一切菩薩得佛自在受生出家成正覺光此十光明普照無量諸眾生心。</p>
</div>
<div class='div-commentary'><p style="margin-left:1em">二善男子摩耶下見出城現光。</p>
</div>
<div class='div-orig'><p>善男子摩耶夫人於畢洛叉樹下坐時復現菩薩將欲誕生十種神變何等為十。</p>
</div>
<div class='div-commentary'><p style="margin-left:1em">三摩耶夫人於畢洛叉下覩將生神變於中二先標徵畢洛叉者此云高顯。</p>
</div>
<div class='div-orig'><p>善男子菩薩將欲誕生之時欲界諸天天子天女及以色界一切諸天諸龍夜叉乾闥婆阿修羅迦樓羅緊那羅摩睺羅伽并其眷屬為供養故悉皆雲集摩耶夫人威德殊勝身諸毛孔咸放光明普照三千大千世界無所障礙一切光明悉皆不現除滅一切眾生煩惱及惡道苦是為菩薩將欲誕生第一神變又善男子當爾之時摩耶夫人腹中悉現三千世界一切形像其百億閻浮提內各有都邑各有園林名號不同皆有摩耶夫人於中止住天眾圍繞悉為顯現菩薩將生不可思議神變之相是為菩薩將欲誕生第二神變又善男子摩耶夫人一切毛孔皆現如來徃昔修行菩薩道時恭敬供養一切諸佛及聞諸佛說法音聲譬如明鏡及以水中能現虛空日月星宿雲雷等像摩耶夫人身諸毛孔亦復如是能現如來徃昔因緣是為菩薩將欲誕生第三神變又善男子摩耶夫人身諸毛孔一一皆現如來徃修菩薩行時所住世界城邑聚落山林河海眾生劫數值佛出世入淨國土隨所受生壽命長短依善知識修行善法於一切剎在在生處摩耶夫人常為其母如是一切於毛孔中靡不皆現是為菩薩將欲誕生第四神變又善男子摩耶夫人一一毛孔顯現如來徃昔修行菩薩行時隨所生處色相形貌衣服飲食苦樂等事一一普現分明辨了是為菩薩將欲誕生第五神變又善男子摩耶夫人身諸毛孔一一皆現世尊徃昔修施行時捨所難捨頭目耳鼻脣舌牙齒身體手足血肉筋骨男女妻妾城邑宮殿衣服瓔珞金銀寶貨如是一切內外諸物亦見受者形貌音聲及其處所是為菩薩將欲誕生第六神變又善男子摩耶夫人入此園時其林普現過去所有一切諸佛入母胎時國土園林衣服華鬘塗香末香旛繒幢蓋一切眾寶莊嚴之事妓樂歌詠上妙音聲令諸眾生普得見聞是為菩薩將誕生時第七神變又善男子摩耶夫人入此園時從其身出菩薩所住摩尼寶王宮殿樓閣超過一切天龍夜叉乾闥婆阿修羅迦樓羅緊那羅摩睺羅伽及諸人王之所住者寶網覆上妙香普熏眾寶莊嚴內外清淨各各差別不相雜亂周帀徧滿嵐毗尼園是為菩薩將誕生時第八神變又善男子摩耶夫人入此園時從其身出十不可說百千億那由他佛剎微塵數菩薩其諸菩薩身形容貌相好光明進止威儀神通眷屬皆與毗盧遮那菩薩等無有異悉共同時讚歎如來是為菩薩將誕生時第九神變又善男子摩耶夫人將欲誕生菩薩之時忽於其前從金剛際出大蓮華名為一切寶莊嚴藏金剛為莖眾寶為鬚如意寶王以為其臺有十佛剎微塵數葉一切皆以摩尼所成寶網寶蓋以覆其上一切天王所共執持一切龍王降注香雨一切夜叉王恭敬圍繞散諸天華一切乾闥婆王出微妙音歌讚菩薩徃昔供養諸佛功德一切阿修羅王捨憍慢心稽首敬禮一切迦樓羅王垂寶繒旛徧滿虛空一切緊那羅王歡喜瞻仰歌詠讚歎菩薩功德一切摩睺羅伽王皆生歡喜歌詠讚歎普雨一切寶莊嚴雲是為菩薩將誕生時第十神變。</p>
</div>
<div class='div-commentary'><p style="margin-left:1em">後別顯十變一集眾息苦二卷舒無礙三毛現佛因四現佛本事五現行所依身六偏現捨行七現古佛受生園林八現今佛所處宮殿九出菩薩同類十地現蓮華將承至聖。</p>
</div>
<div class='div-orig'><p>善男子嵐毗尼園示現如是十種相已然後菩薩其身誕生如虛空中現淨日輪如高山頂出於慶雲如密雲中而耀電光如夜闇中而然大炬爾時菩薩從母脇生身相光明亦復如是善男子菩薩爾時雖現初生悉已了達一切諸法如夢如幻如影如像無來無去不生不滅善男子當我見佛於此四天下閻浮提內嵐毗尼園示現初生種種神變時亦見如來於三千大千世界百億四天下閻浮提內嵐毗尼園中示現初生種種神變亦見三千大千世界一一塵中無量佛剎亦見百佛世界千佛世界乃至十方一切世界一一塵中無量佛剎如是一切諸佛剎中皆有如來示現受生種種神變如是念念常無間斷。</p>
</div>
<div class='div-commentary'><p style="margin-left:1em">四善男子嵐毗尼下正覩誕生於中三初覩外相有四種相釋通事理約事謂一退耀挺特故二高顯邕容故三威光赫奕故四分明可覩故約理則一依性空無住現故二依涅槃山無心出故三大慈雲中現無住之化身故四為破眾生生死無明之大闇故二菩薩爾時下了其內德三當我見佛下結其周徧則橫豎無窮。</p>
</div>
<div class='div-orig'><p>時善財童子白彼神言大天得此解脫其<span class='corr'>已</span>久如答言善男子乃徃古世過億佛剎微塵數劫復過是數時有世界名為普寶劫名悅樂八十那由他佛於中出現其第一佛名自在功德幢十號具足彼世界中有四天下名妙光莊嚴其四天下閻浮提中有一王都名須彌莊嚴幢其中有王名寶燄眼其王夫人名曰喜光善男子如此世界摩耶夫人為毗盧遮那如來之母彼世界中喜光夫人為初佛母亦復如是善男子其喜光夫人將欲誕生菩薩之時與二十億那由他采女詣金華園園中有樓名妙寶峯其邊有樹名一切施喜光夫人攀彼樹枝而生菩薩諸天王眾各持香水共以洗沐時有乳母名為淨光侍立其側既洗沐<span class='corr'>已</span>諸天王眾授與乳母乳母敬受生大歡喜即得菩薩普眼三昧得此三昧<span class='corr'>已</span>普見十方無量諸佛復得菩薩於一切處示現受生自在解脫如初受胎識速疾無礙得此解脫故見一切佛乘本願力受生自在亦復如是善男子於汝意云何彼乳母者豈異人乎我身是也我從是來念念常見毗盧遮那佛示現菩薩受生海調伏眾生自在神力如見毗盧遮那佛乘本願力念念於此三千大千乃至十方一切世界微塵之內皆現菩薩受生神變見一切佛悉亦如是我皆恭敬承事供養聽所說法如說修行。</p>
</div>
<div class='div-commentary'><p style="margin-left:1em">第四時善財童子白彼神下顯法根深先問後答答中先長行中六一古世佛興二其四天下顯昔父母三其喜光下攀樹誕生四時有下觀佛得法五善男子下結會古今不結父母者意明即淨飯摩耶佛即今佛故六我從是下顯用周徧。</p>
</div>
<div class='div-orig'><p>時嵐毗尼林神欲重宣此解脫義承佛神力普觀十方而說頌言。</p>
<p>佛子汝所問諸佛甚深境汝今應聽受我說其因緣過億剎塵劫有劫名悅樂八十那由他如來出興世最初如來號自在功德幢我在金華園見彼初生日我時為乳母智慧極聰利諸天授與我菩薩金色身我時疾捧持諦觀不見頂身相皆圓滿一一無邊際離垢清淨身相好以莊嚴譬如妙寶像見已自欣慶思惟彼功德疾增眾福海見此神通事發大菩提心專求佛功德增廣諸大願嚴淨一切剎滅除三惡道普於十方土供養無數佛修行本誓願救脫眾生苦我於彼佛所聞法得解脫億剎微塵數無量劫修行劫中所有佛我昔曾供養護持其正法淨此解脫海億剎微塵數過去十力尊盡持其法輪增明此解脫我於一念頃見此剎塵中一一有如來所淨諸剎海剎內悉有佛園中示誕生各現不思議廣大神通力或見不思議億剎諸菩薩住於天宮上將證佛菩提無量剎海中諸佛現受生說法眾圍繞於此我皆見一念見億剎微塵數菩薩出家趣道塲示現佛境界我見剎塵內無量佛成道各現諸方便度脫苦眾生一一微塵中諸佛轉法輪悉以無盡音普雨甘露法億剎微塵數一一剎塵內悉見於如來示現般涅槃如是無量剎如來示誕生而我悉分身現前興供養不思議剎海無量趣差別我悉現其前雨於大法雨佛子我知此難思解脫門無量億劫中稱揚不可盡。</p>
</div>
<div class='div-commentary'><p style="margin-left:1em">後偈頌中二十三頌分四初一誡聽許說次九最初修證次十二偈歷事增修末偈結歎無盡。</p>
</div>
<div class='div-orig'><p>善男子我唯知此菩薩於無量劫徧一切處示現受生自在解脫如諸菩薩摩訶薩能以一念為諸劫藏觀一切法以善方便而現受生周偏供養一切諸佛究竟通達一切佛法於一切趣皆現受生一切佛前坐蓮華座知諸眾生應可度時為現受生方便調伏於一切剎現諸神變猶如影像悉現其前我當云何能知能說彼功德行。</p>
<p>善男子此迦毗羅城有釋種女名曰瞿波汝詣彼問菩薩云何於生死中教化眾生。</p>
</div>
<div class='div-commentary'><p style="margin-left:1em">第五示後友中言瞿波者此云守護大地在家為父母守護太子儲備守護國地既為其妃依主得名表十地既圓故無地不護然太子有三夫人一名瞿波次名耶輸陀羅三名摩奴舍今因位之極故取其第一法喜<span class='corr'>已</span>滿故寄之昔妃此位親能得佛故在生佛之城矣。</p>
</div>
<div class='div-orig'><p>時善財童子頂禮其足繞無數帀慇懃瞻仰辭退而去。</p>
</div>
<p class='juan'>大方廣佛華嚴經䟽鈔會本第七十四</p>
<div class='div-w'>
<p class='h2'>音釋</p>
<div class='div-note'>株杌<p style="margin-left:1em"><span class='note-inline'>(株陟輸切木根也杌五忽切樹無枝也)</span>。</p>
踰<p style="margin-left:1em"><span class='note-inline'>(羊朱切越也)</span>。</p>
䐡<p style="margin-left:1em"><span class='note-inline'>(徂奚切與臍同)</span>。</p>
嵐<p style="margin-left:1em"><span class='note-inline'>(盧含切)</span>。</p>
挺<p style="margin-left:1em"><span class='note-inline'>(他鼎切正直也)</span>。</p>
邕<p style="margin-left:1em"><span class='note-inline'>(於容切和也)</span>。</p>
赫奕<p style="margin-left:1em"><span class='note-inline'>(赫士格切奕夷益切赫奕明盛也)</span>。</p>
</div></div></div>
</div><!-- end of div[@id='body'] -->
</body></html>