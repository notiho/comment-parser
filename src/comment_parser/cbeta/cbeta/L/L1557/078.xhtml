<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu249' />
<p class='juan'>大方廣佛華嚴經䟽鈔會本第七十五　頗十</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子向迦毗羅城思惟修習受生解脫增長廣大憶念不捨。</p>
</div>
<div class='div-commentary'><p style="margin-left:1em">第十釋女瞿波寄法雲地<span class='note-inline'>(寄法雲地者謂大法智雲舍眾德水蔽如空麤重充滿法身故)</span>第一依教趣求中二初依前修證。</p>
</div>
<div class='div-orig'><p>漸次遊行至菩薩集會普現法界光明講堂。</p>
</div>
<div class='div-commentary'><p style="margin-left:1em">後漸次下趣求後友於中四一趣求詣處二其中有神下伴友迎讚三善財童子言下善財印述四爾時善財下神敬增深。</p>
</div>
<div class='div-orig'><p>其中有神號無憂德與一萬主宮殿神俱來迎善財作如是言善來丈夫有大智慧有大勇猛能修菩薩不可思議自在解脫心恒不捨廣大誓願善能觀察諸法境界安住法城入於無量諸方便門成就如來功德大海得妙辯才善調眾生獲聖智身恒順修行知諸眾生心行差別令其歡喜趣向佛道我觀仁者修諸妙行心無暫懈威儀所行悉皆清淨汝當不久得諸如來清淨莊嚴無上三業以諸相好莊嚴其身以十力智瑩飾其心遊諸世間我觀仁者勇猛精進而無有比不久當得普見三世一切諸佛聽受其法不久當得一切菩薩禪定解脫諸三昧樂不久當入諸佛如來甚深解脫何以故見善知識親近供養聽受其教憶念修行不懈不退無憂無悔無有障礙魔及魔民不能為難不久當成無上果故。</p>
</div>
<div class='div-commentary'><p style="margin-left:1em">二中四一讚行究竟二我觀仁者修諸下讚精進得果三我觀仁者勇猛下讚精進得法四何以下以理釋成。</p>
</div>
<div class='div-orig'><p>善財童子言聖者如向所說願我皆得。</p>
</div>
<div class='div-commentary'><p style="margin-left:1em">三善財印述中二初印受所說。</p>
</div>
<div class='div-orig'><p>聖者我願一切眾生息諸熱惱離諸惡業生諸安樂修諸淨行聖者一切眾生起諸煩惱造諸惡業墮諸惡趣若身若心恒受楚毒菩薩見<span class='corr'>已</span>心生憂惱聖者譬如有人唯有一子愛念情至忽見被人割截支體其心痛切不能自安菩薩摩訶薩亦復如是見諸眾生以煩惱業墮三惡趣受種種苦心大憂惱若見眾生起身語意三種善業生天人趣受身心樂菩薩爾時生大歡喜何以故菩薩不自為故求一切智不貪生死諸欲快樂不隨想倒見倒心倒諸結隨眠愛見力轉不起眾生種種樂想亦不味著諸禪定樂非有障礙疲厭退轉住於生死但見眾生於諸有中具受無量種種諸苦起大悲心以大願力而普攝取悲願力故修菩薩行為斷一切眾生煩惱為求如來一切智智為供養一切諸佛如來為嚴淨一切廣大國土為淨治一切眾生樂欲及其所有身心諸行於生死中無有疲厭。</p>
</div>
<div class='div-commentary'><p style="margin-left:1em">後聖者我願下述自所作於中二先明四等攝生後明萬德益物前中有四謂法喻合釋法有慈悲合中兼喜釋中不貪兼明有捨於中先徵後釋釋中先總明後不貪生死下別顯於中先明不自為後但見眾生下明其所為。</p>
</div>
<div class='div-orig'><p>聖者菩薩摩訶薩於諸眾生為莊嚴令生人天富貴樂故為父母為其安立菩提心故為養育令其成就菩薩道故為衛護令其遠離三惡道故為船師令其得度生死海故為歸依令捨諸魔煩惱怖故為究竟令其永得清涼樂故為津濟令入一切諸佛海故為導師令至一切法寶洲故為妙華開敷諸佛功德心故為嚴具常放福德智慧光故為可樂凡有所作悉端嚴故為可尊遠離一切諸惡業故為普賢具足一切端嚴身故為大明常放智慧淨光明故為大雲常雨一切甘露法故聖者菩薩如是修諸行時令一切眾生皆生愛樂具足法樂。</p>
</div>
<div class='div-commentary'><p style="margin-left:1em">二聖者菩薩摩訶薩下明萬德益物於中二初有十六句別約喻顯為物歸趣後聖者菩薩如是下結成益物。</p>
</div>
<div class='div-orig'><p>爾時善財童子將升法堂其無憂德及諸神眾以出過諸天上妙華鬘塗香末香及以種種寶莊嚴具散善財上而說頌言。</p>
<p>汝今出世間為世大明燈普為諸眾生勤求無上覺無量億千劫難可得見汝功德日今出滅除諸世闇汝見諸眾生顛倒惑所覆而興大悲意求證無師道汝以清淨心尋求佛菩提承事善知識不自惜身命汝於諸世間無依無所著其心普無礙清淨如虛空汝修菩提行功德悉圓滿放大智慧光普照一切世汝不離世間亦不著於世行世無障礙如風遊虛空譬如火災起一切無能滅汝修菩提行精進火亦然勇猛大精進堅固不可動金剛慧師子遊行無所畏一切法界中所有諸剎海汝悉能徃詣親近善知識。</p>
<p>爾時無憂德神說此頌已為愛樂法故隨逐善財恒不捨離。</p>
</div>
<div class='div-commentary'><p style="margin-left:1em">四神敬增深者以聞上法故文中三初長行申供次以偈讚德十偈分二初三歎下益眾生行後七歎上求無礙行後爾時下以身隨逐愛重情深故。</p>
</div>
<div class='div-orig'><p>爾時善財童子入普現法界光明講堂周徧推求彼釋氏女見在堂內坐寶蓮華師子之座八萬四千采女所共圍繞是諸采女靡不皆從王種中生悉於過去修菩薩行同種善根布施愛語普攝眾生<span class='corr'>已</span>能明見一切智境已共修集佛菩提行恒住正定常遊大悲普攝眾生猶如一子慈心具足眷屬清淨<span class='corr'>已</span>於過去成就菩薩不可思議善巧方便皆於阿耨多羅三藐三菩提得不退轉具足菩薩諸波羅蜜離諸取著不樂生死雖行諸有心常清淨恒勤觀察一切智道離障蓋網超諸著處從於法身而示化形生普賢行長菩薩力智日慧燈悉已圓滿。</p>
</div>
<div class='div-commentary'><p style="margin-left:1em">第二爾時善財童子下見敬諮問先見次敬後問前中二先入堂推求<span class='corr'>己</span>見依報此文亦可屬前二見在堂內下見其正報初見主後八萬下見伴廣歎伴從勝德主德固<span class='corr'>已</span>絕言。</p>
</div>
<div class='div-orig'><p>爾時善財童子詣彼釋女瞿波之所頂禮其足合掌而住作如是言聖者我已先發阿耨多羅三藐三菩提心而未知菩薩云何於生死中而不為生死過患所染了法自性而不住聲聞辟支佛地具足佛法而修菩薩行住菩薩地而入佛境界超過世間而於世受生成就法身而示現無邊種種色身證無相法而為眾生示現諸相知法無說而廣為眾生演說諸法知眾生空而恒不捨化眾生事雖知諸佛不生不滅而勤供養無有退轉雖知諸法無業無報而修諸善行恒不止息。</p>
</div>
<div class='div-commentary'><p style="margin-left:1em">二爾時善財下說敬三作如是言下諮問於中先自陳發心後而未知下正問有十一句問悲智逆順權實寂用無礙雙行之行前十句攝為五對一過凡越小對二離果超因對三現生示色對四極相窮說對五下化上供對十一總顯諸善真俗雙行<span class='note-inline'>(悲智等者此中䟽有四種無礙亦名四種雙行其十句中句句皆是雙行約雙行事有十差別其中雙行但有四別如第一句云云何於生死中而不為生死過患所染者即悲智無礙謂於生死中即有大悲故不為生死過患所染即具大智故二了法自性而不住聲聞辟支地即寂用雙行三即實而權雙行四即權而實雙行五即逆順雙行六即寂用雙行七八皆即實而權九十皆權實雙行九約化生十約供佛十一真俗雙行各有別相)</span>。</p>
</div>
<div class='div-orig'><p>時瞿波女告善財言善哉善哉善男子汝今能問菩薩摩訶薩如是行法修習普賢諸行願者能如是問諦聽諦聽善思念之我當承佛神力為汝宣說善男子若諸菩薩成就十法則能圓滿因陀羅網普智光明菩薩之行何等為十所謂依善知識故得廣大勝解故得清淨欲樂故集一切福智故於諸佛所聽聞法故心恒不捨三世佛故同於一切菩薩行故一切如來所護念故大悲妙願皆清淨故能以智力普斷一切諸生死故是為十若諸菩薩成就此法則能圓滿因陀羅網普智光明菩薩之行佛子若菩薩親近善知識則能精進不退修習出生無盡佛法佛子菩薩以十種法承事善知識何等為十所謂於自身命無所顧惜於世樂具心不貪求知一切法性皆平等永不退捨一切智願觀察一切法界實相心恒捨離一切有海知法如空心無所依成就一切菩薩大願常能示現一切剎海淨修菩薩無礙智輪佛子應以此法承事一切諸善知識無所違逆。</p>
</div>
<div class='div-commentary'><p style="margin-left:1em">第三時瞿波女下示<span class='corr'>己</span>法界於中四一法義二法名三法用四法根前中先長行後偈頌前中亦二先讚誡許說後善男子下正顯法義於中二先明帝網智光行謂依此十則照重重無盡法故有標釋結可知後佛子若菩薩下承事善友行前明依法此辨依人法假人弘故由得此出無盡法亦是廣前初一亦有標釋結。</p>
</div>
<div class='div-orig'><p>爾時釋迦瞿波女欲重明此義承佛神力觀察十方而說頌言。</p>
<p>菩薩為利諸羣生正念親承善知識敬之如佛心無怠此行於世帝網行。</p>
<p>勝解廣大如虛空一切三世悉入中國土眾生佛皆爾此是普智光明行。</p>
<p>志樂如空無有際永斷煩惱離諸垢一切佛所修功德此行於世身雲行。</p>
<p>菩薩修習一切智不可思議功德海淨諸福德智慧身此行於世不染行。</p>
<p>一切諸佛如來所聽受其法無厭足能生實相智慧燈此行於世普照行。</p>
<p>十方諸佛無有量一念一切悉能入心恒不捨諸如來此向菩提大願行。</p>
<p>能入諸佛大眾會一切菩薩三昧海願海及以方便海此行於世帝網行。</p>
<p>一切諸佛所加持盡未來際無邊劫處處修行普賢道此是菩薩分身行。</p>
<p>見諸眾生受大苦起大慈悲現世間演法光明除闇冥此是菩薩智日行。</p>
<p>見諸眾生在諸趣為集無邊妙法輪令其永斷生死流此是修行普賢行。</p>
<p>菩薩修行此方便隨眾生心而現身普於一切諸趣中化度無量諸含識。</p>
<p>以大慈悲方便力普徧世間而現身隨其解欲為說法皆令趣向菩提道。</p>
</div>
<div class='div-commentary'><p style="margin-left:1em">後頌中有十二偈分二前十偈如次頌前十帝網行然前長行但名帝網光明行則十法通稱今偈中初二取前總名後之八行各別立稱則知十名一一通其十行重重無礙方受帝網之名又須得斯偈意方了前名後二偈頌前事友十法後二以後二相隱故餘略不頌<span class='note-inline'>(然前長行但名帝網等者此即顯帝網之義也)</span>。</p>
</div>
<div class='div-orig'><p>時釋迦瞿波說此頌<span class='corr'>已</span>告善財童子言善男子我已成就觀察一切菩薩三昧海解脫門。</p>
</div>
<div class='div-commentary'><p style="margin-left:1em">第二時釋迦下立法名謂一切菩薩普賢三昧深廣如海如法界故深如眾生名故廣以殊妙智念念觀察故立此名。</p>
</div>
<div class='div-orig'><p>善財言大聖此解脫門境界云何答言善男子我入此解脫知此娑婆世界佛剎微塵數劫所有眾生於諸趣中死此生彼作善作惡受諸果報有求出離不求出離正定邪定及以不定有煩惱善根無煩惱善根具足善根不具足善根不善根所攝善根善根所攝不善根如是所集善不善法我皆知見又彼劫中所有諸佛名號次第我悉了知彼佛世尊從初發心及以方便求一切智出生一切諸大願海供養諸佛修菩薩行成等正覺轉妙法輪現大神通化度眾生我悉了知亦知彼佛眾會差別其眾會中有諸眾生依聲聞乘而得出離其聲聞眾過去修習一切善根及其所得種種智慧我悉了知有諸眾生依獨覺乘而得出離其諸獨覺所有善根所得菩提寂滅解脫神通變化成熟眾生入於涅槃我悉了知亦知彼佛諸菩薩眾其諸菩薩從初發心修習善根出生無量諸大願行成就滿足諸波羅蜜種種莊嚴菩薩之道以自在力入菩薩地住菩薩地觀菩薩地淨菩薩地菩薩地相菩薩地智菩薩攝智菩薩教化眾生智菩薩建立智菩薩廣大行境界菩薩神通行菩薩三昧海菩薩方便菩薩於念念中所入三昧海所得一切智光明所獲一切智電光雲所得實相忍所通達一切智所住剎海所入法海所知眾生海所住方便所發誓願所現神通我悉了知善男子此娑婆世界盡未來際所有劫海展轉不斷我皆了知。</p>
</div>
<div class='div-commentary'><p style="margin-left:1em">第三善財言大聖下明法門業用中先問後答答中二先顯廣知後釋知所以前中三初知娑婆世界次類知剎海後別顯毗盧因果前中二先知剎塵劫事後善男子此娑婆下類盡未來前中亦二一知世間善惡因果不善根所攝善根者如瞋心持戒等下句類知二又彼劫下知出世因果於中亦二先知佛因果後亦知彼佛眾下知佛眾會於中有三初知聲聞二知緣覺三知菩薩及後類盡未來文並可知。</p>
</div>
<div class='div-orig'><p>如知娑婆世界亦知娑婆世界內微塵數世界亦知娑婆世界內一切世界亦知娑婆世界微塵內所有世界亦知娑婆世界外十方無間所住世界亦知娑婆世界世界種所攝世界亦知毗盧遮那世尊此華藏世界海中十方無量諸世界種所攝世界所謂世界廣博世界安立世界輪世界場世界差別世界轉世界蓮華世界須彌世界名號盡此世界海一切世界由毗盧遮那世尊本願力故我悉能知亦能憶念。</p>
</div>
<div class='div-commentary'><p style="margin-left:1em">第二如知娑婆下類知剎海於中二先通顯知多後別顯所知相狀今初有六重類知後後廣於前前初二皆同剎攝多剎而初但攝同類剎故云塵數二即異類剎故云一切一切種類故三即塵中攝剎故細於前四即十三佛剎塵數圍繞界及廣大眷屬世界故云娑婆世界外等五即普照十方熾然寶先明剎種所攝剎通二十重六即全蓮華藏世界海後所謂下別顯所知相狀有十種一廣愽即所依種二安立即因緣或所依住三即輪圍四即其中場地五體類各殊六轉者有二義一如輪側轉形故故世界成就品云或有世界隨輪轉二即劫轉變故七所依蓮華八即其中須彌九隨緣立稱十即結果屬因謂華藏世界海是佛本願所嚴故云由力。</p>
</div>
<div class='div-orig'><p>亦念如來徃昔所有諸因緣海所謂修習一切諸乘方便無量劫中住菩薩行淨佛國土教化眾生承事諸佛造立住處聽受說法獲諸三昧得諸自在修檀波羅蜜入佛功德海持戒苦行具足諸忍勇猛精進成就諸禪圓滿淨慧於一切處示現受生普賢行願悉皆清淨普入諸剎普淨佛土普入一切如來智海普攝一切諸佛菩提得於如來大智光明證於諸佛一切智性成等正覺轉妙法輪及其所有道場眾會其眾會中一切眾生徃世<span class='corr'>已</span>來所種善根從初發心成熟眾生修行方便念念增長獲諸三昧神通解脫如是一切我悉了知。</p>
</div>
<div class='div-commentary'><p style="margin-left:1em">第三亦念如來下別顯毗盧因果於中二先明因然有二義一者成上上但總云本願力故今別顯成剎之因二者順從亦通正報之因後得於如來下顯果可知。</p>
</div>
<div class='div-orig'><p>何以故我此解脫能知一切眾生心行一切眾生修行善根一切眾生雜染清淨一切眾生種種差別一切聲聞諸三昧門一切緣覺寂靜三昧神通解脫一切菩薩一切如來解脫光明皆了知故。</p>
</div>
<div class='div-commentary'><p style="margin-left:1em">第二何以故下釋知所以。</p>
</div>
<div class='div-orig'><p>爾時善財童子白瞿波言聖者得此解脫其<span class='corr'>已</span>久如。</p>
</div>
<div class='div-commentary'><p style="margin-left:1em">第四善財白言下顯法根深先問後答問中雖但問得法久近而義<span class='corr'>已</span>含修行久近得此法門故。</p>
</div>
<div class='div-orig'><p>答言善男子我於徃世過佛剎微塵數劫有劫名勝行世界名無畏彼世界中有四天下名為安隱其四天下閻浮提中有一王城名高勝樹於八十王城中最為上首彼時有王名曰財主其王具有六萬采女五百大臣五百王子其諸王子皆悉勇健能伏冤敵。</p>
</div>
<div class='div-commentary'><p style="margin-left:1em">答中分四一明最初佛所發心修行二於中間多佛修行三正明得法之時四多劫修瑩此法初中分二初正顯本緣二結會古今前中分十一王都時處。</p>
</div>
<div class='div-orig'><p>其王太子名威德主端正殊特人所樂見足下平滿輪相備具足趺隆起手足指間皆有網縵足跟齊正手足柔輭伊尼耶鹿王腨七處圓滿陰藏隱密其身上分如師子王兩肩平滿雙臂傭長身相端直頸文三道頰如師子具四十齒悉皆齊密四牙鮮白其舌長廣出梵音聲眼目紺青睫如牛王眉間毫相頂上肉髻皮膚細輭如真金色身毛上靡髮帝青色其身洪滿如尼拘陀樹爾時太子受父王教與十千采女詣香牙園遊觀戲樂太子是時乘妙寶車其車具有種種嚴飾置大摩尼師子之座而坐其上五百采女各執寶繩牽馭而行進止有度不遲不速百千萬人持諸寶蓋百千萬人持諸寶幢百千萬人持諸寶旛百千萬人作諸妓樂百千萬人燒諸名香百千萬人散諸妙華前後圍繞而為翊從道路平正無有高下眾寶雜華散布其上寶樹行列寶網彌覆種種樓閣延袤其間其樓閣中或有積聚種種珍寶或有陳列諸莊嚴具或有供設種種飲食或有懸布種種衣服或有備擬諸資生物或復安置端正女人及以無量僮僕侍從隨有所須悉皆施與。</p>
</div>
<div class='div-commentary'><p style="margin-left:1em">二太子超倫於中先具相後遊觀<span class='note-inline'>(先具相者經有三十二相前文指此廣明以文具故今當畧說凖瑜伽四十九及大般若第三百八十一說然彼經次與今不同今依彼經次第列名以今經文注之於下經云佛言善現云何如來三十二相一世尊足下有平滿相妙善安住猶如奩底地雖高下隨足所蹈皆悉坦然無不等觸（今經當第三相）二世尊足下千輻輪紋輞轂眾相無不圓滿（四）三世尊手足皆悉柔輭如覩羅綿勝過一切（八）四世尊手足二指中間猶如鵞王咸有網鞔金色交絡文同綺畫（六）五世尊手足所有諸指圓滿纖長甚可愛樂（義當第二）六世尊足跟廣長圓滿與趺相稱勝餘有情（七）七世尊足趺修高充滿柔輭妙好與跟相稱（五）八世尊雙腨漸次纖圓如伊泥耶仙鹿王腨（九）九世尊雙臂修直傭圓如象王鼻平立摩膝（十四）十世尊陰相勢峯藏密其猶龍馬亦如象王（十一）十一世尊毛孔各一毛生柔潤紺青右旋宛轉（二十九）十二世尊髮毛端皆上靡右旋宛轉柔潤紺青嚴金色身甚可愛樂（三十）十三世尊身皮細薄潤滑塵垢水等皆所不住（二十七）十四世尊身皮皆真金色光潔晃曜如妙金臺眾相莊嚴眾所樂見（二十八）十五世尊兩足二平掌中頸及兩肩七處充滿（十）十六世尊肩項圓滿殊妙（十三）十七世尊膊腋皆悉充滿（十五）十八世尊容儀洪滿端直（三十一）十九世尊身相修廣端嚴（義當第一）二十世尊體相縱廣量等周帀圓滿如尼瞿陀樹（三十二）二十一世尊頷臆并身上半威容廣大如師子王（十二）二十二世尊常光面各一尋（欠此一相含在第二樂見之中）二十三世尊齒相四十齊平淨密根深白逾珂雪（十八）二十四世尊四牙鮮白鋒利（二十）二十五世尊常得味中上味喉脉直故能引身中諸支節脉所有上味風熱疾病不能為雜由彼不雜昹離沉浮延縮損壞壅曲等過能正吞咽津液通流身心適恱常得上味（義似頸文三逝即當十六）二十六世尊舌相薄淨廣長能覆面輪上至髮際（二十一）二十七世尊梵音詞韻和雅隨眾多少無不等聞其聲洪震猶如天鼓發言婉約如頻伽音（二十二）二十八世尊眼睫猶若牛王紺青齊整不相雜亂（二十四）二十九世尊眼睛紺青鮮白紅環間飾皎潔分明（二十三）三十世尊面輪其猶滿月眉相皎淨如天帝弓（疑但是頻如師子則當十七）三十一世尊眉間有白毫相右施柔輭如兜羅綿鮮白光淨逾珂雪等（二十五）三十二世尊頂烏瑟膩沙高顯周圓猶如天盖（二十六）善現是名三十二大士相釋曰上依彼次具引今經望之闕於圓光一尋含在人所樂見之中若依瑜伽開四十齒與牙齒鮮白有異則具三十二今更依今經次列之注大般若次第於下一端正殊特（十九）二人所樂見（含於第五甚可愛樂及第二十二圓光一尋）三足下平滿（一）四輪相具備（二）五足趺隆起（七）六手足指間皆有網鞔（四）七足跟齊整（六）八手足柔輭（三）九伊尼耶鹿王腨（八）十七處圓滿（十五）十一陰藏隱密（十）十二其身上分如師子王（二十一）十三兩肩平滿（十六）十四雙臂傭長（九）十五身相端直（十七）十六顯文三道（義當二十五）十七頰如師子（義當三十）十八具四十齒（二十三）十九四牙悉皆齊密（大般若合上二則亦當二十三今依瑜伽臆也）二十四牙鮮白（二十四）二十一其舌長廣（二十六）二十二出梵音聲（二十七）二十三眼目紺青（二十九）二十四睫如牛王（二十八）二十五眉間毫相（三十一）二十六頂上肉髻（三十二）二十七皮膚細輭（十三）二十八如真金色（十四）二十九身毛上靡（十二）三十髮帝青色（當第十一）三十一其身洪滿（十八）三十二如尼俱陀樹（二十）釋曰上畧會二經若依瑜伽四十九及涅槃說相因各異又小不同具如初會)</span>。</p>
</div>
<div class='div-orig'><p>時有母人名為善現將一童女名具足妙德顏容端正色相嚴潔洪纖得所修短合度目髮紺青聲如梵音善達正巧精通辯論恭勤匪懈慈愍不害具足慚愧柔和質直離癡寡欲無諸諂誑乘妙寶車采女圍繞及與其母從王城出先太子行見其太子言辭諷詠心生愛染而白母言我心願得敬事此人若不遂情當自殞滅母告女言莫生此念何以故此甚難得此人具足輪王諸相後當嗣位作轉輪王有寶女出騰空自在我等卑賤非其匹偶此處難得勿生是念彼香牙園側有一道場名法雲光明時有如來名勝日身十號具足於中出現<span class='corr'>已</span>經七日時彼童女暫時假寐夢見其佛從夢覺<span class='corr'>已</span>空中有天而告之言勝日身如來於法雲光明道場成等正覺已經七日諸菩薩眾前後圍繞天龍夜叉乾闥婆阿修羅迦樓羅緊那羅摩睺羅伽梵天乃至色究竟天諸地神風神火神水神河神海神山神樹神園神藥神主城神等為見佛故皆來集會時妙德童女夢覩如來故聞佛功德故其心安隱無有怖畏於太子前而說頌言。</p>
<p>我身最端正名聞徧十方智慧無等倫善達諸工巧無量百千眾見我皆貪染我心不於彼而生少愛欲無瞋亦無恨無嫌亦無喜但發廣大心利益諸眾生我今見太子具諸功德相其心大欣慶諸根咸恱樂色如光明寶髮美而右旋頟廣眉纖曲我心願事汝我觀太子身譬若真金像亦如大寶山相好有光明目廣紺青色月面師子頰喜顏美妙音願垂哀納我舌相廣長妙猶如赤銅色梵音緊那聲聞者皆歡喜口方不褰縮齒白悉齊密發言現笑時見者心歡喜離垢清淨身具相三十二必當於此界而作轉輪位。</p>
</div>
<div class='div-commentary'><p style="margin-left:1em">三寶女求歸於中分四一具德端嚴二見其下白母求事三彼香牙下夢覩佛興四時妙德下自陳心總有十偈前三自述德堪後七讚彼求納<span class='note-inline'>(三寶女求歸者女人謂嫁曰歸故周易中有歸妹卦)</span>。</p>
</div>
<div class='div-orig'><p>爾時太子告彼女言汝是誰女為誰守護若先屬人我則不應起愛染心爾時太子以頌問言。</p>
<p>汝身極清淨功德相具足我今問於汝汝於誰所住誰為汝父母汝今繫屬誰若<span class='corr'>已</span>屬於人彼人攝受汝汝不盜他物汝不有害心汝不作邪婬汝依何語住不說他人惡不壞他所親不侵他境界不於他恚怒不生邪險見不作相違業不以諂曲力方便誑世間尊重父母不敬善知識不見諸貧窮人能生攝心不若有善知識誨示於汝法能生堅固心究竟尊重不愛樂於佛不了知菩薩不眾僧功德海汝能恭敬不汝能知法不能淨眾生不為住於法中為住於非法見諸孤獨者能起慈心不見惡道眾生能生大悲不見他得榮樂能生歡喜不他來逼迫汝汝無瞋惱不汝發菩提意開悟眾生不無邊劫修行能無疲倦不。</p>
</div>
<div class='div-commentary'><p style="margin-left:1em">四太子審問有十二偈分三初二問其屬緣次三審其內過後七邀其進善。</p>
</div>
<div class='div-orig'><p>爾時女母為其太子而說頌言。</p>
<p>太子汝應聽我今說此女初生及長成一切諸因緣太子始生日即從蓮華生其目淨修廣肢節悉具足我曾於春月遊觀娑羅園普見諸藥草種種皆榮茂奇樹發妙華望之如慶雲好鳥相和鳴林間共歡樂同遊八百女端正奪人心被服皆嚴麗歌詠悉殊美彼園有浴池名曰蓮華幢我於池岸坐采女眾圍繞於彼蓮池內忽生千葉華寶葉瑠璃莖閻浮金為臺爾時夜分盡日光初出現其蓮正開剖放大清淨光其光極熾盛譬如日初出普照閻浮提眾歎未曾有時見此玉女從彼蓮華生其身甚清淨肢分皆圓滿此是人間寶從於淨業生宿因無失壞今受此果報紺髮青蓮眼梵聲金色光華鬘眾寶髻清淨無諸垢肢節悉具足其身無缺減譬如真金像安處寶華中毛孔栴檀香普熏於一切口出青蓮香常演梵音聲此女所住處常有天音樂不應下劣人而當如是偶世間無有人堪與此為夫唯汝相嚴身願垂見納受非長亦非短非麤亦非細種種悉端嚴願垂見納受文字算數法工巧諸技藝一切皆通達願垂見納受善了諸兵法巧斷眾諍訟能調難可調願垂見納受其身甚清淨見者無厭足功德自莊嚴汝應垂納受眾生所有患善達彼緣起應病而與藥一切能消滅閻浮語言法差別無量種乃至妓樂音靡不皆通達婦人之所能此女一切知而無女人過願垂速納受不嫉亦不慳無貪亦無恚質直性柔輭離諸麤獷惡恭敬於尊者奉事無違逆樂修諸善行此能隨順汝若見於老病貧窮在苦難無救無所依常生大慈愍常觀第一義不求自利樂但願益眾生以此莊嚴心行住與坐臥一切無放逸言說及默然見者咸欣樂雖於一切處皆無染著心見有功德人樂觀無厭足尊重善知識樂見離惡人其心不躁動先思後作業福智所莊嚴一切無怨恨女人中最上宜應事太子。</p>
</div>
<div class='div-commentary'><p style="margin-left:1em">五女<span class='corr'>母</span>代答明有德無過亦不屬緣故應納受三十一頌分六初十一偈總顯報勝次三偈別讚端嚴三有三偈明其絕倫四有五偈伎能內滿五有八偈離非具德末後一偈結讚所宜。</p>
</div>
<div class='div-orig'><p>爾時太子入香牙園<span class='corr'>已</span>告其妙德及善現言善女我趣求阿耨多羅三藐三菩提當於盡未來際無量劫集一切智助道之法修無邊菩薩行淨一切波羅蜜供養一切諸如來護持一切諸佛教嚴淨一切佛國土當令一切如來種性不斷當隨一切眾生種性而普成熟當滅一切眾生生死苦置於究竟安樂處當淨治一切眾生智慧眼當修習一切菩薩所修行當安住一切菩薩平等心當成就一切菩薩所行地當令一切眾生普歡喜當捨一切物盡未來際行檀波羅蜜令一切眾生普得滿足衣服飲食妻妾男女頭目手足如是一切內外所有悉當捨施無所悋惜當於爾時汝或於我而作障難施財物時汝心悋惜施男女時汝心痛惱割肢體時汝心憂悶捨汝出家汝心悔恨。</p>
</div>
<div class='div-commentary'><p style="margin-left:1em">六太子重邀謂若不障道當隨汝意於中先長行分二初自述行深後當於爾下恐其為障。</p>
</div>
<div class='div-orig'><p>爾時太子即為妙德而說頌言。</p>
<p>哀愍眾生故我發菩提心當於無量劫習行一切智無量大劫中淨修諸願海入地及治障悉經無量劫三世諸佛所學六波羅蜜具足方便行成就菩提道十方垢穢剎我當悉嚴淨一切惡道難我當令永出我當以方便廣度諸羣生令滅愚癡闇住於佛智道當供一切佛當淨一切地起大慈悲心悉捨內外物汝見來乞者或生慳悋心我心常樂施汝勿違於我若見我施頭慎勿生憂惱我今先語汝令汝心堅固乃至截手足汝勿嫌乞者汝今聞我語應可諦思惟男女所愛物一切我皆捨汝能順我心我當成汝意。</p>
</div>
<div class='div-commentary'><p style="margin-left:1em">後偈頌十偈分三初六偈頌其行深次二頌半邀其莫障後一偈半結令審思。</p>
</div>
<div class='div-orig'><p>爾時童女白太子言敬奉來教即說頌言。</p>
<p>無量劫海中地獄火焚身若能眷納我甘心受此苦無量受生處碎身如微塵若能眷納我甘心受此苦無量劫頂戴廣大金剛山若能眷納我甘心受此苦無量生死海以我身肉施汝得法王處願令我亦然若能眷納我與我為主者生生行施處願常以我施為愍眾生苦而發菩提心既已攝眾生亦當攝受我我不求豪富不貪五欲樂但為共行法願以仁為主紺青修廣眼慈愍觀世間不起染著心必成菩薩道太子所行處地出眾寶華必作轉輪王願能眷納我我曾夢見此妙法菩提場如來樹下坐無量眾圍繞我夢彼如來身如真金山以手摩我頂寤<span class='corr'>已</span>心歡喜徃昔眷屬天名曰喜光明彼天為我說道場佛與世我曾生是念願見太子身彼天報我言汝今當得見我昔所志願於今悉成滿唯願俱徃詣供養彼如來。</p>
</div>
<div class='div-commentary'><p style="margin-left:1em">七女敬順從有十四偈分三初三忘苦眷德次六希同勝行即正是發菩提心後五勸詣如來。</p>
</div>
<div class='div-orig'><p>爾時太子聞勝日身如來名生大歡喜願見彼佛以五百摩尼寶散其女上冠以妙藏光明寶冠被以火燄摩尼寶衣其女爾時心不動搖亦無喜相但合掌恭敬瞻仰太子目不暫捨。</p>
</div>
<div class='div-commentary'><p style="margin-left:1em">八太子攝受由敬佛心歡故。</p>
</div>
<div class='div-orig'><p>其母善現於太子前而說頌言。</p>
<p>此女極端正功德莊嚴身昔願奉太子今意<span class='corr'>已</span>滿足持戒有智慧具足諸功德普於一切世最勝無倫匹此女蓮華生種姓無譏醜太子同行業遠離一切過此女身柔輭猶如天繒纊其手所觸摩眾患悉除滅毛孔出妙香芬馨最無比眾生若聞者悉住於淨戒身色如真金端坐華臺上眾生若見者離害具慈心言音極柔輭聽之無不喜眾生若得聞悉離諸惡業心淨無瑕垢遠離諸諂曲稱心而發言聞者皆歡喜調柔具慚愧恭敬於尊宿無貪亦無誑憐愍諸眾生此女心不恃色相及眷屬但以清淨心恭敬一切佛。</p>
</div>
<div class='div-commentary'><p style="margin-left:1em">九<span class='corr'>母</span>陳慶遂故重讚女德十偈分四初一標其遂志次二德行懸同次四身語超倫後三內心蘊德。</p>
</div>
<div class='div-orig'><p>爾時太子與妙德女及十千采女并其眷屬出香牙園詣法雲光明道場至已下車步進詣如來所見佛身相端嚴寂靜諸根調順內外清淨如大龍池無諸垢濁皆生淨信踊躍歡喜頂禮佛足繞無數帀于時太子及妙德女各持五百妙寶蓮華供散彼佛太子為佛造五百精舍一一皆以香木所成眾寶莊嚴五百摩尼以為間錯時佛為說普眼燈門修多羅聞是經<span class='corr'>已</span>於一切法中得三昧海所謂得普照一切佛願海三昧普照三世藏三昧現見一切佛道場三昧普照一切眾生三昧普照一切世間智燈三昧普照一切眾生根智燈三昧救護一切眾生光明雲三昧普照一切眾生大明燈三昧演一切佛法輪三昧具足普賢清淨行三昧時妙德女得三昧名難勝海藏於阿耨多羅三藐三菩提永不退轉時彼太子與妙德女并其眷屬頂禮佛足繞無數帀辭退還宮詣父王所拜跪畢<span class='corr'>已</span>奉白王言大王當知勝日身如來出興於世於此國內法雲光明菩提場中成等正覺于今未久爾時大王語太子言是誰為汝說如是事天耶人耶太子白言是此具足妙德女說時王聞<span class='corr'>已</span>歡喜無量譬如貧人得大伏藏作如是念佛無上寶難可值遇若得見佛永斷一切惡道怖畏佛如醫王能治一切諸煩惱病能救一切生死大苦佛如導師能令眾生至於究竟安隱住處作是念<span class='corr'>已</span>集諸小王羣臣眷屬及以剎利婆羅門等一切大眾便捨王位授與太子灌頂訖<span class='corr'>已</span>與萬人俱徃詣佛所到<span class='corr'>已</span>禮足繞無數帀并其眷屬悉皆退坐爾時如來觀察彼王及諸大眾白毫相中放大光明名一切世間心燈普照十方無量世界住於一切世主之前示現如來不可思議大神通力普令一切應受化者心得清淨爾時如來以不思議自在神力現身超出一切世間以圓滿音普為大眾說陀羅尼名一切法義離闇燈佛剎微塵數陀羅尼而為眷屬彼王聞<span class='corr'>已</span>即時獲得大智光明其眾會中有閻浮提微塵數菩薩俱時證得此陀羅尼六十萬那由他人盡諸有漏心得解脫十千眾生遠塵離垢得法眼淨無量眾生發菩提心時佛又以不思議力廣現神變普於十方無量世界演三乘法化度眾生時彼父王作如是念我若在家不能證得如是妙法若於佛所出家學道即當成就作是念<span class='corr'>已</span>前白佛言願得從佛出家修學佛言隨意宜自知時時財主王與十千人皆於佛所同時出家未久之間悉得成就一切法義離闇燈陀羅尼亦得如上諸三昧門又得菩薩十神通門又得菩薩無邊辯才又得菩薩無礙淨身徃詣十方諸如來所聽受其法為大法師演說妙法復以神力徧十方剎隨眾生心而為現身讚佛出現說佛本行示佛本緣稱揚如來自在神力護持於佛所說教法爾時太子於十五日在正殿上采女圍繞七寶自至一者輪寶名無礙行二者象寶名金剛身三者馬寶名迅疾風四者珠寶名日光藏五者女寶名具妙德六藏臣寶名為大財七主兵寶名離垢眼七寶具足為轉輪王王閻浮提正法治世人民快樂王有千子端正勇徤能伏冤敵其閻浮提中有八十王城一一城中有五百僧坊一一僧坊立佛支提皆悉高廣以眾妙寶而為校飾一一王城皆請如來以不思議眾妙供具而為供養佛入城時現大神力令無量眾生種諸善根無量眾生心得清淨見佛歡喜發菩提意起大悲心利益眾生勤修佛法入真實義住於法性了法平等獲三世智等觀三世知一切佛出興次第說種種法攝取眾生發菩薩願入菩薩道知如來法成就法海能普現身徧一切剎知眾生根及其性欲令其發起一切智願。</p>
</div>
<div class='div-commentary'><p style="margin-left:1em">十正共修行亦分十段一詣佛供養二時佛下聞經得法三時彼太子下辭歸白父四爾時大王下王審慶聞五作是念下禪位徃觀六爾時下聞經得法七其眾會人下兼益時會八時佛下佛重現通九時彼父王下父王出家修證法門十爾時太子下太子紹位弘通大化。</p>
</div>
<div class='div-orig'><p>佛子於汝意云何彼時太子得輪王位供養佛者豈異人乎今釋迦牟尼佛是也財主王者寶華佛是其寶華佛現在東方過世界海微塵數佛剎有世界海名現法界虛空影像雲中有世界種名普現三世影摩尼王彼世界種中有世界名圓滿光中有道場名現一切世主身寶華如來於此成阿耨多羅三藐三菩提不可說佛剎微塵數諸菩薩眾前後圍繞而為說法寶華如來徃昔修行菩薩道時淨此世界海其世界海中去來今佛出興世者皆是寶華如來為菩薩時教化令發阿耨多羅三藐三菩提心彼時女母善現者今我<span class='corr'>母</span>善目是其王眷屬今如來所眾會是也皆具修行普賢諸行成滿大願雖恒在此眾會道場而能普現一切世間住諸菩薩平等三昧常得現見一切諸佛一切如來以等虛空妙音聲雲演正法輪悉能聽受於一切法悉得自在名稱普聞諸佛國土普詣一切道場之所普現一切眾生之前隨其所應教化調伏盡未來劫修菩薩道恒無間斷成滿普賢廣大誓願佛子其妙德女與威德主轉輪聖王以四事供養勝日身如來者我身是也。</p>
</div>
<div class='div-commentary'><p style="margin-left:1em">第二佛子於汝意下結會古今。</p>
</div>
<div class='div-orig'><p>彼佛滅後其世界中六十億百千那由他佛出興於世我皆與王承事供養其第一佛名清淨身次名一切智月光明身次名閻浮檀金光明王次名諸相莊嚴身次名妙月光次名智觀幢次名大智光次名金剛那羅延精進次名智力無能勝次名普安詳智次名離垢勝智雲次名師子智光明次名光明髻次名功德光明幢次名智日幢次名寶蓮華開敷身次名福德嚴淨光次名智燄雲次名普照月次名莊嚴蓋妙音聲次名師子勇猛智光明次名法界月次名現虛空影像開悟眾生心次名恒嗅寂滅香次名普震寂靜音次名甘露山次名法海音次名堅固網次名佛影髻次名月光毫次名辯才口次名覺華智次名寶燄山次名功德星次名寶月幢次名三昧身次名寶光王次名普智行次名燄海燈次名離垢法音王次名無比德名稱幢次名修臂次名本願清淨月次名照義燈次名深遠音次名毗盧遮那勝藏王次名諸乘幢次名法海妙蓮華佛子彼劫中有如是等六十億百千那由他佛出興于世我皆親近承事供養。</p>
</div>
<div class='div-commentary'><p style="margin-left:1em">第二彼佛滅後下見中間多佛略列四十。</p>
</div>
<div class='div-orig'><p>其最後佛名廣大解於彼佛所得淨智眼爾時彼佛入城教化我為王妃與王禮覲以眾妙物而為供養於其佛所聞說出生一切如來燈法門即時獲得觀察一切菩薩三昧海境界解脫。</p>
</div>
<div class='div-commentary'><p style="margin-left:1em">第三其最後佛下正明得法之時最後者即六十億那由他之後耳。</p>
</div>
<div class='div-orig'><p>佛子我得此解脫<span class='corr'>已</span>與菩薩於佛剎微塵數劫勤加修習於佛剎微塵數劫中承事供養無量諸佛或於一劫承事一佛或二或三或不可說或值佛剎微塵數佛悉皆親近承事供養而未能知菩薩之身形量色貌及其身業心行智慧三昧境界佛子若有眾生得見菩薩修菩提行若疑若信菩薩皆以世出世間種種方便而攝取之以為眷屬令於阿耨多羅三藐三菩提得不退轉。</p>
</div>
<div class='div-commentary'><p style="margin-left:1em">第四佛子我得此下明多劫修瑩於中二一於一剎塵劫修行於中亦二先多劫修行未窮菩薩之境後佛子若有下明菩薩難遇見者不空。</p>
</div>
<div class='div-orig'><p>佛子我見彼佛得此解脫<span class='corr'>已</span>與菩薩於百佛剎微塵數劫而共修習於其劫中所有諸佛出興于世我皆親近承事供養聽所說法讀誦受持於彼一切諸如來所得此解脫種種法門知種種三世入種種剎海見種種成正覺入種種佛眾會發菩薩種種大願修菩薩種種妙行得菩薩種種解脫然未能知菩薩所得普賢解脫門。</p>
</div>
<div class='div-commentary'><p style="margin-left:1em">二佛子我見下於百剎塵劫修行於中亦二初多劫修證未知菩薩解脫。</p>
</div>
<div class='div-orig'><p>何以故菩薩普賢解脫門如太虛空如眾生名如三世海如十方海如法界海無量無邊佛子菩薩普賢解脫門與如來境界等佛子我於佛剎微塵數劫觀菩薩身無有厭足如多欲人男女集會遞相愛染起於無量妄想思覺我亦如是觀菩薩身一一毛孔念念見無量無邊廣大世界種種安住種種莊嚴種種形狀有種種山種種地種種雲種種名種種佛興種種道場種種眾會演種種修多羅說種種灌頂種種諸乘種種方便種種清淨又於菩薩一一毛孔念念常見無邊佛海坐種種道場現種種神變轉種種法輪說種種修多羅恒不斷絕又於菩薩一一毛孔見無邊眾生海種種住處種種形貌種種作業種種諸根又於菩薩一一毛孔見三世諸菩薩無邊行門所謂無邊廣大願無邊差別地無邊波羅蜜無邊徃昔事無邊大慈門無邊大悲雲無邊大喜心無邊攝取眾生方便佛子我於佛剎微塵數劫念念如是觀於菩薩一一毛孔<span class='corr'>已</span>所至處而不重至<span class='corr'>已</span>所見處而不重見求其邊際竟不可得乃至見彼悉達太子住於宮中采女圍繞我以解脫力觀於菩薩一一毛孔悉見三世法界中事。</p>
</div>
<div class='div-commentary'><p style="margin-left:1em">後何以下釋不知所由釋中亦二先總顯深廣謂所以不知者以稱事理之無邊等諸佛之境界故斯則等覺菩薩解脫十地不知故名普賢解脫後佛子我於佛剎下別顯深廣難知之相謂一毛即不可窮況多毛多身廣大之用以是無盡無邊之法門故於中五一毛中見器世間二見智正覺世間三見眾生世間四見菩薩修行五佛子我於下總結不窮深廣。</p>
</div>
<div class='div-orig'><p>佛子我唯得此觀察菩薩三昧海解脫如諸菩薩摩訶薩究竟無量諸方便海為一切眾生現隨類身為一切眾生說隨樂行於一一毛孔現無邊色相海知諸法性無性為性知眾生性同虛空相無有分別知佛神力同於如如徧一切處示現無邊解脫境界於一念中能自在入廣大法界遊戲一切諸地法門而我云何能知能說彼功德行。</p>
</div>
<div class='div-commentary'><p style="margin-left:1em">四謙<span class='corr'>己</span>推勝。</p>
</div>
<div class='div-orig'><p>善男子此世界中有佛母摩耶汝詣彼問菩薩云何修菩薩行於諸世間無所染著供養諸佛恒無休息作菩薩業永不退轉離一切障礙入菩薩解脫不由於他住一切菩薩道詣一切如來所攝一切眾生界盡未來劫修菩薩行發大乘願增長一切眾生善根常無休息爾時釋迦瞿波女欲重明此解脫義承佛神力即說頌言。</p>
<p>若有見菩薩修行種種行起善不善心菩薩皆攝取乃徃久遠世過百剎塵劫有劫名清淨世界名光明此劫佛興世六十千萬億最後天人主號曰法幢燈彼佛涅槃後有王名智山統領閻浮提一切無冤敵王有五百子端正能勇徤其身悉清淨見者皆歡喜彼王及王子信心供養佛護持其法藏亦樂勤修法太子名善光離垢多方便諸相皆圓滿見者無厭足五百億人俱出家行學道勇猛堅精進護持其佛法王都名智樹千億城圍繞有林名靜德眾寶所莊嚴善光住彼林廣宣佛正法辯才智慧力令眾悉清淨有時因乞食入彼王都城行止極安詳正知心不亂城中有居士號曰善名稱我時為彼女名為淨日光時我於城中遇見善光明諸相極端嚴其心生染著次乞至我門我心增愛染即解身瓔珞并珠置鉢中雖以愛染心供養彼佛子二百五十劫不墮三惡趣或生天王家或作人王女恒見善光明妙相莊嚴身此後所經劫二百有五十生於善現家名為具妙德時我見太子而生尊重心願得備瞻侍幸蒙哀納受我時與太子覲佛勝日身恭敬供養畢即發菩提意於彼一劫中六十億如來最後佛世尊名為廣大解於彼得淨眼了知諸法相普見受生處永除顛倒心我得觀菩薩三昧境解脫一念入十方不思議剎海我見諸世界淨穢種種別於淨不貪樂於穢不憎惡普見諸世界如來坐道場皆於一念中悉放無量光一念能普入不可說眾會亦知彼一切所得三昧門一念能悉知彼諸廣大行無量地方便及以諸願海我觀菩薩身無邊劫修行一一毛孔量求之不可得一一毛孔剎無數不可說地水火風輪靡不在其中種種諸建立種種諸形狀種種體名號無邊種莊嚴我見諸剎海不可說世界及見其中佛說法化眾生不了菩薩身及彼身諸業亦不知心智諸劫所行道。</p>
<p>爾時善財童子頂禮其足繞無數帀辭退而去。</p>
</div>
<div class='div-commentary'><p style="margin-left:1em">第五指示後友分二先指後位如後當釋後頌前法臨行再述故三十一偈分三初一總顯菩薩益生超頌前見者不空生下女人染心之益次十五偈明遠劫前事長行所無長行語真淨發心但論德女今則收其雜善故敘遠緣以麤況妙後十五偈正頌長行德女因緣上寄位修行相竟。</p>
</div>
<p class='juan'>大方廣佛華嚴經䟽鈔會本第七十五</p>
<div class='div-w'>
<p class='h2'>音釋</p>
<div class='div-note'>趺<p style="margin-left:1em"><span class='note-inline'>(音夫足也)</span>。</p>
網縵<p style="margin-left:1em"><span class='note-inline'>(縵謨官切網縵謂佛指間網縵相連如鵝鴈掌也)</span>。</p>
跟<p style="margin-left:1em"><span class='note-inline'>(音根足踵也)</span>。</p>
腨<p style="margin-left:1em"><span class='note-inline'>(市兖切腓膓也)</span>。</p>
傭<p style="margin-left:1em"><span class='note-inline'>(丑容切圓直也)</span>。</p>
頸<p style="margin-left:1em"><span class='note-inline'>(古郢切頭莖也)</span>。</p>
頰<p style="margin-left:1em"><span class='note-inline'>(古協切面旁也)</span>。</p>
睫<p style="margin-left:1em"><span class='note-inline'>(即葉切目旁毛也)</span>。</p>
馭<p style="margin-left:1em"><span class='note-inline'>(牛倨切使也)</span>。</p>
翊<p style="margin-left:1em"><span class='note-inline'>(音弋輔翊也)</span>。</p>
延袤<p style="margin-left:1em"><span class='note-inline'>(袤莫候切延袤亘長也)</span>。</p>
殞<p style="margin-left:1em"><span class='note-inline'>(于敏切歿也)</span>。</p>
褰縮<p style="margin-left:1em"><span class='note-inline'>(褰去乾切縮所六切)</span>。</p>
獷<p style="margin-left:1em"><span class='note-inline'>(古猛切麤惡也)</span>。</p>
躁<p style="margin-left:1em"><span class='note-inline'>(則到切不安靜也)</span>。</p>
寤<p style="margin-left:1em"><span class='note-inline'>(五故切寐覺也)</span>。</p>
繒纊<p style="margin-left:1em"><span class='note-inline'>(繒疾陵切帛也纊苦謗切絮也)</span>。</p>
奩<p style="margin-left:1em"><span class='note-inline'>(音亷鑑匣)</span>。</p>
膊<p style="margin-left:1em"><span class='note-inline'>(伯各切肩膊也)</span>。</p>
</div></div></div>
</div><!-- end of div[@id='body'] -->
</body></html>