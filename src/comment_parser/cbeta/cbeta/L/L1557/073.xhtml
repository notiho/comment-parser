<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經疏鈔會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu243' />
<p class='juan'>大方廣佛華嚴經䟽鈔會本第七十　頗四</p><p class="byline">唐于闐國三藏沙門實叉難陀　譯</p><p class="byline">唐清涼山大華嚴寺沙門澄觀撰述</p>
<div class='div-orig'><p>爾時善財童子於喜目觀察眾生夜神所聞普喜幢解脫門信解趣入了知隨順思惟修習念善知識所有教誨心無暫捨諸根不散一心願得見善知識普於十方勤求匪懈願常親近生諸功德與善知識同一善根得善知識巧方便行依善知識入精進海於無量劫常不遠離作是願已徃詣普救眾生妙德夜神所。</p>
</div>
<div class='div-commentary'><p style="margin-left:1em">第四普救眾生妙德夜神寄焰慧地<span class='note-inline'>(寄燄慧者謂安住最勝菩提分法燒煩惱薪慧燄增故)</span>文但有五二三合故第一依教趣求中先修入前法後一心願得下趣求後友。</p>
</div>
<div class='div-orig'><p>時彼夜神為善財童子示現菩薩調伏眾生解脫神力以諸相好莊嚴其身於兩眉間放大光明名智燈普照清淨幢無量光明以為眷屬其光普照一切世間照世間<span class='corr'>已</span>入善財頂充滿其身。</p>
</div>
<div class='div-commentary'><p style="margin-left:1em">第二時彼夜神下聞見法界即合二三謂約善財則是見敬若約夜神所現即是解脫業用便為默授法界若約二文開辨則先明見敬諮問後答因緣方為正授法界今依合科總分為四一現光加持二蒙光獲益三三業敬讚四問答因緣今初調伏眾生解脫即光所依是<span class='corr'>已</span>法門名體可知。</p>
</div>
<div class='div-orig'><p>善財爾時即得究竟清淨輪三昧。</p>
</div>
<div class='div-commentary'><p style="margin-left:1em">第二善財爾時下蒙光獲益謂得三昧見大用故於中二先得定謂三業六根皆離障故云究竟清淨即淨智圓滿摧障為輪故所見無礙。</p>
</div>
<div class='div-orig'><p>得此三昧已悉見二神兩處中間所有一切地塵水塵及以火塵金剛摩尼眾寶微塵華香瓔珞諸莊嚴具如是一切所有微塵。</p>
</div>
<div class='div-commentary'><p style="margin-left:1em">後得此下明見大用於中二先見用所依處。</p>
</div>
<div class='div-orig'><p>一一塵中各見佛剎微塵數世界成壞及見一切地水火風諸大積聚亦見一切世界接連皆以地輪任持而住種種山海種種河池種種樹林種種宮殿所謂天宮殿龍宮殿夜叉宮殿乃至摩睺羅伽人非人等宮殿屋宅地獄畜生閻羅王界一切住處諸趣輪轉生死徃來隨業受報各各差別靡不悉見。</p>
</div>
<div class='div-commentary'><p style="margin-left:1em">後一一塵中下明所見事於中三一所化處二能化益三所化意前中二一總明處類。</p>
</div>
<div class='div-orig'><p>又見一切世界差別所謂或有世界雜穢或有世界清淨或有世界趣雜穢或有世界趣清淨或有世界雜穢清淨或有世界清淨雜穢或有世界一向清淨或有世界其形平正或有覆住或有側住。</p>
</div>
<div class='div-commentary'><p style="margin-left:1em">二又見下別明塵中之剎趣雜穢等者轉變向染淨故雜染清淨者染多故下句反此一向清淨者對上一故初之二句乃是總明。</p>
</div>
<div class='div-orig'><p>如是等一切世界一切趣中悉見此普救眾生夜神於一切時一切處隨諸眾生形貌言辭行解差別以方便力普現其前隨宜化度。</p>
</div>
<div class='div-commentary'><p style="margin-left:1em">二如是等下明能化益亦二先總明。</p>
</div>
<div class='div-orig'><p>令地獄眾生免諸苦毒令畜生眾生不相食噉令餓鬼眾生無有飢渴令諸龍等離一切怖令欲界眾生離欲界苦令人趣眾生離闇夜怖毀呰怖惡名怖大眾怖不活怖死怖惡道怖斷善根怖退菩提心怖遇惡知識怖離善知識怖墮二乘地怖種種生死怖異類眾生同住怖惡時受生怖惡種族中受生怖造惡業怖業煩惱障怖執著諸想繫縛怖如是等怖悉令捨離又見一切眾生卵生胎生濕生化生有色無色有想無想非有想非無想普現其前常勤救護。</p>
</div>
<div class='div-commentary'><p style="margin-left:1em">後令地獄下別顯於中先化五道後又見一切眾生下明化九類。</p>
</div>
<div class='div-orig'><p>為成就菩薩大願力故深入菩薩三昧力故堅固菩薩神通力故出生普賢行願力故增廣菩薩大悲海故得普覆眾生無礙大慈故得普與眾生無量喜樂故得普攝一切眾生智慧方便故得菩薩廣大解脫自在神通故嚴淨一切佛剎故覺了一切諸法故供養一切諸佛故受持一切佛教故積集一切善根修一切妙行故入一切眾生心海而無障礙故知一切眾生諸根教化成熟故淨一切眾生信解除其惡障故破一切眾生無知黑闇故令得一切智清淨光明故。</p>
</div>
<div class='div-commentary'><p style="margin-left:1em">三為成就下明化意中為成諸法通能所化。</p>
</div>
<div class='div-orig'><p>時善財童子見此夜神如是神力不可思議甚深境界普現調伏一切眾生菩薩解脫已歡喜無量頭靣作禮一心瞻仰。</p>
</div>
<div class='div-commentary'><p style="margin-left:1em">第三時善財童子見此下三業敬讚中三初身心敬重。</p>
</div>
<div class='div-orig'><p>時彼夜神即捨菩薩莊嚴之相還復本形而不捨其自在神力。</p>
</div>
<div class='div-commentary'><p style="margin-left:1em">二時彼夜神下顯友自在。</p>
</div>
<div class='div-orig'><p>爾時善財童子恭敬合掌却住一面以偈讚曰。</p>
<p>我善財得見如是大神力其心生歡喜說偈而讚歎我見尊妙身眾相以莊嚴譬如空中星一切悉嚴淨所放殊勝光無量剎塵數種種微妙色普照於十方一一毛孔放眾生心數光一一光明端皆出寶蓮華華中出化身能滅眾生苦光中出妙香普熏於眾生復雨種種華供養一切佛兩眉放妙光量與須彌等普觸諸含識令滅愚癡闇口放清淨光譬如無量日普照於廣大毗盧舍那境眼放清淨光譬如無量月普照十方剎悉滅世癡翳現化種種身相狀等眾生充滿十方界度脫三有海妙身徧十方普現眾生前滅除水火賊王等一切怖我承喜目教今得詣尊所見尊眉間相放大清淨光普照十方海悉滅一切闇顯現神通力而來入我身我遇圓滿光心生大歡喜得總持三昧普見十方佛我於所經處悉見諸微塵一一微塵中各見塵數剎或有無量剎一切咸濁穢眾生受諸苦常悲歎號泣或有染淨剎少樂多憂苦示現三乘像徃彼而救度或有淨染剎眾生所樂見菩薩常充滿住持諸佛法一一微塵中無量淨剎海毗盧遮那佛徃劫所嚴淨佛於一切剎悉坐菩提樹成道轉法輪度脫諸羣生我見普救天於彼無量剎一切諸佛所普皆徃供養。</p>
</div>
<div class='div-commentary'><p style="margin-left:1em">三爾時下口以偈讚二十偈半分二初偈總餘偈別別中二初九偈半明光用無涯後我承下述前蒙光獲益於中三初半偈推功歸本次二偈半述得三昧餘述見大用。</p>
</div>
<div class='div-orig'><p>爾時善財童子說此頌<span class='corr'>已</span>白普救眾生妙德夜神言天神今此解脫甚深希有其名何等得此解脫其<span class='corr'>已</span>久如修何等行而得清淨。</p>
</div>
<div class='div-commentary'><p style="margin-left:1em">第四問答因緣中二先問後答問中三一問名前來標名集經者言故此方問二問得法久近欲顯久修德遠故三問修因淨治求入路故。</p>
</div>
<div class='div-orig'><p>夜神言善男子是處難知諸天及人一切二乘所不能測何以故此是住普賢菩薩行者境界故住大悲藏者境界故救護一切眾生者境界故能淨一切三惡八難者境界故能於一切佛剎中紹隆佛種不斷者境界故能住持一切佛法者境界故能於一切劫修菩薩行成滿大願海者境界故能於一切法界海以清淨智光滅無明闇障者境界故能以一念智慧光明普照一切三世方便海者境界故。</p>
</div>
<div class='div-commentary'><p style="margin-left:1em">後夜神言下答中二先歎深難說後我承下承力為說今初深相云何若約得時時久遠故非久近故若約修因因行廣故若通上二契理深故若約名說名如體用故名者實賔難窮實故文有標及徵釋可知。</p>
</div>
<div class='div-orig'><p>我承佛力今為汝說。</p>
</div>
<div class='div-commentary'><p style="margin-left:1em">後承力為說中先長行後偈頌前中先標許。</p>
</div>
<div class='div-orig'><p>善男子乃徃古世過佛剎微塵數劫爾時有劫名圓滿清淨世界名毗盧遮那大威德有須彌山微塵數如來於中出現其佛世界以一切香王摩尼寶為體眾寶莊嚴住無垢光明摩尼王海上其形正圓淨穢合成一切嚴具帳雲而覆其上一切莊嚴摩尼輪山千帀圍繞有十萬億那由他四天下皆妙莊嚴或有四天下惡業眾生於中止住或有四天下雜業眾生於中止住或有四天下善根眾生於中止住或有四天下一向清淨諸大菩薩之所止住此界東際輪圍山側有四天下名寶燈華幢國界清淨飲食豐足不藉耕耘而生稻梁宮殿樓閣悉皆奇妙諸如意樹處處行列種種香樹恒出香雲種種鬘樹恒出鬘雲種種華樹常雨妙華種種寶樹出諸奇寶無量色光周帀照耀諸音樂樹出諸音樂隨風吹動演妙音聲日月光明摩尼寶王普照一切晝夜受樂無時間斷此四天下有百萬億那由他諸王國土一一國土有千大河周帀圍繞一一皆以妙華覆上隨流漂動出天樂音一切寶樹列植其岸種種珍奇以為嚴飾舟船來徃稱情戲樂一一河間有百萬億城一一城有百萬億那由他聚落如是一切城邑聚落各有無量百千億那由他宮殿園林周帀圍繞此四天下閻浮提內有一國土名寶華燈安隱豐樂人民熾盛其中眾生具行十善有轉輪王於中出現名毗盧遮那妙寶蓮華髻於蓮華中忽然化生三十二相以為嚴好七寶具足王四天下恒以正法教導羣生王有千子端正勇健能伏冤敵百萬億那由他宮人采女皆悉與王同種善根同修諸行同時誕生端正姝妙猶如天女身真金色常放光明諸毛孔中恒出妙香良臣猛將具足十億王有正妃名圓滿靣是王女寶端正殊特皮膚金色目髮紺青言同梵音身有天香常放光明照千由旬其有一女名普智燄妙德眼形體端嚴色相殊美眾生見者情無厭足爾時眾生壽命無量或有不定而中夭者種種形色種種音聲種種名字種種族姓愚智勇怯貧富苦樂無量品類皆悉不同時或有人語餘人言我身端正汝形鄙陋作是語<span class='corr'>已</span>遞相毀辱集不善業以是業故壽命色力一切樂事悉皆損減。</p>
</div>
<div class='div-commentary'><p style="margin-left:1em">後善男子下正說於中二先通答三問後別答修行治淨問今初分三一答得法久近二明發心之始三結會古今今初十段一總舉劫剎佛興已略酬其久近二其佛世界下通顯剎相三此界東際下別顯生處四有轉輪王下明本生父母五其有一女下明人生身六爾時眾生下眾生起惡為佛現因七時彼城北下佛興益物八時普賢下明善友引導九時轉輪王女下明德女修因十普智寶焰下聞經得益前六可知。</p>
</div>
<div class='div-orig'><p>時彼城北有菩提樹名普光法雲音幢以念念出現一切如來道塲莊嚴堅固摩尼王而為其根一切摩尼以為其幹眾雜妙寶以為其葉次第分布並相稱可四方上下圓滿莊嚴放寶光明出妙音聲說一切如來甚深境界於彼樹前有一香池名寶華光明演法雷音妙寶為岸百萬億那由他寶樹圍繞一一樹形如菩提樹眾寶瓔珞周帀垂下無量樓閣皆寶所成周徧道塲以為嚴飾彼香池內出大蓮華名普現三世一切如來莊嚴境界雲。</p>
</div>
<div class='div-commentary'><p style="margin-left:1em">就第七佛興益物中三一明得道之塲。</p>
</div>
<div class='div-orig'><p>須彌山微塵數佛於中出現。</p>
</div>
<div class='div-commentary'><p style="margin-left:1em">二須彌山下總顯佛數。</p>
</div>
<div class='div-orig'><p>其第一佛名普智寶燄妙德幢於此華上最初得阿耨多羅三藐三菩提無量千歲演說正法成熟眾生。</p>
</div>
<div class='div-commentary'><p style="margin-left:1em">三其第一下別明初佛於中七一總明成道。</p>
</div>
<div class='div-orig'><p>其彼如來未成佛時十千年前此大蓮華放淨光明名現諸神通成熟眾生若有眾生遇斯光者心自開悟無所不了知十千年後佛當出現九千年前放淨光明名一切眾生離垢燈若有眾生遇斯光者得清淨眼見一切色知九千年後佛當出現八千年前放大光明名一切眾生業果音若有眾生遇斯光者悉得自知諸業果報知八千年後佛當出現七千年前放大光明名生一切善根音若有眾生遇斯光者一切諸根悉得圓滿知七千年後佛當出現六千年前放大光明名佛不思議境界音若有眾生遇斯光者其心廣大普得自在知六千年後佛當出現五千年前放大光明名嚴淨一切佛剎音若有眾生遇斯光者悉見一切清淨佛土知五千年後佛當出現四千年前放大光明名一切如來境界無差別燈若有眾生遇斯光者悉能徃覲一切諸佛知四千年後佛當出現三千年前放大光明名三世明燈若有眾生遇斯光者悉能現見一切如來諸本事海知三千年後佛當出現二千年前放大光明名如來離翳智慧燈若有眾生遇斯光者則得普眼見一切如來神變一切諸佛國土一切世界眾生知二千年後佛當出現一千年前放大光明名令一切眾生見佛集諸善根若有眾生遇斯光者則得成就見佛三昧知一千年後佛當出現次七日前放大光明名一切眾生歡喜音若有眾生遇斯光者得普見諸佛生大歡喜知七日後佛當出現。</p>
</div>
<div class='div-commentary'><p style="margin-left:1em">二其彼如來下成道前相謂放光調機有十一重一一重中各有光明業用成益以益對名可以思準若約表法則前十為次第十度光後一為圓融十度光以此照心則自智出現。</p>
</div>
<div class='div-orig'><p>滿七日已一切世界悉皆震動純淨無染念念普現十方一切清淨佛剎亦現彼剎種種莊嚴若有眾生根性純熟應見佛者咸詣道塲。</p>
</div>
<div class='div-commentary'><p style="margin-left:1em">三滿七日已下動剎集眾。</p>
</div>
<div class='div-orig'><p>爾時彼世界中一切輪圍一切須彌一切諸山一切大海一切地一切城一切垣牆一切宮殿一切音樂一切語言皆出音聲讚說一切諸佛如來神力境界又出一切香雲一切燒香雲一切末香雲一切香摩尼形像雲一切寶燄雲一切燄藏雲一切摩尼衣雲一切瓔珞雲一切妙華雲一切如來光明雲一切如來圓光雲一切音樂雲一切如來願聲雲一切如來言音海雲一切如來相好雲顯示如來出現世間不思議相。</p>
</div>
<div class='div-commentary'><p style="margin-left:1em">四爾時彼世界中下現相顯德。</p>
</div>
<div class='div-orig'><p>善男子此普照三世一切如來莊嚴境界大寶蓮華王有十佛剎微塵數蓮華周帀圍繞諸蓮華內悉有摩尼寶藏師子之座一一座上皆有菩薩結跏趺坐。</p>
</div>
<div class='div-commentary'><p style="margin-left:1em">五善男子此普照下明成道依正。</p>
</div>
<div class='div-orig'><p>善男子彼普智寶燄妙德幢王如來於此成阿耨多羅三藐三菩提時即於十方一切世界中成阿耨多羅三藐三菩提。</p>
</div>
<div class='div-commentary'><p style="margin-left:1em">六善男子彼普智寶焰下始成正覺一成一切成故。</p>
</div>
<div class='div-orig'><p>隨眾生心悉現其前為轉法輪於一一世界令無量眾生離惡道苦令無量眾生得生天中令無量眾生住於聲聞辟支佛地令無量眾生成就出離菩提之行令無量眾生成就勇猛幢菩提之行令無量眾生成就法光明菩提之行令無量眾生成就清淨根菩提之行令無量眾生成就平等力菩提之行令無量眾生成就入法城菩提之行令無量眾生成就徧至一切處不可壞神通力菩提之行令無量眾生入普門方便道菩提之行令無量眾生安住三昧門菩提之行令無量眾生成就緣一切清淨境界菩提之行令無量眾生發菩提心令無量眾生住菩薩道令無量眾生安住清淨波羅蜜道令無量眾生住菩薩初地令無量眾生住菩薩二地乃至十地令無量眾生入於菩薩殊勝行願令無量眾生安住普賢清淨行願善男子彼普智寶燄妙德幢如來現如是不思議自在神力轉法輪時於彼一一諸世界中隨其所應念念調伏無量眾生。</p>
</div>
<div class='div-commentary'><p style="margin-left:1em">七隨眾生心下轉正法輪於中三初總標轉法二於一一下顯其成益於中初益凡夫次益二乘後益菩薩菩薩中先成行後發菩提心下成位菩提心是住位菩薩道是行位淨波羅蜜是迴向位以大願海淨治前度故後二句是等覺位三善男子彼普智下結無間斷<span class='note-inline'>(後二句是等覺者不言十地者上二句文十地顯故餘位義隱故別指耳)</span>。</p>
</div>
<div class='div-orig'><p>時普賢菩薩知寶華燈王城中眾生自恃色貌及諸境界而生憍慢陵蔑他人化現妙身端正殊特徃詣彼城放大光明普照一切令彼聖王及諸妙寶日月星宿眾生身等一切光明悉皆不現譬如日出眾景奪曜亦如聚墨對閻浮金時諸眾生咸作是言此為是誰為天為梵今放此光令我等身所有光色皆不顯現種種思惟無能解了爾時普賢菩薩在彼輪王寶宮殿上虛空中住而告之言大王當知今汝國中有佛興世在普光明法雲音幢菩提樹下時聖王女蓮華妙眼見普賢菩薩所現色身光明自在及聞身上諸莊嚴具所出妙音心生歡喜作如是念願我所有一切善根得如是身如是莊嚴如是相好如是威儀如是自在今此大聖能於眾生生死長夜黑闇之中放大光明開示如來出興於世願令於我亦得如是為諸眾生作智光明破彼所有無知黑闇願我所在受生之處常得不離此善知識。</p>
</div>
<div class='div-commentary'><p style="margin-left:1em">第八善友引導中六一知機起惡二化現妙身下現身超勝三時諸眾生下物機驚怪四爾時普賢下告語佛興五時聖王女下女發大心亦是入法之因。</p>
</div>
<div class='div-orig'><p>善男子時轉輪王與其寶女千子眷屬大臣輔佐四種兵眾及其城內無量人民前後圍繞以王神力俱升虛空高一由旬放大光明照四天下普使一切咸得瞻仰欲令眾生俱徃見佛以偈讚曰。</p>
<p>如來出世間普救諸羣生汝等應速起徃詣導師所無量無數劫乃有佛興世演說深妙法饒益一切眾佛觀諸世間顛倒常癡惑輪迴生死苦而起大悲心無數億千劫修習菩提行為欲度眾生斯由大悲力頭目手足等一切悉能捨為求菩提故如是無量劫無量億千劫導師難可遇見聞若承事一切無空過今當共汝等徃觀調御尊坐於如來座降魔成正覺瞻仰如來身放演無量光種種微妙色除滅一切闇一一毛孔中放光不思議普照諸羣生咸令大歡喜汝等咸應發廣大精進心詣彼如來所恭敬而供養。</p>
</div>
<div class='div-commentary'><p style="margin-left:1em">六善男子時轉輪王下父王詣佛於中四一身處虛空二以偈讚引於中十偈初一總勸次五偈釋勸後四偈結勸勝故應徃。</p>
</div>
<div class='div-orig'><p>爾時轉輪聖王說偈讚佛開悟一切眾生已從輪王善根出十千種大供養雲徃詣道塲向如來所所謂一切寶葢雲一切華帳雲一切寶衣雲一切寶鈴網雲一切香海雲一切寶座雲一切寶幢雲一切宮殿雲一切妙華雲一切諸莊嚴具雲於虛空中周徧嚴飾到已頂禮普智寶燄妙德幢王如來足繞無量百千帀即於佛前坐普照十方寶蓮華座。</p>
</div>
<div class='div-commentary'><p style="margin-left:1em">三爾時下廣興供雲四到已下至彼修敬。</p>
</div>
<div class='div-orig'><p>時轉輪王女普智燄妙德眼即解身上諸莊嚴具持以散佛時莊嚴具於虛空中變成寶葢寶網垂下龍王執持一切宮殿於中間列十種寶葢周帀圍繞形如樓閣內外清淨諸瓔珞雲及諸寶樹香海摩尼以為莊嚴於此葢中有菩提樹枝葉榮茂普覆法界念念示現無量莊嚴毗盧遮那如來坐此樹下有不可說佛剎微塵數菩薩前後圍繞皆從普賢行願出生住諸菩薩無差別住亦見有一切諸世間主亦見如來自在神力又見一切諸劫次第世界成壞又亦見彼一切世界一切諸佛出興次第又亦見彼一切世界一一皆有普賢菩薩供養於佛調伏眾生又亦見彼一切菩薩莫不皆在普賢身中亦見自身在其身內亦見其身在一切如來前一切普賢前一切菩薩前一切眾生前又亦見彼一切世界一一各有佛剎微塵數世界種種際畔種種任持種種形狀種種體性種種安布種種莊嚴種種清淨種種莊嚴雲而覆其上種種劫名種種佛興種種三世種種方處種種住法界種種入法界種種住虛空種種如來菩提塲種種如來神通力種種如來師子座種種如來大眾海種種如來眾差別種種如來巧方便種種如來轉法輪種種如來妙音聲種種如來言說海種種如來契經雲既見是已其心清淨生大歡喜。</p>
</div>
<div class='div-commentary'><p style="margin-left:1em">第九德女修因於中三一嚴具奉佛表修萬行向佛果故二時莊嚴下見佛現變表因小果大故三既見是已下覩變獲益。</p>
</div>
<div class='div-orig'><p>普智寶燄妙德幢王如來為說修多羅名一切如來轉法輪十佛剎微塵數修多羅而為眷屬。</p>
</div>
<div class='div-commentary'><p style="margin-left:1em">第十聞經得益中三一佛為說經從總相為名。</p>
</div>
<div class='div-orig'><p>時彼女人聞此經已則得成就十千三昧門其心柔軟無有麤彊如初受胎如始誕生如娑羅樹初始生芽彼三昧心亦復如是所謂現見一切佛三昧普照一切剎三昧入一切三世門三昧說一切佛法輪三昧知一切佛願海三昧開悟一切眾生令出生死苦三昧常願破一切眾生闇三昧常願滅一切眾生苦三昧常願生一切眾生樂三昧教化一切眾生不生疲厭三昧一切菩薩無障礙幢三昧普詣一切清淨佛剎三昧得如是等十千三昧已復得妙定心不動心歡喜心安慰心廣大心順善知識心緣甚深一切智心住廣大方便海心捨離一切執著心不住一切世間境界心入如來境界心普照一切色海心無惱害心無高倨心無疲倦心無退轉心無懈怠心思惟諸法自性心安住一切法門海心觀察一切法門海心了知一切眾生海心救護一切眾生海心普照一切世界海心普生一切佛願海心悉破一切障山心積集福德助道心現見諸佛十力心普照菩薩境界心增長菩薩助道心徧緣一切方海心一心思惟普賢大願發一切如來十佛剎微塵數願海願嚴淨一切佛國願調伏一切眾生願徧知一切法界願普入一切法界海願於一切佛剎盡未來際劫修菩薩行願盡未來際劫不捨一切菩薩行願得親近一切如來願得承事一切善友願得供養一切諸佛願於念念中修菩薩行增一切智無有間斷發如是等十佛剎微塵數願海成就普賢所有大願。</p>
</div>
<div class='div-commentary'><p style="margin-left:1em">二時彼女人下正明聞益於中亦三初得三昧益文有總別次得如是等下得大心益即悲智等心後一心思惟下成大願益上之三益即調伏眾生解脫三事皆調伏之法故。</p>
</div>
<div class='div-orig'><p>時彼如來復為其女開示演說發心已來所集善根所修妙行所得大果令其開悟成就如來所有願海一心趣向一切智位。</p>
</div>
<div class='div-commentary'><p style="margin-left:1em">三時彼如來復為下顯發昔因。</p>
</div>
<div class='div-orig'><p>善男子復於此前過十大劫有世界名日輪光摩尼佛號因陀羅幢妙相此妙眼女於彼如來遺法之中普賢菩薩勸其修補蓮華座上故壞佛像既修補已而復彩畫既彩畫已復寶莊嚴發阿耨多羅三藐三菩提心善男子我念過去由普賢菩薩善知識故種此善根從是已來不墮惡趣常於一切天王人王種族中生端正可喜眾相圓滿令人樂見常見於佛常得親近普賢菩薩乃至於今示導開悟成熟於我令生歡喜。</p>
</div>
<div class='div-commentary'><p style="margin-left:1em">第二善男子復於此前下明發心之始於此前者即得法劫之前也顯前得法非無因也。</p>
</div>
<div class='div-orig'><p>善男子於意云何爾時毗盧遮那藏妙寶蓮華髻轉輪聖王者豈異人乎今彌勒菩薩是時王妃圓滿靣者寂靜音海夜神是今所住處去此不遠時妙德眼童女者即我身是我於彼時身為童女普賢菩薩勸我修補蓮華座像以為無上菩提因緣令我發於阿耨多羅三藐三菩提心我於彼時初始發心次復引導令我得見妙德幢佛解身瓔珞散佛供養見佛神力聞佛說法即得菩薩普現一切世間調伏眾生解脫門於念念中見須彌山微塵數佛亦見彼佛道塲眾會清淨國土我皆尊重恭敬供養聽聞說法依教修行。</p>
</div>
<div class='div-commentary'><p style="margin-left:1em">第三善男子於意云何下結會古今於中三初結會得法時身次我於彼時下結發心之始後次復引導下正結得法此方酬其名即前三益。</p>
</div>
<div class='div-orig'><p>善男子過此毗盧遮那大威德世界圓滿清淨劫已次有世界名寶輪妙莊嚴劫名大光有五百佛於中出現我皆承事恭敬供養。</p>
</div>
<div class='div-commentary'><p style="margin-left:1em">第二善男子過彼毘盧下別答修行淨治前有聞法修行是得法之前此是得法之後於中二一別舉大光劫二善男子此世界中下總顯諸劫今初分三初總明。</p>
</div>
<div class='div-orig'><p>其最初佛名大悲幢初出家時我為夜神恭敬供養次有佛出名金剛那羅延幢我為轉輪王恭敬供養其佛為我說修多羅名一切佛出現十佛剎微塵數修多羅以為眷屬次有佛出名金剛無礙德我於彼時為轉輪王恭敬供養其佛為我說修多羅名普照一切眾生根須彌山微塵數修多羅而為眷屬我皆受持次有佛出名火燄山妙莊嚴我於彼時為長者女其佛為我說修多羅名普照三世藏閻浮提微塵數修多羅而為眷屬我皆聽聞如法受持次有佛出名一切法海高勝王我為阿修羅王恭敬供養其佛為我說修多羅名分別一切法界五百修多羅而為眷屬我皆聽聞如法受持次有佛出名海嶽法光明我為龍王女雨如意摩尼寶雲而為供養其佛為我說修多羅名增長歡喜海百萬億修多羅而為眷屬我皆聽聞如法受持次有佛出名寶燄山燈我為海神雨寶蓮華雲恭敬供養其佛為我說修多羅名法界方便海光明佛剎微塵數修多羅而為眷屬我皆聽聞如法受持次有佛出名功德海光明輪我於彼時為五通仙現大神通六萬諸仙前後圍繞雨香華雲而為供養其佛為我說修多羅名無著法燈六萬修多羅而為眷屬我皆聽聞如法受持次有佛出名毗盧遮那功德藏我於彼時為主地神名出生平等義與無量地神俱雨一切寶樹一切摩尼藏一切寶瓔珞雲而為供養其佛為我說修多羅名出生一切如來智藏無量修多羅而為眷屬我皆聽聞受持不忘。</p>
</div>
<div class='div-commentary'><p style="margin-left:1em">次其最初佛下別顯其中經名說者當演。</p>
</div>
<div class='div-orig'><p>善男子如是次第其最後佛名充滿虛空法界妙德燈我為妓女名曰美顏見佛入城歌舞供養承佛神力踊在空中以千偈頌讚歎於佛佛為於我放眉間光名莊嚴法界大光明徧觸我身我蒙光已即得解脫門名法界方便不退藏。</p>
</div>
<div class='div-commentary'><p style="margin-left:1em">後善男子如是下顯其最後。</p>
</div>
<div class='div-orig'><p>善男子此世界中有如是等佛剎微塵數劫一切如來於中出現我皆承事恭敬供養彼諸如來所說正法我皆憶念乃至不忘一文一句於彼一一諸如來所稱揚讚歎一切佛法為無量眾生廣作利益於彼一一諸如來所得一切智光明現三世法界海入一切普賢行善男子我依一切智光明故於念念中見無量佛既見佛已先所未得先所未見普賢諸行悉得成滿何以故以得一切智光明故。</p>
</div>
<div class='div-commentary'><p style="margin-left:1em">二總顯諸劫中三初總標次彼諸如來下得法修行後善男子我依下見佛行成。</p>
</div>
<div class='div-orig'><p>爾時普救眾生夜神欲重明此解脫義承佛神力為善財童子而說頌言。</p>
<p>善財聽我說甚深難見法普照於三世一切差別門如我初發心專求佛功德所入諸解脫汝今應諦聽。</p>
</div>
<div class='div-commentary'><p style="margin-left:1em">第二偈頌四十一偈分三初二偈舉法誡聽次三十八偈頌前正說後一偈舉因勸修今初即頌前標許。</p>
</div>
<div class='div-orig'><p>我念過去世過剎微塵劫次前有一劫名圓滿清淨是時有世界名為徧照燈須彌塵數佛於中出興世初佛名智燄次佛名法幢第三法須彌第四德師子第五寂靜王第六滅諸見第七高名稱第八大功德第九名勝日第十名月靣於此十佛所最初悟法門從此後次第復有十佛出初名虛空處第二名普光三名住諸方四名正念海五名高勝光六名須彌雲七名法燄佛八名山勝佛九名大悲華十名法界華此十出現時第二悟法門從此後次第復有十佛出第一光幢佛第一智慧佛第三心義佛第四德主佛第五天慧佛第六慧王佛第七勝智佛第八光王佛第九勇猛佛第十蓮華佛於此十佛所第二悟法門從此後次第復有十佛出第一寶燄山第二功德海第三法光明第四蓮華藏第五眾生眼第六香光寶七須彌功德八乾闥婆王第九摩尼藏第十寂靜色從此後次第復有十佛出初佛廣大智次佛寶光明第三虛空雲第四殊勝相第五圓滿戒第六那羅延第七須彌德第八功德輪第九無勝幢第十大樹山從此後次第復有十佛出第一婆羅藏第二世主身第三高顯光第四金剛照第五地威力第六甚深法第七法慧音第八須彌幢第九勝光明第十妙寶光從此後次第復有十佛出第一梵光明第二虛空音第三法界身第四光明輪第五智慧幢第六虛空燈第七微妙德第八徧照光第九勝福光第十大悲雲從此後次第復有十佛出第一力光慧第二普現前第三高顯光第四光明身第五法起佛第六寶相佛第七速疾風第八勇猛幢第九妙寶葢第十照三世從此後次第復有十佛出第一願海光第二金剛身第三須彌德第四念幢王第五功德慧第六智慧燈第七光明幢第八廣大智第九法界智第十法海智從此後次第復有十佛出初名布施法次名功德輪三名勝妙雲四名忍智燈五名寂靜音六名寂靜幢七名世間燈八名深大願九名無勝幢十名智燄海從此後次第復有十佛出初佛法自在二佛無礙慧三名意海慧四名眾妙音五名自在施六名普現前七名隨樂身八名住勝德第九本性佛第十賢德佛。</p>
</div>
<div class='div-commentary'><p style="margin-left:1em">就頌正說中通頌得法久近及修行清淨於中二先三十六偈頌最初一劫廣前長行有百一十佛表十地等覺各以初佛為主餘九為伴思之。</p>
</div>
<div class='div-orig'><p>須彌塵數劫此中所有佛普作世間燈我悉曾供養佛剎微塵劫所有佛出現我皆曾供養入此解脫門。</p>
</div>
<div class='div-commentary'><p style="margin-left:1em">後二偈頌前總顯諸劫亦表智滿行圓無非佛故。</p>
</div>
<div class='div-orig'><p>我於無量劫修行得此道汝若能修行不久亦當得。</p>
</div>
<div class='div-commentary'><p style="margin-left:1em">後一偈舉因勸修。</p>
</div>
<div class='div-orig'><p>善男子我惟知此菩薩普現一切世間調伏眾生解脫如諸菩薩摩訶薩集無邊行生種種解現種種身具種種根滿種種願入種種三昧起種種神變能種種觀察法入種種智慧門得種種法光明而我云何能知能說彼功德行。</p>
</div>
<div class='div-commentary'><p style="margin-left:1em">三謙<span class='corr'>己</span>推勝。</p>
</div>
<div class='div-orig'><p>善男子去此不遠有主夜神名寂靜音海坐摩尼光幢莊嚴蓮華座百萬阿僧祗主夜神前後圍繞汝詣彼問菩薩云何學菩薩行修菩薩道。</p>
</div>
<div class='div-commentary'><p style="margin-left:1em">第四去此不遠下指示後友亦以證同又禪依進發故云不遠禪故寂靜入俗演法化物深廣故云音海然此神即普救之母表真精進却從定生起心動念是妄非進故餘可知<span class='note-inline'>(表真精進却從定生真精進者離身心故非定無此)</span>。</p>
</div>
<div class='div-orig'><p>時善財童子頂禮其足繞無數帀慇懃瞻仰辭退而去。</p>
</div>
<p class='juan'>大方廣佛華嚴經䟽鈔會本第七十</p>
<div class='div-w'>
<p class='h2'>音釋</p>
<div class='div-note'>姝<p style="margin-left:1em"><span class='note-inline'>(春珠切美好也)</span>。</p>
遞<p style="margin-left:1em"><span class='note-inline'>(大計切更迭也)</span>。</p>
垣<p style="margin-left:1em"><span class='note-inline'>(雨元切墻也)</span>。</p>
陵蔑<p style="margin-left:1em"><span class='note-inline'>(陵力膺切侮也蔑莫結切輕也)</span>。</p>
</div></div></div>
</div><!-- end of div[@id='body'] -->
</body></html>