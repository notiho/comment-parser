<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu56' />
<p class='juan'>古尊宿語錄卷第十二　　　　　　密<span class='note-inline'>(十二)</span></p>
<div class='div-other'><a id='mulu57' /><p>南嶽下苐十世。</p>
<p>汾陽昭禪師法嗣。</p>

<div class='div-other'><a id='mulu58' /><p>慈眀禪師諱楚圓族出全州清湘李氏少為書生年二十二依城南湘山隱靜寺得度其母有賢行使之遊方師連眉秀目頎然<span class='corr'>豐</span>碩然忽繩墨所至為老宿所呵以為少叢林師咲曰龍象蹴踏非驢所堪甞橐骨董葙以竹杖荷之游襄沔間與守芝谷泉俱結伴入洛中聞汾陽昭禪師道望為天下苐一决志親依時朝廷方問罪河東澤潞皆屯重兵多勸其無行師不頋渡大河登太行易衣類廝養竄名火隊中露眠草宿至龍州遂造汾陽先是汾州預語首坐非久有異僧至傳持吾道一日忽率首座遊山首座云何往汾州云接侍者去首座云和尚顛倒作什麼汾州云但去果逢師至即與同歸經二年未許入室師每詣方丈汾州揣其志必罵詬使今者或毀詆諸方及有所訓皆流俗鄙事一夕訴曰自至法席不蒙指示念嵗月飄忽<span class='corr'>己</span>事未眀有失出家之利語未卒汾陽叱曰是惡知識敢裨販我舉杖逐之師擬伸救汾陽忽掩其口乃大悟曰是知臨濟道出常情乃服役七稔去謁唐眀嵩神鼎諲洞山聡暨登楊大年李都尉之門機語契投於是法道大振冝春守黃公宗旦請開法南源次遷道吾石霜福嚴興化都尉李侯遵勗奏賜命服徽號僧問如何是道曰踏着不嗔云如何是道中人曰胷䭾背負問如何是祖師西來意曰渾家送上渡頭舡問如何是異類中人曰頭長脚短云謝師指示曰半幅全封云直恁麼去也曰闍黎鼻孔為甚麼在山僧手裏僧無語師便打問蓮花未出水時如何曰水深盖不得云出水後如何曰不礙往來看云花開後如何曰南北馨香云結子後如何餧魚餧鼈問如何是禪曰鼻孔入地師同大愚數軰辭汾陽相讓不肯作叅頭汾陽云此行不可以戒[膜-大+(句-口+匕)]推[聽-王]吾偈曰天無頭吉州城外起戈矛將軍疋馬林下過員州城裏閙啾啾師遽出班云楚圓何人敢受和尚如此記別即領眾作禮汾陽復祝之曰吾在先師處親證三昧汝今<span class='corr'>已</span>得冝往南方大興吾道即造洞山寶禪師席終日面壁寶問達磨九年面壁意旨如何師云空腹高心寶翌日陞堂請師充苐一座師住南源開堂日白槌云法莚龍象眾當觀苐一義師乃云大眾會麼冝陽秀水南嶽石橋若也不會謾你諸人去也所以道達磨西來教外別傳一句且道別傳個什麼直指人心見性成佛祇如諸人盡是祖師指出底人還信得及麼若信得及與祖佛同叅若信不及可謂自生退屈此日一會不是小緣將一辯香為我無得禪師且道諸人還識無得禪師麼若也不識有疑請問僧問世尊出世梵王前引帝釋後隨今日和尚出世請師說法師云好僧云恁麼則粉骨碎身去也師云三月野花鋪地錦九秋黃葉以為陰問如何是祖師西來意師云畒地三蛇九鼠。</p>
<p>上堂云若論此事絕有言詮侍者拈香早成多事所以釋迦掩室<span class='corr'>已</span>涉繁詞居士默然却成多說何故彼彼出家彼彼行脚且問諸人作麼生是出家行脚底事莫是著衣喫飯行住坐臥廣學多聞無言無說麼若恁麼會大似掉棒打月既不許恁麼會又作麼生會眾中還有識好惡者麼有即出來對眾證明若也未能如是有疑請問僧問皷聲纔罷大眾雲臻祖意西來請師舉唱師云汝從甚處來僧云汾陽一句師親唱南源今日事如何師云汝見南源問有言有說皆是世諦之談無言無說未是衲僧行履處幸對人天請師垂示師云放山僧一線道與闍棃葛藤僧云恁麼則專為流通師云一片白雲橫世界個中誰是出頭人。</p>
<p>師入州崇勝和尚請上堂云者裏崇勝法堂不可向者裏說佛說法去也然雖如是官不容針私通車馬恁麼大似擔水河頭賣眾中還有檢點得底麼試出來檢點看有麼有麼時有僧問諸法<span class='corr'>已</span>聞今日響請師方便演真乘師云天不高地不遠僧云孤峰出羣嶽萬里百花新師云不是直鈎客徒勞到海壖問昔日靈山分半座二師相見意如何師云來風可鑒進云恁麼則大眾側聆學人禮拜師云刢利人難得問如何是古佛家風師云金蟾初出海何處不分眀進云還許學人請益否師云大海無邊際不宿水雲人乃云若向言中取則埋沒宗風直饒句下精通敢保此人未悟所以道山青水綠雀噪鵶鳴萬[泳-永+(瓜-、)]同源海雲自異未來諸佛口似燈籠過去諸佛應病施方現在諸佛墮坑落壍不落凡聖一句作麼生道良久云矢上更加尖便下座。</p>
<p>師至仰山請上堂云寶鏡當臺森羅自顯太阿在手殺活臨時且道還有該不着者麼有即倒道捋一句來如無後學初心有疑請問時有僧問知師久臥深潭裏大仰陞堂事若何師云雨來山裏暗雲出洞中明進云學人不會再伸請益師云拈取幡竿別處春僧無語師云弄潮須是弄潮人問大通智勝佛十刦坐道場佛法不現前不得成佛道未審意旨如何師云一塲懡㦬進云秪如大通智勝佛又如何師云八十翁翁若少年進云學人耳順之年乞師再垂方便師云眾人伏事問如何是佛師云蓮花捧足。</p>
<p>上堂僧問油盡燈滅時如何師云養子不及父問海上雲游時如何師云若問如何是和尚受用處師云困僧擬進語師便打問失前忘後時如何師云不。</p>
<p>上堂竪起拄杖云過去諸佛現在諸佛未來諸佛西天二十八祖唐土六祖天下老和尚緫變成南源拄杖子去也汝諸人向什麼處安身立命看看拄杖子穿過你諸人髑髏去也還有識痛痒者麼有即出來對眾[跳-兆+孛]跳看若無南源今日失利喝一喝卓拄杖一下下座。</p>
<p>示眾云無明實性即佛性幻化空身即法身諸仁者若也信得去不妨省力可謂善財入弥勒樓閣無邊法門悉皆周徧得大無碍悟法無生是謂無生法忍無邊剎境自他不隔於毫端十世古今始終不離於當念且問諸人阿那個是當念只如諸人無明之性即汝本覺妙明之性盖為不了生死根源執妄為寔隨妄所轉致墮輪囬受種種苦若能回光反照自悟本來真性不生不滅故無明寔性即佛性幻化空身即法身只如四大五蘊不淨之身即無實義如夢如幻如影如響從無量刦來流浪生死貧愛所使無暫休歇出此入彼積骨如毗富羅山飲乳如四大海水何故為無智慧不能了知五蘊本空都無所寔逐妄所生貪欲所拘不能自在所以世尊云諸苦所因貪欲為本若滅貪欲無所依止汝等若能了知幻身虗假本來空寂諸見不生無我人眾生壽者法皆如故幻化空身即法身法身覺了無一物唯有聽法說法虗玄大道無着真宗故云本源自性天真佛又云五陰浮雲空去來三毒水泡虛出沒若如是者為度一切苦厄乃至無量無邊煩惱知觧悉皆清淨是為清淨法身若到這個田地便能出此入彼捨身受身地獄天堂此界他方縱橫自在任意浮沉應物舒光隨機逗教喚作千百億化身恁麼說話可謂無夢說夢和泥合水撒屎撒尿不識好惡乃呵呵大咲云若向衲僧門下十万八千未夢見他汗臭氣在雖然如是事無一向但以假名字引導於眾生喝一喝。</p>
<p>示眾云馬大師即心即佛當人未悟盤山非心非佛只成戲論之談雪峯輥毬誑諕小兒之作雲門頋鑒咲殺傍觀少室自傷一塲大錯德山入門便棒未遇奇人臨濟入門便喝太殺輕薄黃梅呈頌人我未忘更言祖祖相傳遞相誹謗到這裏須是個人始得所以道鷹生鷹子鶻生鶻兒然雖如此也是鞏縣茶瓶乃彈指一下示眾云上來也步步登高下去也通身無碍所以道有時先敲後唱有時先唱後敲有時敲唱同時有時敲唱不同時所以王登寶殿野老謳歌如今還有謳謌者麼良久云木人雖舉手石女不擡頭喝一喝。</p>
<p>示眾云百千法門同歸方寸河沙妙義捴在心源無三界可出無菩提可求人與非人性相平等既然如是為甚麼那吒撲帝鍾良久云波斯鼻孔長又長。</p>
<p>示眾說佛說祖和泥合水向上向下衲僧破草鞋捴不與麼無繩自縛且獨脫一句作麼生道還有人道得麼試對眾倒道將一句來有麼有麼良久云塚上更加泥喝一喝師問僧名甚麼僧云海滿師云海無增減為甚麼却滿云和尚莫謾海滿師云南源罪過師問僧近離什麼處云雲過千山碧師云着忙作甚麼云鴈去水聲淒師便喝僧亦喝師便打僧亦打師云你這瞎漢本分打出三門外念汝是新到且坐喫茶師問僧行脚人須知有行脚事作麼生是行脚事云知師云知底事作麼生云山高水深師云念汝遠來且坐喫茶僧云諾諾師問顯英首座近離甚處云金鑾師云夏在甚處云金鑾云前後夏在甚處云金鑾師云先前夏甚處云和尚何不領話師云我也不能勘得你教庫下供過奴子來勘且點一椀茶與你濕口師問僧近離甚處僧以手面前一劃師云是何言欵僧便喝師云作甚麼僧撫掌一下便打師云瞎漢乱做作麼以坐具真打出法堂師道過瑯琊時覺禪師住焉先是舉道者到瑯琊造方丈覺問近離甚處云兩浙覺云舡來陸來云舡來覺云舡在甚處云步下覺云不涉程途一句作麼生道舉以坐具摵一摵云杜撰長老如麻似粟拂袖便出覺問侍者此是甚人云舉上座覺遂親下旦過堂問莫是舉上座麼勿怪適來相觸忤舉便喝云我在浙江早聞你名元來見解只如此何得名播寰宇覺遂作禮云慧覺罪過及師至瑯琊覺㽞之師為逗遛數日因夜話及之師咲曰舉見處纔能自了覺默然師為作牧童歌曰牧牛童寔快活跣足披蘘雙角撮橫眠牛上向天歌人問如何牛未渴回首看平田闊四方放去休欄遏八面無拘任意遊要[(冰-水+〡)*ㄆ]只在索頭撥小牛兒順毛捋角力未充難提掇且從放在小平坡慮上高峯四蹄脫日<span class='corr'>已</span>高休喫草担定鼻頭無少老一時牽向圈中眠和泥看伊東西倒咲呵呵好不好又將橫笛順風吹震動五湖山海島倒騎牛脫布襖知音休向途中討若問牧童何處居鞭指東西無一寶覺默得其遊戲三昧。</p>
<p>僧問如何是賔中賔師云禮拜更慇勤如何是賔中主師云拄杖常在手如何是主中賔師云拄杖掇乹坤如何是主中主師云劍握甑人手問如何是佛師云瀟湘斑竹杖問祖佛不立時如何師云口上生[蕵-食+ㄗ]問纔見便回時如何師云湖南鎮主進云末後慇勤請師道師云多少分明進云大眾側聆師云未敢相許問進前不得時如何師云截断眾疑問步步登高時如何師云雲生足下問如何是南源狗師云觜問如何是禪師云鼻孔入地問如何是佛師云石打不入。</p>
<p>上堂云諸佛放光明助發寔相義乃竪起拄杖子云者個是南源拄杖子阿那個是寔相義你若見去被見聞所轉也若不見行脚眼在什麼處喝一喝下座。</p>
<p>上堂云一塵纔舉大地全収一毛頭師子百億毛頭現百億毛頭師子一毛頭現千頭萬頭但識取一頭乃竪起拄杖子云者個是南源拄杖子那個是一頭喝一喝卓拄杖一下下座。</p>
<p>問如何是佛師云人老病生問如何是接初機底句師云一刀兩叚問如何是驗衲僧底句師云寒山拾得問如何是正令行底句師云來千去萬問如何是立乹坤句師云天高海闊問與師並坐時如何師云線穿黃葉。</p>
<p>上堂云天地与我同根萬法与我一體乃竪起拄杖子云者個是南源拄杖子那個是體良久云渡河須用筏到岸不須舡喝一喝卓拄杖一下下座。</p>
<p>上堂竪起拄杖云河沙諸佛河沙國土総被南源拄杖子一口吞却其中眾生不覺不知你衲僧鼻孔在什麼處若知去處橫擔拄杖目視雲霄若也不知長連牀上有粥有飯喝一喝下座。</p>
<p>俗官問如何是南源境師云鑿池秋待月種竹夏遮陽如何是境中人師云城中公子般般貴林下道人事事貧問久昧衣珠請師指示師云草賊大敗僧云透走無路師云脚踏不動座主問承教有言因緣自然即不問如何是因緣師云記來多少時也進云如何是自然師云速退速退妨他別人問。</p>
<p>師住道吾上堂僧問達磨西來曲為今時不屈宗乘請師舉唱師云雲雨灑長空花開徧地春進云澗松清冷澹曉月照長川師云一言既流通今古誰言異進云雲生嶺上花發岩前師云相逢盡道休官去林下何曾見一人進云今日遭<span class='corr'>逢</span>和尚師便喝。</p>
<p>上堂云佛以一音演說法眾生隨類各得觧且道晝行夜臥一句作麼生道良久以拄杖早一下云德山證眀下座。</p>
<p>問獬豸當軒學人擬議如何得入師云還覺頭痛麼。</p>
<p>上堂云心隨萬境轉轉處實能幽隨流認得性無喜復無憂拈起拄杖子云者個是道吾拄杖子那個是諸人心河沙國土河沙諸佛西天二十八祖唐土六祖盡在道吾拄杖子上轉大法輪諸人還見麼若見朝遊西天暮歸東土若也不見晨朝有粥齋時有飯卓拄杖一下下座。</p>
<p>上堂云有物先天地無形本寂寥能為萬像主不逐四時凋拈拄杖云者個是道吾拄杖那個是萬像主良久云若見諸相非相即見如來喝一喝卓拄杖一下下座。</p>
<p>上堂云有時先照後用有時先用後照有時照用同時有時照用不同時所以道有明有暗有起有倒乃喝一喝云且道是照是用緇素辨得麼試出來呈醜拙看若無道吾今日失利喝一喝下座。</p>
<p>上堂僧出禮拜起便喝師云作麼生僧又喝師云瞎僧禮拜師云三十<span class='corr'>棒</span>且待別時來與你喫問古人面壁意旨如何師云有年無德。</p>
<p>師住石霜開堂日僧問維摩一默未稱師宗棒喝齊施中流罔措今日一會請師方便師云石笋逢春長霜花向日開進云與麼則陽鳥喃喃語雨過百花新師云不囙漁父引為知水淺深僧云峻水隨流急雲開照碧天師云我行荒草裏你又入深村僧應喏云官不容針更借一問師意如何師云放你三十棒三十年後方始知痛痒僧舞袖而退師云夢見問方木調弦時如何師云幡竿一尺二進云恁麼則和尚手出今時也師云脚撥不動僧云莫道不知音師云三十年後悟去不定問古鏡未磨時如何師云新羅打皷進云磨後如何師云西天作舞上堂云青蓮視瞬<span class='corr'>已</span>多繁迦葉微微咲自謾少室坐羞痴截臂黃梅呈觧頌多般入門棒喝重重錯向上宗乘肉自剜公按見成誰懡㦬鑒咦啐啄哂旁觀一宿覺來知是誤不言師範更無端丈夫皆有衝天志北斗南星背面看。</p>
</div>
<div class='div-other'><a id='mulu59' />
<p class='h2'>偈頌</p>
<div class='div-other'><a id='mulu60' />
<p class='h3'>因僧請益三玄三要頌</p><p style="text-indent:0em" class="lg-abnormal"><div class='lg-row'>苐一玄三世諸佛擬何宣垂慈夢裏生輕薄端坐還成落断邊</div>
</p><p style="text-indent:0em" class="lg-abnormal"><div class='lg-row'>苐二玄伶利衲僧眼未眀石火電光知是鈍揚眉瞬目涉関山</div>
</p><p style="text-indent:0em" class="lg-abnormal"><div class='lg-row'>苐三玄萬象森羅宇宙寬雲散洞空山嶽靜落花流水滿長川</div>
</p><p style="text-indent:0em" class="lg-abnormal"><div class='lg-row'>苐一要豈話聖凢妙擬議涉長途擡眸七顛倒</div>
</p><p style="text-indent:0em" class="lg-abnormal"><div class='lg-row'>苐二要峯頂敲犍召神通自在來多聞門外呌</div>
</p><p style="text-indent:0em" class="lg-abnormal"><div class='lg-row'>苐三要起倒令人咲掌內握乾坤千差都一照</div>
</p><p>報你通玄士棒喝要臨時若眀親的旨半夜太陽輝。</p>
</div>
<div class='div-other'><a id='mulu61' />
<p class='h3'>因僧請益臨濟兩堂首座齊下喝頌</p><p style="text-indent:0em" class="lg-abnormal"><div class='lg-row'>啐啄之機箭拄鋒瞥然賔主當時分宗師慜物垂緇素北地黃河徹底渾</div>
</p></div>
<div class='div-other'><a id='mulu62' />
<p class='h3'>因人請益慧超佛話有頌</p><p style="text-indent:0em" class="lg-abnormal"><div class='lg-row'>僧問如何是佛師云汝是慧超禮拜進前叉手思量十万迢迢</div>
</p></div>
<div class='div-other'><a id='mulu63' />
<p class='h3'>因僧請益雲門超佛越祖之談</p><p style="text-indent:0em" class="lg-abnormal"><div class='lg-row'>超佛越祖若何宣充齋餬餅恣情飡湖南展鉢新羅咬大石波斯索渡舩</div>
</p></div>
<div class='div-other'><a id='mulu64' />
<p class='h3'>因僧請益乃述三訣頌</p><p style="text-indent:0em" class="lg-abnormal"><div class='lg-row'>苐一訣大地山河泄維摩纔默然文殊便饒舌</div>
</p><p style="text-indent:0em" class="lg-abnormal"><div class='lg-row'>苐二訣展拓看時莭語默豈相干夜半秋天月</div>
</p><p style="text-indent:0em" class="lg-abnormal"><div class='lg-row'>苐三訣遠路難登涉陸地弄舟舡眼中藏日月</div>
</p></div>
<div class='div-other'><a id='mulu65' />
<p class='h3'>三句頌</p><p style="text-indent:0em" class="lg-abnormal"><div class='lg-row'>苐一句天上他方皆罔措俱輪顛倒論多端魏魏未到尼俱樹</div>
</p><p style="text-indent:0em" class="lg-abnormal"><div class='lg-row'>苐二句臨濟德山涉路布未過新羅棒便揮達者途中乱指注</div>
</p><p style="text-indent:0em" class="lg-abnormal"><div class='lg-row'>苐三句維摩示疾文殊去對談一默震乾坤直至如今作咲具</div>
</p></div>
<div class='div-other'><a id='mulu66' />
<p class='h3'>因僧請益五位有頌</p><p style="text-indent:0em" class="lg-abnormal"><div class='lg-row'>正中偏半夜烏雞室裏鳴海底然燈光世界石上栽花長枝靈</div>
</p><p style="text-indent:0em" class="lg-abnormal"><div class='lg-row'>偏中正日落西山觀異影分明影像顯宗乘休把眉頭窺月井</div>
</p><p style="text-indent:0em" class="lg-abnormal"><div class='lg-row'>正中來木馬生兒徧九垓進退任行通鳥道豈並巢居界內隈</div>
</p><p style="text-indent:0em" class="lg-abnormal"><div class='lg-row'>兼中至彼彼丈夫全意氣矛盾交互不傷鋒展拓縱橫不相離</div>
</p><p style="text-indent:0em" class="lg-abnormal"><div class='lg-row'>兼中到黑白<span class='corr'>已</span>前休作造須明露柱未生兒莫認狂辤途路走</div>
</p></div>
<div class='div-other'><a id='mulu67' />
<p class='h3'>都一頌</p><p style="text-indent:0em" class="lg-abnormal"><div class='lg-row'>偏中歸正極幽玄正去偏來理事全須知正位非言說朕兆依俙属有緣兼至去來興妙用到兼何更逐言詮出沒豈能該世界蕩蕩無依鳥道玄</div>
</p></div>
<div class='div-other'><a id='mulu68' />
<p class='h3'>因僧請益風宂佛話</p><p style="text-indent:0em" class="lg-abnormal"><div class='lg-row'>杖林山下竹筋鞭南北禪人万万千莫怪相逢不下馬東西各自有前程</div>
</p></div>
<div class='div-other'><a id='mulu69' />
<p class='h3'>寄李駙馬</p><p style="text-indent:0em" class="lg-abnormal"><div class='lg-row'>分身千百億悲智願難窮在俗還隨俗居宮即順宮頭頭皆巨護處處現神通珎重吾宗幸多能立古風</div>
</p><p class="head4">又</p>
<p style="text-indent:0em" class="lg-abnormal"><div class='lg-row'>仰觀天畔一輪日幾度清光四上出大士蓬頭問志公摩訶般若波羅密</div>
</p></div>
<div class='div-other'><a id='mulu70' />
<p class='h3'>注杜順和尚頌</p><p style="text-indent:0em" class="lg-abnormal"><div class='lg-row'>懷州牛喫禾<span class='note-inline'>(河沙世界)</span>益州馬腹脹<span class='note-inline'>(螘銜椀走)</span>天下召醫人<span class='note-inline'>(馿頭馬角)</span>灸猪左膊上<span class='note-inline'>(畫虎成狸)</span></div>
</p></div>
<div class='div-other'><a id='mulu71' />
<p class='h3'>冬不人事頌一首示眾云</p><p style="text-indent:0em" class="lg-abnormal"><div class='lg-row'>東山林木高幾歲幾回雨南嶺松枝瘦石生石畔土金色見瞿曇二三七八五</div>
</p></div>
<div class='div-other'><a id='mulu72' />
<p class='h3'>僧請益古人十二時謌乃頌之</p><p style="text-indent:0em" class="lg-abnormal"><div class='lg-row'>雞鳴丑夢裏逢人莽莽鹵</div>
</p><p style="text-indent:0em" class="lg-abnormal"><div class='lg-row'>平旦寅覺來路上弄精䰟</div>
</p><p style="text-indent:0em" class="lg-abnormal"><div class='lg-row'>日出卯赫赫光明影裏坐</div>
</p><p style="text-indent:0em" class="lg-abnormal"><div class='lg-row'>食時辰食飽還知是病因</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>買賣論量入市肆</div>
</p><p style="text-indent:0em" class="lg-abnormal"><div class='lg-row'>日南午萬像分明作咲具</div>
</p><p style="text-indent:0em" class="lg-abnormal"><div class='lg-row'>日昳未張公喫酒李公醉</div>
</p><p style="text-indent:0em" class="lg-abnormal"><div class='lg-row'>晡時申省來端坐醉醺醺</div>
</p><p style="text-indent:0em" class="lg-abnormal"><div class='lg-row'>日入酉[蕵-食+ㄗ]蓬竹戶硬撑拄黃昏<span class='corr'>戌</span>日落西山狐魅出</div>
</p><p style="text-indent:0em" class="lg-abnormal"><div class='lg-row'>人定亥老鼠牀頭作隊隊</div>
</p><p style="text-indent:0em" class="lg-abnormal"><div class='lg-row'>夜半子一輪明月蘇嚧哩</div>
</p></div></div><p>慈明禪師偈頌語錄終</p>
</div>
<p class='juan'>古尊宿語錄卷第十二　　　　　　密<span class='note-inline'>(十二)</span></p>
</div><!-- end of div[@id='body'] -->
</body></html>