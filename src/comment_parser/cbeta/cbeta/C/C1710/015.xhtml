<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu78' />
<p class='juan'>古尊宿語錄卷苐十五　　　　　　勿三</p>
<div class='div-other'><a id='mulu79' />
<p class='h1'>趙州諗禪師語錄</p>
<div class='div-other'><a id='mulu80' /><p>師上堂云金佛不度爐木佛不度火泥佛不度水真佛內裏坐菩提涅槃真如佛性盡是貼躰衣服亦名煩惱不問即無煩惱實際理地什麼處着一心不生万法無咎但究理而坐二三十年若不會截取老僧頭去夢幻空花徒勞把捉心若不異万法亦然既不從外得更拘什麼如羊相似更乱拾物安口中作麼老僧見藥山和尚道有人問着但教合取狗口老僧亦道合取狗口取我是垢不取我是淨一似獵狗相似專欲得物喫佛法向什麼處着一千人万人盡是覔佛漢子覔一箇道人無若与空王為弟子莫教心病最難醫未有世界早有此性世界壞時此性不壞從一見老僧後更不是別人只是箇主人公者箇更向外覔作麼与麼時莫轉頭換面即失却。</p>
<p>問如何是佛向上人師云只者牽耕牛底是問如何是急師云老僧与麼道你作麼生云不會師云向你道急急着靴水上立走馬到長安靴頭猶未濕問四山相逼時如何師云無路是趙州問古殿無王時如何師咳嗽一聲云与麼即臣啟陛下師云賊身<span class='corr'>已</span>露問和尚年多少師云一串[婁*殳]珠[婁*殳]不[書-曰+皿]問和尚承嗣什麼人師云從諗問外方忽有人問趙州說什麼法如何秪對師云塩貴米賤問如何是佛云你是佛麼問如何是出家師云爭得見老僧問佛祖不断處如何師云無遺漏問本源請師指示師云本源無病云了處如何師云了人知云与麼時如何師云与我安名字着問純一無雜時如何師云大煞好一問問無為寂靜底人莫落在沉空也無師云落在沈空云究竟如何師云作驢作馬問如何是祖師西來意師云床脚是云莫便是也無師云是即脫取去問澄澄絕點時如何師云老僧者裏不著客作漢問鳳飛不到時如何師云起自何來問實際理地不受一塵時如何師云一切[(打-丁+匆)/心]在裏許問如何是一句師應喏僧再問師云我不患聾問初生孩子還具六識也無師云急流水上打毬子問頭頭到來時如何師云猶較老僧百步問如何是和尚家風師云老僧自小出家抖擻破活計問請和尚離四句道師云老僧常在裏許問扁鵲醫王為什麼有病師云扁鵲醫王不離床枕又云一滴甘露普潤大千問如何是露地白牛師云者畜生問如何是大人相師側目視之<span class='note-inline'>(僧云)</span>猶是隔階趍附在師云老僧無工夫趍得者閑漢問纔有心念落在人天直無心念落在眷属時如何師云非但老僧作家亦荅你不得問凡有施為[書-曰+皿]落糟粕請師不施為荅師叱尼云將水來添鼎子沸問如何是般若波羅密師云摩訶般若波羅密問如何是咬人師子師云敀依佛皈依法敀依僧莫咬老僧問離却言句請師道師咳嗽問如何得不謗古人不負恩去師云闍梨作麼生問如何是一句師云道什麼問如何是一句師云兩句問唯佛一人是善知識如何師云魔語問如何是菩提師云者箇是闡提問如何是大人相師云好箇兒孫問寂寂無依時如何師云老僧在你背後問如何是伽藍師云別更有什麼云如何是伽藍中人師云老僧与闍梨問二龍爭珠誰是得者師云老僧只管看問如何是離囙果底人師云不因闍梨問老僧實不知問眾育摸象各說異端如何是真象師云無假自是不知問如何是苐一句師咳嗽云莫便是否師云老僧咳嗽也不得問大海還納眾流也無師云大海道不知云因什麼不知師云終不道我納眾流問如何是毘盧師師云毘盧毘盧問諸佛還有師也無師云有云如何是諸佛師師云阿弥陀佛阿弥陀佛問如何是學人師師云雲有出山勢水無投澗聲云不問者箇師云是你師不認問諸方[書-曰+皿]向口裏道和尚如何示人師腳跟打火爐示之云莫便是也無師云恰認得老僧腳跟問不行大道時如何師云者販私塩漢云却行大道時如何師云還我公驗來問如是本來身<span class='note-inline'>(師云)</span>自從識得老僧後只這漢更不別云与麼即与和尚隔生去也師云非但令生千生萬生亦不識老僧問如何是祖師西來意師云東壁上挂葫蘆多少時也問方圓不就時如何師云不方不圓云与麼時如何師云是方是圓問道人相見時如何師云呈漆噐問諦為什麼觀不得師云諦即不無觀即不得云畢竟如何師云失諦問行又不到問又不到時如何師云到以不到道人看如涕唾云其中事如何師唾地問如何是祖師西來意師云如你不喚作祖師意猶未在云本來底如何師云四目相覩更無苐二主宰問不具形儀還會也無師云即令還會麼問如何是大無慚愧底人師云皆具不可思議問學人擬向南方學些子佛法去如何師云你去南方見有佛處急走過無佛處不得住云与麼即學人無依也師云柳絮柳絮問如何是急切處師云一問一荅問不籍三寸還假令時也無師云我隨你道你作麼生會問如何是和尚家風師云茫茫宇宙人無[婁*殳]云請和尚不荅話<span class='note-inline'>(師云)</span>老僧合与麼問二龍爭珠誰是得者師云失者無虧得者無用問如何是大人相師云是什麼有俗士獻袈裟問披与麼衣服莫辜負古人也無師拋下拂子云是古是今問如何是沙門行師云展手不展腳問牛頭未見四祖時如何師云飽柴飽水云見後如何師云飽柴飽水問如何是學人自己師云喫粥了也未云喫粥也師云洗鉢盂去問如何是毘盧師師云白駝來也未云來也師云牽去餵草問如何是無師智師云老僧不曾教闍梨問如何是親切一句師云話墮也問不借口還許<span class='corr'>商</span>量也無師云正是時云便請師<span class='corr'>商</span>量師云老僧不曾出問二祖断臂當為何事師云粉骨碎身云供養什麼人師云來者供養問無邊身菩薩為什麼不見如來頂相師云你是闍梨問晝是日光夜是火光如何是神光師云日光火光問如何是恰問處師云錯云如何<span class='note-inline'>(是不)</span>問處師云向前一句裏辯取問如何是大人相師以手摸面叉手<span class='corr'>斂</span>容問如何是無為師云者個是有為問如何是祖師西來意師云欄中失却牛問學人遠來請和尚指示師云才入門便好驀面唾問如何是直截一路師云淮南舡子到也未云學人不會師云且喜到來問栢樹子還有佛性也無師云有云幾時成佛師云待虛空落地云虛空幾時落地師云待栢樹子成佛問如何是西來意<span class='note-inline'>(師云)</span>因什麼向院裏罵老僧云學人有何過師云老僧不能就院裏罵得闍梨問如何是西來意云板齒生毛問貧子來將什麼過与師云不貧云爭奈覔和尚何師云只是守貧問無邊身菩薩為什麼不見如來頂相師云如隔羅<span class='corr'>縠</span>問諸天甘露什麼人得喫師云謝你將來問超過乹坤底人如何師云待有与麼人即報來問如何是伽藍師云三門佛殿問如何是不生不滅師云本自不生令亦無滅問如何是趙州主師云大王是問急切處請師道<span class='note-inline'>(師云)</span>尿是小事須是老僧自去始得問如何是丈六金身師云腋下打領云學人不會師云不會請人裁問學人有疑時如何師云大冝小冝學人大疑師云大冝東北角小冝僧堂後問如何是佛向上人師下禪床上下觀瞻相云者漢如許長大截作三橛也得問什麼向上向下尼問如何是密密意師以手恰之云和尚猶有者個在師云是你有者個。</p>
<p>師示眾云老僧三十年前在南方火爐頭有個無賔主話直至如今無人舉着問和尚受大王如是供養將什麼報荅師云念佛云貧子也觧念佛師云喚侍者將一錢与伊問如何是和尚家風師云屏風雖破骨格猶存問如何是不遷之義師云你道者野鴨子飛從東去西去問如何是西來意師云什麼處得者消息來問如何是塵中人師云布施茶塩錢米問大耳三藏苐三度覔國師不見未審國師在什麼處師云在三藏鼻孔裏問盲龜值浮木孔時如何<span class='note-inline'>(師云)</span>不是偶然事問久居嵓谷時如何師云何不隱去問如何是佛法大意師云禮拜著僧擬進話次師喚沙彌文遠文遠到師叱云適來去什麼處來問如何是自家本意師云老僧不用牛刀問和尚姓什麼師云常州有云甲子多少師云蘇州有。</p>
<p>上堂云才有是非紛然失心還有荅話分也無有僧出撫侍者一下云何不祗對和尚師便歸方丈後侍者請益適來僧是會不會師云坐底見立底立底見坐底問如何是道師云墻外底云不問者個師云問什麼道云大道師云大道通長安問撥塵見佛時如何師云撥塵即不無見佛即不得問如何是無疾之身師云四大五陰問如何是闡提師云何不問菩提云如何是菩提師云只者便是闡提師有時屈指云老僧喚作拳你諸人喚作什麼僧云和尚何得將境示人師云我不將境示人若將境示闍梨即埋沒闍梨去也云爭奈者個何師便珎重問一問一荅揔落天魔外道設使無言又犯他匡網如何是趙州家風師云你不觧問云請和尚荅話師云若據你合喫二十棒。</p>
<p>師示眾云才有是非紛然失心還有荅話分也無有僧出將沙彌打一掌便出去師便歸方丈至來日問侍者昨日者師僧在什麼處侍者云當時便去也師云三十年弄馬騎被驢子撲鎮府大王問師尊年有幾箇齒在師云只有一箇牙大王云爭喫得物師云雖然一箇下下咬着問如何是學人珠師云高聲問僧禮拜師云不觧問何不道高下即不問如何是學人珠何不與麼問僧便再問師云洎合放過者漢問二邊寂寂師如何闡揚師云今年無風波問大眾雲集合談何事師云今日拽木頭竪僧堂云莫只者箇便是接學人也無師云老僧不觧雙陸不觧長行問如何是真實人躰師云春夏秋冬云與麼即學人難會師云你問我真實人躰問如何是佛法大意師云你名什麼云某甲師云含元殿裏金谷園中問如何是七佛師師云要眠即眠要起即起問道非物外物外非道如何是物外道師便打云和尚莫打某甲已後錯打人去在師云龍虵易辨衲子難瞞師見大王入院不起以手自拍膝云會麼大王云不會師云自小出家今<span class='corr'>已</span>老見人無力下禪床問如何是忠言師云你娘醜陋問從上至今不忘底人如何師云不可得鑿心常思念十方一切佛問如何是忠言師云喫鉄棒問如何是佛向上事師便撫掌大咲問一燈燃百千燈一燈未審從什麼處發師便趯出一隻履又云作家即不與麼問問歸根得旨隨照失宗時如何師云老僧不荅者話云請和尚荅話師云合與麼問如何是不思處師云快道快道問非思量處如何師云速道速道問如何是衣中寶師云者一問嫌什麼云者箇是問如何是寶師云與麼即衣也失却問万里無店時如何師云禪院裏宿問狗子還有佛性也無師云家家門前通長安問覿面相呈還盡大意也無師云低口云[(冰-水+〡)*ㄆ]不得處如何師云向你道低口問如何是目前一句師云老僧不如你問出來底是什麼人師云佛菩薩問靈草未生時如何師云嗅着即腦裂云不齅時如何師云如同立死漢云還許學人和合否師云人來莫向伊道問祖意與教意同別師云才出家未受戒到處問人問如何是聖師云不凡云如何是凡師云不聖云不凡不聖時如何師云好箇禪僧問兩鏡相向那箇[宋-木+((最-曰)-又+ㄑ)]明師云闍梨眼皮蓋須弥山問學人近入叢林乞師指示師云蒼天蒼天問前句已往後句難明時如何師云喚作即不可云請師分師云問問問高峻難上時如何師云老僧不向高峯頂問不與万法為侶者是什麼人師云非人問請師宗乘中道一句子師云今日無錢與長官問學人不別問請師不別荅師云奇怪問三乘教外如何接人師云有此世界來日月不曾換問三處不通如何離識師云識是分外問眾機來湊未審其中事如何師云我眼本正不說其中事問淨地不止是什麼人師云你未是其中人在云如何是其中人師云止也問如何是万法之源師云棟梁椽柱云學人不會師云拱斗义手不會問一物不將來時如何師云放下着問路逢達道人不將語默對未審捋什麼對師云人從陳州來不得許州信問開口是有為如何是無為師以手示之云者箇是無為云者箇是有為如何是無為師云無為云者箇是有為師云是有為。</p>
<p>師示眾云佛之一字吾不喜聞問和尚還為人也無師云佛佛問盡却今時如何是的的處師云盡却今時莫問那箇云如何是的師云向你道莫問云如何得見師云大無外小無內問離四句絕百非時如何師云老僧不認得死云者箇是和尚分上事<span class='note-inline'>(師云)</span>恰是云請和尚指示師云離四句絕百非把什麼指示問如何是和尚家風師云內無一物外無所求問如何是歸根得旨師云荅你即乖問如何是疑心師云荅你即乖也問出家底人還作俗否師云出家即是座主出与不出老僧不管云為什麼不管師云与麼即出家也問無師弟子時如何師云無漏智性本自具足又云此是無師弟子問不見邊表時如何師云因什麼与麼問澄而不清渾而不濁時如何師云不清不濁云是什麼師云也可怜生云如何是通方師云離却金剛禪問如何是祖師的的意師㖒唾云其中事如何師又唾地問如何是沙門行師云離行問真休之處請師指師云指即不休問無問時如何師云乖常語問四山相逼時如何師云無出跡問到者裏道不得時如何師云不得道云如何道師云道不得處問但有言句[書-曰+皿]不出頂如何是頂外事師喚沙弥文遠文遠應喏師云今日早晚也問如何是毘盧師師云莫惡口問至道無難唯嫌揀擇如何得不揀擇師云天上天下唯我獨尊云此猶是揀擇師云田庫奴什麼處是揀擇問如何是三界外人師云爭奈老僧在三界內問知有不有底人如何師云你若更問即故問老僧。</p>
<p>師示眾云向南方趍叢林去莫在者裏僧便問和尚者裏是甚處師云我者裏是柴林問如何是毘盧師師云性是弟子問歸根得旨時如何師云太慌忙生云不審師云不審從甚處起問利劍出匣時如何師云黑云正問之時如何辨白師云無者閑工夫云义手向人前爭奈何師云早晚見你义手云不义手時如何師云誰是不义手者問如何是沙門得力處師云你什麼[口*(皮-(〡/又)+(王/匆))]不得力問如何是和尚示學人處師云目前無學人云与麼即不出世也師便珎重。</p>
<p>問祖意与教意同別師作拳安頭上云和尚猶有者箇在師卸下帽子云你道老僧有箇什麼問心又不停不住時如何師云是活物是者箇正被心識使在云如何得不被心識使師便[仁-二+氏]頭問道從何生師云者箇即生也道不属生滅云莫是天然也無師云者箇是天然道即不与麼問祖意与教意同別師云會得祖意便會教意問如何是異類中行師云唵[口*部]啉唵[口*部]啉問高峻難上時如何師云老僧自住峯頂云爭奈曹溪路側何師云曹溪是惡云今時為什麼不到師云是渠高峻問如何是寶月當空師云塞却老僧耳問毫釐有差時如何師云麄云應機時如何師云屈問如何是沙門行師展手拂衣問祖佛命不断處如何師云無人知問未審權機喚作什麼師云喚作權機問學人近入叢林不會乞師指示師云未入叢林更是不會問從上古德將何示人師云不因你問老僧也不知有古德云請師指示師云老僧不是古德問佛花未發如何辯得真實師云是真是實云是<span class='note-inline'>(什麼)</span>人分上事師云老僧有分闍梨有分問如何是佛師云你是什麼人問驀直路時如何師云驀直路問如何是玄中不断玄師云你問我是不断玄問還有不報四恩三有者也無師云有云如何是師云者辜恩負德漢問貧子來將什麼物与他師云不欠少問如何是趙州正主師云老僧是從諗有婆子問婆是五障之身如何免得師云願一切人生天願婆婆永沉苦海問朗月當空時如何師云猶是堦下漢云請師接上堦師云月落了來相見。</p>
<p>師有時示眾云老僧初到藥山時得一句子直至如今齁齁地飽師因問周員外你<span class='note-inline'>(還夢)</span>見臨濟也無員外竪起拳師云那邊見外云者邊見師云什麼處見臨濟員外無對師問周員外什麼處來云非來非去師云不是老鵶飛來飛去師因看金剛經次僧便問一切諸佛及諸佛阿耨菩提皆從此經出如何是此經師云金剛般若波羅密經如是我聞一時佛在舍衛國僧云不是師云我自理經也不得因僧辝去師云闍梨出外忽有人問還見趙州否你作麼生祗對云只可道見師云老僧是一頭馿你作麼生見僧無語示眾我此間有出窟師子亦有在窟師子只是難得師子兒時有僧彈指對之師云是什麼云師子兒師云我喚作師子兒早是罪過你更行趯踏<span class='note-inline'>(師問)</span>新到離什麼處云離雪峯師云雪峯有什麼言句示人云和尚尋常道盡十方世界是沙門一隻眼你等諸人向什麼處屙師云闍梨若迴寄箇鍬子去師因捨衣俵大眾次僧便問和尚揔捨却了用箇什麼去師召云湖州子僧應喏師云用箇什麼。</p>
<p>示眾云未有世界早有此性世界壞時此性不壞僧問如何是此性師云五蘊四大云此猶是壞如何此性師云四大五蘊定州有一座主到師問習何業云經律論不[聽-王]便講師舉手示之還講得者箇麼座主忙然不知師云直饒你不[聽-王]便講得也只是箇講經論漢若是佛法未在云和尚即今語話莫便是佛法否師云直饒你問得荅得揔属經論佛法未在主無語師問一行者從什麼處來云北院來師云那院何似者院行者無對有僧在邊立師令代行者語僧代云從那院來師笑之師又令文遠代之文遠云行者還是不取師語話師問座主所習何業云講維摩經師云維摩經步步是道塲座主在什麼處無對師令全益代座主語全益云只者一問可識道塲麼師云你身在道塲裏心在什麼處速道取云和尚不是覔學人心師云是云只者一問一荅是什麼師云老僧不在心所裏法過眼耳鼻舌身意而知觧云既不在心[婁*殳]裏和尚為什麼覔師云為你道不得云法過眼耳鼻舌身意而不觧作麼生道不得師云喫我涕唾師問僧你曾看法華經麼云曾看師云經中道衲衣在空閑假名阿練若誑惑世間人你作麼生會僧擬禮拜師云你披衲衣來否云披來師云莫惑我云如何得不惑去師云自作活計莫取老僧語師問座主所習何業云講維摩經師云那箇是維摩祖父云某甲是師云為什麼却為兒孫傳語無對。</p>
<p>師一日上堂僧纔出禮拜師乃合掌珎重又一日僧禮拜師云好好問云如何是禪師云今日天陰不荅話問新到從何方來云無方面來師乃轉背僧將坐具隨師轉師云大好無方面問新到從什麼處來云南方來師云三千里外逢莫戲云不曾師云摘楊花摘楊花<span class='corr'>豐</span>干到五臺山下見一老人干云莫是文殊也無老人云不可有二文殊也干便禮拜老人不見有僧舉似師師云<span class='corr'>豐</span>干只具一隻眼師乃令文遠作老人我作<span class='corr'>豐</span>干師云莫是文殊也無豈有二文殊也師云文殊文殊師問二新到上座曾到此間否云不曾到師云喫茶去又問那一人曾到此間否云曾到師云喫茶去院主問和尚不曾到教伊喫茶去即且致曾到為什麼教伊喫茶去師云院主院主應喏師云喫茶去師到雲居雲居云老老大大何不覔箇住處師云什麼處住得雲居云前面有古寺基師云与麼即和尚自住取師又到茱萸茱萸云老老大大何不覔箇住處去師云什麼處住得茱萸云老老大大住處也不識師云三十年弄馬騎今日却被馿撲師又到茱萸方丈上下觀<span class='corr'>瞻</span>茱萸云平地喫交作什麼師云只為心麄師一日將拄杖上茱萸法堂上東西來去萸云作什麼師云探水萸云我者裏一滴也無探箇什麼師將杖子倚壁便下去師見僧來挾火示之云會麼僧云不會師云你不得喚作大老僧道了也師挾起火云會麼云不會師却云此去舒州有投子山和尚你去禮拜問取因緣相契不用更來不相契却來其僧便去才到投子和尚處投子乃問近離什麼處云離趙州特來禮拜和尚投子云趙州老人有何言句僧乃具舉前話投子乃下禪床行三五步却坐云會麼僧云不會投子云你歸舉似趙州其僧却歸舉似師師云還會麼云未會師云也不較多也洞山問僧什麼處來云掌鞋來山云自觧依他云依他山云他還指闍梨也無無對師代云若允即不違普化喫生菜臨濟見云普化大似一頭馿普化便作馿鳴臨濟便休去普化云臨濟小廝兒只具一隻眼師代云但与本分草料保壽問胡釘鉸莫便是胡釘鉸否云不敢保云還釘得虛空麼云請打破虛空來保壽便打却云他後有多口阿師与你點破在胡釘鉸後舉似師師云你因什麼被他打云不知過在什麼處師云只者一縫<span class='corr'>尚</span>不奈何更教他打破釘鉸便會師代云且釘者一縫師問新到離什麼處云雪峯來師云雪峯有什麼言句示人云雪峯尋常道盡十方世界都來是沙門一隻眼你諸人向什麼處屙師云你若回寄闍梨一箇鍬子去有俗行者到院燒香師問僧伊在那裏燒香禮拜我又共你在者裏語話正与麼時生在那頭僧云和尚是什麼師云与麼即在那頭也云与麼已是先也師笑之師与小師文遠論義不得占勝占勝者輸餬餅師云我是一頭馿遠云我是馿胃師云我是馿糞遠云我是糞中䖝師云你在彼中作麼遠云我在彼中過夏師云把將餬餅來師坐次一僧才出禮拜師云珎重僧伸問次師云又是也。</p>
<p>師因在簷前立見燕子語師云者燕子喃喃地招人言語僧問未審他還甘也無云依俙似曲才堪[聽-王]又被風吹別調中有僧辝去師云什麼處去云閩中去師云閩中大有兵馬你湏迴避云向什麼處迴避師云恰好有僧上叅次見師衲衣盖頭坐次僧便退師云闍梨莫道老僧不祗對師問僧從什麼處來云南方來師云共什麼人為伴云水牯牛師云好箇師僧因什麼与畜生為伴云不異故師云好箇畜生云爭肯師云不肯且從還我伴來師問僧堂中還有祖師也無云有師云喚來与老僧洗腳堂中有二僧相推不肯作第一座主事白和尚師云揔教他作<span class='note-inline'>(第二)</span>座云教誰作第一座師云裝香著云裝香了也師云戒香定香師問僧離什麼處云離京中師云你還從潼関過麼云不歷師云今日捉得者販私塩漢因送亡僧師云只是一箇死人得無量人送又云許多死漢送一箇生漢時有僧問是心生是身生師云身心俱不生云者箇作麼生師云死漢有僧見猫兒問云某甲喚作猫兒未審和尚喚作什麼師云是你喚作猫兒因鎮州大王來訪師侍者來報師云大王來師云大王万福侍者云未在方到三門下師云又道大王來也因上東司召文遠文遠應喏師云東司上不可与你說佛法也因在殿上過乃喚侍者侍者應喏師云好一殿功德侍者無對師因到臨濟方始洗脚臨濟便問如何是祖師西來意師云正值洗腳臨濟乃近前側聆師云若會便會若不會更莫㗖啄作麼臨濟拂袖去師二三十年行脚今日為人錯下注腳師因到天台國清寺見寒山拾得師云久響寒山拾得到來只見兩頭水牯牛寒山拾得便作牛闘師云叱叱寒山拾得咬齒相看師便歸堂二人來堂內問師適來因緣作麼生師乃呵呵大笑一日二人問師什麼處去來師云禮拜五百尊者來二人云五百頭水牯牛聻尊者師云為什麼作五百頭水牯牛去山云蒼天蒼天師呵呵大笑師行脚時見二庵主一人作丫角童師問訊二人殊不顧來日早晨了角童將一鐺飯來放地上分作三分庵主捋席子近前坐丫角童亦將席近前相對坐亦不喚師師乃亦將席子近前坐丫童目顧於師庵主云莫言侵早起更有夜行人師云何不教詔這行者庵主云他是人家男女師云洎合放過丫童便起顧視庵主云多口作麼丫童從此入山不見師因看經次沙弥文遠入來師將經側示之沙弥出師隨後把住云速道速道文遠云阿弥陀佛阿弥陀佛師便歸方丈因沙弥童行叅師向侍者道教伊去侍者向行者道和尚教去師云沙弥童行得入門侍者在門外師行腳時到一尊宿院才相見便云有麼有麼尊宿竪起拳頭師云水淺舡難泊便出又到一院見尊宿便云有麼有麼尊宿竪起拳頭師云能縱能奪能取能撮禮拜便出師一日拈[婁*殳]珠問新羅長老彼中還有者箇也無云有師云何似者箇云不似者箇師云既有為什麼不似無語<span class='note-inline'>(師自)</span>代云不見道新羅大唐問新到什麼處來云南方來師竪起指云會麼云不會師云動止萬福不會師行脚時問大慈般若以何為躰慈云般若以何為躰師便呵呵大笑而出大慈來日見師掃地次問般若以何為躰師放下掃箒呵呵大笑而去大慈便歸方丈師到百丈百丈問從什麼處來云南泉來丈云南泉有何言句示人師云有時道未得之人亦須峭然去百丈叱之師容愕然百丈云大好峭然師便作舞而出師到投子處對坐齋投子將蒸餅与師喫師云不喫不久下糊餅投子教沙弥度与師師接得餅却禮沙弥三拜投子默然師囙与文遠行次乃以手指一片地云這裏好造一箇巡鋪子文遠便去彼中立云把將公驗來師便打一摑遠云公驗分明過師問新到近離甚處云臺山師云還見文殊也無僧展手師云展手頗多文殊誰覩云只守氣急殺人師云不覩雲中鴈焉知沙塞寒問遠遠投師請師一接師云孫臏門下因什麼鑽龜僧拂袖出去師云將為當榮折他雙足師与首座看石槗乃問首座是什麼人造云李膺造師云造時向什麼處下手無對師云尋常說石槗問着下手處也不知有新羅院主請師齋師到門首問此是什麼院云新羅院師云我与你隔海問僧什麼處來云雲居來師云雲居有什麼言句云有僧問靈羊掛角時如何雲居云六六三十六師云雲居師兄由在僧却問未審和尚尊意如何師云九九八十一有一婆子日晚入院來師云作什麼婆云寄宿師云者裏是什麼所在婆呵呵大笑而去師出外逢見一箇婆子提一箇籃子師便問什麼處去云偷趙州笋去師云忽見趙州又作麼生婆子近前打一掌師問僧什麼處來云江西來師云趙州着在什麼處僧無對師從殿上過見一僧禮拜師打一棒云禮拜也是好事師云好事不如無師因叅潼関潼関問師云你還知有潼関麼師云知有童関云有公驗者即得過無公驗者不得過師云忽遇鑾駕來時如何関云也須檢點過云你要造返師在南泉時泉牽一頭水牯牛入僧堂內巡堂而轉首座乃向牛背上三拍泉便休去師後將一束草安首座面前首座無對有秀才見師乃讚嘆師云和尚是古佛師云秀才是新如來有僧問如何是涅槃師云我耳重僧再問師云我不害耳聾乃有頌滕滕大道者對面涅槃門但坐念無際來年春又春。</p>
<p>有僧問生死二路是同是別師乃有頌道人問生死生死若為論雙林一池水朗月耀乹坤喚他句上識此是弄精魂欲會箇生死顛人說夢春有僧問諸佛有難火熖裏藏身和尚有難向什麼處藏身師乃有頌渠說佛有難我說渠有灾但看我避難何處有相隨有無不是說去來非去來為你說難法對面識得來十二時歌雞鳴丑愁見起來還漏逗裙子褊衫箇也無袈裟形相些些有裩無腰袴無口頭上青灰三五斗比望脩行利濟人誰知變作不唧澑平旦寅荒村破院實難論觧齋粥米全無粒空對閑䆫與隙塵唯雀噪勿人親獨坐時聞落葉頻誰道出家憎愛断思量不覺淚沾中日出卯清淨却翻為煩惱有為功德被塵謾無限田地未曾掃攢眉多稱心少尀耐<span class='note-inline'>(東村)</span>黑黃老供利不曾將得來放驉喫我堂前草食時辰煙火徒勞望四隣饅頭鎚子前年別今日思量空嚥津持念少嗟嘆頻一百家中無善人來者秖道覓茶喫不得茶噇去又嗔禺中<span class='corr'>已</span>削髮誰知到如此無端被請作村僧屈辱飢悽受欲死胡張三黑李四恭敬不曾生些子適來忽爾到門頭唯道借茶兼借紙日南午茶飯輪還無定度行却南家到北家果至北家不推註苦沙鹽大麥醋蜀忝米飯虀萵苣唯稱供養不等閑和尚道心須堅固日昳未者回不踐光陰地曾聞一飽忘百飢今日老僧身便是不習禪不論義鋪箇破蓆日裏睡想料上方兜率天也無如此日炙背晡時申也有燒香禮拜人五箇老婆三箇癭一雙面子黑皴皴油麻茶實是珎金剛不用苦張筋願我來年蠶麥熟羅睺羅兒與一文日入酉除却荒涼更何守雲水高流定委無歷寺沙弥鎮長有出格言不到口枉續牟尼子孫後一條拄杖麄楋蔾不但登山兼打狗黃昏<span class='corr'>戌</span>獨坐一間空暗室陽燄燈光永不逢眼前純是金州溱鐘不聞虛度日唯聞老鼠閙啾唧憑何更得有心情思量念箇波羅蜜人定亥門前明月誰人愛向裏唯愁臥去時勿箇衣裳着甚蓋劉維那趙五戒口頭說善甚奇怪任你山僧囊罄空問著都緣揔不會半夜子心境何曾得暫止思量天下出家人似我住持能有幾土榻林破蘆廢老檎木枕全無被尊像不燒安息香灰裏唯聞牛糞氣。</p>
</div>
<div class='div-other'><a id='mulu81' />
<div class='div-other'><a id='mulu82' />
<p class='h3'>見起塔乃有頌</p><p style="text-indent:0em" class="lg-abnormal"><div class='lg-row'>本自圓成何勞疊石名邈雕鐫与吾懸隔若人借問終不指畫</div>
</p></div>
<div class='div-other'><a id='mulu83' />
<p class='h3'>因見諸方見觧異途乃有頌</p><p style="margin-left:0em;text-indent:0em;" class="lg-abnormal"><div class='lg-row'>呵</div>
<div class='lg-row'>趙州南石槗北觀音院裏有弥勒祖師遺下一隻履直至如今覔不得</div>
</p></div>
<div class='div-other'><a id='mulu84' />
<p class='h3'>因魚皷有頌</p><p style="text-indent:0em" class="lg-abnormal"><div class='lg-row'>四大猶來造化功有聲全貴裏頭空莫怪不与凡夫說只為宮<span class='corr'>商</span>調不同</div>
</p></div>
<div class='div-other'><a id='mulu85' />
<p class='h3'>蓮花有頌</p><p style="text-indent:0em" class="lg-abnormal"><div class='lg-row'>奇異根苗帶雪鮮不知何代別西天淤泥深淺人不識出水方知是白蓮</div>
</p></div>
<div class='div-other'><a id='mulu86' />
<p class='h3'>趙王与師作真讚</p><p style="text-indent:0em" class="lg-abnormal"><div class='lg-row'>碧溪之月清鏡中頭我師我化天下趙州</div>
</p></div>
<div class='div-other'><a id='mulu87' />
<p class='h3'>哭趙州和尚二首</p><p style="text-indent:0em" class="lg-abnormal"><div class='lg-row'>師離㴲水動王侯心印光潛麈尾[(冰-水+〡)*ㄆ]碧落霧霾松嶺月滄溟浪覆濟人舟一燈乍滅波旬喜雙眼重昏道侶愁縱是了然雲外客每瞻瓶机淚還流</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>佛日西傾祖印隳珠沉[舟-(白-日)]沼月沉輝影敷丈室爐烟慘風起禪堂松韻微隻履乍來留化跡五天何處又逢歸觧空弟子絕悲喜猶自潸然對雪幃</div>
</p></div></div></div>
<p class='juan'>古尊宿語錄卷苐十五　　　　　　勿三</p>
</div><!-- end of div[@id='body'] -->
</body></html>