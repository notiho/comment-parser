<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu201' />
<p class='juan'>古尊宿語錄卷第二十五<span class='note-inline'>(<span class='corr'>二十五</span>卷至三十六卷)</span>　多一</p><p class="byline">僧錄司右闡教兼鍾山靈谷禪寺住持　淨戒　重校</p>
<div class='div-other'>
<ul class="">
<li>南嶽下九世
<ul class="">
<li>葉縣省禪師</li>
</ul></li>
</ul></div>
<div class='div-other'><a id='mulu202' /><p>首山念禪師法嗣。</p>
<p>師之㕘學小師智親編錄上堂偈頌等語。</p>

<div class='div-other'><a id='mulu203' /><p>葉縣歸省禪師冀州賈氏子弱冠依易州保壽院出家受具初㕘首山山舉竹篦問師云喚作竹篦即觸不喚作竹篦即皆合喚作甚麼即得師於言下大悟遂掣竹篦拗作兩截擲于階下却云是甚麼首山云瞎師便作禮。</p>
<p>師住汝州葉縣廣教開堂日纔昇法座大眾雲集師捻香示眾云此一辨香不從他方得即汝州水土然願　皇帝萬嵗重臣千秋文武百僚常居祿位但某道薄人微觸事荒瑣謝郎中巡撿司徒諸官員等光揚佛日野干說法釋迦和南梵王前引帝釋後隨重法不重人謝西州和尚遠發緘封曲㢡卑能悚惕無盡兩院主首街市檀越堂內僧眾請某開堂說箇什麼即得若說三乘五性來又有經律論座主宣揚若說仁義禮智信又有夫子夫子是儒童菩薩入鄽化俗若是闡揚宗旨又有諸方宿德和尚穿鑿了也更教某甚處運釿斧即得問昔日世尊說法梵王親躬此日朝騎臨筵將何指教師云塞鴈過時聲咽咽喜鵲喃喃恱殺人進云與麼即法雨洪傾人天有頼也師云雲綻家家月春來處處花問不落諸緣請便道師云落問如何是無縫塔師云頭不梳面不洗問如何是出家人師云緊裹頭進云與麼即在家出家師云麤麻鞋問喫却施主食將何報荅他師云老僧罪過進云與麼即萬兩黃金亦消得師云家醜不外揚問寶劒未出匣時如何師云不可錯恠老僧進云出匣後如何師云換手搥胸問如何是禪師云文殊殿<span class='note-inline'>(問如)</span>何是道師云法堂是老僧盖進云禪道相去多少師云汝問我荅進云向上還更有事也無師云有如何是向上事師云七棒對十三學家禮拜師云教休不肯休直待雨淋頭問臨機一句請師速道師云速進云與麼即沙場無眹跡也師云滴血驗身容。</p>
<p>師乃云達磨西來為傳東土直指人心見性成佛獨標萬像物外宣揚悟之者纖毫不隔迷之者背覺合塵中下之機也湏子細莫虗過時光各各有之况以西來的意教外別傳道契一言縱橫自在打破髑髏揭却腦盖豈不是慶快僧問學人來日擬入帝京帝王不頋時如何師尋時頌荅云一年春盡一年春觸目無私遍乾坤時人盡唱無私曲罕遇知音對者稀進云與麼即處處通身去也師云底事作麼生進云十方世界盡是學人行履處師云真師子兒進云謝師證明師云一翳在眼天花亂墜問如何是佛法大意師云麥賤米貴問如何是當機一句師云有你驢漢問進云與麼即打鼓弄琶琶也師云捺紂放屁聲問如何是隨色摩尼珠師云閙市散本進云未審意旨如何師云拍手唱歌行問如何是古佛心師云何不高聲問進云莫者便是也無師云是即錯進云如何得不錯師云千錯萬錯問如何是非非法義師云十字路頭坐進云不會意旨如何師云一任眾人看問如何是出家人師云草深不露頂進云露頂後如何師云搒殺塚頭蒿問無邊身菩薩來還起也無師云水牯牛進云與麼即頭上安頭師云一頓五升料問蓮花未出水時如何師云競生頭角進云出水後如何師云一場摩㦬問承古有言未得入頭直湏入頭既得入頭不得孤負老僧意旨如何師云獨脚蝦䗫能上樹進云未審意旨如何師云野鵲帶席帽問如何是道師云萬緣俱頓息夜半繡鴛鴦問如何是祖師西來意師以手劃一劃進云不會此意如何師云合掌靈山問世尊問如何是和尚心師云長三尺進云如何通信師云方圓二寸餘問學人未到來時如何師云疑殺老僧進云到來後如何師兩手槌胸問慈雲起處雷聲大廣教門下霹靂聲時如何師云今冬頻雨雪來年麥大熟進云恁麼即大眾有依倚也師云熖頭誇富貴今古化灰塵問起坐相隨為什麼不識師以手劃一劃進云恁麼即直截根源也師云冥冥一去杳杳何知問忽遇大闡提人來還相為也無師云西天出白㲲進云未審此意如何師云東土波斯鼻孔大問十方薄伽梵一路涅槃門如何是一路涅槃門師云洞山見雲門進云未審意旨如何師云山僧是冀州人問如何是真道人師云路崖崖進云不會意旨如何師云莫遣外人聞問心地法門與佛相去多少師云闍黎致問老僧有荅進云未審意旨如何師云五九盡日春問如何是道師云家家門前長安路問如何是西來意師云齋後一椀茶問己事未明以何為驗師云閙市裏打靜槌進云意旨如何師云日午點金燈問如何是無縫塔師云破皮厚三寸進云未審意旨如何師云金牓題名天下傳問如何是清淨法身師云蝗䖝步蜪驚人恐飡食苗稼盡傷心進云為什麼學人不識師云無心伏物賀太平問清淨伽藍為什麼打魚鼓喫飯師云打草蛇驚問路絕煙塵時如何師云無手行者能打餅進云恁麼即傀儡人抽牽也師云無目之人不假燈師上堂云聞鍾聲即尋聲而來如無鍾聲向甚處去即淂若是上來下去是何面目不來不去又濕地上坐了也作麼生是衲僧出氣底鼻孔道得底出來道看直饒道得也是勿交涉若是道不淂也即墮坑落壍便下座問煞父煞母佛前懺悔煞佛煞祖向甚麼處懺悔師云長連城進云不會意旨如何師云天靈盖問承古有言良由取捨捨即是不捨即是師云大洋海底鑽龜卜進云恁麼即取捨俱㤀也師云遇眀眼人舉似問如何是佛法大意師云杏熟來年麥進云不會意旨如何師云棗[(冰-水+〡)*ㄆ]當年禾學人禮拜師云彭祖壽年八百嵗莫㤀却稀禾植麥問如何是衲僧活計師云城東太山廟進云不會意旨如何師云判官手裏筆問如何是露地白牛師云破盆子進云未審意旨如何師云堪作麼問不落言詮請師便道師云西方極樂世界進云恁麼即滿口道不得也師云東土樹子大問如何是和尚受用處師云長三尺問如何是毘盧體師云寒時寒煞熱時熱煞進云不會意旨如何師云冬天著火向夏月取涼行學人心病請師一服妙藥師云破皮厚三寸進云未審意旨如何師云杖頭挑取。</p>
<p>師上堂云廣教有驗人關截人機活人句還有人道得麼若是道不得辜負平生問和尚朝也說暮也說還接淂幾人師云洎合疑殺老僧問靈山如話月曹溪如指月如何是真月師云昨日擊金鍾告報天下聞進云恁麼即山河大地也師云大眾齊合掌香煙滿乾坤問無目人來請師指路師云坐飡都不問莫作問禪賔進云不會此理如何師云紫羅袋裏盛官誥金牓題名天下傳問大施門開請師垂示師云腦後抽簪進云便恁麼會時如何師云孤峯無宿客進云噓噓師便打問如何是世尊不說說師云涅槃山側畔香煙滿乾坤進云如何是迦葉不聞聞師云觀音勢至引到西方問如何是學人親切處師云昨日十九今日二十。</p>
<p>師上堂云諸禪德若是說禪說道說佛說法來又匝匝地遍天遍地也更教廣教說箇什麼即得若約至理論似此之輩且去涅槃堂內粥飯裏將養始得謂何如此當言不避截舌若是說禪禪是病若是說道道亦非真說佛被佛謾說法被法障也錯恠廣教雖是善因而招惡果何不離此之外試與廣教相見看方有㕘學分始得不被諸境惑亦不落於惡道還委悉得麼直饒委得入地獄如箭射無人替代渠莫道不道珎重問遍歷寰中未曾逢一人時如何師云椀進云恁麼則碧霄雲外無依倚也師云未曾觧開紂僧云錯師云尋時打二十棒趂出院問如何是密密處用心師云閙市裏輥毬進云未審意旨如何師云一任眾人看問如何是涅槃門師云三更無忌諱進云未審此意如何師云却忌五更時問西州和尚迁化向什麼處去師云寶塔元無縫靈骨鎮天涯問如何是涅槃路師云玄沙不出嶺寶壽不渡河問如何是正令一句師云古墓裏點燈猶作恠樹上呌喚闍黎意如何問六國來朝時如何師云南有雪峯北有趙州進云恁麼即萬里絕煙塵也師云目前無一物不換太陽春問遠遠相投請師一接師拈起火示云會麼云不會師云滿爐添炭猶嫌冷路上行人只守寒問維摩默然文殊讚善此意如何師云莫埋沒維摩進云恁麼即清淨道場師云莫錯認定盤星問春來萬物秀石頭為什麼不生芽師云為報遐方叅禪子只為麤心致令廣教打二十進云又太不慈悲生師云禍福無門唯人自召。</p>
<p>師上堂云說底法即便是也十二時中行住坐臥喫粥喫飯合掌頂禮麤言細語闘打相爭揮拳掉臂是也不是若道不是即法有二見若道是為什麼不休去不歇去若約至理論湏是待廣教與你打破髑髏揭却腦盖廓然山河無礙豈不慶快還委悉得麼直饒委悉淂入地獄如箭射無人替代渠莫言不道珎重問彼自無瘡勿傷之也道合隨機請師應用師云今年頻雨水何人不傷心進云恁麼即雲散青天出山高眾岫歸師云日出天然異森羅觸目真問如何是第一句師云失如何是第二句師云臰肉來蠅如何是第三句師云今日好晴云三句不分時如何師云來日到崖州問寶劒未出匣時如何師云擗口着云出匣後如何師云拈却牙齒問如何是論頓不留联跡師云日午打三更石人側耳聽云如何是語漸返常而合道師云問處分眀覿面相呈問三災競起如何救之師云廣教不問你來日喫鈐槌云不會師意如何師云涅槃山側念弥陁問如何是百骸俱潰散一物鎮長靈師云晴乾開水道無事設曹司云未審此理如何師云雨下街頭濕晴乾便無泥問禁足九句湏藉無䖝之地甚處是無䖝之地師云趂熟人民亂縱橫五月麥熟盡息心云不知甚麼處立身師云夏月多毒熱行人盡休歇問雪山童子捨身為求諸行此行如何師云掉臂街頭走仰面看青天云恁麼即迷人尋著向城路也師云此人入地獄萬刼出應難問如何是賔中賔師云慙惶沒心情如何是賔中主師云相手覷前程如何是主中賔師云起坐甚分明如何是主中主師云大祭不留身問古人一言便悟和尚種種說學人為什麼不悟師云草鞋無底云畢竟如何師云皮襪無根。</p>
<p>師上堂良久云㹅被湏弥山塞却你諸人眼也還覺麼莫不識痛痒若是去却須弥山方有㕘學分作麼生是去却須弥山底句若是道得底試對眾道看若是道不得也且莫亂磕便下座。</p>
<p>問師子吼時全意氣文殊仗劒意如何師云飛砂走石人驚恠决定彎弓射尉遲問如何是佛師云白馬駞經云如何是道師云善信扼喉問本來無一物以何法示於人師云無法示於人問不施寸刃便登九五時如何師云不封不樹云未審此意如何師云今古不同且應時問承古有言藏身不吞炭意旨如何師云莫遣外人聞云山雉枉遭傷此意如何師云天網恢恢踈而不漏問夏終此日師意如何師云今年夏末去年秋東京西洛任意游問大用現前不存軓則時如何師云虗空無䈥骨金槌打不入進云恁麼即百雜碎也師云弥陁佛前親聞玉偈問承教中有言三人同坐觧脫床如何是觧脫床師云有言湏淂句進云未審此意如何師云不用更遲疑問萬法歸一一歸何處師云北邙山下進云未審意旨如何師云千年中一遇問世尊為一大事因緣故出現於世如何是一大事因緣師云梁園城裏[舟-(白-日)]鳳門進云不會意旨如何師云襄州出大悲問行住坐臥如何用心得不落於惡道師云莫用心問如何是文殊活人底草師云須弥頂上雨霖霖進云如何是文殊煞人底草師云錯問如何是功用智師云舉目千山秀大海徹底清問疑情未息如何除遣師云碓搗東南磨推西北問學人迷路請師直指師云三更不閉戶進云未審此意如何師云日午不點燈問一物不將來時如何師云放下著進云恁麼即纖毫不隔也師云且擔著。</p>
<p>師上堂云諸苦所因貪欲為本若滅貪欲無所依止若是無貪欲心在處澇澇隨所碌碌山河大地不礙眼光不礙眼光則且止你道雪山童子眉毛長多少眾中還有道得者麼試對眾道看為你證據若道不得辜負平生便下座。</p>
<p>問學人不曉三玄義請師方便第一玄師云截舌三分進云如何是第二玄師云沒蹬驢子夜三更進云如何是第三玄師云晴乾開水道無事設曹司問羙玉貴金門何異荊山體師云錯進云恁麼即鳳飛在處祥雲聚龍行何慮少風雷師云騎驢不把鞭一世勿模樣問如何是第一要師云全令提綱行正令却須當道與人看進云如何是第二要師云坐飡都不問莫作問禪賔進云如何是第三要師云包含大地人皆喜滿路謌謠賀太平問如何是西來意師云骨崙背象牙問色身病法身病師云江山無阻滯日月鎮長眀問承聞一子出家九族生天某甲兩人出家合作甚道理師云截舌三分進云未審意旨如何師云閙市裏臥街問擬過青山時如何師云金州出好漆問文殊云前三三後三三未審意旨如何師云昨夜風寒緊今日又溫和問如何是百尺竿頭進步底句師云南贍部洲北欝單越問如何是西來意師云冬無積雪夏無餘粮問淂船便渡時如何師云鈍根阿師進云恁麼即直截根源也師云下坡不走快便難逢問如何是奪人不奪境師云臰肉來蠅進云如何是奪境不奪人師云沒鐙驢子夜三更進云如何是人境兩俱奪師云光漆無人識進云如何是人境俱不奪師云須弥頂上雨霖霖問如何是一印印空師云今年夏末[膜-大+(句-口+匕)]人冰進云如何是一印印水師云未逢秋草死爭忍下堦行進云如何是一印印泥師云兩重公案就萬里江山應不廻問寂寂無依時如何師云觀身實相進云與麼即謝師指示師云廓然無邊問龍女獻珠得成佛學人無珠可獻還得成佛也無師云好日多同贈土不贈金進云恁麼即謝師指示師云恐魔逐我後鎮壓在廳堦問古路重開時如何師云無目之人不假燈進云恁麼即七縱八橫沒去處也師云拍手唱歌行問師子吼時無意氣文殊仗劒意如何師云一送荒郊裏千峯永不廻進云恁麼即大眾齊合掌一時念弥陁師云不囙寒食莭餘日且難來問香煙起處大眾側聆當為何事師云專[聽-王]三下鼓喫粥五更時進云此理如何師云朝霞不出門暮霞行千里問國師禮倒鐵天王意旨如何師云驚動十方剎進云此埋如何師云當言不避截舌。</p>
<p>師上堂云僧堂入佛殿裏過佛殿入僧堂裏行須弥山騎牛說話木人打鼓唱歌露柱每日搊箏犍椎拍手笑他若遇大乘根噐不在於言下若是中下之機也須子細珎重。</p>
<p>問未遇眾緣時如何師云虗空無瑕翳到者盡息心進云遇眾緣後如何師云任你大海變桑田廣教誰能管得你問抱璞投師請師雕琢師云把將來看進云恁麼即得遇和尚師云元來是箇糞毬問古人有不了之句請師為學人說師云破皮厚三寸問自己面目終日不見時如何師云拈却牙齒著進云見面後如何師云大眾盡皺眉問黑雲遮日時如何師云道士戴簪冠進云見日後如何師云金剛眼睛大如拳。</p>
<p>問生死事大如何兔得攀緣去師云喚什麼作生死進云與麼即是佛性也師云又是七顛八倒問看經即是不看即是師云青山無異路東西任意遊進云太不定生師云自是盲者過非日月咎問萬里無雲時如何師云今年大旱問古鏡未磨時如何師云磨他作什麼進云磨後如何師云堪作什麼問古佛舍利為什麼點不上來師云家藏利噐盜者息心問路逢達道人不將語默對未審將什麼對師云將拄杖對問驪龍頷下有珠如何取得師云用這糞毬作什麼師有時上堂大眾雲集師良久以手槌胷三兩下喚侍者侍者應喏師云老僧今日頭痛珎重。</p>
<p>問聞鍾聲只有這个聲為復別有師云腦後三斤問真性不隨緣如何得正悟師云大洋海底紅塵起須弥頂上浪滔天問如何是大作業底人師云城外斬屠兒進云不會此意如何師云一斤秤不住問大乘以心能荷萬善時如何師云上天無路入地無門進云不會此理如何師云沙門島裏望家鄉因汝州寶應馳開堂法嗣書來上堂有僧問花開五葉法遍乾坤時如何師云九月重陽莭菊花撲鼻香進云恁麼即慈雲普潤也師云廓然無一物光明照十方問如何是第一玄師云平常道在語必幽玄問如何是第二玄師云有問有荅日月長明如何是第三玄師云何勞龜卜問行年問鍾聲纔罷大眾臨筵向上宗乘請師舉唱師云僧排夏[膜-大+(句-口+匕)]俗列耆年進云恁麼即一雨普潤於大千也師云日出天然異光明照十方問善法堂中伸一問未審師還接也無師云蜀地錦觀陶綿進云恁麼即承和尚慈悲也師云廓然無障礙縱橫任意游。</p>
<p>師上堂云諸禪德衲僧是通變道人若遇鑊湯爐炭諸般厄難又如何免淂若是兔不淂何名通變道人作麼生是透脫諸般厄難底句還有透脫淂者麼試對眾道看為你證據若是透脫不得即是萬人作塚無人替代渠便下座。</p>
<p>問師登師子座祖意事若何師云行為佛事坐是道場進云恁麼即橫身三界外也師云三界外底事又作麼生僧便喝師云疑殺老僧這<span class='corr'>瞎</span>驢問向上一路千聖不傳如何是不傳底事師云爐中添火猶嫌冷路上行人只守寒進云未審此理如何師云冬無積雪夏無餘粮進云恁麼即謝師指示師云杖擲高聲唱棒頭頂見血學家禮拜師云教休不肯休直待雨霖頭問承古有言盡日忙忙那事無妨如何是那事師云大眾一時聞進云此理如何師云行人盡帶悲問百丈昔時㕘馬祖豁然蕩盡更無疑學人今日專請益乞師方便為全提師云黃河有九曲陝府出鐵牛進云大盡三十日小盡二十九已蒙師指示向上機鋒又如何師云深領這一問擔枷過狀有辱先宗進云恁麼即學人禮拜有分也師云兩重公案就萬里江山應不迴問眾手淘金誰是得者師云杖頭著眼看進云請師盡令師云灼然落深坑問疋馬單鎗離君獨戰時如何師云腦後抽簪進云恁麼即陣敗將軍馬空廻也師云受領銀錢莫久停。</p>
</div>
<div class='div-other'><a id='mulu204' />
<p class='h2'>勘辯語并行錄</p><p>師勘一僧曰近離什麼處僧云東京師曰你因甚口上破僧云和尚也須子細師云七棒對十三庫下喫茶去師問僧日暮投林朝離何處僧云新戒不曾學禪師云生身入地獄下去後有僧舉到隨州智門明教大師大師云何不道鏁鑰在和尚手裏因僧人事一箇書筒師問曰是箇什麼僧云和尚識取好師云元來是箇漆桶僧云請和尚收師云棺木裏努眼因聞童子念經聲乃問僧曰聞念經聲麼僧云今日勘破師云作家僧云草賊大敗師云老僧今日失利師勘五人新到云㹅是雲居供養主那僧云是師云是即一齊坐師與僧行路次因見死人僧便問車在這裏牛在什麼處師云你蹩<span class='corr'>躠</span>行僧云牛又無行箇什麼師云你既無牛因甚踏破脚僧云恁麼即親從葉縣來也師云莫亂走師因與僧摘藤花次有僧問此日摘藤花他時還有果報也無師云有即錯僧云恁麼即無果報也師云你却是个作家師後到襄州廣德廣德乘示云禪德直須是箇師子兒始得諸人㹅具箇師子兒師便出問承和尚有言諸人㹅具箇師子兒如何是和尚師子廣德便作師子吼師云這箇猶是野干鳴還我師子來隨後便喝撫一掌德云真師子兒師云是何語話德云好好問兄弟師云也不淂放過師到洞山問洞山廓然無依法歸何處山云三翻羯磨師云恁麼即知音不和也山云知音不和底事作麼生師云龜毛拂子長三尺山云你因什麼眉鬚墮落師便禮拜問僧近離甚麼處僧云襄州師拽童子打一摑便喝出。</p>
</div>
<div class='div-other'><a id='mulu205' />
<p class='h2'>偈頌</p>
<div class='div-other'><a id='mulu206' />
<p class='h3'>塼庵</p><p style="text-indent:0em" class="lg-abnormal"><div class='lg-row'>廣教塼庵廓然無邊隨緣度日任性癡憨森羅萬像凢聖共傳有人到此雪山西畔</div>
</p></div>
<div class='div-other'><a id='mulu207' />
<p class='h3'>送僧</p><p style="text-indent:0em" class="lg-abnormal"><div class='lg-row'>攀送老兄入梁園杲日當軒不計年為報我師林下偈無心照破萬重関</div>
</p></div>
<div class='div-other'><a id='mulu208' />
<p class='h3'>上監務祠部三首</p><p style="text-indent:0em" class="lg-abnormal"><div class='lg-row'>祠部見處少人知棲心歇地更無疑有人借問平生事日出東方月落西</div>
</p><p style="text-indent:0em" class="lg-abnormal"><div class='lg-row'>祠部見處處處通山河大地是家風任他前面花錦樹無心㐲物演真宗</div>
</p><p style="text-indent:0em" class="lg-abnormal"><div class='lg-row'>祠部見處廓然安森羅萬像在目前任他前面歡與樂隨緣度日化人天</div>
</p></div>
<div class='div-other'><a id='mulu209' />
<p class='h3'>釋先師頌</p><p style="text-indent:0em" class="lg-abnormal"><div class='lg-row'>背陰山子日陽多<span class='note-inline'>(云迥然無背面)</span>南來北往意如何<span class='note-inline'>(云不墮有無邊)</span>有人借問西來意<span class='note-inline'>(云從來無間断)</span>東海東頭有新羅<span class='note-inline'>(云大地不柰何)</span></div>
</p></div>
<div class='div-other'><a id='mulu210' />
<p class='h3'>因不安</p><p style="text-indent:0em" class="lg-abnormal"><div class='lg-row'>我今有病無見無聞清虗之理日月長眀</div>
</p><p style="text-indent:0em" class="lg-abnormal"><div class='lg-row'>我今有病罕遇知音直饒眀得喪却平生</div>
</p></div>
<div class='div-other'><a id='mulu211' />
<p class='h3'>老年頌</p><p style="text-indent:0em" class="lg-abnormal"><div class='lg-row'>幻身七十三真性不隨緣廓然無障礙清虗獨湛然</div>
</p></div>
<div class='div-other'><a id='mulu212' />
<p class='h3'>僧不問話乃頌五首</p><p style="text-indent:0em" class="lg-abnormal"><div class='lg-row'>是你不問話山僧不荅禪日頭恰正午笑破土地口</div>
</p><p style="text-indent:0em" class="lg-abnormal"><div class='lg-row'>是你不問話山僧沒合殺日午打三更露柱夜說法</div>
</p><p style="text-indent:0em" class="lg-abnormal"><div class='lg-row'>是你不問話山僧實驚訝冬後一百五廣南出象牙</div>
</p><p style="text-indent:0em" class="lg-abnormal"><div class='lg-row'>是你不問話山僧沒可把鼻孔在這裏拈來驀頭打</div>
</p><p style="text-indent:0em" class="lg-abnormal"><div class='lg-row'>是你不問話山僧沒可誇蕩蕩隨緣去湖南出苧麻</div>
</p></div>
<div class='div-other'><a id='mulu213' />
<p class='h3'>木魚謌</p><p style="text-indent:0em" class="lg-abnormal"><div class='lg-row'>木魚歌木魚歌橫身三界臥擺頭掉尾瞬金鱗凢聖縱橫不柰何老胡聞聳耳聽聲聲振動古佛心逍遙自在無私曲蕩蕩行時任騰騰指日月太山崩踴踴躍躍魔軍驚哮吼吟時雲隊隊大洋海底霹靂聲</div>
</p></div>
<div class='div-other'><a id='mulu214' />
<p class='h3'>共施主送羅漢供到南岳</p><p style="text-indent:0em" class="lg-abnormal"><div class='lg-row'>夙生慶幸共結良緣羅漢遺踪日月青天松蘿欝茂取性巖邊道人行處滿目江山露地白牛廓然無伴森羅萬象只在目前若人不會何處相見有人問着直下看箭</div>
</p></div>
<div class='div-other'><a id='mulu215' />
<p class='h3'>邀僧游山</p><p style="text-indent:0em" class="lg-abnormal"><div class='lg-row'>游山日促路嶮巇結束行裝莫駐疑來日遍看山有色擬心棲處隔山迷</div>
</p></div>
<div class='div-other'><a id='mulu216' />
<p class='h3'>供養主經過覔頌</p><p style="text-indent:0em" class="lg-abnormal"><div class='lg-row'>諸方化主往來多青山綠水意如何演若達多應認影不知鷂子過新羅</div>
</p></div>
<div class='div-other'><a id='mulu217' />
<p class='h3'>讚</p><p style="text-indent:0em" class="lg-abnormal"><div class='lg-row'>師真師真皃古稜層言直訣烈去住分眀森羅萬象普濟群生往來禪子太岳石崩</div>
</p><p style="text-indent:0em" class="lg-abnormal"><div class='lg-row'>我師之真何用丹青形如滿月徧布乾坤</div>
</p></div>
<div class='div-other'><a id='mulu218' />
<p class='h3'>送僧</p><p style="text-indent:0em" class="lg-abnormal"><div class='lg-row'>攀送高僧入梁園春去秋來不計年蕩蕩行時無邪路江山無滯笑西天雪山童子言下喝擬議中間萬萬年</div>
</p></div>
<div class='div-other'><a id='mulu219' />
<p class='h3'>燈籠</p><p style="text-indent:0em" class="lg-abnormal"><div class='lg-row'>一盞金燈號玲瓏四方八面不施工照破乾坤黑暗處山河大地是家風</div>
</p></div>
<div class='div-other'><a id='mulu220' />
<p class='h3'>送供養主</p><p style="text-indent:0em" class="lg-abnormal"><div class='lg-row'>化主別仙邑南北無西東超然威音外縱橫處處通明暗皆自尔寂然天地空萬緣俱頓息哮吼振乾坤</div>
</p></div>
<div class='div-other'><a id='mulu221' />
<p class='h3'>先師三周忌</p><p style="text-indent:0em" class="lg-abnormal"><div class='lg-row'>師真似日三周<span class='corr'>已</span>畢徧布乾坤翹足七日大展壃風狐魅屏跡香茶供養光漆誰識</div>
</p></div>
<div class='div-other'><a id='mulu222' />
<p class='h3'>與僧看椹子</p><p style="text-indent:0em" class="lg-abnormal"><div class='lg-row'>椹子黑榔檔無心是道場高僧飡一頓果熟自馨香</div>
</p></div>
<div class='div-other'><a id='mulu223' />
<p class='h3'>送氊供養主</p><p style="text-indent:0em" class="lg-abnormal"><div class='lg-row'>前程化道莫辭辛隨緣兀兀任浮沉雲去水來為伴侶時時哮吼振乾坤</div>
</p></div>
<div class='div-other'><a id='mulu224' />
<p class='h3'>雪下頌四首</p><p style="text-indent:0em" class="lg-abnormal"><div class='lg-row'>此日好雪誰言冰潔粟米白銀新羅日月</div>
</p><p style="text-indent:0em" class="lg-abnormal"><div class='lg-row'>此日好雪萬民樂業大展長空凢聖路絕</div>
</p><p style="text-indent:0em" class="lg-abnormal"><div class='lg-row'>此日好雪何勞言說萬物無心江山日月</div>
</p><p style="text-indent:0em" class="lg-abnormal"><div class='lg-row'>此日好雪廓然敗賊逼塞乾坤誰人分別</div>
</p></div>
<div class='div-other'><a id='mulu225' />
<p class='h3'>夏末送僧</p><p style="text-indent:0em" class="lg-abnormal"><div class='lg-row'>高僧相伴過九旬誰人言說話宗乘離凢離聖縱橫妙何人擬議落千峯</div>
</p></div>
<div class='div-other'><a id='mulu226' />
<p class='h3'>僧云不知和尚門風</p><p style="text-indent:0em" class="lg-abnormal"><div class='lg-row'>廣教無門風縱橫處處通大地紅塵起失却主人翁</div>
</p></div>
<div class='div-other'><a id='mulu227' />
<p class='h3'>雨下</p><p style="text-indent:0em" class="lg-abnormal"><div class='lg-row'>此日好雨乾坤無路日月長明西方淨土</div>
</p></div>
<div class='div-other'><a id='mulu228' />
<p class='h3'>送手巾與史諫議述十頌</p><p style="text-indent:0em" class="lg-abnormal"><div class='lg-row'>廣教手巾無功無能觸目受用青山白雲</div>
</p><p style="text-indent:0em" class="lg-abnormal"><div class='lg-row'>廣教手巾亘古亘今寂寥虗廓打破乾坤</div>
</p><p style="text-indent:0em" class="lg-abnormal"><div class='lg-row'>廣教手巾不恊眾情有人借問太岳石崩</div>
</p><p style="text-indent:0em" class="lg-abnormal"><div class='lg-row'>廣教手巾何勞心神眀暗自尔青山白雲</div>
</p><p style="text-indent:0em" class="lg-abnormal"><div class='lg-row'>廣教手巾瞬目相呈露地白牛非凡非聖</div>
</p><p style="text-indent:0em" class="lg-abnormal"><div class='lg-row'>廣教手巾誰見誰聞直下便會喪却平生</div>
</p><p style="text-indent:0em" class="lg-abnormal"><div class='lg-row'>廣教手巾日月長眀縱橫自在新羅國人</div>
</p><p style="text-indent:0em" class="lg-abnormal"><div class='lg-row'>廣教手巾非功織成隨緣度日任性浮沉</div>
</p><p style="text-indent:0em" class="lg-abnormal"><div class='lg-row'>廣教手巾逼塞乾坤賢愚意觧笑殺胡僧</div>
</p><p style="text-indent:0em" class="lg-abnormal"><div class='lg-row'>廣教手巾不用持論言前薦淂翳却眼睛</div>
</p></div>
<div class='div-other'><a id='mulu229' />
<p class='h3'>和荅西禪深和尚請齋二首</p><p style="text-indent:0em" class="lg-abnormal"><div class='lg-row'>莫推延莫推延從來此事只如然[膜-大+(句-口+匕)]雪雰雰兩度降不由人主不由天</div>
</p><p style="text-indent:0em" class="lg-abnormal"><div class='lg-row'>不推延不推延森羅萬象在目前臘雪雰雰天地黑露地白牛遍大千</div>
</p></div>
<div class='div-other'><a id='mulu230' />
<p class='h3'>游草菴</p><p style="text-indent:0em" class="lg-abnormal"><div class='lg-row'>忽覩菴園任性癡憨有人到此如隔関山</div>
</p></div>
<div class='div-other'><a id='mulu231' />
<p class='h3'>茶筵送化主師後逐句識</p><p style="text-indent:0em" class="lg-abnormal"><div class='lg-row'>有塩無醋<span class='note-inline'>(云如賊入空屋)</span>有菜無油<span class='note-inline'>(云無私可隔)</span>隨緣兀兀<span class='note-inline'>(云任性浮沉)</span>百味珎羞<span class='note-inline'>(云觸類有淂)</span></div>
</p></div>
<div class='div-other'><a id='mulu232' />
<p class='h3'>僧言話次乃有頌</p><p style="text-indent:0em" class="lg-abnormal"><div class='lg-row'>一到仙州四十秋隨緣兀兀到此休幸遇高僧相伴後縱橫不意到峰頭</div>
</p></div>
<div class='div-other'><a id='mulu233' />
<p class='h3'>僧寫真呈師師遂成頌自識之</p><p style="text-indent:0em" class="lg-abnormal"><div class='lg-row'>誰人寫真<span class='note-inline'>(動用乾坤)</span>妙筆丹青<span class='note-inline'>(口吐辭華)</span>明暗自尓<span class='note-inline'>(乾濕同方)</span>何勞心神<span class='note-inline'>(任性浮沉)</span>吾真非假<span class='note-inline'>(觸類有淂)</span>圖畫非真<span class='note-inline'>(擬心即差)</span>容貌陋質<span class='note-inline'>(天不能盖)</span>遍布乾坤<span class='note-inline'>(應物現形)</span></div>
</p></div>
<div class='div-other'><a id='mulu234' />
<p class='h3'>年邁有頌</p><p style="text-indent:0em" class="lg-abnormal"><div class='lg-row'>廣教六十八凡聖俱歇滅有人相借問九月重陽莭</div>
</p><p style="text-indent:0em" class="lg-abnormal"><div class='lg-row'>廣教六十八誰人相軆察直下便會淂腦後三斤銕</div>
</p></div>
<div class='div-other'><a id='mulu235' />
<p class='h3'>送供養主</p><p style="text-indent:0em" class="lg-abnormal"><div class='lg-row'>一年春盡一年春相煩化道任浮沉森羅萬象無私曲一聲纔動斬乾坤</div>
</p></div>
<div class='div-other'><a id='mulu236' />
<p class='h3'>扇子</p><p style="text-indent:0em" class="lg-abnormal"><div class='lg-row'>廣教一柄扇本來無背面有時在手中要且無人見</div>
</p></div>
<div class='div-other'><a id='mulu237' />
<p class='h3'>拄杖</p><p style="text-indent:0em" class="lg-abnormal"><div class='lg-row'>山僧一條杖縱橫無比量有時在手中應用遍十方</div>
</p></div>
<div class='div-other'><a id='mulu238' />
<p class='h3'>笻竹杖</p><p style="text-indent:0em" class="lg-abnormal"><div class='lg-row'>笻竹九節縱橫無邪大展長空凢聖路絕</div>
</p></div>
<div class='div-other'><a id='mulu239' />
<p class='h3'>兩堂上座下喝頌</p><p style="text-indent:0em" class="lg-abnormal"><div class='lg-row'>兩堂上座齊下喝瞽目之人無分別凡言賔主句下分何勞龜卜問前程</div>
</p></div>
<div class='div-other'><a id='mulu240' />
<p class='h3'>示徒</p><p style="text-indent:0em" class="lg-abnormal"><div class='lg-row'>廣教一言凡聖共傳直下便會萬里江山</div>
</p></div>
<div class='div-other'><a id='mulu241' />
<p class='h3'>僧請益</p><p style="text-indent:0em" class="lg-abnormal"><div class='lg-row'>兀兀隨緣任浮沉不拘春夏及秋冬闍黎請益平生事問取寒山始知音</div>
</p><p style="text-indent:0em" class="lg-abnormal"><div class='lg-row'>衲僧衲僧不用持論言前薦淂腦後三斤</div>
</p></div>
<div class='div-other'><a id='mulu242' />
<p class='h3'>李都尉問和尚生日述成十頌</p><p style="text-indent:0em" class="lg-abnormal"><div class='lg-row'>山僧生日處處真隨緣兀兀任浮沉森羅萬象無私曲日出天然照乾坤</div>
</p><p style="text-indent:0em" class="lg-abnormal"><div class='lg-row'>山僧生處廓然寧不拘凢聖自在行任他前面歡與樂無心㐲物賀太平</div>
</p><p style="text-indent:0em" class="lg-abnormal"><div class='lg-row'>山僧生處碧雲中情與非情共一真眀暗盡時無邪路眀眀不墮聖凡前</div>
</p><p style="text-indent:0em" class="lg-abnormal"><div class='lg-row'>山僧生處少知音任性隨緣過幾春有人借問平生事石人打鼓木人聽</div>
</p><p style="text-indent:0em" class="lg-abnormal"><div class='lg-row'>山僧生處據令行十方禪子盡皆驚若人觧接無根樹海裏能挑水底燈</div>
</p><p style="text-indent:0em" class="lg-abnormal"><div class='lg-row'>山僧生處正令行野老謳歌盡傳名若人不識金剛用涅槃山側井中人</div>
</p><p style="text-indent:0em" class="lg-abnormal"><div class='lg-row'>山僧生處亘古今誰人言說話宗乘離凢離聖縱橫妙腦後抽簪祭鬼神</div>
</p><p style="text-indent:0em" class="lg-abnormal"><div class='lg-row'>山僧生處在林中碧澗虎聲騁英雄喝迴驚動十方剎萬里江山入千峰</div>
</p><p style="text-indent:0em" class="lg-abnormal"><div class='lg-row'>山僧生處峰頂上迦葉聞鍾出洞門粉骨碎身千萬刼思量難報我師恩</div>
</p><p style="text-indent:0em" class="lg-abnormal"><div class='lg-row'>山僧生處碧潭中不拘春夏及秋冬一刀兩叚湏休去何人擬議落千峰</div>
</p></div>
<div class='div-other'><a id='mulu243' />
<p class='h3'>僧親近乃有頌</p><p style="text-indent:0em" class="lg-abnormal"><div class='lg-row'>廣教一言直下人嫌若人借問萬里江山</div>
</p></div></div></div>
<p class='juan'>古尊宿語錄卷第二十五　　　　　多一</p>
</div><!-- end of div[@id='body'] -->
</body></html>