<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu423' />
<p class='juan'>古尊宿語錄卷第三十四　　　　　多十</p><p class="byline">僧錄司右闡教兼鍾山靈谷禪寺住持　淨戒　重校</p>
<div class='div-other'><a id='mulu424' />
<p class='h1'>龍門佛眼禪師語錄之六</p><p>師到禪床前立云山僧立地待你諸人搆去還搆得麼良久遂坐曰看見了也不易作個主宰不見古人喚僧云上坐僧回首古人云擔板漢正當恁麼時如何作個主宰免他喚作擔板漠此事也不易搆喚作業識忙忙不見溈山問仰山[書-曰+皿]大地人業識忙忙子如何辨仰山云某有個驗處溈山云作麼生驗時有僧從靣前過仰山云上座上座其僧回首仰山曰秖者個便是業識忙忙師云正當恁麼時如何作个主宰免被他道業識忙忙去有般禪僧家強作主宰道待他喚時但莫應他便去應他作什麼你又不是木頭有底不然竪一拳下一咄喚作強作主宰且問你者裏喚時且從你豎拳下咄秖如前廊後架照顧不到忽然被人問著又如何祇對不可更下一咄竪一拳却湏是實始得此事直是平等不論貴賤你看陳操尚書是個俗官一日與僚属在樓上見數僧打包過有一官人云數員禪客操云未信在待與勘過僧行到樓前操喚云上座僧皆舉頭操顧謂僚属云不信道當恁麼時如何作得主宰免被他勘破古人道檐板漢則且置秖如後來人又道者僧喚既回頭因什麼却成檐板漢又作麼生會佛法到此信知有深遠處須久久淹浸不可強作主宰久立。</p>
<p>師云大凢脩行湏是離念此个門中最是省力秖要離却情念明得三界無法方觧脩行離此外脩較似辛苦不見古來有一持戒僧一生持戒忽因夜行踏著一物作聲謂是一蝦䗫腹中有子無數驚悔不<span class='corr'>已</span>忽然睡著夢見數百蝦䗫來問索命其僧深懷怖懼及至天曉觀之乃一老茄耳其僧當下疑情頓息方知道三界無法始解履踐修行山僧問你諸人秪如夜間踏著時為復是蝦䗫為復是老茄若是蝦䗫天曉看是老茄若是老茄天未曉時又有蝦䗫索命還斷得麼山僧試為諸人斷看蝦䗫情<span class='corr'>已</span>脫茄觧尚猶存要得無茄觧日午打黃昏久立。</p>
<p>一日眾集師出來大眾前行兩匝長噓一聲云山僧在你諸人肚裏走兩遭了也還知麼非但今日如此常在你諸人肚裏走來走去還知得麼喚作無瞞人之心實是如此山僧盡知得你是好是惡所以道諸人知處良遂揔知良遂知處諸人不知良遂坐主是个觧義阿師却明得者个事不見一日去見麻谷谷見來不管他自將鋤入菜園裏良逐亦隨後去谷亦不顧便歸方丈閉却門他於是定省精神忽然明得便道和尚莫瞞良逐好你諸人如今還得恁麼也無也不易搆更有百丈會下古靈和尚得法歸來接他受業師非但古人今人亦有不見四五十年前有茶陵郁和尚作山主時因廬山化士到言話間為舉僧問法燈百尺竿頭如何進步燈云噁由是每日叅詳至於喫粥喫飯時未嘗離念一日因赴外請騎驢子過橋橋損䧟驢子脚倒不覺口中云噁忽然大悟乃有悟道頌云我有明珠一顆久被諸塵封裏今朝塵[書-曰+皿]光生照破山河朵朵者个便是樣子喚作實頭叅學今時人但恁麼學取若信言語觧會要明者个事明不得也將合頭語合者个事合不得也湏知有省悟之由若真實叅學但恁麼看據現定會些子言句便休也在諸人彼此行脚决擇生死大事不可據現定便休去也湏是與他古人相似自討个省發處始有真實叅學分久立。</p>
<p>師云本有之性因什麼不會佛法無多子秖要省徑也不教滅除妄想遏捺身心閉目合眼便道是此事不如斯也湏看現定是何道理為什麼却迷去恁麼最是親切秖如老僧未說向你諸人未曾聽時還有往來底分麼正當恁麼時切忌強作道理上至諸佛下至一切捴皆如是所以聖與凢等邪與正等生死與涅槃等且問諸人過去毘婆尸佛迦葉佛古今三世是什麼人分上事十方有漏剎土是什麼人分上事山僧道捴是你三十年後悟去始知龍門老僧說來切不得道是若恁麼此名外道見觧久立。</p>
<p>師云如今被人問著道不得過在什麼處盖為於無色處見色無聲處聞聲無道理處強作道理無主宰中強作主宰者裏消遣不下喚作翳眼猶存空花亂墜何故秖為心存在便道不得佛法無多子秖要平白地道得一句子便了且道作麼生是平白地一句子若有人問山僧秖向伊道兩句了也還會麼古人道佛祖言外邊事一一分明說了也秖是到者裏多是錯亂昏醉不省此若不見便是立地瞌睡漢子也諸人常在光明中開眼見了而不知教山僧怎生柰何久立。</p>
<p>師云恁麼與你東舉西舉便道與你說禪纔轉脚時便作世諦流布將去你但念念在其中便有省發底分看來多秖在眼耳見聞覺觸處蹉過了須是不離分別心識取無分別心不離見聞識取無見聞底不是長連床上閉目合眼喚作無見須是即見處便有無見所以道居見聞之境而見聞不到居思議之地而思議不及久立。</p>
<p>師云諸人上來要个什麼事須是當人自作活計莫[聽-王]他人說古人道我十八上便解作活計你諸人須是解自作活計始得你道作个什麼活計但莫別求如今人多愛動脚動手者個不觧作活計了也喚作拋家散宅漂流去分明不會秖管尋討學些子知觧記些子言句此喚作運糞入到者裏須是行李正當日久月深淹浸得熟便會去古人道一切處是你東去也是你西去也是你你是阿誰若云某甲者个是情識須是透得過始得昔日天親問無着兄往內院見彌勒說什麼法著云說者个法且道者个是什麼法須是揀得出始得不要認着者个多是被者个一句子瞞住了也所以說病為法是故名為可怜愍者久立。</p>
<p>師云莫謂如今說底是未是在若有個是便有个不是所以道一切言句皆不與此事相應直須相應去此事不在別人還得相契也未且契契阿誰若道契於古人古人<span class='corr'>已</span>徃若道契他善知識善知識與你無交涉所以諸聖慈悲告報教契自心源且道那箇是自契底心源若有心可契决然契不得須是以無心之心則契矣久立。</p>
<p>師云十二時中須有个契合處始得你豈不見靈雲一見桃花便契合此事香嚴擊竹便乃息心古人道若不契合此事則山河大地瞞你也燈籠露柱欺你也如今四生六道浩浩地秖為此事不明奉勸諸兄弟且先去却麤緣你十二時中思衣念食種種雜慮如燈熖相似未有一時停歇但除麤緣所有微細自然淨[書-曰+皿]日久嵗深自然會去也不着叅喚作息意忘緣不與諸塵作對所以西來妙旨意在自明龍門長老也無禪與人叅也無法與你商量秖要諸人自契叅學門中唯以忘緣息慮為要者个是從上宗旨祖不云乎以無念為宗無相為體若秖一喝一拍有什麼了期久立師云弘道而心常淡泊順事而意識奔馳但願道富身貧情踈德厚山僧者裏日日恁麼時時恁麼且道恁麼是什麼離却分別心識意度言句外道將一句來此事無你觧會處如今但是心慮覺觀者皆有个觧會得及乎返竆<span class='corr'>己</span>眼返思思慮之心為什麼人到者裏不知便說道從本<span class='corr'>已</span>來非青黃赤白無相無狀我說向你道此喚作言語不是你本心本心如何思量<span class='corr'>己</span>眼如何得見正當返觀時亦無能見之者有人去者裏一口吞[書-曰+皿]慧眼豁開頓達本鄉也今時人若為到無見無聞處現定万法亘然見人見屋種種万象如湯湧沸未有一時停住秖如作嬰兒時也聞聲也見色秖是不觧分別纔曉事來便采聽分別自那時前後分披了也到者裏要人整理不妨難為他得道人行時不見行坐時不見坐所以如來道眼見色與盲等耳聞聲與響等作麼生說如盲如響聞聲時無聲可聞見色時無色可見所見所聞皆如響等又如夢時見種種境界覺來還有許多般也無若有床上秖是被與枕子若道無許多般又心中歷歷地記得說得如今白日所見所聞亦復如是所以道眼見耳聞底事經論可學唯有靈臺作麼生學久立。</p>
<p>師云釋迦老子在什麼處自云作麼作麼復云達磨大師在什麼處自云秖在作麼生說秖在底道理也不妨難明若於斯明得始知正法常住禪僧家多分秪道那舉處便是你若身壞命盡時若病說不得時又作麼生須是證入始得不見僧問德山從上諸聖向什麼處去山云作麼作麼莫是作麼便是諸聖麼你諸人若不將言語會便落他聲響流布縱饒不墯他聲響言句便落他無言無說處此事實無你意觧卜度若存一[糸*系]毫便成趣向於己踈也饒你將玄機妙義去合他决定合不著若捴不思量亦不可須是親證始得明見無疑矣久立。</p>
<p>師云今時人叅學錯學不出二種病一是五蘊窟宅無言無說無形無叚湛然不動處便道任他佛祖出來我也秖恁麼此是一病次認能言能語能聞運用施為行住坐臥者此亦是一病你還知道動是苦本風力所持麼若有人能離此二病觧去體究者此人須有個省發時莭若不如是亦無整頓處又有二種善知識為兩般學人方便苦口有一般學人自作道理自吐个消息進前退後竪拳合掌以為禪道善知識見他恁麼便苦口向伊道你錯會了也你無事硬認着作麼此是一種善知識又有一般學者云某甲不會不知未審如何某甲並無個契入處是故善知識見伊恁麼了便向伊道你無事用求會求入作麼此亦是一種善知識前後兩般學者若聞善知識恁麼道善能回光體究必然明得若秖管道不會是自生退屈任是一千年也秖恁麼幸在其中更道不會求契合有什麼了日要會麼須是不立限量直下搆取始得久立。</p>
<p>師云今夜與你諸人說個譬喻恰似諸人有个眼能照見一切長短方圓等象為什麼却不自見但識取長短方圓等象若要見眼則不可你心亦如是其光照矚通徹十方包容万有為什麼却不自知要會麼但識取照矚等事若見心則不可也古人道刀不自割指不自觸心不自知眼不自見則真實矣久立。</p>
<p>師云諸人許多時在此立地還見一人真善知識麼不可空立去也山僧秖喚作假長老先聖所以道但以假名字引導於眾生佛是西天老比丘不勞仁者分別取相何者是釋迦老人阿那个是達磨大師祖師未來此時還有佛法麼作麼道無得若道無秖成自瞞在少林靣壁時還有許多言教公案麼恁麼覷得破多少省徑你不上來時山僧亦不見你上座亦不見山僧你不見我我不見你如何辨明若明得復有何事佛未出世時也恁麼佛出世後也恁麼佛滅度後也恁麼若到恁麼田地實無一星事你諸人行住坐臥飢飡渴飲怎生說個無事除非見到底人方解如是昔大迦葉在靈山會上禮佛見彼大眾儼然便有个見處道今此諸大眾如本未曾有你道此意如何諸人適來在下頭不見有許多人及乎上來分明見有許多人怎生說个如本未曾有老宿問僧近離什麼處云城中宿云如今在什麼處云山中宿云我有一問問你若道得即住若道不得即去上座離城中城中少上座上座到山中山中剩上座城中若無上座則心法不周山中剩上座則心外有法僧無語諸人苟能於此叅詳得所謂不落断常二見六根怡然行住寂默一念不生万緣俱息如忽不然隨有隨無落斷落常譬如捨父逃走到者裏實是不教你費一[糸*系]毫力便恁麼會取你若要和合者事教無縫罅時早<span class='corr'>已</span>離披了也山僧往日思惟此事將謂三生兩生始可得悟去後來秖聞什麼人打發什麼人有見處便覺今人也觧悟得時寒省緣辨道明究己躳此是大事久立。</p>
<p>師云若有人問你作麼生道還道得麼你等思量管帶道得一句子來有什麼用處三更半夜作麼生道天明起來作麼生道前廊後架作麼生道還道得麼湏是眼明始得久立師云適來侍者報道雨不住若叅時恐大眾不聞如今雨住諸人還聞麼山僧道雨不住時最親切何故却為諸人無采聽底心秖如諸方示人道雨聲為你說法了也還端的也無山僧即不然雨聲是你說法了也還會得麼直下明得更有什麼一[糸*系]毫頭子也今時行脚人須待將一句子契他善知識恁麼自苦自屈作什麼我更問你契那个善知識若要契他善知識意但識取你心我更問你那个是你心作麼生識向者裏強會不得湏是一回省發乃可古人不得<span class='corr'>已</span>向無言詮處假立言詮無方便中巧施方便玄沙一日入山逢虎侍者報云和尚虎玄沙云是你虎現今山河相對剎土縱橫分別思惟千差万別怎生說个是你底道理者裏若不了一切處礙塞殺人秪為諸人歷刦循塵為物所轉你試指出那個是物何者是你所以有僧問玄沙學人乍入叢林乞師指箇入路沙云還聞偃溪水聲麼云聞沙云從者裏入今時人不明了秪管道心性周徧更是誰聞如此言論有何交涉直須是通身赤條條地不掛寸[糸*系]始得且問諸人還著衣來麼良久云得恁麼不識羞耻久立。</p>
<p>師云纔作道理便難會去須是不作道理始得有般聞恁麼說了便道我都無言說亦無道理却不知正是道理了也如今與你斷約一件事以明見自心為極則此一句便是龍門山裏佛法也古人道心不自知心不自見諸人作麼生明見去自心也難見從上諸聖皆是明見自心底人先師便是明見自心底人秖如先師會中有多少方來兄弟能有幾人明見自心極是少也心不見心須是不見是心始得此乃離念境界如今若與諸人說便道貶剝諸方若不說此事亦難明曉有般宗師向人道癡漢者一叚事你因何不會先將自心做个窠臼然後將心去取證喚作釘樁了遶樁走便恁麼流傳去便恁麼承當去敲床竪拂用將去喚作將心用心又有般宗師向人道莫作計較道理開口便沒交涉了與他不相應也去空劫已前認取都無言說一似坐个氣毬相似有甚安樂處又似蝦䗫努氣相似你作恁麼見觧靣前一似黑霧罩定了也山僧至誠相勸不是妄說不是作道理籠罩人不肯人壓良人山僧都無如是道理若或你秖麼認將去也由你若道我也如此見得也由你若道據我見處捴得也由你若道某心下未穩在也由你須是不自欺始得世間多少宗師說禪說道為自欺不自欺為欺人不欺人須是子細山僧舊日在先師會裏受廬州化士行至熨斗寺前值泥雨忽然滑倒心中煩惱自言我行脚禪又叅不得自早至今飯又未喫更恁麼受辛苦聞有兩人相罵道你猶自煩惱在山僧聞得忽然歡喜却尋不煩惱處不得盖為打疑情不破後來四五年方知得如今兄弟須是如此用心照顧始得今夏舉無情說法因緣秖是錯會者多你見無情便說無情若見有情便喚作有情你叅禪人不明無情說法如何了得行腳事做善知識不會無情說法如何接物利生相勸諸人子細竆究令悟去如未有領覽處且緩緩叅取不要忙久立。</p>
<p>師云先師常說个譬喻如外國有二人來大朝探事初入界時兩人商量了各自分首一人東去一人西去從一州至一州從一縣至一縣行來行去忽然到東京城裏兩人在朝門前相撞著㘞者个覻那個那個覻者个並無言從前許多商量本國中事歷歷地分明挨肩便過無人知得奇怪諸人且道恁麼撞著時如何恰似禪和家做功夫相似今日體得些个明日究得些个窮來竆去一日現前全似朝門撞著一般喚作打發須得恁麼一回始得方謂之行脚事辦又如失鄉多年或閙市中逢見老爺相似便乃識得無疑亦不須問人是爺不是爺兄弟但恁麼管帶莫為等閑時不待人祖師道光陰莫虛度各自冝努力久立。</p>
<p>師云古人道鍾中無鼓響鼓中無鍾聲今時學者那裏得到者般田地有時入室見兄弟下一轉語及乎更與一拶便秖管主張道適來<span class='corr'>已</span>秪對了也不可別有也多少分明恁麼做功夫有甚巴鼻癡漢豈不見先聖道言言見諦句句歸宗你未會了秪管胡乱主張今後入室不要如此乍可道不會却受整理久立。</p>
<p>師云稱禪客須是信人說話始得若不信了教人千說万說亦無用處呵呵不信了秖管聽人說爭名禪客夫禪客者風塵草動時悉皆曉會眹兆未生未落思量意路未動時便識取方名禪客何故者般事用敵生死也須是个不爭多底漠始得不見雲岩叅百丈二十年不明此事道吾為他直得咬斷指頭你看他古人雖不明亦不憂道我不會心亦不休亦不馳求言句又如雪峯和尚三到投子九上洞山在投子時一日揭簾入菴投子見來便下禪床立峯擬議子便托出峯直得哭後來到洞山又理會不得乃到德山問從上諸聖學人還有分也無山打一棒云道什麼峯當下如桶底脫相似及至鼇山尚云有疑在看他古人直以疑團子破也方始休便道事<span class='corr'>已</span>了意亦休此个元來觸處周今時兄弟叅請多是依言起觧亂作主宰不然將古人悟處喚作因緣去那裏看喚作過話有什麼交涉秪如雪峯三上投子九上洞山豈為言語兄弟直湏退步體究如何退步且不是教你長連床上閉眼坐硬捺身心如土木相似百千萬刼也無用處若要退步時你有不會底語言不了底因緣便䪺在面前退步自看因什麼不會去良久曰僧家道思量也不得不思量也不得却教人如何看我向你道但退步看良久又長噓云好悶殺人好難會秪你那悶殺人是什麼悶殺人是誰你恁麼退步來看漸漸惺也一日光明一日漸見廣大又不得一向去者裏認了便道是了當也便是拄定殺了也濟甚事湏是著些智慧來觀看古人許你管帶一路若如是休歇退步管取有个道理此是為都不會無所知者又有般胡說乱說如何若何底漢你但亦退步看你那胡說乱說底是什麼但恁麼回光返照看方是若一向如此做功夫畢竟亦有悟期若不相信也無可奈何山僧初㕘勝和尚教看如何是佛法大意椘王城畔汝水東流又令看風幡話及至下來㕘老和尚乃請問古人聲色純真老和尚千說萬說秪是理會不得後來又令看如何是奇特事云你道什麼遂却喜歡蓋為有个撮摸處遂常看云如何是奇特事云你道什麼獨自思量云我道什麼來我道奇特事又不見有奇特處看三年不會遂去游浙中途回來却令看殺父殺母佛前懺悔殺佛殺祖向什麼處懺悔雲門道露者公案一似熱鐵一團在心中七年喫[書-曰+皿]辛苦眾中久叅方知更與你說晦堂初㕘禪時自桂府來先見雲峯恱和尚三年不會他說話又㕘南禪師二年不會却過去山主院裏過夏因看傳燈錄僧問多福如何是多福一叢竹福云一莖兩莖斜晦堂遂開悟今時人秪喚作問荅語盖用功不子細不曉古人方便山僧相勸兄弟既在林下各自學道勿空過時以悟為則久立。</p>
<p>師云親近善友先聖叮嚀付囑也今時學者湏是依佛祖之言尋師决擇始得若不恁麼何名學者若要明此事湏是起疑叅究你若深疑此事便是般若智現前何故行脚事只要疑情息你若不起疑爭得疑情息不見先師三十五方落髮便在成都[聽-王]習唯識百法因聞說菩薩入見道時智與理冥境與神會不分能證所證外道既難既不分能所證却以何為證時無能對者不鳴鍾鼓返披袈裟後來唐三藏至彼救此義云智與理冥境與神會時如人飲水冷暖自知遂自思惟冷暖則可矣作麼生是自知底事無不深疑因問講師不知自知之理如何講師不能對乃云座主要明此理我却說不到南方有傳佛心宗尊宿却知此事汝湏行脚始得先師便行脚遊京師兩浙凡是尊宿便問此事無不對者也有說底也有下語底只是疑情不破後來浮渡山見圓鑑看他陞堂入室所說者[書-曰+皿]皆說著心下事遂住一年令看如來有密語迦葉不覆藏之語一日云子何不早來吾年老矣可往㕘白雲端和尚先師到白雲一日上法堂便大悟如來有密語迦葉不覆藏果然果然智與理冥境與神會如人飲水冷暖自知誠㦲是言也乃有投機頌云山前一片閑田地义手叮嚀問祖翁幾度賣來還自買為怜松竹引清風端和尚覷了點頭諸人此豈不是深疑了親近善知識然後明得只如先師行脚叅善知識後來却道問祖翁是如何自賣了却自買是如何湏知無有剩也古人道捴是你又道我未嘗有一句子到你若有一句子到你堪作什麼諸人要疑情破麼亦湏是似先師一回始得久立。</p>
<p>師云你但看馬大師見僧下堦乃召云大德僧回首大師云從生至老只是者漢回頭轉腦作什麼其僧言下領旨此理如何從生至老只是者漢你道是那个漢你纔起心要見者漢時便不見者漢者漢難見千難萬難今時人只道是者个漢更是阿誰不可別有也一百个中有九十九个如是會有甚巴鼻若恁麼如何明得從生至老底事如何便見得只是者漢你若不見者漢四大五蘊捴未知下落處且如只今說法[聽-王]法是有說[聽-王]是無說[聽-王]若道你立我坐我說你[聽-王]三家村裏人也解恁麼道焉敢稱禪客若謂無[聽-王]無說又道從生至老只是者漢所以到此湏是求一个了達底人决擇山僧向前未明得時捴不奈何了便請益先師纔問着時先師只道我不會我不知我不如你又問禪畢竟是易㕘難㕘只向我道你無事問難問易作麼㕘禪喚作金屎法未會一似金會了一似屎山僧甚不肯此語如今思量了語雖麄其間旨趣不淺此[書-曰+皿]是了達之士發一言半句皆不虛也凡為人時皆不胡乱指示亦不乱許人今時有諸方知識有時說得是有時說得無巴鼻此理如何盖為他亦未了達有時許人道是有時却道不是若如此爭明得從生至老只是者漢子細看來今時人也只是舊時人今時作用也只是舊時作用千變萬化也只是要你者裏自肯一肯方始得了當今時人不了當者只是不觧决擇如何是不觧决擇處只是將古人言句作觧會將自己來錐鑽只是如此到弥勒下生也不會何故向你道回頭轉腦便不是了也向者裏省力處更不用如何若何直下明取你諸人先將道理近前用古人言句自纏自縛一似淨淨潔潔一片地却將一手土撒在上面相似山僧前日入室垂示道你如今到者裏不可也似適來相似湏有个會處始得有者道適來也只恁麼如今也只恁麼你先走入情識裏了爭恠得你古人多少慈悲向你道行是佛行坐是佛坐一切法皆是佛法一切聲皆是佛聲你錯會了便道一切聲真个是佛聲一切色真个是佛色既不許如此會却如何即是向你道纔涉眹兆時早支離了也欲將智照顯他時早昬暗了也如今但莫取我口各自由你做功夫看古人因緣亦得靜坐亦得一切處觀察亦得皆是你做功夫處一切處是你證入處但一處精專日來月往湏被你打發去不見古靈和尚行脚歸其師問云汝離吾行脚得何事業曰某見百丈得个安樂處遂舉百丈頌云靈光獨耀逈脫根塵體露真常不拘文字心性無染本自圓成但離妄緣即如如佛其師於言下省悟又雪峯和尚見風吹芋葉動遂指似僧僧云某甲甚生怕怖峯咄云是你屋裏事怕作什麼其僧亦有省既一時是你屋裏事為什麼却不會盖為你隨處流浪不常在家但如今對善知識時莫教忘却喚作順理而行就<span class='corr'>己</span>知歸復云從生至老只是者漢回頭轉腦作什麼各自看取久立。</p>
<p>師云如今明得了向前明不得底在什麼處如今明不得到幾時明得去只恁麼翻覆體究也湏會去所以道向前迷底便是即今悟底即今悟底便是向前迷底若言從前迷即今悟也又言明來暗謝智起惑忘恁麼還得麼那裏得如此則有暗可滅有惑可除不見古人道不改舊時人只改舊時行履處你禪和家道有什麼難迷也只是者漢悟也只是者漢不可別有及乎問著他那个是者漢便去不得不然胡說盖緣未曾諦當證入此是諸人入骨髓底病謬底漢便認著一生休非但一生千生萬生亦秖休去若是靈利底他湏觧體究那个是者漢直求入路處師乃噓一聲今時佛法淡泊眾中也難得人諸人既在龍門學道不可空過十二時管帶搆取覷見諸人也似不爭多你不見臨際和尚道赤肉團上有一無位真人常從汝等諸人面門出入未證據者看時有僧出問如何是無位真人際下禪床把住曰道道僧擬議際便拓開又道汝眼放光照破山河也古人多少慈悲如今人不以為事湏是尋人决擇你不見嵓頭雪峯欽山去見臨際路上逢定上座頭問什麼處來定云臨際來頭云和尚萬福定云和尚<span class='corr'>已</span>遷化也頭云某等特去禮拜又值和尚遷化不知和尚有何言句請上座舉一兩則定遂舉臨際上堂示眾云赤肉團上有一無位真人常從汝等諸人面門出入未證據者看看時有僧問如何是無位真人際下禪床擒住云道道僧擬議際便托開云無位真人是什麼乾屎橛便歸方丈嵓頭不覺吐舌欽山云何不道赤肉團上非無位真人定便擒住云且道無位真人與非無位真人相去多少速道速道欽山直得面青面黑嵓頭雪峯同勸云者新戒觸忤上座且望慈悲定云若不是者兩个老漢[祝/土]殺者尿牀子你看他道非無位真人定何故不肯今時學者那裏到者般田地只管認个五蘊身田強作主宰不能放下我今舉幾則語教諸人看雪峯參投子問者裏還有人㕘麼予擲下鋤頭峯云恁麼則當處掘也子云不快漆桶他道當處掘尚做漆桶又有南際長老見雪峯語論無不相契峯令見玄沙沙問古人道此事唯我能知長老作麼生會際云湏知有不求知者沙云山頭老漢喫許多辛苦作麼你道此理如何又先師在海會端和尚會中時端和尚舉古人道如鏡鑄像像成後鏡光向什麼處去會中有頭角兄弟下語皆不契端和尚云湏是道者子始得先師時作街坊却從外歸端和尚舉前話問之先師近前問訊云也不爭多端和尚撫掌大笑人皆謂摩捋他教做化主什麼說話山僧此中只要學道如要學道十二時中湏是先去却無明人我何故人我乃庸人之事先師一生無人我山僧在他身畔作侍者見多少不曾有一念煩惱曾說舊時有个上座在海會做知客先師因送一个長老住四面乃率知客相送不知如何者上座便劈面唾先師你是甚人却教我送他惡言不止先師遂休捴無人知得後來仍來太平先師請伊<span class='note-inline'>(作知)</span>藏又做首座復自求作監院亦從之及先師住海會乃舉住太平知州不肯又惡罵謂不主張他先師方出言道者漢兩度罵我也以此見伊無人我今人纔有些言語便要理會如此作麼生學道有時見初機兄弟入室秪是爭山僧覷他了也不奈何一似村裏人把匾檐共上將軍闘我者裏七事隨身手中是関羽八十觔刀他便把匾檐劈頭打一棒見人不動又連打數下去我不是怕他盖不是對手呵呵勸諸人不要麄心日夜行持做个向上人縱然不悟亦是高上之士切湏用心久立。</p>
<p>師云你纔認著道是便被縛脚縛手更動轉不得也則被你一認認了縱有千般亦不是也你若不認著却有个救處譬如造得一隻船上面一一裝載了要千里外至乎寶所纔動手你先自釘下樁繫却船了却用力搖櫓你搖到弥勒下生也只在岸邊你見船東簸西簸將謂是轉動又何曾離得一步來又似磨茶漢子從早至夜團欒旋轉極是好笑若眼目不分明底見你認著向你道是也被明眼人覷見點檢出來多少露栓索如今多分秪用个如今底道捴離如今不得秪被恁麼地釘下樁叅學不得旨趣一時把來錯會了做个主宰不知佛法不恁麼會不見麻谷持錫見章敬谷振錫一下卓然而立敬曰是是又見南泉亦如前泉曰不是不是谷曰章敬道是和尚何得道不是泉曰章敬則是是汝不是此是風力所轉終歸敗壞谷方省過你諸人看幾錯會一生爭得不就人决擇山僧初行脚時見先師偈句便信道此人似古聖說底事必有實證處便十年間㕘扣先師頌道學道先湏得旨歸聞聲見色不思議若憑言語論高下一似從前未悟時又曰空門有路人皆到到者方知旨趣長心地不生閑草木自然身放白毫光我後生時雖造道未得心中知此非常句也秪如聞聲見色皆可思議又何緣得不思議及乎論个證處却云一似未悟時未悟時皆可思議如何見个證處此人得無所得至究竟地方觧如此我後來十年外始領他事大凡行脚學道㕘尋莫癡坐就人决擇此法難了喚作隔宿不問道若得了便別也昨日也喫粥喫飯今日也喫粥喫飯豈昔人耶別也不同也趙州向人道喫粥了也未曰喫粥了也州曰洗鉢盂去便是別也吾豈常人也你道何處是別處久立。</p>
</div>
<p class='juan'>古尊宿語錄卷第三十四　　　　　多十</p>
</div><!-- end of div[@id='body'] -->
</body></html>