<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu88' />
<p class='juan'>古尊宿語錄卷第十六　　　　　　勿四</p>
<div class='div-other'><a id='mulu89' /><p>雪峯禪師法嗣。</p>

<div class='div-other'><a id='mulu90' /><p>雲門匡真禪師浙西嘉興張氏子依空王寺志澄律師出家稟具窮律部初叅睦州蹤禪師州纔見師來便閉却門師乃扣門州云誰師云<span class='note-inline'>(某甲)</span>州云作什麼師云<span class='corr'>己</span>事未明乞師指示州開門一見便閉却師如是連三日去扣門至苐三日州始開門師乃拶入州便擒住云道道師擬議州托開云秦時[車*度]轢鑽師從此悟入師到雪峰莊見一僧師問上座今日上山去那僧云是師云寄一則因緣問堂頭和尚秖是不得道是別人語僧云得師云上座到山中見和尚上堂眾纔集便出握腕立地云這老漢項上鐵枷何不脫却其僧一依師教雪峯見這僧與麼道便下座攔胸把住其僧云速道速道僧無對雪峯托開云不是汝語僧云是<span class='note-inline'>(某甲)</span>語雪峯云侍者將繩棒來僧云不是某語是莊上一浙中上座教<span class='note-inline'>(某甲)</span>來道雪峰云大眾去莊上迎取五百人善知識來師次日上山雪峰纔見便云因什麼得到與麼地師乃低頭從茲契合師在雪峰時有僧問雪峰如何是觸目不會道運足焉知路峰云蒼天蒼天僧不明遂問<span class='note-inline'>(師蒼)</span>天意旨如何師云三斤麻一疋布僧云不會師云更奉三尺竹後雪峰聞喜云我常疑箇布衲師行脚時見一座主舉在天台國清寺齋時雪峰拈鉢盂問某道得即與你鉢盂某云此是化佛邊事峰云你作座主奴也未得某云不會峰云你問我與你道某始禮拜峰便蹋倒某得七年方見師云是你得七年方見主云是師云更與七年始得師在浙中蘊和尚會裏一日囙喫茶次舉蘊和尚乘語云見聞覺知是法法離見聞覺知作麼生有傍僧云見定如今目前一切見聞覺知是法法亦不可得師拍手一下蘊乃舉頭師云猶欠一著在蘊云我到這裏却不會師到共相共相問什麼處來云雪嶺來相云要急言句舉一則來云前日典座來和尚何不問他相云典座且置師云箭過新羅師在嶺中時問臥龍和尚明己底人還見有<span class='corr'>己</span>麼龍云不見有<span class='corr'>己</span>始明得<span class='corr'>己</span>又問長連牀上學得底是苐幾機龍云苐二機師云作麼生是苐一機云緊帩草鞋師在嶺中時有僧問如何是法身向上事云向上與你道即不難汝喚什麼作法身僧云請和尚鑒云鑒即且置作麼生說法身僧云與麼與麼師云此是長連床上學得底我且問你法身還觧喫飯麼僧無語後有僧舉似梁家庵主主云雲門直得入泥入水資福云欠一粒也不得剩一粒也不得師在雪峯與長慶西院<span class='corr'>商</span>量雪峯上堂云盡大地撮來如粟未大拋向面前漆桶不會打皷普請看西院問師雪峯與麼道還有出頭不得處麼師云有院云作麼生是出頭不得處師云不可捴作野狐精見解也又云狼藉不少又云七曜麗天又云南閻浮提北欝單越師一日與長慶舉趙州無賔主話雪峯當時與一蹋作麼生師云某甲不與麼慶云你作麼生師云石橋在向北師與長慶舉石鞏三平話師云作麼生道兌得石鞏喚作半箇聖人慶云若不還曾爭辨真偽師云入水見長人師到洞巖巖問作什麼來師云親近來巖云亂走作什麼師云暫時不在巖云知過即得師云和尚乱走作什麼師到踈山踈山問得力處道將一句來師云請和尚高聲問山便高聲問師云和尚早朝喫粥麼山云作麼生不喫粥師云乱呌喚作麼又因踈山示眾云老僧咸通年<span class='corr'>已</span>前會得法身邊事咸通年<span class='corr'>已</span>後會得法身向上事師問承聞和尚咸通年<span class='corr'>已</span>前會得法身邊事咸通年<span class='corr'>已</span>後會得法身向上事是不山云是師云如何是法身邊事山云枯樁師云如何是法身向上事山云非枯樁師云還許學人說道理也無山云許你說師云枯樁豈不是明法身邊事非枯樁豈不是明法身向上事山云是師云法身還該一切不山云作麼生不該師指淨瓶云法身還該這箇麼山云闍梨莫向淨瓶邊會師便禮拜師到曹山山示眾云諸方盡把格則何不與他道一轉語教伊莫疑去師便問密密處為什麼不知有山云秖為密密所以不知有師云此人作麼生親近山云不向密密處師云不向密密處還得親近也無山云始得親近師應諾諾師問曹山如何是沙門行云喫常住苗稼者師云便與麼去時如何云你還畜得麼師云學人畜得山云你作麼生畜師云著衣喫飯有什麼難山云何不道披毛戴角師便禮拜因[啗-口+王]長老舉菩薩手中執赤幡問師作麼生師云你是無禮漢瑫云作麼生無禮師云是你外道奴也作不得師到天童童云你還定當得麼師云和尚道什麼童云不會即目前包褁師云會即目前包褁因見信州鵝湖上堂云莫道未了底人長時浮逼逼地設使了得底人明得知有去處尚乃浮逼逼地師下來舉此語問首座適來和尚示眾云未了底人浮逼逼地了得底人浮逼逼地意作麼生首座云浮逼逼地師云首座在此久住頭白齒黃作這箇語話首座云未審上座又作麼生師云要道即得見即便見若不見莫乱道首座云秖如堂頭道浮逼逼地又作麼生師云頭上著枷脚下著杻座云與麼則無佛法也師云此是文殊普賢大人境界師行脚時有官人問還有定乾坤底句麼師云蘇嚕蘇嚕悉哩薩訶師到江州有陳尚書請師齋相見便問儒書中即不問三乘十二分教自有座主作麼生是衲僧行脚事師云會問幾人來書云即今問上座師云即今且置作麼生是教意書云黃卷赤軸師云這箇是文字語言作麼生是教意書云口欲談而辞喪心欲緣而慮忘師云口欲談而辞喪為對有言心欲緣而慮忘為對妄想作麼生是教意尚書無語師云見說尚書看法華經是否書云是師云經中道治生產業皆與實相不相違背且道非非想天有幾人退位書無語師云尚書且莫草草十經五論師僧拋却特入叢林十年二十年尚不奈何尚書又爭得會尚書禮拜云某甲罪過師到歸宗僧問大眾雲集合談何事宗云兩兩三三僧云不會宗云三三兩兩師却問其僧歸宗意旨如何僧云全體與麼來師云上座曾到潭州龍牙麼僧云曾到來師云打野榸漢師因乾峯上堂云法身有三種病二種光須是一一透得更須知有照用臨時向上一竅在峰乃良久師便出問庵內人為什麼不見庵外事峰呵呵大笑師云猶是學人疑處在峰云子是什麼心行師云也要和尚相委峰云直須與麼始解穩坐地師應喏喏乾峰示眾云舉一不得舉二放過一著落在第二師出眾云昨日有人從天台來却往徑山去峰云典座來日不得普請便下座。</p>
<p>師問乾峰請師答話峰云到老僧也未師云與麼則學人在遲也峰云與麼那與麼那師云將謂猴白更有猴黑師到灌溪時有僧舉灌溪語云十方無壁落四面亦無門淨躶躶赤灑灑沒可把問師作麼生師云與麼道即易也大難出僧云上座不肯和尚與麼道那師云你適來與麼舉那僧云是師云你驢年夢見灌溪麼僧云某甲話在師云我問你十方無壁落四面亦無門淨躶躶赤灑灑沒可把你道大梵天王與帝釋商量箇什麼事僧云豈干他事師喝云逐隊喫飯漢陳尚書問雲居供養主云雲居高低於弟子王無語尚書問師師云尚書莫教話墮師在嶺中時問一老宿一切時中如何辨明老宿云喚什麼作一切時中師云釋迦老子道了也彌勒猶自不知又見一老宿上堂云若是<span class='corr'>商</span>量舉覺如當門利劒相似一句下須有殺活始得師出眾云和尚上堂多時大眾歸堂老宿云道什麼云日月易流師在嶺中順維那處起彼時問古人竪起拂子放下拂子意旨如何維那云拂前見拂後見師云如是如是又云是諾伊是不諾伊又云可知禮也師聞洛浦勘僧云近離甚處僧云荊南浦云有一人與麼去還逢麼僧云不逢浦云為什麼不逢僧云若逢即頭粉碎浦云闍梨三寸甚密師後於江西見其僧問云還有此語不僧云有云洛浦倒退三千里師在靈樹知聖大師會中為首座時僧問知聖如何是祖師西來意聖云老僧無語却問僧忽然上碑合著得什麼語時有數僧下語皆不契聖云汝去請首座來洎師至聖乃舉前話問師師云也不難聖云著得什麼語師云有人問如何是祖師西來意但云師知聖深肯問學人有疑請師不責從上宗乘事作麼師云三拜不虛。</p>
<p>師上堂良久云夫唱道之機固難諧剖若也一言相契猶是多途況復忉忉有何所益然且教乘之中各有殊分律為戒學經為定學論為慧學三藏五乘五時八教各有所歸然一乘圓頓也大難明直下明得與衲僧天地懸殊若向衲僧門下句裏呈機徒勞佇思門庭敲磕千差萬別擬欲進步向前過在尋佗舌頭路布從上來事合作麼生向者裏道圓道頓得麼者邊那邊得麼莫錯會好莫見與麼道便向不圓不頓處卜度者裏也須是箇人始得莫將依師語相似語測度語到處呈中將為自<span class='corr'>己</span>見解莫錯會秖如今有什麼事對眾決擇看時有州主何公禮拜問曰弟子請益師云目前無異草有官問佛法如水中月是不師云清波無透路進云和尚從何得師云再問復何來進云正與麼時如何師云重疊関山路有官問千子圍繞何者為的師云化下住持<span class='corr'>已</span>奉來問問今日開筵將何指教師云來風深辨進云莫秖者便是麼師云錯問從上古德以心傳心今日請師將何施設師云有問有荅進云與麼則不虛施設也師云不問不荅問凡有言句皆是錯如何是不錯師云當風一句起自何來進云莫秖者便是也無云莫錯問如何是啐啄之機師云響進云還應也無師云且緩緩問如何是學人的的事師云痛領一問問如何是祖師西來意師云日裏看山問如何是和尚家風師云久雨不晴進云如何是久雨不晴師云曬㫰著問如何是不帶眹師云天台普請南嶽遊山問如何是向上一路師云九九八十一問如何是教主師云太無禮生問如何是一代時教師云對一說問如何是正法眼師云普問如何是端坐念實相師云河裏失錢河裏摝問如何是沙門行師云會不得進云為什麼會不得師云秖守會不得問如何是尋常之用師云且那裏葛藤去問如何是教意師云你看什麼經僧云般若經師云一切智智清淨還夢見未僧云一切智智清淨且置如何是教意師云心不負人面無慙色放你三十棒問如何是報得四恩三有去師云抱頭哭蒼天問如何是正法眼師云粥飯氣問如何是三昧師云到老僧一問還我一句來問如何是諸佛出身處師云東山水上行問乞師指箇入路師云喫粥喫飯時有僧問如何是一句師云舉問如何是說時默師云清機歷掌進云如何是默時說師云嗄進云不默不說時如何師將棒趂問如何是雲門劍師云祖問如何是諸佛出身處師云更請一問問如何是露地白牛師云覿機無改路進云放着什麼處師云再舉不逾塵問如何是塵塵三昧師云桶裏水鉢裏飯問如何是一如體玄師云欠你一問問如何是玄中的師云[祝/土]進云如何即是師云速退速退妨他別人問問如何是非思量處師云識情難測問鑿壁偷光時如何師云恰問一言道盡時如何師云裂破進云和尚作麼生下手拈掇師云拈取糞箕掃箒來問如何舉唱即得不負來機師云道什麼進云還可來意也無師云且緩緩問如何是透法身句師云北斗裏藏身問如何是本來宗師云不問不荅問如何是三界唯心萬法唯識師云我今日不荅話進云為什麼不荅話師云驢年會麼問如何是吹毛劒師云骼又云胔問如何是內外光師云向什麼處問學云如何明達師云忽然有人問你作麼生道進云明達後如何<span class='note-inline'>(師云)</span>明郎且置還我達來問如何是切急一句<span class='note-inline'>(師云)</span>吃問如何是本來心師云舉起分明問如何是衲僧孔竅師云放過一着進云請師道師云對牛彈琴問如何是大乘修行師云一榼在手問如何是一切智智清淨師云僧堂入佛殿問如何是不掛脣吻一句師云合取狗口問如何是海印三昧師云你但禮拜問著待我東行西行問如何轉動即得不落階級師云南斗七北斗八問如何是當今施設師云道即不難鑒從何來問如何是不睡底眼云不省問如何是不犯之令云那箇師僧還見麼問如何是大人相師乃擎拳問如何是佛法大意云一佛二菩薩問如何是兄弟添十字師云我共汝說葛藤問如何是和尚為人一句師云心不負人面無慙色速禮三拜問如何是天然之事師云蹋步向前作什麼問如何是教意師云吃嘹舌頭更將一問來問如何是七縱八橫師云放汝一着。</p>
<p>上堂云舉一則語教汝直下承當早是撒屎著你頭上也直饒拈一毛頭盡大地一時明得也是剜肉作瘡雖然如此也須是實到者箇田地始得若未且不得掠虛却須退步向自<span class='corr'>己</span>根脚下推尋看是什麼道理實無[糸*系]髮許與汝作解會與汝作疑惑況汝等且各各當人有一段事大用現前更不煩汝一毫頭氣力便與祖佛無別自是汝諸人信根淺薄惡業濃厚突然起得如許多頭角擔鉢囊千鄉萬里受屈作麼且汝諸人有什麼不足處大丈夫漢阿誰無分獨自承當尚猶不著便<span class='note-inline'>(不可)</span>受人欺瞞取人處分纔見老和尚開口便好把特石驀口塞便是屎上青蠅相似闘咂將去三箇五箇聚頭商量若屈兄弟古人一期為汝諸人不奈何所以垂一言半句通你入路知是般事拈放一邊自着些子筋骨豈不是有少許相親處快與快與時不待人出息不保入息更有什麼身心閑別處用切湏在意珍重。</p>
<p>上堂良久云觸目不會道運足焉知路僧問如何是觸目菩提師云與我拈却佛殿問如何是最初一句師云九九八十一僧便禮拜師云近前來僧便近前師便打問如何是實學底事師云大好消息進云畢竟是誰家之子師云[膜-大+(句-口+匕)]月二十五問承教有言一切智智清淨時如何師便唾之進云古人方便又作麼生師云來來截却汝脚跟換却汝髑髏鉢盂裏拈却匙筯拈却鼻孔來進云甚處有許多般師云者掠虛漢便打問如何是禪師云是進云如何是道師云得問如何是一切法皆是佛法師云三家村裏老婆盈衢溢路會麼學云不會師云非但汝不會大有人不會在問學人簇簇地商量箇什麼師云大眾久立問如何是諸佛出身處師云佛前裝香佛後合掌問十二時中如何得不被諸境惑去師云三門頭合掌問四面森森如何是靈樹師云風鳴雨息進云如何是靈樹枝條師云曬㫰皮草問如何是觸目菩提云拈却露柱學云豈干他事云驢年會麼問醍醐上味為什麼翻成毒藥師云[祝/土]問如何是活師云心不負人學云如何是殺師云三日後不得唱衣學云不殺不活時如何師以拄杖趂出問學人與麼來請師實說師云知問金剛為什麼倒地師云不著力問殺父殺母佛前懺悔殺佛殺祖向什麼處懺悔師云露問不起一念還有過也無師云須弥山問如來唯一說無二說如何是如來說師云那箇師僧何不問問闇中如何辨主師云務原是什麼人坐問學人實問請師實荅師云你作麼主辨進云正當與麼時如何師云的問從上古德以何為的師云看取舌頭。</p>
<p>上堂云諸和尚子莫妄想天是天地是地山是山水是水僧是僧俗是俗良久云與我拈案山來看便有僧問學人見山是山見水是水時如何師云三門為什麼從這裏過進云與麼則不妄想去也師云還我話頭來。</p>
<p>上堂良久云還有人道得麼道得底出來眾無語師拈拄杖云適來是箇小屎坑如今是箇大屎坑下座。</p>
<p>問萬法歸一一即不問如何是萬法師云你來這裏說葛藤瞞我問聖僧為什麼被大蟲咬師云與天下人作牓樣問十二時中如何用心即得不負於上來師云省力進云省力事如何師云省取前話問萬機不到處如何知有師云該得麼進云日用事如何師云一箭到新羅大漢國裏說葛藤問學人擬伸一問還許也無師云佛不奪眾生所願問如何舉唱即得不負來機師云痛領一問問千聖功圓冥然時如何擊琢師云句裏明人問三界中何物勝於佛師云通你一問問摘菓尋枝即不問如何是直截根源云速禮三拜問己事未明如何指示云不避來機還當得麼問盡其機來師還接也無師云一問不錯學云一問且置師還接不師云細看前話問毘盧向上即不問虛空請師留些子師云把却汝咽喉你作麼生道問如何是學人自<span class='corr'>己</span>師云一[扠-、]一劄進云莫便是不師云蘇嚕蘇嚕。</p>
<p>上堂云今日與諸人舉一則語大眾聳聽良久有僧出禮拜擬伸問次師以拄杖趂云似這般滅胡種長連床上納飯阿師堪什麼共語處這般打野榸漢以拄杖一時趂下問大眾雲集合談何事師云向下文長付在來日進云便與麼去時如何師云墮進云什麼處是墮師云長連床上飽喫飯了脫空妄語問靈山一會何似今日師云言中有響學云當今事作麼生師云不煩再問問以字不成八字下是未審是什麼字師云九九八十一進云學人不會請師指示云我又辜你什麼處問從上古德得箇什麼便稱尊貴師云愛問不愛荅進云與麼則不假和尚舌頭嚼去也師云熨斗煎茶銚不同問和尚為人語話還有未道著底句也無師云說不及進云為什麼如此師云秖為如此問大拍盲底人來師還接也無師放身倒問如何是雲門山師云庚峯定宂問牙齒敲磕皆落名言如何得不落古人蹤師云通機自辯問如何是和尚家風師云皮枯骨瘦問如何是道師云七顛八倒進云為什麼如此師云一不得向二不得開問暗室得明時如何師云朗州此去多少。</p>
<p>上堂云一言纔舉千差同轍該括微塵猶是化門之說若是衲僧合作麼生若將祖意佛意這裏商量曹溪一路平沉還有人道得麼道得底出來時有僧問如何是超佛越祖之談師云餬餅進云這箇有什麼交涉師云酌然有什麼交涉問當今一句請師道師云放你一線道還我一句來問不涉廉纖請師道師云一怕汝不問二怕汝不舉三到老僧㪍跳四到你退後速道速道僧便禮拜師便打問目前蕩盡時如何師云熱發作麼其僧禮拜而退師云且來且來僧近前師便棒云這掠虛漢諕我問如何是法王主師云义手著問盲龜值浮木孔時如何師云老僧义手去也問學人正在迷途請師一接師云道什麼問如何是教意師云荅猶未了進云和尚什麼處荅師云將謂汝靈利問如何是衲僧正眼師云那箇師僧近前來其僧近前師咄云去問教中即不問如何是宗門中事師云既有來問速禮三拜問絕消息處如何履踐師云三十年後進云秖令如何師云莫乱統問性源還有語也無師云莫問問佛病祖病將何醫云審即諧進云將何醫師云幸有力問百步穿楊請師指的師云荅這話去也問言詮不及處如何體會師云對眾快禮拜問竛竮之子如何進步師云目前不辨進云豈無尊貴師云不較多進云作麼生師云作麼生問凢有言說皆是葛藤如何是不葛藤師云大有人見汝問問急急相投請師指教師云作麼生道進云不會請師道師云作麼。</p>
<p>上堂云大眾汝等還有鄆州針麼若有試將來看有麼有麼眾無對師云若無散披衣裳去也便下座。</p>
<p>問盡大地人來師如何接師云提綱有路進云莫秖這便是指示不師云合取狗口問時中不明如何得不落緣塵去師云閉門哭蒼天問十二時中如何體悉師云不難辨進云還有學人入頭處也無云細看前話問靈山一會迦葉親聞未審聞箇什麼句師云不避來鋒速道速道進云是什麼句師云掣電之機徒勞佇思問千聖不傳古今不歷如何是和尚接人一句師云觸忤老兄得麼進云如何是接人一句師云作麼問有何逕要令學人心息師云放你三十棒問目前坦然時如何師云海水在汝頭上進云還著得也無師云向這裏脫空妄語問施主設齋將何報荅師云量才補職進云不會師云不會即喫飯問如何是向上事師云截却汝肚腸換却匙筋拈將鉢盂來看僧無對師云這掠虛漢問如何是佛法大意師云來鋒有路問如何是學人轉身處師云利。</p>
<p>上堂良久云秖這箇帶累殺人便下座。</p>
<p>上堂云道即道了也時有僧出禮拜欲伸問次師拈拄杖便打云識什麼好惡這一般打野榸漢捴似這箇僧爭消得施主信施惡業眾生捴在這裏覓什麼乾屎橛咬以柱挾一時趂下問如何是禪師云拈却一字得麼問扶桒柯畔日輪未出時如何師云知問皆楚投吳時如何師云面南看北斗問六國未寧時如何師云千里何明進云爭柰不明何師云頼遇適來道了問如何是本源師云受什麼人供養問如何是直截一路師云主山後進云謝師指示師云合取皮袋問曹溪的旨請師垂示師云三十年後問密室玄宮時如何師云倒進云宮中事作麼生師云重問萬機吐不出時如何師云大眾不匿進云猶是學人疑處在師云語覆前機去問要急相應唯言不二時如何師云對眾舉大眾可不知進云如何承當師云驢年問一生積惡不知善一生積善者不知惡此意如何師云燭問遠遠投師師意如何師云七九六十三進云學人近離衡州師喝云是你草鞋跟断僧云珍重師喝云靜處薩婆訶問如何是學人自己師云一佛二菩薩問六國未寧時如何師云雲擎雨色問上無攀仰下無己躬時如何師云藏身一句作麼生道僧便禮拜師云放過一著置將一問來僧無語師云這死蝦蟇問如何是色即是空師云拄杖敲汝鼻孔問如何是和尚非時為人一句師云早朝牽犂晚間拽杷問三乘五性即不問如何是衲僧門下事師云日勢稍晚速禮三拜問久值為什麼不識師云測問如何是心師云心進云不會師云不會進云究竟如何師咄云靜處東行西行問三界唯心萬法唯識時如何師云舌根裏藏身進云藏身後如何師云蘇嚕蘇嚕問如何是途中受用師云七九六十三進云如何是世諦流<span class='note-inline'>(布師)</span>云江西湖南新羅㴾海問密室不通風時如何師云響露鳴風進云如何是密室中人師云再陳難辨問直與麼來時如何師云照從何立進云不去不來時如何師云前語道什麼問進向無門時如何師云三千八百。</p>
<p>上堂云放你橫說竪說從朝至暮無人塞你口不放你說又作麼生。</p>
<p>上堂大眾集良久驀拈拄杖云看看北欝丹越人見汝般柴不易在中庭裏相撲供養你更為你念般若經云一切智智清淨無二無二分無別無斷故僧便問如何是一切智智清淨師云西天斬頭截臂這裏自領出去問掛錫幽巖時如何師云在什麼處問如何是深中淺師云山河大地進云如何是淺中深師云大地山河進云如何是深師云朝到西天暮歸唐土問迦葉入定時如何師云匿得麼進云還見十方不師云好手透不出問真如湛寂妙絕無門時如何師云自機廻照進云秖這裏如何師云莫錯問千般方便誘引歸源未審源中事如何師云有問有荅速道將來僧應喏師云迢遙也問如何是雲門劍師云揭進云用者如何師云蘇嚕蘇嚕問如何是祖師西來意師云沒即道進云不會師云壯一問問能詮表裏時如何師云風不入進云表裏事如何師云錯問萬機俱罷時如何師云塚上生芝草問觀身無己觀外亦然時如何師云熱發作麼進云與麼則冰消瓦解去也師便打問龍門有意進水無能時如何師云來機即易再舉還難進云正與麼時如何師云快問古人面壁意旨如何師云念七又云定問百不會底人來師如何接師云話墮也進云什麼處是話墮師云七棒對十三問承古有言了即業障本來空未了還須償宿債未審二祖是了未了師云確問從上古德相傳何事師云速禮三拜問如何是雲門一路師云親進云如何即是師云顛言倒語作麼問承古有言擬心即差如何得不差師云洪機歷掌進云後人再問作麼生師云遲風難改問三身中阿那身說法師云要問如何是釋迦身師云乾屎橛問請師提綱宗門師云南有雪峯北有趙州問大徹底人見一切法是空不師云蘇嚕蘇嚕問終日切切不得箇入路乞師指箇入路師云當機有路問如何是超佛越祖之談師云蒲州麻黃益州附子問如何是教意師云撩起來作麼生道進云便請師道師云對牛彈琴問玄機一路如何體會師云三十年後問槨示雙趺當表何事師云言進云未審師意如何師云緊帩草鞋問不是玄機亦非目擊時如何師云倒一說問劫火洞然時如何師云更夢見什麼。</p>
<p>上堂云我共汝平展遇人識人與麼老婆說話尚自不會每日飽飯喫了上來下去覓什麼椀這野狐隊仗向這裏作什麼以拄杖一時趂下問初秋夏末前程忽有人問如何秪對師云大眾退後進云過在什麼處師云還我九十日飯錢來問學人近到法席未審家風事如何師云不歷一問作麼生道問十方國土中唯有一乘法如何是一乘法師云何不別問進云謝師指示師便喝問承古有言一塵徧含一切塵如何是一塵師云吃嘹舌頭更將一問來問學人不問師還荅也無師云將汝口掛壁上不得問一切尋常時如何師云雖然屎臭氣熏我我且問你晝行三千夜行八百你鉢盂裏什麼處著僧無對<span class='note-inline'>(師云)</span>脫空妄語漢問如何是教眼師云速禮三拜問承古有言牛頭橫說竪說不知有向上關棙子如何是向上關棙子師云東山西嶺青問如何是露地白牛云歸依佛歸依法歸依僧進云白牛何在師咄之問樹凋葉落時如何師云體露金風問如何是布袋裏珍珠師云說得麼問如何是祖宗的子師云言中有響。</p>
<p>上堂云夫學般若菩薩須識得眾生病即識得學般若菩薩病還有人揀得麼出來對眾揀看眾無語乃云若揀不得莫妨我東行西行。</p>
<p>上堂云我今日共汝說葛藤屎灰尿火泥猪疥狗不識好惡屎坑裏作活計所以道盡乾坤大地三乘十二分教三世諸佛天下老師言教一時向汝眼睫上會取去饒汝便向這裏一時明得亦是不著便漢無端跳入屎坑可中於我衲僧門下過打脚折時有三僧出一時禮拜師云一狀領過問如何得速超三界去師云如何得速超三界去進云是師云是即休問終日忙忙時如何師云覿機無響路進云作麼生師云說不得問一擺淨盡時如何師云爭柰老僧何進云此是和尚分上師云這掠虛漢問如何是道師云透出一字進云透出後如何師云千里同風問古人道知有極則事如何是極則事師云爭柰在老僧手裏何進云某甲問極則事師便棒云吽吽正當撥破便道請益這般底到處但知乱統近前來我問你尋常在長連床上商量向上向下超佛越祖你道水牯牛還有超佛越祖底道理麼僧云適來<span class='corr'>已</span>有人問了也師云這箇是長連牀上學得底不要有便言有無便言無僧云若有更披毛戴角作麼師云將知你秖是學語之流又云來來我更問你諸人橫擔拄杖道我叅禪學道便覓箇超佛越祖底道理我且問你十二時中行住坐臥屙屎送尿至於[蕵-食+ㄗ]坑裏蟲子市肆賣買羊肉案頭還有超佛越祖道理麼道得底出來若無莫妨我東行西行便下座。</p>
<p>師見僧入來便云瓦解冰消僧云學人有什麼過師云七棒對十三問如何是西來意師云長連床上有粥有飰問承古有言道無橫徑立者皆危如何是道<span class='note-inline'>(師云)</span>普請看問如何是三乘教外一句師云闍棃一問老僧[跳-兆+勃]跳三千里進云謝師指示師云住住你道老僧話作麼<span class='note-inline'>(生僧)</span>無對師云三十年後來與汝三十棒問大眾雲集合談何事師云譚汝屋裏老爺問曹溪一句闔國知聞未審雲門一句什麼人得聞師云闍棃不聞進云學人親近得不師云子細踟蹰看。</p>
<p>上堂云如來明星現時成道有僧問如何是明星現時成道師云近前來近前來僧近前師以拄杖打趂。</p>
<p>上堂有僧出禮拜云請師荅話師召大眾大眾舉頭師便下座。</p>
<p>上堂良久有僧出禮拜師云太遲生僧應喏師云這漆桶。</p>
<p>上堂有解問話者置將一問來僧出禮拜云請師鑒師云拋釣釣鯤鯨釣得箇蝦蟇云和尚莫錯師云朝走三千暮走八百作麼<span class='note-inline'>(生僧)</span>無語師便打。</p>
<p>上堂僧問如何是本源師拈起拄杖云若是提起即向上去也僧又問如何是本源師云南贍部洲北欝單越問普賢為什麼騎象文殊為什麼騎師子師云我無象也無師子且騎佛殿出三門去也問如何是教意師云山河大地又云正好辨猶是曲說教意若約提綱即未在問一切智通無障礙時如何師云掃地潑水相公來問隨流認得性時如何師云東堂月朗西堂闇問如何是三乘教外別傳底事師云你若不問我即不荅你若問我即朝到西天暮歸唐土僧云乞師指示師云一不成二不是問如何是祖師西來意師云青天白日䆿語作麼問如何是佛法大意師云日裏麒麟看北斗問學人到這裏為什麼道不得師云野[泳-永+(瓜-、)]窟裏坐問不落古今是何曲調師拽拄杖便下座。</p>
<p>問如何是佛法大意師云面南看北斗問古人斬蛇意旨如何師便打問如何是和尚家風師云闍棃受琉太早問如何是賔中主師云騎一問進云如何是主中主師云义手著進云賔主相去多少師云如眼如目進云合談何事師云三九二十七問自到和尚法席不會乞師指示師云截却你頭得麼問乞師指示令學人頓息昏迷師云襄州米作麼價問二尊相見時如何師云不是偶然。</p>
<p>上堂天帝釋與釋迦老子在中庭裏相爭佛法甚閙便下座。</p>
<p>問如何是曹溪的的意師云老僧愛瞋不愛喜進云為什麼如此云路逢劒客[彳*頁]呈劒不是詩人不献詩問二尊相見共談何事師云不決即道問人天交接其意如何師云對眾呈機。</p>
<p>上堂和尚子且[彳*頁]明取衲僧鼻孔且作麼生是衲僧鼻孔乃云摩訶般若波羅密今日大普請便下座。</p>
<p>問如何是西來意師云山河大地進云向上更有事也無師云有進云如何是向上事云釋迦老子在西天文殊菩薩居東土問父母俱喪時如何云俱喪且置那個是你父母僧云苦痛深師云酌然酌然問如何是大施主師云對機不辨問徹底冥濛底人來師如何拯濟師云兩重公案一狀領過問說教當為何人云近前來高聲問僧近前問師便打問和尚年多少師云七九六十八進云為什麼七九六十八師云我為你減却五年問十方薄伽梵一路涅槃門如何是一路涅槃門師云我道不得進云和尚為什麼道不得師云是你舉話即得問如何是法說師云大眾久立速禮三拜如何是隨意說師云晨時有粥齋時有飯如何是隨冝說師云三德六味施佛及僧如何是方便說師云是汝鼻孔重三斤半如何是大悲說師云皈依佛法僧問生死根源即不問如何是目前三昧師云吃嘹舌頭三千里進云今日得遇和尚也師云放你三十棒問乞師指示師云上大人丘乙<span class='corr'>己</span>進云學人不會師云化三千七十士問不離三德六味還有佛法也無師云秖怕你不問進云請師道師云三德六味施佛及僧。</p>
<p>上堂云眼睫橫亘十方眉毛上透乾坤下透黃泉須彌山塞却汝咽喉還有會處麼若會得拽取占波國共新羅國闘額。</p>
<p>上堂云江西即說君臣父子湖南即說他不與麼我此間即不如此良久云汝還見壁麼。</p>
<p>上堂云去去[逅-口+(了-(丁-一)+巾)]相鈍置有什麼了時却問眾云我與麼道還有過麼問如何是祖師西來意師云一不得問進云喏師咄云話也不領問今日供養羅漢羅漢還來也無師云汝若不問我即不道進云請師道師云三門頭合掌佛殿裏裝香問如何是衲僧本分事師云南有雪峯北有趙州進云請和尚不繁辞師云不得失却問學云喏師便打問承古有言會即事同一家不會即離牙擘齒如何得事同一家師云乱走作麼。</p>
<p>上堂云從上來且是箇什麼事如今抑不得已且向汝諸人道盡大地有什麼物與汝為對為緣若有針鋒與汝為隔為礙與我拈將來喚什麼作佛作祖喚什麼作山河大地日月星辰將什麼為四大五蘊我與麼道喚作三家村裏老婆說話忽然遇著本色行脚漢聞與麼道把脚拽向階下有什麼罪過雖然如此據箇什麼道理便與麼莫趂口快向這裏乱道須是箇漢始得忽然被老漢脚跟下尋著勿去處打脚折有什麼罪過既與麼如今還有問宗乘中話麼待老漢荅一轉了東行西行有僧擬問次師以拄杖劈口打便下座。</p>
<p>問師子嚬呻時如何師云嚬呻且置試哮吼看僧應喏師云這箇是老鼠啼。</p>
<p>上堂云我有一句語不敢望你會還有人舉得麼良久云將謂胡鬚赤更有赤鬚胡便下座。</p>
<p>上堂云不得<span class='corr'>已</span>且作死馬醫向汝道是箇什麼是東是西是南是北是有是無是見是聞是向上是向下是與麼是不與麼這箇喚作三家村裏老婆說話是你有幾箇到此境界相當即相當不相當靜處薩婆訶便下座。</p>
<p>上堂云諸方老和尚道須知有聲色外一叚事似這箇語話誑諕人家男女三間法堂裏獨自妄想未曾夢見我本師宗旨在作麼生消得他信施臘月三十日箇箇須償他始得任汝㪍跳去是你諸人各自努力珍重問目前無一法還免得生死不師云你驢年未免得在問如何是道師云去進云學人不會乞師道師云闍棃公驗分明何在重判問維摩一默還同說也無師云痛領一問進云與麼則同說也師云適來道什麼問如何是清淨法身師云死藥欄進云便與麼會時如何師云金毛師子。</p>
<p>上堂因聞鍾鳴乃云世界與麼廣闊為什麼鍾聲披七條。</p>
<p>上堂云不可雪上加霜去也珍重便下座。</p>
<p>上堂云諸方老禿奴曲木禪牀上坐地求名求利問佛荅佛問祖荅祖屙屎送尿也三家村裏老婆傳口令相似識箇什麼好惡揔似這般底水也難消。</p>
<p>上堂云人人自有光明在看時不見暗昏昏便下座。</p>
<p>師入京在受春殿聖上問如何是禪師云皇帝有勑臣僧對師在文德殿赴齋有鞠常侍問靈樹果子熟也未師云什麼年中得信道生。</p>
<p>上堂云你諸人無端走來這裏覓什麼老僧秖解喫飯屙屎別解作什麼你諸方行脚叅禪問道我且問你諸方叅得底事作麼生試舉看又云中間諕汝屋裏老爺得麼向老漢胐臀後覓得些子㖒唾嚼將為自己便道我解禪解道饒你念得一大藏教擬作麼生去古人事不得已見你乱走向汝道菩提涅槃是埋沒你是釘橛繫却你又見你不會向汝道非菩提涅槃知是般事早是不著便也又更覓他注解這般底滅胡種族從上來揔似這般何處到今日我向前行脚時有一般人與我注解他是不惡心被我一日覷見是一場笑具是我三五年不死這般滅胡種底一斧打脚折如今諸方大有出世紐捏你何不去彼中在這裏覓什麼乾屎橛師便下地以拄杖一時打趂下去問如何是萬法一决師云莫教失却問問死中得活時如何師云朝行三千夜行八百問大眾雲集合談何事師云今日放下令行去也僧禮拜師便打問如何是透法身句師云海晏河清道士問視聽無聲無形老君說了也雲門一句請師指示師云迢然西天路士無語師擬下座士云再請師舉揚宗旨師云道得底出來眾無對師云與麼則辜負請主去也便下座。</p>
<p>上堂大眾集定師乃拈起拄杖云不得已且向這裏會取看看三門在露柱上便下座。</p>
</div>
<div class='div-other'><a id='mulu91' />
<p class='h2'>十二時歌</p><p style="text-indent:1em" class="lg-abnormal"><div class='lg-row'>夜半子愚夫說相似</div>
</p><p style="text-indent:1em" class="lg-abnormal"><div class='lg-row'>雞鳴丑癡人捧龜首</div>
</p><p style="text-indent:1em" class="lg-abnormal"><div class='lg-row'>平旦寅曉何人</div>
</p><p style="text-indent:1em" class="lg-abnormal"><div class='lg-row'>日出卯韓情枯骨咬</div>
</p><p style="text-indent:1em" class="lg-abnormal"><div class='lg-row'>食時辰歷歷明機是悞真</div>
</p><p style="text-indent:1em" class="lg-abnormal"><div class='lg-row'>禺中已去來南北子</div>
</p><p style="text-indent:0em" class="lg-abnormal"><div class='lg-row'>日南午認向途中苦</div>
</p><p style="text-indent:1em" class="lg-abnormal"><div class='lg-row'>日昳未夏逢說寒氣晡時申張三李四會言真</div>
</p><p style="text-indent:1em" class="lg-abnormal"><div class='lg-row'>日入酉恒機何得守</div>
</p><p style="text-indent:1em" class="lg-abnormal"><div class='lg-row'>黃昏<span class='corr'>戌</span>看見時光誰受屈</div>
</p><p style="text-indent:1em" class="lg-abnormal"><div class='lg-row'>人定亥直得分明沉苦海</div>
</p></div>
<div class='div-other'><a id='mulu92' />
<p class='h2'>偈頌</p><p style="text-indent:0em" class="lg-abnormal"><div class='lg-row'>雲門聳剔白雲低水急遊魚不敢棲入戶<span class='corr'>已</span>知來見解何勞更舉轢中泥</div>
</p><p style="text-indent:0em" class="lg-abnormal"><div class='lg-row'>藥病相治學路醫扶籬摸壁小兒戲幽谷不語誰人測管解師承孰不知</div>
</p><p style="text-indent:0em" class="lg-abnormal"><div class='lg-row'>康氏圓形滯不明魔深虛喪擊寒冰鳳羽展時超碧漢晉鋒八愽擬何憑</div>
</p><p style="text-indent:0em" class="lg-abnormal"><div class='lg-row'>是機是對對機迷闢機機遠遠機棲夕日日中誰有挂因底底事隔情迷</div>
</p><p style="text-indent:0em" class="lg-abnormal"><div class='lg-row'>太陽溢目極玄微誰人說道我渠非句中有路人皆響覿面難遭第一機</div>
</p><p style="text-indent:0em" class="lg-abnormal"><div class='lg-row'>丱歲依山人事稀松下相逢話道奇鋒前一句超調御擬問如何歷刼違</div>
</p><p style="text-indent:0em" class="lg-abnormal"><div class='lg-row'>翫古松高雲不齊鴻鶬鶴抱幾年棲剖[聲-耳+卯]同時殊有異羽張騰漢碧霄低</div>
</p><p style="text-indent:0em" class="lg-abnormal"><div class='lg-row'>萬像森羅極細微素話當人却道非相逢相見呵呵笑顧佇停機復是誰</div>
</p><p style="text-indent:0em" class="lg-abnormal"><div class='lg-row'>話盡途中事言多何省機貴人言是妙上士見知虧</div>
</p><p style="text-indent:0em" class="lg-abnormal"><div class='lg-row'>大道何曾討無端入荒草卷來復卷去不覺虛生老</div>
</p><p style="text-indent:0em" class="lg-abnormal"><div class='lg-row'>上不見天下不見地塞却咽喉何處出氣笑我者多哂我者少</div>
</p><p style="text-indent:0em" class="lg-abnormal"><div class='lg-row'>喪時光藤林荒啚人意滯肌尫</div>
</p><p style="text-indent:0em" class="lg-abnormal"><div class='lg-row'>舉不顧即差互擬思量何刼悟</div>
</p><p style="text-indent:0em" class="lg-abnormal"><div class='lg-row'>咄咄咄力韋希禪子訝中眉垂</div>
</p></div>
<div class='div-other'><a id='mulu93' />
<p class='h2'>抽顧頌</p><p style="text-indent:0em" class="lg-abnormal"><div class='lg-row'>鑒咦</div>
</p></div></div>
<p class='juan'>古尊宿語錄卷苐十六　　　　　　勿四</p>
</div><!-- end of div[@id='body'] -->
</body></html>