<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu100' />
<p class='juan'>古尊宿語錄卷第十九　　　　　　勿七</p>
<div class='div-other'><a id='mulu101' />
<p class='h1'>雲門匡真禪師語錄</p>
<div class='div-other'><a id='mulu102' />
<p class='h2'>勘辨</p><p>師見新到云雪峯和尚道開却路達磨來也我問你作麼生僧云築著和尚鼻孔師云地神惡發把須弥山一摑㪍跳上梵天拶破帝釋鼻孔你為什麼向日本國裏藏身僧云和尚莫瞞人好師云築著老僧鼻孔又作麼生僧無對師云將知你秪是學語之流代無語處云和尚秪恐某甲不實又云邏邏哩問新到你是甚處人僧云新羅人師云將什麼過海僧云草賊大敗師云你為什麼在我手裏僧云恰是師云㪍跳無對代前語云常得此便又云一任㪍跳問新到你在南岳山借我二百錢為什麼不還無對代云今日小出大遇又云今日不著便問僧心法雙忘是第幾座僧云第二座師云作麼生是第一座僧云不敢虧於和尚師不肯代云韶州籴米問僧什麼處來僧云摘茶來師云人摘茶茶摘人無對代云和尚道了某甲不可更道師問僧你是修造那云是師云盡乾坤是個屋作麼生是屋主無對師云你問我與汝道僧便問師云薨代前語云瞞却多少人來。</p>
<p>師問僧汝是湖南出家那僧云是師云識三門下金剛麼僧云不可更識也師云野狐窟裏出頭無對代云若不出頭代初問處云秖是個泥人又云識得者泥人有甚用處又云念某甲新入眾師問僧甚處來僧云禮塔來師云祖師道什麼僧云和尚道什麼師云將謂是個靈利漢無對代云秪為仁義道中。</p>
<p>師問僧甚處來僧提起衲衣師云我問你甚處來僧云和尚為什麼不領話師便打代云且喜代前語云和尚休得也未僧辞師師云你辞去那云是師云前頭江難過僧云一切臨時師云蘇盧薩訶代前語云臨行不可無禮去也代後語云太麤心又云近日世界不好師問僧甚處過夏僧云和尚合知師云我即知僧云且道某甲甚處過夏師云老鼠孔裏出頭無對代云道著代前語云便出去僧辞師師云莫教敗闕僧云和尚有什麼事但問師云草賊大敗無對代云敗也代前語云不少因普請般米了坐次云近日不唧[口*留]秪擔得一斗米不如快脫去僧云和尚脫向甚處去師云嗄僧擬再問師云釘釘了代云酌然代前語云今日般未困又云尚近師問僧還見燈籠麼僧云不可更見也師云猢猻繫露柱代云深領和尚佛法深心代前語云好事不如無問僧近離甚處僧云查渡師云蹋破多少草鞋無對代云可惜草鞋又云不虗蹋破草鞋師見飯頭云汝是飯頭麼云是師云顆裏有幾米米裏有幾顆無對代云某甲瞻星望月又云福利門中不得不作師因齋次問僧你是甚處人云淮南人又問一僧你是甚處人云京兆師拈起蒸餅云我也無可到你淮南人也無可到你京兆人二僧無對師遂拈蒸餅挒轉云我惜你作麼生又無對代云不是和尚惜代前語云普同供養又云且留供養和尚問僧看什麼經云<span class='corr'>已</span>有人問了師云你為什麼在我脚下僧云恰是師云伏惟尚饗代云蒼天蒼天又云將謂韶州無。</p>
<p>問僧看什麼經云般若燈論師云西天金剛座上甚人說佛法僧云和尚合知師云你夢見麼無語代云不獨某甲代前語云跳出死蝦蟇又云將謂西天無又云墮因齋次問僧喫得幾箇餬餅僧云喫得四個師云你為什麼鼻孔裏秪有一莖毛無對師云脫空妄語代前語云直須慎初又須護末因齋次問僧羹受飯裏飯受羹裏過在什麼處道得別有商量無對代云好羹好飯又云不可道和尚蝦蟇窟裏因僧辞師師下座把僧手云著幾錢無對師云你問我僧便問師云都不直半分錢代云有什麼信物送路將來又云臨行因見龍藏字問僧龍藏出得個什麼無對師云你問我與你道僧便問師云出個死蝦蟇代云屎臭氣又云饅頭蒸餅因般米次師以拄杖打僧一下云這個師僧不去般米是不僧云般米入倉了也師云般米入倉了且置阿誰喫飯僧便出去師云脫空妄語漢又拈問僧作麼生免得不被主家道得脫空妄語代云為什麼壓良為賤又云因一事長一智代是不處云和尚著甚來由。</p>
<p>師在僧堂前問僧這個鐘子是什麼物作無對師云你問我僧便問師云衲僧作代但打鍾一下云摩訶般若波羅密又云眾僧堂前師問修造僧甚處來僧云山上斫木來師云還斫得合盤麼僧云和尚放某甲過即道師云放你過作麼生道僧便禮拜師便打代云某甲也漝麼又云可惜成功不毀又云斫問僧甚處來僧云般柴來師云維那打皷不般柴作麼生無對代云錯領又云可惜般柴工夫又云和尚位處當人某甲叅學又云纔施少許功勞。</p>
<p>師問僧甚處來云山下來師云有幾人僧云四人師豎起拄杖云揔在者裏無對代云抑已而已又云悞却多少人問僧喫得幾個餬餅云三個師拈起餬餅云這個是第幾個無對師云你問我僧便問師云不出代云欺敵者亡問僧甚處來僧云湖南來師云夏在甚處僧云湖南師云開通寺在甚處僧云不會師云叅堂去無對代云喏代初語云和尚遠問學人近對又云纔始新到師齋次問僧你道鉢盂裏多少飯無對代云野又云飽便休又云一杓兩杓師見僧齋次問鉢盂匙筯拈向一邊把將餛飩來無對代云好羹好飯又云休問僧看什麼經僧拈起經師云鬼窟裏出頭僧云和尚見個什麼師云贓物見在無對代云仁義道中不合如此問僧看什麼經僧云般若經師云經中道一切智智清淨是麼僧云是師云你眼為什麼穿過石榴樹僧云古人何在師云古人即知是你不知無對代云大有人不識勢師問僧甚處來云嶺中來師云夏在甚處僧云招慶師云招慶有何言句僧近前應喏師云一不成二不是無對師云酌然代云秪守是師因齋次拈起餕饀謂僧云擬分一半與你又却不分僧云為什麼不分師云為你打野榸代云將食與人也不惡又云謝和尚供養又云和尚無端作麼。</p>
<p>師因喫茶次云茶作麼生嗞味僧云請和尚鑒師云鉢盂無底尋常事面上無鼻笑殺人無對師云趂隊噇飯漢代云秪守是又代以茶便潑又云且待某甲點一椀茶師問僧甚處過夏僧云和尚合知師云我即知僧云且道某中甚處過夏師云不消一剳代云更不消也問僧看什麼經僧應喏師云因什失却僧云某甲甚處失却師云自領出去代云同路又云和尚大人不合自作問僧完圝餅角子即不要你半截底把將來僧應喏師云這個是完圝底把將來代云齋與不齋當來無礙又云檀越所修福師問新到什麼處來僧云郴州師云夏在甚處僧云㓝南分金師云分得多少僧展兩手師云這個是瓦礫僧云和尚莫別有麼師云乾屎橛一任咬代云若不言瑕爭得玉轉問僧看什麼經僧云瑜伽論師云為甚義墮僧云什麼處義墮師云自領出去代云悔不先下手問僧曾講百法論是不僧云是師云為什麼脫空妄語代云事不孤起又云著因為亡僧唱衣次問僧如今唱衣亡僧還向這裏麼代云勞煩大眾不能等候打徧搥去也問僧甚處來僧云般柴來師云般得多少轉一宿斍僧云二十轉師云你為什麼打落當門齒無對師便打云斈語之流代云也知和尚佛法身心又代前語云搬柴早是辛苦問僧看什麼經其僧却指傍僧云和尚問何不祗對師云露柱為什麼倒退三千里僧云豈干他事師云斈語之流代云洎合不識勢又代珎重便出又云著者非一師在西京時問僧你是甚處人僧云于闐國人師云還到西天麼僧云到師拈起拄杖云掣電之機不問你還到這裏麼僧云不會師呵呵大笑代云深領和尚降尊就卑又云將謂此土無又云勳問新到甚處來僧云南嶽來師云觀音為什麼入洞庭湖裏去僧云某甲初心不會師云叅堂去代云喏又云惑著多少人來又云和尚問觀音某甲對弥勒師齋次問僧半夜般柴即不問你齋時將什麼喫飯僧拈起鉢盂師以拄杖打落僧無語代云引又云兩片皮又云匙筯鉢盂手中單子因喫茶次問僧你是柴頭不僧云是師云更勸一甌茶代云辛苦受盡又云功不浪施又云和尚念某甲辛苦問僧你是園頭不僧云是師云蘿蔔為什麼不生根無對代云雨水多又云不解悅豫使人問僧你是甚人僧云知客師云客來將何祗待僧云隨家豐儉師云這個是瓦椀竹筯客來將何祗待僧云謝和尚慈悲師云鰕跳不出斗無對師云你問我僧便問將何祗待師便打代初問處便打又云一盤飯兩椀茶又云貪觀天上月師問僧你是甚處出家僧云趙州孫師云師翁是甚處人代云喫飯老和尚師因見水磨題梁云永為不朽後即破損師問僧既是永為不朽為什麼却被水推無對代云不因一事難長一智又云堯舜之君猶稽於化師問僧不惹泥水作麼生道代云南山打皷北山舞因齋次問僧者裏還有超佛越祖之談麼僧云有師云什麼處去也無對代云新羅國裏又云和尚恐某甲不實代前語云喫飯時不合與麼道師問柴頭你為什麼拽折大梁鋸僧云無師云無即休代云彼此又云平地又云也知和尚為頭首辛苦師問僧什麼處來僧云南岳來師云我此間不曾與人葛藤近前來僧乃近前師云去代云念學人遠來又云今日無彩因僧在師前立以拄杖打一下其僧回首師展手云把錢來無對代云若不轉頭爭知後事又云但驀面唾因入厨問菜頭云鍋裏多少茄子無對師云你問我與你道僧便問師云消不得代云一桶又代後語云是因普請㱕三門下問僧困作什麼面目僧云和尚合知師云我即不知僧却問困作什麼面目師拈拄杖云遇長即長遇短即短僧云未審困與麼道和尚與麼道師云我也知你親無對代云爭知又代前語云老少黃白師問飯頭佛是千百億化身你每日作飯一杓幾個釋迦老子無對代云一僧一升米又云今日齋飯較細問僧甚處來僧云南華塔頭來師云祖師有什麼言句僧云有師云不得錯㪯僧云請和尚領話師云我道你一不成二不是代云和尚大殺教令問磨頭人打羅羅打人無對代云近來喫麫多又云客來須看賊來須打問僧什麼處來僧云南華塔頭來師云還見祖師麼僧云用見作什麼師云你又去那裏作什麼僧云有什麼過師云既去無過見有什麼過無對代云若不如是爭知慈悲問僧甚處來僧云赴齋來師云將䞋錢來僧云和尚欠少個什麼師云你又欠少個什麼僧云不欠少師云不欠少又赴齋作什麼無對代云何妨又云趂塊問僧你是向北人僧云是師以一摑無對師云你問我僧却問和尚甚處人師又以一摑無對代前問處打一摑又代後云仁義道中有僧粥後來見師師云喫粥了也未僧云了也云咬著露柱麼僧云咬著師云看硬著你無對代云也知和尚恐人不實又云硬阿誰師因開門有僧便入師驀胸擒住云有什麼事僧云有什麼事師以一摑無對代云退己進於人為存賔主禮代擒住處云驀面唾這野狐精又代云因學人置得師指露柱問東京僧你鄉中還有這個麼僧云有師云喚作什麼僧云喚作露柱師云三家村裏老翁也解與麼道無對代云本色師見僧來乃㪯起拳作打勢僧近前作受勢師與一摑無對代云便出去又云一彩兩賽又代云行因招禍又云謝重重相為問僧甚處來僧云大普請般柴來師云小普請為什麼不到無對代云依前又是大普請又云辛苦受盡問新到甚處來僧云不敢師云放你三十棒無對代云某甲也漝麼又云可惜許七閒法堂問僧甚處來云荊南來師云夏在什麼處僧云分金師云有事相借問得麼僧云便請師云鷂子過新羅僧無對代云是於借問處代云鷂子過新羅。</p>
<p>師在僧堂內喫茶問設茶僧云什麼處安排僧指板頭云在這裏師云你更設一堂茶始得無對代云近日錢難得又云小財不去大財不來又云上閒下板頭問僧甚處來僧云郴州師云夏在什麼處僧云西禪師云說什麼法僧展兩手垂兩邊師便打僧云某甲話在師却展兩手無對師打趂出代云便出去。</p>
<p>問僧甚處來僧云南華禮塔來師云莫脫空僧云實去來師云五戒不持無對代云彼此不出因齋次問僧盂裏幾餅餅裏幾盂僧拈起餅師云問著個老婆無對代云不消又於問處云大眾喫飯次師因普請入柴寮云老底不用去還有老底麼僧云有師云在什麼處僧乃推出一僧師云這個猶是後生無對代云若與麼却普請去始得師因喫茶次云什麼人接盞子有僧便接師云村裏老翁拜冬至無對代云秪為行仁義却招禍及身。</p>
<p>有僧來叅師問曾聽講來麼僧云是師云見說有唯識論是不僧云是師云非非想天說個什麼僧云不會師云且念文書代云禪師愛欺座主又云吽㗶又云維摩頭法華尾。</p>
<p>有僧辞師師云甚處去僧云湖南去師云前頭津鋪難過僧云某甲有隨身公驗師云這個是念上大人無對代云小小村鎮不足可言又云和尚大殺代前語云便珎重出去。</p>
<p>師問新到云把將公驗來僧云有人問了也師云由是念上大人僧云莫錯師云草賊大敗無對代前語云且存仁義代後語云大似村鎮頭又云久嚮問僧一切聲是佛聲一切色是佛色拈却了也與我道僧云拈却了也師云與麼說驢年會麼無對代云君子一言代初語云狂又云不存少許佛法身心問僧甚處來僧云摘茶來師云摘得幾個達磨代云新茶冝少喫又云因摘春茶不廢功力。</p>
<p>因僧辞師師云甚處去僧云虔上去師云打野榸漢代云珍重又云臨行因晒麥問僧晒了也未僧云了也師云饅頭從你橫咬豎咬不離這裏道將一句來代云新麥麵少喫又云三事蒸作餬餅糖餅問僧看什麼經云顯揚聖教論師云適來一問為什麼照不著僧云什麼處照不著師云夢見顯揚聖教麼代云若不如是爭見當人又云照不著。</p>
<p>師問看經僧表首是什麼字僧拈起經師云我也有僧云和尚既有為什麼却問師云爭柰與麼何僧云有什麼過師云自屎不斍臭代云今日方知又云德山拄杖紫胡狗又云和尚此問大殺靈利鼓山有小師久在崇壽却㱕嶺中到保福處相看福知來却入帳子內衲衣盖頭坐僧云和尚出汗那不對有僧㪯似師師云見成公案不能折合代云鈍置殺人又云草賊大敗師問僧看什麼經僧云咒師云與麼語話未有主在僧云和尚莫錯師云自領出去代云便出去。</p>
<p>問僧我有個不露鋒骨底句作麼生有長老云收師云與麼道得一半代云深領和尚慈悲又云句[吃-乙+小]又云洎不別處因修藏問僧作麼生是藏僧應喏師云這個是藏脚還我藏來無對代云爭得不修藏又云王問新到甚處過夏云雲蓋師云多少人僧云七十人師云你為什麼不在數代云新到分上未受與麼又云恐久住瞋問僧甚處來僧云郴州師云你為什麼失脚代云魯般門下弄大斧又云客是主人相師問僧甚處來云查渡師云你為什麼蓋不著僧云和尚莫塗糊某甲師云鰕跳不出斗代云新到便蒙和尚重重嚴飾又云見面問僧古人道無邊剎境自他不隔於毫端新羅日本與這裏作麼生僧云不別師云入地獄代云不可作地獄見解又云爭得玉㱕。</p>
<p>問僧你不得鈍置我僧云和尚因什麼到與麼地師云我鈍置你猶可你鈍置我更殺代云事不孤起又云和尚也大無端又云某甲甚處不下馬問僧你諸人行脚道我知有與我拈三千大千世界來眼睫上著僧云喏師云錢塘為什麼去國三千里僧云豈干他事師云者掠虗漢代云和尚倚勢欺人又云常得此便問僧甚處來僧云南華塔頭來師云還見祖師麼僧云南華橋折師云南嶽石橋又作麼生無對云學語之流代云便出去又云上也問僧甚處來僧云涅槃堂裏來師云亡僧還喫飯麼僧云不喫師云活人還喫飯麼無對代云一杓兩杓又云欠他一個餬餅也不得又云也能秪對師問僧講律來是麼僧云是師云律鈔中說大小乘無分別作麼生是無分別無對代云靈樹置將一句來。</p>
<p>師問僧法身還喫飯麼僧云諸方老宿不肯法身無形無相作麼生喫師云與麼道夢見法身麼僧云有不肯處作麼生師云自不知乃云法身喫飯又代云將謂有衲僧孔竅猶是潑屎潑尿復云灼然百千人中未有一人到此境界自云和尚作麼生代云咄這有頭無尾漢師問僧三藏聖教古今老和尚憑個什麼照僧云高也著低也著師云你與麼不得代云得與麼狼藉生。</p>
<p>因鑄鍾㱕山齋了請師打鍾師打了大眾打師問僧打鍾啚什麼僧云喚和尚喫飯師不肯代云譬如閑又云息苦停酸師入京朝覲㱕至大槗山門煎茶迎師師喫茶果次僧侍立師語二叅隨僧云是你京中無可喫乃拈一楪果子與一僧其僧接得便去又語一僧云我不與你僧無對師云那裏也有也其僧又無對別有僧出云某甲今日也隨和尚來請一分得麼師云嗄僧云某甲罪過觸忤和尚師云我不能唾得你無對代前語云也知果子少兩人共一楪又云未到山便蒙和尚管顧代後語云某甲更是師㱕山受大眾叅了乃云我離山得六十七日問你六十七日事作麼生眾無對代云和尚京中㱕無信物又云和尚京中喫麵多因數僧來叅師問作什麼來云般柴來師云㱕向北去不得辜負老僧無對復云來來三愚共成一智作麼生代云一畒地代前語云不因一事不長一智因齋次云今日喫飯不得遷化去也排比唱衣無對復云你問我僧便問將什麼唱師云馿年摸著麼又云我與你三家村裏葛藤更問僧又問師擎起椀云這個是定州椀子一唱三十文代前語云錢是足陌因齋次問僧你道人喫飯飯喫人無對師云你問我與你道僧乃問師云謝你荅話代前語云不因喫飯難得此言。</p>
<p>因僧隨師出三門師問古人道大用現前不存軌則作麼生是不存軌則無對復云你問我與你道僧便問師引聲云釋迦老子來也僧又無對師遂行數步以拄杖打松樹一下云嗄嗄會麼僧云不會師云你與麼馿年會麼代前語云多華樹嘲無半子代後語云由是師因見僧量米乃問籮裏多少達磨無對師云你問我僧便問師云斗量不盡代云因一事長一智又代趯却米籮便行因園頭請師喫茶師云你若煎茶我有個報荅你處無對師云汝問我與汝道園頭云請師報荅師云多著水少著末代云得人一牛還人一馬又云金字茶六百錢一斤。</p>
<p>師因齋次拈起蒸餅云我這個秪供養向北人是你諸人揔不得時有僧問某甲為什麼不得師云鈍置殺人代云某甲猶可代前語云兩彩一賽。</p>
<p>問僧古人道直須一句下悟去作麼生僧云直須一句下悟去師云你為什麼鼻孔裏祗對我僧云某甲什麼處是鼻孔裏祗對師云夢見代云某甲慎初和尚護末又云南柯又云少喫又云戒文一切揔不犯。</p>
<p>師問侍者客來將什麼接侍者無對代云和尚要拄杖即道因嵗日在堂中點茶師問僧設羅漢齋得生天福你得飯喫無對師云你問我與你道僧便問為什麼與麼道師云先來不著便如今著屎潑代前語云非唯施主某甲也蒙因聞鼓聲問僧打鼓為什麼人無對師云你問我僧便問師云打鼓為三軍不為你代云柴不辦。</p>
<p>師坐次有僧非時上來師云作什麼僧云請益師云你有什麼疑僧云某甲曾問和尚一宿斍般柴柴般一宿斍師乃敲椅子三下云你作麼生會僧云一切臨時師乃揎拳云我共你相撲一交得麼無對次日其僧再上值師漱盥次師乃將水椀過與僧云送去厨下著其僧送去了却來師見來乃從後門出去其僧云比來請益却得一口椀。</p>
<p>問僧作麼生是打靜一句僧云誰敢出頭師云你問我僧便問師以拄杖劃地一下問僧將什麼轉大藏教僧云莫越於此師云拈却菩提換却涅槃又作麼生僧云今日七明日八師云依俙似佛莾鹵如僧因僧請喫湯次師云作麼生無對師云你問我僧便問師以湯滴云一滴落地萬神俱醉會麼僧云不會師云不會即禮拜著因見僧商量次師打牀一下僧默然師云作麼生是打靜一句僧云出頭即[仁-二+答][瓜*至]師云三十年後不得錯㪯。</p>
<p>因供養羅漢問僧今夜供養羅漢你道羅漢還來也無無對師云你問我與你道僧便問師云換水添香僧云與麼即來也師云有什麼饅頭䭔子速下來師拈拄杖問僧這個是什麼僧云拄杖子師云入地獄師見僧乃召來來僧便來師云蒼天蒼天僧無語師云蒼天本是你哭為什麼却我哭因入菜園見糞堆上牌子問僧道什麼僧無對師云你問我僧便問師云恐人無信問修造庵主云佛殿拆了也忽然施主來將何瞻敬庵主合掌師云奴見婢殷勤因聞蚊子呌問僧蚊子吞却祖師也僧云非蚊子吞祖師祖師亦吞蚊子師不肯乃云你問我僧便問師云何恠香林云為渠有分師問僧近離甚處僧云查渡師云夏在甚處僧云湖南報慈師云甚時離彼僧云去年八月師云放你三頓棒僧至來日却上問訊云昨日蒙和尚放三頓棒不知過在什麼處師云飯袋子江西湖南便漝麼去僧於言下大悟遂云某甲自今<span class='corr'>已</span>後向無人煙處卓個草庵不畜一粒米不種一莖菜接待十方徃來知識與他出却釘去却楔除却膱脂帽子脫却尳臭布衫教伊洒洒地作個衲僧豈不俊哉師云飯袋子身如椰兒大開與麼大口問僧佛法還有長短也無僧云這簾子長五尺師云這個是簾子那個是佛法僧云喚什麼作簾子師云脫空妄語漢。</p>
<p>因一日齋晚僧看厨庫而立師見乃打一棒僧回首師云文殊普賢香積世界去也。</p>
<p>問僧看什麼經僧云般若經師云作麼生是清淨僧云共和尚商量了師云馿年夢見又云來來更共你葛藤蚊㡡裏藏身東海鯉魚㪍跳上三十三天作麼生僧云和尚與麼道即得師云這虛頭漢問僧看什麼經僧云般若經師云作麼生是清淨僧云什麼處不清淨師云繩床入枇杷樹裏去也見麼僧云和尚莫瞞人師云瞞人且置你道我作麼生無對師云這掠虗漢師因見僧在殿角立次乃拍手一下云佛殿露柱走入厨庫去也僧回首看師云見你不會却來祗候佛殿因僧侍立次師云不問有言不問無言你作麼生道僧無語師云你問我僧便問師喚小師某口小師應喏師云你又得箇師弟也師問僧人日般柴那僧云是師云古人道不見一法是你眼睛乃於般柴處拋下一片柴云一大藏教秪說這個。</p>
<p>師於普請處謂眾云今日困有解問話底置將一問來若不問向後鼻孔遼天莫道我瞞你師問僧轉金剛經那云是師云一切法即非一切法是名一切法乃拈扇子云喚作扇子是名拈了也在什麼處從朝至暮顛倒妄想作麼因喫茶次問僧色香味觸具四塵你道茶具幾塵僧無語師云不得辜負我師因見僧看經乃云看經須具看經眼燈籠露柱一大藏教無欠少拈起拄杖云一大藏教揔在拄杖頭上何處見有一點來展開去也如是我聞十方國土廓周沙界。</p>
<p>師問僧從苗辨地因語識人作麼生僧云不錯師云不敢因僧設齋師云你是甚處人僧云某處人師云報典座與阿師設齋。</p>
<p>師因喫茶次問僧曹溪路上還有俗談也無僧云請和尚喫茶師云靜處薩婆訶師問僧餬餅是什麼人做僧拈起餬餅師云這個且放一邊長連牀上學得來餬餅是甚人做僧云和尚莫瞞某甲好師云這虗頭漢師行次一僧隨後行師豎起拳云如許大栗子喫得幾個僧云和尚莫錯師云是你錯僧云莫壓良為賤師云靜處薩婆訶師問直嵗今日作甚來嵗云刈[蕵-食+ㄗ]來師云刈得幾個祖師嵗云三百個師云朝打三千暮行八百東家杓柄長西家杓柄短作麼生嵗無語師以拄杖打趂因僧齋歸師問齋主有什麼供養僧豎起拳師云我這裏問你即恁麼僧堂前有人問你作麼生道僧云一切臨時師云學語之流師問僧你作什麼僧云涅槃頭師云還有不病者麼僧云不會師云恁麼不會不恁麼不會僧無語師云汝問我僧便問作麼生是不病者師指傍僧有南雄僧上白㲲一段師云汝道我向什麼處著僧無語師代云拄杖頭上師却問傍僧你在南雄時識此僧麼僧云識師云喚去茶堂內喫茶。</p>
<p>師問僧不占田地句作麼生道僧云不會師云不會且作韶州客師問僧喫得幾個餬餅僧云忘却師云喫了忘却未喫忘却僧云忘却說什麼喫與未喫師云是你忘却甚處得來。</p>
<p>師問僧你從向北來還曾遊臺麼僧云是師云関西湖南還曾見長觜鳥說禪麼僧云不見師拈起拄杖以口作吹勢引聲云禪禪師問僧甚處過夏僧云和尚實問即道師云作賊人心虗。</p>
<p>舉臨濟三句語問塔主秪如塔中和尚得第幾句主無語師云你問我主便問師云不快即道主云作麼生是不快即道師云一不成二不是師一日從方丈出有僧過拄杖與師師接得却過與僧僧無語師云我今日著便僧云和尚為什麼著便師云我拾得口喫飯。</p>
<p>師問僧甚處來僧云崇壽來師云崇壽有何言句僧云崇壽指凳子謂眾云識得凳子周帀有餘師云我即不與麼僧云和尚又如何師云識得凳子天地懸殊師問堂中首座云你道乾坤大地與汝自<span class='corr'>己</span>同別首座云同師云一切物命蛾蛘蟻子與你自己同別首座云同師云你為什麼干戈相待因在醋寮內指云這一甕醋得與麼滿那一甕醋得與麼淺僧云人貧智短馬瘦毛長師大笑而<span class='corr'>出</span>。</p>
<p>問座主講什麼經主云涅槃經師云涅槃具四德是不主云是師拈起椀子云這個具幾德主云一德也無師云古人因甚與麼道主云古人與麼道如何師敲椀子云會麼主云不會師云且講經著因齋次有僧侍立師云你還飽也未僧無語師拈拄杖云拄杖却飽。</p>
</div>
<div class='div-other'><a id='mulu103' />
<p class='h2'>大師遺表</p><p>伏聞有限色身詎免榮枯之歎無形實相孰云遷變之期既風燈炬焰難留在水月空花何適罔避典彛之咎將陳委蛻之詞臣中謝伏念臣跡本寒微生從草莽爰自髫齓切慕空門潔誠誓屏於他緣銳志唯探於內典其或忘餐待問立雪求知困風霜於十七年間涉南北於[婁*殳]千里外始見心猨罷跳意馬休馳身隈韶石之雲頭變楚山之雪以至榮逢景運屢沐天波詰道談空誓荅乾坤之德開蒙發滯星馳雲水之徒獲揚利益之因逈自聖明之澤加以聯叨鳳詔累對龍庭繼奉頒宣重疊慶賜撫躬惆悵殞命何酬不謂臣駑馬年衰難勝睿渥遽縈淪於疲瘵唯待盡於朝昏星漢程遙遐眄而纔聸北極波濤去速迴眸而已逐東流㐲願鳳曆長春扇皇風於拂石之劫龍圖永固齊壽考於芥子之城臣限餘景無時微躬將謝不獲奔辞丹闕祝別彤庭臣無任瞻天戀聖激切屏營之至謹奉表以聞。</p>
</div>
<div class='div-other'><a id='mulu104' />
<p class='h2'>遺誡</p><p>夫先德順化未有不留遺誡至若世尊將般涅槃亦遺教勑吾雖無先聖人之德既忝育眾一方殆盡不可默而無示吾自居靈樹及徒當山凡三十餘載每以祖道寅夕激勵汝等或有言句布在耳目具眼者知切須保任吾今<span class='corr'>已</span>衰邁大數將絕剎那遷易頃息待盡然淪溺生死幾經如是非獨于今矣吾自住持<span class='corr'>已</span>來甚煩汝等輔贊之勞但自知媿耳吾滅後置吾於方丈中上或賜塔額秪懸於方丈勿別營作不得哭泣孝服廣備祭祀等是吾切意蓋出家者本務超越母得同俗其住持等事皆仍舊貫接諸來者無失常則諸徒弟等仰從長行訓誨凡係山門莊業什物等並盡充本院支用勿互移属他寺教有明旨東西廊物尚不應以互用汝當知矣或能遵行吾誡則可使佛法流通天神攝衛不負四恩有益於世或違此者非吾眷属勉旃勉旃大期將迫臨行略示遺誡努力努力好住還會麼若不會佛有明教依而行之。</p>
</div></div>
<p class='juan'>古尊宿語錄卷第十九　　　　　　勿七</p>
</div><!-- end of div[@id='body'] -->
</body></html>