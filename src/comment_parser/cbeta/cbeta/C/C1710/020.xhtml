<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu105' />
<p class='juan'>古尊宿語<span class='corr'>錄</span>卷第二十　　　　　　勿八</p><p class="byline">僧錄司右闡教兼鍾山靈谷禪寺住持　淨戒　重校</p>
<div class='div-other'>
<ul class="">
<li>南嶽下十一世
<ul class="">
<li>楊岐會禪師</li>

<li>道吾真禪師</li>
</ul></li>
</ul></div>
<div class='div-other'><a id='mulu106' /><p>慈明禪師法嗣。</p>
<p>楊岐會禪師袁州之冝春冷氏子也諱方會佐慈明甚久九峰道俗請住楊岐。</p>
<p>入院上堂僧問如何是楊岐境師云獨松嵓畔秀猿向下山啼進云如何是境中人師云貧家女子携籃去牧童橫笛望源歸。</p>
<p>上堂云百丈把火開田說大義是何言歟楊岐兩日種禾無有個奇特語乃云達磨大師無當門齒。</p>
<p>上堂楊岐一言隨方就圓若也擬議十萬八千下座。</p>
<p>上堂楊岐一語呵佛叱祖眀眼人前不得錯舉下座。</p>
<p>上堂不見一法是大過患拈起拄杖云穿卻釋迦老子鼻孔作麼生道得脫身一句向水不洗水處道將一句來良久云向道莫行山下路果聞猿呌断膓聲。</p>
<p>上堂坐断乹坤天地黯黑放過一着雨順風調然雖如是俗氣未除在僧問欲免心中閙應湏看古教如何是古教師云乹坤月明碧海波澄進云未審作麼生看師云脚跟下進云忽遇洪波浩渺時如何師云放過一着十字縱橫又作麼生僧便喝撫掌一下師云看者一員戰將進云打草蛇驚師云也要大家知。</p>
<p>上堂秋雨洗秋林秋林咸翠色傷嗟傅大士何處尋弥勒。</p>
<p>上堂凡聖不存佛祖何立大眾清平世界不許人攙奪行市。</p>
<p>師於興化寺開堂府主龍圖度䟽與師師纔接得乃提起云大眾府主龍圖駕部諸官盡為你諸人說第一義諦了也諸人還知麼若知家國安寧事同一家若不知曲勞僧正度與表白宣讀且要天下人知表白宣䟽了乃云今之日賢侯霧擁海眾臨筵最上上乘請師敷演師云若是最上上乘千聖側立佛祖潛蹤何故如此為諸人盡同古佛還信得及麼若信得及大家散去若不散去山僧謾你諸人去也遂陞座拈香云此一瓣香祝延今上皇帝聖壽無窮又拈香云此一瓣香奉為知府龍圖駕部諸官伏願常居祿位復拈香云大眾還知落處麼若也不知却為注破奉酧石霜山慈眀禪師法乳之恩山僧不免薰天炙地去也便燒淨行大師白槌云法莚龍象眾當觀苐一義師云大眾早是落二落三了也諸人何不負丈夫之氣若不然者有疑請問僧問昔日梵王請佛天雨四花府主臨莚有何祥瑞師云片雲[(冰-水+〡)*ㄆ]岳面浪自靜瀟湘進云大眾霑恩學人禮謝師云断頭舡子下楊州僧問埋兵掉闘即不問今日當場事若何師云楊岐入界來未曾逢見者作家僧以手劃一劃師云分身兩處看。</p>
<p>師乃云更有問話者請出來諸供養中法供養最勝若據祖宗令下祖佛潛蹤天下黯黑豈容諸人在者裏立地更待山僧開兩片皮雖然如是且向苐二機中說些葛藤繁興大用舉步全真既立名真非離真而立立處即真者裏湏會當處發生隨處解脫此喚作閙市裏上竿子是人揔見你道金不博金一句作麼生道還有人道得麼試出來踣跳看如無山僧今日失利但某此際榮幸伏遇知府龍圖通判駕部洎諸官僚請住雲蓋道場可謂諸官願弘深廣為國忠臣建立法幢上嚴帝祚然願諸官壽齊山岳永佐眀君作大股肱為佛施主諸院尊宿在會信心世世生生共營大事久立珎重。</p>
<p>上堂春雨普潤一滴滴不落別處拈拄杖卓一下云會麼九年空面壁年老轉心孤。</p>
<p>嵗[日/〦]上堂僧問舊嵗<span class='corr'>已</span>隨殘[膜-大+(句-口+匕)]去今日新春事若何師云鉢盂裏滿盛進云與麼則三年逢一閏九月是重陽師云野火燒不盡春風吹又生進云專為舉似諸方去也師云你道雲盖末後一句作麼道進云七九六十三師云念言語漢。</p>
<p>上堂寅朝清旦古今揔見更問如何也是癡漢。</p>
<p>上堂一塵纔舉大地全收拈起拄杖云如今舉也卓禪林一下云山河大地塞却諸人眼睛有不受人謾底出眾道看良久云玉笛橫吹動天地未曾逢着個知音叅。</p>
<p>上堂三春捋抄四海廓清風恬浪靜是人知有且道捋長就短一句作麼生道良久云幾度黑風飜大海未曾聞道釣舟傾叅。</p>
<p>上堂拈拄杖卓一下云大眾達磨縱有真消息也落諸人苐二機叅。</p>
<p>上堂有句無句如藤倚樹文殊維摩撒手歸去雲蓋與麼道也是看錮鏴更有後語不得錯舉下座。</p>
<p>上堂阿呵呵是什麼僧堂裏喫茶去下座。</p>
<p>叅駕部歸寺上堂釋迦老子為先鋒弥勒大士為殿後眾中還有着力者麼出眾來與雲盖着力看如無雲盖自逞神通也三五日出入相看首座大眾你且道<span class='note-inline'>(於者)</span>裏還有隔礙底道理麼上座僧堂裏展鉢時與上座同展睡時與上座同睡立地時與上座同立地長者長法身短者短法身弥勒運用與去來何處有間隔雖然如是且道雲盖在舡頭在舡尾眾中還有靈利底衲僧覷得見麼良久云人人盡道平地險登樓方覺遠山青叅。</p>
<p>上堂雲盖不會禪只是愛噇眠打動震天雷不直半分錢。</p>
<p>上堂拍禪牀一下云休戀江湖五六月[(冰-水+〡)*ㄆ]取絲輪歸去來。</p>
<p>楊岐詮老來師上堂拈花付囑有屈當人面壁九年胡言漢語當人分上把断乹坤且道作麼生是把断乹坤底句還有人道得麼如無雲盖失利楊畋提刑山下過師出接提刑乃問和尚法嗣何人云慈眀大師楊云見個什麼道理便法嗣他云共鉢盂喫飰楊云與麼則不見也師捺膝云什麼處是不見楊大笑師云須是提刑始得師云請入院燒香楊云却待回來師乃献茶信楊云者個却不消得有甚乾嚗嚗底禪希見示些子師指茶信云者個尚自不要豈况乾嚗嚗底禪楊擬議師乃有頌示作王臣佛祖罔措為指迷源殺人無數楊云和尚為什麼就身打刼師云元來却是我家裏人楊大笑師云山僧罪過萬壽先馳馳書至師問萬壽峰前師子吼當人返擲事如何僧云踣跳上三十三天師云與麼則雲盖直下覷也僧云草賊大敗師云更不再勘且坐喫茶。</p>
<p>慈眀遷化僧馳書至師集眾掛真舉哀師至真前提起坐具云大眾會麼遂指真云我昔日行脚時被者老和尚將一百二十斤擔子放在我身上如今且得天下太平却頋視大眾云會麼眾無語師搥胷云嗚呼哀[栽-木+(万-一)]㐲惟尚饗送武泉常老出門乃問出門便作還鄉計到家一句作麼生道泉云和尚善為住持師云與麼則身隨寒影去脚大草鞋寬泉云和尚善為開田師云兔子何曾離得窟。</p>
<p>一日七人新到師問陣勢既圓作家戰將何不出陣與楊岐相見僧以坐具便打師云作家僧又打師云一坐具兩坐具又作麼生僧擬議師背面立僧又打師云你道楊岐話頭落在什麼處僧指面前云在這裏師云三十年後遇明眼人不得錯舉且坐喫茶。</p>
<p>一日道吾供養主馳書至師問春雨霖霖無暫息不觸波瀾試道看主云適來<span class='corr'>已</span>通信了師云者個是道吾底那個是化主底主指云春雨霖霖師撫掌大笑云不直半分錢主便喝師云者瞎漢向道不直半分錢又惡發作什麼主撫掌一下師云且坐喫茶。</p>
<p>一日石霜供養主至師問征行戰將假道經過劄寨<span class='corr'>既</span>圓何不與楊歧草戰主云昔時謬向途中覔今日親逢老作家師云楊歧且輸小捷去也主便喝師云乱做作什麼主將坐具劃一劃師云齋後鍾主云噓師云只者個別更有在主無語師云敗將不斬且坐喫茶。</p>
<p>師問僧楊岐路僻高步何來僧云和尚幸是大人<span class='corr'>師</span>云嗄僧云和尚幸是大人師云楊岐近日耳聾且坐喫茶。</p>
<p>師問僧秋色依依朝離何處僧云去夏在上籃師云不涉程途一句作麼生道僧云兩重公案師云謝上座荅話僧便喝師云郍裏學得者虗頭來僧云明眼尊宿難謾師云與麼則楊歧隨上座去也僧擬議師云念你鄉人在此放你三十棒。</p>
<p>師問僧雲深路僻高步何來僧云天無四壁師云踏破多少草鞋僧便喝<span class='note-inline'>(師云)</span>一喝兩喝又作麼生僧云你看者老和尚師云拄杖不在且坐喫茶。</p>
<p>一日八人新到師問一字陣圓作家戰將何不出陣與楊岐相見僧云和尚照顧話頭師云楊岐今日抱馬拖旗去也僧云新戒打退鼓師云道僧擬議師云道僧撫掌一下師云謝上座荅話僧無語師云將頭不猛累及三軍且坐喫茶。</p>
</div>
<div class='div-other'><a id='mulu107' />
<div class='div-other'><a id='mulu108' /><p>潭州道吾禪師諱悟真開堂日表白宣䟽罷乃云請和尚不勞謙讓為眾舉揚師云直饒與麼道也落苐三綣便陞座上首白槌了師乃云便與麼觀得一時着便若論玄微見與不見一時[翟*支]瞎時有僧問承師有言明暗兩字截断眾流請師便道師云作麼生道僧云作家師便喝僧撫掌師云恰是問三千劒客無施用便卷朱簾賀太平時如何師云逼塞虛空內開張日月前進云恁麼則千花岩畔澄孤月五鳳樓前舞纛旗去師云白雲千里万里僧拂袖歸眾師云瞎問疋馬單鏘請師布陣師云分為兩叚僧撫掌師云你又作麼生僧無語師喝云瞎漢乃云一問一荅未有休期直饒你問到未來際我也荅到未來際所以古人喚作無盡法藏亦喚作無碍辯門且道如今喚作無[書-曰+皿]法藏是無碍辨門是還有道得底麼試出來道看如無拄杖子為你諸人道去也以拄杖劃一劃云一時領過下座。</p>
<p>師在北禪上堂云青山峭峻白日如梭龍門無客閙市人多諸人且道即今下菜行頭有幾人納稅百姓時有僧出禮拜師云北禪寺裏却有一個僧問不落二三請師速道師云前三點後三點僧便喝師無喝僧禮拜師云有恁麼瞎漢。</p>
<p>上堂云拗折秤衡將什麼定斤兩拈却鉢盂匙筯將什麼喫粥飯不如向三家村裏東卜西卜忽然卜着脫却鼻孔。</p>
<p>上堂拈拄杖卓一卓喝一喝云你還肯麼你若肯心肝五臟頭目髓腦一時属老僧你若不肯心肝五臟頭目髓腦一時分付擲下拄杖便下座。</p>
<p>上堂一切智智清淨無二無二分又道無法可說是名說法且道龍宮海藏甚處得來良久云三要點開天地眼一曲無私豁古今。</p>
<p>上堂直上直下如何指南十字縱橫作麼生提綱良久云風散乱雲長空靜夜深明月照䆫前。</p>
<p>上堂乃喚維那令昨日四人新到人事新到纔出師云雖是小過令人大怒新到纔展坐具師云當為空王如來作禮便歸方丈。</p>
<p>上堂云遍界元正又逢令莭問諸禪人是生是滅紅日長輝玉輪圓缺疾熖過鋒眼中電掣髑髏常吟是决不决汝等諸人還拜父母墳靈也無良久云人行荒草裏鬼哭密林間。</p>
<p>問王老夜燒錢意旨如何云白日看星月僧擬議云會麼僧云不會師乃云王老夜燒錢白日看星月磕額禮慈尊手把冥香爇。</p>
<p>上堂拈拄杖卓一卓喝一喝乃云一喝一卓眼生八角鼻孔吒沙眉毛卓朔若也會得西山月落若也不會胡餅䬪飥下座。</p>
<p>上堂僧問如何是苐一句師云直下衝雲際東山絕往來問如何是苐二句師云面前渠不見背後稱[穴/兄]若問如何是苐三句師云頭上一堆塵脚下三尺土問<span class='note-inline'>(古人)</span>道來時不將絲頭來去時不將絲頭去意旨如何師云三生六十刼未是長期僧無語師云會麼僧云不會師云洞庭八百里未是闊問如何是透出乹坤句師云棒下最分眀僧無語師乃云透出乹坤句未語先剖陳屈躬來更問棒下取分眀。</p>
<p>上堂眾集師以拄杖擲下來隨後跳下眾擬散師乃召大眾眾回首師乃云為老僧[(冰-水+〡)*ㄆ]取拄杖便歸方丈上堂云開心椀子盛將來無縫合盤合取去擬思量何刼悟看取眉毛有幾許去。</p>
<p>上堂云夜來雷聲震地今朝細雨霏霏乾枯滋潤万物萌芽且道嘉州大象髭鬚長得多少還有道得者麼若也道得<span class='corr'>陝</span>府鐵牛是常不輕菩薩若道不得土宿拽脫你鼻孔。</p>
<p>上堂若據祖今到這裏捴須茫然放老僧一線且向眉睫裏東覷西覷。</p>
<p>問如何是先照後用師云語路分眀說投針不回避如何是先用後照師云金剛覿面親分付話道分明好好陳如何是照用同時師云祖佛道中行路異森羅影裏不㽞身如何是照用不同時師云清涼金色光先照峨嵋銀界一時鋪乃云叅須實叅學須實學又須要明古人血脉且道作麼生是古人血脉良久云智不到處切忌道着。</p>
<p>上堂云寒風浩浩無時莭浪打懸崖石頭裂洞庭湖裏釣舡傾雪路行人山路絕清風月白透幽関畢竟以何為妙訣下座。</p>
<p>上堂向上一路千聖不傳學者勞形如猿捉影你等諸人還明得這時莭麼若明得去天上人間堪受供養若明不得閻羅老子眼目分眀。</p>
<p>上堂汝等諸人盡學佛法非即便言非是即便言是直須緇素分明不得錯認定盤星好珎重。</p>
<p>上堂云如天普盖似地普擎三世諸佛捴在你鼻孔裏三十年後不得辜負老僧。</p>
<p>上堂舉僧問大隋刼火洞然大千俱壞未審這個壞不壞隋云壞僧云與麼則隨他去隋云隨他去又問龍濟刼火洞然大千俱壞未審這個壞不壞濟云不壞僧云為什麼不壞濟云為同大千此二老宿一人道壞一人道不壞且道壞底是不壞底是會麼壞與不壞俱非內外不隔纖毫尋常面對。</p>
<p>上堂問如何是奪人不奪境師云菴中閑打坐白雲起峯頂如何是奪境不奪人師云閃爍紅霞散天童指路親如何是人境兩俱奪師云剛骨盡隨紅影沒苕苗揔逐白雲消如何是人境俱不奪師云久旱逢初雨他鄉遇舊知問如何是賔中賔師云誰說有踈親如何是賔中主師云磕額無回互對面与誰陳如何是主中賔師云瑞雲空裏布霹歷震乹坤如何是主中主師云古皇今高舉巧辨徒申吐問如何是正中來曰皎潔乹坤震地雷如何是正中偏曰諸子投來見大仙如何是偏中正曰万水千山明似鏡如何是兼中至曰施設縱橫無所畏如何是兼中到曰黑白未分已前過師乃云古人道主賔元不異問荅理俱全同安又云賔主睦時全是妄君臣合處正中邪一等是出世尊宿接物利生言教有異為復見處偏枯為復利生不普明眼底人通個消息。</p>
<p>上堂云有物先天地無形本寂寥能為万象主不逐回時凋且道是什麼物還識得麼若識得乹坤大地森羅洞眀若也不識被物拶着轉身不得。</p>
<p>上堂云鋒刃上踣跳微塵裏走馬勞勞去復來個是知音者。</p>
<p>上堂云昨日三人新到出來人事僧才出禮拜師云不落平常卦筮直述來情僧云和尚休得也師云此由是落平常僧云恰是歸眾師云龍虵易辨衲子難瞞下座。</p>
</div>
<div class='div-other'><a id='mulu109' />
<p class='h2'>勘辯</p><p>師問僧先行不到末後太過僧擬提起坐具師指云離却坐具作麼生道僧云和尚那裏得這消息來師便打僧擬提坐具師又打云瞎漢僧擬議師又打云且坐喫茶僧便坐師云什麼處來僧云石霜師云怪得。</p>
<p>師問僧有一事借問上座只是不得打老僧僧云着甚來由師提起坐具云爭柰這個何僧云莫乱做師便打僧云莫乱做莫乱做師又打云且坐喫茶僧云適來道着甚來由和尚為什麼却打某甲師云你適來去什麼處來僧無語師乃槌胷一下。</p>
<p>師問僧昨日㽵上<span class='corr'>已</span>相見了也今日人事又作麼生僧云合耴狗口師云也是僧便打師云老僧過在什麼處僧云再犯不容師却云將謂是個漢師便打云參堂去。</p>
<p>數人新到禮拜師云捴是浙裏師僧僧云猢孫向火師云踣跳作麼僧云今日得見和尚師云伏惟尚饗僧無語師便打。</p>
<p>師在慈明會裏一日提螺師一籃遶院云賣螺師令眾下語皆不契有一老宿揭簾見以目頋視師放身便臥師放籃子便行。</p>
<p>師問僧甚處來僧云殿寮裏來師云釋迦老子作何面孔僧便喝師云作麼僧又喝師云恰是僧云一任踣跳師便打。</p>
<p>一日新到人事乃云請和尚相看師云不易道得且坐喫茶泐潭專使禮拜乃云德華禮拜師云是箇浙裏師僧云不消如是師云由是舊時氣息僧云喏師云喏即且致別作麼僧良久云一任踣跳師撫掌一下。</p>
<p>王提刑問璉三生云某甲四十年為官作麼脫得此塵去生無對師代云一任踣跳又看上峯路璉云這个是上峯路提刑云寺在上頭那璉云是提刑云恁麼則不去也璉無語師代云今日勘破。</p>
</div>
<div class='div-other'><a id='mulu110' />
<p class='h2'>偈頌</p>
<div class='div-other'><a id='mulu111' />
<p class='h3'>溈山水牯牛</p><p style="text-indent:0em" class="lg-abnormal"><div class='lg-row'>水牯溈山峭峻機分明人類顯幽奇兩途語出分明處夜鳥投林曉復飛</div>
</p></div>
<div class='div-other'><a id='mulu112' />
<p class='h3'>杖林山下竹筯鞭</p><p style="text-indent:0em" class="lg-abnormal"><div class='lg-row'>杖林山下竹筯鞭搭索拏鈎火裏牽拽近不能推放後回旋却到使君前</div>
</p></div>
<div class='div-other'><a id='mulu113' />
<p class='h3'>北斗藏身</p><p style="text-indent:0em" class="lg-abnormal"><div class='lg-row'>雲門透法身從此覔踈親盡道和風暖三春寒更新</div>
</p></div>
<div class='div-other'><a id='mulu114' />
<p class='h3'>百丈野狐</p><p style="text-indent:0em" class="lg-abnormal"><div class='lg-row'>語路分明在憑君子細看和雨西風急近火轉加寒</div>
</p></div>
<div class='div-other'><a id='mulu115' />
<p class='h3'>麻三斤</p><p style="text-indent:0em" class="lg-abnormal"><div class='lg-row'>同袍參學問通津來扣宗師正佛因為說三斤麻最好三斤天下說尖新幾多匠者頻拈掇柰緣緇侶有踈親余今更為重秤過那吒太子柝全身</div>
</p></div>
<div class='div-other'><a id='mulu116' />
<p class='h3'>興化問雲居何必話</p><p style="text-indent:0em" class="lg-abnormal"><div class='lg-row'>何必不必一七二七龍樹馬鳴熖光透出</div>
</p></div></div></div>
<p class='juan'>古尊宿語錄卷第二十　　　　　　勿八</p>
</div><!-- end of div[@id='body'] -->
</body></html>