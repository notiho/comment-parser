<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu76' />
<p class='juan'>古尊宿語錄卷第十四　　　　　　勿二</p>
<div class='div-other'><a id='mulu77' /><p>趙州諗禪師㕘南泉上堂師問明頭合暗頭合泉便歸方丈師便下堂云這老和尚被我一問直得無言可對首座云莫道和尚無語自是上座不會師便打又云這棒合是堂頭老漢喫師在南泉井樓上打水次見南泉過便抱拄懸却脚云相救相救南泉上楜梯云一二三四五師少時間却去禮謝云適來謝和尚相救南泉東西兩堂爭猫兒泉來堂內提起猫兒云道得即不斬道不得即斬却大眾下語皆不契泉意當時即斬却猫兒了至晚間師從外歸來問訊次泉舉前話了云你作麼生救得猫兒師遂將一隻鞋戴在頭上出去泉云子若在救得猫兒師問南泉異即不問如何是類泉以兩手托地師便踏倒却歸涅槃堂內呌悔悔泉聞乃令人去問悔箇什麼師云悔不剩与兩踏南泉從浴室裏過見浴頭燒火問云作什麼云燒浴泉云記取來喚水牯牛浴浴頭應喏至晚間浴頭入方丈泉問作什麼云請水牯牛去浴泉云將得繩索來不浴頭無對師來問訊泉泉舉似師師云某甲有語泉便云還將得繩索來麼師便近前驀鼻便拽泉云是即是太麄生師問南泉離四句絕百非外請師道泉便歸方丈師云這老和尚每常口吧吧地及其問著一言不措侍者云莫道和尚無語好師便打一掌南泉便掩却方丈門便把灰圍却問僧云道得即開門多有人下語並不契泉意師云蒼天蒼天泉便開門師問南泉云心不是佛智不是道還有過也無泉云有師云過在什麼處請師道泉遂舉師便出去。</p>
<p>上堂謂眾曰此事的的沒量大人出這裏不得老僧到溈山僧問如何是祖師西來意溈山云與我將床子來若是宗師湏以本分事接人始得時有僧問如何是祖師西來意師云庭前栢樹子學云和尚莫將境示人師云我不將境示人云如何是祖師西來意師云庭前栢樹子師又云老僧九十年前見馬祖大師下八十餘員善知識箇箇俱是作家不似如今知識枝蔓上生枝蔓大都是去聖遙遠一代不如一代只如南泉尋常道湏向異類中行且作麼生會如今黃口小兒向十字街頭說葛藤博飯噇覔禮拜聚三五百眾云我是善知識你是學人僧問如何是清淨伽藍師云丫角女子如何是伽藍中人師云丫角女子有孕問承聞和尚親見南泉是否師云鎮州出大蘿蔔頭問和尚生緣什麼處師以手指云西邊更向西問法無別法如何是法師云外空內空內外空問如何是佛真法身師云更嫌什麼問如何是心地法門師云古今榜樣問如何是賔中主師云山僧不問婦如何主中賔師云老僧無丈人問如何是一切法常住師云老僧不諱祖其僧再問師云今日不荅話。</p>
<p>上堂云兄弟莫久立有事<span class='corr'>商</span>量無事向衣鉢下坐窮理好老僧行脚時除二時齋粥是<span class='corr'>雜</span>用心力處餘外更無別用心處也若不如此出家大遠在問万物中何物最堅師云相罵饒你接觜相唾饒你潑水問曉夜不停時如何師云僧中無与麼兩稅百姓問如何是一句云若守着一句老却你師又云若一生不離叢林不語十年五載無人喚你作啞漢<span class='corr'>已</span>後佛也不奈你何你若不信截取老僧頭去。</p>
<p>上堂云兄弟你正在第三冤裏所以道但改舊時行履處莫改舊時人共你各自家出家比來無事更問禪問道三十二十人聚頭來問恰似欠伊禪道相似你喚作善知識我是同受栲老僧不是戲好恐帶累他古人所以東道西說問十二時中如何用心師云你被十二時使老僧使得十二時你問那箇時問如何是趙州主人公師咄云這篐桶漢學人應喏師云如法篐桶看問如何是學人本分事師云樹搖鳥散魚驚水渾問如何是少神底人師云老僧不如你學云不占勝師云你因什麼少神問至道無難唯嫌揀擇是時人窠窟師云曾有問我直得五年分踈不得有官人問丹霞燒木佛院主為什麼眉鬚墮落師云官人宅中變生作熟是什麼人云所使師云却是他好手問毘目仙人執善財手見微塵佛時如何師遂執僧手云你見箇什麼有尼問如何是沙門行師云莫生兒尼云和尚勿交涉師云我若共你打交涉堪作什麼問如何是趙州主人公師云田庫奴問如何是王索仙陀婆師云你道老僧要箇什麼問如何是玄中玄師云說什麼玄中玄七中七八中八問如何是仙陀婆師云靜處薩婆訶問如何是法非法師云東西南北學云如何會去師云上下四維問如何是玄中玄師云這僧若在合年七十四五問王索仙陀婆時如何師驀起打躬义手問如何是道師云不敢不敢問如何是法師云勑勑攝攝問趙州去鎮府多少師云三百學云鎮府來趙州多少師云不隔問如何是學人自<span class='corr'>己</span>師云還見庭前栢樹子麼。</p>
<p>上堂云若是久叅底人莫非真實莫非亘古亘今若是新入眾底也須究理始得莫趂者邊三百五百一千傍邊二眾叢林稱道好箇住持洎乎道著佛法恰似炊砂作飯相似無可施為無可下口却言他非我是面赫赤地良由世間出非法語真實欲明者意莫辜負老僧問在塵為諸聖說法揔属披搭未審和尚如何示人師云什麼處見老僧學云請和尚說師云一堂師僧揔不會這僧語話別有一僧問請和尚說師云你說我聽問真化無跡無師弟子時如何師云誰教你來問學云更不是別人師便打之問此事如何辨師云我恠你學云如何辨得師云我恠你不辨學云還保任否師云保任不保任自看問如何是無知觧底人師云說什麼事問佛法久遠如何用心師云你見前漢後漢把攬天下臨終時半錢也無分問時人以珎寶為貴沙門以何為貴云急合取口云合口還得也無師云口若不合爭能辨得問如何得不被諸境惑師垂一足僧便出鞋師[(冰-水+〡)*ㄆ]起足僧無語有俗官問佛在日一切眾生皈依佛佛滅度後一切眾生敀依什麼處師云未有眾生學云現問次師云更覔什麼佛問還有不報四恩三有者無師云有學云如何是師云這殺父漢筭你只少此一問問如何是和尚意師云無施設處。</p>
<p>上堂云兄弟但改徃修來若不改大有着你處在老僧在此間三十餘年未曾有一箇禪師到此間設有來一宿一食急走過且趂軟煖處去也問忽遇禪師到來向伊道什麼師云千鈞之弩不為鼷鼠而發機師云兄弟若從南方來者即与下載若從北方來即為裝載所以近上人問道即失道近下人問道者即得道兄弟正人說邪法邪法亦隨正邪人說正法正法亦隨邪諸方難見易識我者裏易見難識問善惡惑不得底人還獨脫也無云不獨脫云為什麼不獨脫云正在善惡裏尼問離却上來說處請和尚指示師咄云煨破鉄瓶尼將鉄瓶添水來請和尚荅話師咲之問世界變為黑宂未審此箇落在何路云不占云不占是什麼人師云田庫奴問無言無意始稱得句既是無言喚什麼作句師云高而不危滿而不溢學云即今和尚是滿是溢師云爭奈你問我問如何是靈者師云淨地上屙一堆屎學云請和尚的旨師云莫惱亂老僧問法身無為不墮諸[婁*殳]還許道也無師云作麼生道學云与麼即不道也師笑之問如何是佛如何是眾生師云眾生即是佛佛即是眾生學云未審兩箇那箇是眾生師云問問問大道無根如何接唱<span class='note-inline'>(師云你便接唱無根)</span>又作麼生師云既是無根什麼處繫縛你問正修行底人莫被鬼神測得也無師云測得云過在什麼處師云過在覔處云与麼即不修行也師云修行問孤月當空光從何生師云月從何生問氶和尚有言道不属修但莫染污如何是不染污師云撿挍內外云還自撿校也無師云撿挍云自己有什麼過自撿挍師云你有什麼事。</p>
<p>示眾云老僧此間即以本分事接人若教老僧隨伊根機接人自有三乘十二分教接他了也若是不會是誰過歟已後遇著作家漢也道老僧不辜他但有人問以本分事接人問從上至今即心是佛不即心還許學人<span class='corr'>商</span>量也無師云即心且置<span class='corr'>商</span>量箇什麼問古鏡不磨還照也無師云前生是因令生是果問三刀未落時如何師云森森地云落後如何云逈逈地問如何是出三界底人師云籠罩不得問牛頭未見四祖百鳥銜花供養見後為什麼百鳥不銜花供養師云應世不應世問白雲自在時如何師云爭似春風處處閑問如何是露地白牛師云月下不用色云食噉何物師云古今嚼不著云請師答話師云老僧荅与麼。</p>
<p>師示眾云擬心即差僧便問不擬心時如何師打三下云莫是老僧辜負闍梨麼問凡有問荅落在意根不落意根師如何對師云問學云便請師道師云莫向者裏是非問龍女親獻佛未審將什麼獻師以兩手作獻勢。</p>
<p>示眾云此間佛法道難即易道易即難別處難見易識老僧者裏即易見難識若能會得天下橫行忽有人問什麼處來若向伊道從趙州來又謗趙州若道不從趙州來又埋沒自己諸人且作麼生對他僧問觸目是謗和尚如何得不謗去師云若道不謗早是謗了也問如何是正修行路師云解修行即得若不觧修行即叅差落他因果裏又云我教你道若有問時但向伊道趙州來忽問趙州說什麼法但向伊道寒即言寒熱即言熱若更問道不問者箇事但云問什麼事若再問趙州說什麼法便向伊道和尚來時不交傳語上座若要知趙州事但自去問取問不顧前後時如何師云不顧前後且置你問阿誰。</p>
<p>○示眾云迦葉傳與阿難且道達磨傳與什麼人問且如二祖得髓又作麼生師云莫謗二祖師又云達磨也有語在外者得皮在裏者得骨且道更在裏者得什麼問如何是得髓底道理師云但識取皮老僧者裏髓也不立云如何是髓師云與麼皮也摸未著問與麼堂堂豈不是和尚正位師云還知有不肯者麼學云與麼即別有位師云誰是別者學云誰是不別者師云一任呌問上上人一撥便轉下下人來時如何師云汝是上上下下云請和尚荅話師云話未有主在云某甲七千里來莫作心行師云據你者一問心行莫不得麼此僧一宿便去問不紹傍來者如何師云誰學云惠延師云問什麼學云不紹傍來者師以手撫之問如何是衲衣下事師云莫自瞞問真如凡聖皆是夢言如何是真言師云更不道者兩箇學云兩箇且置如何是真言師云唵[口*部]啉㗶問如何是趙州師云東門西門南門北門問如何是定師云不定學云為什麼不定師云活物活物問不隨諸有時如何云合與麼學云莫便是學人本分事師云隨也隨也問古人三十年一張弓兩下箭只射得半箇聖人今日請師全射師便起去。</p>
<p>○師示眾云至道無難唯嫌揀擇才有言語是揀擇<span class='note-inline'>(是明白老僧却)</span>不在明白裏是你還護惜也無。</p>
<p>○問和尚既不在明白裏<span class='note-inline'>(又護惜箇)</span>什麼處師云我亦不知學云和尚既不知為什麼道不在明白裏師云問事即得禮拜<span class='note-inline'>(了退)</span>。</p>
<p>示眾云法本不生令則無滅更不要道才語是生不語是滅諸人且作麼生是不生不滅底道理問早是不生不滅麼師云者漢只認得箇死語問至道無難唯嫌揀擇才有言語是揀擇和尚如何示人師云何不盡引古人語學云某甲只道得到這裏師云只這至道無難唯嫌揀擇。</p>
<p>上堂云看經也在生死裏不看經也在生死裏諸人且作麼生出得去僧便問只如俱不留時如何師云實即得若不實爭能出得生死問利劒鋒頭快時如何師云老僧是利劍快在什麼處問大難到來如何迴避師云恰好。</p>
<p>上堂良久大眾揔來也未對云揔來也師云更待一人來即說話僧云候無人來即說似和尚師云大難得人。</p>
<p>示眾云心生即種種法生心滅即種種法滅你諸人作麼生僧乃問只如不生不滅時如何師云我許你者一問師因叅次云明又未明道昏欲曉你在阿那頭僧云不在兩頭師云與麼即在中間也云若在中間即在兩頭師云這僧多少時在老僧者裏作與麼語話不出得三句裏然直饒出得也在三句裏你作麼生僧云某甲使得三句師云何不早與麼道問如何是通方師云離却金剛禪。</p>
<p>示眾云衲僧家直須坐斷報化佛頭始得問坐斷報化佛頭是什麼人師云非你境界。</p>
<p>示眾云大道只在目前要且難覩僧乃問目前有何形段令學人覩師云任你江南江北學云和尚豈無方便為人師云適來問什麼問入法界來還知有也無師云誰入法界學云与麼即入法界不知去也。</p>
<p>師云不是寒灰死水花錦成現百種有學云莫是入法界處用也無師云有什麼交涉問若是實際理地什麼處得來師云更請闍梨宣一遍問万境俱起還有惑不得者也無師云有學云如何是惑不得者云你還信有佛法否學云信有佛法古人道了如何是惑不得者云為甚不問老僧學云問了也師云惑也問未審古人与今人還相近也無師云相近即相近不同一躰學云為什麼不同師云法身不說法學云法身不說法和尚為人也無師云我向惠裏荅話學云爭道法身不說法師云我向惠裏救你阿爺他終不出頭問學人道不相見時還回互也無師云測得迴互學云測他不得迴互箇什麼師云不与麼是你自<span class='corr'>己</span>學云和尚還受測也無師云人即轉近道即轉遠也學云和尚為什麼自隱去師云我今見共你語話學云爭道不轉師云合与麼著。</p>
<p>示眾云教化得底人是今生事教化不得底人是第三生冤若不教化恐墮却一切眾生教化亦是冤是你還教化也無僧云教化師云一切眾生還見你也無學云不見師云為什麼不見學云無相師云即今還見老僧否學云和尚不是眾生師云自知罪過即得。</p>
<p>示眾云龍女心親献[書-曰+皿]是自然事問既是自然獻時為什麼師云若不獻爭知自然。</p>
<p>示眾云八百个作佛漠覔一箇道人難得問只如無佛無人處還有修行也無師云除却者兩箇有百千萬億學云道人來時在什麼處師云你与麼即不修行也其僧禮拜師云大有處著你在問白雲不落時如何云老僧不會上象學云豈無賔主師云老僧是主闍梨是賔白雲在什麼處問大巧若拙時如何師云喪却棟梁材。</p>
<p>示眾云佛之一字吾不喜聞問和尚還為人也無師云為人學云如何為人師云不識玄旨徒勞念靜學云既是玄作麼生是旨師云我不把本學云者箇是玄如何是旨師云荅你是旨。</p>
<p>示眾云各自有禪各自有道忽有人問你作麼生是禪是道作麼生祗對他僧乃問既各有禪道從上至今語話為什麼師云為你遊䰟學云未審如何為人師乃退身不語。</p>
<p>示僧云不得閑過念佛念法僧乃問如何是學人自<span class='corr'>己</span>念師云念者是誰學云無伴師叱者驢上堂示眾云若是苐一句与祖佛為師苐二句與人天為師苐三句自救無療有僧問如何是苐一句師云与祖佛為師師又云大好從頭起學人再問師云又却人天去也。</p>
<p>示眾云是他不是不將來老僧不是不祗對僧云和尚將什麼[桓-旦+ㄠ]對師長吁一聲云和尚將這個枑對莫辜負學人也無師云你適來肯我我即辜負你若不肯我我即不辜負你。</p>
<p>示眾云老僧今夜荅話去也觧問者出來有僧才出禮拜師云比來拋塼引玉只得个墼子問狗子還有佛性也無師云無學云上至諸佛下至螘子皆有佛性狗子為什麼無師云為伊有業識性在問如何是法身師云應身云學人不問應身師云你<span class='corr'>但</span>管應身問朗月當空時如何云闍梨名什麼學云某甲師云朗月當空在什麼處問正當二八時如何師云東東西西學云如何是東東西西師云覔不著問學人全不會時如何師云我更不會云和尚還知有也無師云我不是木頭作麼不知云大好不會師拍掌笑之問如何是道人師云我向道是佛人問凡有言句舉手動足[書-曰+皿]落在學人網中離此外請師道師云老僧齋了未喫茶馬大夫問和尚還修行也無師云老僧若修行即禍事云和尚既不修行教什麼人修行師云大夫是修行底人云某甲何名修行師云若不修行爭得撲在人王位中餧得來赤凍紅地無有觧出期大夫乃下淚拜謝示眾云闍梨不是不將來老僧不是不祇對又云闍梨莫擎拳合掌老僧不將禪床拂子對問思憶不及處如何師云過者邊來云過者邊來即是及處如何是思不及處師竪起乎云你喚作什麼云喚作手和尚喚作什麼師云百種名字我亦道云不及和尚百種名字且喚什麼師云与麼即你思憶不及處僧禮拜師云教你思憶得及者云如何是師云釋迦教祖師教是你師云祖与佛古人道了也如何是思憶不及處師舉指云喚作什麼僧良久師云何不當頭道著更疑什麼問如何是和尚家風云老僧耳背高聲問僧再問師云你問我家風我却識你家風問万境俱起時如何師云万境俱起云一問一荅是起如何是不起師云禪床是不起底僧才禮拜次師云記得問荅云記得師云試舉看僧擬舉師問問如何是目前佛<span class='note-inline'>(師云)</span>殿裏底云者個是相皃佛如何是佛師云即心是云即心猶是限量如何是佛師云無心是學云有心無心還許學人揀也無師云有心無心㹅被你揀了也更教老僧道什麼即得問遠遠投師未審家風如何師云不說似人學云為什麼不說似人師云是我家風學云和尚既不說似人爭奈四海來投<span class='note-inline'>(師云)</span>你是海我不是海學云未審海內事如何云老僧釣得一箇問祖佛近不得底是什麼人師云不是祖佛學云爭奈近不得何師云向你道不是祖佛不是眾生不是物得麼學云是什麼師云若有名字即是祖佛眾生也學云不可只与麼去也師云卒未与你去在問如何是平常心師云狐狼野干是問作何方便即得聞於未聞師云未聞且致你曾聞箇什麼來問承教有言隨色摩尼珠如何是本色師召僧名僧應喏師云過者邊來僧便過又問如何是本色師云且隨色走問平常心底人還受教化也無師云我不麼他門戶學云与麼則莫沉却那邊人麼師云大好平常心問如何是學<span class='note-inline'>(人保)</span>任底物<span class='note-inline'>(師云)</span>盡未來際揀不出問如何是大修行底人云寺裏綱維是問學人才到揔不知門戶頭事如何師云上座名什麼學云惠南師云大好不知問學人欲學又謗於和尚如何得不謗去師云你名什麼學云道皎師云靜處去者米囤子問如何是和尚大意師云無大無小學云莫便是和尚大意麼師云若有纖毫万刦不如問万法本閑而人自閙是什麼人語師云出來便死問不是佛不是物不是眾生這箇是断語如何是不断語師云天上天下唯我獨尊問佛祖在日佛祖相傳佛祖滅後什麼人傳師云古今㹅是老僧分上學云未審傳箇什麼師云箇箇揔属生死云不可埋沒却祖師也師云傳箇什麼問凡聖俱盡時如何師云願你作大德老僧是障佛祖漢問遠聞趙州到來為什麼不見師云老僧罪過問朗月當空未審室中事如何師云老僧自出家不曾作活計學云与麼即和尚不為今時也師云自疾不能救焉能救諸疾學云爭奈學人無依何師云依即踏著地不依即一任東西問在心心不測時如何師云測阿誰學云測自己師云無兩箇問不見邊表時如何師指淨瓶云是什麼學云淨瓶師云大好不見邊表問如何是歸根師云擬即差問不離言句如何得獨脫師云離言句是獨脫學云適來無人教某甲來師云因什麼到此學云和尚何不揀出師云我早箇揀了也問非心不即智請和尚一句師云老僧落你後問如何是畢竟師云畢竟學云那箇畢竟是師云老僧是畢竟你不觧問者話學云不是不問師云畢竟在什麼處問不挂寸絲時如何師云不挂什麼學云不挂寸絲云大好不挂寸絲問如救頭然底人如何云便學學云什麼處云莫占他位次問空刦中阿誰為主云老僧在裏許也學云說什麼法云說你問底問承古有言虛明自照如何是自照云不稱他照學云照不著處如何云你話墮也問如是的<span class='note-inline'>(師云)</span>一念未起時問如何是法王師云州裏大王是云和尚不是師云你擬造返去都來一箇王不認問如何是佛心師云你是心我是佛奉不奉自看學云師即不無還奉得也無師云你教化我看問三身中那箇是本來身師云闕一不可問未審此土誰為祖師師云達磨來這邊揔是學云和尚是苐幾祖師云我不落位次學云在什麼處云在你耳裏問不弃本不逐末如何是正道云大好出家兒學云學人從來不曾出家云歸依佛歸依法學云未審有家可出也無云直須出家學云向甚處安排他云直向家裏坐問明眼人見一切還見色也無云打却著學云如何打得云莫用力學云不用力如何打得云若用力即乖問祖佛大意合為什麼人云只為今時學云爭奈不得何云誰之過學云如何承當云如今無人承當得<span class='note-inline'>(學云)</span>与麼即無依倚也師云又不可無却老僧問了事底人如何云正大脩行學云未審和尚還脩行也無云着衣喫飯學云著衣喫飯尋常事未審脩行也無云你且道我每日作什麼問毫釐有差時如何云天地懸隔云毫釐無差時如何云天地懸隔問如何是不睡底眼云凡眼肉眼又云雖未得天眼肉眼力如是學云如何是睡底眼云佛眼法眼是睡底眼問大庾嶺頭趂得及為什麼提不起師拈起衲衣云你甚處得者箇來<span class='note-inline'>(學云)</span>不問者箇師云与麼即提不起問不合不散如何辨師云你有一箇我有一箇云者箇是合如何是散師云你便荅問如何是不錯路師云識心見性是不錯路問明珠在掌還照也無師云照即不無喚什麼作珠問靈苗無根時如何師云你從什麼處來云太原來師云大好無根問學人擬作佛時如何師云大煞費力生云不費力時如何師云与麼即作佛去也問學人昏鈍在一浮沉如何得出師只據坐云某甲實問和尚師云你甚處作一浮一沉問不在凡不在聖如何免得兩頭路師云去却兩頭來荅你僧不審師云不審從什麼處起在者裏從老僧起在市裏時從什麼處起云和尚為什麼不定師云我教你何不道今日好風問如何是大闡提底人師云老僧荅你還信否云和尚重言那敢不信師云覔箇闡提人難得問大無慚愧底人什麼處着得師云此間着不得云忽然出頭爭向師云將取去問用處不現時如何師云用即不無現是誰問不指一法如何是和尚法師云老僧不說[蕵-食+ㄗ]山法云既不說[蕵-食+ㄗ]山法如何是和尚法師云向你道不說[蕵-食+ㄗ]山法云莫者箇便是也無師云老僧未曾將者箇示人問如何是目前獨脫一路師云無二亦無三云目前有路還許學人進前也無師云與麼即千里萬里問如何是毘盧向上事師云老僧在你脚底云和尚為什麼在學人腳底師云你元來不知有向上事問如何是合頭師云是你不合頭云如何是不合頭師云前句辯取問如何和尚的的意師云止止不須說我法妙難思問澄澄絕點時如何師云墮坑落壍云有什麼過師云你屈着与麼人問未審出家誓求無上菩提時如何師云未出家被菩提使既出家使得菩提有秀才見師手中拄杖乃云佛不奪眾生願是否師云是秀才云某甲就和尚乞取手中拄杖得否師云君子不奪人所好秀才云某甲不是君子師云老僧亦不是佛師因出外見婆子插田云忽遇猛虎作麼生婆云無一法可當情師云除婆子云除師云猶有者箇在有秀才辝去云某甲在此括撓和尚多時無可報荅和尚待他日作一頭驢來報荅和尚師云教老僧爭得鞍師到道吾處纔入僧堂吾云南泉一隻箭來師云看箭吾云過也師云中也問百骸俱潰散一物鎮長靈時如何師云今朝又風起問三乘十二分教即不問如何是祖師西來意師云水牯牛生兒也好看取云未審此意如何師云我亦不知問万國來朝時如何師云逢人不得喚問十二時中如何淘汰師云奈河水濁西水流急云還得見文殊也無師云者矇瞳漠什麼處去來問如何是道塲師云你從道塲來你從道塲去脫躰是道塲何處更不是問萌芽未發時如何師云齅着即腦裂云不齅時如何師云無者閑工夫問如何[婁*殳]量師云一二二四五云[婁*殳]量不拘底事如何師云一二三四五問什麼世界即無晝夜師云即令是晝是夜云不問即今師云爭奈老僧何問迦葉上行衣不踏曹溪路什麼人得披師云虛空不出世道人都不知問如何是混而不雜師云老僧菜食長齋云還得超然也無師云破齋也問如何是古人之言<span class='note-inline'>(師云)</span>諦聽諦聽問如何是學人本分事師云与麼嫌什麼問如何是出家兒師云不朝天子父母返拜問覿面事如何師云你是覿面漢。</p>
</div>
<p class='juan'>古尊宿語錄卷第十四　　　　　　勿二</p>
</div><!-- end of div[@id='body'] -->
</body></html>