<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>古尊宿語錄卷第九　　　　　　　密九</p>
<div class='div-other'><a id='mulu25' />
<p class='h1'>首山禪師<span class='note-inline'>(大鑑下八世風穴法嗣)</span></p>
<div class='div-other'><a id='mulu26' /><p>首山禪師諱省念萊州狄氏子僧問師唱誰家曲宗風嗣阿誰師云少室岩前親掌示僧云更請洪音和一聲師云如今也要大家知問如何是和尚家風師云一言截断千江口萬仞峯前始得玄問如何是首山境師云一任眾人看僧云如何是境中人師云喫棒得也未僧禮拜師云喫棒且待別時問如何是佛法大意師云楚王城畔汝水東流僧云如何是學人親切處師云五九盡日又逢春僧云畢竟事如何師云冬到寒食一百五問司徒郎中臨座側祖胤西來願舉揚師云王臣三請今朝赴萬民樂業普皆安僧云與麼則慈雲普潤處處皆通也師云野老謳歌時人皆唱復云諸上座佛法無多子只是你諸人自信不及若也自信得去千聖出頭來你面前亦無下口處何故只為你自信得及不向外馳求所以奈何不得直饒釋迦老子到這裏也與三十棒然則如此初心後學憑个什麼道理且問你諸人還得恁麼也未良久云若得恁麼直須恁麼無事珎重。</p>
<p>上堂僧問如何是首山師云東山高西山低僧云如何是山中人師云恰遇棒不在僧禮拜師便打問如何是道師云爐中有火無心撥處處無蹤任意遊僧云如何是道中人師云坐看煙霞秀不與白雲齊問學人身心聚散時如何師云不聞天樂響僧云如何收攝師云莫逐四時移問菩薩未成佛時如何師云眾生僧云成佛後如何師云眾生眾生問覺花未發時如何辨真實師云冬不寒[膜-大+(句-口+匕)]後看僧云莫便是也無師云錯問六國未寧時如何師云什麼處去來僧云寧後如何師云大地火起問寶劒未出匣時如何師云怨阿誰僧云出匣後如何師云不斬無罪之人僧禮拜師云斬問寶劒未出匣時如何師云你不惜猶可僧云出後如何師云伏惟尚享僧云忽遇師子吼時如何師云一任野干鳴僧便喝師云果然僧又喝師云放你三十棒僧禮拜師云這瞎漢復云諸上座不得盲喝亂喝者裏尋常向你道賔則始終賔主則始終主賔無二賔主無二主若有二賔二主即是兩个瞎漢所以我若立時你須坐我若坐時你須立坐則共你坐立則共你立雖然如是到這裏急着眼始得若是眼孔定動即千里萬里何故如此如隔窓看馬騎相似擬議即沒交涉諸上座既然於此留心直須子細不要掠虗好他日異時賺着你在諸人若也有事近前無事珎重。</p>
<p>上堂僧問蓮花未出水時如何師云徧天徧地問出水後如何師云特地一場愁問殺父殺母佛前懺悔殺佛殺祖向什麼處懺悔師云水深一丈問離凡離聖請師一句師云不可錯怪老僧也僧云謝師指示師便打問魚鼓未鳴時如何師云望天不見天僧云鳴後如何師云覷地不見地問和尚是大善知識為甚麼却首山師云不坐孤峯頂常伴白雲閑。</p>
<p>問作何行業報得四恩三有師云殺人放火僧云與麼則大作業底人也師云苦痛深僧云如何是世尊不說說師云任從滄海變終不為君通僧云如何是迦葉不聞聞師云聵人徒側耳問仗鏌鎁劒來取師頭時如何師噓一聲僧云苦痛深師便打問得舡便渡時如何師云猶是鈍漢問權借一問以為影草時如何師云放你三十棒問人在貧中請師賑接師云不接僧云為什麼不接師云喫棒得也未隨聲便打問龍宮海藏當有何物請師一別師云不掛三寸舌僧云為什麼不掛三寸舌師云誰知句後親問不落僧祇如何修證師云近前來與你道僧近前師便打問[舟-(白-日)]霞掩耳黃蘗拄杖意旨如何師云坐參都不問暢殺子平生僧云稀逢難遇請師指示師云莫椀鳴問諸佛未見時如何師云拈匙不把筯僧云見後如何師云喫飯忘却匙問佛未出世時如何師云不可錯怪老僧也僧云出後如何師云舉似天下人問如何是超毘盧之句稱釋迦之談師云妙語無多子親言舉似誰僧云湛然時如何師云未明心地諦難過首山関僧擬進語師便打問大悲千手眼那个是正眼師云即便[翟*欠]瞎僧云[翟*欠]瞎後如何師云撈天摸地問如何是和尚說法底口師云掛在壁上僧云忽有人來問時如何師云待我取回來即向你道問學人此處不薦擬向南方時如何師云速僧云却不恁麼去時如何師云後會難逢僧云如何是和尚家風師云無[糸*系]傀儡有人牽僧云牽後如何師云妙有無言不較多僧云如何是妙有無言不較多師云有言須得句僧云如何是無[糸*系]傀儡有人牽師云當明提祖道方得後人棲問學人求出世間時如何師云借水献花先供養莫教落後索香錢僧云死生事大乞師一薦師云透漏遺蹤無走路僧云恁麼則被他捉着也師云今日到長安問如來演說三乘教未審是什麼教師云千言無一中僧云為什麼千言無一中師云不是上鈎人問一切法皆空如何悟得真空理師云南地先抽笋塞北着皮裘僧云莫落是非也無師云自家看取問青青翠竹還有佛性也無師云南天北地僧云恁麼則推窮佛理也師云北地南天問鍾鼓未鳴時如何師云問前不鳴問後打僧擬議師便喝問如何是迦葉門前一盞燈師云孤峯朗月連天照性似寒泉徹底清僧云勞而無功時如何師云日輪當午無私照自是時人見有移問寶劒未出匣時如何師云大洋海底澄心鏡僧云出匣後如何師云天外吒沙獨擺捎師乃云苐一句薦得堪與祖佛為師苐二句薦得堪與人天為師第三句薦得自救不了時有僧問如何是第一句師云大用不揚眉棒下須見血僧云慈悲何在師云送出三門外問如何是第二句師云不打恁麼驢漢僧云將接何人師云如斯爭奈何問如何是第三句師云觧問無人荅僧云即今祗對者是誰師云莫使外人知僧云和尚是第幾句薦得師云月落三更穿市過問維摩一默文殊讚善未審此意如何師云當時聽眾必不如是僧云既不如是維摩默然又且如何師云知恩者少負恩者多乃云若論此事實不掛一个元字脚便下座。</p>
<p>師住廣教上堂僧問如何是真如體師云徧乹坤僧云如何是真如用師云動天地問如何是大海師云出頭天外看僧云恁麼則包含不盡也師云不見本來身問如何是學人自己師云是你自己問黑豈未生芽時如何師云萬里崖州君自去臨行惆悵怨他誰僧云有何罪過師云昨夜貶文殊僧云未審什麼時回師云專候天恩僧云天恩到時如何師云齊賀太平年問牛頭未見四祖時如何師云不唧[口*留]僧云見後如何師云不唧[口*留]問久負沒絃琴請師彈一曲師云正值嚴凝久披蓑帶雨㱕問觀身無相觀法亦然時如何師云晴天開水路僧云恁麼則掃地而盡去也師云孤月照高岑問萬機喪盡時如何師云死水不藏龍僧云轉動後如何師云碧眼胡僧笑點頭問如何是正修行路師云貧兒不雜食僧云撒手㱕家去也師云香臭不曾聞僧云三春無二月十五正團圓師云不是闍黎用心處<span class='note-inline'>(僧云如何是學人用心處師云要行即行要坐即坐)</span>問十二時中作何行業即免生死師云你喚什麼作生死僧云與麼則無生死可免師云大眾盡皺眉問如何是超佛越祖之談師云塞北風霜緊江南雪不寒問承古有言自從一見桃花後直至而今更不疑意旨如何師云三尺杖子兩人舁僧云還許學人舁也無師云放下着。</p>
<p>師問僧恁麼來者是甚麼人云問者是誰師云老僧僧便喝師云向你道是老僧又惡發作麼僧又喝師云恰遇棒不在手僧云草賊大敗師云今日又似得便冝又似落便冝問如何是道師云脚下深三尺問蓮花未出水時如何師云水深一丈進云出水後如何師云從地高三尺其時有化主問學人與麼去時將何稟受師云义手奉賔德舉似莫沉吟僧云恁麼還當也無師云物逐人興僧云今日點茶當為何人師云去此無消息無心永莫回問如何是真如體師云敲塼打瓦僧云此意如何師云切忌踏着僧云有一人不會唐言梵語來時師還接也無師云舉意便知有何勞側耳[聽-王]問學人不識文墨拾得个字來未審喚作什麼字師云久為雲水客休作問禪賔問如何是現前三昧師云三更不閉戶僧云還許學人<span class='corr'>商</span>量也無師云切忌五更初問若能轉物即同如來三門佛殿請師轉師云長安道上無私曲縱遇知音到者稀問學人親到寶山空手回時如何師云家家門前火把子問靈丹一粒點鐵成金至理一言轉凡成聖如何是至理一言師云更舉一徧僧云與麼則退身三步師云笑破大眾口問如何是學人自己師云放參三下鼓喫粥五更鍾問久輔不逢時如何師云闍黎有問老僧有荅僧云如何得逢師云闍棃不問老僧不荅問維摩方丈不以日月為明未審和尚方丈以何為明師云穿破天下人髑髏問久負無弦琴請師彈一曲師云無言顯大道僧云還許學人和也無師云更莫遅疑問十方薄伽梵一路涅槃門如何是一路涅槃門師云龍蟠鳳舞子時前日出崑崙照大千問塵塵見佛剎剎聞經如何是塵塵見佛師云好个燈籠僧云學人不會意旨如何師云還我話頭來問無邊身菩薩為什麼不見如來頂相師良久云即今還見也無僧擬議師便打問如何是學人本來身師云牽牛不入市僧云如何是有相身中無相身師云洎合錯對闍棃問萬仞峯前如何卓立師云窄僧云意旨如何師云苦問巧說不得只要心傳如何是心傳底法師云有疑須假問僧云恁麼則巧說不得也師云無言正好聽問如何是佛法的的大意師云不將小意對闍棃僧云如何領會師云逢人莫錯舉問德山棒臨濟喝未審明得什麼邊事師云你試道看僧便喝師云瞎僧又喝師云這瞎漢只管乱喝作什麼僧欲禮拜師擬拈棒僧約住云莫乱打人好師擲下拄杖云明眼人難瞞僧云草賊大敗問如何是生滅法師云新羅喫冷淘問久處沉迷請師一接師云老僧無恁麼閑工夫僧云和尚豈無方便師云要行即行要坐即坐僧云臨機一句截断眾流請師垂示師云棒下迸流星僧云恁麼則萬象顯然師云遣人拽出問世尊說法如雷吼未審誰是不聞者師云無人敢定當僧云為什麼無人敢定當師云果然不聞問亡僧遷化向什麼處去師云散関正望三泉路厚朴花開始覺春問古人道東山西嶺青意旨如何師云一回舉着一回新僧云謝師指示師云功不浪施問如何是佛師云苦問如何是然燈前師云諸佛在我前僧云如何是然燈後云諸佛在我後僧云如何是正然燈師云青山無異路問有問有荅盡在魔界無問無荅事如何師云庭前罷舞休思曲僧云大眾證明也師云野老謳䛴正好音問如何是和尚截人之機師云三門前點燈僧云未審意旨如何師云佛殿後燒香問如何是佛師云新婦騎馿阿家牽僧云未審此語什麼句中收師云三玄收不得四句豈能該僧云此意如何師云天長地久日月齊明問如何是佛師良久云會麼僧云不會師云何不高聲問僧再問師云瞎漢顛言倒語作什麼問如何是寂寂惺惺底人師云莫向白雲深處坐切忌寒灰煨殺人師復舉興化示眾云今日放諸人一線道不用如何若何便請單刀直入興化為你證明有旻德長老出眾禮拜起來便喝興化亦喝旻德又喝興化又喝德禮拜興化却云適來若是別人三十棒一棒也不較何故為他旻德會一喝不作一喝用師云看他興化與麼作用為什麼放得伊過諸上座且道什麼處是一喝不作一喝用是前一喝是後一喝郍个是賔郍个是主雖然如此也須子細始得良久云二俱有過二俱無過珎重。</p>
<p>師住寶應入院上堂有僧問盡大地人來各各置一問問問各別未審寶應如何祗對師云好僧禮拜師云見何道理僧云謝師荅話師云賊是小人智過君子劉司徒問龍庭金口問如何對玉機師云一輪逈脫三界外當軒照破萬家門司徒云臨行一句請師指示師云莫錯認定盤星座主問云如從飢國來忽遇王饍未敢便飡飡即是不飡即是師云名利<span class='corr'>已</span>彰天下播手中如意有誰知主云與麼則珍重去也師云真師子兒一撥便轉問既是清淨伽藍為什麼打魚鼓喫飯師云知恩者少負恩者多問承師有言金沙灘頭馬郎婦意旨如何師云高梳雲鬢恐人怪笑問得力處乞師一言師云山高無異路僧云畢竟如何師云莫守白雲閑問向上一路請師指示師云對面不相識僧云為什麼不相識師云問處分明荅處親問如何是觀音門入者師云超然一境無異路僧云如何是普賢門入者師云野雲不向目前飛問有問有荅皆落唇吻無問無荅請師道看師云不可錯怪老僧也僧云猶落唇吻師云落在什麼處僧無語師便打問萬法歸於一體時如何師云三斗喫不足僧云畢竟歸於何處師云二斗却有餘問文殊贊維摩不二法門意旨如何師云問前不明問後瞎僧云未審此意畢竟如何師云瞎問離聲離色如何舉唱師云一點青霄異僧云如何是異師云透過萬重關僧云只這如何透師便打云言前薦得辜負平生句後投機殊乖道體離此二途請師方便師竪拂云爭柰這箇何僧云與麼則太保證明師云你莫帶累太保問如何是佛師云朝看東南暮看西北問德山棒臨濟喝意旨如何師云寶應今日不用僧擬進語師云瞎漢便打問疑則与賊為伴不疑則野塚為家時如何師云北邙山下千丘萬丘未審郍个是你家僧以坐具摵一摵師云洎不問過問如何是古佛心師云三个婆婆排班拜問如何是清淨法身師云新羅人不褁頭僧云向上還有事也無師云有僧云如何是向上事師云新羅人不褁頭安員外問弟子不會請師垂示師云水急浪開漁父見錦鱗透過碧波中員外云承教有言是法住法位世間相常住如何是常住底法師竪起拄杖召員外云且道這箇是住底法不是住底法員外云未曉之徒如何賑濟師云依稀似曲纔堪[聽-王]又被風吹別調中員外云一物不將來時如何師云何得對眾妄語員外擬議師便喝問如何是祖師西來意師云風吹日炙問只如龍牙問德山山乃引頸此意如何師云德山引頸寶應即偃身縮項問袛如和尚道新婦騎驢阿家牽意旨如何師云百嵗翁翁失却父僧云百嵗翁翁豈有父師云汝會也師復云諸上座不見興化老人道直饒汝喝得興化向虛空裏撲下來一點氣也無忽然甦息却向汝道未在何故我未向紫羅帳裏撒真珠與你諸人胡喝亂喝作麼師云實為如斯今時兄第只管橫喝竪喝及至窮著並無言說看他臨濟會下有僧出來禮拜臨濟便喝僧云老漢莫探頭好際云汝道落在什麼處僧便喝又有僧問如何是佛法大意際便喝僧禮拜際乃召眾云你道適來這一喝好喝也無僧云草賊大敗際云過在什麼處僧云再犯不容際云要識臨際賔主話問耴堂中二禪客師云諸兄弟學般若菩薩直須諦當去始得雖然如是曉者還稀珍重。</p>
<p>師一日上堂汾陽昭和尚出問百丈卷蓆意旨如何荅云龍袖拂開全體現進云未審師意如何荅云象王行處絕狐蹤昭於是言下大悟遂提起坐具頋視大眾云萬古碧潭空界月再三撈漉始應知禮拜歸眾時葉縣省和尚作首座纔退便問昭兄你適來見箇什麼道理便與麼道云正是我放身捨命處省便休。</p>
<p>小叅示眾云老僧擬欲歸鄉什麼人隨得去時有僧問未審和尚什麼時去師云待有伴即向汝道僧云無伴底事作麼生師云盡日不逢人明明不知處僧云忽遇一人又作麼生師云迷子不歸家失却來時路僧云請師指箇歸鄉路師云枯木藏龍不存依倚僧云和尚什麼時節却回師云一去不知音六國無消息僧云正當歸鄉底事又作麼生師云獨唱胡家曲無人和得齊僧云忽遇知音在時如何師云山上石人齊拍掌溪邊野老笑呵呵僧云歸鄉回來底事又作麼生師云八國奉朝衣四相無遷改僧云未審居何位次師云文殊不坐金臺殿自有逍遙竹拂枝問如何是梵音師云驢鳴狗吠問如何是截徑一路師云或在山間或在樹下問如何是和尚不欺人底眼師云看看冬到來僧云畢竟如何師云即便春風至問遠聞和尚無[糸*系]可挂及至到來為什麼有山可守師云道什麼僧便喝師亦喝僧禮拜師云放你三十棒久立眾慈伏惟珍重。</p>
<p>師出鏡清十二問荅洎翠岩代語師於一語下代三轉問時至草庵無一物為什麼却有盈餘清云要道何難岩云適來道什麼師代云自不知又云洎成忘却又云共語不知音問盡乹坤不出一剎郍今時人向什麼處辨明清云<span class='corr'>共語</span><span class='corr'>商</span>量岩云向你道什麼處辨明師代云不問他別人又云明眼人笑你又云用辨即非問無神通菩薩為什麼蹤跡難尋清云波斯眼黑岩云莫鬼語師代云不是用心處又云被他捉著又云不勞舉步問辨得親踈底人為什麼却被親踈不肯清云不平按劒岩云當得也無師代云莫守閑又云大有人不解恁麼問又云不可辨親踈問明知生是不生之相為什麼却被生之所流清云明知無力岩云不關老兄事師代云自領過又云喚什麼作生死又云爭得不知有問人人具眼逢訪道人道即是不道即是清云頭上仙陁岩云莫道乞辨明師代云分明舉似他又云莫道乞荅話又云若不是寶應洎合遭他毒手問體本無瑕翳為什麼坐施良藥清云却正道著岩云且放老僧過師代云知過人難得又云更教誰喫棒又云今日草賊大敗問達者同遊一路行為什麼不行清云<span class='corr'>已</span>到平頭岩云老兄還達也未師云不爭先又云到了不知又云但請先行問盡令提綱為什麼不塞時人口清云自還得岩云老兄還知明州米價麼師代云還曾失麼又云須知老兄又云爭知今日問無形本寂寥為什麼有物先天地清云寶公曲尺誌公剪刀岩云領過得也未師代云欺他作什麼又云阿誰與麼道又云不是闍棃置問問十方薄伽梵為什麼一路涅槃門清云家無二主岩云怪得人麼師代云到者方知又云一尚不可得又云常防此問問同氣連枝為什麼却根莖有異清云邵案迸彩岩云阿誰道有異師代云紹得麼又云見有前後又云今朝二十五師出風宂四賔主語僧云如何是賔中賔宂云攢眉看白雲師別云去來長自在不與白雲齊問如何是賔中主宂云入市雙瞳瞽師別云高聲唱呌遶街行問如何是主中賔宂云回鑾兩耀新師別云定國安邦賀太平問如何是主中主宂云磨礱三尺劒待斬不平人師別云收番猛將寸草不留師出四種照用語問如何是先照後用師云南岳嶺頭雲太行山下賊問如何是先用後照師云太行山下賊南岳嶺頭雲問如何是照用同時師云收下南岳嶺頭雲捉得太行山下賊問如何是照用不同時師云昨日有雨今日晴師出四賔主語問如何是賔中賔師云青山綠水分問如何是賔中主師云棒下耴分眀問如何主中賔師云退<span class='corr'>己</span>讓人問如何是主中主師云斬盡不留身師出四料簡語問如何是奪人不奪境師云人前把出遠送千峯問如何是奪境不奪人師云打了不曾嗔冤家難解免問如何是人境兩俱奪師云萬人作一塚時人盡帶悲問如何是人境俱不奪師云問處分眀荅處親師出德山三轉語於一句中各下三轉問如何是凾盖乹坤句師云大地雪漫漫又云普天匝地又云海底紅塵起如何是截断眾流句師云不通凡聖又云洎合放過又云橫身三界外問如何是隨波逐浪句師云要道便道又云有問有荅又云此去西天十萬八千師舉僧問禾山如何是道山云耕人田不種僧云如何是道中人云禾熟不臨塲因僧問師出語云耕人田不種意旨如何師云大勛不竪賞僧云禾熟不臨塲意旨如何師云任從風雨爛師出盤龍和尚問行者接待不易行者云開心椀子盛將來無縫合兒合將去師云橫檐拄杖登霄漢使煞農夫煑粥人師出僧問如何是祖師西來意荅云風吹日炙師又云多年塵土無人佛一身常在鎮天涯。</p>
</div>
<div class='div-other'><a id='mulu27' />
<p class='h2'>勘辯語</p><p>師在風宂會中密常勤誦蓮經眾咸謂念法華也偶知客退即就請師一日風宂見師侍立次乃垂涕告之曰不幸臨際之道至吾將墜于地矣師曰觀此一眾豈無人邪宂曰雖敏者多見性者少師曰如某者如何宂曰吾雖望子之久猶恐耽著此經不能放下師曰此亦可事願聞其要於是風宂上堂舉世尊以青蓮目顧視大眾迦葉正當與麼時且道說箇什麼若道不說而說又是埋沒先聖且道說箇什麼師乃拂袖而退宂擲下拄杖便歸方丈侍者隨後入室請益念法華為什麼不祗對和尚宂云念法華會也次日師與真園頭同上問訊次宂又問真曰作麼生是世尊不說說真曰鵓鳩樹頭鳴宂云你作許多癡福作什麼何不躰究言句又問師曰汝作麼生師曰動容揚古路不墮悄然機宂云你何不看法華下語師受風宂印可之後泯迹韜光人莫知其所以因楚和尚初至汝州宣化安下風宂令師傳語纔相見展坐具次便問展即是不展即是楚云自家看耴師便喝楚云我曾親近知識來未甞輙敢恁麼造次師云草賊大敗楚云來日若見風宂和尚待一一舉似師云一任一任不得忘却師先回舉似風宂宂云今日又被你[(冰-水+〡)*ㄆ]下一員草賊師云好手不張名楚次日纔到相見便舉前話宂云非但昨日今日連贓捉敗於是師乃名振四方遠近學者承風而湊初住汝州首山為第一世也石門遣使馳開堂書至師乃集眾於法堂上使纔近前人事師約住云是洞上宗乘是雪嶺家風使云書中<span class='corr'>已</span>載師云一不成二不是使無語師云且坐喫茶一日師問僧近離甚處僧云襄州師云路上曾逢達磨也無僧近前不審師云這箇是驢前馬後底僧云和尚又如何師云非公境界且坐喫茶僧纔坐師又問在什麼處過夏僧云石門師云水牯牛安樂麼僧云及時水草師云為什麼傷人苗稼僧云對和尚不敢造次師云放過即不可便打師一日問僧是凡是聖僧云非凡非聖師云太不定生僧云離此二途請師速道師云首山今日燒香供養你去也僧云某甲特來禮拜師云滴水難消一日問僧近離什麼處僧云廣慧師云穿雲不渡水渡水不穿雲離此二途速道速道僧云某甲昨夜宿長橋師云你恁麼合喫首山棒僧云某甲未曾參堂師云兩重公案僧云恰是師云郍郍又一日師見僧參次乃問近離甚處僧云襄州師云夏在甚處僧云洞山師云還我洞山鼻孔來僧云不會師云却是老僧罪過又一日問僧上人近離甚處僧云南方師云遠來不易且坐喫茶又一日問僧近離甚處僧云襄州師云有事相借問得麼僧云便請師云且喜沒交涉又云鷂子過新羅又問僧近離甚處僧云西京師云路上還逢達磨也無僧云適來<span class='corr'>已</span>參見和尚了也師云為什麼築著鼻孔僧云<span class='corr'>已</span>知痛痒師云打破大唐國裏覔箇知痛痒底人了不可得且坐喫茶有僧來叅師乃問近離甚處僧云龍門師拽傍僧摑一摑喝出去一日有僧侍次師乃喚僧名僧應諾師云且去別時來為你說僧云而今尚自不說別時决定不說師云我也罪過你也罪過僧一日入室師云且去別時來僧應諾師便打師每見僧來便云恁麼來者是誰僧云問者是誰師云是老僧僧便喝師云向道是老僧又惡發作什麼僧又喝師云恰遇棒不在僧云草賊大敗師云得便宜是落便宜有僧入室師便喝僧亦喝師又喝僧禮拜師便打云伏惟尚享一日因僧入室師喚僧名僧應諾師云錯僧云某甲有什麼敗闕處師云錯有新到相見師問從什麼處來僧云芭蕉來師云芭蕉有何言教僧云曾見有僧問牛頭未見四祖時如何蕉云知僧云見後如何不知後有僧舉問襄陽石門徹禪師只如二尊宿意旨如何徹云先行不到末後為初僧一日入室師云恁麼來者是誰僧云某甲師云莫道是別人僧禮拜師云適來見箇什麼道理即禮拜僧云今日大似因齋慶讚師云我適來一期向你恁麼道速須吐却僧云也知和尚曲為某甲師云後有人問你向他道什麼僧拂袖便出去師召僧名僧回首師便喝僧云這老賊師乃以頌示之曰四門通一要一要具三玄在賔全正令立主要須圜又一夜師行道次見暗裏有僧師乃問是誰僧不對師云我也識得你僧大笑師云你不得道是別人復作一頌示之輕輕踏步恐人知語笑分明更莫疑智者只此猛提耴莫待天明失却鷄。</p>
<p>師次住寶安山廣教禪院亦為第一世後徇眾請入城下寶應禪院<span class='note-inline'>(即南院第三代)</span>三處法席海眾常臻淳化三年十二月初四日午時上堂示眾曰今年六十七老病隨緣且遣日今年記却來年事來年記著今朝日果至四年十二月日與時無爽前記上堂辝眾仍作偈曰白銀世界金色身情與無情共一真明暗盡時俱不照日輪午後是全身言訖安坐日將昳而逝壽年六十八茶毘收舍利。</p>
</div>
<div class='div-other'><a id='mulu28' />
<p class='h2'>偈頌</p>
<div class='div-other'><a id='mulu29' />
<p class='h3'>示眾</p><p style="text-indent:0em" class="lg-abnormal"><div class='lg-row'>諸子謾波波過却幾恒河觀音指彌勒文殊不柰何</div>
</p></div>
<div class='div-other'><a id='mulu30' />
<p class='h3'>靈雲見桃花</p><p style="text-indent:0em" class="lg-abnormal"><div class='lg-row'>分明歷世三十春因悟桃花色轉新人人盡得靈雲意不識靈雲是何人</div>
</p><p>玄沙云諦當甚諦當。</p>
<p style="text-indent:0em" class="lg-abnormal"><div class='lg-row'>玄沙道處少人知密密相逢更莫疑今古相傳親的旨少年多是白頭兒</div>
</p></div>
<div class='div-other'><a id='mulu31' />
<p class='h3'>四賔主頌</p><p style="text-indent:0em" class="lg-abnormal"><div class='lg-row'>悟了却從迷裏悟迷悟從來無差互始知本末至于今今古相承無別路無別路莫問人說今古問來事元是主從他人問賔主識得賔全是主主中賔賔中主更互用無差互賔中賔主中主兩家用莫讓主把定乹坤大作主不容擬議斬全身始得名為主中主</div>
</p></div>
<div class='div-other'><a id='mulu32' />
<p class='h3'>偶作三頌</p><p style="text-indent:0em" class="lg-abnormal"><div class='lg-row'>我有一機不假修持若人問著便喚沙彌</div>
</p><p style="text-indent:0em" class="lg-abnormal"><div class='lg-row'>我有一著不自棲泊若人更問劈口便著</div>
</p><p style="text-indent:0em" class="lg-abnormal"><div class='lg-row'>我有一宗勿示西東若人擬議別喚王公</div>
</p></div>
<div class='div-other'><a id='mulu33' />
<p class='h3'>送化主四頌</p><p style="text-indent:0em" class="lg-abnormal"><div class='lg-row'>報你叅禪賔人中有見親若求端的旨[膜-大+(句-口+匕)]月望陽春</div>
</p><p style="text-indent:0em" class="lg-abnormal"><div class='lg-row'>臨行少語足人怜莫辱家風汗舊賢保護盡從今日去靜坐寒窓月那邊</div>
</p><p style="text-indent:0em" class="lg-abnormal"><div class='lg-row'>幾多真子向西東物外縱橫莫用功隨處化緣皆是道臨行一句盡流通</div>
</p><p style="text-indent:0em" class="lg-abnormal"><div class='lg-row'>廓然無事少人聞任意縱橫勿計程步步登高看前路莫教失脚墮深坑</div>
</p></div>
<div class='div-other'><a id='mulu34' />
<p class='h3'>示眾三首</p><p style="text-indent:0em" class="lg-abnormal"><div class='lg-row'>背陰山子向陽多南來北徃意如何若人問我西來意東海東面有新羅</div>
</p><p style="text-indent:0em" class="lg-abnormal"><div class='lg-row'>咄哉巧女兒攛梭不解織貪看闘鷄兒水牛也不識</div>
</p><p style="text-indent:0em" class="lg-abnormal"><div class='lg-row'>咄哉拙郎君巧妙無人識打破鳳林関穿靴水上立</div>
</p></div></div>
<div class='div-other'><a id='mulu35' /><p>問不落三寸請師速道師云老僧到這裏却道不得闍梨道看僧云猶落三寸請師別道師云首山今日失利問如何是首山境師云千花逈秀一葉長芳僧云如何是境中人師云好事不如無問因緣未熟時如何師云進僧云熟後如何師云退問二龍爭珠誰是得者師云得者失僧云不得者又如何師云珠在什麼處僧擬議師便打問維摩默然未審意旨如何師云罕逢穿耳客多遇刻舟人問如何是首山出身路師云誰人障閡得僧云與麼則自在去也師云去即打折你腰師乃云要得親切第一莫將問來問還會麼問在荅處荅在問處你若將問來問老僧在你脚底你若擬議則沒交涉時有僧出禮拜師便打僧問挂錫幽岩時如何師云錯僧云錯師便打。</p>
</div></div>
<p class='juan'>古尊宿語錄卷第九　　　　　　　密九</p>
</div><!-- end of div[@id='body'] -->
</body></html>