<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<div class='div-other'><a id='mulu5' /><p>百丈懷海禪師福州長樂人也師叅馬大師為侍者檀越每送齋飯來師纔揭開盤盖馬大師拈起一片胡餅示眾云是甚麼每日如此師經三年一日隨侍馬祖路行次聞野鴨聲馬祖云什麼聲師云野鴨聲良久馬祖云適來聲向什麼處去師云飛過去馬祖廻頭將師鼻便搊師作痛聲馬祖云又道飛過去師於言下有省却歸侍者寮哀哀大哭同事問曰汝憶父母邪師曰無曰被人罵邪師曰無曰哭作甚麼師曰我鼻孔被大師搊得痛不徹同事曰有甚囙緣不契師曰汝問取和尚去同事問大師曰海侍者有何因緣不契在寮中哭告和尚為某甲說大師曰是伊會也汝自問取他同事歸寮曰和尚道汝會也教我自問汝師乃呵呵大笑同事曰適來哭如今為甚却笑師曰適來哭如今笑同事罔然明日馬祖昇堂纔坐師出來卷却簟馬祖便下座師隨至方丈馬祖云適來要舉轉因緣你為什麼卷却簟師云為某甲鼻頭痛馬祖云你什麼處去來<span class='note-inline'>(師云昨日)</span>偶有出入不及叅隨馬祖喝一喝師便出去。</p>
<p>馬祖一日問師什麼處來師云山後來祖云還逢著一人麼師云不逢著祖云為什麼不逢著師云若逢著即舉似和尚祖云什麼處得者箇消息來師云某甲罪過祖云却是老僧罪過。</p>
<p>師再叅馬祖祖豎起拂子師云即此用離此用祖掛拂子於舊處良久祖云你<span class='corr'>已</span>後開兩片皮將何為人師遂取拂子豎起祖云即此用離此用師亦掛拂子於舊處祖便喝師直得三日耳聾。</p>
<p>後住洪州大雄山以居處巖巒峻極故號百丈既處之未朞月參玄之賔四方麏至溈山黃檗當其首一日師謂眾曰佛法不是小事老僧昔被馬大師一喝直淂三日耳聾黃檗聞舉不覺吐舌師曰子<span class='corr'>已</span>後莫承嗣馬祖去麼檗曰不然今日囙和尚舉得見馬祖大機大用然且不識馬祖若嗣馬祖<span class='corr'>已</span>後喪我兒孫師曰如是如是見與師齊减師半德見過於師方堪傳授子甚有超師之見檗便禮拜。</p>
<p>囙僧問西堂有問有荅即且置無問無荅時如何堂曰怕爛却那師聞舉乃曰從來疑這箇老兄曰請和尚道師曰一合相不可淂。</p>
<p>師謂眾曰有一人長不喫飯不道饑有一人終日喫飯不道飽眾無對雲巖問和尚每日區區為阿誰師曰有一人要巖曰囙甚麼不教伊自作師曰他無家活。</p>
<p>僧問抱璞投師請師一决師云昨夜南山虎咬大虫云不繆真詮為甚麼不垂方便師云掩耳偷鈴漢云不得中郎鑑還同野舍薪師便打僧云蒼天蒼天師云得與麼多口云罕遇知音拂袖便出師云百丈今日輸却一半<span class='note-inline'>(佛鑑云雖得一場榮刖却一雙足)</span>至晚侍者問和尚被這僧不肯了便休師便打者云蒼天蒼天師云罕遇知音者作禮師云一狀領過。</p>
<p>有一僧哭入法堂師云作什麼僧云父母俱喪請師揀日師云明日一時埋却。</p>
<p>問如何是奇特事師云獨坐大雄峯僧禮拜師便打西堂問師你向後作麼生開示於人師以手卷舒兩邊堂云更作麼生師以手點頭三下。</p>
<p>上堂云靈光獨耀逈脫根塵躰露真常不拘文字心性無染本自圓成但離妄緣即如如佛。</p>
<p>問依經觧義三世佛冤離經一字如同魔說時如何師云固守動靜三世佛冤此外別求如同魔說馬祖令人馳書并醬三瓮與師師令排向法堂前乃上堂眾纔集師以拄杖指醬瓮云道得即不打破道不得即打破眾無語師便打破歸方丈。</p>
<p>上堂眾纔集師以拄杖趂下却召大眾大眾回頭師云是什麼。</p>
<p>溈山問仰山百丈再叅馬祖竪拂囙緣此二尊宿意旨如何仰山云此是顯大機大用溈山云馬祖出八十四人善知識幾人得大機幾人得大用仰山云百丈得大機黃檗得大用餘者盡是唱道之師溈山云如是如是師囙普請開田回問運闍梨開田不易檗云眾僧作務師云有煩道用檗云爭敢辝勞師云開得多少田檗作鋤田勢師便喝檗掩耳而出。</p>
<p>師問黃檗甚處來檗云山下採菌子來師云山下有一虎子汝還見麼檗便作虎聲師於腰下取斧作斫勢檗約住便掌師至晚上堂云大眾山下有一虎子汝等諸人出入好看老僧今朝親遭一口後溈山問仰山云黃檗虎話作麼生仰山云和尚如何溈山云百丈當時便合一斧斫殺因什麼到如此仰山云不然溈山云子又作麼生仰山云不唯騎虎頭亦觧把虎尾溈山云寂子甚有險崖之句。</p>
<p>師每日上堂常有一老人聽法隨眾散去一日不去師乃問立者何人老人云某甲於過去迦葉佛時曾住此山有學人問大脩行底人還落因果也無對云不落囙果墮在野狐身今請和尚代一轉語師云汝但問老人便問大脩行底人還落囙果也無師云不昧囙果老人於言下大悟告辝師云某甲<span class='corr'>已</span>免野狐身住在山後乞依亡僧燒送師令維那白槌告眾齋後普請送亡僧大眾不能詳至晚叅師舉前因緣次黃檗便問古人錯對一轉語落在野狐身今人轉轉不錯是如何師云近前來向汝道黃檗近前打師一掌師云將謂胡鬚赤更有赤鬚胡時溈山在會下作典座司馬頭陀舉野狐話問典座作麼生典座以手撼門扇三下司馬云太麄生典座云佛法不是者箇道理後溈山舉黃檗問野狐話問仰山仰山云黃檗常用此機溈山云汝道天生得從人得仰山云亦是稟受師承亦是自宗通溈山云如是如是。</p>
<p>黃檗問從上古人以何法施人師良久黃檗云後代兒孫將何傳授師云將謂你者漢是箇人便歸方丈師與溈山作務次師問有火也無溈山云有師云在什麼處溈山把一莖柴吹過與師師接云如䖝蝕木因普請鋤地次有僧聞鼓聲舉起鋤頭大咲歸去師云俊哉此是觀音入理之門後喚其僧問你今日見甚道理云某甲早辰未喫粥聞鼓聲歸喫飯師呵呵大笑。</p>
<p>問如何是佛師云汝是阿誰云某甲師云汝識某甲否云分明箇師竪起拂<span class='note-inline'>(子問)</span>汝見拂子否云見師更不管師令僧去章敬處見伊上堂說法你便展開坐具禮拜起將一隻鞋以袖拂却上塵倒頭覆下其僧到章敬一依師旨章敬云老僧罪過。</p>
<p>廣錄夫語湏辯緇素須識捴別語須識了義不了義教語了義教辯清不了義教辯濁說穢法邊垢揀凡說淨法邊垢揀聖從九部教說向前眾生無眼湏假人雕琢若於聾俗人前說直須教渠出家持戒脩禪學慧若是過量俗人亦不得向他與麼說如維摩詰傅大士等類若於沙門前說它沙門<span class='corr'>已</span>受白四羯磨訖具足全是戒定慧力更向它與麼說名非時語說不應時亦名綺語若是沙門湏說淨法邊垢須說離有無等法離一切脩證亦離於離若於沙門中剝除習染沙門除貪嗔病不去亦名聾俗亦湏教渠修禪學慧若是二乘僧他歇得貪瞋病去盡依住無貪將為是是無色界是鄣佛光明是出佛身血亦湏教渠脩禪學慧湏辯清濁語濁法者貪嗔愛取等多名也清法者菩提涅槃觧脫等多名也只如今鑑覺但於清濁兩流凡聖等法色聲香味觸法世間出世間法都不得有纖毫愛取既不愛取依住不愛取將為是是初善是住調伏心是聲聞人是戀筏不捨人是二乘道是禪那果既不愛取亦不依住不愛取是中善是半字教猶是無色界免墮二乘道免墮魔民道猶是禪那病是菩薩縛既不依住不愛取亦不作不依住知觧是後善是滿字教免墮無色界免墮禪那病免墮菩薩乘免墮魔王位為智鄣地障行鄣故見自己佛性如夜見色如云佛地斷二愚一微細所知愚二極微細所知愚故云有大智人破塵出經卷若透得三句過不被三叚管教家舉喻如鹿三跳出繩喚作纏外佛無物拘繫得渠是属然燈後佛是最上乘是上上智是佛道上立此人是佛有佛性是導師是使得無所碍風是無碍慧於後能使得因果福智自由是作車運載因果處於生不被生之所留處於死不被死之所碍處於五陰如門開不被五陰碍去住自由出入無難若能與麼不論堦梯勝劣乃至蟻子之身但能與麼盡是淨妙國土不可思議此猶是觧縛語彼自無瘡勿傷之也佛瘡菩薩等瘡但說有無等法盡是傷也有無管一切法十地是濁流河眾作清流說竪清相說濁過患向前十大弟子舍利弗富樓那正信阿難邪信善星等箇箇有牓樣箇箇有則候一一被導師說破不是四禪八定阿羅漢等住定八萬刦他是依執所行被淨法酒醉故聲聞人聞佛法不能發無上道心所以斷善根人無佛性教云喚作觧脫深坑可畏之處一念心退墮地獄猶如箭射亦不得一向說退亦不得一向說不退秪如文殊觀音勢至等却來須陁洹地同類誘引不得言他退當與麼時祗喚作湏陁洹人祗如今鑑覺但不被一切有無諸法管透三句及一切逆順境得過聞百千萬億佛出世間如不聞相似亦不依住不聞亦不作不依住知觧說它者箇人退不得量數管他不著是佛常住世間而不染世法說佛轉法輪退亦是謗佛法僧說佛不轉法輪不退亦是謗佛法僧肇云菩提之道不可圖度高而無上廣不可極淵而無下深不可測語也垜生招箭言鑑覺猶不是從濁辯清許說如今鑑覺是除鑑覺外別有盡是魔說若守住如今鑑覺亦同魔說亦名自然外道說如今鑑覺是自己佛是尺寸語是圖度語似野干鳴猶属黐膠門本來不認自知自覺是自己佛向外馳求覔佛假善知識說出自知自覺作藥治箇向外馳求病既不向外馳求病瘥須除藥若執住自知自覺是禪那病是徹底聲聞如水成冰全冰是水救渴難望亦云必死之病世醫拱手無始不是佛莫作佛觧佛是眾生邊藥無病不要喫藥病俱消喻如清水佛似甘草和水亦如蜜和水極是甘羙若同清水邊數則不著不是無是本有亦云此理是諸人本有諸佛菩薩喚作示珠人從來不是箇物不用知渠觧渠不用是渠非渠但割斷兩頭句割斷有句不有句割斷無句不無句兩頭迹不現兩頭捉汝不著量數管汝不得不是欠少不是具足非凡非聖非明非暗不是有知不是無知不是繫縛不是觧脫不是一切名目何以不是實語若為雕琢虗空作得佛相貌若為說道虗空是青黃赤白作得如云法無有比無可喻故法身無為不墮諸數故云聖躰無名不可說如實理空門難湊喻如太末䖝處處能泊唯不能泊於火燄之上眾生亦爾處處能緣唯不能緣於般若之上叅善知識求覔一知一觧是善知識魔生語見故若發四弘誓願願度一切眾生盡然後我始成佛是菩薩法智魔誓願不相捨故若持齋戒脩禪學慧是有漏善根縱然坐道場示現成等正覺度恒沙數人盡証辟支佛果是善根魔起貪著故若於諸法都無貪染神理獨存住甚深禪定更不昇進是三昧魔久躭翫故至上涅槃离欲寂靜是魔業若智慧脫若干魔網不去縱觧百本圍陁經盡是地獄滓若覔如佛相佀無有是處如今聞說不著一切善惡有無等法即為墮空不知棄本逐末却是墮空也求佛求菩提及一切有無等法是棄本逐末秖<span class='note-inline'>(如今)</span>麄食助命補破遮寒渴則掬水喫餘外但是一切有無等法都無纖毫繫念此人漸有輕明分善知識不執有不執無脫得十句魔語出語不繫縛人所有言說不自稱師說如谷響言滿天下無口過堪依止若道我能說能觧說我是和尚汝是弟子者箇同於魔說無端說道目擊道存是佛不是佛是菩提涅槃觧脫等無端說一知一觧見舉一手竪一指云是禪是道者箇語繫縛人未有住時秖是重增比丘繩索縱然不說亦有口過寧作心師不師於心不了義教有人天師有導師了義教中不為人天師不師於法未能依得玄鑑且依得了義教猶有相親分若是不了義教秖合聾俗人前說秖如今但不依住一切有無諸法亦不住無依住亦不作不依住知觧是名大善知識亦云唯佛一人是大善知識為無兩人餘者盡名外道亦名魔說如今秖是說破兩頭句一切有無境法但莫貪染及觧縛之事無別語句教人若道別有語句教人別有法與人者此名外道亦名魔說湏識了義教不了義教語湏識遮語不遮語湏識生死語須識藥病語湏識逆順喻語湏識揔別語說道脩行得佛有脩有證是心是佛即心即佛是佛說是不了義教語是不遮語是揔語是升合檐語是揀穢法邊語是順喻語是死語是凡夫前語不許脩行得佛無脩無證非心非佛佛亦是佛說是了義教語是遮語是別語是百石檐語是三乘教外語是逆喻語是揀淨法邊語是生語是地位人前語從湏陁洹向上直至十地但有語句盡属法塵垢但有語句盡属煩惱邊收但有語句盡属不了義教了義教是持不了義教是犯佛地無持犯了義不了義教盡不許也從苗辯地從濁辯清秖如今鑑覺若從清邊數鑑覺亦不是清不鑑覺亦不是清亦不是不清亦不是聖亦不是不聖亦不是見水濁說水濁過患水若清都無可說說却濁他水若有無問之問亦有無說之說佛不為佛說法平等真如法界無佛不度眾生佛不住佛名真福田須辯主客語貪染一切有無境法被一切有無境惑乱自心是魔王照用属魔民秖如今鑑覺但不依住一切有無諸法世間出世間法亦不作不住知觧亦不依住無知觧自心是佛照用属菩薩心心是主宰照用属客塵如波說水照萬像以無功若能寂照不自玄旨自然貫串於古今如云神無照功至功常存能一切處為導師眾生性識他為未曾<span class='corr'>踏</span>佛堦梯是黐膠性多時黏著有無諸法乍喫玄旨藥不得乍聞格外語它信不及所以菩提樹下四十九日默然思惟智慧冥朦難說無可比喻說眾生有佛性亦謗佛法僧說眾生無佛性亦謗佛法僧若言有佛性名執著謗若言無佛性名虗妄謗如云說佛性有則增益謗說佛性無則損減謗說佛性亦有亦無則相違謗說佛性非有非無則戲論謗始欲不說眾生無觧脫之期始欲說之眾生又隨語生觧益少損多故云我寧不說法疾入於涅槃向後返尋過去諸佛皆說三乘之法向後假說假立名字本不是佛向渠說是佛本不是菩提向渠說是菩提涅槃觧脫等知渠擔百石擔不起且與渠一升一合擔知渠難信了義教且與渠說不了義教且得善法流行亦勝於惡法善果限滿惡果便到得佛則有眾生到得涅槃則有生死到得明則有暗到但是有漏因果翻覆無有不相酧獻者若欲免見翻覆之事但割斷兩頭句量數管不著不佛不眾生不親不踈不高不下不平不等不去不來但不著文字隔渠兩頭捉汝不得免苦樂相形免明暗相酧實理真實亦不真寔虗妄亦不虗妄不是量數物喻如虗空不可脩治若心有少許作觧即被量數管著亦如卦兆被金木水火土管亦如黐膠五處俱黏魔王捉得自在還家夫教語皆三句相連初中後善初直湏教渠發善心中破善心後始名好善菩薩即非菩薩是名菩薩法非法非非法捴與麼也若秖說一句令眾生入地獄若三句一時說渠自入地獄不干教主事說到如今鑑覺是自<span class='corr'>己</span>佛是初善不守住如今鑑覺是中善亦不作不守住知觧是後善如前属然燈後佛秖是不凡亦不聖莫錯說佛非凡非聖此土初祖云無能無聖為佛聖若言佛聖者亦非九品精靈龍畜等類及釋梵<span class='corr'>已</span>來皆能通變上品精靈亦知今古百刦時事豈得是佛如阿脩羅王身極長大敵兩倍須弥山與帝釋戰時知力不如領百萬兵眾入藕[糸*系]孔裏藏通變辯才不少它且不是佛教語莭級奢緩陞降不同未悟未觧時名貪嗔悟了喚作佛慧故云不異舊時人秖異舊時行履處。</p>
<p>問斬草伐木掘地墾土為有罪報相否師云不得定言有罪亦不得定言無罪有罪無罪事在當人若貪染一切有無等法有取捨心在透三句不過此人定言有罪若透三句外心如虗空亦莫作虗空想此人定言無罪又云罪著作了道不見有罪無有是處若不作罪道有罪亦無有是處如律中本迷煞人及轉相煞尚不得煞罪何况禪宗下相承心如虗空不停留一物亦無虗空相將罪何處安著亦云禪道不用脩但莫污染亦云但融冶表裏心盡即得亦云但約照境秖如今照一切有無等法都無貪取亦莫取著亦云合與麼學斈似浣垢衣衣是本有垢是外來聞說一切有無聲色如垢膩都莫將心湊泊菩提樹下三十二相八十種好属色十二分教属聲秖如今截斷一切有無聲色流過心如虗空相似合與麼學如救頭然始得臨命終時尋舊熟路行尚不徹到與麼時新調始學無有得期臨終之時盡是勝境現前隨心所愛重處先受秖如今不作惡事當此之時亦無惡境縱有惡境亦變成好境若怕臨終之時慞狂不得自由即湏如今便自由始得秖如今於一一境法都無愛染亦莫依住知觧便是自由人如今是囙臨終是果果業<span class='corr'>已</span>現如何怕得怕是古今古若有今今亦有古古若有佛今亦有佛如今若得直至未來際得秖如今一念一念不被一切有無等法管自古自今佛秖是人人秖是佛亦是三昧定不用將定入定不用將禪想禪不用將佛覔佛如云法不求法法不得法法不行法法不見法自然得法不以得更得所以菩薩應如是正念於法罄然獨存亦無知獨存之法智性自如如非因所置亦名體結亦名躰集不是智知不是識識絕思量處凝寂躰盡忖度永亡如海大流盡波浪不復生亦云如大海水無風匝匝之波忽知匝匝之波此是細中之麄亡知於知還如細中之細是佛境界從此初知名三昧之頂亦名三昧王亦名爾熖智出生一切諸三昧灌一切諸法王子頂於一切色聲香味觸法剎土成等正覺內外通達悉無有閡一色一塵一佛一色一切佛一切色一切塵一切佛一切色聲香味觸法亦復如是一一徧滿一切剎土此是細中之麄是善境界是一切上流知覺聞見亦是一切上流出生入死度一切有無等是上流所說亦是上流涅槃是無上道是無等等呪是苐一之說於諸說中最為甚深無人能到諸佛護念猶如清波能說一切水清濁深流廣大之用諸佛護念行住坐臥若能如是我時為現清淨光明身又云如汝自等語等我亦如然一佛剎聲一佛剎香一佛剎味一佛剎觸一佛剎事悉皆如是從此上至蓮華藏世界縱廣捴皆如是若守初知為觧名頂結亦名墮頂結是一切塵勞之根本自生知見無繩自縛所知故繫世有二十五又散一切諸煩惱門縛著於他此初知二乘見之名為爾熖識亦名微細煩惱便即斷除既得除<span class='corr'>已</span>名為回神住空窟亦名三昧酒所醉亦名觧脫魔所縛世界成壞定力所持漏向別國土都不覺知亦名觧脫深坑可畏之處菩薩悉皆遠離亦云失脚作轉輪王令四天下人一日行十善此福智猶不能筭自己鑑覺名王緣念著有無諸法名轉輪王秖如今於藏腑中都不納一切有無等法離四句外名空空名不死藥為喚前王名不死藥雖云不死藥與王共服亦非二物亦非一物若作一二觧亦名轉輪王秖如今有人以福智四事供養四百萬億阿僧祇世界六趣四生隨其所欲滿八十年<span class='corr'>已</span>後作是念然此眾生皆<span class='corr'>已</span>衰老我當以佛法而訓導之令得湏陁洹果乃至阿羅漢道如是施主但施眾生一切樂具功德尚自無量何况令得湏陁洹果乃至阿羅漢道功德無量無邊猶不如苐五十人聞經隨喜功德報恩經云摩耶夫人生五百太子盡得辟支佛果而皆滅度各各起塔供養一一禮拜嘆言不如生於一子得無上菩提省我心力秖如今於百千萬眾中有一人得者價直三千大千世界所以常勸眾人須玄觧自理自理若玄使得福智如貴使賤亦如無住車若守此作觧名髻中珠亦名有價寶珠亦名運糞入若不守此為觧如王髻中明珠與之亦名無價大寶亦名運糞出佛直是纏外人却來纏內與麼作佛直是生死那邊人直是玄絕那邊人却來向者岸與麼作佛人及獼猴俱不能行人喻十地菩薩獼猴喻凡夫讀經看教求一切知觧不是一向不許觧得三乘教善得瓔珞莊嚴具得三十二相窟宅覔佛即不得教云貪著小乘三藏學者猶不許親近何况自為是破戒比丘名字羅漢涅槃經中被配入十六惡律儀中同於畋獵漁捕為利養故殺害大乘方等猶如甘露亦如毒藥消得去如甘露消不去如毒藥讀經看教若不觧他生死語决定透它義句不過莫讀最第一亦云須看教亦湏叅善知識第一湏自有眼須辯它生死語始得若辯白不得决定透不過秖是重增比丘繩索所以教學玄旨人不遣讀文字如云說躰不說相說義不說文如是說者名真說若說文字皆是誹謗是名邪說菩薩若說當如法說亦名真說當令眾生持心不持事持行不持法說人不說字說義不說文說道欲界無禪亦是帶一隻眼人語既云欲界無禪憑何得至色界先因地上習二種定然後淂至初禪有想定無想定有想定生色界四禪等天無想定生無色界四空等天欲界灼然無禪禪是色界問如今說此土有禪如何師云不動不禪是如來禪離生禪想。</p>
<p>問如何是有情無佛性無情有佛性師云從人至佛是聖情執從人至地獄是凡情執秖如今但於凡聖二境有染愛心是名有情無佛性秖如今但於凡聖二境及一切有無諸法都無取捨心亦無無取捨知觧是名無情有佛性秖是無其情繫故名無情不同木石太虗黃花翠竹之無情將為有佛性若言有者何故經中不見受記而得成佛者秖如今鑑覺但不被有情改變喻如翠竹無不應機無不知時喻如黃花又云若踏佛階梯無情有佛性若未踏佛階梯有情無佛性。</p>
</div>
<p class='juan'>古尊宿語錄卷第二　　　　　　　密二</p>
</div><!-- end of div[@id='body'] -->
</body></html>