<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />楞伽經纂卷第二<span class='note-inline'>(上)</span>　　　　阿</p>
<div class='div-other'><a id='mulu23' />
<p class='h1'>一切佛語心品第二</p>
<div class='div-other'><a id='mulu24' />
<p class='h2'>無我如來藏分第十九</p>
<div class='div-orig'><p>爾時大慧菩薩白佛言世尊。世尊修多羅說如來藏自性清淨。轉三十二相入於一切眾生身中。</p>
</div>
<div class='div-commentary'><p style="margin-left:1em"><span class='note-inline'>(三十二相者如來之色相也如來藏者如來無相之真心也如來回轉三十二相而以無相之相入於一切眾生身中)</span>。</p>
</div>
<div class='div-orig'><p>如大價寶垢衣所纏。如來之藏常住不變亦復如是。而陰界入垢衣所纏。貪欲恚癡不實妄想塵勞所汙。一切諸佛之所演說云何世尊同外道說我。言有如來藏耶。世尊。外道亦說有常作者。離於求那周遍不滅。彼說有我。</p>
</div>
<div class='div-commentary'><p style="margin-left:1em"><span class='note-inline'>(求那依也外道亦謂有常作者離於所依與如來同)</span>。</p>
</div>
<div class='div-orig'><p>佛告大慧。我說如來藏。不同外道所說之我。大慧。有時說空無相無願。如實際。法性。法身。涅槃離自性。不生不滅。本來寂靜。自性涅槃。如是等句。說如來藏已。如來應供等正覺。為斷愚夫畏無我句故。說離妄想無所有境界如來藏門。未來現在菩薩不應作我見計著。</p>
</div>
<div class='div-commentary'><p style="margin-left:1em"><span class='note-inline'>(謂如來嘗說空無相等句雖不說如來藏而如來藏之說<span class='corr'>已</span>在是矣若夫心見未捐妄立藏性則是空中捏怪[寧*頁]上安頭認而有之我所立矣故如來貴乎無我愚夫無知見彼無我反生怖畏是故佛說如來藏欲不墮空故目無所有境界令不墮有故)</span>。</p>
</div>
<div class='div-orig'><p>譬如陶家。於一泥聚。以人工水木輪繩方便作種種器。如來亦復如是。於法無我離一切妄想相。以種種智慧善巧方便。或說如來藏。或說無我。以是因緣故。說如來藏不同外道所說之我。是名說如來藏。開引計我諸外道故說如來藏。令離不實我見妄想。入三解脫門境界希望。</p>
</div>
<div class='div-commentary'><p style="margin-left:1em"><span class='note-inline'>(華嚴謂菩薩觀緣起而知自性空得空解脫觀十二有支自性滅得無相解脫入空無願求唯為教化眾生故得無願解脫故曰三解脫)</span>。</p>
</div>
<div class='div-orig'><p>疾得阿耨多羅三藐三菩提。是故如來應供等正覺。作如是說如來之藏。若不如是則同外道。是故大慧為離外道見故。當依無我如來之藏。爾時世尊欲重宣此義而說偈言。</p>

<div class="lg regular"><div class='lg-row'>人相續陰　緣與微塵</div>
<div class='lg-row'>勝自在作　心量妄想</div>
</div></div>
<div class='div-commentary'><p style="margin-left:1em"><span class='note-inline'>(外道續陰作微塵勝自在說皆是心量妄想)</span>。</p>
<p style="margin-left:1em"><span class='note-inline'>(○頌曰寶藏圓明絕我情堪嗤外道自營營不因大覺垂慈旨誰識純真沒現成途路弗曾為旅泊家山何用指歸程無依無住如來住休向如來住處行)</span>。</p>
</div></div>
<div class='div-other'><a id='mulu25' />
<p class='h2'>修行大方便分第二十</p>
<div class='div-orig'><p>爾時大慧菩薩觀未來眾生復請世尊。惟願為說修行無間。如諸菩薩摩訶薩修行者大方便。</p>
<p>佛告大慧。菩薩摩訶薩成就四法。得修行者大方便。云何為四。謂善分別自心現。觀外性非性。離生住滅見。得自覺聖智善樂。是名菩薩摩訶薩成就四法得修行者大方便。云何善分別自心現。謂如是觀三界唯心分齊。離我我所。無動搖。離去來。無始虛偽習氣所薰。三界種種色行繫縛身財建立。妄想隨入現。</p>
</div>
<div class='div-commentary'><p style="margin-left:1em"><span class='note-inline'>(謂以色行建立身財隨入自心而現妄想)</span>。</p>
</div>
<div class='div-orig'><p>是名菩薩摩訶薩善分別自心現。云何善觀外性非性。謂炎夢等一切性。無始虛偽妄想習因。觀一切性自性菩薩摩訶薩作如是善觀外性非性。</p>
</div>
<div class='div-commentary'><p style="margin-left:1em"><span class='note-inline'>(以無始虛偽本來寂靜法皆自爾故曰自性)</span>。</p>
</div>
<div class='div-orig'><p>是名菩薩摩訶薩善觀外性非性。云何善離生住滅見。謂如幻夢一切性。自他俱性不生。</p>
</div>
<div class='div-commentary'><p style="margin-left:1em"><span class='note-inline'>(真源虛廓仗境而生境滅心亡一如幻夢何有生滅之可云)</span>。</p>
</div>
<div class='div-orig'><p>隨入自心分齊故。</p>
</div>
<div class='div-commentary'><p style="margin-left:1em"><span class='note-inline'>(覺惟心現故曰隨入自心分齊)</span>。</p>
</div>
<div class='div-orig'><p>見外性非性見識不生。及緣不積聚。</p>
</div>
<div class='div-commentary'><p style="margin-left:1em"><span class='note-inline'>(非特見外性以為非性而此所見之識亦不生而緣亦不聚)</span>。</p>
</div>
<div class='div-orig'><p>見妄想緣生於三界。內外一切法不可得。見離自性生見悉滅。</p>
</div>
<div class='div-commentary'><p style="margin-left:1em"><span class='note-inline'>(所見無自性生而見亦無見故云)</span>。</p>
</div>
<div class='div-orig'><p>知如幻等諸法自性。得無生法忍。得無生法忍<span class='corr'>已</span>。離生住滅見。是名菩薩摩訶薩善分別離生住滅見。云何得自覺聖智善樂。謂得無生法忍住第八菩薩地。得離心意意識五法自性二無我相。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>已</span>上八地一切悉離若其餘地未足語此)</span>。</p>
</div>
<div class='div-orig'><p>得意生身。世尊。意生身者何因緣。佛告大慧。意生身者。譬如意去。迅疾無礙。故名意生譬如意去。石壁無礙。於彼異方無量由延。因先所見憶念不忘。自心流注不絕於身。無障礙生。大慧。如是意生身得一時俱。菩薩摩訶薩意生身如幻三昧力自在神通妙相莊嚴。聖種類身一時俱生。</p>
</div>
<div class='div-commentary'><p style="margin-left:1em"><span class='note-inline'>(聖種類身謂後文一切佛法緣自得樂相是也)</span>。</p>
</div>
<div class='div-orig'><p>猶如意生無有障礙。隨所憶念本願境界。為成就眾生得自覺聖智善樂。如是菩薩摩訶薩得無生法忍住第八菩薩地。轉捨心意意識五法自性二無我相身。及得意生身。得自覺聖智善樂。是名菩薩摩訶薩成就四法得修行者大方便。當如是學。</p>
</div>
<div class='div-commentary'><p style="margin-left:1em"><span class='note-inline'>(為離心意意識五法自性二無我相<span class='corr'>已</span>於寂滅中現出妙相無有障礙猶如意生此皆通達如幻三昧不滯於空乃能如此)</span>。</p>
<p style="margin-left:1em"><span class='note-inline'>(頌曰如來為愍眾沉淪指出修行四種因令見妄心惟自現了明外性悉非真境緣出沒皆如幻聖智縱橫不是塵從此廓然無障礙神通乃得意生身)</span>。</p>
</div></div>
<div class='div-other'><a id='mulu26' />
<p class='h2'>離緣因俱漸分第二十一</p>
<div class='div-orig'><p>爾時大慧菩薩復請世尊。惟願為說一切諸法緣因之相。</p>
</div>
<div class='div-commentary'><p style="margin-left:1em"><span class='note-inline'>(萬法本空緣因而有)</span>。</p>
</div>
<div class='div-orig'><p>以覺緣因相故。我及諸菩薩離一切性有無妄見。無妄想見漸次俱生。</p>
<p>佛告大慧。一切法。二種緣相。謂外及內。外緣者如泥缾。謂泥團柱輪繩水木人工諸方便。緣有缾生。如泥缾。縷疊草席種牙酪酥等方便緣生亦復如是。是名外緣前後轉生。</p>
</div>
<div class='div-commentary'><p style="margin-left:1em"><span class='note-inline'>(緣外所作一切名相緣者雖在內所緣者實在外故曰外緣)</span>。</p>
</div>
<div class='div-orig'><p>云何內緣。謂無明愛業等法得緣名。從彼生陰界入法得緣所起名。彼無差別而愚夫妄想。是名內緣法。大慧。彼因者有六種。謂當有因。相續因。相因。作因。顯示因。待因。當有因者。作因<span class='corr'>已</span>。內外法生。相續因者。作攀緣<span class='corr'>已</span>。內外法生陰種子等。相因者。作無間相相續生。作因者。作增上事如轉輪王。顯示因者。妄想事生<span class='corr'>已</span>。相現作所作。如燈照色等。</p>
</div>
<div class='div-commentary'><p style="margin-left:1em"><span class='note-inline'>(作則有相無有間斷故曰無間相現謂妄想生<span class='corr'>已</span>則一切相從心而現昭然可見)</span>。</p>
</div>
<div class='div-orig'><p>待因者。滅時作相續斷。不妄想性生。</p>
</div>
<div class='div-commentary'><p style="margin-left:1em"><span class='note-inline'>(滅時謂妄想滅時凢斷妄亦妄想也待斷乃無故曰待因)</span>。</p>
</div>
<div class='div-orig'><p>大慧。彼自妄想相。愚夫不漸次生不俱生。所以者何。若復俱生者。作所作無分別。不得因相故。若漸次生者。不得相我故漸次生亦不生。如不生子無父名。大慧漸次生。相續方便。不然但妄想耳。</p>
</div>
<div class='div-commentary'><p style="margin-left:1em"><span class='note-inline'>(真理廓然本無生滅及與相續盖因設為相續方便滅已復生乃有是說此皆妄想)</span>。</p>
</div>
<div class='div-orig'><p>因攀緣次第增上緣等生。所生故。漸次生不生。</p>
</div>
<div class='div-commentary'><p style="margin-left:1em"><span class='note-inline'>(漸次生非能生乃妄心之所生也)</span>。</p>
</div>
<div class='div-orig'><p>妄想自性計著相故。漸次俱不生。</p>
</div>
<div class='div-commentary'><p style="margin-left:1em"><span class='note-inline'>(漸次及俱皆本不生因妄自性而計著之)</span>。</p>
</div>
<div class='div-orig'><p>自心現受用故。自相共相外性非性。</p>
</div>
<div class='div-commentary'><p style="margin-left:1em"><span class='note-inline'>(妄想自性計著皆自心現身財而自共相皆是外性非本有性)</span>。</p>
</div>
<div class='div-orig'><p>大慧。漸次俱不生。除自心現。不覺妄想故相生。是故因緣作事方便相。當離漸次俱見。爾時世尊欲重宣此義而說偈言。</p>

<div class="lg regular"><div class='lg-row'>一切都無生　亦無因緣滅</div>
<div class='lg-row'>於彼生滅中　而起因緣想</div>
<div class='lg-row'>非遮滅復生　相續因緣起</div>
<div class='lg-row'>唯為斷凡愚　癡惑妄想緣</div>
<div class='lg-row'>有無緣起法　是悉無有生</div>
<div class='lg-row'>習氣所迷轉　從是三有現</div>
<div class='lg-row'>真實無生緣　亦復無有滅</div>
<div class='lg-row'>觀一切有為　猶如虛空華</div>
<div class='lg-row'>攝受及所攝　捨離惑亂見</div>
<div class='lg-row'>非<span class='corr'>已</span>生當生　亦復無因緣</div>
<div class='lg-row'>一切無所有　斯皆是言說</div>
</div></div>
<div class='div-commentary'><p style="margin-left:1em"><span class='note-inline'>(頌曰真相圓明絕芥塵休從妄想起緣因悉離漸次俱生見始作逍遙自在人)</span>。</p>
</div></div>
<div class='div-other'><a id='mulu27' />
<p class='h2'>離言說妄想分第二十二</p>
<div class='div-orig'><p>爾時大慧菩薩復白佛言世尊。惟願為說言說妄想相心經。</p>
</div>
<div class='div-commentary'><p style="margin-left:1em"><span class='note-inline'>(此經上佛語心也)</span>。</p>
</div>
<div class='div-orig'><p>我及餘菩薩若善知言說妄想相心。則能通達言說所說二種義。</p>
</div>
<div class='div-commentary'><p style="margin-left:1em"><span class='note-inline'>(言說妄想皆心所見心本無名以現得名故曰言說妄想相心)</span>。</p>
</div>
<div class='div-orig'><p>疾得阿耨多羅三藐三菩提。以言說所說二種趣。淨一切眾生。</p>
</div>
<div class='div-commentary'><p style="margin-left:1em"><span class='note-inline'>(見於聲音曰言說言說之事曰所說菩薩以此能淨眾生不著言說)</span>。</p>
</div>
<div class='div-orig'><p>佛告大慧。諦聽諦聽。善思念之。當為汝說。大慧白佛言。善哉世尊。唯然受教。</p>
<p>佛告大慧。有四種言說妄想相。謂相言說。夢言說。過妄想計著言說。無始妄想言說。相言說者。從自妄想色相計著生。夢言說者。先所經境界隨憶念生。從覺<span class='corr'>己</span>境界無性生。</p>
</div>
<div class='div-commentary'><p style="margin-left:1em"><span class='note-inline'>(憶先所經與夫覺<span class='corr'>己</span>而知無性以是而有言說彼悉如夢故曰夢言說)</span>。</p>
</div>
<div class='div-orig'><p>過妄想計著言說者。先怨所作業隨憶念生。</p>
</div>
<div class='div-commentary'><p style="margin-left:1em"><span class='note-inline'>(謂怨先所作業而憶持之以生過念為是而說)</span>。</p>
</div>
<div class='div-orig'><p>無始妄想言說者。無始虛偽計著過。自種習氣生。</p>
</div>
<div class='div-commentary'><p style="margin-left:1em"><span class='note-inline'>(習氣積緣如自下種故曰自種)</span>。</p>
</div>
<div class='div-orig'><p>是名四種言說妄想相。爾時大慧菩薩復以此義勸請世尊。惟願更說言說妄想所現境界。何處何故云何何因。眾生妄想言說生。</p>
<p>佛告大慧。頭胷喉鼻脣舌齗齒和合出音聲。大慧白佛言世尊。言說妄想為異為不異。佛告大慧。言說妄想非異非不異。所以者何。謂彼因生相故。</p>
</div>
<div class='div-commentary'><p style="margin-left:1em"><span class='note-inline'>(謂有生相乃有言說若無生相言說亦亡茲所以不可言同異也)</span>。</p>
</div>
<div class='div-orig'><p>大慧。若言說妄想異者。妄想不應是因。</p>
</div>
<div class='div-commentary'><p style="margin-left:1em"><span class='note-inline'>(因有妄想乃聲為言說云何有異)</span>。</p>
</div>
<div class='div-orig'><p>若不異者。語不顯義而有顯示。</p>
</div>
<div class='div-commentary'><p style="margin-left:1em"><span class='note-inline'>(不顯之義說能顯之云何無異)</span>。</p>
</div>
<div class='div-orig'><p>是故非異非不異。大慧復白佛言世尊。為言說即是第一義。為所說者是第一義。佛告大慧。非言說是第一義亦非所說是第一義。所以者何。謂第一義聖樂言說所入是第一義。</p>
</div>
<div class='div-commentary'><p style="margin-left:1em"><span class='note-inline'>(聖樂言說所入雖由言說而入而過於言說遠矣)</span>。</p>
</div>
<div class='div-orig'><p>非言說是第一義。第一義者。聖智自覺所得。非言說妄想覺境界。是故言說妄想不顯示第一義。言說者生滅動搖。展轉因緣起。若展轉因緣起者。彼不顯示第一義。大慧。自他相無性故。言說相不顯示第一義。</p>
</div>
<div class='div-commentary'><p style="margin-left:1em"><span class='note-inline'>(自相他相本來無性言說相者不過分別自他故不顯示第一義)</span>。</p>
</div>
<div class='div-orig'><p>復次大慧。隨入自心現量故。種種相外性非性。言說妄想不顯示第一義。</p>
</div>
<div class='div-commentary'><p style="margin-left:1em"><span class='note-inline'>(一切言說皆自心所現本無性故不示第一義)</span>。</p>
</div>
<div class='div-orig'><p>是故大慧。當離言說諸妄想相。爾時世尊欲重宣此義而說偈言。</p>

<div class="lg regular"><div class='lg-row'>諸性無自性　亦復無言說</div>
<div class='lg-row'>甚深空空義　愚夫不能了</div>
<div class='lg-row'>一切性自性　言說法如影</div>
<div class='lg-row'>自覺聖智子　實際我所說</div>
</div></div>
<div class='div-commentary'><p style="margin-left:1em"><span class='note-inline'>(頌曰言說皆因妄想情齒齗喉舌眾緣成若從聖智求言說打破鐘來覓響聲)</span>。</p>
</div></div>
<div class='div-other'><a id='mulu28' />
<p class='h2'>淨離四句分<span class='note-inline'>(謂一異俱不俱有無非有非無常無常曰四句)</span>第二十三</p>
<div class='div-orig'><p>爾時大慧菩薩復白佛言世尊。惟願為說離一異俱不俱有無非有非無常無常。一切外道所不行。自覺聖智所行。離妄想自相共相。入於第一真實之義。諸地相續漸次上上增進清淨之相。隨入如來地相。無開發本願。譬如眾色摩尼境界。無邊相行自心現。趣部分之相。</p>
</div>
<div class='div-commentary'><p style="margin-left:1em"><span class='note-inline'>(相行所現一切皆有部秩分數相行雖現各趣部分以如眾色現摩尼故)</span>。</p>
</div>
<div class='div-orig'><p>一切諸法。我及餘菩薩離如是等妄想自性自共相見。疾得阿耨多羅三藐三菩提。令一切眾生一切安樂具足充滿。佛告大慧。善哉善哉。汝能問我如是之義。多所安樂多所饒益。哀愍一切諸天世人。佛告大慧。諦聽諦聽。善思念之。吾當為汝分別解說。大慧白佛言。善哉世尊。唯然受教。</p>
<p>佛告大慧。不知心量愚癡凡夫。取內外性。依於一異俱不俱有無非有非無常無常自性習因。計著妄想譬如群鹿為渴所逼。見春時炎而作水想。迷亂馳趣。不知非水。如是愚夫無始虛偽妄想所薰。三毒燒心。樂色境界。見生住滅取內外性。墮於一異俱不俱有無非有非無常無常想。妄見攝受如乾闥婆城。凢愚無智而起城想。無始習氣計著相現。彼非有城非無城。如是外道無始虛偽習氣計著。依於一異俱不俱有無非有非無常無常見。不能了知自心現量。譬如有人。夢見男女象馬車步城邑園林山河浴池種種莊嚴。自身入中。覺<span class='corr'>已</span>憶念。大慧於意云何。如是士夫。於前所夢憶念不捨。為黠慧不。大慧白佛言。不也世尊。佛告大慧。如是凢夫惡見所噬外道智慧。不知如夢自心現性。依於一異俱不俱有無非有非無常無常見。譬如畫像不高不下。而彼凢愚作高下想。如是未來外道惡見習氣充滿。依於一異俱不俱有無非有非無常無常見。自壞壞他。餘離有無無生之論。亦說言無。謗因果見。拔善根本。壞清淨因。勝求者當遠離去。作如是說。彼墮自他俱見有無妄想<span class='corr'>已</span>。墮建立誹謗。以是惡見當墮地獄。</p>
</div>
<div class='div-commentary'><p style="margin-left:1em"><span class='note-inline'>(言遠離者當如是見)</span>。</p>
</div>
<div class='div-orig'><p>譬如翳目見有垂髮。謂眾人言。汝等觀此而是垂髮。畢竟非性非無性。見不見故。如是外道妄見希望。依於一異俱不俱有無非有非無常無常見。誹謗正法。自䧟䧟他。譬如火輪非輪。愚夫輪想。非有智者。如是外道惡見希望。依於一異俱不俱有無非有非無常無常想一切性生。譬如水泡似摩尼珠。愚小無智作摩尼想。計著追逐。而彼水泡非摩尼非非摩尼。取不取故。</p>
</div>
<div class='div-commentary'><p style="margin-left:1em"><span class='note-inline'>(心所執取乃有是相)</span>。</p>
</div>
<div class='div-orig'><p>如是外道惡見妄想習氣所薰。於無所有說有生。緣有者言滅。</p>
</div>
<div class='div-commentary'><p style="margin-left:1em"><span class='note-inline'>(緣有著空又墮斷見)</span>。</p>
</div>
<div class='div-orig'><p>復次大慧。有三種量五分論。各建立已。得聖智自覺離二自性事。而作有性妄想計著。</p>
</div>
<div class='div-commentary'><p style="margin-left:1em"><span class='note-inline'>(諸外道建立三種量五分論而自謂實得聖智離二自性事乃起有性妄想而計著之)</span>。</p>
</div>
<div class='div-orig'><p>大慧。心意意識身心轉變。自心現攝所攝諸妄想斷。如來地自覺聖智修行者。不於彼作性非性想。</p>
</div>
<div class='div-commentary'><p style="margin-left:1em"><span class='note-inline'>(謂正修行者不於彼境界而作性及非性想)</span>。</p>
</div>
<div class='div-orig'><p>若復修行者。如是境界性非性攝取相生者。彼即取長養及取我人。大慧。若說彼性自性自共相。一切皆是化佛所說。非法佛說。又諸言說。悉由愚夫希望見生。不為別建立趣自性法。得聖智自覺三昧樂住者分別顯示。</p>
</div>
<div class='div-commentary'><p style="margin-left:1em"><span class='note-inline'>(謂化佛說法為隨順凢夫所見令其修行非為建立如實修行及顯示聖智三昧樂境界)</span>。</p>
</div>
<div class='div-orig'><p>譬如水中有樹影現。彼非影非非影。非樹形非非樹形。如是外道見習所薰。妄想計著。依於一異俱不俱有無非有非無常無常想。而不能知自心現量。譬如明鏡。隨緣顯現一切色像而無妄想。彼非像非非像而見像非像。妄想愚夫而作像想。如是外道惡見。自心像現。妄想計著。依於一異俱不俱有無非有非無常無常見。譬如風水和合出聲。彼非性非非性。如是外道惡見妄想。依於一異俱不俱有無非有非無常無常見。譬如大地。無草木處熱炎川流洪浪雲湧。彼非性非非性。貪無貪故。如是愚夫無始虛偽習氣所薰。妄想計著。依生住滅一異俱不俱有無非有非無常無常。緣自住事門。亦復如彼熱炎波浪譬如有人呪術機發。以非眾生數毗舍闍鬼。方便合成動搖云為。凡愚妄想計著往來。如是外道惡見希望。依於一異俱不俱有無非有非無常無常見戲論。計著不實建立。大慧。是故欲得自覺聖智事。當離生住滅一異俱不俱有無非有非無常無常等惡見妄想爾時世尊欲重宣此義而說偈言。</p>

<div class="lg regular"><div class='lg-row'>幻夢水樹影　垂髮熱時炎</div>
<div class='lg-row'>如是觀三有　究竟得解脫</div>
<div class='lg-row'>譬如鹿渴想　動轉迷亂心</div>
<div class='lg-row'>鹿想謂為水　而實無水事</div>
<div class='lg-row'>如是識種子　動轉見境界</div>
<div class='lg-row'>愚夫妄想生　如為翳所翳</div>
<div class='lg-row'>於無始生死　計著攝受性</div>
<div class='lg-row'>如逆楔出楔　捨離貪攝受</div>
</div></div>
<div class='div-commentary'><p style="margin-left:1em"><span class='note-inline'>(言難離也)</span>。</p>
</div>
<div class='div-orig'>
<div class="lg regular"><div class='lg-row'>如幻呪機發　浮雲夢電光</div>
<div class='lg-row'>觀是得解脫　永斷三相續</div>
<div class='lg-row'>於彼無有作　猶如炎虛空</div>
<div class='lg-row'>如是知諸法　則為無所知</div>
<div class='lg-row'>言教唯假名　彼亦無有相</div>
<div class='lg-row'>於彼起妄想　陰行如垂髮</div>
<div class='lg-row'>如畫垂髮幻　夢乾闥婆城</div>
<div class='lg-row'>火輪熱時炎　無而現眾生</div>
<div class='lg-row'>常無常一異　俱不俱亦然</div>
<div class='lg-row'>無始過相續　愚夫癡妄想</div>
<div class='lg-row'>明鏡水淨眼　摩尼妙寶珠</div>
<div class='lg-row'>於中現眾色　而實無所有</div>
<div class='lg-row'>一切性顯現　如畫熱時炎</div>
<div class='lg-row'>種種眾色現　如夢無所有</div>
</div><p>復次大慧。如來說法離如是四句。謂一異俱不俱有無非有非無常無常離於有無建立誹謗。</p>
</div>
<div class='div-commentary'><p style="margin-left:1em"><span class='note-inline'>(離是四者)</span>。</p>
</div>
<div class='div-orig'><p>分別結集真諦緣起道滅解脫。如來說法以是為首。非性非自在非無因非微塵非時非自性相續而為說法。</p>
</div>
<div class='div-commentary'><p style="margin-left:1em"><span class='note-inline'>(如來說法以結集真諦為首非若外道性與自在及無因等而相續說)</span>。</p>
</div>
<div class='div-orig'><p>復次大慧。為淨煩惱爾炎障故。譬如商主。次第建立百八句無所有。善分別諸乘及諸地相。</p>
</div>
<div class='div-commentary'><p style="margin-left:1em"><span class='note-inline'>(為淨眾生故建立百八句凡以善分別諸乘及地相爾其本實無有也)</span>。</p>
<p style="margin-left:1em"><span class='note-inline'>(○頌曰眾生計著似狂酲四句依他妄想情一異俱緣隨處暗有無常見競頭爭摩尼垂髮元非性樹影風聲假彼成一切湏知心鏡裏妍<span class='corr'>媸</span>狀貌本無形)</span>。</p>
</div></div>
<div class='div-other'><a id='mulu29' />
<p class='h2'>禪差別分第二十四</p>
<div class='div-orig'><p>復次大慧。有四種禪。云何為四。謂愚夫所行禪。觀察義禪。攀緣如禪。如來禪。云何愚夫所行禪。謂聲聞緣覺外道修行者。觀人無我性。自相共相骨鏁。無常苦不淨相計著為首。如是相不異觀。前後轉進想不除滅。</p>
</div>
<div class='div-commentary'><p style="margin-left:1em"><span class='note-inline'>(謂於無常苦空不淨等相堅著不捨漸次增進至非想滅定)</span>。</p>
</div>
<div class='div-orig'><p>是名愚夫所行禪。云何觀察義禪。謂人無我自相共相。外道自他俱無性<span class='corr'>已</span>。</p>
</div>
<div class='div-commentary'><p style="margin-left:1em"><span class='note-inline'>(於人無我相及於外道自他俱見彼皆觀察知無性<span class='corr'>已</span>)</span>。</p>
</div>
<div class='div-orig'><p>觀法無我。彼地相義漸次增進。是名觀察義禪。云何攀緣如禪。謂妄想二無我妄想。</p>
</div>
<div class='div-commentary'><p style="margin-left:1em"><span class='note-inline'>(妄想分別也謂若分別無我有二即是尚有分別也)</span>。</p>
</div>
<div class='div-orig'><p>如實處不生妄想。</p>
</div>
<div class='div-commentary'><p style="margin-left:1em"><span class='note-inline'>(若如實知則彼分別不復生矣)</span>。</p>
</div>
<div class='div-orig'><p>是名攀緣如禪。云何如來禪。謂入如來地行。得自覺聖智相三種樂住。成辦眾生不思議事。是名如來禪。爾時世尊欲重宣此義而說偈言。</p>

<div class="lg regular"><div class='lg-row'>凡夫所行禪　觀察相義禪</div>
<div class='lg-row'>攀緣如實禪　如來清淨禪</div>
<div class='lg-row'>譬如日月形　鉢頭摩深險</div>
<div class='lg-row'>如虛空火燼　修行者觀察</div>
</div></div>
<div class='div-commentary'><p style="margin-left:1em"><span class='note-inline'>(言顯幽明暗之不同)</span>。</p>
</div>
<div class='div-orig'><p class="lg-abnormal"><div class='lg-row'>如是種種相</div>
</p></div>
<div class='div-commentary'><p style="margin-left:1em"><span class='note-inline'>(已下四句言三種禪)</span>。</p>
</div>
<div class='div-orig'><p class="lg-abnormal"><div class='lg-row'>外道道通禪</div>
<div class='lg-row'>亦復墮聲聞　及緣覺境界</div>
<div class='lg-row'>捨離彼一切　則是無所有</div>
<div class='lg-row'>一切剎諸佛　以不思議手</div>
<div class='lg-row'>一時摩其頂　隨順入如相</div>
</p></div>
<div class='div-commentary'><p style="margin-left:1em"><span class='note-inline'>(頌曰堪笑堪嗟不免疑禪那因此又支離愚夫作意袪除我觀察留心相義推如實攀緣懲妄想如來聖智絕思惟慈悲苦為眾生辨問著元來揔不知)</span>。</p>
</div></div>
<div class='div-other'><a id='mulu30' />
<p class='h2'>涅槃差別分第二十五</p>
<div class='div-orig'><p>爾時大慧菩薩復白佛言世尊般涅槃者。說何等法謂為涅槃。</p>
<p>佛告大慧。一切自性習氣藏意意識見習轉變。名為涅槃。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>已</span>上七者有所轉變而即寂名為涅槃)</span>。</p>
</div>
<div class='div-orig'><p>諸佛及我涅槃。自性空事境界。</p>
</div>
<div class='div-commentary'><p style="margin-left:1em"><span class='note-inline'>(謂如來涅槃無所計著亦無所轉變無依無作一切成現所作境界悉空無事故曰空事境界言諸佛涅槃以明前者非也)</span>。</p>
</div>
<div class='div-orig'><p>復次大慧。涅槃者。聖智自覺境界。離斷常妄想性非性。云何非常。謂自相共相妄想斷故非常。云何非斷。謂一切聖去來現在得自覺故非斷。大慧。涅槃不壞不死。若涅槃死者。復應受生相續。若壞者。應墮有為相。是故涅槃離壞離死。是故修行者之所歸依。復次大慧。涅槃非捨非得。非斷非常。非一義。非種種義。是名涅槃。復次大慧。聲聞緣覺涅槃者。覺自相共相不習近境界。不顛倒見妄想不生。彼等於彼作涅槃覺。</p>
</div>
<div class='div-commentary'><p style="margin-left:1em"><span class='note-inline'>(頌曰諸佛慈悲為指蹤涅槃自性要通融斷常死壞皆無染藏意因緣<span class='corr'>已</span>絕同堪笑二乘生覺想反袪顛倒墮塵籠如來路上無消息擾擾忩忩一鑑中)</span>。</p>
</div></div>
<div class='div-other'><a id='mulu31' />
<p class='h2'>離言事自性分第二十六</p>
<div class='div-orig'><p>復次大慧。二種自性相。云何為二。謂言說自性相計著事自性相計著。言說自性相計著者。從無始言說虛偽習氣計著生。事自性相計著者。從不覺自心現分齊生。</p>
</div>
<div class='div-commentary'><p style="margin-left:1em"><span class='note-inline'>(頌曰胷喉唇舌發音聲萬事縱橫盡日營皆是妄緣空計著自心覺了即無生)</span>。</p>
</div></div>
<div class='div-other'><a id='mulu32' />
<p class='h2'>如來神力建立分第二十七</p>
<div class='div-orig'><p>復次大慧。如來以二種神力建立菩薩摩訶薩頂禮諸佛聽受問義。云何二種神力建立。謂三昧正受為現一切身面言說神力。及手灌頂神力。</p>
</div>
<div class='div-commentary'><p style="margin-left:1em"><span class='note-inline'>(謂令入三昧然後為現神力)</span>。</p>
</div>
<div class='div-orig'><p>大慧。菩薩摩訶薩初菩薩地住佛神力。</p>
</div>
<div class='div-commentary'><p style="margin-left:1em"><span class='note-inline'>(謂初入菩薩地必依神力方入照明三昧如下云)</span>。</p>
</div>
<div class='div-orig'><p>所謂入菩薩大乘照明三昧。入是三昧已。十方世界一切諸佛以神通力。為現一切身面言說。如金剛藏菩薩及餘如是相功德成就菩薩摩訶薩。是名初菩薩地菩薩摩訶薩得菩薩三昧正受神力。於百千劫積集善根之所成就。次第諸地對治所治相通達究竟。至法雲地。住大蓮華微妙宮殿。坐大蓮華寶師子座。同類菩薩眷屬圍繞。眾寶瓔珞莊嚴其身。如黃金薝蔔日月光明。諸最勝手從十方來。就大蓮華宮殿坐上而灌其頂。譬如自在轉輪聖王及天帝釋太子灌頂。是名菩薩手灌頂神力。大慧。是名菩薩摩訶薩二種神力。若菩薩摩訶薩住二種神力面見諸佛如來。若不如是則不能見。復次大慧。菩薩摩訶薩凡所分別三昧神足諸法之行。是等一切悉住如來二種神力。大慧。若菩薩摩訶薩離佛神力能辯說者。一切凡夫亦應能說。所以者何。謂不住神力故。大慧。山石樹木及諸樂器城郭宮殿。以如來入城威神力故皆自然出音樂之聲。何況有心者。聾盲瘖瘂無量眾苦皆得解脫。如來有如是等無量神力利安眾生。</p>
<p>大慧復白佛言世尊。以何因緣如來應供等正覺。菩薩摩訶薩住三昧正受時及勝進地灌頂時加其神力。佛告大慧。為離魔業煩惱故。</p>
</div>
<div class='div-commentary'><p style="margin-left:1em"><span class='note-inline'>(謂令其離魔業煩惱等)</span>。</p>
</div>
<div class='div-orig'><p>及不墮聲聞地禪故。為得如來自覺地故。及增進所得法故。如來應供等正覺咸以神力建立諸菩薩摩訶薩。若不以神力建立者。則墮外道惡見妄想。</p>
</div>
<div class='div-commentary'><p style="margin-left:1em"><span class='note-inline'>(如來所加神力非由外至亦因無依無作法性而<span class='corr'>已</span>故不墮外道見)</span>。</p>
</div>
<div class='div-orig'><p>及諸聲聞眾魔希望。不得阿耨多羅三藐三菩提。以是故諸佛如來咸以神力攝受諸菩薩摩訶薩。爾時世尊欲重宣此義而說偈言。</p>

<div class="lg regular"><div class='lg-row'>神力人中尊　大願悉清淨</div>
<div class='lg-row'>三摩提灌頂　初地及十地</div>
</div></div>
<div class='div-commentary'><p style="margin-left:1em"><span class='note-inline'>(頌曰如來普照徧河沙魔業皆離絕等差菩薩盡承神力攝遂令端坐寶蓮華)</span>。</p>
</div></div>
<div class='div-other'><a id='mulu33' />
<p class='h2'>因緣言說差別分第二十八</p>
<div class='div-orig'><p>爾時大慧菩薩復白佛言世尊。佛說緣起即是說因緣。不自說道。世尊。外道亦說因緣。謂勝自在時微塵生。如是諸性生。然世尊所謂因緣生諸性言說。</p>
</div>
<div class='div-commentary'><p style="margin-left:1em"><span class='note-inline'>(因緣生諸性言說佛與外道其異否故云有間悉檀)</span>。</p>
</div>
<div class='div-orig'><p>有間悉檀無間悉檀。</p>
</div>
<div class='div-commentary'><p style="margin-left:1em"><span class='note-inline'>(悉檀者譯義或言宗或言成就或言理也)</span>。</p>
</div>
<div class='div-orig'><p>世尊。外道亦說有無有生。世尊亦說無有生。生<span class='corr'>已</span>滅。如世尊所說無明緣行乃至老死。此是世尊無因說。非有因說。世尊建立作如是說。此有故彼有。</p>
</div>
<div class='div-commentary'><p style="margin-left:1em"><span class='note-inline'>(謂有無明乃有緣行故曰此有故彼有)</span>。</p>
</div>
<div class='div-orig'><p>非建立漸生。觀外道說勝。非如來也。所以者何。外道說因不從緣生而有所生。世尊說觀因有事觀事有因。如是因緣雜亂。如是展轉無窮。</p>
<p>佛告大慧我非無因說。及因緣雜亂說。此有故彼有者。攝所攝非性。覺自心現量。大慧。若攝所攝計著。不覺自心現量。外境界性非性。</p>
</div>
<div class='div-commentary'><p style="margin-left:1em"><span class='note-inline'>(謂於外境有性非性見)</span>。</p>
</div>
<div class='div-orig'><p>彼有如是過。非我說緣起。我常說言因緣和合而生諸法。非無因生。大慧復白佛言世尊。非言說有性有一切性耶。若無性者言說不生。是故言說有性有一切性。佛告大慧。無性而作言說。謂兔角龜毛等。出間現言說。</p>
</div>
<div class='div-commentary'><p style="margin-left:1em"><span class='note-inline'>(無而見有乃世間言說)</span>。</p>
</div>
<div class='div-orig'><p>大慧。非性非非性。但言說耳。</p>
</div>
<div class='div-commentary'><p style="margin-left:1em"><span class='note-inline'>(佛告以言說非有性亦非有非性)</span>。</p>
</div>
<div class='div-orig'><p>如汝所說。言說有性有一切性者。汝論則壞。大慧。非一切剎土有言說。言說者是作耳。或有佛剎瞻視顯法。或有作相。或有揚眉。或有動睛。或笑或欠。或謦咳。或念剎土。或動搖。大慧。如瞻視及香積世界普賢如來國土。但以瞻視令諸菩薩得無生法忍及諸勝三昧。是故非言說有性有一切性。大慧。見此世界蚊蚋蟲蟻。是等眾生無有言說而各辦事。爾時世尊欲重宣此義而說偈言。</p>

<div class="lg regular"><div class='lg-row'>如虛空兔角　及與槃太子</div>
<div class='lg-row'>無而有言說　如是性妄想</div>
<div class='lg-row'>因緣和合法　凡夫起妄想</div>
<div class='lg-row'>不能如實知　輪廻三有宅</div>
</div></div>
<div class='div-commentary'><p style="margin-left:1em"><span class='note-inline'>(頌曰因緣勿為從他起言說休論性有無若覺唯心成現境鏡明鐘響自如如)</span>。</p>
</div></div>
<div class='div-other'><a id='mulu34' />
<p class='h2'>離惑亂見分第二十九<span class='note-inline'>(妄想為惑誰其不然凡夫迷悟昬不自知二乘悟迷認為顛倒昬不自知病不服藥認為顛倒飲藥增痾遂使真常無由旋復故如來為惑亂而說常祖師云迷生寂亂悟無好惡)</span></p>
<div class='div-orig'><p>爾時大慧菩薩復白佛言世尊。常聲者何事說。</p>
</div>
<div class='div-commentary'><p style="margin-left:1em"><span class='note-inline'>(謂聲言為常者以何事而說)</span>。</p>
</div>
<div class='div-orig'><p>佛告大慧。為惑亂。</p>
</div>
<div class='div-commentary'><p style="margin-left:1em"><span class='note-inline'>(執惑亂以為顛倒而生滅之心生茲所以役於取捨而不得常祖師曰良由取捨所以不如故大慧問常而佛荅以為惑亂)</span>。</p>
</div>
<div class='div-orig'><p>以彼惑亂。諸聖亦現而非顛倒。</p>
</div>
<div class='div-commentary'><p style="margin-left:1em"><span class='note-inline'>(諸聖亦現惑亂與人同無倒與不倒覺想與人異)</span>。</p>
</div>
<div class='div-orig'><p>大慧。如春時炎火輪垂髮乾闥婆城幻夢鏡像。世間顛倒。非明智也。然非不現。</p>
</div>
<div class='div-commentary'><p style="margin-left:1em"><span class='note-inline'>(謂之明智非如木石安得不現彼但如幻雖現不現)</span>。</p>
</div>
<div class='div-orig'><p>大慧。彼惑亂。</p>
</div>
<div class='div-commentary'><p style="margin-left:1em"><span class='note-inline'>(常祖師云迷生寂亂悟無好惡)</span>。</p>
</div>
<div class='div-orig'><p>爾時大慧菩薩復白佛言世尊。常聲者何事說。</p>
</div>
<div class='div-commentary'><p style="margin-left:1em"><span class='note-inline'>(謂聲言為常者以何事而說)</span>。</p>
</div>
<div class='div-orig'><p>佛告大慧。為惑亂。</p>
</div>
<div class='div-commentary'><p style="margin-left:1em"><span class='note-inline'>(執惑亂以為顛倒而生滅之心生茲所以役於取捨而不得常祖師曰良由取捨所以不如故大慧問常而佛荅以為惑亂)</span>。</p>
</div>
<div class='div-orig'><p>以彼惑亂。諸聖亦現而非顛倒。</p>
</div>
<div class='div-commentary'><p style="margin-left:1em"><span class='note-inline'>(諸聖亦現惑亂與人同無倒與不倒覺想與人異)</span>。</p>
</div>
<div class='div-orig'><p>大慧。如春時炎火輪垂髮乾闥婆城幻夢鏡像。世間顛倒。非明智也。然非不現。</p>
</div>
<div class='div-commentary'><p style="margin-left:1em"><span class='note-inline'>(謂之明智非如木石安得不現彼但如幻雖現不現)</span>。</p>
</div>
<div class='div-orig'><p>大慧。彼惑亂者有種種現。非惑亂作無常。所以者何。謂離性非性故。</p>
</div>
<div class='div-commentary'><p style="margin-left:1em"><span class='note-inline'>(本來離性因妄而生一翳在目空華亂墜彼安能作無常哉)</span>。</p>
</div>
<div class='div-orig'><p>云何離性非性惑亂。謂一切愚夫種種境界故。</p>
</div>
<div class='div-commentary'><p style="margin-left:1em"><span class='note-inline'>(種種境界謂如下文恒河)</span>。</p>
</div>
<div class='div-orig'><p>如彼恒河。餓鬼見不見故。無惑亂性。</p>
</div>
<div class='div-commentary'><p style="margin-left:1em"><span class='note-inline'>(餓鬼於河不見有水是無恒河之性如彼愚夫溺於惑亂不自知也)</span>。</p>
</div>
<div class='div-orig'><p>於餘現故。非無性。</p>
</div>
<div class='div-commentary'><p style="margin-left:1em"><span class='note-inline'>(餘具覺知見為恒河是有恒河之性如彼聲聞執為實有於惑亂性欲壞滅之)</span>。</p>
</div>
<div class='div-orig'><p>如是惑亂。諸聖離顛倒不顛倒。是故惑亂常。謂相相不壞故。</p>
</div>
<div class='div-commentary'><p style="margin-left:1em"><span class='note-inline'>(諸聖於惑亂非如愚夫之無惑亂性而不自知亦非如二乘之有惑亂性而務欲壞滅故離倒與不倒之覺斯不期於常而自常矣所以常者以未甞相相而務欲滅之故也故下文云云)</span>。</p>
</div>
<div class='div-orig'><p>大慧。非惑亂種種相妄想相壞。是故惑亂常。大慧。云何惑亂真實。若復因緣諸聖於此惑亂。不起顛倒覺非不顛倒覺。除諸聖。於此惑亂有少分想。非聖智事相。</p>
</div>
<div class='div-commentary'><p style="margin-left:1em"><span class='note-inline'>(聖於惑亂<span class='corr'>已</span>得如幻倒不倒見皆悉無有除此之外有少分覺即覺想也故曰非聖智事相)</span>。</p>
</div>
<div class='div-orig'><p>大慧。凡有者愚夫妄說。非聖言說。</p>
</div>
<div class='div-commentary'><p style="margin-left:1em"><span class='note-inline'>(有者謂執惑亂性而有之此愚妄爾)</span>。</p>
</div>
<div class='div-orig'><p>彼惑亂者倒不倒妄想。起二種種性。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>已</span>下雖聖種性亦是不倒妄想也)</span>。</p>
</div>
<div class='div-orig'><p>謂聖種性及愚夫種性。聖種性者三種分別。謂聲聞乘緣覺乘佛乘。云何愚夫妄想起聲聞乘種性。謂自共相計著。起聲聞乘種性。是名妄想起聲聞乘種性。大慧。即彼惑亂妄想起緣覺乘種性。謂即彼惑亂自共相不親計著。</p>
</div>
<div class='div-commentary'><p style="margin-left:1em"><span class='note-inline'>(有緣而覺非不計著<span class='corr'>但</span>有所覺而不親之爾)</span>。</p>
</div>
<div class='div-orig'><p>起緣覺乘種性。云何智者即彼惑亂起佛乘種性。謂覺自心現量。外性非性不妄想相。</p>
</div>
<div class='div-commentary'><p style="margin-left:1em"><span class='note-inline'>(謂不於外性而起非性之想)</span>。</p>
</div>
<div class='div-orig'><p>起佛乘種性。是名即彼惑亂起佛乘種性。</p>
</div>
<div class='div-commentary'><p style="margin-left:1em"><span class='note-inline'>(雖曰佛乘以有心量故不免妄想若知如幻則佛乘亦妄爾)</span>。</p>
</div>
<div class='div-orig'><p>又種種事性凡夫惑想。起愚夫種性。</p>
</div>
<div class='div-commentary'><p style="margin-left:1em"><span class='note-inline'>(愚夫分別種種事性决定如是决定不異故曰惑想)</span>。</p>
</div>
<div class='div-orig'><p>彼非有事非無事。是名種性義。</p>
</div>
<div class='div-commentary'><p style="margin-left:1em"><span class='note-inline'>(聲緣聖凡皆即惑亂而起種性彼種性中種種事物非即是物亦非非物皆隨心而現故曰是名種性義)</span>。</p>
</div>
<div class='div-orig'><p>大慧。即彼惑亂不妄想。諸聖心意意識過習氣自性法轉變性。是名為如。是故說如離心。</p>
</div>
<div class='div-commentary'><p style="margin-left:1em"><span class='note-inline'>(即惑亂之性而不妄想故諸聖能轉捨心意意識等習氣而為真如也說如離心者謂離心意意識等)</span>。</p>
</div>
<div class='div-orig'><p>我說此句顯示離想。即說離一切想。</p>
<p>大慧白佛言世尊。惑亂為有為無佛告大慧。如幻無計著相。若惑亂有計著相者。計著性不可滅緣起。應如外道說因緣生法。大慧白佛言世尊若惑亂如幻者。復當與餘惑作因。</p>
</div>
<div class='div-commentary'><p style="margin-left:1em"><span class='note-inline'>(謂一切如幻前後轉生諸餘惑亂因此而起又大慧之疑也)</span>。</p>
</div>
<div class='div-orig'><p>佛告大慧。非幻惑因。不起過故。幻不起過。無有妄想。</p>
</div>
<div class='div-commentary'><p style="margin-left:1em"><span class='note-inline'>(一切如幻諸過潛消過之能消以無諸妄)</span>。</p>
</div>
<div class='div-orig'><p>大慧。幻者從他明處生。非妄想過習氣處生。</p>
</div>
<div class='div-commentary'><p style="margin-left:1em"><span class='note-inline'>(惟彼覺明乃能如幻)</span>。</p>
</div>
<div class='div-orig'><p>是故不起過。大慧。此是愚夫心惑計著。非聖賢也。</p>
</div>
<div class='div-commentary'><p style="margin-left:1em"><span class='note-inline'>(餘惑作因以是生疑是愚夫計非聖賢也)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>聖不見惑亂　中間亦無實</div>
<div class='lg-row'>中間若真實　惑亂即真實</div>
<div class='lg-row'>捨離一切惑　若有相生者</div>
<div class='lg-row'>是亦為惑亂　不淨猶如翳</div>
</div></div>
<div class='div-commentary'><p style="margin-left:1em"><span class='note-inline'>(若有離相亦惑亂也故曰不淨)</span>。</p>
<p style="margin-left:1em"><span class='note-inline'>(○頌曰寂寂空凝絕較量妄疑惑亂敗真常却將覺想袪顛倒撓破無心佛道場影像不辭潭底現妍<span class='corr'>媸</span>終豈鑑中藏但知一切皆如幻萬法紛紜掣電光)</span>。</p>
</div></div>
<p class='juan'>楞伽經纂卷第二<span class='note-inline'>(上)</span>　　　　阿</p>
<p class='juan'><a id='mulu35' />楞伽經纂卷第二<span class='note-inline'>(下)</span>　　　　阿</p>
<div class='div-other'><a id='mulu36' />
<p class='h2'>如幻差別分第三十</p>
<div class='div-orig'><p>復次大慧。非幻無有相似。見一切法如幻。大慧白佛言世尊。為種種幻相計著言一切法如幻。為異相計著。</p>
</div>
<div class='div-commentary'><p style="margin-left:1em"><span class='note-inline'>(種種謂一切相異相謂顛倒相變異不同猶如幻化此大慧之疑也)</span>。</p>
</div>
<div class='div-orig'><p>若種種幻相計著言一切性如幻者。世尊。有性不如幻者。</p>
</div>
<div class='div-commentary'><p style="margin-left:1em"><span class='note-inline'>(大慧謂既有性相即不遽滅安可計著如幻)</span>。</p>
</div>
<div class='div-orig'><p>所以者何。謂色種種相非因。世尊。無有因色。種種相現如幻。</p>
</div>
<div class='div-commentary'><p style="margin-left:1em"><span class='note-inline'>(一切色相非因而然既無所因則種種相現自如幻爾)</span>。</p>
</div>
<div class='div-orig'><p>是故無種種幻相計著相似性如幻。</p>
<p>佛告大慧。非種種幻相計著相似一切法如幻。大慧。然不實一切法速滅如電。是則如幻。</p>
</div>
<div class='div-commentary'><p style="margin-left:1em"><span class='note-inline'>(以法不實速滅如電故言如幻)</span>。</p>
</div>
<div class='div-orig'><p>譬如電光。剎那頃現。現<span class='corr'>已</span>即滅。非愚夫現。</p>
</div>
<div class='div-commentary'><p style="margin-left:1em"><span class='note-inline'>(愚夫執著不能速滅故云)</span>。</p>
</div>
<div class='div-orig'><p>如是一切性自妄想自共相觀察無性。非現色相計著。</p>
</div>
<div class='div-commentary'><p style="margin-left:1em"><span class='note-inline'>(謂於一切性相若能觀察無性乃見如幻非於色相有所計著)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>非幻無有譬　說法性如幻</div>
<div class='lg-row'>不實速如電　是故說如幻</div>
</div><p>大慧復白佛言。如世尊所說一切性無生。及如幻。將無世尊前後所說自相違耶。說無生性如幻。</p>
<p>佛告大慧。非我說無生性如幻。前後相違過。所以者何。謂生無生。</p>
</div>
<div class='div-commentary'><p style="margin-left:1em"><span class='note-inline'>(性體空寂凡有所生悉如幻夢故雖有生實未甞生)</span>。</p>
</div>
<div class='div-orig'><p>覺自心現量。有非有外性非性無生現。</p>
</div>
<div class='div-commentary'><p style="margin-left:1em"><span class='note-inline'>(但覺自心有及非有外性非性皆無生現)</span>。</p>
</div>
<div class='div-orig'><p>大慧。非我前後說相違過。然壞外道因生故。我說一切性無生。外道癡聚欲令有無有生。非自妄想種種計著緣。</p>
</div>
<div class='div-commentary'><p style="margin-left:1em"><span class='note-inline'>(外道從有無生一切法不說自心妄想執著因緣而生)</span>。</p>
</div>
<div class='div-orig'><p>大慧。我非有無有生。是故我以無生說而說。大慧。說性者。為攝受生死故。</p>
</div>
<div class='div-commentary'><p style="margin-left:1em"><span class='note-inline'>(說言人之有性為欲眾生知死生有去來非如斷滅之見)</span>。</p>
</div>
<div class='div-orig'><p>壞無見斷見故。為我弟子攝受種種業受生處故。</p>
</div>
<div class='div-commentary'><p style="margin-left:1em"><span class='note-inline'>(謂有是業有是受生)</span>。</p>
</div>
<div class='div-orig'><p>以性聲說攝受生死大慧。說幻性自性相。為離性自性相故。</p>
</div>
<div class='div-commentary'><p style="margin-left:1em"><span class='note-inline'>(佛說如幻非有所立欲有所離故也)</span>。</p>
</div>
<div class='div-orig'><p>墮愚夫惡見相希望。不知自心現量。壞因所作生緣自性相計著。說幻夢自性相一切法。</p>
</div>
<div class='div-commentary'><p style="margin-left:1em"><span class='note-inline'>(愚夫惡見不知自心如來欲令破壞因緣計著之見故說幻夢為之對治)</span>。</p>
</div>
<div class='div-orig'><p>不令愚夫惡見希望計著自他。及一切法如實處見作不正論。</p>
</div>
<div class='div-commentary'><p style="margin-left:1em"><span class='note-inline'>(法法如幻即無緣想亦無滅見遂令法相一切如實愚夫執著而以此說為不正論)</span>。</p>
</div>
<div class='div-orig'><p>大慧如實處見一切法者。謂超自心現量。</p>
</div>
<div class='div-commentary'><p style="margin-left:1em"><span class='note-inline'>(知心有現則心為現轉未能無心心如實處則心無自心法惟自法如鏡現像不將不迎心量之見亦將除滅)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>無生作無性　有性攝生死</div>
<div class='lg-row'>觀察如幻等　於相不妄想</div>
</div></div>
<div class='div-commentary'><p style="margin-left:1em"><span class='note-inline'>(頌曰世間萬一自形彰昧者依他盡日忙故說幻因明遽滅要同掣電暫時光無生為破愚天執有性湏知應病方儻若無心如實處曾無一物可思量)</span>。</p>
</div></div>
<div class='div-other'><a id='mulu37' />
<p class='h2'>離名句形身分第三十一</p>
<div class='div-orig'><p>復次大慧。當說名句形身相。善觀名句形身菩薩摩訶薩隨入義句形身。</p>
</div>
<div class='div-commentary'><p style="margin-left:1em"><span class='note-inline'>(假名顯道故覺名句即入義句)</span>。</p>
</div>
<div class='div-orig'><p>疾得阿耨多羅三藐三菩提。如是覺<span class='corr'>己</span>。覺一切眾生。大慧。名身者。謂若依事立名。是名名身。句身者。謂句有義身。自性决定究竟。是名句身。</p>
</div>
<div class='div-commentary'><p style="margin-left:1em"><span class='note-inline'>(事以名立名以句定句以顯義義有自性因自性故决定究竟)</span>。</p>
</div>
<div class='div-orig'><p>形身者。謂顯示名句。是名形身。</p>
</div>
<div class='div-commentary'><p style="margin-left:1em"><span class='note-inline'>(形身者即字也)</span>。</p>
</div>
<div class='div-orig'><p>又形身者。謂長短高下。又句身者。謂徑跡。如象馬人獸等所行徑跡得句身名。大慧。名及形者。謂以名說無色四陰故說名。自相現故說形。</p>
</div>
<div class='div-commentary'><p style="margin-left:1em"><span class='note-inline'>(制字者長短高下像其本形故曰自相現)</span>。</p>
</div>
<div class='div-orig'><p>是名名句形身。說名句形身相分齊。應當修學。</p>
</div>
<div class='div-commentary'><p style="margin-left:1em"><span class='note-inline'>(知名句形身即知所以言者在於言外而言者特筌蹄爾)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>名身與句身　及形身差別</div>
<div class='lg-row'>凡夫愚計著　如象溺深泥</div>
</div></div>
<div class='div-commentary'><p style="margin-left:1em"><span class='note-inline'>(頌曰形名章句亂紛然不免鷄䆫坐究研萬里江湖如到岸行人何用守空舡)</span>。</p>
</div></div>
<div class='div-other'><a id='mulu38' />
<p class='h2'>離相止惑分第三十二</p>
<div class='div-orig'><p>復次大慧。未來世智者。當以離一異俱不俱見相。我所通義。問無智者。彼即荅言。此非正問。謂色等常無常為異不異。如是涅槃諸行相所相求那所求那造所造見所見塵及微塵修與修者。如是比展轉相。如是等問。而言佛說無記止論。</p>
</div>
<div class='div-commentary'><p style="margin-left:1em"><span class='note-inline'>(無記猶無所記錄謂不立說也止論謂置而不荅也如來為彼眾生怖其著有故說言無記所以通之外道計著攝所攝性不知自心現量故止而不為說昧者不知佛之通義不在此而直以此稱佛盖失之矣)</span>。</p>
</div>
<div class='div-orig'><p>非彼癡人之所能知。謂聞慧不具故。如來應供等正覺。令彼離恐怖句故說言無記。不為記說。又止外道見論故而不為說。大慧。外道作如是說。謂命即是身如是等無記論。彼諸外道愚癡。於因作無記論。</p>
</div>
<div class='div-commentary'><p style="margin-left:1em"><span class='note-inline'>(若因於身命者是也故曰於因)</span>。</p>
</div>
<div class='div-orig'><p>非我所說。大慧。我所說者。離攝所攝。妄想不生。云何止彼。若攝所攝而計著者。不知自心現量故止彼。</p>
</div>
<div class='div-commentary'><p style="margin-left:1em"><span class='note-inline'>(佛之止論為此而<span class='corr'>已</span>)</span>。</p>
</div>
<div class='div-orig'><p>如來應供等正覺。以四種記論為眾生說法。大慧。止記論者。我時時說。為根未熟。不為熟者。</p>
</div>
<div class='div-commentary'><p style="margin-left:1em"><span class='note-inline'>(四種記論謂直荅反質荅分別荅置荅置荅即止論也)</span>。</p>
</div>
<div class='div-orig'><p>復次大慧。一切法離所作。因緣不生。無作者故。一切法不生。</p>
</div>
<div class='div-commentary'><p style="margin-left:1em"><span class='note-inline'>(以外道於因作無記論故佛說因緣不生及性相不可得)</span>。</p>
</div>
<div class='div-orig'><p>大慧。何故一切性離自性。以自覺觀時自共性相不可得故。說一切法不生。</p>
</div>
<div class='div-commentary'><p style="margin-left:1em"><span class='note-inline'>(自覺則一切性相皆無所得故一切法不生)</span>。</p>
</div>
<div class='div-orig'><p>何故一切法不可持來不可持去。以自共相欲持來無所來。欲持去無所去。</p>
</div>
<div class='div-commentary'><p style="margin-left:1em"><span class='note-inline'>(無所攝受故無所來既無所來復何所去)</span>。</p>
</div>
<div class='div-orig'><p>是故一切法離持來去。何故一切諸法不滅。謂性自性相無故。一切法不可得故。一切法不滅。</p>
</div>
<div class='div-commentary'><p style="margin-left:1em"><span class='note-inline'>(性自性相悉無所有法不可得又何所滅)</span>。</p>
</div>
<div class='div-orig'><p>何故一切法無常。謂相起無常性。是故說一切法無常。</p>
</div>
<div class='div-commentary'><p style="margin-left:1em"><span class='note-inline'>(本來寂滅何有無常無常性者因於世間諸相起故)</span>。</p>
</div>
<div class='div-orig'><p>何故一切法常。謂相起無生性。無常常故。說一切法常。</p>
</div>
<div class='div-commentary'><p style="margin-left:1em"><span class='note-inline'>(謂一切相起本無生性既本無生無常常矣)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>記論有四種　一向反詰問</div>
<div class='lg-row'>分別及止論　以制諸外道</div>
<div class='lg-row'>有及非有生　僧佉毗舍師</div>
<div class='lg-row'>一切悉無記　彼如是顯示</div>
<div class='lg-row'>正覺所分別　自性不可得</div>
<div class='lg-row'>以離於言說　故說離自性</div>
</div></div>
<div class='div-commentary'><p style="margin-left:1em"><span class='note-inline'>(頌曰外道愚癡義不通妄為止記混真空若論聖智無蹤跡性相皆離絕異同)</span>。</p>
</div></div>
<div class='div-other'><a id='mulu39' />
<p class='h2'>離四果差別分第三十三</p>
<div class='div-orig'><p>爾時大慧菩薩復白佛言世尊。惟願為說諸湏陀洹。湏陀洹趣差別通相。若菩薩摩訶薩善解湏陀洹趣差別通相。及斯陀含阿那含阿羅漢方便相分別。知<span class='corr'>已</span>。如是如是為眾生說法。謂二無我相及二障淨。度諸地相究竟通達得諸如來不思議究竟境界。如眾色摩尼。善能饒益一切眾生。以一切法境界無盡身財攝養一切。</p>
</div>
<div class='div-commentary'><p style="margin-left:1em"><span class='note-inline'>(一切法無盡身財即華嚴之行海是也)</span>。</p>
</div>
<div class='div-orig'><p>佛告大慧。諦聽諦聽。善思念之。今為汝說。大慧白佛言。善哉世尊。唯然聽受。</p>
<p>佛告大慧。有三種湏陀洹。湏陀洹果差別。云何為三。謂下中上下者極七有生。中者三五有生而般涅槃。上者即彼生而般涅槃。此三種有三結下中上。云何三結謂身見。疑。戒取。是三結差別。上上昇進得阿羅漢。大慧。身見有二種。謂俱生及妄想。如緣起妄想自性妄想。譬如依緣起自性種種妄想自性計著生。以彼非有非無非有無。無實妄想相故。</p>
</div>
<div class='div-commentary'><p style="margin-left:1em"><span class='note-inline'>(湏陀洹無愚夫想有無非有無及一切法皆無實想此之妄想亦如愚夫緣起自性種種計著而生妄想也)</span>。</p>
</div>
<div class='div-orig'><p>愚夫妄想種種妄想自性相計著。如熱時炎鹿渴水想。是湏陀洹妄想身見。</p>
</div>
<div class='div-commentary'><p style="margin-left:1em"><span class='note-inline'>(謂欲去愚夫妄想如此而不知反墮無實妄想妄想身見者以有人無我見)</span>。</p>
</div>
<div class='div-orig'><p>彼以人無我攝受無性斷除久遠無知計著。大慧。俱生者。湏陀洹身見。自他身等。四陰無色相故。色生造及所造故。展轉相因相故。大種及色不集故。</p>
</div>
<div class='div-commentary'><p style="margin-left:1em"><span class='note-inline'>(謂湏陀洹見自身它身色相本空雖曰遣色適長生相是乃俱生身見俱生身見者以有色不集等見)</span>。</p>
</div>
<div class='div-orig'><p>湏陀洹觀有無品不現。身見則斷。如是身見斷貪則不生。是名身見相。</p>
</div>
<div class='div-commentary'><p style="margin-left:1em"><span class='note-inline'>(觀有無一切不現方斷身見而不生貪)</span>。</p>
</div>
<div class='div-orig'><p>大慧。疑相者。謂得法善見相故。及先二種身見妄想斷故。疑法不生。不於餘處起大師見為淨不淨。是名疑相湏陀洹斷。</p>
</div>
<div class='div-commentary'><p style="margin-left:1em"><span class='note-inline'>(謂疑法不生故曰疑相斷)</span>。</p>
</div>
<div class='div-orig'><p>大慧。戒取者云何。湏陀洹不取戒。謂善見受生處苦相故。是故不取。大慧。取者。謂愚夫決定受習苦行為眾具樂故。求受生。彼則不取。</p>
</div>
<div class='div-commentary'><p style="margin-left:1em"><span class='note-inline'>(謂諸愚夫持戒精勤種種苦行求受生處饗未來樂彼湏陀洹不取是相故曰不取戒)</span>。</p>
</div>
<div class='div-orig'><p>除回向自覺勝。離妄想。無漏法相行方便。受持戒支。</p>
</div>
<div class='div-commentary'><p style="margin-left:1em"><span class='note-inline'>(唯於回向等受持戒支則雖取而不取也)</span>。</p>
</div>
<div class='div-orig'><p>是名湏陀洹取戒相斷。湏陀洹斷三結。貪癡不生。若湏陀洹作是念。此諸結。我不成就者。應有二過。墮身見及諸結不斷。</p>
</div>
<div class='div-commentary'><p style="margin-left:1em"><span class='note-inline'>(湏陀洹若作是念此是三結我離三結者是名見二法反墮身見而所謂結斷者復不斷矣)</span>。</p>
</div>
<div class='div-orig'><p>大慧白佛言世尊。世尊說眾多貪欲。彼何者貪斷。佛告大慧。愛樂女人。纏綿貪著。種種方便。身口惡業。受現在樂。種未來苦。彼則不生。所以者何。得三昧正受樂故。是故彼斷。非趣涅槃貪斷。</p>
</div>
<div class='div-commentary'><p style="margin-left:1em"><span class='note-inline'>(湏陀洹果得正受樂故能斷世間貪非能斷趣涅槃貪)</span>。</p>
</div>
<div class='div-orig'><p>大慧。云何斯陀含相。謂頓照色相妄想生相。見相不生。</p>
</div>
<div class='div-commentary'><p style="margin-left:1em"><span class='note-inline'>(照破色相及妄想生想於彼見相又皆不生)</span>。</p>
</div>
<div class='div-orig'><p>善見禪趣相故。頓來此世盡苦際。得涅槃。是故名斯陀含。大慧。云何阿那含。謂過去未來現在色相性非性。生見過患。使妄想不生故。</p>
</div>
<div class='div-commentary'><p style="margin-left:1em"><span class='note-inline'>(於色相性以及非性而自生過患之見盖彼於妄想使不生故)</span>。</p>
</div>
<div class='div-orig'><p>及結斷故。名阿那含。大慧。阿羅漢者。謂諸禪三昧解脫力。明煩惱苦妄想非性故。名阿羅漢。大慧白佛言世尊。世尊說三種阿羅漢。此說何等阿羅漢。為得寂靜一乘道。為菩薩摩訶薩方便示現阿羅。為佛化化。</p>
</div>
<div class='div-commentary'><p style="margin-left:1em"><span class='note-inline'>(以佛之化化導眾生曰化化一乘道果菩薩方便示現為佛化化此三種也)</span>。</p>
</div>
<div class='div-orig'><p>佛告大慧。得寂靜一乘道聲聞非餘餘者。</p>
</div>
<div class='div-commentary'><p style="margin-left:1em"><span class='note-inline'>(謂今所說阿羅漢乃一乘道非彼二種故於下文述二種行以明一乘其行不然)</span>。</p>
</div>
<div class='div-orig'><p>行菩薩行。及佛化化。巧方便本願故於大眾中示現受生。為莊嚴佛眷屬故。大慧。於妄想處種種說法。謂得果得禪。禪者入禪悉遠離故。示現得自心現量。得果相。說名得果。</p>
</div>
<div class='div-commentary'><p style="margin-left:1em"><span class='note-inline'>(禪者入禪一切遠離是謂得禪以見心現量是謂得果說名得果非實得果<span class='corr'>已</span>上二種未超心量故非一乘)</span>。</p>
</div>
<div class='div-orig'><p>復次大慧。欲超禪無量無色界者。當離自心現量相。大慧。受想正受。超自心現量者不然。何以故。有心量故。</p>
</div>
<div class='div-commentary'><p style="margin-left:1em"><span class='note-inline'>(以前二種未離受想正受唯超自心現量者乃不復爾故曰不然凡以別二種有心量故自欲超禪無量無色界<span class='corr'>已</span>下皆述寂靜一乘道也)</span>。</p>
</div>
<div class='div-orig'><p>爾時世尊欲重宣比義而說偈言。</p>

<div class="lg regular"><div class='lg-row'>諸禪四無量　無色三摩提</div>
<div class='lg-row'>一切受想滅　心量彼無有</div>
<div class='lg-row'>湏陀槃那果　往來及不還</div>
<div class='lg-row'>及與阿羅漢　斯等心惑亂</div>
<div class='lg-row'>禪者禪及緣　斷知見真諦</div>
<div class='lg-row'>此則妄想量　若覺得解脫</div>
</div></div>
<div class='div-commentary'><p style="margin-left:1em"><span class='note-inline'>(頌曰諸佛真機不易傳過諸色量實難肩斷除三結高持戒頓照無生果<span class='corr'>已</span>圓唯有那含能見過堪佳羅漢得諸禪一乘除是超心量體合虛空不立玄)</span>。</p>
</div></div>
<div class='div-other'><a id='mulu40' />
<p class='h2'>二種覺分第三十四</p>
<div class='div-orig'><p>復次大慧。有二種覺。謂觀察覺及妄想相攝受計著建立覺。大慧。觀察覺者。謂若覺性自性相。選擇離四句不可得。是名觀察覺。</p>
</div>
<div class='div-commentary'><p style="margin-left:1em"><span class='note-inline'>(覺性自性亦無性見即無四句之可離故曰選擇離四句不可得)</span>。</p>
</div>
<div class='div-orig'><p>彼四句者。謂離一異俱不俱有無非有非無常無常。是名四句。大慧。此四句離。是名一切法。此四句觀察一切法。應當修學。</p>
</div>
<div class='div-commentary'><p style="margin-left:1em"><span class='note-inline'>(覺性自性即離四句法自法爾於此始名為一切法離此四句觀察諸法始超四句而即自在故當修學)</span>。</p>
</div>
<div class='div-orig'><p>大慧。云何妄想相攝受計著建立覺。謂妄想相攝受計著堅濕煖動不實妄想相。四大種宗。因相譬喻。計著不實建立而建立。是名妄想相攝受計著建立覺。</p>
</div>
<div class='div-commentary'><p style="margin-left:1em"><span class='note-inline'>(計著四大種之所宗即自因相而生譬喻且曰彼皆不實之所建立計著於此是有建立本無所有有立皆妄又當覺此)</span>。</p>
</div>
<div class='div-orig'><p>是名二種覺相。若菩薩摩訶薩成就此二覺相。</p>
</div>
<div class='div-commentary'><p style="margin-left:1em"><span class='note-inline'>(善覺二種故曰成就)</span>。</p>
</div>
<div class='div-orig'><p>人法無我相究竟。善知方便無所有覺。觀察行地。得初地入百三昧。</p>
</div>
<div class='div-commentary'><p style="margin-left:1em"><span class='note-inline'>(無所有覺即能觀察行地方得初地入百三昧不旋踵間而超法雲言其速也)</span>。</p>
</div>
<div class='div-orig'><p>得差別三昧。見百佛及百菩薩。知前後際各百劫事。光照百剎土。知上上地相。大願殊勝。神力自在。法雲灌頂。當得如來自覺地。善繫心十無盡句。</p>
</div>
<div class='div-commentary'><p style="margin-left:1em"><span class='note-inline'>(華嚴教中十無盡句)</span>。</p>
</div>
<div class='div-orig'><p>成熟眾生種種變化。光明莊嚴。得自覺樂三昧正受。</p>
</div>
<div class='div-commentary'><p style="margin-left:1em"><span class='note-inline'>(頌曰觀察覺中離四句計他不實亦非真到頭無覺方為覺始作如來閫域人)</span>。</p>
</div></div>
<div class='div-other'><a id='mulu41' />
<p class='h2'>離四大造色分第三十五</p>
<div class='div-orig'><p>復次大慧。菩薩摩訶薩當善四大造色。云何菩薩善四大造色。</p>
</div>
<div class='div-commentary'><p style="margin-left:1em"><span class='note-inline'>(以有四大之性造出四大之色相)</span>。</p>
</div>
<div class='div-orig'><p>菩薩摩訶薩作是覺。彼真諦者四大不生。</p>
</div>
<div class='div-commentary'><p style="margin-left:1em"><span class='note-inline'>(真諦寂靜故云不生盖無生想乃不生矣)</span>。</p>
</div>
<div class='div-orig'><p>於彼四大不生作如是觀察。觀察<span class='corr'>已</span>。覺名相妄想分齊自心現分齊。外性非性。是名心現妄想分齊。</p>
</div>
<div class='div-commentary'><p style="margin-left:1em"><span class='note-inline'>(於彼四大作不生觀乃能覺知妄想分齊悉由自心所現分齊而知外性率皆非性)</span>。</p>
</div>
<div class='div-orig'><p>謂三界觀彼四大造色性。離四句通淨。</p>
</div>
<div class='div-commentary'><p style="margin-left:1em"><span class='note-inline'>(菩薩於三界中觀四大造色之性本無所有離於四句通淨而無所染)</span>。</p>
</div>
<div class='div-orig'><p>離我我所。如實相自相分段。</p>
</div>
<div class='div-commentary'><p style="margin-left:1em"><span class='note-inline'>(造色已離四句即於實相自相一切如之初無生滅之想即相而言故說分段)</span>。</p>
</div>
<div class='div-orig'><p>住無生。自相成。</p>
</div>
<div class='div-commentary'><p style="margin-left:1em"><span class='note-inline'>(若住實相即住無生如此自相乃成)</span>。</p>
</div>
<div class='div-orig'><p>大慧。彼四大種云何生造色。謂津潤妄想大種。生內外水界。堪能妄想大種。生內外火界。飄動妄想大種。生內外風界。斷截色妄想大種。生內外地界。色及虛空俱計著邪諦。五陰集聚。四大造色生。大慧。識者。因樂種種跡境界故。餘趣相續。</p>
</div>
<div class='div-commentary'><p style="margin-left:1em"><span class='note-inline'>(四大生色以諸根識樂於一切形跡境界其餘諸趣以是續生)</span>。</p>
</div>
<div class='div-orig'><p>大慧。地等四大及造色等。有四大緣。非彼四大緣。所以者何。謂性形相處所作方便無性。大種不生。</p>
</div>
<div class='div-commentary'><p style="margin-left:1em"><span class='note-inline'>(若覺無性四大種子亦無有生故云非彼四大緣)</span>。</p>
</div>
<div class='div-orig'><p>性形相處所作方便和合生。非無形。是故四大造色相。外道妄想非我。</p>
</div>
<div class='div-commentary'><p style="margin-left:1em"><span class='note-inline'>(頌曰地水火風名四大誰知和合眾緣成若知四大元無性自相如如揔不生)</span>。</p>
</div></div>
<div class='div-other'><a id='mulu42' />
<p class='h2'>諸陰自性相分第三十六</p>
<div class='div-orig'><p>復次大慧。當說諸陰自性相。云何諸陰自性相。謂五陰。云何五。謂色受想行識。彼四陰非色。謂受想行識。大慧。色者四大及造色。各各異相。非無色。有四數如虛空。譬如虛空過數相。離於數。而妄想言一虛空。</p>
</div>
<div class='div-commentary'><p style="margin-left:1em"><span class='note-inline'>(四大種性周徧法界然其色相猶可指陳若夫非色諸陰逈離數相如人妄言為一虛空也)</span>。</p>
</div>
<div class='div-orig'><p>大慧。如是陰。過數相。離於數。離性非性。離四句。數相者。愚夫言說所說。非聖賢也。</p>
</div>
<div class='div-commentary'><p style="margin-left:1em"><span class='note-inline'>(諸陰離相離性及離四句因迷而有覺後皆空愚夫妄執以為實有故曰非聖賢也)</span>。</p>
</div>
<div class='div-orig'><p>大慧。聖者如幻種種色像。離異不異施設。又如夢影士夫身。離異不異故。</p>
</div>
<div class='div-commentary'><p style="margin-left:1em"><span class='note-inline'>(聖者之於五陰條有忽無如幻出種種色像又如幻夢影像未甞計其同異故永嘉云五陰浮雲空去來)</span>。</p>
</div>
<div class='div-orig'><p>大慧。聖智趣。同陰妄想現。是名諸陰自性相。汝當除滅。</p>
</div>
<div class='div-commentary'><p style="margin-left:1em"><span class='note-inline'>(諸陰性相本來空寂皆因妄想而現聖智旨趣不墮有無同其妄想所現而無所著故云是名諸陰自性相汝當除滅)</span>。</p>
</div>
<div class='div-orig'><p>滅<span class='corr'>已</span>。說寂靜法。斷一切佛剎諸外道見。說寂靜時。法無我見淨。</p>
</div>
<div class='div-commentary'><p style="margin-left:1em"><span class='note-inline'>(法雖無我其見猶存見性兼忘乃真寂靜)</span>。</p>
</div>
<div class='div-orig'><p>及入不動地。入不動地已。無量三昧自在。及得意生身。得如幻三昧。通達究竟。力明自在。救攝饒益一切眾生。猶如大地載育眾生。菩薩摩訶薩普濟眾生亦復如是。</p>
</div>
<div class='div-commentary'><p style="margin-left:1em"><span class='note-inline'>(頌曰五陰浮雲性本離還如夢影勿生疑法無我見仍虛淨空手廛中一幻師)</span>。</p>
</div></div>
<div class='div-other'><a id='mulu43' />
<p class='h2'>離四種涅槃差別分第三十七</p>
<div class='div-orig'><p>復次大慧。諸外道有四種涅槃。云何為四。謂性自性非性涅槃。</p>
</div>
<div class='div-commentary'><p style="margin-left:1em"><span class='note-inline'>(謂不覺性自性而以為非性即涅槃者)</span>。</p>
</div>
<div class='div-orig'><p>種種相性非性涅槃。</p>
</div>
<div class='div-commentary'><p style="margin-left:1em"><span class='note-inline'>(謂以一切性相皆為非性即涅槃者)</span>。</p>
</div>
<div class='div-orig'><p>自相自性非性覺涅槃。</p>
</div>
<div class='div-commentary'><p style="margin-left:1em"><span class='note-inline'>(謂初以性相為非性今乃覺焉而實覺想於此即涅槃者)</span>。</p>
</div>
<div class='div-orig'><p>諸陰自共相相續流注斷涅槃。</p>
</div>
<div class='div-commentary'><p style="margin-left:1em"><span class='note-inline'>(謂斷諸陰流注而即涅槃者)</span>。</p>
</div>
<div class='div-orig'><p>是名諸外道四種涅槃。非我所說法。大慧。我所說者。妄想識滅。名為涅槃。</p>
</div>
<div class='div-commentary'><p style="margin-left:1em"><span class='note-inline'>(外道涅槃不離妄想識陰種子如來所言一切識滅名為涅槃非實有性)</span>。</p>
</div>
<div class='div-orig'><p>大慧白佛言世尊。不建立八識耶佛言建立。大慧白佛言。若建立者。云何離意識非七識。</p>
</div>
<div class='div-commentary'><p style="margin-left:1em"><span class='note-inline'>(大慧謂既立八識何故於此但說意識滅而非七識滅也)</span>。</p>
</div>
<div class='div-orig'><p>佛告大慧。彼因及彼攀緣故。七識不生。</p>
</div>
<div class='div-commentary'><p style="margin-left:1em"><span class='note-inline'>(因及攀緣初由意識若意識滅則七識無由而生)</span>。</p>
</div>
<div class='div-orig'><p>意識者。境界分段計著生。習氣長養藏識。意俱。我我所計著。思惟因緣生。不壞身相藏識因。攀緣自心現境界計著心聚生。展轉相因譬如海浪。自心現境界風吹。若生若滅亦如是。是故意識滅。七識亦滅。</p>
</div>
<div class='div-commentary'><p style="margin-left:1em"><span class='note-inline'>(自境界分段計著至因緣生意識之所生也自不壞身相至亦如是七識之所生也習氣滋生長養藏識意與之俱計著我所而有思惟相續因緣乃生意識若夫不壞身相藏識則如來藏也藏識為之因攀緣所現而聚於心乃生七識七識即前所謂現識意識即前所謂分別事識不壞身相藏識即前所謂真識心之所現意識分別七識隨之意識滅盡無所攀緣七識空名故當自滅)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>我不涅槃性　所作及與相</div>
<div class='lg-row'>妄想爾炎識　此滅我涅槃</div>
<div class='lg-row'>彼因彼攀緣　意趣等成身</div>
<div class='lg-row'>與因者是心　為識之所依</div>
<div class='lg-row'>如水大流盡　波浪則不起</div>
<div class='lg-row'>如是意識滅　種種識不生</div>
</div></div>
<div class='div-commentary'><p style="margin-left:1em"><span class='note-inline'>(頌曰妄想紛拏不自知却於心鏡現形儀遂令七識攀緣起留得諸塵意裏推境上根莖如不著靈源澄湛更何疑超然寶藏無形像對面知他是阿誰)</span>。</p>
</div></div>
<div class='div-other'><a id='mulu44' />
<p class='h2'>離妄想自性差別分第三十八</p>
<div class='div-orig'><p>復次大慧。今當說妄想自性分別通相。若妄想自性分別通相善分別。汝及餘菩薩離妄想。到自覺聖。外道通趣善見。覺攝所攝妄想。斷緣起種種相妄想自性行。不復妄想。大慧。云何妄想自性分別通相。謂言說妄想。所說事妄想。相妄想。利妄想。自性妄想。因妄想。見妄想。成妄想。生妄想。不生妄想。相續妄想。縛不縛妄想。是名妄想自性分別通相。云何言說妄想。謂種種妙音歌詠之聲。羙樂計著。是名言說妄想。云何所說事妄想。謂有所說事自性。聖智所知。依彼而生言說妄想。是名所說事妄想。</p>
</div>
<div class='div-commentary'><p style="margin-left:1em"><span class='note-inline'>(聖智所知了義忘說若依彼而生言說故名所說事妄想)</span>。</p>
</div>
<div class='div-orig'><p>云何相妄想。謂即彼所說事如鹿渴想。即種種計著而計著。謂堅濕煖動相一切性妄想。是名相妄想。云何利妄想。謂樂種種金銀珍寶。是名利妄想。云何自性妄想。謂自性持此如是不異。惡見妄想。是名自性妄想。</p>
</div>
<div class='div-commentary'><p style="margin-left:1em"><span class='note-inline'>(本無所有妄立自性以為此法如是如是不異此惡見也)</span>。</p>
</div>
<div class='div-orig'><p>云何因妄想。謂若因若緣。有無分別因相生。是名因妄想。云何見妄想。謂有無一異俱不俱惡見。外道妄想計著妄想。是名見妄想。云何成妄想。謂我我所想。成決定論。是名成妄想云何生妄想。謂緣有無性生計著。是名生妄想。云何不生妄想。謂一切性本無生無種。因緣生無因身。是名不生妄想。云何相續妄想。謂彼俱相續如金縷。是名相續妄想。云何縛不縛妄想。謂縛因縛計著。如士夫方便若縛若解。</p>
</div>
<div class='div-commentary'><p style="margin-left:1em"><span class='note-inline'>(謂縛因能縛而有所縛如人以繩方便力故縛<span class='corr'>已</span>復解)</span>。</p>
</div>
<div class='div-orig'><p>是名縛不縛妄想。於此妄想自性分別通相。一切愚夫計著有無。大慧。計著緣起而計著者。種種妄想計著自性。如幻示現種種之身。</p>
</div>
<div class='div-commentary'><p style="margin-left:1em"><span class='note-inline'>(計著緣起於妄自性而生計著如依於幻見種種物)</span>。</p>
</div>
<div class='div-orig'><p>凡夫妄想見種種異幻。</p>
</div>
<div class='div-commentary'><p style="margin-left:1em"><span class='note-inline'>(凡夫以此轉執幻相)</span>。</p>
</div>
<div class='div-orig'><p>大慧。幻與種種。非異非不異。若異者。幻非種種因。若不異者。幻與種種無差別而見差別。是故非異非不異。是故大慧。汝及餘菩薩。如幻緣起妄想自性。異不異有無莫計著爾時世尊欲重宣此義而說偈言。</p>
<p class="lg-abnormal"><div class='lg-row'>心縛於境界　覺想智隨轉</div>
</p></div>
<div class='div-commentary'><p style="margin-left:1em"><span class='note-inline'>(隨境而覺謂之覺想)</span>。</p>
</div>
<div class='div-orig'>
<div class="lg regular"><div class='lg-row'>無所有及勝　平等智慧生</div>
<div class='lg-row'>妄想自性有</div>
</div></div>
<div class='div-commentary'><p style="margin-left:1em"><span class='note-inline'>(<span class='corr'>已</span>下皆妄立緣起之性)</span>。</p>
</div>
<div class='div-orig'><p class="lg-abnormal"><div class='lg-row'>於緣起則無</div>
</p>
<div class="lg regular"><div class='lg-row'>妄想或攝受　緣起非妄想</div>
<div class='lg-row'>種種支分生　如幻則不成</div>
<div class='lg-row'>彼相有種種　妄想則不成</div>
<div class='lg-row'>彼相則是過　皆從心縛生</div>
<div class='lg-row'>妄想無所知　於緣起妄想</div>
<div class='lg-row'>此諸妄想性　即是彼緣起</div>
<div class='lg-row'>妄想有種種　於緣起妄想</div>
<div class='lg-row'>世諦第一義</div>
</div></div>
<div class='div-commentary'><p style="margin-left:1em"><span class='note-inline'>(以世諦及第一義為二)</span>。</p>
</div>
<div class='div-orig'><p class="lg-abnormal"><div class='lg-row'>第三無因生</div>
</p></div>
<div class='div-commentary'><p style="margin-left:1em"><span class='note-inline'>(又立無生之說為三)</span>。</p>
</div>
<div class='div-orig'><p class="lg-abnormal"><div class='lg-row'>妄想說世諦　斷於聖境界</div>
</p></div>
<div class='div-commentary'><p style="margin-left:1em"><span class='note-inline'>(<span class='corr'>已</span>上諸妄惟聖則斷)</span>。</p>
</div>
<div class='div-orig'><p class="lg-abnormal"><div class='lg-row'>譬如修行事　於一種種現</div>
</p></div>
<div class='div-commentary'><p style="margin-left:1em"><span class='note-inline'>(於一理而現種種)</span>。</p>
</div>
<div class='div-orig'>
<div class="lg regular"><div class='lg-row'>於彼無種種　妄想相如是</div>
<div class='lg-row'>譬如種種翳　妄想眾色現</div>
<div class='lg-row'>翳無色非色　緣起不覺然</div>
<div class='lg-row'>譬如鍊真金　遠離諸垢穢</div>
<div class='lg-row'>虛空無雲翳　妄想淨亦然</div>
<div class='lg-row'>無有妄想性　及有彼緣起</div>
<div class='lg-row'>建立及誹謗　悉由妄想壞</div>
<div class='lg-row'>妄想若無性　而有緣起性</div>
<div class='lg-row'>無性而有性　有性無性生</div>
<div class='lg-row'>依因於妄想　而得彼緣起</div>
<div class='lg-row'>相名常相隨　而生諸妄想</div>
<div class='lg-row'>究竟不成就　則度諸妄想</div>
</div></div>
<div class='div-commentary'><p style="margin-left:1em"><span class='note-inline'>(究竟而諸相不就則度矣)</span>。</p>
</div>
<div class='div-orig'>
<div class="lg regular"><div class='lg-row'>然後知清淨　是名第一義</div>
<div class='lg-row'>妄想有十二　緣起有六種</div>
<div class='lg-row'>自覺知爾炎　彼無有差別</div>
</div></div>
<div class='div-commentary'><p style="margin-left:1em"><span class='note-inline'>(唯自覺則知差別者皆尓炎也)</span>。</p>
</div>
<div class='div-orig'>
<div class="lg regular"><div class='lg-row'>五法為真實　自性有三種</div>
<div class='lg-row'>修行分別此　不越於如如</div>
<div class='lg-row'>眾相及緣起　彼名起妄想</div>
<div class='lg-row'>彼諸妄想相　從彼緣起生</div>
<div class='lg-row'>覺慧善觀察　無緣無妄想</div>
<div class='lg-row'>成<span class='corr'>已</span>無有性</div>
</div></div>
<div class='div-commentary'><p style="margin-left:1em"><span class='note-inline'>(謂成自性)</span>。</p>
</div>
<div class='div-orig'><p class="lg-abnormal"><div class='lg-row'>云何妄想覺</div>
</p></div>
<div class='div-commentary'><p style="margin-left:1em"><span class='note-inline'>(至成自性則一切無性云何用覺)</span>。</p>
</div>
<div class='div-orig'>
<div class="lg regular"><div class='lg-row'>彼妄想自性　建立二自性</div>
<div class='lg-row'>妄想種種現　清淨聖境界</div>
</div></div>
<div class='div-commentary'><p style="margin-left:1em"><span class='note-inline'>(唯聖乃知雖現而非實)</span>。</p>
</div>
<div class='div-orig'>
<div class="lg regular"><div class='lg-row'>妄想如晝色　緣起計妄想</div>
<div class='lg-row'>若異妄想者　即依外道論</div>
<div class='lg-row'>妄想說所想　因見和合生</div>
<div class='lg-row'>離二妄想者　如是則為成</div>
</div></div>
<div class='div-commentary'><p style="margin-left:1em"><span class='note-inline'>(頌曰妄想皆因緣即起更論無有異兼同還如夢裏重占夢覺後方知一切空)</span>。</p>
</div></div>
<div class='div-other'><a id='mulu45' />
<p class='h2'>自覺一乘相分第三十九</p>
<div class='div-orig'><p>大慧菩薩復白佛言世尊。惟願為說自覺聖智相及一乘。若自覺聖智相及一乘。我及餘菩薩善自覺聖智相及一乘不由於他。通達佛法。佛告大慧。諦聽諦聽。善思念之。當為汝說。大慧白佛言。唯然受教。</p>
<p>佛告大慧。前聖所知。轉相傳授。妄想無性。菩薩摩訶薩獨一靜處。自覺觀察。不由於他。離見妄想。</p>
</div>
<div class='div-commentary'><p style="margin-left:1em"><span class='note-inline'>(覺其不由於他因心而見於此心見又當遠離)</span>。</p>
</div>
<div class='div-orig'><p>上上昇進入如來地。是名自覺聖智相。大慧。云何一乘相。謂得一乘道覺。我說一乘。云何得一乘道覺。謂攝所攝妄想。如實處不生妄想。是名一乘覺。大慧。一乘覺者。非餘外道聲聞緣覺梵天王等之所能得。唯除如來。以是故說一乘。大慧白佛言世尊。何故說三乘而不說一乘。佛告大慧。不自般涅槃法故。不說一切聲聞緣覺一乘。以一切聲聞緣覺。如來調伏授寂靜方便而得解脫。非自<span class='corr'>己</span>力。是故不說一乘。復次大慧。煩惱障業習氣不斷故。不說一切聲聞緣覺一乘。不覺法無我。不離分段死。故說三乘。大慧。彼諸一切起煩惱過習氣斷。及覺法無我。</p>
</div>
<div class='div-commentary'><p style="margin-left:1em"><span class='note-inline'>(煩惱習氣<span class='corr'>已</span>斷又當覺法無我若不覺法無我則未能忘法如味著三昧樂及非性無漏界是也)</span>。</p>
</div>
<div class='div-orig'><p>彼一切起煩惱過習氣斷。三昧樂味著。非性無漏界覺。</p>
</div>
<div class='div-commentary'><p style="margin-left:1em"><span class='note-inline'>(煩惱習氣雖斷而未能覺法無我方且味著三昧樂及非性無漏境界智者於此又當覺也觀察一切皆本非性而證無漏性相未忘故當覺也)</span>。</p>
</div>
<div class='div-orig'><p>覺<span class='corr'>已</span>。復入出世間上上無漏界。滿足眾具。當得如來不思議自在法身。爾時世尊欲重宣此義而說偈言。</p>

<div class="lg regular"><div class='lg-row'>諸天及梵乘　聲聞緣覺乘</div>
<div class='lg-row'>諸佛如來乘　我說此諸乘</div>
<div class='lg-row'>乃至有心轉　諸乘非究竟</div>
</div></div>
<div class='div-commentary'><p style="margin-left:1em"><span class='note-inline'>(有心即墮三乘)</span>。</p>
</div>
<div class='div-orig'>
<div class="lg regular"><div class='lg-row'>若彼心滅盡　無乘及乘者</div>
<div class='lg-row'>無有乘建立　我說為一乘</div>
<div class='lg-row'>引導眾生故　分別說諸乘</div>
<div class='lg-row'>解脫有三種　及與法無我</div>
<div class='lg-row'>煩惱智慧等　解脫則遠離</div>
<div class='lg-row'>譬如海浮木　常隨波浪轉</div>
<div class='lg-row'>聲聞愚亦然　相風所漂蕩</div>
<div class='lg-row'>彼起煩惱滅　除習煩惱愚</div>
<div class='lg-row'>味著三昧樂　安住無漏界</div>
<div class='lg-row'>無有究竟趣　亦復不退還</div>
<div class='lg-row'>得諸三昧身　乃至劫不覺</div>
<div class='lg-row'>譬如昬醉人　酒消然後覺</div>
<div class='lg-row'>彼覺法亦然　得佛無上身</div>
</div></div>
<div class='div-commentary'><p style="margin-left:1em"><span class='note-inline'>(頌曰聖智無乘名自覺盖言自照不由人味貪三昧皆為障無漏為心未免塵終被相風時鼓轉猶如浮木泛江津廓然覺性空中泯始得如來自在身)</span>。</p>
</div></div></div>
<p class='juan'>楞伽經纂卷第二<span class='note-inline'>(下)</span></p>
</div><!-- end of div[@id='body'] -->
</body></html>