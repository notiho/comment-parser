<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu24' />
<p class='juan'>禪宗頌古聮珠通集卷第八　　　　田一</p>
<ul class="">
<li>六祖下苐四世
<ul class="">
<li>黃蘗運<span class="note-inline">(六則)</span></li>

<li>大慈中<span class="note-inline">(二則)</span></li>

<li>平田岸<span class="note-inline">(二則)</span></li>

<li>長沙岑<span class="note-inline">(九則)</span></li>

<li>子湖蹤<span class="note-inline">(二則)</span></li>

<li>茱萸<span class="note-inline">(二則)</span></li>

<li>白馬照<span class="note-inline">(一則)</span></li>

<li>雲際祖<span class="note-inline">(一則)</span></li>

<li>陸大夫<span class="note-inline">(五則)</span></li>

<li>甘贄<span class="note-inline">(二則)</span></li>

<li>龍澤信<span class="note-inline">(二則)</span></li>

<li>道吾智<span class="note-inline">(六則)</span></li>

<li>雲巖晟<span class="note-inline">(七則)</span></li>

<li>百巖哲<span class="note-inline">(一則)</span></li>

<li>船子誠<span class="note-inline">(二則)</span></li>

<li>高沙彌<span class="note-inline">(二則)</span></li>

<li>李翔<span class="note-inline">(一則)</span></li>

<li>翠微學<span class="note-inline">(一則)</span></li>

<li>性空<span class="note-inline">(一則)</span></li>

<li>僊天<span class="note-inline">(二則)</span></li>

<li>本空<span class="note-inline">(一則)</span></li>

<li>三平忠<span class="note-inline">(一則)</span></li>
</ul></li>
</ul>
<div class='div-other'><a id='mulu25' />
<div class='div-orig'><p style="margin-left:1em">黃蘗禪師遊天台逢一僧與之言咲如舊相識熟視之目光射人乃偕行属澗水暴漲捐笠植杖而止其僧率師同渡師曰兄要渡自渡彼即褰衣躡波若覆平地回顧曰渡來渡來師曰咄這自了漢吾早知當斫汝脛其僧嘆曰真大乘法器我所不及言訖不見。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>道人猛利難親近漾笠中流驗作家憶昔高人何處去夜深和月過平沙<span class='note-inline'>(虛堂愚)</span></div>
</p><p style="text-indent:0em" class="lg-abnormal"><div class='lg-row'>前溪綠漲雨初晴浮笠波心掌樣平伎倆由來祗如此放教急急奔前程<span class='note-inline'>(石<span class='corr'>溪</span>月)</span></div>
</p></div>
<div class='div-orig'><p style="margin-left:1em">黃蘗一日在塩官殿上禮佛次時唐宣宗為沙彌問曰不著佛求不著法求不著僧求長老禮拜當何所求師曰不著佛求不著法求不著僧求常禮如是事彌曰用禮何為師便掌彌曰太麤生師曰這裏是甚麼所在說麤說細隨後又掌。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>象王蹴踏師子嚬呻奇哉三掌分付著人大唐扶得真天子不動干戈致太平<span class='note-inline'>(枯禪鏡)</span></div>
</p><p style="text-indent:0em" class="lg-abnormal"><div class='lg-row'>黃金殿上顯全機爭似揚眉瞬目時三度[瓜-、]牙親弄處干戈中立太平基<span class='note-inline'>(東山源)</span></div>
</p><p style="text-indent:0em" class="lg-abnormal"><div class='lg-row'>曾施三掌觸君王佛法何曾有寸長麤行沙門封斷際至今無地著慚惶<span class='note-inline'>(北海心)</span></div>
</p><p style="text-indent:0em" class="lg-abnormal"><div class='lg-row'>大機之用誰擔荷斷際孤風不可追濟比少年曾未委風光太子<span class='corr'>已</span>先知<span class='note-inline'>(石溪月)</span></div>
</p><p style="text-indent:0em" class="lg-abnormal"><div class='lg-row'>從門入者不是家珎攔腮便掌重賞分明前際後際獨見太平寶劒拂開龍体現直至如今六國清<span class='note-inline'>(尼閒林英)</span></div>
</p><p style="text-indent:0em" class="lg-abnormal"><div class='lg-row'>膝下黃金貴掌中天地寬風雲欣際會四海盡濤寒<span class='note-inline'>(西岩惠)</span></div>
</p><p style="text-indent:0em" class="lg-abnormal"><div class='lg-row'>轟雷掣電奮全機正是潛龍熟睡時忽地夢回春恨斷曉風吹雨過前溪<span class='note-inline'>(閑極雲)</span></div>
</p></div>
<div class='div-orig'><p style="margin-left:1em">黃蘗一日辭南泉泉門送提起師笠曰長老身材沒量大笠子太小生師曰雖然如此大千世界総在裏許泉曰王老師聻師戴笠便行。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>相見錦江頭相携上酒樓會醫還少病知分不多愁<span class='note-inline'>(龍門遠)</span></div>
</p></div>
<div class='div-orig'><p style="margin-left:1em">黃蘗因裴相國鎮宛陵建大禪苑請師說法以師酷愛舊山還以黃蘗名之公一日拓一尊佛於師前跪曰請師安名師召曰裴休公應諾師曰與汝安名竟公禮拜。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>師前跪托請安名驀地當鋒喚一聲不是裴公誰敢應直教聾瞽也開[聽-王]<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>裴相當時忘却名被人喚著又惺惺不知未具胞胎日誰敢塗糊此性靈<span class='note-inline'>(佛印元)</span></div>
</p><p style="text-indent:0em" class="lg-abnormal"><div class='lg-row'>五彩粧來掌上擎老胡剛為立虛名君今欲得超諸祖須向金剛頂上行<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>不是心兮不是佛黃蘗喚出是何物裴公從此認虛名天下衲僧跳不出<span class='note-inline'>(草堂清)</span></div>
</p><p style="text-indent:0em" class="lg-abnormal"><div class='lg-row'>捧來前面請安名黃蘗高高喚一聲剖出從前真面目從茲佐得國風清<span class='note-inline'>(楚安方)</span></div>
</p><p style="text-indent:0em" class="lg-abnormal"><div class='lg-row'>裴公悟處絕譊訛尺水能翻萬丈波霹靂機中反活眼鋒鋩句裏罷干戈峯頭路暫經過濃綠萬枝紅一點動人春色不須多<span class='note-inline'>(湛堂深)</span></div>
</p><p style="text-indent:0em" class="lg-abnormal"><div class='lg-row'>名正字亦正形端影必端呼來并諾去驢屎雜旃檀<span class='note-inline'>(西岩惠)</span></div>
</p><p style="text-indent:0em" class="lg-abnormal"><div class='lg-row'>土木形骸權號佛呼取嗅去強名誰要知箇裏難安立相國須當大姓裴<span class='note-inline'>(閑極雲)</span></div>
</p></div>
<div class='div-orig'><p style="margin-left:1em">黃蘗云汝等盡是噇酒糟漢還知大唐國內無禪師麼時有僧問諸方聚眾為甚麼却道無禪師師曰不道無禪秪是無師。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>凜凜威風不自誇端居寰海定龍蛇大中天子曾輕觸三度親遭弄爪牙<span class='note-inline'>(雪竇顯)</span></div>
</p><p style="text-indent:0em" class="lg-abnormal"><div class='lg-row'>無師充塞大唐國噇酒糟漢會不得竹寺閒過春<span class='corr'>已</span>深落花亂點莓苔色<span class='note-inline'>(佛慧泉)</span></div>
</p><p style="text-indent:0em" class="lg-abnormal"><div class='lg-row'>大唐國裏無禪師與君携手歸家裏拋鈎本欲釣鯤鯨誰知釣得跛鼈子<span class='note-inline'>(白雲端)</span></div>
</p><p style="text-indent:0em" class="lg-abnormal"><div class='lg-row'>黃蘗山中明示眾大唐國裏暗藏身袈裟一角猶拖地誰是藂林有眼人<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>大唐國裏無禪師不許會兮秪許知著肉汗衫如脫了方知棒喝誑愚癡<span class='note-inline'>(龍門遠)</span></div>
</p><p style="text-indent:0em" class="lg-abnormal"><div class='lg-row'>大唐國裏無禪師禮拜歸堂更不疑堪咲河陽新婦子不如臨濟小廝兒<span class='note-inline'>(皷山珪)</span></div>
</p><p style="text-indent:0em" class="lg-abnormal"><div class='lg-row'>身上著衣方免寒口邊說食終不飽大唐國裏老婆禪今日為君注破了<span class='note-inline'>(徑山杲)</span></div>
</p><p style="text-indent:0em" class="lg-abnormal"><div class='lg-row'>象外橫該宇宙身聖凡極盡不容塵衲僧意氣合如此當塲誰是奪標人<span class='note-inline'>(雪竇宗)</span></div>
</p><p style="text-indent:0em" class="lg-abnormal"><div class='lg-row'>有禪無師真可咲大唐國裏何處討可憐多少路行人噇却酒糟隨路倒<span class='note-inline'>(懶菴樞)</span></div>
</p><p style="text-indent:0em" class="lg-abnormal"><div class='lg-row'>荊棘林中宣妙義蒺藜園裏放毫光千言萬語無人會又逐流鸎過短墻<span class='note-inline'>(慧通旦)</span></div>
</p><p style="text-indent:0em" class="lg-abnormal"><div class='lg-row'>義從親處斷貧向富邊休腰纏十萬貫騎鶴上楊州<span class='note-inline'>(或菴体)</span></div>
</p><p style="text-indent:0em" class="lg-abnormal"><div class='lg-row'>大冶烹金豈一途無星秤子定錙銖秪這無師成漏逗扁舟<span class='corr'>已</span>過洞庭湖<span class='note-inline'>(退菴奇)</span></div>
</p><p style="text-indent:0em" class="lg-abnormal"><div class='lg-row'>鬼門貼卦鬼猶驚又見毛頭掃帚星若得過関公驗正夜深把手御街行<span class='note-inline'>(中菴空)</span></div>
</p><p style="text-indent:0em" class="lg-abnormal"><div class='lg-row'>國內無師眼㝡高分明拈起七星刀衲僧皮下如無血未免依前噇酒糟<span class='note-inline'>(咦菴鑒)</span></div>
</p><p style="text-indent:0em" class="lg-abnormal"><div class='lg-row'>洞門無鑰劒閣崔嵬風露高寒且非人世是則是天上人間知幾幾者僧一問不將來黃蘗通身是泥水<span class='note-inline'>(運菴岩)</span></div>
</p><p style="text-indent:0em" class="lg-abnormal"><div class='lg-row'>大唐國裏無禪師獨弄單提見也無茫茫宇宙人無數幾箇男兒是丈夫<span class='note-inline'>(月林觀)</span></div>
</p><p style="text-indent:0em" class="lg-abnormal"><div class='lg-row'>大唐國裏無禪師噇酒糟漢難觧注只是無師苦口禪天下無如黃蘗苦<span class='note-inline'>(朴翁銛)</span></div>
</p></div>
<div class='div-orig'><p style="margin-left:1em">黃蘗在百丈開田歸丈問運闍黎開田不易師云隨眾作務丈云有煩道用師云爭敢辭勞丈云開得多少田地師將鋤築地三下丈便喝師掩耳而去。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>相見言談理不虧等閒轉面便相揮畢竟水須朝海去到頭雲定覔山歸<span class='note-inline'>(龍門遠)</span></div>
</p></div>
<div class='div-orig'><p style="margin-left:1em">杭州大慈山寰中禪師<span class='note-inline'>(嗣百丈)</span>上堂曰山僧不觧荅話秪能識病時有僧出師便歸方丈法眼云眾中喚作病在目前不識。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>輕如毫末重如山地角天涯去復還黃葉殞時風骨露水邊依舊石斕斑<span class='note-inline'>(虛堂愚)</span></div>
</p></div>
<div class='div-orig'><p style="margin-left:1em">大慈一日因趙州問般若以何為體師曰般若以何為體州大咲而出明日州掃地次師曰般若以何為體州置帚拊掌大笑師便歸方丈。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>以何為體呵呵笑推倒當頭䧟虎機鳥帶香從花裏出龍含雨向洞中歸<span class='note-inline'>(心聞賁)</span></div>
</p></div>
<div class='div-orig'><p style="margin-left:1em">台州平田普岸禪師<span class='note-inline'>(嗣百丈)</span>師一日訪茂源源纔起迎師把住曰開口即失閉口即喪去此二途請師別道源以手掩鼻師放開曰一步較易兩步較難源曰著甚死急師曰若非和尚不免諸方檢點。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>主山高與案山低幾見雲開又合時彷彿暮樓堪對處兩峯相峙絕高低<span class='note-inline'>(絕像鑒)</span></div>
</p><p style="text-indent:0em" class="lg-abnormal"><div class='lg-row'>廝撲欣逢是對頭拳來踢去兩相酬中間手面交加處鶻眼鷹睛莫可求<span class='note-inline'>(竹屋簡)</span></div>
</p></div>
<div class='div-orig'><p style="margin-left:1em">平田見僧來便打僧近前把住拄杖師曰適來造次僧奪棒却打師師曰作家作家僧禮拜師近前作攙勢僧呵呵大笑拂袖出去師曰草賊大敗。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>祖令初行亦可觀從他互換太無端幸然打着其間漢草賊終來識不難<span class='note-inline'>(本斍一)</span></div>
</p></div>
<div class='div-orig'><p style="margin-left:1em">湖南長沙景岑招賢禪師<span class='note-inline'>(嗣南泉)</span>師一日遊山歸首座問和尚甚處去來師曰遊山來座曰到甚麼處師曰始從芳草去又逐落花回座曰大似春意師曰也勝秋露滴芙蕖。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>天地絕纖埃何人眼不開始隨芳草去又逐落花回<span class='corr'>羸</span>鶴翹寒木狂猿嘯古臺長沙無限意<span class='note-inline'>(咄)</span><span class='note-inline'>(雪竇顯)</span></div>
</p><p style="text-indent:0em" class="lg-abnormal"><div class='lg-row'>拂拂山香滿路飛野花零落草離披春風無限深深意不得黃鸎說向誰<span class='note-inline'>(上方益)</span></div>
</p><p style="text-indent:0em" class="lg-abnormal"><div class='lg-row'>獨步曾無語逢人口便開始隨芳草去又逐落花回薄霧篩紅日輕烟襯綠苔若將詩句會埋沒法王才<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>無事携筇閒縱步堂中首座問何來潛奇掩勝皆窮盡不謾遊山空徃回<span class='note-inline'>(本覺一)</span></div>
</p><p style="text-indent:0em" class="lg-abnormal"><div class='lg-row'>落花芳草如鋪錦滿目春光入畫圖門外相逢親切處也勝秋露滴芙蕖<span class='note-inline'>(圓悟懃)</span></div>
</p><p style="text-indent:0em" class="lg-abnormal"><div class='lg-row'>芳草織茵迎步綠落花鋪錦拂衣香歸來說似諸禪子蕩蕩風光遶畫梁</div>
</p></div>
<div class='div-orig'><p style="margin-left:1em">長沙因僧問如何是上上人行履處師曰如死人眼曰上上人相見時如何師曰如死人手。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>死人眼死人手金烏飛玉兔走直截根源取之左右張翁醉倒臥官街元是李翁喫私酒<span class='note-inline'>(印空叟)</span></div>
</p></div>
<div class='div-orig'><p style="margin-left:1em">長沙因僧問了即業障本來空未了應須還宿債只如二祖是了不了師曰空又問雲門門曰確。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>長沙空雲門確信手拈非造作離心意識叅出聖凡路學纔有絲毫騰蛇遶脚<span class='note-inline'>(大溈秀)</span></div>
</p></div>
<div class='div-orig'><p style="margin-left:1em">長沙一日遣僧問同叅會和尚曰和尚見南泉後如何會默然僧曰和尚未見南泉<span class='corr'>已</span>前作麼生會曰不可更別有也僧回舉似師師示偈曰百尺竿頭不動人雖然得入未為真百尺竿頭須進步十方世界是全身僧便問秪如百尺竿頭如何進步師曰朗州山澧州水曰不會師曰四海五湖皇化裏。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>玉人夢破一聲雞轉眄生涯色色齊有信風雷催出蟄無言桃李自成蹊及時及節力耕犂誰怕春疇沒膝泥<span class='note-inline'>(天童斍)</span></div>
</p><p style="text-indent:0em" class="lg-abnormal"><div class='lg-row'>朗州山澧州水四海五湖皇化裏百尺竿頭進步時築着磕著自家底老長沙也希有好路不行草裏走踏着南山鼈鼻蛇驚起面南看北斗<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>一句舉揚宗旨事法堂上草亦須荒回頭却說人間話大地山河常放光光未明無有佛三條椽下好<span class='corr'>商</span>量岑大蟲岑大蟲澧州水朗州峯<span class='note-inline'>(蒙菴岳)</span></div>
</p></div>
<div class='div-orig'><p style="margin-left:1em">長沙因張拙秀才看千佛名經問師曰百千諸佛但見其名未審居何國土還化物也無師曰黃鶴樓崔顥題後秀才還曾題也未曰未曾師曰得閒題取一篇。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>黃鶴樓前法戰時百千諸佛竪降旗渠無國土居何處留與多才一首詩<span class='note-inline'>(死心新)</span></div>
</p><p style="text-indent:0em" class="lg-abnormal"><div class='lg-row'>聞名直下驚天地更問所居成自謾回首却登歸去路家家門下透長安<span class='note-inline'>(靈源清)</span></div>
</p><p style="text-indent:0em" class="lg-abnormal"><div class='lg-row'>黃鶴樓詩崔顥題古今吟詠韻難齊秋空月影千江印春曉流鸎是處啼<span class='note-inline'>(大洪遂)</span></div>
</p><p style="text-indent:0em" class="lg-abnormal"><div class='lg-row'>千佛靈蹤莫別求長沙機轉有來由要知覿面難藏處黃鶴樓前鸚鵡洲<span class='note-inline'>(禾山方)</span></div>
</p><p style="text-indent:0em" class="lg-abnormal"><div class='lg-row'>海水有時終見底人生到死不知心秀才若會翻身句管取白衣入翰林<span class='note-inline'>(慈受深)</span></div>
</p><p style="text-indent:0em" class="lg-abnormal"><div class='lg-row'>黃鶴樓中四望[賒-示+未]滿天風月属詩家百千諸佛居何土風起長江湧浪花<span class='note-inline'>(普融平)</span></div>
</p><p style="text-indent:0em" class="lg-abnormal"><div class='lg-row'>百千諸佛倒騎牛對面分明失路頭却問老師何處去勸君更上一層樓<span class='note-inline'>(黃龍震)</span></div>
</p><p style="text-indent:0em" class="lg-abnormal"><div class='lg-row'>百千諸佛聞名久國土莊嚴何處求覿面若無精徹眼又隨[舟*呂]子下楊州<span class='note-inline'>(南華昺)</span></div>
</p><p style="text-indent:0em" class="lg-abnormal"><div class='lg-row'>百千諸佛但聞名國土何曾不現成自是不歸歸便得五湖烟景有誰爭<span class='note-inline'>(寶峯明)</span></div>
</p></div>
<div class='div-orig'><p style="margin-left:1em">龍門遠曰大眾秀才問佛居何國土長沙為甚麼却恁麼道秀才尋常嘲風咏月為甚麼長沙面前一辭不措若是黃鶴樓有甚麼難題處[聽-王]取山僧題破乃。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>容顏甚奇妙光明照十方我適曾供養今復還親覲黃鶴樓前共語時白蘋紅蓼對江湄衷膓已訴無人會惟有清風明月知<span class='note-inline'>(天童斍)</span></div>
</p><p style="text-indent:0em" class="lg-abnormal"><div class='lg-row'>赤土纔將畫簸箕烏雞何事忽驚飛自從題入新詩後黃鶴樓前忘却歸<span class='note-inline'>(月堂昌)</span></div>
</p><p style="text-indent:0em" class="lg-abnormal"><div class='lg-row'>黃鶴樓前鸚鵡洲夕陽西去水東流要知諸佛居何處風葉<span class='corr'>蕭蕭</span>月滿樓<span class='note-inline'>(<span class='corr'>訥</span>堂思)</span></div>
</p><p style="text-indent:0em" class="lg-abnormal"><div class='lg-row'>黃鶴樓前題一篇無限措大失平昃長沙一隻眼長長今古何曾有蹤跡<span class='note-inline'>(心聞賁)</span></div>
</p><p style="text-indent:0em" class="lg-abnormal"><div class='lg-row'>堂堂妙相真難比歷歷梵音猶更奇可憐逐句尋言者蹉過長沙覿面機知不知黃鶴樓崔顥題詩<span class='note-inline'>(佛性泰)</span></div>
</p><p style="text-indent:0em" class="lg-abnormal"><div class='lg-row'>百千諸佛問來由崔顥曾題黃鶴樓雪後竹籬梅亂放一枝臨水最風流<span class='note-inline'>(懶菴樞)</span></div>
</p><p style="text-indent:0em" class="lg-abnormal"><div class='lg-row'>[咸*鳥][咸*鳥]鳥守空池魚從脚底過[咸*鳥][咸*鳥]揔不知<span class='note-inline'>(遯菴演)</span></div>
</p><p style="text-indent:0em" class="lg-abnormal"><div class='lg-row'>崔顥曾題黃鶴樓上頭春色少人遊清香已逐殘春去無限狂蜂戀不休<span class='note-inline'>(湛堂深)</span></div>
</p><p style="text-indent:0em" class="lg-abnormal"><div class='lg-row'>崔顥曾題黃鶴樓長沙拈起當風流大千國土俱家業諸佛何曾有地頭<span class='note-inline'>(混源密)</span></div>
</p><p style="text-indent:0em" class="lg-abnormal"><div class='lg-row'>秀才覔火和煙得長沙賣石著雲饒欲知千佛居何土贏得詩禪價轉高<span class='note-inline'>(伊菴權)</span></div>
</p><p style="text-indent:0em" class="lg-abnormal"><div class='lg-row'>黃鶴樓前一首詩把將掃帚[書-曰+皿]蛾眉百千諸佛真消息覿面分明舉似伊<span class='note-inline'>(<span class='corr'>松</span>源岳)</span></div>
</p><p style="text-indent:0em" class="lg-abnormal"><div class='lg-row'>百尺竿頭一布巾分眀寫出酒家春相逢不飲空歸去眀月清風也笑人<span class='note-inline'>(掩室開)</span></div>
</p><p style="text-indent:0em" class="lg-abnormal"><div class='lg-row'>百千諸佛居何土崔顥曾題黃鶴樓倒腹傾膓猶不會長江千古自東流<span class='note-inline'>(天目禮)</span></div>
</p><p style="text-indent:0em" class="lg-abnormal"><div class='lg-row'>百千諸佛在何居黃鶴樓詩錦不如問汝秀才題也未一篇題取莫躊躇<span class='note-inline'>(石田薰)</span></div>
</p></div>
<div class='div-orig'><p style="margin-left:1em">長沙與仰山翫月次山曰人人盡有這箇秪是用不得師曰恰是倩汝用山曰你作麼生用師劈胷與一踏山曰㘞直下似箇大蟲自此諸方稱為岑大蟲長慶云前彼此作家後彼此不作家乃別云邪法難扶。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>浮雲散盡月當空兔子懷胎產大蟲跳出風前弄牙爪至今撼動廣寒宮<span class='note-inline'>(曹源<span class='corr'>生</span>)</span></div>
</p><p style="text-indent:0em" class="lg-abnormal"><div class='lg-row'>作者提持逈不同廣寒宮裏起清風一朝踏到雖然活已落他家䧟穽中<span class='note-inline'>(掩室開)</span></div>
</p></div>
<div class='div-orig'><p style="margin-left:1em">長沙因僧問本來人還成佛也無師曰汝見大唐天子還自割茅刈草麼曰未審是何人成佛師曰是汝成佛僧無語師曰會麼曰不會師曰如人因地而倒因地而起地道甚麼。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>岑公拂袖播鴻機問佛人多作佛稀王主割茅親下手不能土上更加泥<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>臺殿重重紫氣深星分辰位正乾坤金輪不御閻浮境豈並諸[仁-二+(亡/大)]寶印尊<span class='note-inline'>(投子青)</span></div>
</p><p style="text-indent:0em" class="lg-abnormal"><div class='lg-row'>簾幙春風曉尚寒歌樓聲咽夢驚殘金輿不御人間世休<span class='corr'>羨</span>壺中日月寬<span class='note-inline'>(雲岩囙)</span></div>
</p><p style="text-indent:0em" class="lg-abnormal"><div class='lg-row'>臣岳何曾乏土唐皇豈可刈茅禮拜近前义手西天十萬迢迢古佛即自<span class='corr'>己</span>自<span class='corr'>己</span>即古佛珊瑚㶑灔十洲春蟾蜍暎奪驪龍窟<span class='note-inline'>(圓悟勤)</span></div>
</p></div>
<div class='div-orig'><p style="margin-left:1em">長沙因三聖令秀上座問師曰南泉迁化向甚麼處去師曰石頭作沙彌時叅見六祖秀曰不問石頭見六祖南泉迁化向甚麼處去師曰教伊尋思去秀曰和尚雖有千尺寒松且無抽條石筍師默然秀曰謝和尚荅話師亦默然秀回舉似三聖聖曰若恁麼猶勝臨濟七步然雖如此待我更驗看至明日三聖上問承聞和尚昨日荅南泉迁化一則語可謂光前絕後今古罕聞師亦默然。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>客見長沙路陌同令人依約探家風須弥萬仞磨今古折箭量天枉費工<span class='note-inline'>(佛印元)</span></div>
</p><p style="text-indent:0em" class="lg-abnormal"><div class='lg-row'>長沙似水洗水者僧自倒自起三聖特地出頭賣盡滿園桃李<span class='note-inline'>(月堂昌)</span></div>
</p><p style="text-indent:0em" class="lg-abnormal"><div class='lg-row'>長沙老長沙老入理深談何處討昨夜三更斗柄垂依舊天明日杲杲南泉迁化知不知今古傳來也大奇也大奇雪裏誰能觧辨梅<span class='note-inline'>(大圓智)</span></div>
</p><p style="text-indent:0em" class="lg-abnormal"><div class='lg-row'>探花蝴蝶舞三臺啄木掉頭鳴訝皷處處相逢岑大蟲元來便是長沙虎<span class='note-inline'>(長靈卓)</span></div>
</p><p style="text-indent:0em" class="lg-abnormal"><div class='lg-row'>蘿蔔頭禪聒噪人霜刀累切了無痕自古不通人咬嚼只容衲子鶻崙吞<span class='note-inline'>(正堂辯)</span></div>
</p><p style="text-indent:0em" class="lg-abnormal"><div class='lg-row'>也大奇也大奇長沙畫虎却成狸南泉一去無消息空使行人說是非<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>王老踪由孰可知那堪更問大蟲兒直饒石筍抽條盡無處堪尋向上機<span class='note-inline'>(投子舒)</span></div>
</p><p style="text-indent:0em" class="lg-abnormal"><div class='lg-row'>也大奇也大奇卷舒出沒看全機若非鑑物張華眼未免隨人說是非<span class='note-inline'>(石溪月)</span></div>
</p></div>
<div class='div-orig'><p style="margin-left:1em">長沙因僧問如何轉得山河國土歸自己去師曰如何轉得自<span class='corr'>已</span>成山河國土去曰不會師曰湖南城下好養民米賤柴多足四鄰僧無語師示偈曰誰向山河轉山河轉向誰圓通無兩畔法性本無歸。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>塵剎平常露此身疑生情動見踈親湖南城裏從來事米賤柴多足四鄰<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>誰問山河觧轉身轉身方覺体全真清淨界中無一物一重山後一重人<span class='note-inline'>(大圓智)</span></div>
</p><p style="text-indent:0em" class="lg-abnormal"><div class='lg-row'>一顆圓明非內外老盧鏡裏絕纖塵山河大地非他物萬象森羅露此身既不會更無人向道湖南好養民　<span class='note-inline'>(　　)</span></div>
</p></div>
<div class='div-orig'><p style="margin-left:1em">長沙因有僧問如何是諸佛師師云汝從無量刼來承甚麼人恩力。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>水墨丹青狀不成混然竹木箇精靈求恩乞福拋柸校向道明明自不[聽-王]<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>混沌未分便有渠堂堂相貌絕名模長沙謾道承恩力試問還曾識也無<span class='note-inline'>(踈山常)</span></div>
</p></div>
<div class='div-orig'><p style="margin-left:1em">衢州子湖岩利蹤禪師<span class='note-inline'>(嗣南泉)</span>師住子湖院於門下立牌曰子湖有一隻狗上取人頭中取人心下取人足擬議即喪身失命臨濟會下二僧叅師方揭簾師喝曰看狗僧回顧師便歸方丈或有人問如何是子湖狗師云嘷嘷。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>子湖堂上縫人行只為堂前狗子獰見影聞聲心膽懾當頭寧免喪殘生<span class='note-inline'>(正覺逸)</span></div>
</p><p style="text-indent:0em" class="lg-abnormal"><div class='lg-row'>子湖狗子最威獰來者投明莫暗行向道看時如不見當頭咬殺喪平生<span class='note-inline'>(佛國白)</span></div>
</p><p style="text-indent:0em" class="lg-abnormal"><div class='lg-row'>老大宗師沒巴鼻養狗之緣太兒戲奪牌禪客如到來鈆刀爭及吹毛利<span class='note-inline'>(龍門遠)</span></div>
</p><p style="text-indent:0em" class="lg-abnormal"><div class='lg-row'>子湖狗子劒㦸牙齒虎豹遭傷象龍被恥外道天魔望風頂禮立國安邦不勞弧矢<span class='note-inline'>(南堂<span class='corr'>興</span>)</span></div>
</p><p style="text-indent:0em" class="lg-abnormal"><div class='lg-row'>貧家無所有只養一隻狗任是佛出來也須遭一口<span class='note-inline'>(顏如如)</span></div>
</p><p style="text-indent:0em" class="lg-abnormal"><div class='lg-row'>蹉過跨門一機昧却見成公案子湖指處太親直須急着眼看<span class='note-inline'>(<span class='corr'>浙</span>翁<span class='corr'>琰</span>)</span></div>
</p></div>
<div class='div-orig'><p style="margin-left:1em">子湖因僧問自古上賢還達真正理否師曰達僧曰真正理作麼生達師曰霍光當時賣銀城與單于契書是什麼人作其僧無語。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>手裏絲綸卷復舒扁舟撩撥洞庭湖忽然惡浪翻空立[(冰-水+〡)*ㄆ]拾歸來一伎無<span class='note-inline'>(月坡明)</span></div>
</p></div>
<div class='div-orig'><p style="margin-left:1em">鄂州茱萸山和尚<span class='note-inline'>(嗣南泉)</span>問僧曰闍黎為復是游山翫水為復是問道叅禪曰和尚試道看師曰雕蚶鏤蛤不滲之泥勞君遠至曰渾身是鉄猶被一槌師曰降將不斬。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>杖藜林下步蒼苔擾擾勞生眼未開好是花紅隨水綠一時流出洞中來<span class='note-inline'>(地藏恩)</span></div>
</p><p style="text-indent:0em" class="lg-abnormal"><div class='lg-row'>游山翫水事尋常早晚歸來鬢似霜踏破草鞋回首看數聲猿呌白雲鄉<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>來時相伴來去時相伴去須知去與來同行不同步地邊鴨[聽-王]雷嶺上風吹樹九曲黃河徹底渾三千年清只一度<span class='note-inline'>(佛鑑懃)</span></div>
</p></div>
<div class='div-orig'><p style="margin-left:1em">茱萸上堂汝等諸人莫向虛空裏釘橛時有靈虛上座出眾曰虛空是橛師便打虛曰和尚莫錯打某甲師便歸方丈。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>虛空是橛幾人諳獨有靈虛㝡善叅潦倒茱萸雖倚勢龍頭蛇尾更何堪<span class='note-inline'>(本斍一)</span></div>
</p></div>
<div class='div-orig'><p style="margin-left:1em">荊南白馬曇照禪師<span class='note-inline'>(嗣南泉)</span>常曰快活快活及臨終呌苦又曰閻羅王來取我也院主問和尚當時被莭度使拋向水中神色不動如今何得恁麼地師舉枕子曰汝道當時是如今是主無對法眼代云當時但掩耳出去。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>一二三四五金木水火土皷之以雷霆潤之以風雨誰道者漢生也顢顢頇頇死也莾莾鹵鹵<span class='note-inline'>(咄)</span><span class='note-inline'>(地藏恩)</span></div>
</p><p style="text-indent:0em" class="lg-abnormal"><div class='lg-row'>甜[瓜-、]徹蒂甜苦瓠連根苦拈起枕子時新羅夜打皷<span class='note-inline'>(寶峯照)</span></div>
</p><p style="text-indent:0em" class="lg-abnormal"><div class='lg-row'>一生呌快活臨終沒依怙甜[瓜-、]徹蒂甜苦瓠連根苦<span class='note-inline'>(圓照本)</span></div>
</p></div>
<div class='div-orig'><p style="margin-left:1em">終南山雲際師祖禪師<span class='note-inline'>(嗣南泉)</span>初參南泉問云摩尼珠人不識如來藏裏親[(冰-水+〡)*ㄆ]得如何是藏泉云王老師與汝往來者是藏<span class='note-inline'>(雪竇云草裏漢)</span>師云直得不往來時如何泉云亦是藏<span class='note-inline'>(雪竇云雪上加霜)</span>師又問如何是珠<span class='note-inline'>(雪竇云險)</span>泉召師祖師應諾泉云你不會我語師信入雪竇云百尺竿頭作伎倆不是好手者裏著得隻眼賔主互換便能深入虎宂或不恁麼縱饒師祖悟去也是龍頭蛇尾漢。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>問渠摩尼珠摩尼在何許呼名應荅聲諸方莫錯舉<span class='note-inline'>(神<span class='corr'>鼎</span>諲)</span></div>
</p><p style="text-indent:0em" class="lg-abnormal"><div class='lg-row'>碧波深處釣魚翁拋餌牽絲力<span class='corr'>已</span>窮一棹清風明月下不知身在水晶宮<span class='note-inline'>(佛惠泉)</span></div>
</p><p style="text-indent:0em" class="lg-abnormal"><div class='lg-row'>別是非明得喪應之心指諸掌徃來不徃來只這便是藏輪王賞之有功黃帝得之罔象轉樞機能伎倆明眼衲僧莫鹵莾<span class='note-inline'>(天童斍)</span></div>
</p><p style="text-indent:0em" class="lg-abnormal"><div class='lg-row'>往來是藏珠何在省去方知不外求罔象得之猶特地回光返照便甘休<span class='note-inline'>(海印信)</span></div>
</p><p style="text-indent:0em" class="lg-abnormal"><div class='lg-row'>蒼鷹逐兔驪龍翫珠透青眼不瞬照物手寧虛徃來不徃來草裏澷塗糊百尺竿頭入虎宂分明月上長珊瑚<span class='note-inline'>(圓悟勤)</span></div>
</p><p style="text-indent:0em" class="lg-abnormal"><div class='lg-row'>[(冰-水+〡)*ㄆ]者易見者難見者易用則難見得用得二無兩般閒把一枝歸去笛夜深吹過汨羅灣<span class='note-inline'>(遯菴演)</span></div>
</p><p style="text-indent:0em" class="lg-abnormal"><div class='lg-row'>分明月上長珊瑚一段風光爍太虛大地眾生同受用如來藏裏本來無<span class='note-inline'>(松源岳)</span></div>
</p><p style="text-indent:0em" class="lg-abnormal"><div class='lg-row'>一顆玄珠不昧歷刼曾無向背可憐窮漢愚痴日逐伶俜羣隊南泉傾盡愁膓恰似水澆鴨背而今直下拈來對面一槌打碎<span class='note-inline'>(普菴玉)</span></div>
</p></div>
<div class='div-orig'><p style="margin-left:1em">宣州<span class='corr'>刺</span>史陸亘大夫或稱侍御或稱中丞<span class='note-inline'>(見南泉)</span>問南泉弟子家中有一片石有時或坐或臥如今擬鐫作一尊佛還得麼泉云得大夫云莫不得麼泉云不得不得。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>問得也道得不得還不得[仁-二+(亡/大)]白何曾白[仁-二+(亡/大)]黑未是黑貴他王老師天下賊中賊賊大夫象簡曾拈得<span class='note-inline'>(正斍逸)</span></div>
</p><p style="text-indent:0em" class="lg-abnormal"><div class='lg-row'>得與不得天寬地窄坐臥經行無勞疑惑<span class='note-inline'>(真如喆)</span></div>
</p><p style="text-indent:0em" class="lg-abnormal"><div class='lg-row'>南泉得得何似不得淑人君子其儀不忒<span class='note-inline'>(黃龍震)</span></div>
</p><p style="text-indent:0em" class="lg-abnormal"><div class='lg-row'>親從家中來家中何所有持此一片石廣大堅且久靈山曾獻佛帝釋聊舉手心中出何物安樂并長壽<span class='note-inline'>(龍門遠)</span></div>
</p><p style="text-indent:0em" class="lg-abnormal"><div class='lg-row'>南泉道得拈出片石南泉道不得拈出片石石中有玉淨無瑕堪與大夫為寶璧見得不見一絲毫坐臥未曾離頃刻不用雕鐫徒勞拂拭儀相堂堂分明歷歷若人於此便回光何必當來見彌勒<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>前得得後不得一貫誰知兩五百雨檜蕭簫風松瑟瑟隔山人[聽-王]鷓鴣詞錯認胡笳十八拍<span class='note-inline'>(石菴玿)</span></div>
</p><p style="text-indent:0em" class="lg-abnormal"><div class='lg-row'>大夫鐫石意弥高王老無端教壞他裂破重關行活路一天風月照娑婆<span class='note-inline'>(掩室開)</span></div>
</p><p style="text-indent:0em" class="lg-abnormal"><div class='lg-row'>得得與不得分明露肝膽無人知此意令我憶南泉<span class='note-inline'>(蕳翁敬)</span></div>
</p><p style="text-indent:0em" class="lg-abnormal"><div class='lg-row'>坐臥曾經幾度春半封苔蘚半籠雲無稜無縫難提掇空把肝膓說向人<span class='note-inline'>(閑極雲)</span></div>
</p><p style="text-indent:0em" class="lg-abnormal"><div class='lg-row'>兩手持來難蓋覆依前兩手還分付一枕清風睡正濃鳥銜花落嵓前路<span class='note-inline'>(諾菴肇)</span></div>
</p></div>
<div class='div-orig'><p style="margin-left:1em">陸大夫問南泉曰肇法師也甚奇怪觧道天地同根萬物一體泉指庭前牡[舟-(白-日)]曰大夫時人見此一株花如夢相似。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>見聞覺知非一一山河不在鏡中觀霜天月落夜將半誰共澄潭照影寒<span class='note-inline'>(雪竇顯)</span></div>
</p><p style="text-indent:0em" class="lg-abnormal"><div class='lg-row'>舉則易見還難彌盧頂上天風寒峩峨直下蒼龍窟誰敢覷著<span class='note-inline'>(晦堂心)</span></div>
</p><p style="text-indent:0em" class="lg-abnormal"><div class='lg-row'>天地同根自唯然當時猶喜遇南泉指言見此花如夢須信壺中別有天<span class='note-inline'>(白雲端)</span></div>
</p><p style="text-indent:0em" class="lg-abnormal"><div class='lg-row'>大夫作牧見南泉舉古明今理事圓正好捨身[拚-ㄙ+ㄊ]命處不知何故却茫然<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>舉則易見還難同根天地又顢頇南泉指出花如夢對此憑君子細看<span class='note-inline'>(死心新)</span></div>
</p><p style="text-indent:0em" class="lg-abnormal"><div class='lg-row'>一枝兩枝千萬枝金刀擬剪却離披不離披有誰知自緣今日人心別未必秋香一夜衰<span class='note-inline'>(上方益)</span></div>
</p><p style="text-indent:0em" class="lg-abnormal"><div class='lg-row'>山潤石韞玉林秀淵藏珠見此一株花似夢灼然根本不同途王老師脫規模解向長安正閙處喚起悠悠陸大夫<span class='note-inline'>(圓悟勤)</span></div>
</p><p style="text-indent:0em" class="lg-abnormal"><div class='lg-row'>南泉瀝膽為諸人笑指庭前別是春不是守株閒待兔且須騎鶴上青雲<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>孰云天地與同根事見爭如理見親一檻[這-言+(序-予+手)]花渾<span class='corr'>己</span>物滿天風月與誰論堪笑南泉老作猶來因語識人可憐陸亘大夫對面埋沒家珍<span class='note-inline'>(佛燈珣)</span></div>
</p><p style="text-indent:0em" class="lg-abnormal"><div class='lg-row'>若知天地本同根不應重來更問人却得南泉親指似等閒花發夢中春<span class='note-inline'>(皷山珪)</span></div>
</p><p style="text-indent:0em" class="lg-abnormal"><div class='lg-row'>天地同根伸一問未曾擡步<span class='corr'>已</span>亡家無陰陽處花重發玉本無瑕似有瑕<span class='note-inline'>(徑山杲)</span></div>
</p><p style="text-indent:0em" class="lg-abnormal"><div class='lg-row'>南泉據令不輕酬曾指庭花對陸侯舉世盡從忙裏老誰人肯向死前休<span class='note-inline'>(真淨文)</span></div>
</p><p style="text-indent:0em" class="lg-abnormal"><div class='lg-row'>須知天地共同根萬物從來元一體未審南泉庭下花幾人看了夢相似<span class='note-inline'>(照堂一)</span></div>
</p><p style="text-indent:0em" class="lg-abnormal"><div class='lg-row'>指點深紅與昔同更無夭艶在芳叢南泉笑裏移春去留得殘紅醉蜜蜂<span class='note-inline'>(心聞賁)</span></div>
</p><p style="text-indent:0em" class="lg-abnormal"><div class='lg-row'>玉洞玄関道路長蟠桃豈是等閑芳遮藏不許人間見只恐春風漏泄香<span class='note-inline'>(正堂辯)</span></div>
</p><p style="text-indent:0em" class="lg-abnormal"><div class='lg-row'>堪笑當年陸大夫獨誇身外更無餘不因指出花如夢爭得雙眸翳盡除<span class='note-inline'>(懶菴需)</span></div>
</p><p style="text-indent:0em" class="lg-abnormal"><div class='lg-row'>未曾脚下分泥水剛向人前弄口唇滿眼芳花胡蝶夢不知辜負洛陽春<span class='note-inline'>(肯堂充)</span></div>
</p><p style="text-indent:0em" class="lg-abnormal"><div class='lg-row'>同根一體都如夢夢裏惺惺眼又花蝴蝶飛來過墻去不知春色落誰家<span class='note-inline'>(雪菴瑾)</span></div>
</p><p style="text-indent:0em" class="lg-abnormal"><div class='lg-row'>天地同根物一體大夫曾舉向南泉庭前指出花如夢幾箇親曾到檻前<span class='note-inline'>(天目禮)</span></div>
</p><p style="text-indent:0em" class="lg-abnormal"><div class='lg-row'>裁書擬欲扣天閽徃徃無人可共論因得老生輕指撥臨風不覺暗消䰟<span class='note-inline'>(虛堂愚)</span></div>
</p><p style="text-indent:0em" class="lg-abnormal"><div class='lg-row'>天地同根<span class='corr'>已</span>自明大夫何用逞英靈壓良為賤南泉老笑指庭花換眼睛<span class='note-inline'>(無隱鑑)</span></div>
</p><p style="text-indent:0em" class="lg-abnormal"><div class='lg-row'>陸亘回珠轉玉南泉換斗移星花陰滿地日午夢覺流鶯一聲<span class='note-inline'>(南岩勝)</span></div>
</p><p style="text-indent:0em" class="lg-abnormal"><div class='lg-row'>天地同根元一體畫師難畫亦難猫南泉轉步移身處引得黃鸎下柳條<span class='note-inline'>(<span class='corr'>嘯</span>岩蔚)</span></div>
</p></div>
<div class='div-orig'><p style="margin-left:1em">陸大夫問南泉師姓甚麼泉曰姓王公曰還有眷属麼曰四臣不昧公曰王居何位曰玉殿苔生公曰玉殿苔生時如何曰不居正位。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>金鴨香消更漏長沉沉玉殿紫苔生高空有月千門照大道無人獨自行<span class='note-inline'>(石帆衍)</span></div>
</p><p style="text-indent:0em" class="lg-abnormal"><div class='lg-row'>玉殿苔生正不居四臣無路納嘉謨老睘知是承誰力風暖歌聲落野鉏<span class='note-inline'>(石林鞏)</span></div>
</p></div>
<div class='div-orig'><p style="margin-left:1em">陸大夫問南泉大悲菩薩用許多手眼作什麼泉曰如國家用大夫作甚麼。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>大悲手眼問來親王老酬機列主賔倒轉鎗頭來快便從茲六國絕烟塵<span class='note-inline'>(野菴璇)</span></div>
</p></div>
<div class='div-orig'><p style="margin-left:1em">陸大夫問南泉弟子從六合來彼中還有身麼泉曰分明記取舉似作家公曰和尚不可思議到處世界成就曰適來揔是大夫分上事。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>馬前相撲入交失脚不來外求當面修削六合彼中身分明舉似人到處世界揔成就脫畧窠臼還滲漏<span class='note-inline'>(月堂昌)</span></div>
</p></div>
<div class='div-orig'><p style="margin-left:1em">池州甘贄行者<span class='note-inline'>(見南泉)</span>一日入南泉設齋時黃蘗為首座行者請施財座曰財法二施等無差別甘曰恁麼道爭消得某甲䞋便將出去須㬰復入曰請施財座曰財法二施等無差別甘乃行䞋。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>甘贄有[(冰-水+〡)*ㄆ]有放首座徹底惺惺雲收雨霽長空闊一對鴛鴦畫不成<span class='note-inline'>(松源岳)</span></div>
</p><p style="text-indent:0em" class="lg-abnormal"><div class='lg-row'>拋來撒去互施呈地獄門前鬼眼睛覷破髑髏肝膽外摩醯頂上復重明<span class='note-inline'>(虛堂愚)</span></div>
</p></div>
<div class='div-orig'><p style="margin-left:1em">甘贄又一日入南泉設粥仍請南泉念誦泉乃白椎曰請大眾為狸奴白牯念摩訶般若波羅蜜甘拂袖便出泉粥後問典座行者在甚麼處座曰當時便去也泉便打破鍋子。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>一般設粥古今稀十利功圓果不低鍋鑊盡穿無煑粒叢林遠近揔應知<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>甘贄設粥詣南泉請師念佛眾僧前狸奴典座言歸去當時鍋鑊一時穿<span class='note-inline'>(慈明圓)</span></div>
</p><p style="text-indent:0em" class="lg-abnormal"><div class='lg-row'>兩頭水牯忽相逢出入平田淺草中杖子擊來何處去悠悠千古永無蹤<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>槌下分明漏泄多尋常設粥却誵訛狸奴白牯無尋處枉使廚頭打破鍋<span class='note-inline'>(佛國白)</span></div>
</p><p style="text-indent:0em" class="lg-abnormal"><div class='lg-row'>異路相逢句<span class='corr'>已</span>酬閒吹羗管向汀洲漁人貪頋沙頭鷺不覺扁舟逐浪流<span class='note-inline'>(雪峯預)</span></div>
</p><p style="text-indent:0em" class="lg-abnormal"><div class='lg-row'>財施無窮法施多為他狸牯念摩訶無端甘贄低頭拜撩撥南泉打破鍋<span class='note-inline'>(張無盡)</span></div>
</p><p style="text-indent:0em" class="lg-abnormal"><div class='lg-row'>特來設粥誇英俊那知王老更風流打破粥鍋呈醜拙狸奴白牯一齊収<span class='note-inline'>(踈山如)</span></div>
</p><p style="text-indent:0em" class="lg-abnormal"><div class='lg-row'>高吟大笑性猖狂潘閬騎驢出故鄉驚起暮天沙上鴈海門斜去兩三行<span class='note-inline'>(湛堂凖)</span></div>
</p><p style="text-indent:0em" class="lg-abnormal"><div class='lg-row'>狸奴白牯念摩訶爭似南泉打破鍋雖然佛法無多子天下樷林不柰何<span class='note-inline'>(皷山珪)</span></div>
</p><p style="text-indent:0em" class="lg-abnormal"><div class='lg-row'>南泉打破閒家具浩浩諸方作話看今日為君重舉過明明歷歷不顢頇<span class='note-inline'>(徑山杲)</span></div>
</p><p style="text-indent:0em" class="lg-abnormal"><div class='lg-row'>甘贄設粥顯家風王老無端贊施功報去始將鍋打破也知賊過後張弓<span class='note-inline'>(海印信)</span></div>
</p><p style="text-indent:0em" class="lg-abnormal"><div class='lg-row'>甘贄設粥念摩訶致見南泉打破鍋萬事但將公道斷任教四海動干戈<span class='note-inline'>(照堂一)</span></div>
</p><p style="text-indent:0em" class="lg-abnormal"><div class='lg-row'>甘贄設粥施財南泉將鍋打破輸他白牯狸奴贏得一塲因果二人暗中紅心疑殺廚前典座莫疑好煑粥別無巧只要頻頻攪<span class='note-inline'>(圓悟懃)</span></div>
</p><p style="text-indent:0em" class="lg-abnormal"><div class='lg-row'>太平自來不打諸人也須照顧甘贄米裏有蟲南泉鍋是鉄作君看大冶精金終不墮羣錮鏴<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>甘贄設白粥南泉費塩醋彼此落便宜至今斷來路<span class='note-inline'>(或菴体)</span></div>
</p><p style="text-indent:0em" class="lg-abnormal"><div class='lg-row'>針鋒相揍便干戈帶累南泉打粥鍋莫謂當年輕放過大都有罪不重科<span class='note-inline'>(笑翁堪)</span></div>
</p><p style="text-indent:0em" class="lg-abnormal"><div class='lg-row'>甘贄設粥南泉打鍋一般病痛徹底誵訛更有些兒好笑明朝餓殺禪和<span class='note-inline'>(雪菴瑾)</span></div>
</p><p style="text-indent:0em" class="lg-abnormal"><div class='lg-row'>設粥般勤請念誦白槌各為念摩訶上來功德要圓滿復去廚頭打破鍋<span class='note-inline'>(橫川珙)</span></div>
</p><p style="text-indent:0em" class="lg-abnormal"><div class='lg-row'>行者失却眼南泉破却鍋滿堂僧不厭一箇俗人多<span class='note-inline'>(南岩勝)</span></div>
</p></div>
<div class='div-orig'><p style="margin-left:1em">澧州龍潭崇信禪師<span class='note-inline'>(嗣天皇悟)</span>師未出家時為餅鋪住在寺前每日常供餅十枚上天皇皇受<span class='corr'>已</span>却留一餅與之曰惠汝以蔭子孫師曰是某將來何以返曰惠汝皇曰是汝將來復汝何咎師因有悟入遂投出家。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>將去將來事不差龍潭固問勿交加後來多少爭唇吻春鳥喃喃罵落花<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>十餅每將留一箇因思何謂蔭兒孫團團將去還將入不覺醍醐到頂門<span class='note-inline'>(白雲端)</span></div>
</p><p style="text-indent:0em" class="lg-abnormal"><div class='lg-row'>南岳山頭見石頭便歸古岸狎沙鷗謾分胡餅為香餌引淂金龍上直鈎<span class='note-inline'>(佛國白)</span></div>
</p><p style="text-indent:0em" class="lg-abnormal"><div class='lg-row'>持來送去樣團團覆蔭兒孫義不寒何似當時休擘破渾崙留與後人看<span class='note-inline'>(無凖範)</span></div>
</p><p style="text-indent:0em" class="lg-abnormal"><div class='lg-row'>受惠當思報將他一餅回出家緣法到當下得心灰<span class='note-inline'>(橫川珙)</span></div>
</p></div>
<div class='div-orig'><p style="margin-left:1em">龍潭因天皇曰汝昔崇福善今信吾言可名崇信由是服勤左右一日問曰某自到來不蒙指示心要皇曰自汝到來吾未甞不指汝心要師曰何處指示曰汝擎茶來吾為汝接汝行食來吾為汝受汝和南時吾便低首何處不指示心要師低頭良久皇曰見則直下便見擬思即差師當下開觧復問如何保任皇曰任性逍遙隨緣放曠但盡凡心別無聖觧。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>脫白投師貴苦辛擎茶問訊盡躬親無端再敘三年事笑倒街頭賣餅人<span class='note-inline'>(白雲端)</span></div>
</p><p style="text-indent:0em" class="lg-abnormal"><div class='lg-row'>據欵結案得失過半盡力擔當上船離岸無不指示汝擎茶行食處聖觧凡情不過來軒軒頭角起風雷<span class='note-inline'>(月堂昌)</span></div>
</p></div>
<div class='div-orig'><p style="margin-left:1em">潭州道吾山宗智禪師<span class='note-inline'>(嗣藥山)</span>因僧問如何是和尚深深處師下禪床作女人拜曰謝子遠來無可秪待。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>驪龍海臥瑞雲高四望歸宗萬[泳-永+(瓜-、)]潮木人來問西宮事回惠東園一顆桃<span class='note-inline'>(投子青)</span></div>
</p><p style="text-indent:0em" class="lg-abnormal"><div class='lg-row'>回頭已落今時路不露鋒鋩豈得圓撥動少林関棙子誰知別是一壺天<span class='note-inline'>(成枯木)</span></div>
</p><p style="text-indent:0em" class="lg-abnormal"><div class='lg-row'>草戶柴門謝子來躬身下拜笑眉開深深蜜密親分付莫道寶山空手回<span class='note-inline'>(踈山如)</span></div>
</p><p style="text-indent:0em" class="lg-abnormal"><div class='lg-row'>深深親下拜三代禮全該此意如不然玉帛云乎哉<span class='note-inline'>(無凖範)</span></div>
</p><p style="text-indent:0em" class="lg-abnormal"><div class='lg-row'>嵗稔時清禮義多相逢陪酒又陪歌當筵不觧開懷飲如此一天風月何<span class='note-inline'>(東叟穎)</span></div>
</p></div>
<div class='div-orig'><p style="margin-left:1em">道吾見南泉泉問闍黎名甚麼師曰宗智泉曰智不到處作麼生宗師曰切忌道著泉曰灼然道著即頭角生三日後師與雲巖在後架把針泉見乃問智頭陀前日道智不到處切忌道著道著即頭角生合作麼生行履師便抽身入僧堂泉便歸方丈師復來把針巖曰師弟適來為甚不祗對和尚師曰你不妨伶利岩不薦却問南泉適來智頭陀為甚不祗對和尚某甲不會乞師垂示泉曰他却是異類中行岩曰如何是異類中行泉曰不見道智不到處切忌道著道著即頭角生直須向異類中行岩亦不會。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>言詮不到是同袍拂袖歸堂眾乃淘沙礫真金無辨別不湏疑慮更忉忉<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>金剛際下古髑髏幾被人踏血濺空明月任從君自掬寒松那棄白雲封<span class='note-inline'>(投子青)</span></div>
</p></div>
<div class='div-orig'><p style="margin-left:1em">道吾因石霜問百年後有人問極則事向他道甚麼師喚沙彌彌應諾師曰添淨瓶水著師良久却問霜適來問甚麼霜擬再舉師便歸方丈霜於此有省。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>垂手還他作者機尋常語裏布鎗旗重詢擬進歸方丈一句分明更不疑<span class='note-inline'>([舟-(白-日)]霞淳)</span></div>
</p></div>
<div class='div-orig'><p style="margin-left:1em">道吾到五峯峯問還識藥山老宿麼師曰不識曰為甚麼不識師曰不識不識。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>白雲深處路難通擬問踪由<span class='corr'>已</span>涉功挂角羚羊無影迹從容還落正偏中<span class='note-inline'>([舟-(白-日)]霞淳)</span></div>
</p></div>
<div class='div-orig'><p style="margin-left:1em">道吾因溈山問甚麼處去來師曰看病來山曰有幾人病師曰有病底有不病底山曰不病底莫是智頭陀麼師曰病與不病捴不干他事速道速道山曰道得也與他沒交涉。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>妙藥何曾過口神醫莫能捉手若存也渠本非無至虛也渠本非有不滅而生不亡而壽全起威音之前獨步刼空之後成平也天蓋地擎運轉也烏飛兔走<span class='note-inline'>(天童覺)</span></div>
</p></div>
<div class='div-orig'><p style="margin-left:1em">道吾因趙州來著豹皮棍把吉撩棒在三門前等候纔見州來便高聲唱喏而立州曰小心祗候著師又唱喏一聲而去。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>得人一牛還人一馬虎驟龍驤誰敢定價三千里外見譊訛生鐵一團無縫罅<span class='note-inline'>(尼無著捴)</span></div>
</p><p style="text-indent:0em" class="lg-abnormal"><div class='lg-row'>一吹無孔笛一撫沒絃琴一曲兩曲無人會雨過夜塘秋水深<span class='note-inline'>(潛菴光)</span></div>
</p><p style="text-indent:0em" class="lg-abnormal"><div class='lg-row'>道吾作舞一曲無譜若將耳聞未敢相許<span class='note-inline'>(野菴璇)</span></div>
</p></div>
<div class='div-orig'><p style="margin-left:1em">潭州雲巖曇晟禪師<span class='note-inline'>(嗣藥山)</span>因道吾問大悲千手眼那箇是正眼師曰如人夜間背手摸枕子吾曰我會也師曰作麼生會吾曰遍身是手眼師曰道也太煞道秪道得八成吾曰師兄作麼生師曰通身是手眼。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>遍身是通身是拈來猶較十萬里展翅崩騰六合雲搏風皷蕩四溟水是何埃塏兮忽生那箇毫釐兮未止君不見網珠垂範影重重棒頭手眼從何起<span class='note-inline'>(雪竇顯)</span></div>
</p><p style="text-indent:0em" class="lg-abnormal"><div class='lg-row'>一竅靈通八面玲瓏無象無私春入律不留不礙月行空清淨寶目功德臂徧身何處通身是現前手眼顯全機大用縱橫何忌諱<span class='note-inline'>(天童斍)</span></div>
</p><p style="text-indent:0em" class="lg-abnormal"><div class='lg-row'>弟應兄呼豈偶然嬉遊時在舊山前通身手眼如何會拾得寒山笑揭天<span class='note-inline'>(大洪預)</span></div>
</p><p style="text-indent:0em" class="lg-abnormal"><div class='lg-row'>演若怖回鏡裏首那吒還復舊時身不知手眼從何起便道全軀在剎塵<span class='note-inline'>(佛心才)</span></div>
</p><p style="text-indent:0em" class="lg-abnormal"><div class='lg-row'>通身是手眼徧界不曾藏背摸床頭挑翻身嫌夜長<span class='note-inline'>(天寧璉)</span></div>
</p><p style="text-indent:0em" class="lg-abnormal"><div class='lg-row'>觀音妙音十八十九眼見耳聞是人知有左握軍持右擎楊柳捏聚放開烏飛兔走<span class='note-inline'>(大洪恩)</span></div>
</p><p style="text-indent:0em" class="lg-abnormal"><div class='lg-row'>大悲許多手眼如人夜摸枕子徧身通身起來盡受奴驅婢使君不見認著牛迹裏失却大海水轉變未得時依前有依倚歸去來歸去來拍天洪浪如浮埃<span class='note-inline'>(月堂昌)</span></div>
</p><p style="text-indent:0em" class="lg-abnormal"><div class='lg-row'>徧身是通身是酥酪醍醐為一味毫端湧出湏彌盧芥子吸竭滄溟水十虛吞爍正眼寥廓照用同時人境俱奪棒頭喝下錯承當背手拈來<span class='corr'>已</span>失却莫莫水是水兮山是山切忌無繩而自縛<span class='note-inline'>(圓悟勤)</span></div>
</p><p style="text-indent:0em" class="lg-abnormal"><div class='lg-row'>大悲菩薩千手眼如人背手摸枕頭猢孫跳出布袋口不妨隨處逞風流<span class='note-inline'>(懶菴樞)</span></div>
</p><p style="text-indent:0em" class="lg-abnormal"><div class='lg-row'>徧身是通身是淨潔渾身涴却屎拽來露出猛風吹誰教背手摸枕子復打三棒<span class='note-inline'>(無菴全)</span></div>
</p></div>
<div class='div-orig'><p style="margin-left:1em">雲巖掃地次道吾曰太區區生師曰須知有不區區者吾曰恁麼則有苐二月也師竪起掃帚曰這箇是苐幾月吾休去玄沙聞云正是苐二月。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>借來聊尓了門頭得用隨宜即便休象骨岩前弄蛇手兒時作處老知羞<span class='note-inline'>(天童覺)</span></div>
</p></div>
<div class='div-orig'><p style="margin-left:1em">雲巖同道吾自南泉回藥山師問藥山曰如何是異類中行山曰吾今日困倦且待別時來師曰某甲特為此事歸山來山曰且去師便出吾在方丈外聞師不薦不覺齩得指頭血出却下來問師師尼去問和尚那因緣作麼生師曰不為某甲說吾便低頭。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>饑飡嫩草遙山去渴飲寒泉曲澗回放蕩不耕空劫地暮天何用牧歌催<span class='note-inline'>([舟-(白-日)]霞淳)</span></div>
</p></div>
<div class='div-orig'><p style="margin-left:1em">雲巖因僧問暫時不在如同死人時如何師曰便好埋却。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>便好埋却更無依托天上人間逍遙快樂切忌思量涉路途不勞彈指開樓閣<span class='note-inline'>(普菴玉)</span></div>
</p></div>
<div class='div-orig'><p style="margin-left:1em">雲巖因藥山問聞汝觧弄獅子是否師曰是曰弄得幾出師曰弄得六出曰我亦弄得師曰和尚弄得幾出曰我弄得一出師曰一即六六即一後到溈山溈問承聞長老在藥山弄獅子是否師曰是曰長弄有置時師曰要弄即弄要置即置曰置時獅子在甚麼處師曰置也置也。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>[虒-虎+(扥-(打-丁))]愬金毛獅子子旃檀林下青莎裏置也置也威自全一出六出眉趯起非擬擬知幾幾星流不啻三千里天外風清哮吼時為君吸盡西江水<span class='note-inline'>(咄)</span><span class='note-inline'>(雪竇顯)</span></div>
</p><p style="text-indent:0em" class="lg-abnormal"><div class='lg-row'>放出金毛獅子百獸不見踪由要得爪牙全露直須自把繩頭<span class='note-inline'>(懶菴樞)</span></div>
</p></div>
<div class='div-orig'><p style="margin-left:1em">雲巖初叅百丈後造藥山山問甚處來師曰百丈來曰百丈有何言句示徒師曰尋常道我有一句子百味具足曰鹹則鹹味淡則淡味不鹹不淡是常味作麼生是百味具足底句師無對曰爭柰目前生死何師曰目前無生死曰在百丈多少時師曰二十年曰二十年在百丈俗氣也不除。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>行盡千峯路轉高肯歸方憶舊雲房貪尋古調單于曲暨蹉胡家一韻長<span class='note-inline'>(投子青)</span></div>
</p></div>
<div class='div-orig'><p style="margin-left:1em">雲巖因僧問二十年在百丈侍巾缾為甚麼心燈不續師曰頭上寶華冠曰頭上寶華冠意旨如何師曰大唐天子及冥王後僧舉問九峯虔禪師大唐天子及冥王意旨如何虔曰却憶洞上之言。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>玉鞭高舉擊金門引出珊瑚價莫論逈古輪王全意氣不彰寶印自然尊<span class='note-inline'>(丹霞淳)</span></div>
</p></div>
<div class='div-orig'><p style="margin-left:1em">鄂州百巖明哲禪師<span class='note-inline'>(嗣藥山)</span>洞山與密師伯到叅師問曰闍黎近離什麼處洞山曰近離湖南師曰觀察使姓什麼曰不得姓師曰名什麼曰不得名師曰還治事也無曰自有廊幕在師曰豈不出入山便拂袖去師明日入僧堂曰昨日對二闍黎一轉語不稔今請二闍黎道若道得老僧便開粥相伴過夏速道速道山曰太尊貴生師乃開粥共過一夏。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>燒香人靜杳無聲苔滿[舟-(白-日)]墀皓月明入戶當堂慵正坐出門尤懶下堦行<span class='note-inline'>([舟-(白-日)]霞淳)</span></div>
</p><p style="text-indent:0em" class="lg-abnormal"><div class='lg-row'>枯木岩前烟嶂昏羚羊挂角覔無門玉梭暗擲千峰外一線虛通曉色分孤逈逈絕瘢痕萬古寒潭攪不渾正坐當堂金殿冷回頭盡是我兒孫<span class='note-inline'>(自得暉)</span></div>
</p><p style="text-indent:0em" class="lg-abnormal"><div class='lg-row'>賔則始終賔主則始終主拂袖辨誵訛依前還自舉還自舉栢巖堂上雨花雨<span class='note-inline'>(月菴果)</span></div>
</p></div>
<div class='div-orig'><p style="margin-left:1em">秀州華亭船子德誠禪師<span class='note-inline'>(嗣藥山)</span>師印心於藥山與道吾雲巖為交洎離藥山謂同志曰予率性踈野唯好山水他後知我所止遇伶俐座主指一人來遂分携至華亭泛一小舟隨緣度日吾後到京口遇夾山上堂僧問如何是法身曰法身無相曰如何是法眼曰法眼無瑕吾失笑山下座請問某甲秪對這僧話必有不是致令失笑望不吝慈悲吾曰和尚一等是出世未有師在山曰甚處不是曰某甲終不說請往華亭船子處去山曰此人如何曰此人上無片瓦下無卓錐若去須易服而往山乃散眾直造華亭船子纔見便問大德住甚麼寺山曰寺即不住住即不似師曰不似佀箇甚麼山曰不是目前法師曰甚處學得來山曰非耳目之所到師曰一句合頭語萬刼繫驢橛師又問垂[糸*系]千尺意在深潭離鈎三寸子何不道山擬開口被師一橈打落水中山纔上船師又曰道道山擬開口師便打山豁然大悟乃點頭三下師曰竿頭[糸*系]線從君弄不犯清波意自殊山遂問拋綸擲釣師意如何師曰[糸*系]懸淥水浮定有無之意山曰語帶玄而無路舌頭談而不談師曰釣盡江波錦鱗始遇山乃掩耳師曰如是如是。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>泛舟駕險三十春繫處竿頭死活人夾嶺桂分千古韻朗江山翠萬重新<span class='note-inline'>(投子青)</span></div>
</p><p style="text-indent:0em" class="lg-abnormal"><div class='lg-row'>捨短從長有幾人遠求船子扣玄津蘭橈數拄徒開口水色山光<span class='corr'>特</span>地新<span class='note-inline'>(斍海元)</span></div>
</p><p style="text-indent:0em" class="lg-abnormal"><div class='lg-row'>不犯清波不擲鈎怪哉當面觸鼇頭微茫一噴朦朧雨萬壑千溪水逆流<span class='note-inline'>(保寧勇)</span></div>
</p><p style="text-indent:0em" class="lg-abnormal"><div class='lg-row'>長竿放去隨波浪[糸*系]線[(冰-水+〡)*ㄆ]來獲錦鱗橈下反身何脫洒回頭不見舊時人<span class='note-inline'>(佛迹昱)</span></div>
</p><p style="text-indent:0em" class="lg-abnormal"><div class='lg-row'>蘆葦蕭簫江岸秋長天獨月向西流離鈎三寸無人道笑倚蘭橈自點頭<span class='note-inline'>(張無盡)</span></div>
</p><p style="text-indent:0em" class="lg-abnormal"><div class='lg-row'>驀口一橈玄路絕藥山之道始流傳離鈎三寸無消息覺海方乘般若船<span class='note-inline'>(徑山杲)</span></div>
</p><p style="text-indent:0em" class="lg-abnormal"><div class='lg-row'>白雲檻外思悠哉密密金刀剪不開幽洞不拘金鎻意縱橫無繫去還來<span class='note-inline'>(丹霞淳)</span></div>
</p><p style="text-indent:0em" class="lg-abnormal"><div class='lg-row'>一葉輕舟泛海隅金鈎釣得錦鱗麤幾多逐浪迷源者誰識清波意自殊<span class='note-inline'>(枯木成)</span></div>
</p><p style="text-indent:0em" class="lg-abnormal"><div class='lg-row'>離鈎三寸如何道駐擬還同眼裏沙篷底月明載歸去刼前風韻落誰家<span class='note-inline'>(真歇了)</span></div>
</p><p style="text-indent:0em" class="lg-abnormal"><div class='lg-row'>離鈎三寸何不道法眼無瑕瑕轉多若使一橈全腕力朱涇無復水重波<span class='note-inline'>(竟陵海首座)</span></div>
</p><p style="text-indent:0em" class="lg-abnormal"><div class='lg-row'>渺渺煙波一葉舟竿頭[糸*系]線幾沉浮離鈎三寸如何道便有金鱗暗點頭<span class='note-inline'>(尼無着捴)</span></div>
</p><p style="text-indent:0em" class="lg-abnormal"><div class='lg-row'>一橈提起定綱宗直得乾坤大地空只為夾山輕放過至今四海錯流通<span class='note-inline'>(別峯印)</span></div>
</p><p style="text-indent:0em" class="lg-abnormal"><div class='lg-row'>一橈打著這瞎漢堪笑令猶行一半竿頭[糸*系]線釣鯨波[爪*矍]浪拏雲猶是鈍<span class='note-inline'>(圜極岑)</span></div>
</p><p style="text-indent:0em" class="lg-abnormal"><div class='lg-row'>一橈劈腦沒遮攔大海波濤徹底乾盡謂單傳并直指誰知揔被祖師謾<span class='note-inline'>(密菴傑)</span></div>
</p><p style="text-indent:0em" class="lg-abnormal"><div class='lg-row'>離鈎三寸已周遮臭口纔開隔海涯贏得雲山渺秋水至今長暎夕陽斜<span class='note-inline'>(孤雲權)</span></div>
</p><p style="text-indent:0em" class="lg-abnormal"><div class='lg-row'>三寸離鈎槭一橈百千毛竅冷颼颼雖然兩手親分付要在渠儂自點頭<span class='note-inline'>(無際[泳-永+(瓜-、)])</span></div>
</p><p style="text-indent:0em" class="lg-abnormal"><div class='lg-row'>夾嶠當年錯用心貪他香餌被他擒點頭三下無言說水闊山遙恨轉深<span class='note-inline'>(浙翁琰)</span></div>
</p><p style="text-indent:0em" class="lg-abnormal"><div class='lg-row'>了無錐地可容身却泛孤舟據要津不獨夾山遭毒手至今賺殺一船人<span class='note-inline'>(笑翁堪)</span></div>
</p><p style="text-indent:0em" class="lg-abnormal"><div class='lg-row'>合頭著語酬船子恰如掘地覔青天直饒橈下通明徹也是華亭破漏船<span class='note-inline'>(蘇臺辯)</span></div>
</p><p style="text-indent:0em" class="lg-abnormal"><div class='lg-row'>無相無瑕便倒戈只因輕信智頭陀若還不到華亭上鐵鑄船橈柰汝何<span class='note-inline'>(南叟茂)</span></div>
</p><p style="text-indent:0em" class="lg-abnormal"><div class='lg-row'>朱涇深處泛扁舟伶俐闍黎上直鈎劈口一橈空宇宙遠山疊疊水悠悠<span class='note-inline'>(葛廬覃)</span></div>
</p><p style="text-indent:0em" class="lg-abnormal"><div class='lg-row'>笑中棄却竹林寺將謂華亭有幾多窮性命於橈下喪細思成敗是簫何<span class='note-inline'>(末宗本)</span></div>
</p><p style="text-indent:0em" class="lg-abnormal"><div class='lg-row'>三十餘年在藥山鬼家活計豈能傳當時不得夾山老你且耐煩撑破船<span class='note-inline'>(清溪徹)</span></div>
</p></div>
<div class='div-orig'><p style="margin-left:1em">船子囑夾山曰汝向去直須藏身處沒踪跡沒踪跡處莫藏身吾二十年在藥山秪明斯事汝今既淂他後莫住城隍聚落但向深山裏钁頭邊覔取一箇半箇接續母令斷絕山乃辭行頻頻回顧師遂喚闍黎山乃回首師竪起橈曰汝將謂別有乃覆船入水而逝。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>夾山橈下悟心休何患身名踏覆舟今古華亭垂釣者煙波江上使人愁<span class='note-inline'>(照斍捴)</span></div>
</p><p style="text-indent:0em" class="lg-abnormal"><div class='lg-row'>蓼夾蘆花碧海秋錦鱗躍浪上金鈎目前無法回頭看踏覆船來得自由<span class='note-inline'>(羅漢南)</span></div>
</p><p style="text-indent:0em" class="lg-abnormal"><div class='lg-row'>不犯清波意自殊口開目瞪尚踟蹰漁舟覆却無踪跡落日秋風戰荻蘆<span class='note-inline'>(佛陀遜)</span></div>
</p><p style="text-indent:0em" class="lg-abnormal"><div class='lg-row'>老手當年靠夾山全機喪盡結深冤父南子北家何在撥轉天關地軸翻<span class='note-inline'>(瞎堂遠)</span></div>
</p><p style="text-indent:0em" class="lg-abnormal"><div class='lg-row'>驀口一橈全殺活點頭三下鼻撩天至今千古風流在誰道華亭覆却船<span class='note-inline'>(佛照光)</span></div>
</p><p style="text-indent:0em" class="lg-abnormal"><div class='lg-row'>拶透機先子欲酬迅雷楫下汗如流踏翻船子水悠悠直入千峯不轉頭<span class='note-inline'>(水菴一)</span></div>
</p><p style="text-indent:0em" class="lg-abnormal"><div class='lg-row'>藏身無迹更無藏脫體無依便廝當古鏡不磨還自照淡煙和露濕秋光</div>
</p><p style="text-indent:0em" class="lg-abnormal"><div class='lg-row'>沒踪跡處莫藏身看來端是眼中塵全機打破繫驢橛棒頭敲出玉麒麟<span class='note-inline'>(圜極岑)</span></div>
</p><p style="text-indent:0em" class="lg-abnormal"><div class='lg-row'>明鏡當臺一椎打破東魯西秦無可不可<span class='note-inline'>(肯堂充)</span></div>
</p><p style="text-indent:0em" class="lg-abnormal"><div class='lg-row'>一橈劈口虛空破三點驢頭覆却船父子至今俱不了江湖波浪錯流傳<span class='note-inline'>(天童淨)</span></div>
</p><p style="text-indent:0em" class="lg-abnormal"><div class='lg-row'>機輪元不挂[糸*系]頭會有金鱗上直鈎驀口一橈猶未徹踏反船子有來由<span class='note-inline'>(松源岳)</span></div>
</p><p style="text-indent:0em" class="lg-abnormal"><div class='lg-row'>臭口未開經萬刼[糸*系]毫纔犯鐵輪隨雨散雲収明月夜反動江波說向誰<span class='note-inline'>(木菴<span class='corr'>永</span>)</span></div>
</p><p style="text-indent:0em" class="lg-abnormal"><div class='lg-row'>夾山不在一橈上明月蘆花夜夜寒誰謂華亭消息斷儼然秋色在江山<span class='note-inline'>(解空觀)</span></div>
</p><p style="text-indent:0em" class="lg-abnormal"><div class='lg-row'>散席迢迢到海涯點頭橈下喪全機父南子北今何在月冷漁歌落釣磯<span class='note-inline'>(天目禮)</span></div>
</p><p style="text-indent:0em" class="lg-abnormal"><div class='lg-row'>一下蘭橈驀口鞭大洋海底火燒天父南子北家何許風滿長空月滿船<span class='note-inline'>(蒙菴聰)</span></div>
</p><p style="text-indent:0em" class="lg-abnormal"><div class='lg-row'>稱意金鱗一上鈎華亭江水合西流釣船盡底掀翻了惱亂春風卒未休<span class='note-inline'>(朴翁銛)</span></div>
</p><p style="text-indent:0em" class="lg-abnormal"><div class='lg-row'>藥貼分明說得親不知裏面偽和真諄諄教誡癡兒女莫把方書誤後人<span class='note-inline'>(虛堂愚)</span></div>
</p><p style="text-indent:0em" class="lg-abnormal"><div class='lg-row'>一棹綠楊灣金鱗得處難長江深有恨不合踏反船<span class='note-inline'>(西岩惠)</span></div>
</p><p style="text-indent:0em" class="lg-abnormal"><div class='lg-row'>藏身處沒踪跡無影樹頭靈鳥宅沒踪跡處莫藏身不萌枝上春花拆有來由誰辨的天曉西風拂拂吹松釵一徑爭拋擲<span class='note-inline'>(東谷光)</span></div>
</p></div>
<div class='div-orig'><p style="margin-left:1em">藥山高沙彌<span class='note-inline'>(嗣藥山)</span>因藥山問曰見說長安甚閙師曰我國晏然山曰汝從看經得請益得師曰不從看經得亦不從請益得山曰大有人不看經不請益為甚麼不得師曰不道他無只是他不肯承當。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>撞破虛空七八片逆開金鎻兩三重轉身直入青霄外多少行人覔路蹤<span class='note-inline'>(成枯木)</span></div>
</p><p style="text-indent:0em" class="lg-abnormal"><div class='lg-row'>興亡虛去又虛來為渠國土絕纖埃須彌頂上無根草不受春風花自開<span class='note-inline'>(投子青)</span></div>
</p></div>
<div class='div-orig'><p style="margin-left:1em">高沙彌住菴一日雨中來相看藥山山曰你來也師曰是山曰可煞濕師曰不打這皷笛雲巖曰皮也無打甚麼皷道吾曰皷也無打甚麼皮師曰今日大好一塲曲調。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>偶尓垂言借問伊知音爭使落今時胡笳不犯宮<span class='corr'>商</span>曲玉笛橫時刼外吹<span class='note-inline'>(丹霞淳)</span></div>
</p></div>
<div class='div-orig'><p style="margin-left:1em">鼎州李翱<span class='corr'>刺</span>史<span class='note-inline'>(見藥山)</span>嚮藥山玄化屢請不赴乃躬謁之山執經卷不顧侍者曰太守在此李性褊急乃曰見面不如聞名拂袖便出山曰太守何得貴耳賤目李回拱謝問曰如何是道山以手指上下曰會麼李曰不會山曰雲在青天水在瓶李忻愜作禮述偈曰鍊得身形似鶴形千株松下兩凾經我來問道無餘說雲在青天水在瓶。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>雲在青天水在瓶恐君妄解作惺惺汾陽問你幽䰟[聽-王]如實神通現姓名<span class='note-inline'>(汾陽昭)</span></div>
</p><p style="text-indent:0em" class="lg-abnormal"><div class='lg-row'>雲在青天水在缾丹霄把手共君行回頭不覺寒更曉一片紅光海上生<span class='note-inline'>(圓通僊)</span></div>
</p><p style="text-indent:0em" class="lg-abnormal"><div class='lg-row'>雲在青天水在瓶眼光隨指落深坑溪花不耐霜風苦說甚深深海底行<span class='note-inline'>(張無盡)</span></div>
</p><p style="text-indent:0em" class="lg-abnormal"><div class='lg-row'>隴西賢相登藥嶠雲在青霄水在瓶風靜雲消空獨露天門玉女不曾扃<span class='note-inline'>(京兆府天寧璉)</span></div>
</p><p style="text-indent:0em" class="lg-abnormal"><div class='lg-row'>古人問道復何言水在缾中雲在天故國要歸歸便得離亭雲月渡頭船<span class='note-inline'>(白楊順)</span></div>
</p><p style="text-indent:0em" class="lg-abnormal"><div class='lg-row'>制使當年問道時單鎗匹馬到禪扉再四垂慈猶未曉揮毫落紙更明詩<span class='note-inline'>(洞山聦)</span></div>
</p><p style="text-indent:0em" class="lg-abnormal"><div class='lg-row'>陌路相逢不相識雲水悠悠無定跡饒君富貴百千般爭佀儂家窮的的<span class='note-inline'>(大洪恩)</span></div>
</p><p style="text-indent:0em" class="lg-abnormal"><div class='lg-row'>貴耳而賤目背手抽金鏃仰面看青天箭過新羅國<span class='note-inline'>(弁山阡)</span></div>
</p><p style="text-indent:0em" class="lg-abnormal"><div class='lg-row'>雲在青天水在缾平生肝膽向人傾真金自有真金價終不和沙賣與人<span class='note-inline'>(北海心)</span></div>
</p><p style="text-indent:0em" class="lg-abnormal"><div class='lg-row'>若陳見面太懸殊雲水重新誑惑渠謾說當時曾省悟却將魚目當明珠<span class='note-inline'>(天目禮)</span></div>
</p><p style="text-indent:0em" class="lg-abnormal"><div class='lg-row'>撥草瞻風不柰何深山有道要經過只因貴耳而賤目引得全身入草窠<span class='note-inline'>(毒菴常)</span></div>
</p><p style="text-indent:0em" class="lg-abnormal"><div class='lg-row'>即今非見面昔日不聞名一句添三句篇章讀不成<span class='note-inline'>(西岩惠)</span></div>
</p></div>
<div class='div-orig'><p style="margin-left:1em">京兆府翠微無學禪師<span class='note-inline'>(嗣丹霞)</span>一日在法堂內行投子進前接禮問曰西來密旨和尚如何示人師駐步少時子曰乞師垂示師曰更要苐二杓惡水那子便禮謝師曰莫跺根曰時至根苗自生。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>曾扣西來問翠微經行駐步大慈悲當時投子如能薦惡水重將更潑誰<span class='note-inline'>(水菴一)</span></div>
</p><p style="text-indent:0em" class="lg-abnormal"><div class='lg-row'>師子出窟驪龍入宂擡眸風生眾獸腦裂更弄爪牙反成漏泄時至須憑返擲機分明踏破澄潭月<span class='note-inline'>(投子舒)</span></div>
</p></div>
<div class='div-orig'><p style="margin-left:1em">吉州孝義寺性空禪師<span class='note-inline'>(嗣丹霞)</span>因僧參人事了師曰與麼下去還有佛法道理也無曰甚甲結舌有分師曰老僧又作麼生曰素非好手師便仰身合掌僧亦合掌師乃拊掌三下僧拂袖便出師曰烏不前兔不後幾人於此茫然走秪有闍黎達本源結舌何曾著空有。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>進不前退不後頭尾中間兩處走胡僧撫掌咲呵呵此土西天未曾有<span class='note-inline'>(佛鑑懃)</span></div>
</p><p style="text-indent:0em" class="lg-abnormal"><div class='lg-row'>入林不動草入水不動波曾經達本源結舌更無過若是叅方士須達末後句<span class='note-inline'>(大圓智)</span></div>
</p><p style="text-indent:0em" class="lg-abnormal"><div class='lg-row'>晝復夜初中後金烏飛玉兔走於此茫然與悄然捴是鰕跳不出斗<span class='note-inline'>(石溪月)</span></div>
</p></div>
<div class='div-orig'><p style="margin-left:1em">僊天禪師<span class='note-inline'>(或作天仙嗣潭州大川)</span>披雲和尚來纔入方丈師便問未見東越老人時作麼生為物雲曰秪見雲生碧嶂<span class='corr'>焉</span>知月落寒潭師曰秪與麼也難得曰莫是未見時麼師便喝雲展兩手師曰錯怪人者有甚麼限雲掩耳而出師曰死却這漢平生也。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>有客訪師纔入門由來賔主未曾分箭鋒相拄皆無咎善始全終誠罕聞<span class='note-inline'>(本覺一)</span></div>
</p><p style="text-indent:0em" class="lg-abnormal"><div class='lg-row'>眼明慣識陣雲高兩手揮戈戰不休世事若將公道斷將軍歸去合封侯<span class='note-inline'>(絕象鑒)</span></div>
</p><p style="text-indent:0em" class="lg-abnormal"><div class='lg-row'>作者相逢箭拄鋒其中綿密不通風要須惜取眉毛好免使全身落草中<span class='note-inline'>(竹屋簡)</span></div>
</p></div>
<div class='div-orig'><p style="margin-left:1em">僊天因僧叅方展坐具師曰不用通時暄還我文彩未生時道理來曰某甲有口哂却即閒苦死覔箇[膜-大+(句-口+匕)]月扇子作麼師拈棒作打勢僧把住曰還我未拈棒時道理來師曰隨我者隨之南北不隨我者死住東西曰隨與不隨且置請師指出東西南北師便打。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>將軍帳上孰能過不易僧初善切蹉蛇尾龍頭弓劒折山藤三十未為多<span class='note-inline'>(本覺一)</span></div>
</p></div>
<div class='div-orig'><p style="margin-left:1em">馬頰山本空禪師<span class='note-inline'>(嗣大顛)</span>因僧問去却即今言句請師直指本來性師曰你迷源來得多少時曰即今蒙和尚指示師曰若指示你我即迷源曰如何即是師示頌曰　心是性體性是心用心性一如誰別誰共妄外迷源秪者難洞古今凡聖如幻如夢佛鑑云問不徒然荅無虛設纔隨語轉覿面千山後偈中雖有[(冰-水+〡)*ㄆ]有放其柰錯下名言山僧重為別過。</p>
</div>
<div class='div-commentary'><p>乃有偈曰。</p>
<p style="text-indent:0em" class="lg-abnormal"><div class='lg-row'>心本非心性本非性心性兩忘誰少誰剩老倒本空灼艾求病妄外迷源孤負凡聖</div>
</p><p style="text-indent:0em" class="lg-abnormal"><div class='lg-row'>心性從來體一同有無空處透真空古今妄外迷源者春入園林處處紅<span class='note-inline'>(塗毒䇿)</span></div>
</p></div>
<div class='div-orig'><p style="margin-left:1em">本空上堂秪這施為動轉還合得本來祖翁麼若合得十二時中無虛棄底道理若合不淂喫茶說話往往喚作茶話在僧便問如何免得不成茶話去師曰你識得口也未曰如何是口師曰兩片皮也不識曰如何是本來祖翁師曰大眾前不要牽爺恃娘曰大眾忻然去也師曰你試點大眾性看僧作禮師曰伊徃徃道一性一切性在僧欲進語師曰孤負平生行脚眼。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>叅禪學道莫匆匆動轉無非觸祖翁口在面門猶不見喫茶清話故難通水中塩味知相似色裏膠清信不空欲得不招無間業莫將情觧謗宗風<span class='note-inline'>(南堂興)</span></div>
</p></div>
<div class='div-orig'><p style="margin-left:1em">漳州三平義忠禪師<span class='note-inline'>(嗣大顛)</span>因問大顛不用指東劃西請師直指顛曰幽州江口石人蹲師曰猶是指東劃西顛曰若是鳳凰兒不向那邊討師禮拜顛曰若不得後句前話也難圓。</p>
</div>
<div class='div-commentary'><p>頌曰。</p>
<p style="text-indent:0em" class="lg-abnormal"><div class='lg-row'>徹底老婆心不向那邊討父子要投機無端入荒草<span class='note-inline'>(圓悟勤)</span></div>
</p></div></div>
<p class='juan'>禪宗頌古聮珠通集卷第八　　　　田一</p></div>
</div><!-- end of div[@id='body'] -->
</body></html>