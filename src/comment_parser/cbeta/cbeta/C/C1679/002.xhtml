<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製佛賦</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2' />
<p class='juan'>御製佛賦<span class='note-inline'>(以悲雨敷說聲廣聞德為韻)</span></p>
<div class='div-orig'><p>聖種者積善功而化之。</p>
</div>
<div class='div-commentary'><p style="margin-left:1em"><span class='note-inline'>(聖種者具成佛之性顯如來二心果從因生名曰聖種又佛是金輪王之種名之聖種然後積德累功勤而修鍊行六年之苦行服麻麦以安禪難修能修方成道果故成佛經云佛因行既滿果行<span class='corr'>已</span>圓坐金剛座成無上道身紫金色三十二相眾生視之無有猒足身力無量不可思議光明照耀無所障礙成就相好如鑄金像佛地論云佛之功德積萬行而鍊之也)</span>。</p>
</div>
<div class='div-orig'><p>離六情而得清淨。</p>
</div>
<div class='div-commentary'><p style="margin-left:1em"><span class='note-inline'>(六情者六識也外境絕緣內心不起心無境而清淨離相凝然境無慮以和融泯澄實際又六情者好惡喜怒哀樂非此意也故法華經云得是常般清淨耳鼻舌身意諸根清淨於四眾中說法心無所畏得大勢力又淨名經云目淨修廣如青蓮心淨<span class='corr'>已</span>度諸禪定又花首經云如來妙色身功德不可量六情本清淨遠離諸塵垢)</span>。</p>
</div>
<div class='div-orig'><p>尊三界以作大師。</p>
</div>
<div class='div-commentary'><p style="margin-left:1em"><span class='note-inline'>(尊者主也長也十号之中三界獨尊号也三界者欲界色界無色界界者因義眾生迷故造業輪廻墮在三界之中故受四生之報佛有悲智示相人間統三界而為師綰四眾而稱大故寶積經云尒時月首菩薩自佛言世尊世尊為三界大師四生慈父願為我等開說心地法門又本行經云世尊初生之際作師子吼而唱是言我生<span class='corr'>已</span>盡梵行<span class='corr'>已</span>立所作<span class='corr'>已</span><span class='corr'>辦</span>不受後有於三界中為其大師普化眾生故又瑜伽論云佛為三界大師令一切眾生皆師受化故)</span>。</p>
</div>
<div class='div-orig'><p>降伏一切之魔心皆歸正法。</p>
</div>
<div class='div-commentary'><p style="margin-left:1em"><span class='note-inline'>(世尊功行既滿萬德將圓受牧女之乳糜納吉祥之軟草登金剛之實座證實相之菩提先伏外魔次祛內賊四魔既[歹*爾]若皎日之麗長空六賊<span class='corr'>已</span>銷似銀蟾之昇逈漢是宣正法啟化邪徒一切歸依故降魔經云尒時世尊入金剛三昧定放無量種種光明照三千大千世界一時震動時六欲天宮主魔王心生忿怒興種種心恐怖於佛佛於定中都無動相魔心歸伏佛為說法得無生忍又淨名經云降伏魔冤制諸外道)</span>。</p>
</div>
<div class='div-orig'><p>智通千識之妄想攝受慈悲。</p>
</div>
<div class='div-commentary'><p style="margin-left:1em"><span class='note-inline'>(邪徒利生心啟開方便聲通解脫門令千差萬別之眾生頓除妄想用四攝三輪之教授可顯慈悲言攝受者四攝法也一布施攝饒益眾生故二愛語攝方便開導故三利行攝以行利他故四同事攝作業同化故言慈悲者四無量心之二數也悲能拔苦慈乃與安妄識既無智通乃顯故寶積經云我從無量刧具足慈悲攝化一切眾生令入正道瑜伽論云佛後得智達妄通真了妄識故)</span>。</p>
</div>
<div class='div-orig'><p>佛下生於兜率天宮殊勝緣故。</p>
</div>
<div class='div-commentary'><p style="margin-left:1em"><span class='note-inline'>(兜率者梵語也此云知足亦云止足為此天人皆修止足行也天者光潔光明之義欲界六天中第四天也案佛本行經阿含經釋迦譜說佛在兜率名曰講明欲下降生先觀緣故且見眾生對執眾苦交煎漂流於五欲海中沉埋於四魔山內並無知覺難有出期若不下生如何救拔乃問金園天子何國堪生唯有迦維衛城淨飯王處有三種之殊勝合菩薩之所生三種者一世世金輪王二家家修十善三摩耶皇后端正無比堪作世尊之母也當是時七月十五日託生先布異香次攝天相乘六牙之白象別兜率之九重降神母胎安然十月又本行經云摩耶懷於菩薩有四種異常一自覺身輕如四禪樂二恒聞天樂韻響晴空三常有異香徧宮氳郁四猒世欲情深思山澤有此殊異故顯其祥然而臨生之際瑞應千般卿雲長覆於王都天樂徧聞於國內更有多種殊勝具在教文謹引二三上符前意者矣)</span>。</p>
</div>
<div class='div-orig'><p>降時而九龍吐水。</p>
</div>
<div class='div-commentary'><p style="margin-left:1em"><span class='note-inline'>(案西域記云毗藍園去淨飯王所都十五里圓周十里其中名花異草芳菲而似錦鋪成瑞獸珎禽宛轉而如金點出清泉夾道翠竹暎空春夏月間人遊不絕經云菩薩臨當生日耶心念遊園八萬婇女嬪妃遮擁出國十十天仙聖眾侍從而行笙歌闐空煙霞覆野<span class='corr'>幢</span>幡寶盖綺㸦交通入到園中相次遊看見一大樹名曰無憂夫人舉手攀枝菩薩右脇降誕時當四月八日平且寅時大聖降神天地震動九龍噴水具八億而香雨紛紛千葉逆生舉雙足而花開步步又案周書異記云周第四主昭王二十四年甲寅之歲四月八日平旦江河泛漲枯井<span class='corr'>湧</span>泉宮殿人舍山川大<span class='corr'>地</span><span class='corr'>咸</span>悉震動有五色光貫入太微徧於西方盡作紅色昭王問太史蘓由是何祥瑞春曰西方有大聖人生故現其瑞故知此土西方相去十萬降生徵兆其唯一同又准智度論云菩薩生乃九龍吐水表成佛願度九類眾生)</span>。</p>
</div>
<div class='div-orig'><p>應現而一法如雨。</p>
</div>
<div class='div-commentary'><p style="margin-left:1em"><span class='note-inline'>(應現者神通啟化之儀一法者觀根示真之本一雨者喻顯平等之利經云佛以一音演說法眾生隨類各得解又云一雨所潤三草二木受潤不同良以應現無方振一音而隨機接化垂形有利宣三乘而如雨普滋平等之元其唯此也)</span>。</p>
</div>
<div class='div-orig'><p>周宣教受仙花而碧落芬芳。</p>
</div>
<div class='div-commentary'><p style="margin-left:1em"><span class='note-inline'>(案本行經云佛初生之際南北東西各行七步周願四方而宣是言天上天下唯我獨尊是時乃天雨四花地搖六動百寶湧希奇之狀九天出微妙之音帝釋梵王布祥煙於碧落九州四海觀瑞氣於遙空萬彙芬芳盛蒙教受者)</span>。</p>
</div>
<div class='div-orig'><p>馥郁軿羅寶殿而煙霞舉措。</p>
</div>
<div class='div-commentary'><p style="margin-left:1em"><span class='note-inline'>(馥郁者馨香之貌軿羅者軿闐羅列交暎相宣之相案本行經云太子生至第三日迆邐廻宮寶鐸吟風珠幡暎露宮嬪婇女列仙隊以前行王馬金車排威儀而旁進天花滿路天喧空士庶軿羅香煙馥郁咸覩希奇之狀盡生難遇之心從早至昏方入帝問寶殿者七寶裝飾也煙霞者祥瑞之貌也舉者動也措者致也即是動機掩暎光彩之相案本行經云太子到宮別營宮室隨三時之建殿用七寶以裝成少海宮中<span class='corr'>已</span>覩煙霞之相宣猷庭內早聞祥瑞之徵王及群臣無不慶賀者)</span>。</p>
</div>
<div class='div-orig'><p>盖為貪瞋濁世道演將敷。</p>
</div>
<div class='div-commentary'><p style="margin-left:1em"><span class='note-inline'>(盖為者發語之端也貪謂貪愛染著為性生苦為業瞋為瞋恚增恚為體惡行為業能令身心熱惱起諸惡業不善性故濁者滓穢義下惡可污名之為濁有其五種一者命濁地持論云今世之人多皆短壽極長百歲善業力弱命根漸短由教生業之所感故名為命濁二者眾生濁地持論云若諸眾生不怖不畏今世後世惡業果報由造惡因仗外惡緣五蘊假者作惡無善名眾生濁三者煩惱濁地持論云若此眾生增非法貪諂曲妄語攝受邪法及餘惡不善法除五見外所餘根本煩惱及隨煩惱由性數習逢惡境過失尢重名煩惱濁四者見還論云若於今世法壞法沒邪法轉生多近外道習其惡見撥無因果斷其善根用五見為體名為見濁五者刧濁論云刧者時分義若饑饉刧疫病刧刀兵刧煩惱增多惡業尤重便招惡果三灾遂生名為刧濁切以貪瞋二法過失偏深繫縛一切有情沉墜五濁惡世兀兀既無於警覺冥冥何有於出期頼佛慈悲演其真道先指生滅令知煩惱之性空次顯真心令悟菩提之體實將敷至道可在利生依之修行自然出離矣)</span>。</p>
</div>
<div class='div-orig'><p>恩施物外信及有無。</p>
</div>
<div class='div-commentary'><p style="margin-left:1em"><span class='note-inline'>(佛出于世化被大千恩霑九有之聞澤及三無之外執斷執常之輩悉捨邪心著有著無之徒咸歸正信故楞伽經云我出濁惡世教化諸眾生令生清淨信皆成無上覺佛恩廣大化及有無也)</span>。</p>
</div>
<div class='div-orig'><p>雙林之樹下隨喜一念而譬喻昬衢。</p>
</div>
<div class='div-commentary'><p style="margin-left:1em"><span class='note-inline'>(案西域記云拘尸那城西南三里有跋提河金沙渾流河側有娑羅樹此云堅木四季開花花如蓮花青黃赤碧顏色間雜每一莖花有其千葉遇有佛出世此樹乃生世尊欲歸圓寂此樹變白表萬德歸一元案涅槃經云世尊於雙林樹下面門放光照三千界召集有緣悉皆雲赴聽佛說法㝡後垂誠廣說三乘五性皆是權道欲令眾生悟一真心是一佛性遂說乳酪醍醐喻顯從凡入聖故又說若遇良醫不遇良醫有差不差喻顯無聖種性與有聖種性眾生各別故又說昬衢喻明眾生有煩惱所知二種重障迷覆其心不能省覺處昬衢之途上在煩惱之街纏擾擾忩忩以日繫日佛宣妙法教示群迷令生一念淨心今知一真佛性了本還源歸真證寂人天隨喜咸受㝡後之誡者也)</span>。</p>
</div>
<div class='div-orig'><p>知非捨戀求真實堪依仗。</p>
</div>
<div class='div-commentary'><p style="margin-left:1em"><span class='note-inline'>(知非者覺悟興歎之詞見世五苦八苦年來月遷虛幻無常何堪依戀案本行經云太子年漸長大欲出四門觀遊見老耄之容身傴髮白覩病苦之相肉盡形銷各問因依頓生惶懼世有何法堪為依歸但念求真成為可仗矣)</span>。</p>
</div>
<div class='div-orig'><p>得逢利樂緣寂自在鋪舒。</p>
</div>
<div class='div-commentary'><p style="margin-left:1em"><span class='note-inline'>(得逢者菩薩出家時至也利樂緣寂者遇見沙門說法利樂寂靜之緣也自在鋪舒者見沙門相容止可覩自在無塵鋪舒有序本行經云太子出遊逢見沙門問曰何為沙門剃髮染衣居山慕道出煩惱塵勞修離垢利諸緣永息名曰沙門太子一聞心生歡喜此為利樂是我得逢乃勑廻車潛思出家之計矣)</span>。</p>
</div>
<div class='div-orig'><p>豈不知大海無涯。</p>
</div>
<div class='div-commentary'><p style="margin-left:1em"><span class='note-inline'>(案起世經樓炭經云須弥山下七金山外有四大洲大海圍繞寬廣無邊深莫窮底喻眾生迷故在煩惱未能出離悟故於煩惱海中取得無價寶珠入於智慧之海菩薩發心修行意在於此度一切眾生令入智慧海矣)</span>。</p>
</div>
<div class='div-orig'><p>諸天事廣。</p>
</div>
<div class='div-commentary'><p style="margin-left:1em"><span class='note-inline'>(諸天者三界之內天眾不一名曰諸天大般若經云欲界有六天四天王天忉利天夜摩天兜率天化樂天他化自在天色界有十八天初禪三天二禪三天三禪四天三禪九天無色界四天空處天識處天無所有處天非非想處天事廣者或是定地或是散心或五蘊成身或四蘊為質身量廣大壽命無邊雖修十善之所招由拘三界之繫縛太子觀見未為可愛者矣)</span>。</p>
</div>
<div class='div-orig'><p>猒宮中粉黛之色。</p>
</div>
<div class='div-commentary'><p style="margin-left:1em"><span class='note-inline'>(太子出家時至四門遊觀見其四相廻至宮中深生猒惡且見六宮婇女八萬餘人或衣之錦綺羅執或粧之珠翠粉黛外相如仙似玉內相如癰如蛆九寂常流如盡瓶成惡物皆唯不滹有何可戀案普曜經本行經云太子年當十九二月八日夜半子時觀諸婇女或坐或臥綺㸦交加頭髮蓬亂衣裳顯何形容醜惡不堪觀矚乃自歎曰苦哉苦哉何堪戀着遂思出家者矣)</span>。</p>
</div>
<div class='div-orig'><p>棄尊貴輪王之上。</p>
</div>
<div class='div-commentary'><p style="margin-left:1em"><span class='note-inline'>(言輪王者案普曜經云有其四種一金輪王王四洲二銀輪王王三洲除北俱盧洲三銅輪王王二洲除西牛貨洲四鐵輪王王南贍部洲欲往諸國乘空而行七寶導前四兵從覆七寶者一金輪寶二象寶三馬寶四主藏目寶五主兵臣寶六摩尼珠寶七玉女寶四兵者象馬車步兵金輪王於四洲㝡尊㝡賚具三十二相太子若不出家當作金輪王案本行經云太子年當十九二月八日夜半子時天人於空中又手白言出家時至此時若不逾城至明星現時常作金輪王七寶隨至於是命車匿馬四天王捧馬足逾城是捨尊貴至極之位乃居深山曠絕之方得不難捨能捨難修能賢為矣又案本行經云太子夜半子時出處王天明到檀時山中迴馬王乾陟付與車匿令啟白父王若不成無上菩提誓不迴本國遂脫珎御服貿僧伽梨衣爰用寶刀自落其髮相次前行見欝頭藍仙人阿陁羅邏仙人阿羅羅麋子問其修定方法所荅並未稱心更覩諸異見外道或編椽臥棘五熱炙身或頭戴火盆修諸苦行太子亦見盡非真實乃自往摩竭那國頻婆娑羅王所化之境雪山之南無人煙之處入於禪定日飡一麻一麦降伏異見鵲巢於頂膝穿於蘆苦行六年方成佛道案普曜經方廣莊嚴等經云太子年已三十十二月八日明星見時忽然大悟三十四心而成於佛身長丈六紫磨金色項佩圓光赫弈如日所以捨尊貴之位而求於佛者矣)</span>。</p>
</div>
<div class='div-orig'><p>蓮花生處舉意而動合周旋。</p>
</div>
<div class='div-commentary'><p style="margin-left:1em"><span class='note-inline'>(案釋迦諸云世尊將成正覺先往尼連河澡浴仙人亞樹枝接佛上岸三十二相煥爛分明身光照燿自在無礙頂生螺髻周迊右旋地神捧千葉蓮花乘世尊足花動足不動舉體全真運動合意巍巍金相如蓮開而絜離諸塵瑩瑩玉毫似月生而光輝普照利益三界其唯大矣)</span>。</p>
</div>
<div class='div-orig'><p>衣鉢隨時悉是真純之相。</p>
</div>
<div class='div-commentary'><p style="margin-left:1em"><span class='note-inline'>(衣即僧伽梨衣此云重衣三衣之中㝡重故鉢即四天王所獻之鉢案本行經云佛六年苦行滿<span class='corr'>已</span>入尼連河浴畢往其善生村受二牧牛女獻佛乳糜時四天王各獻佛一鉢佛以神力令四鉢合成一鉢四緣宛然四天王各見世尊獨受我鉢又轉女身經云世尊身如全段金剛無生熟二藏度受其食雖受乳糜及眾多食為利益眾生示相而食世尊食乳糜訖受吉祥草執持衣鉢往菩提樹下金剛座上取證菩提純一無為唯真實相入三昧定放白毫光欲伏外魔先湏警覺又案西域記云金剛座在中印土摩竭陁國東南四十里菩提樹即世尊生日其樹方生三十年內長高三丈青翠蓊欝春冬不凋金剛座者純紫磨黃金之所成故佛才成道座自湧出又案普曜經云過去迦葉未來弥勒現在釋迦俱於菩提樹下金剛座上而成佛果降伏魔冤故知佛智一揆應化有時若不顯衣鉢之希奇何以表真純之相狀者矣)</span>。</p>
</div>
<div class='div-orig'><p>莫不魔緣恐怖鐵皷威聲。</p>
</div>
<div class='div-commentary'><p style="margin-left:1em"><span class='note-inline'>(不者轉韻發語之譏魔者欲界第六天主但是欲界空居地居山林河海俱属臣下雖具大福德無其正見故得魔名案本行經云佛於金剛座上放大光明照耀魔宮魔王覩見光明身毛皆豎恐怖不安驚懾無地又聞空中聲曰釋子成佛誓度魔之眷属令一切空竭魔王聞聲轉更悶絕先遣三女媚惑世尊各逞妖艶欲動佛心佛以神力化彼三女成三老母髮蓬顏變醜不可觀更召百萬億以諸鬼神等或擎山戴石裂面變形或降零興雲吞龍騎象黑風四起鐵皷聲雷側塞虛空諠動天地持槍執戟刃頭而盡變蓮花拋石推山空中而[佔-口+乙]然便住魔王執劒親斬世尊手纔舉時劒寸寸斷魔王倒地良久方蘓世尊慈悲乃說偈言我經無量刧修成金剛身縱魔滿大千不能動一毛魔聞說偈知力不如唯發歎言希有希有故知我慢山雖高定慧力更大魔軍信伏佛化方興瑜伽論云黑山既倒白日斯現若不摧邪如何顯正者矣)</span>。</p>
</div>
<div class='div-orig'><p>覺閻浮之愛境達幽闇之無眀。</p>
</div>
<div class='div-commentary'><p style="margin-left:1em"><span class='note-inline'>(覺者警覺觀察之義閻浮者智度論云須弥山南有大閻浮樹根圍十六由旬子如甕大其色如金南贍部洲之名因樹彰号愛境者愛即貪愛境即五欲樂境達即了達幽闇即是愚癡迷覆前境都不了達名曰幽闇世尊既降伏天魔制諸外道如日月初出無幽不照如優曇花生實為希有開發智慧之門照破無明之宅興心利濟啟慈運悲拔出愛河了達幽闇才成佛果度生之心在斯者矣)</span>。</p>
</div>
<div class='div-orig'><p>三乘之性相皆空觀音自在。</p>
</div>
<div class='div-commentary'><p style="margin-left:1em"><span class='note-inline'>(三者從數彰名乘者運載之義運載修行行人至菩提彼岸法華經云乘此寶乘直至道塲攝論云法性真如所乘大性理事俱載自運運他到於彼岸皆名為乘眾生根性不同有其三種一聲聞乘於四諦理起行修行斷苦集之染因證滅道之淨果法華經云為求聲聞乘說應四諦法又云以佛道聲令一切聞故二緣覺乘觀十二因緣始終無實觀其逆順滅行滅緣興起觀心證生空理法華經云為求緣覺乘說應十二因緣故三者大乘修六度萬行斷煩惱所知功歷二秖願該四誓始於十信終至二依俻受諸勤勞方成不思議法華經云為求大乘者說應六波羅蜜令得無上菩提故性者體性相者相猒佛成道後廣說三乘標一真空顯其性相隨根悟證各有等差聞思修發乎觀音教理行彰乎自在利益之本其在斯文者矣)</span>。</p>
</div>
<div class='div-orig'><p>十地之因緣解脫啟諸有情。</p>
</div>
<div class='div-commentary'><p style="margin-left:1em"><span class='note-inline'>(十地者十地菩薩斷或證理階級位次修行進道<span class='corr'>已</span>淺至深有其十種十地論云一歡喜地初斷煩惱所知二障證徧行真如極懽喜故二離垢地離無明垢極清淨故三發光地發智慧光照自他故四焰慧地智焰現行無間斷故五難勝地所修勝行極難比故六現前地法空智果念念現前故七遠行地所修佛行漸到岸故八不動地證無生忍得自在故九善慧地二利普修善巧便故十法雲地慈悲如雲說法如雨故言因緣解脫者佛為一大事因緣故出現於世所謂開示悟入佛之知見啟化有情令依教起行發聞思修薰習三慧引起本識無漏智種生於現行斷惑證理離其繫縛得解脫故言解脫者有其八種瑜伽論云一內有色觀外諸色解脫二內無色觀外諸色解脫三淨解脫身作證具足住解脫四空無邊處解脫五識無邊處解脫六無所有處解脫七非非想處解脫八滅受想解脫良以有情福感遇佛出與開解脫之信門示出塵之要路依之修學十地可偕矣)</span>。</p>
</div>
<div class='div-orig'><p>應現四十九年。</p>
</div>
<div class='div-commentary'><p style="margin-left:1em"><span class='note-inline'>(應者應機說法權身方便也現者化現隨方誘接力用也竊以初於鹿苑轉四諦之法輪終至提河演一乘之實性中間或談般若或說密嚴或演楞伽或宣深密或向忉利天上荅摩耶重恩或往毗衛羅城報父主孝義白鷺池側靈鷲山中給孤獨園摩竭陁國或於樹下或往林間或向天宮或住下界或受請處或往有緣或說大乘小乘或說玄教有教隨根隨性或淺或深遮詮表詮權道實道應病設法任器方圓闕八萬法門入無邊三昧神通應化徧及十方住世四十九年說法三百六十會逐會證果者莫可稱[婁*殳]悟無上道者如恒河沙三千大千普霑法雨他方此土盡獲醍醐應現慈悲其功甚大矣)</span>。</p>
</div>
<div class='div-orig'><p>歸空告滅。</p>
</div>
<div class='div-commentary'><p style="margin-left:1em"><span class='note-inline'>(世尊闇化緣滿示相還源顯萬法歸空明生滅無滅受波旬請入般涅槃金軀將掩於雙林諸天景慕王韜光於樹四眾哀號案涅槃經云世尊於二月十五日平且面門放光上微有頂下照空輪遍光耀者皆發菩提心収光從口而入宣告四眾一切諸法從緣而生從緣而滅念念無常湏生警覺吾今背痛示入涅槃北首面西而入滅度是時天地震動日月無光諸天鬼神流下如雨哭聲徧三千大千世界空中唱言法幢折法燈滅法舩沉法海竭又案周書異記云穆王五十二年壬申之歲二月十五日平旦暴風怒起伐損人含傷折樹木山川大地悉皆震動午後天暗雲霧慘色西方有白虹十二道南北通貫連夜不滅穆王問太吏扈多曰是何微也奏曰西方有大聖人入滅衰相現矣千年之後教法行於此國後至一千一十七等教始到此故知萬法本空真體無變來有時而去有日其在斯矣)</span>。</p>
</div>
<div class='div-orig'><p>演涅槃般若之智。</p>
</div>
<div class='div-commentary'><p style="margin-left:1em"><span class='note-inline'>(演者宜闡開說引發之義涅槃者梵語此云圓寂具三德故名圓離二生死故名寂三德者大般若經云摩訶般若解脫法身又斷德智德思德涅槃修證不同有其四種一自性清淨涅槃上至諸佛下及有情緫有此性雖在煩惱之中煩惱不能染污在凡夫不減處聖位不增名為自性清淨涅槃二有餘依涅槃者由出煩惱障證生空真如而心永寂有父母所生苦依身在名有餘依涅槃三無餘依涅槃者即是阿羅漢人起無漏智火焚却五根身灰心滅智同大虛空名無餘依涅槃四無住處涅槃者世尊因圓果滿頓證法身有悲故觀見眾生輪廻苦趣不住涅槃從體起化名無住涅槃般若者梵語此云淨慧般若不同有其三種一實相般若從真如得名二觀照般若體用雙顯三文字般若依能詮教立然而佛開般若之真智宣演涅槃之妙門汲引群迷令到彼岸者矣)</span>。</p>
</div>
<div class='div-orig'><p>寂阿祇淨度之刧。</p>
</div>
<div class='div-commentary'><p style="margin-left:1em"><span class='note-inline'>(寂者寂照通貫顯真智融寂之義阿祇者無數義淨度者顯三輪體空義修六度行皆清淨故刧者時分義良以佛啟玄門指其頓證了達真妄智寂境融維摩杜絕其言觀音辯明其證揔唯上等下士知難俯十地於初心俱三祇於一念何須遠征大刧六度俻修龍女頓成法華真顯善財齊證華嚴廣陳所以楞嚴經云銷我億刧顛倒想不歷僧祇獲法身故云寂阿[仁-二+氏]淨度之幻者矣)</span>。</p>
</div>
<div class='div-orig'><p>時也深窮幻夢法體如來。</p>
</div>
<div class='div-commentary'><p style="margin-left:1em"><span class='note-inline'>(時也者數有為法非實遷變之詞也深窮者了達之義幻者時喻法令了知非真實也法體者法身佛也如來者報身佛也法身真如佛者體徧十方凝然湛寂無為無相絕是絕非種智兩捐一切清淨報身四智佛者三祇練行六度俻修果滿因圓無障無礙廓周沙界受用無窮唯識論云常自受用廣大法樂然後於一法界流出化身教化眾生闇諸方便指四大五蘊如幻如泡長養色身如電如夢有為之法念念無常幻化之緣都無官體結巾為兔兔本無形化杖為人人元無用寶積經云四大元空五蘊無主虛幻之身何湏愛著金剛經云一切有為法如夢幻等幻夢之喻其唯非堅法體如來方能盡遣者矣)</span>。</p>
</div>
<div class='div-orig'><p>宣秘旨於山中。</p>
</div>
<div class='div-commentary'><p style="margin-left:1em"><span class='note-inline'>(秘旨者妙法深旨也山者即靈山也案西域記說梵云耆闍崛山此云鷲峯亦云靈山多諸鷲鳥之所棲止亦云山似鷲鳥之形故得其名世尊於此山中說法華經會三乘歸於一乘三變土四八方嚴淨多寶塔現化佛齊臻弥勒發揚文殊引昔鶖子啟問佛方許宣先演二種甚深次說四般知見顯三乘之權實會二諦之有無妙法理深將蓮華而為喻一乘義奧指白牛而方登棄捨化城到於寶所遐清火宅頓顯衣珠三平等本同十無上何異法華經云智慧甚深難解難入又云甚深微妙法難見難可了又云是乘微妙三界第一又云深固幽遠無人能到又云乘此寶乘直至道場佛本出世為一大事因緣是靈山之秘旨者矣)</span>。</p>
</div>
<div class='div-orig'><p>授然燈之佛說。</p>
</div>
<div class='div-commentary'><p style="margin-left:1em"><span class='note-inline'>(案寶積經云世尊因地修行至第三阿僧祇刧位居八地名納摩仙人遇然燈佛出世入蓮華大城仙人思欲供養然燈佛將七莖蓮華上佛願我速成就七覺支然燈佛欲接仙人故於佛面前路上化少泥仙人才見路上有泥遂脫塵皮衣鋪於泥上猶有少多泥遂更布髮遮泥請佛上過佛才踏髮三千大千世界一時震動佛廣為仙人說法乃為授記金剛經云汝於來世當得作佛号釋迦牟尼故知千古一同聖不虛說昔時授記果應今來者矣)</span>。</p>
</div>
<div class='div-orig'><p>故知忍辱為妙大覺聲聞。</p>
</div>
<div class='div-commentary'><p style="margin-left:1em"><span class='note-inline'>(故知者結前起後之詞忍辱者六度之中第三忍度也惡境臨身名辱被辱不瞋名忍此行難行故名為妙案寶積普曜經說世尊因時修忍辱行在一山中居住号曰忍辱仙人春二三月百花俱發歌利國王此云闘諍將諸婇女入山遊者王見仙人問修何行仙人荅曰修忍辱行正曰若修忍行我當試汝便勑左右令割七支仙人忍行成就安然不動報於王曰王以世刀割我身體我成佛時當以智慧刀割王結使煩惱言大覺者簡二乘菩薩之義二乘但有自覺菩薩雖有覺他未得圓滿佛具三覺悉圓滿故得大覺名因修忍行聲振十方果感法身普聞諸國法華經云以佛道聲令一切聞)</span>。</p>
</div>
<div class='div-orig'><p>芥子納須弥之國。</p>
</div>
<div class='div-commentary'><p style="margin-left:1em"><span class='note-inline'>(此顯我佛作用自在神變隱顯解脫法門不思議力難可比故且芥子至小須弥量大佛以神力顯其殊勝將以微之芥子納廣大之須弥諸天在中如居佛國須弥者梵語此云妙高四寶所成名之為妙出過眾山故名為高案本起經云須弥山出水八萬由旬入水八萬由旬一由旬十六里四寶所成六萬小山以為眷属七金山之所圍繞又維摩經云若菩薩住是解脫者以須弥之高廣內芥子中無所增減須弥山王本相如故而四天王忉利諸天不覺不知<span class='corr'>己</span>之所入唯應度者乃見須弥入芥子中是名不思議解脫法門又華嚴經不思議品云將二千大千世界万億須弥山等置一毛端而無障礙故知佛智難思神化頗測若非悟發捨生信心若矣)</span>。</p>
</div>
<div class='div-orig'><p>蓮華生足下之雲。</p>
</div>
<div class='div-commentary'><p style="margin-left:1em"><span class='note-inline'>(此顯如來於十自在中第八神應自在十力中第六種種勝解力成就故言蓮華者具聞敷出水馨香結果義雖處淤泥不為污染喻佛智性出離煩惱之泯<span class='corr'>已</span>成菩提之果梵謂奔茶利迦此云白蓮華案本生經云佛因地時遇古釋迦佛獻於蓮華至今成佛蓮華捧足又寶積經金剛仙記云如來行時有二初運神通於虛空中二地神持華舉動足不動三離地四指千輻輪相即地分明雲有自在之功華有清絜之狀將雲喻華故云蓮華生足下之雲也)</span>。</p>
</div>
<div class='div-orig'><p>舒卷之煩惱皆除其何語默。</p>
</div>
<div class='div-commentary'><p style="margin-left:1em"><span class='note-inline'>(舒卷者佛三十二相中第三十一額上白毫相也舒即徧照三覩見者頓除煩惱卷即圓瑩喻者澄湛如如語默融和動靜絕念化而不化其化大行利而無利其利<span class='corr'>已</span>廣者矣)</span>。</p>
</div>
<div class='div-orig'><p>讚歎之含生布慧照破迷群。</p>
</div>
<div class='div-commentary'><p style="margin-left:1em"><span class='note-inline'>(佛具一百四十功德開無量無邊法門頭頭接於眾生機機應於群品稽首讚歎者獲現福報興心求證者得悟無生布慧之思群生獲益本事經云任是翹足百子生讚歎如來終不盡法華經云世尊慧燈明能照諸幽闇)</span>。</p>
</div>
<div class='div-orig'><p><span class='corr'>已</span>而變化神通普霑性德。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>已</span>而者引韻發語之端變者大小不定之義化者無而忽有之功神者靈而應感之稱通者達彼知此之由旦佛具六通變化自在隨心所欲應現在前掌鐵輪於空中外道自伏擎大石於天界力士歸心澤被大千恩霑九有表佛化德平等普施如杲日昇空無幽不燭若春雷發響有性皆生言六通者楞伽經云一神境通二天眼通三天耳通四他心通五寬住通六漏盡通又密嚴經云佛有三種希有一神通希有如外道難化如來化鐵輪於空中下欲摧碾之而乃歸伏二逆說希有但是眾生起心動念佛一一知之隨心所樂與作佛事三教化希有即是所化三乘弟子盡證聖果故知佛德普濟眾生者矣)</span>。</p>
</div>
<div class='div-orig'><p>悲末刧之有限貫靈臺而不易。</p>
</div>
<div class='div-commentary'><p style="margin-left:1em"><span class='note-inline'>(悲者哀矜憫濟之義末刧者從人壽八萬四千歲一百年減一歲減至十歲<span class='corr'>已</span>為極限今人<span class='corr'>已</span>減壽至七十也靈臺者真心也南華真經云心是靈臺可隨方轉且夫刧有增而有減壽有短而有長真心湛然何曾遷易盖為眾生緣業受報不同遂有九類四生天堂地獄悲於含識不悟修真令知减刧之短長求真出離者矣)</span>。</p>
</div>
<div class='div-orig'><p>娑婆之世界圓滿。</p>
</div>
<div class='div-commentary'><p style="margin-left:1em"><span class='note-inline'>(娑婆者此云堪忍世界者具四義一可破壞義二隱真理義三有漏義四遷流義眾生業繫縛故墮在三世之內遷變蘊界之中佛道圓滿果證無生利益娑婆功唯大矣)</span>。</p>
</div>
<div class='div-orig'><p>菩提之道果重滌。</p>
</div>
<div class='div-commentary'><p style="margin-left:1em"><span class='note-inline'>(菩提者此云覺智菩提不同有其五種瑜伽論云一發心菩提刱發大乘心故二伏心菩提加行伏煩惱故三眀心菩提入見道極分明故四出到菩提出十地障到妙覺故五無上菩提因圓果滿故佛演妙法開五菩提從淺至深令其修證永煩惱道果自圓自利之行將周利他之心方晉)</span>。</p>
</div>
<div class='div-orig'><p>我今志慕於真如一心歸依於向佛。</p>
</div>
<div class='div-commentary'><p style="margin-left:1em"><span class='note-inline'>(我者三我之中主者自在之義慕者景慕味翫探蹟思證之義法華經妙莊嚴王讚佛云如來希有以功德智慧故頂上肉髻光明顯照其眼長廣而紺青色眉間毫相白如珂月齒白齊密常有光明脣色赤好如頻婆菓又仁王經波斯匿二叩於佛前以偈讚曰世尊導師金剛體心行寂滅轉法輪八辯圓音為開演時眾得道百萬億又華嚴經普賢菩薩以偈讚佛剎塵心念數可知大海中水可飲盡虛空可量風可繫無能說盡佛功德故知佛之功德妙好無邊積行所招致成圓滿所以研盡玄微究窮性相始於初韻終至賦圓備盡諸化門說盡諸相好徧及有情同得無為之化矣)</span>。</p>
</div>
</div><!-- end of div[@id='body'] -->
</body></html>