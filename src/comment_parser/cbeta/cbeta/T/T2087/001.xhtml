<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大唐西域記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2087
<div class='div-xu'><a id='mulu1' />
<p class='h1'>大唐西域記序</p><p>竊以穹儀方載之廣，蘊識懷靈之異，《談天》無以究其極，《括地》詎足辯其原？是知方志所未傳，聲教所不暨者，豈可勝道哉！</p>
<p>詳夫天竺之為國也，其來尚矣。聖賢以之疊軫，仁義於焉成俗。然事絕於曩代，壤隔於中土，《山經》莫之紀，《王會》所不書。博望鑿空，徒寘懷於印竹；昆明道閉，謬肆力於神池。遂使瑞表恒星，欝玄妙於千載；夢彰佩日，祕神光於萬里。暨於蔡愔訪道、摩騰入洛，經藏石室，未盡龍宮之奧，像畫涼臺，寧極鷲峯之美。自茲厥後，時政多虞。閹竪乘權，潰東京而鼎峙；母后成釁，剪中朝而幅裂。憲章泯於函、雒，烽燧警於關塞，四郊因而多壘，況茲邦之絕遠哉！然而釣奇之客，希世間至。頗存記注，寧盡物土之宜；徒採《神經》，未極真如之旨。有隋一統，寔務恢疆，尚且睠西海而咨嗟，望東雒而杼軸。揚旌玉門之表，信亦多人；利涉[葸-十+夕]嶺之源，蓋無足紀。曷能指雪山而長騖，望龍池而一息者哉！良由德不被物，威不及遠。我大唐之有天下也，闢寰宇而創帝圖，掃攙搶而清天步。功侔造化，明等照臨。人荷再生，肉骨豺狼之吻；家蒙錫壽，還魂鬼蜮之墟。總異類於[葶-丁+呆]街，掩遐荒於輿地。苑十洲而池環海，小五帝而鄙上皇。</p>
<p>法師幼漸法門，慨祇園之莫履；長懷真迹，仰鹿野而翹心。褰裳淨境，實惟素蓄。會淳風之西偃，屬候律之東歸，以貞觀三年，杖錫遵路。資皇靈而抵殊俗，冐重險其若夷；假冥助而踐畏塗，幾必危而已濟。<span class='corr'>暄</span>寒驟徙，展轉方達。言尋真相，見不見於空有之間；博考精微，聞不聞於生滅之際。廓群疑於性海，啟妙覺於迷津。於是隱括眾經，無片言而不盡；傍稽聖迹，無一物而不窺。周流多載，方始旋返。十九年正月，屆于長安。所獲經論六百五十七部，有詔譯焉。</p>
<p>親踐者一百一十國，傳聞者二十八國。或事見於前典，或名始於今代。莫不餐和飲澤，頓顙而知歸；請吏革音，梯山而奉贐。歡闕庭而相抃，襲冠帶而成群。爾其物產風土之差，習俗山川之異。遠則稽之於國典，近則詳之於故老，邈矣殊方，依然在目。無勞握槧，已詳油素。名為「大唐西域記」，一帙，十二卷。竊惟書事記言，固已緝於微婉；瑣詞小道，冀有補於遺闕。祕書著作佐郎敬播序之云爾。</p>
</div>
<div class='div-xu'><a id='mulu2' />
<p class='h1'>大唐西域記敘</p><p class="byline">尚書左僕射燕國公張說製</p><p>若夫玉毫流照，甘露灑于大千；金鏡揚暉，薰風被于有截。故知示現三界，粵稱天下之尊；光宅四表，式標域中之大。是以慧日淪影，像化之跡東歸；帝猷宏闡，大章之步西極。</p>
<p>有慈恩道場三藏法師，諱玄奘，俗姓陳氏，其先頴川人也。帝軒提象，控華渚而開源；大舜賓門，基歷山而聳構。三恪照于姬載，六奇光于漢祀。書奏而承朗月，遊道而聚德星。縱壑駢鱗，培風齊翼。世濟之美，欝為景胄。法師籍慶誕生，含和降德，結根深而䓲茂，道源浚而靈長。奇開之歲，霞軒月舉；聚沙之年，蘭薰桂馥。洎乎成立，藝殫墳素。九皐載響，五府交辟。以夫早悟真假，夙照慈慧，鏡真筌而延佇，顧生涯而永息。而朱紱紫纓，誠有界之徽網；寶車丹枕，寔出世之津途。由是擯落塵滓，言歸閑曠。令兄長捷法師，釋門之棟[榦-木+禾]者也。擅龍象于身世，挺鶖鷺于當年。朝野挹其風猷，中外羨其聲彩。既而情深友愛，道睦天倫。法師服勤請益，分陰靡棄。業光上首，擢秀檀林；德契中庸，騰芬蘭室。抗策平道，包九部而吞夢；鼓枻玄津，俯四韋而小魯。自茲遍遊談肆，載移涼燠。功既成矣，能亦畢矣。至于泰初日月，燭曜靈臺；子雲鞶悅，發揮神府。于是金文暫啟，佇秋駕而雲趨；玉柄纔撝，披霧市而波屬。若會斵輪之旨，猶知拜瑟之微。以瀉瓶之多聞，泛虛舟而獨遠。迺于轘轅之地，先摧鍱腹之誇；并絡之鄉，遽表浮桮之異。遠邇宗挹，為之語曰：「昔聞荀氏八龍，今見陳門雙驥。」汝、頴多奇士，誠哉此言。</p>
<p>法師自幼迄長，遊心玄理。名流先達，部執交馳，趨末忘本，摭華捐實，遂有南北異學，是非紛糾。永言于此，良用憮然。或恐傳譯踳駁，未能筌究，欲窮香象之文，將罄龍宮之目。以絕倫之德，屬會昌之期，杖錫拂衣，第如遐境。于是背玄㶚而延望，指葱山而矯迹。川陸綿長，備甞艱險。陋博望之非遠，嗤法顯之為局。遊踐之處，畢究方言，鐫求幽賾，妙窮津會。于是詞發雌黃，飛英天竺；文傳貝葉，聿歸振旦。</p>
<p>太宗文皇帝金輪纂御，寶位居尊。載佇風徽，召見青蒲之上；廼睠通識，前膝黃屋之間。手詔綢繆，中使繼路。俯摛睿思，乃製《三藏聖教序》，凡七百八十言。今上昔在春闈，裁《述聖記》，凡五百七十九言。啟玄妙之津，書揄揚之旨。蓋非道映鷄林，譽光鷲嶽，豈能緬降神藻，以旌時秀。奉　詔翻譯梵本，凡六百五十七部。具覽遐方異俗，絕壤殊風，土著之宜，人備之序，正朔所暨，聲教所單，著《大唐西域記》，勒成一十二卷。編錄典奧，綜覈明審，立言不朽，其在茲焉。</p>
</div>
<p class='juan'><a id='mulu3' />大唐西域記卷第一<span class='note-inline'>(三十四國)</span></p><p class="byline">三藏法師玄奘奉　詔譯</p><p class="byline">大總持寺沙門辯機撰</p>
<div class='div-other'><a id='mulu4' />
<ul class="">
<li>阿耆尼國</li>

<li>屈支國</li>

<li>跋祿迦國</li>

<li>笯<span class="note-inline">(奴故反)</span>赤建國</li>

<li>赭時國</li>

<li>㤄<span class="note-inline">(敷發反)</span>捍國</li>

<li>窣<span class="note-inline">(蘇沒反)</span>堵利瑟那國</li>

<li>颯秣建國</li>

<li>弭秣賀國</li>

<li>劫布呾那國</li>

<li>屈霜<span class="note-inline">(去聲)</span>爾伽國</li>

<li>喝捍國</li>

<li>捕喝國</li>

<li>伐地國</li>

<li>貨利習彌伽國</li>

<li>羯霜<span class="note-inline">(去聲)</span>那國</li>

<li>呾蜜國</li>

<li>赤鄂衍那國</li>

<li>忽露摩國</li>

<li>愉<span class="note-inline">(色俱反)</span>漫國</li>

<li>鞠和衍那國</li>

<li>鑊沙國</li>

<li>珂咄羅國</li>

<li>拘謎<span class="note-inline">(莫閉反)</span>陀國</li>

<li>縛伽浪國</li>

<li>紇露悉泯健國</li>

<li>忽懍國</li>

<li>縛喝國</li>

<li>銳秣陀國</li>

<li>胡寔健國</li>

<li>呾剌健國</li>

<li>揭職國</li>

<li>梵衍那國</li>

<li>迦畢試國</li>
</ul>
<div class='div-other'><a id='mulu5' /><p>歷選皇猷，遐觀帝錄，庖犧出震之初，軒轅垂衣之始，所以司牧黎元，所以疆畫分野。暨乎唐堯之受天運，光格四表，虞舜之納地圖，德流九土。自茲已降，空傳書事之冊，逖聽前修，徒聞記言之史。豈若時逢有道，運屬無為者歟。我大唐御極則天，乘時握紀，一六合而光宅，四三皇而照臨。玄化滂流，祥風遐扇，同乾坤之覆載，齊風雨之鼓潤。與夫東夷入貢，西戎即敘，創業垂統，撥亂反正，固以跨越前王，囊括先代。同文共軌，至治神功，非載記無以贊大猷，非昭宣何以光盛業。玄奘輒隨遊至，舉其風土，雖未考方辯俗，信已越五踰三。含生之疇，咸被凱澤；能言之類，莫不稱功。越自天府，暨諸天竺，幽荒異俗，絕域殊邦，咸承正朔，俱霑聲教。贊武功之績，諷成口實；美文德之盛，欝為稱首。詳觀載籍，所未甞聞；緬惟圖牒，誠無與二。不有所敘，何記化洽？今據聞見，於是載述。</p>
<p>然則索訶世界<span class='note-inline'>(舊曰娑婆世界，又曰娑訶世界，皆訛也)</span>，三千大千國土，為一佛之化攝也。今一日月所照臨四天下者，據三千大千世界之中，諸佛世尊皆此垂化，現生現滅，導聖導凡。蘇迷盧山<span class='note-inline'>(唐言妙高山。舊曰須彌，又曰須彌，婁皆訛略也)</span>，四寶合成，在大海中，據金輪上，日月之所照迴，諸天之所遊舍。七山七海，環峙環列；山間海水，具八功德。七金山外，乃鹹海也。海中可居者，大略有四洲焉。東毘提訶洲<span class='note-inline'>(舊曰弗婆提，又曰弗于逮，訛也)</span>，南贍部洲<span class='note-inline'>(舊曰閻浮提洲，又曰剡浮洲，訛也)</span>，西瞿陀尼洲<span class='note-inline'>(舊曰瞿耶尼，又曰的伽尼，訛也)</span>，北拘盧洲<span class='note-inline'>(舊曰欝單越，又曰鳩樓。訛也)</span>。金輪王乃化被四天下，銀輪王則政隔北拘盧，銅輪王除北拘盧及西瞿陀尼，鐵輪王則唯贍部洲。夫輪王者，將即大位，隨福所感，有大輪寶，浮空來應，感有金、銀、銅、鐵之異，境乃四、三、二、一之差，因其先瑞，即以為號。則贍部洲之中地者，阿那婆答多池也<span class='note-inline'>(唐言無熱惱。舊曰阿耨達池，訛也)</span>。在香山之南，大雪山之北，周八百里矣。金、銀、瑠璃、頗胝，飾其岸焉。金沙彌漫，清波皎鏡。八地菩薩以願力故，化為龍王，於中潛宅。出清冷水，給贍部洲。是以池東面銀牛口流出殑<span class='note-inline'>(巨勝反)</span>伽河<span class='note-inline'>(舊曰恒河，又曰恒伽，訛也)</span>，繞池一匝，入東南海；池南面金象口流出信度河<span class='note-inline'>(舊曰辛頭河，訛也)</span>，繞池一匝，入西南海；池西面瑠璃馬口流出縛芻河<span class='note-inline'>(舊曰博叉河，訛也)</span>，繞池一匝，入西北海；池北面頗胝師子口流出徙多河<span class='note-inline'>(舊曰私陀河，訛也)</span>，繞池一匝，入東北海，或曰潛流地下，出積石山，即徙多河之流，為中國之河源云。</p>
<p>時無輪王應運，贍部洲地有四主焉。南象主則暑濕宜象，西寶主乃臨海盈寶，北馬主寒勁宜馬，東人主和暢多人。故象主之國躁烈篤學，特閑異術，服則橫巾右袒，首則中髻四垂，族類邑居，室宇重閣。寶主之鄉，無禮義，重財賄，短製左衽，斷髮長髭，有城郭之居，務殖貨之利。馬主之俗，天資獷暴，情忍殺戮，毳帳穹廬，鳥居逐牧。人主之地，風俗機惠，仁義照明，冠帶右衽，車服有序，安土重遷，務資有類。三主之俗，東方為上，其居室則東闢其戶，旦日則東向以拜。人主之地，南面為尊。方俗殊風，斯其大概。至於君臣上下之禮，憲章文軌之儀，人主之地，無以加也。清心釋累之訓，出離生死之教，象主之國，其理優矣。斯皆著之經誥，問諸土俗，博關今古，詳考見聞。然則佛興西方，法流東國，通譯音訛，方言語謬，音訛則義失，語謬則理乖。故曰：「必也正名乎」，貴無乖謬矣。</p>
<p>夫人有剛柔異性，言音不同，斯則繫風土之氣，亦習俗之致也。若其山川物產之異，風俗性類之差，則人主之地，國史詳焉；馬主之俗，寶主之鄉，史誥備載，可略言矣。至於象主之國，前古未詳，或書地多暑濕，或載俗好仁慈，頗存方志，莫能詳舉，豈道有行藏之致，固世有推移之運矣。是知候律以歸化，飲澤而來賓，越重險而款玉門，貢方奇而拜絳闕者，蓋難得而言焉。由是之故，訪道遠遊，請益之隙，存記風土。黑嶺已來。莫非胡俗。雖戎人同貫，而族類群分，畫界封疆，大率土著。建城<span class='corr'>郭</span>，務殖田畜；性重財賄，俗輕仁義；嫁娶無禮，尊卑無次；婦言是用，男位居下。死則焚骸，喪期無數；釐面截耳，斷髮裂裳，屠殺群畜，祀祭幽魂。吉乃素服，凶則皂衣。同風類俗，略舉條貫；異政殊制，隨地別敘。印度風俗，語在後記。</p>
<p>出高昌故地，自近者始，曰阿耆尼國<span class='note-inline'>(舊曰烏耆)</span>。</p>
</div>
<div class='div-other'><a id='mulu6' /><p>阿耆尼國，東西六百餘里，南北四百餘里。國大都城周六七里。四面據山，道險易守。泉流交帶，引水為田。土宜穈、黍、宿麥、香棗、蒲萄、梨、柰諸菓。氣序和暢，風俗質直。文字取則印度，微有繒絹。服飾氈褐，斷髮無巾。貨用金錢、銀錢、小銅錢。王，其國人也，勇而寡略，好自稱伐，國無綱紀，法不整肅。伽藍十餘所，僧徒二千餘人，習學小乘教說一切有部，經教律儀，既遵印度，諸習學者，即其文而翫之。戒行律儀，潔清勤勵。然食雜三淨，滯於漸教矣。</p>
<p>從此西南行二百餘里，踰一小山，越二大河，西得平川，行七百餘里，至屈<span class='note-inline'>(居勿反)</span>支國<span class='note-inline'>(舊曰龜茲)</span>。</p>
</div>
<div class='div-other'><a id='mulu7' /><p>屈支國，東西千餘里，南北六百餘里。國大都城周十七八里，宜穈、麥，有粳稻，出蒲萄、石榴，多梨、柰、桃、杏。土產黃金、銅、鐵、鉛、錫。氣序和，風俗質。文字取則印度，粗有改變。管絃伎樂，特善諸國。服飾錦褐，斷髮巾帽。貨用金錢、銀錢、小銅錢。王，屈支種也，智謀寡昧，迫於強臣。其俗生子以木押頭，欲其遍遞也。伽藍百餘所，僧徒五千餘人，習學小乘教說一切有部。經教律儀，取則印度，其習讀者，即本文矣。尚拘漸教，食雜三淨。潔清耽翫，人以功競。</p>
<p>國東境城北天祠前，有大龍池。諸龍易形，交合牝馬，遂生龍駒，[怡-台+龍]戾難馭。龍駒之子，方乃馴駕，所以此國多出善馬。聞諸先志曰：近代有王，號曰金花，政教明察，感龍馭乘。王欲終沒，鞭觸其耳，因即潛隱，以至于今。城中無井，取彼池水。龍變為人，與諸婦會，生子驍勇，走及奔馬；如是漸染，人皆龍種，恃力作威，不恭王命。王乃引搆突厥，殺此城人，少長俱戮，略無噍類。城今荒蕪，人煙斷絕。</p>
<p>荒城北四十餘里，接山阿，隔一河水，有二伽藍，同名照怙釐，而東西隨稱。佛像莊飾，殆越人工。僧徒清齋，誠為勤勵。東照怙釐佛堂中有玉石，面廣二尺餘，色帶黃白，狀如海蛤。其上有佛足履之迹，長尺有八寸，廣餘六寸矣。或有齋日，照燭光明。</p>
<p>大城西門外，路左右各有立佛像，高九十餘尺。於此像前，建五年一大會處。每歲秋分數十日間，舉國僧徒皆來會集。上自君王，下至士、庶，捐廢俗務，奉持齋戒，受經聽法，渴日忘疲。諸僧伽藍莊嚴佛像，瑩以珍寶，飾之錦綺，載諸輦輿，謂之行像，動以千數，雲集會所。常以月十五日、晦日，國王、大臣謀議國事，訪及高僧，然後宣布。</p>
<p>會場西北渡河，至阿奢理貳伽藍<span class='note-inline'>(唐言奇特)</span>。庭宇顯<span class='corr'>敞</span>，佛像工飾。僧徒肅穆，精勤匪怠，並是耆艾宿德，碩學高才，遠方俊彥，慕義至止。國王、大臣、士、庶、豪右，四事供養，久而彌敬。聞諸先志曰：昔此國先王，崇敬三寶，將欲遊方，觀禮聖迹，乃命母弟，攝知留事。其弟受命，竊自割勢，防未萌也。封之金函，持以上王。王曰：「斯何謂也？」對曰：「迴駕之日，乃可開發。」即付執事，隨軍掌護。王之還也，果有搆禍者，曰：「王令監國，婬亂中宮。」王聞震怒，欲置嚴刑。弟曰：「不敢逃責，願開金函。」王遂發而視之，乃斷勢也。曰：「斯何異物？欲何發明？」對曰：「王昔遊方，命知留事，懼有讒禍，割勢自明。今果有徵，願垂照覽。」王深驚異，情愛彌隆，出入後庭，無所禁礙。王弟於後，行遇一夫，擁五百牛，欲事形腐。見而惟念，引類增懷：「我今形虧，豈非宿業？」即以財寶，贖此群牛。以慈善力，男形漸具。以形具故，遂不入宮。王怪而問之，乃陳其始末。王以為奇特也，遂建伽藍，式旌美迹，傳芳後葉。</p>
<p>從此西行六百餘里，經小沙磧，至跋祿迦國<span class='note-inline'>(舊謂姑黑，又曰亟黑)</span>。</p>
</div>
<div class='div-other'><a id='mulu8' /><p>跋祿迦國，東西六百餘里，南北三百餘里。國大都城周五六里。土宜氣序，人性風俗，文字法則同屈支國，語言少異。細氈細褐，隣國所重。伽藍數十所，僧徒千餘人，習學小乘教說一切有部。</p>
<p>國西北行三百餘里，度石磧，至凌山。此則葱嶺北原，水多東流矣。山谷積雪，春夏合凍，雖時消泮，尋復結氷。經途險阻，寒風慘烈。多暴龍難，凌犯行人。由此路者，不得赭衣持瓠，大聲叫喚。微有違犯，災禍目覩。暴風奮發，飛沙雨石，遇者喪沒，難以全生。</p>
<p>山行四百餘里，至大清池<span class='note-inline'>(或名熱海，又謂鹹海)</span>。周千餘里，東西長，南北狹。四面負山，眾流交湊，色帶青黑，味兼鹹苦，洪濤浩汗，驚波<span class='corr'>汩</span><span class='corr'>淴</span>。龍魚雜處，靈怪間起，所以往來行旅，禱以祈福，水族雖多，莫敢漁捕。</p>
<p>清池西北行五百餘里，至素葉水城。城周六七里，諸國商胡雜居也。土宜糜、麥、蒲萄，林樹稀疎。氣序風寒，人衣氈褐。</p>
<p>素葉已西數十孤城，城皆立長，雖不相稟命，然皆役屬突厥。</p>
<p>自素葉水城，至羯霜那國，地名窣利，人亦謂焉。文字語言，即隨稱矣。字源簡略，本二十餘言，轉而相生，其流浸廣，粗有書記，竪讀其文，遞相傳授，師資無替。服氈褐，衣皮㲲，裳服褊急。齊髮露頂，或總剪剃，繒綵絡額，形容偉大，志性恇怯，風俗澆訛，多行詭詐，大抵貪求，父子計利，財多為貴，良賤無差。雖富巨萬，服食麁弊。力田逐利者雜半矣。</p>
<p>素葉城西行四百餘里，至千泉。千泉者，地方二百餘里，南面雪山，三陲平陸。水土沃潤，林樹扶疎，暮春之月，雜花若綺。泉池千所，故以名焉。突厥可汗每來避暑。中有群鹿，多飾鈴鐶，馴狎於人，不甚驚走。可汗愛賞，下命群屬，敢加殺害，有誅無赦。故此群鹿，得終其壽。</p>
<p>千泉西行百四五十里，至呾邏私城。城周八九里，諸國商胡雜居也。土宜氣序，大同素葉。</p>
<p>南行十餘里，有小孤城，三百餘戶，本中國人也，昔為突厥所掠，後遂鳩集同國，共保此城，於中宅居。衣服去就，遂同突厥；言辭儀範，猶存本國。</p>
<p>從此西南行二百餘里，至白水城。城周六七里。土地所產，風氣所宜，逾勝呾邏私。</p>
<p>西南行二百餘里，至恭御城。城周五六里。原隰膏腴，樹林蓊欝。</p>
<p>從此南行四五十里，至笯<span class='note-inline'>(奴故反)</span>赤建國。</p>
</div>
<div class='div-other'><a id='mulu9' /><p>笯赤建國，周千餘里。地沃壤，備稼穡，草木欝茂，華果繁盛，多蒲萄，亦所貴也。城邑百數，各別君長，進止往來，不相稟命。雖則畫野區分，總稱笯赤建國。</p>
<p>從此西行二百餘里，至赭時國<span class='note-inline'>(唐言石國)</span>。</p>
</div>
<div class='div-other'><a id='mulu10' /><p>赭時國，周千餘里。西臨葉河。東西狹、南北長。土宜氣序，同笯赤建國。城邑數十，各別君長，既無總主，役屬突厥。</p>
<p>從此東南千餘里，至㤄<span class='note-inline'>(敷發反)</span>捍國。</p>
</div>
<div class='div-other'><a id='mulu11' /><p>㤄捍國，周四千餘里，山周四境。土地膏腴，稼穡滋盛，多花菓，宜羊馬。氣序風寒，人性剛勇，語異諸國，形貌醜弊。自數十年，無大君長，酋豪力競，不相賓伏，依川據險，畫野分都。</p>
<p>從此西行千餘里，至窣堵利瑟那國。</p>
</div>
<div class='div-other'><a id='mulu12' /><p>窣堵利瑟那國，周千四、五百里。東臨葉河。葉河出葱嶺北原，西北而流，浩汗渾濁<span class='corr'>汩</span><span class='corr'>淴</span>漂急。土宜風俗，同赭時國。自有王，附突厥。</p>
<p>從此西北入大沙磧，絕無水草。途路彌漫，疆境難測，望大山，尋遺骨，以知所指，以記經途。行五百餘里，至颯秣建國<span class='note-inline'>(唐言康國)</span>。</p>
</div>
<div class='div-other'><a id='mulu13' /><p>颯秣建國，周千六七百里，東西長，南北狹。國大都城周二十餘里，極險固，多居人。異方寶貨，多聚此國。土地沃壤，稼穡備植，林樹蓊欝，花菓滋茂，多出善馬。機巧之技，特工諸國。氣序和暢，風俗猛烈。凡諸胡國，此為其中，進止威儀，近遠取則。其王豪勇，隣國承命。兵馬強盛，多諸赭羯。赭羯之人，其性勇烈，視死如歸，戰無前敵。</p>
<p>從此東南至弭秣賀國<span class='note-inline'>(唐言米國)</span>。</p>
</div>
<div class='div-other'><a id='mulu14' /><p>弭秣賀國，周四五百里。據川中，東西狹，南北長。土宜風俗，同颯秣建國。從此北至劫布呾那國<span class='note-inline'>(唐言曹國)</span>。</p>
</div>
<div class='div-other'><a id='mulu15' /><p>劫布呾那國，周千四五百里，東西長，南北狹。土宜風俗，同颯秣建國。從此國西三百餘里，至屈<span class='note-inline'>(居勿反)</span>霜<span class='note-inline'>(去聲)</span>爾迦國<span class='note-inline'>(唐言何國)</span>。</p>
</div>
<div class='div-other'><a id='mulu16' /><p>屈霜爾迦國，周千四五百里，東西狹，南北長。土宜風俗，同颯秣建國。從此國西二百餘里，至喝捍國<span class='note-inline'>(唐言東安國)</span>。</p>
</div>
<div class='div-other'><a id='mulu17' /><p>喝捍國，周千餘里。土宜風俗，同颯秣建國。從此國西四百餘里，至捕喝國<span class='note-inline'>(唐言守安國)</span>。</p>
</div>
<div class='div-other'><a id='mulu18' /><p>捕喝國，周千六七百里，東西長，南北狹。土宜風俗，同颯秣建國。從此國西四百餘里，至伐地國<span class='note-inline'>(唐言西安國)</span>。</p>
</div>
<div class='div-other'><a id='mulu19' /><p>伐地國，周四百餘里，土宜風俗，同颯秣建國。從此西南五百餘里，至貨利習彌伽國。</p>
</div>
<div class='div-other'><a id='mulu20' /><p>貨利習彌伽國，順縛芻河兩岸，東西二三十里，南北五百餘里。土宜風俗，同伐地國，語言少異。從颯秣建國西南行三百餘里，至羯霜<span class='note-inline'>(去聲)</span>那國<span class='note-inline'>(唐言史國)</span>。</p>
</div>
<div class='div-other'><a id='mulu21' /><p>羯霜那國，周千四五百里。土宜風俗，同颯秣建國。從此西南行二百餘里，入山。山路崎嶇，谿徑危險，既絕人里，又少水草。東南山行三百餘里，入鐵門。</p>
<p>鐵門者，左右帶山，山極峭峻，雖有狹徑，加之險阻，兩傍石壁，其色如鐵。既設門扉，又以鐵鋦，多有鐵鈴，懸諸戶扇，因其險固，遂以為名。</p>
<p>出鐵門，至覩貨邏國<span class='note-inline'>(舊曰吐火羅國，訛也)</span>。其地南北千餘里，東西三千餘里。東阨葱嶺，西接波<span class='corr'>剌</span>斯，南大雪山，北據鐵門，縛芻大河中境西流。自數百年，王族絕嗣，酋豪力競，各擅君長，依川據險，分為二十七國。雖畫野區分，總役屬突厥。氣序既溫，疾疫亦眾。冬末春初，霖雨相繼。故此境已南，濫波已北，其國風土，並多溫疾。而諸僧徒以十二月十六日入安居，三月十五日解安居，斯乃據其多雨，亦是設教隨時也。其俗則志性恇怯；容貌鄙陋，粗知信義，不甚欺詐。語言去就，稍異諸國。字源二十五言，轉而相生，用之備物，書以橫讀，自左向右，文記漸多，逾廣窣利。多衣㲲，少服褐。貨用金、銀等錢，模樣異於諸國。</p>
<p>順縛芻河北下流至呾蜜國。</p>
</div>
<div class='div-other'><a id='mulu22' /><p>呾蜜國，東西六百餘里，南北四百餘里。國大都城周二十餘里。東西長，南北狹。伽藍十餘所，僧徒千餘人。諸窣堵波，即舊所謂浮圖也，又曰鍮婆，又曰塔婆，又曰私鍮簸，又曰藪斗波，皆訛也。及佛尊像，多神異，有靈鑒。</p>
<p>東至赤鄂衍那國。</p>
</div>
<div class='div-other'><a id='mulu23' /><p>赤鄂衍那國，東西四百餘里，南北五百餘里。國大都城周十餘里。伽藍五所，僧徒尠少。</p>
<p>東至忽露摩國。</p>
</div>
<div class='div-other'><a id='mulu24' /><p>忽露摩國，東西百餘里，南北三百餘里。國大都城周十餘里。其王奚素突厥也。伽藍二所，僧徒百餘人。</p>
<p>東至愉<span class='note-inline'>(朔俱反)</span>漫國。</p>
</div>
<div class='div-other'><a id='mulu25' /><p>愉漫國，東西四百餘里，南北百餘里。國大都城周十六七里。其王奚素突厥也。伽藍二所，僧徒寡少。</p>
<p>西南臨縛芻河，至鞠和衍那國。</p>
</div>
<div class='div-other'><a id='mulu26' /><p>鞠和衍那國，東西二百餘里，南北三百餘里。國大都城周十餘里。伽藍三所，僧徒百餘人。</p>
<p>東至鑊沙國。</p>
</div>
<div class='div-other'><a id='mulu27' /><p>鑊沙國，東西三百餘里，南北五百餘里。國大都城周十六七里。</p>
<p>東至珂咄羅國。</p>
</div>
<div class='div-other'><a id='mulu28' /><p>珂咄羅國，東西千餘里，南北千餘里。國大都城周二十餘里。</p>
<p>東接葱嶺，至拘謎<span class='note-inline'>(莫閉反)</span>陀國。</p>
</div>
<div class='div-other'><a id='mulu29' /><p>拘謎陀國，東西二千餘里，南北二百餘里。據大葱嶺中。國大都城周二十餘里。西南隣縛芻河，南接尸棄尼國。南渡縛芻河，至達摩悉鐵帝國、鉢鐸創那國、淫薄健國、屈浪拏國、呬<span class='note-inline'>(火利反)</span>摩呾羅國、鉢利曷國、訖栗瑟摩國、曷邏胡國、阿利尼國、瞢健國。自活國東南至闊悉多國、安呾<span class='corr'>羅</span>縛國，事在迴記。</p>
<p>活國西南至縛伽浪國。</p>
</div>
<div class='div-other'><a id='mulu30' /><p>縛伽浪國，東西五十餘里，南北二百餘里。國大都城周十餘里。</p>
<p>南至紇露悉泯健國。</p>
</div>
<div class='div-other'><a id='mulu31' /><p>紇露悉泯健國，周千餘里。國大都城周十四五里。</p>
<p>西北至忽懍國。</p>
</div>
<div class='div-other'><a id='mulu32' /><p>忽懍國，周八百餘里。國大都城周五六里。伽藍十餘所，僧徒五百餘人。</p>
<p>西至縛喝國。</p>
</div>
<div class='div-other'><a id='mulu33' /><p>縛喝國，東西八百餘里，南北四百餘里。北臨縛芻河。國大都城周二十餘里，人皆謂之小王舍城也。其城雖固，居人甚少。土地所產，物類尤多，水陸諸花，難以備舉。伽藍百有餘所，僧徒三千餘人，並皆習學小乘法教。城外西南有納縛<span class='note-inline'>(唐言新)</span>僧伽藍，此國先王之所建也。大雪山北作論諸師，唯此伽藍美業不替。其佛像則瑩以名珍，堂宇乃飾之奇寶。故諸國君長，利之以攻劫。此伽藍素有毘沙門天像，靈鑒可恃，冥加守衛。近突厥葉護可汗子肆葉護可汗，傾其部落，率其戎旅，奄襲伽藍，欲圖珍寶。去此不遠，屯軍野次，其夜夢見毘沙門天曰：「汝有何力，敢壞伽藍？」因以長戟，貫徹胸背。可汗驚悟，便苦心痛，遂告群屬所夢咎徵，馳請眾僧，方申懺謝，未及返命，已從殞歿。</p>
<p>伽藍內南佛堂中有佛澡罐，量可斗餘；雜色炫燿，金石難名。又有佛牙，其長寸餘，廣八九分，色黃白，質光淨。又有佛掃箒，迦奢草作也，長餘二尺，圍可七寸，其把以雜寶飾之。凡此三物，每至六齋，法俗咸會，陳設供養，至誠所感，或放光明。</p>
<p>伽藍北有窣堵波，高二百餘尺，金剛泥塗，眾寶廁飾。中有舍利，時燭靈光。</p>
<p>伽藍西南有一精廬，建立已來，多歷年所。遠方輻湊，高才類聚，證四果者，難以詳舉。故諸羅漢將入涅槃，示現神通，眾所知識，乃有建立，諸窣堵波基跡相隣，數百餘矣。雖證聖果，終無神變，蓋亦千計，不樹封記。今僧徒百餘人，夙夜匪懈，凡聖難測。</p>
<p>大城西北五十餘里至提謂城，城北四十餘里有波利城。城中各有一窣堵波，高餘三丈。昔者如來初證佛果，起菩提樹，方詣鹿園。時二長者遇被威光，隨其行路之資，遂獻麨蜜，世尊為說人天之福，最初得聞五戒十善也。既聞法誨，請所供養，如來遂授其髮、爪焉。二長者將還本國，請禮敬之儀式。如來以僧伽胝<span class='note-inline'>(舊曰僧祇梨，訛也)</span>，方疊布下，次欝多羅僧，次僧却崎<span class='note-inline'>(舊曰僧祇支，訛也)</span>，又覆鉢，竪錫杖，如是次第，為窣堵波。二人承命，各還其城，擬儀聖旨，式修崇建，斯則釋迦法中最初窣堵波也。</p>
<p>城西七十餘里有窣堵波，高餘二丈，昔迦葉波佛時之所建也。</p>
<p>從大城西南入雪山阿，至銳秣陀國。</p>
</div>
<div class='div-other'><a id='mulu34' /><p>銳秣陀國，東西五六十里，南北百餘里。國大都城周十餘里。</p>
<p>西南至胡寔健國。</p>
</div>
<div class='div-other'><a id='mulu35' /><p>胡寔健國，東西五百餘里，南北千餘里。國大都城。周二十餘里。多山川，出善馬。</p>
<p>西北至呾剌健國。</p>
</div>
<div class='div-other'><a id='mulu36' /><p>呾剌健國，東西五百餘里，南北五六十里。國大都城周十餘里。西接波<span class='corr'>剌</span>斯國界。</p>
<p>從縛喝國南行百餘里，至揭職國。</p>
</div>
<div class='div-other'><a id='mulu37' /><p>揭職國，東西五百餘里，南北三百餘里。國大都城周四五里，土地磽确陵阜連屬。少花果，多菽、麥。氣序寒烈，風俗剛猛。伽藍十餘所，僧徒三百餘人，並學小乘教說一切有部。</p>
<p>東南入大雪山，山谷高深，峯巖危險，風雪相繼，盛夏合凍，積雪彌谷，蹊徑難涉。山神鬼魅，暴縱妖<span class='corr'>祟</span>，群盜橫行，殺害為務。</p>
<p>行六百餘里，出都貨邏國境，至梵衍那國。</p>
</div>
<div class='div-other'><a id='mulu38' /><p>梵衍那國，東西二千餘里，南北三百餘里，在雪山之中也。人依山谷，逐勢邑居。國大都城據崖跨谷，長六七里，北背高巖，有宿麥，少花果，宜畜牧，多羊馬。氣序寒烈，風俗剛獷，多衣皮褐，亦其所宜。文字、風教，貨<span class='corr'>幣</span>之用，同都貨邏國。語言少異，儀貌大同。淳信之心，特甚隣國。上自三寶，下至百神，莫不輸誠，竭心宗敬。商估往來者，天神現徵祥，示祟變，求福德。伽藍數十所，僧徒數千人，宗學小乘說出世部。</p>
<p>王城東北山阿有立佛石像，高百四五十尺，金色晃曜，寶飾煥爛。東有伽藍，此國先王之所建也。伽藍東有鍮石釋迦佛立像，高百餘尺，分身別鑄，總合成立。</p>
<p>城東二三里伽藍中有佛入涅槃臥像，長千餘尺。其王每此設無遮大會，上自妻子，下至國珍，府庫既傾，復以身施，群官僚佐就僧酬贖，若此者以為所務矣。</p>
<p>臥像伽藍東南行二百餘里，度大雪山，東至小川澤，泉池澄鏡，林樹青葱。有僧伽藍，中有佛齒及劫初時獨覺齒，長餘五寸，廣減四寸；復有金輪王齒，長三寸，廣二寸；商諾迦縛娑<span class='note-inline'>(舊曰商那和修，訛也)</span>大阿羅漢所持鐵鉢，量可八九升。凡三賢聖遺物，並以黃金緘封。又有商諾迦縛娑九條僧伽胝衣，絳赤色，設諾迦草皮之所績成也。商諾迦縛娑者，阿難弟子也，在先身中，以設諾迦草衣，於解安居日，持施眾僧。承茲福力，於五百身中陰、生陰，恒服此衣。以最後身，從胎俱出，身既漸長，衣亦隨廣；及阿難之度出家也，其衣變為法服；及受具戒，更變為九條僧伽胝。將證寂滅，入邊際定，發智願力，留此袈裟，盡釋迦遺法。法盡之後，方乃變壞。今已少損，信有徵矣。</p>
<p>從此東行入雪山，踰越黑嶺，至迦畢試國。</p>
</div>
<div class='div-other'><a id='mulu39' /><p>迦畢試國，周四千餘里，北背雪山，三陲黑嶺。國大都城周十餘里。宜穀、麥、多果、木，出善馬、欝金香。異方奇貨，多聚此國。氣序風寒，人性暴獷，言辭鄙[卄/執/衣]，婚姻雜亂。文字大同覩貨邏國。習俗、語言、風教頗異。服用毛㲲，衣兼皮褐。貨用金錢、銀錢及小銅錢，規矩模樣異於諸國。王，剎利種也，有智略，性勇烈，威懾隣境，統十餘國。愛育百姓，敬崇三寶，歲造丈八尺銀佛像，兼設無遮大會，周給貧窶，惠施鰥寡。伽藍百餘所，僧徒六千餘人，並多習學大乘法教。窣堵波、僧伽藍崇高弘<span class='corr'>敞</span>，廣博嚴淨。天祠數十所，異道千餘人，或露形，或塗灰，連絡髑髏，以為冠鬘。</p>
<p>大城東三四里北山下有大伽藍，僧徒三百餘人，並學小乘法教。聞諸先志曰：昔健馱邏國迦膩色迦王威被隣國，化洽遠方，治兵廣地，至葱嶺東，河西蕃維畏威送質。迦膩色迦王既得質子，特加禮命，寒暑改館，冬居印度諸國，夏還迦畢試國，春、秋止健馱邏國。故質子三時住處，各建伽藍；今此伽藍即夏居之所建也。故諸屋壁，圖畫質子，容貌服飾，頗同中夏。其後得還本國，心存故居，雖阻山川，不替供養。故今僧眾，每至入安居、解安居，大興法會，為諸質子祈福樹善，相繼不絕，以至于今。</p>
<p>伽藍佛院東門南大神王像右足下，坎地藏寶，質子之所藏也。故其銘曰：「伽藍朽壞，取以修治。」近有邊王，貪婪凶暴，聞此伽藍多藏珍寶，驅逐僧徒。方事發掘，神王冠中鸚鵡鳥像乃奮羽驚鳴，地為震動，王及軍人辟易僵仆，久而得起，謝咎以歸。</p>
<p>伽藍北嶺上有數石室，質子習定之處也。其中多藏雜寶，其側有銘，藥叉守衛。有欲開發取中寶者，此藥叉神變現異形，或作師子，或作蟒蛇、猛獸、毒虫，殊形震怒，以故無人敢得攻發。</p>
<p>石室西二三里大山嶺上有觀自在菩薩像，有人至誠願見者，菩薩從其像中出妙色身，安慰行者。</p>
<p>大城東南三十餘里至曷邏怙羅僧伽藍，傍有窣堵波，高百餘尺，或至齋日，時燭光明。覆鉢勢上石隙間流出黑香油，靜夜中時聞音樂之聲。聞諸先志曰：昔此國大臣遏邏怙邏之所建也。功既成已，於夜夢中有人告曰：「汝所建立窣堵波未有舍利，明旦有獻上者，宜從王請。」旦入朝進請曰：「不量庸昧，敢有願求。」王曰：「夫何所欲？」對曰：「今有先獻者，願垂恩賜。」王曰：「然。」遏邏怙羅佇立宮門，瞻望所至。俄有一人持舍利瓶，大臣問曰：「欲何獻上？」曰：「佛舍利。」大臣曰：「吾為爾守，宜先白王。」遏邏怙羅恐王珍貴舍利，追悔前恩，疾往伽藍，登窣堵波，至誠所感，其石覆鉢自開，安置舍利，已而疾出，尚拘衣襟。王使逐之，石已掩矣。故其隙間，流黑香油。</p>
<p>城南四十餘里至霫<span class='note-inline'>(胥立反)</span>蔽多伐<span class='corr'>剌</span>祠城。凡地大震，山崖崩墜，周此城界，無所動搖。</p>
<p>霫蔽多伐<span class='corr'>剌</span>祠城南三十餘里，至阿路猱<span class='note-inline'>(奴高反)</span>山，崖<span class='corr'>嶺</span>峭峻，巖谷杳冥。其峯每歲增高數百尺，與漕矩吒國䅳<span class='note-inline'>(士句反，下同)</span>那呬羅山髣髴相望，便即崩墜。聞諸土俗曰：初，䅳那天神自遠而至，欲止此山。山神震怒，搖蕩谿谷。天神曰：「不欲相舍，故此傾動。少垂賓主，當盈財寶。吾今往漕矩吒國䅳那呬羅山，每歲至我受國王、大臣祀獻之時，宜相屬望。」故阿路猱山增高既已，尋即崩墜。</p>
<p>王城西北二百餘里至大雪山。山頂有池，請雨祈晴，隨求果願。聞諸先志曰：昔健馱邏國有阿羅漢，常受此池龍王供養。每至中食，以神通力，并坐繩床，凌虛而往。侍者沙彌密於繩床之下，攀援潛隱，而阿羅漢時至便往，至龍宮乃見沙彌，龍王因請留食。龍王以天甘露飯阿羅漢，以人間味而饌沙彌。阿羅漢飯食已訖，便為龍王說諸法要。沙彌如常為師滌器，器有餘粒，駭其香味，即起惡願，恨師忿龍：「願諸福力，於今悉現，斷此龍命，我自為王。」沙彌發是願時，龍王已覺頭痛矣。羅漢說法誨喻，龍王謝咎責躬；沙彌懷忿，未從誨謝。既還伽藍，至誠發願，福力所致，是夜命終，為大龍王，威猛奮發，遂來入池，殺龍王，居龍宮，有其部屬，總其統命。以宿願故，興暴風雨，摧拔樹木，欲壞伽藍。時迦膩色迦王怪而發問，其阿羅漢具以白王。王即為龍於雪山下立僧伽藍，建窣堵波，高百餘尺。龍懷宿忿，遂發風雨。王以弘濟為心，龍乘瞋毒作暴，僧伽藍、窣堵波六壞七成。迦膩色迦王恥功不成，欲填龍池，毀其居室，即興兵眾，至雪山下。時彼龍王深懷震懼，變作老婆羅門，叩王象而諫曰：「大王宿殖善本，多種勝因，得為人王，無思不服。今日何故與龍交爭？夫龍者，畜也，卑下惡類，然有大威，不可力競。乘雲馭風，蹈虛履水，非人力所制，豈王心所怒哉？王今舉國興兵，與一龍鬪，勝則王無伏遠之威，敗則王有非敵之恥。為王計者，宜可歸兵。」迦膩色迦王未之從也。龍即還池，聲震雷動，暴風拔木，沙石如雨，雲霧晦冥，軍馬驚駭。王乃歸命三寶，請求加護，曰：「宿殖多福，得為人王，威懾強敵，統贍部<span class='corr'>洲</span>，今為龍畜所屈，誠乃我之薄福也。願諸福力，於今現前。」即於兩肩起大煙焰，龍退風靜，霧卷雲開。王令軍眾人擔一石，用填龍池。龍王還作婆羅門，重請王曰：「我是彼池龍王，懼威歸命，唯王悲愍，赦其前過。王以含育，覆燾生靈，如何於我獨加惡害？王若殺我，我之與王，俱墮惡道，王有斷命之罪，我懷怨讎之心，業報皎然，善惡明矣。」王遂與龍明設要契，後更有犯，必不相赦。龍曰：「我以惡業，受身為龍，龍性猛惡，不能自持，瞋心或起，當忘所制。王今更立伽藍，不敢摧毀。每遣一人候望山嶺，黑雲若起，急擊揵槌，我聞其聲，惡心當息。」其王於是更修伽藍，建窣堵波，候望雲氣，於今不絕。</p>
<p>聞諸先志曰：窣堵波中有如來骨肉舍利，可一升餘，神變之事，難以詳述。一時中窣堵波內忽有煙起，少間便出猛焰，時人謂窣堵波已從火燼，瞻仰良久，火滅煙消，乃見舍利如白珠幡，循環表柱，宛轉而上，升高雲際，縈旋而下。</p>
<p>王城西北大河南岸舊王伽藍內，有釋迦菩薩弱齡齠齓，長餘一寸。其伽藍東南有一伽藍，亦名舊王，有如來頂骨一片，面廣寸餘，其色黃白，髮孔分明。又有如來髮，髮色青紺，螺旋右縈，引長尺餘，卷可半寸。凡此三事，每至六齋，王及大臣散花供養。</p>
<p>頂骨伽藍西南有舊王妃伽藍，中有金銅窣堵波，高百餘尺。聞諸土俗曰：其窣堵波中有佛舍利升餘，每月十五日，其夜便放圓光，燭燿露盤，聯暉達曙，其光漸斂，入窣堵波。</p>
<p>城西南有比羅娑洛山<span class='note-inline'>(唐言象堅)</span>。山神作象形，故曰象堅也。昔如來在世，象堅神奉請世尊及千二百大阿羅漢，山巔有大盤石，如來即之，受神供養。其後無憂王即盤石上起窣堵波，高百餘尺，今人謂之象堅窣堵波也。亦云中有如來舍利，可一升餘。</p>
<p>象堅窣堵波北山巖下有一龍泉，是如來受神飯已，及阿羅漢於中漱口嚼楊枝，因即種根，今為茂林。後人於此建立伽藍，名鞞鐸佉<span class='note-inline'>(唐言嚼楊枝)</span>。</p>
<p>自此東行六百餘里，山谷接連，峯巖峭峻，越黑嶺，入北印度境，至濫波國<span class='note-inline'>(北印度境)</span>。</p>
</div></div>
<p class='juan'>大唐西域記卷第一</p>
</div><!-- end of div[@id='body'] -->
</body></html>