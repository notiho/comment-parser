<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說道神足無極變化經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 816 [No. 815]
<div class='div-jing'>
<p class='juan'><a id='mulu1' />佛說道神足無極變化經卷第一</p><p class="byline">西晉安息三藏安法欽譯</p><p>聞如是：</p>
<p>一時佛遊於忉利天上，在巴質樹下紺琉璃石，佛坐其上為母說法，盡夏三月，與大比丘僧眾俱，比丘八千皆得羅漢，諸垢已盡、神足備具、能在所作為；菩薩七萬二千人，神通已達，皆得陀隣尼，悉知一切人心之所行所欲，自在遍至諸無央數佛剎。時佛與無央數之眾眷屬圍遶而為說法。</p>
<p>爾時諸天眾中，有二天子：一名曰月天子，二名曰月星天子，在眾會中坐。於是月天子從座起，更整衣服前下右膝，叉手長跪白佛言：「願欲說者，今欲所問！」佛言：「恣所欲問。」於是月天子踊躍即說偈問佛言：</p>

<div class="lg regular" style="margin-left:1em;"><div class='lg-row'>「為一切大悲，　純厚而得利；</div>
<div class='lg-row'>立之得至道，　甚淨施甘露。</div>
<div class='lg-row'>既已得自安，　滅除諸垢穢；</div>
<div class='lg-row'>復能安一切，　是故願欲問。</div>
<div class='lg-row'>於無數劫中，　所行甚勤苦；</div>
<div class='lg-row'>悉捨諸所有，　布施無厭足。</div>
<div class='lg-row'>為一切等心，　等憂於眾人；</div>
<div class='lg-row'>今願用是故，　欲問人中尊！</div>
<div class='lg-row'>其有見佛身，　眾好自莊嚴；</div>
<div class='lg-row'>皆發踊躍意，　所得因福田。</div>
<div class='lg-row'>廣長無邊際，　無量過大海；</div>
<div class='lg-row'>是故今欲問，　其德無過者。</div>
<div class='lg-row'>亦無有異意，　復無有異心；</div>
<div class='lg-row'>三界將中雄，　了知一切念。</div>
<div class='lg-row'>其身所當行，　未曾隨他人；</div>
<div class='lg-row'>是故今欲問，　於世之大智。</div>
<div class='lg-row'>若有德無德，　歎譽及毀謗；</div>
<div class='lg-row'>有名若無名，　若苦及與樂。</div>
<div class='lg-row'>皆知世八事，　分別而具了；</div>
<div class='lg-row'>是故願欲問，　已離於諸畏。</div>
<div class='lg-row'>復護一切人，　自身守無異；</div>
<div class='lg-row'>於是無增減，　三界皆悉爾！</div>
<div class='lg-row'>有慈於他人，　不疑無瞋恨；</div>
<div class='lg-row'>是故願欲問，　持行譬如地。</div>
<div class='lg-row'>布施與持戒，　其心甚清淨；</div>
<div class='lg-row'>寧自沒身命，　終不犯於戒。</div>
<div class='lg-row'>如身口所行，　意亦復如是！</div>
<div class='lg-row'>是故願欲問，　過度於世者。</div>
<div class='lg-row'>忍辱調其意，　堅立而自損；</div>
<div class='lg-row'>是皆智所造，　悉見勤苦處。</div>
<div class='lg-row'>諸好惡瞋恚，　一切皆能忍；</div>
<div class='lg-row'>是故願欲問，　所為皆辦訖。</div>
<div class='lg-row'>精進力甚強，　超越於諸議；</div>
<div class='lg-row'>為世作勤苦，　未曾自為身。</div>
<div class='lg-row'>晝夜常仍求，　如駃流入海；</div>
<div class='lg-row'>是故願欲問，　其德知與天。</div>
<div class='lg-row'>於是諸欲事，　三界不復為；</div>
<div class='lg-row'>一切諸恩愛，　皆悉能降伏。</div>
<div class='lg-row'>禪旬皆已具，　神足亦復然！</div>
<div class='lg-row'>是故願欲問，　人中之猛雄。</div>
<div class='lg-row'>於是大智慧，　已度無所樂；</div>
<div class='lg-row'>劫劫諸惡事，　皆悉為捨離。</div>
<div class='lg-row'>若在於空閑，　自在知諸法；</div>
<div class='lg-row'>是故願欲問，　別於俗而作。</div>
<div class='lg-row'>神足功德智，　滅諸不可行；</div>
<div class='lg-row'>從是到他剎，　不譽慈心想。</div>
<div class='lg-row'>供養於諸佛，　於佛亦無想；</div>
<div class='lg-row'>是故願欲問，　愛世人示現。</div>
<div class='lg-row'>是時魔皆來，　悉共大聚會；</div>
<div class='lg-row'>即以道法力，　眾魔皆自壞。</div>
<div class='lg-row'>於是降魔已，　自致道乃成；</div>
<div class='lg-row'>是故願欲問，　其功為最勝。</div>
<div class='lg-row'>一切住於地，　金座地踊出；</div>
<div class='lg-row'>即時逮覺道，　佛智不可量。</div>
<div class='lg-row'>便起到他處，　皆悉解諸議；</div>
<div class='lg-row'>是故願欲問，　人中之最上。</div>
<div class='lg-row'>一切智功德，　為尊中復尊！</div>
<div class='lg-row'>已得如佛意，　如法說經行。</div>
<div class='lg-row'>合會為已度，　導師為一切；</div>
<div class='lg-row'>以故問其議，　三界皆蒙恩。」</div>
</div><p>於是月天子說偈讚佛已，白佛言：「世尊！云何菩薩摩訶薩逮大神通智之持，得最度無極？云何菩薩得不可思議善權方便，得知他人心之所議？云何菩薩得知一切法，為一行、為一味、為一入、為一教說？云何得智自恣為他人說？云何菩薩得甚深戒，不有放逸行，自致無上正真道而不離佛？所問如是。世尊！願為解說之」。</p>
<p>佛告月天子：「善哉善哉！天子！欲習如來業；欲被大僧那僧涅；欲入大戰中作大導師；欲度一切；欲作大船；欲轉大法輪；欲作大布施；欲作大法身；欲作大法雨；欲然大法火；欲擊大法鼓；欲舉大法幡；欲說大法界；欲放大法聲；欲治大法英；欲現大法智；欲斷邪見祀祠；欲建立滿大祠，乃欲作如是狀貌不可計數事，乃為一切故，持是議以問如來。」</p>
<p>佛語天子：「諦聽諦聽！善思念之！吾當為汝說之。菩薩摩訶薩得大智至甚深微戒，自致無上正真之道成最正覺。如是天子！聽佛世尊所說。」於是月天子與諸大眾叉手受教而聽。</p>
<p>佛語天子：「菩薩有四事法，逮得第一差別大通之持。何等為四？一者、得知一切法狀貌無所增減。二者、求索一切法。三者、一切法無有盡，得定安隱得學之證。四者、不見一切諸法離於法性者，不於餘法界有所悕望而想視。是為四事。</p>
<p>「云何，天子！知法之狀貌？知過去亦空、當來亦空、今現在亦空，諸所有亦皆空如空。如是天子！長坐三昧索空，各不知處，是名為悉了知；如是天子！知是處名為分別曉了。曉了諸決便持轉相教授是處、知處、造立處、分別處、如是處、解議處，展轉相傳是名曰功德。</p>
<p>「如是天子！云何得一切法？法亦不想我，我亦不想法，法起則起，法住則住。天子！一切法如是，是我所非我所悉，已無菩薩如是者為轉前，為轉前者便不復樂起滅處。所以者何？諸所有無所有故。於無所有於餘法而思惟，雖思惟不於餘法有所學；亦不有所說；亦不有所住，雖於餘法作大明，於法亦不為亦不學。</p>
<p>「如是天子！云何菩薩得知諸法等如虛空？心，天子！造作三界，如是天子！心無有形，亦不可見，無住止處，亦不可知，如幻是心心法，求心亦不可得。如是心心法，求心了不可得，是心復不可知，如是心一切法亦不可得。復不可得持，法了無所有，視諸所有審如化如影，如是知一切法已為過，已過者一切諸不學而自知，如是知諸法等如虛空。</p>
<p>「如是天子！如虛空不可見，亦無有生，亦無有長者，知一切諸法亦復如是！如是虛空亦如虛空寂而淨，如是諸法亦寂而清淨。</p>
<p>「如是天子！云何菩薩得知一切諸法法性？如是天子！菩薩作是學，諸法亦不見，亦不可得。眼亦不見耳，耳亦不知耳，耳亦不見眼，眼亦不知眼；鼻亦不見舌，舌亦不知舌，舌亦不見鼻，鼻亦不知鼻；鼻亦不見身，身亦不知身，身亦不見意，意亦不知意。一切諸法若行若住法，當云何而等知法性為在所？如是眼見知分別於法，不言是、不是亦不隨，以是故得知常住處；亦不於法作衰。所以者何？外亦不入、內亦不受，於衰不衰當作如是知、如是見；亦不於法有所生、有所住，如是住為悉見。如是天子！是為法性。如是法性亦不起、亦不滅，於是處無所有，然復現諸法，以住無所生、無所起，是止處，如是審諦，如當眼所見，智亦爾！亦不於法性、亦無所脫，而興隆而住止，彼諸法法性以畢足。如是天子！是為四事法。菩薩得大神通智之持，得最度無極。</p>
<p>「如是天子！云何為神通？云何為智？天子！神通者：於一切諸法要義悉知，彼一一之智皆悉了，是故天子！名為神通。於一切諸法而自知我我名，天子！我者而不佷，是為法黠。如是天子！菩薩用是故疾得大神通之持，智於所願而無厭。所以者何？欲滿所願故。如是智，天子！過於人眼，逮得天眼淨，悉見十方不可計無央數億千萬諸佛剎中，於諸剎中見諸佛世尊及諸弟子眾；持天耳悉聞諸佛世尊所說法，皆悉聞知。諸佛剎土中一切人民學不學、上中下事皆悉了知，能持神足遍遊到諸佛剎，悉知前世無央數劫中，所更索知一切人意中所念所從，來生本末皆悉逮知，持是智以自證，便能為一切說法。如是智，天子！菩薩摩訶薩逮得一切智，佛所作者皆得住，疾逮得諸佛法，成無上正真之道最正覺。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「於是大神通，　悉為已滿足；</div>
<div class='lg-row'>善權之所施，　見則功德相。</div>
<div class='lg-row'>如是皆從一，　悉了知諸法；</div>
<div class='lg-row'>甚深淨戒德，　亦皆由是致。</div>
<div class='lg-row'>以如是之故，　皆悉知諸法；</div>
<div class='lg-row'>終不於是行，　念有踰過者。</div>
<div class='lg-row'>一切<span class='corr'>諸</span>所有，　其法亦如是！</div>
<div class='lg-row'>譬之如虛空，　法義無差特。</div>
<div class='lg-row'>於是審諦法，　爾乃得見法；</div>
<div class='lg-row'>不疑於法界，　用是曉了知。</div>
<div class='lg-row'>不以服法故，　而悉具足知；</div>
<div class='lg-row'>分別而曉了，　自致得神通。</div>
<div class='lg-row'>其諸過去法，　皆悉為虛空；</div>
<div class='lg-row'>諸有當來法，　亦復無所有。</div>
<div class='lg-row'>今諸現在法，　亦等悉如空；</div>
<div class='lg-row'>如是所見者，　一切皆同等。</div>
<div class='lg-row'>是三世諸法，　皆悉如虛空；</div>
<div class='lg-row'>亦非是我所，　亦不非是我。</div>
<div class='lg-row'>以自知一生，　一切亦復爾！</div>
<div class='lg-row'>如是諸所見，　便為得轉信。</div>
<div class='lg-row'>於彼如是知，　功德不復同；</div>
<div class='lg-row'>為一切說法，　亦不想於法。</div>
<div class='lg-row'>亦無有恚恨，　不言是與非；</div>
<div class='lg-row'>亦不有所疑，　亦復無所覺。</div>
<div class='lg-row'>其已如是者，　便為立諸法；</div>
<div class='lg-row'>於是諸所習，　為皆無有餘。</div>
<div class='lg-row'>於是無餘法，　諸法皆悉爾！</div>
<div class='lg-row'>亦不於異法，　而復有所見。</div>
<div class='lg-row'>如是亦不生，　亦不為復有；</div>
<div class='lg-row'>於是無所入，　亦復無所得。</div>
<div class='lg-row'>便為逮得德，　為一切說法；</div>
<div class='lg-row'>普演於法義，　於道無所念。</div>
<div class='lg-row'>其心於三界，　為已甚佳快；</div>
<div class='lg-row'>心已如是者，　為都不可見。</div>
<div class='lg-row'>無色若如影，　其像亦如是！</div>
<div class='lg-row'>於法有所求，　其心為已止。</div>
<div class='lg-row'>若有於是法，　欲求索其心；</div>
<div class='lg-row'>法亦不見心，　心亦不見法。</div>
<div class='lg-row'>其於如是心，　心而復求心；</div>
<div class='lg-row'>心已如是者，　悉已見諸習。</div>
<div class='lg-row'>諸法亦如是！　無能黠法者；</div>
<div class='lg-row'>諸所有思想，　不能作妨礙。</div>
<div class='lg-row'>一切未成法，　我當悉辦之；</div>
<div class='lg-row'>其法如虛空，　常住無增減。</div>
<div class='lg-row'>譬若如虛空，　所生無所有；</div>
<div class='lg-row'>其已如是者，　為見一切法。</div>
<div class='lg-row'>亦不於虛空，　而有所作為；</div>
<div class='lg-row'>如是名為好，　諸法亦如是！</div>
<div class='lg-row'>眼亦不見耳，　耳亦不見眼；</div>
<div class='lg-row'>舌亦不見鼻，　鼻亦不見舌。</div>
<div class='lg-row'>身亦不見意，　意亦不見身；</div>
<div class='lg-row'>各各在其處，　處處不相見。</div>
<div class='lg-row'>若從他人聞，　或自從己知；</div>
<div class='lg-row'>如是而悉能，　為人說法界。</div>
<div class='lg-row'>法界如是者，　乃為悉平等；</div>
<div class='lg-row'>六衰不知我，　我亦不知衰。</div>
<div class='lg-row'>如是皆悉知，　所學諸法事；</div>
<div class='lg-row'>學已如是者，　其慧無有量。</div>
<div class='lg-row'>為悉見十方，　無數億千佛；</div>
<div class='lg-row'>乃與弟子眾，　尊說法悉聞。</div>
<div class='lg-row'>其有於是法，　廣普為人說；</div>
<div class='lg-row'>於是無量慧，　為已甚清淨。</div>
<div class='lg-row'>善說戒之德，　而具足得聞；</div>
<div class='lg-row'>曉了於諸議，　分別為皆滿。</div>
<div class='lg-row'>皆悉知一切，　其心之所念；</div>
<div class='lg-row'>便以神足力，　遊於億剎土。</div>
<div class='lg-row'>巨億千萬劫，　無數恒邊沙；</div>
<div class='lg-row'>前世之所行，　皆悉見了知。</div>
<div class='lg-row'>而便於是行，　為已逮五通；</div>
<div class='lg-row'>便因是前近，　安隱無上覺。</div>
<div class='lg-row'>佛之所住者，　皆為已得住；</div>
<div class='lg-row'>其未逮道者，　當道求其議。</div>
<div class='lg-row'>於是視諸法，　皆空無所見；</div>
<div class='lg-row'>便發踊躍意，　歡喜無過者。</div>
<div class='lg-row'>一切諸魔眾，　無能動其毛；</div>
<div class='lg-row'>疾逮得正覺，　無上之最尊。</div>
</div><p>「天子！復有四事法，菩薩摩訶薩逮得不可思議善權方便之功德。何等為四？一者、逮前世智慧功德。二者、其有無所依者、寒凍者、苦者、苦痛者、愁憂者，若見是輩眾苦毒者，便發意踊躍欲救之，皆教令求佛道。三者、以諸法持佛意繫於一切，持前世久遠功德福祐勸助，復持一切過去諸佛福祐功德勸助，皆令解脫憂苦，放赦去離，都持是功德奉上諸勤苦厄難者。四者、未曾發意不滿一切願；亦未曾發意漏脫使人不至道；亦未曾令一切不至道。如我心欲至道，道亦迎我心，如是智便迎於心，心便逮道智。持漚惒拘舍羅，於功德而增益，不於法界有所壞；於所可思議法，所學無有厭足；於諸功德亦不厭足，如是作諸功德倍復無厭足，不於心法有所亡，心於功德亦無所亡。常奉行於布施，心清淨無所悕望；常奉持禁戒而不缺減；於忍辱力而不動轉；加於精進而不懈怠；於禪三昧而不亂；於智慧而不愚。常供養於一切而無所貪，以慈報恩而無所憂，思惟所生逮無所生，憂其所說法，憂欲令皆度脫。</p>
<p>「天子！菩薩行如是！其有知小福者，以漚惒拘舍羅所作無央數不可量。如是天子！菩薩於是一切法，逮得不可計智，於諸法無所不知、無所不了。何以故？天子！一切法空、無想、不願。如是空不可計、心逮得不可計作小功德，持漚惒拘舍羅所作無央數不可量。何以故？如是道不可量，心亦如是！如是行不可量，無邊際不可量法，隨無邊際不可量法，如是諸佛世尊道法，亦復無邊際不可量。</p>
<p>「復次天子！菩薩以漚惒拘舍羅於一切行皆悉過上，過上已隨一切人所喜樂，布施者、所求者、說法者，以法而度脫之。</p>
<p>「復次天子！菩薩已如是者，逮得無央數不可計所行法，則於布施、持戒、忍辱、精進、一心、智慧皆悉具足。於勤苦人無有輕易之心；於戒無缺減，以戒有所長益；為一切人忍辱，若罵詈輕易者皆悉忍之；於精進合會諸善德；於禪逮得諸定；於智慧無所罣礙。</p>
<p>「復次天子！菩薩以漚惒拘舍羅於弟子而現行，隨其法教化之，自於內無所悕望；於辟支佛而現行，以其法教化之，於其內無所悕望。如是天子！菩薩以是四事法，得不可思議善權慧。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「其苦凡有二，　謂我及他人；</div>
<div class='lg-row'>自滅於我苦，　并復能滅彼。</div>
<div class='lg-row'>憂念一切人，　令心了道事；</div>
<div class='lg-row'>於法心亦爾，　皆使解一議。</div>
<div class='lg-row'>用福一切人，　三世勤苦行；</div>
<div class='lg-row'>諸佛所行福，　一切皆勸助。</div>
<div class='lg-row'>以是功德福，　奉上施一切；</div>
<div class='lg-row'>於諸心所願，　疾逮得佛慧。</div>
<div class='lg-row'>令一切發意，　皆學正真道；</div>
<div class='lg-row'>心不於餘道，　而復有所求。</div>
<div class='lg-row'>心不悕望道，　視亦不可見；</div>
<div class='lg-row'>道相心如是，　心相亦俱然！</div>
<div class='lg-row'>法等如是等，　於我亦無我；</div>
<div class='lg-row'>自知見功德，　增益淨功德。</div>
<div class='lg-row'>於身無所增，　法界難思議；</div>
<div class='lg-row'>常住於道處，　是乃為求佛！</div>
<div class='lg-row'>其心未曾念，　豪尊以自益；</div>
<div class='lg-row'>心恒存於道，　精進而不懈。</div>
<div class='lg-row'>布施而無厭，　常堅護於戒；</div>
<div class='lg-row'>忍辱亦如是，　不造立人根。</div>
<div class='lg-row'>日日行精進，　常自念身空；</div>
<div class='lg-row'>於禪而寂靜，　慧能度一切。</div>
<div class='lg-row'>養育於一切，　所作如蓮花；</div>
<div class='lg-row'>施與持清淨，　不望於他人。</div>
<div class='lg-row'>常願求佛慧，　諸法具了知；</div>
<div class='lg-row'>曉習一切法，　其慧難思議。</div>
<div class='lg-row'>為一切說法，　而無有諸礙；</div>
<div class='lg-row'>若有應此行，　是則為菩薩！</div>
<div class='lg-row'>皆悉解了空，　施少報無量；</div>
<div class='lg-row'>不想有與無，　心未曾放恣。</div>
<div class='lg-row'>悉知一切行，　如所願度脫；</div>
<div class='lg-row'>布施隨所欲，　說法種隆化。</div>
<div class='lg-row'>既施而無悔，　於戒不虧缺；</div>
<div class='lg-row'>忍辱及精進，　禪慧不自大。</div>
<div class='lg-row'>布施與持戒，　忍辱及精進；</div>
<div class='lg-row'>於禪定三昧，　慧施而降調。</div>
<div class='lg-row'>其於聲聞行，　及與辟支佛，</div>
<div class='lg-row'>隨所樂度脫，　於內而不隨。</div>
<div class='lg-row'>堅住於是法，　菩薩無所著；</div>
<div class='lg-row'>權慧難思議，　疾逮降一切。</div>
</div><p>「復次天子！菩薩有四事法，一切法為一味、為一入、為一說，其智皆解達於眾議。何等為四？如是天子！菩薩於法界得一切智功德，而無所破壞，信一切諸法皆空，亦不於法界言是我作、非我作。何以故？是我作亦非，不是我作皆非。所以者何？壞諸不可習便逮得皆知一切法智。天子！是為四事法，菩薩得知一切法為一味、為一入、為一說，如是智為悉解，達眾智議。如是知、如是視；若於俗、若於道，便以慈轉法教；若有行者行之；若有恩者恩之；若有住立者立之，便以法住立之，以法大悲而轉之，不於眾法言念是尊者，是為卑亦不於入法亦不於行法，亦不於若干法而有所見習，知凡人法便復行凡人法，於凡人法亦無所舉亦無所下，於是一事壞習法亦爾，便廣說一切法。於諸法界不見有所壞。何以故？為得一忍為忍於空。於忍空而不疑，如一入，諸法入亦爾！如無所生入，天子！如是菩薩為親近佛世尊無上正真之道，亦不想念近佛不近佛。何以故？亦不見壞一事。所以者何？亦不見一切人異；亦不見道異；亦不見一切人；亦復不見於道。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「不於法界言是非，　不於法界無所壞，</div>
<div class='lg-row'>法界如是一切如，　若不思惟不了義。</div>
<div class='lg-row'>已信於法一切空，　六衰久長與空會，</div>
<div class='lg-row'>一切法寂得自在，　若一處空餘皆爾。</div>
<div class='lg-row'>於法無見無能視，　亦復無我不可獲，</div>
<div class='lg-row'>若我學得如是者，　如為審諦曉道意。</div>
<div class='lg-row'>行應寂靜逮空藏，　止與相隨諸法處，</div>
<div class='lg-row'>皆知諸法為寂然，　於是寂淨無不可。</div>
<div class='lg-row'>世最世間法皆知，　於是不疑不轉還，</div>
<div class='lg-row'>不斷於願願來願，　聞法常念不懈慢。</div>
<div class='lg-row'>於無央數不可計，　其身所作不自見，</div>
<div class='lg-row'>展轉五道不見法，　凡人羅漢乃能知。</div>
<div class='lg-row'>凡人所習常念說，　如是之事羅漢法，</div>
<div class='lg-row'>亦復不舉亦不下，　寂靜不受爾乃知。</div>
<div class='lg-row'>一切法數皆悉知，　不於法界有所壞，</div>
<div class='lg-row'>忍辱虛空等無異，　諸法虛空皆如是！</div>
<div class='lg-row'>忍辱如空無所念，　一切諸法入一智，</div>
<div class='lg-row'>如無從生不生習，　如是所行道不難。</div>
<div class='lg-row'>如是親近無量道，　於是心念無懈倦，</div>
<div class='lg-row'>若我他人法如是，　所求無得則覺道。</div>
</div><p>「天子！菩薩復有四事法，於甚深戒行不放逸。何等為四？如是天子！菩薩自思惟，何等名為戒？如是自視身所行，皆知身所行善、口所言善、心所念善，是名曰為戒。云何身所行、口所言、心所念？不犯身事、不殺、不盜、不婬，是名為身行善。云何口所言善？不惡口、不兩舌、不妄言、不綺語，是為口所言善。云何意所念善？不嫉、不恚、不邪見，是名為意所念善。如是為自視悉見，用是故，皆具得如身、口、意所行，不作是事無有能普說其德者；亦不青黃赤白紅不離色；亦不眼識而可識。如是亦不意識分別而可識。何以故？於是不生無所生，於起無所起。如是不生無所生、不起無所起，於是便逮得無能說普演之德，是時心安住而不搖，如是不相逢無能普演，如是無有能普演說，亦不自言我能作是、說作、是行者，心亦不可見。如是說心，戒亦復不可見迹。如是天子！菩薩逮得甚深戒之德。</p>
<p>「復次天子！菩薩逮知離所見身功德，知於所見無所起，若戒、若惡戒等無所作。</p>
<p>「復次天子！菩薩逮得住入甚深法要，作如是祠，諸所學事深遠之行皆悉行，於一切諸乘行皆悉行，是名曰為戒。如是行為不自欺亦不欺他人，如是者名曰甚深戒。</p>
<p>「復次天子！菩薩得不犯戒、不虧戒、不亡戒。云何菩薩不犯於戒、不虧於戒、不亡於戒？天子！能自護者便能護於戒。天子！自知者便能知戒，不輕易於戒，於所學無所缺，於戒而不亡，用是故不亡於戒。一切他人法皆悉知。何所是他人？我為在何所？亦不佷他人亦爾！天子！用是故能度脫一切人。天子！是為四法。菩薩得甚深戒而不放逸。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「身口意所行，　法潔淨復淨；</div>
<div class='lg-row'>其行勝珍寶，　是戒應菩薩！</div>
<div class='lg-row'>是十無過上，　黠持護菩薩！</div>
<div class='lg-row'>身口意不虧，　是戒為最黠。</div>
<div class='lg-row'>不作亦不生，　於生而無生；</div>
<div class='lg-row'>無種無處住，　無智云何得？</div>
<div class='lg-row'>不會不作戒，　眼視不可見；</div>
<div class='lg-row'>亦非耳鼻口，　非身意所識。</div>
<div class='lg-row'>不造六情根，　所住亦無處；</div>
<div class='lg-row'>是戒甚清淨，　戒亦無所住。</div>
<div class='lg-row'>守戒不放逸，　於戒無我想；</div>
<div class='lg-row'>護戒無戒想，　以是得深戒。</div>
<div class='lg-row'>於是見身行，　離於諸所見；</div>
<div class='lg-row'>不隨望見處，　於戒無想念。</div>
<div class='lg-row'>如律入深法，　諸行皆辦畢；</div>
<div class='lg-row'>滅有便能護，　於戒無異想。</div>
<div class='lg-row'>有我便有戒，　無我亦無戒；</div>
<div class='lg-row'>是說為恐畏，　知我則有戒。</div>
<div class='lg-row'>空寂戒無念，　寂靜戒無著；</div>
<div class='lg-row'>空寂戒無時，　寂戒不思惟。</div>
<div class='lg-row'>不虧戒無上，　於戒不貢高；</div>
<div class='lg-row'>戒亦無我想，　是則甚深戒。</div>
<div class='lg-row'>於戒甚勇悍，　不為不善哉；</div>
<div class='lg-row'>一戒具眾行，　一切法叵得。</div>
<div class='lg-row'>戒有想為癡，　無戒言守戒；</div>
<div class='lg-row'>是為滅戒果，　不脫於五道。</div>
<div class='lg-row'>遠離諸所見，　我所皆不見；</div>
<div class='lg-row'>戒亦無所見，　不畏於五道。</div>
<div class='lg-row'>視不見為見，　不增不善戒；</div>
<div class='lg-row'>於我而無病，　習戒皆悉見。」◎</div>
</div>
<p class='juan'>佛說道神足無極變化經卷第一</p></div>
</div><!-- end of div[@id='body'] -->
</body></html>