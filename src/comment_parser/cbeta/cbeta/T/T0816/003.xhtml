<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說道神足無極變化經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說道神足無極變化經卷第三</p><p class="byline">西晉安息三藏安法欽譯</p><p>於是月星天子語月天子言：「如是菩薩學，名為學菩薩。」復問：「何所是菩薩學？」</p>
<p>報言：「天子！菩薩學於菩薩，於是無身無身行、無口無口行、無意無意行，是為菩薩學。菩薩於身無所學亦無所獲，亦無所失亦無所亡，如是，天子！菩薩學。」</p>
<p>復言：「天子！如是學，為如來所授決耶？」</p>
<p>月天子語月星天子言：「不。作是學者世尊不與決。何以故？不念於是學、不念有所說、亦不念我、亦不念有所求、亦不念我有所學，是名為學。語分部於世不合會、其有言我作是學，為不諦、為非說，不念言有我；亦不言是諦；亦不言我是菩薩學。」</p>
<p>復問：「若有幾事，天子！得審諦報住？」</p>
<p>答言：「於所願常高舉而不下亦不中間，於願常在心未曾休懈，雖有是而不作是法，為最是法，不如於是法審諦覺知，是名為住，為審諦住。」</p>
<p>復問言：「天子！持何所法得如來授決？」</p>
<p>報言：「不於凡人法有所捨，亦不於佛法有所得，用是故如來授決。天子！如是法無所捨，於是法無所得，我以是故為如來所授決。」</p>
<p>復問：「如是，凡人為皆授決。何以故？如者不捨凡人，亦不捨凡人法，於佛法亦無所得。」復言：「天子！何因緣為凡人法？」復言：「法空，法界亦空？」復言：「天子！何因緣為佛法如者拘利佛亦如？」</p>
<p>報言：「天子！能於虛空界、於法界，能有所捨不？」報言：「天子！不於如如者於拘利佛為可有所得？」報言：「不久。天子！如是天子！次第說，於凡人法無所捨；於佛法無所得。用是為如來所授決。」</p>
<p>復言：「云何於空界、法界，於如、於拘利佛，從是得決耶？」</p>
<p>報言：「天子！不爾。」</p>
<p>復問言：「云何，天子！於空界、於法界、於如、於拘利佛，於是不得決，餘諸佛復從何所得決？」</p>
<p>報言：「怛薩如、受決如，空界、法界怛薩拘利佛。如是天子！法乎法如此，法乎法也如是授決，是為受決。為得決已，不離阿耨多羅三耶三菩，不離阿惟三佛。」</p>
<p>於是月星天子前白佛言：「世尊！是月天子逮得深慧，所說乃爾？」</p>
<p>佛言：「如是說法，天子！菩薩為逮得忍，若求索、若發遣；若於一切諸法界，若說、若有所說，不能於法界有所見，不能有所語，亦不能有所傳。何以故？於法界無所語亦無所說：如是法界、如是人界。如是人界是為佛力處，如是佛力處一切諸法如是！如是天子！如是菩薩為如法住，如是住不復信餘事，亦不隨餘事，如是者當復因何等令佛有所說？」</p>
<p>爾時賢者大目揵連於釋提桓因宮紫紺殿上，為諸天子眾說法。爾時大目揵連從座起便彷佯，心念言：「如來、無所著、等正覺在此，閻浮提為已空。閻浮提有無央數人飢虛，欲作功德，不見佛、不聞法，於所作為轉減。」於是大目揵連作是念已，持天眼遍視閻浮提，便見佛、如來、無所著、等正覺在萍沙宮中食，與大比丘眾千二百五十人俱。是時大目揵連復自見在佛左而坐，自見身形被服坐在佛邊無有增減，復自思惟：「得無世尊還閻浮提？」復更視巴質樹下，見佛世尊與無央數諸天眾圍繞而為說法，見舍利弗坐佛之右，自見目連與諸比丘坐佛之左，復與大比丘俱。</p>
<p>於是賢者大目揵連見甚大可怪：「諸佛世尊所作為不可思議，諸佛世尊為威神為大，為能為大，分於閻浮提說法如故，而不斷絕於第二忉利天上為諸天說法。」</p>
<p>爾時大目揵連復大疑怪，復更諦視。見佛在舍衛祇洹給孤獨園，與無央數眾圍繞而為說法。復自見在於會中如其像貌，舍利弗、摩訶迦旃延、分耨、須菩提、離越賢者、子劫頻奴，一切諸大弟子眾皆悉見，如在舍衛、如在羅閱祇、如在忉利天。</p>
<p>於是大目揵連復重思惟閻浮提，復見迦維羅衛大國尼拘類，見佛從尼拘類園出，入迦維羅衛大國而行分衛。復見比丘形像如目連，於是復見佛在維耶離大國與大比丘眾俱，至離垢月童子家飲食。目連復自見色像貌與大比丘眾俱，於是大目揵連見佛在波羅柰大國從分衛還，自見色像貌亦在其中。復思惟遍視閻浮提，所在處皆見有佛，若樹下、若巖石間，及閻浮提地上佛悉遍滿，皆見佛、比丘僧俱圍繞。若干百千所在、聚落皆悉遍見。</p>
<p>於是目連重復甚大疑怪？更思惟已，持天眼視欝單曰，見佛與比丘僧俱受食，亦自見身在其中、亦見餘弟子。復視弗于逮，亦見佛在大身眾人中而為說法；於拘耶尼地亦復如是，見佛世尊坐禪，無央數千眾皆見，為佛作禮。諸弟子眾亦各各隨其色像貌而坐三昧三摩越，亦自見身在其中。</p>
<p>於是目連倍復疑怪？復坐思惟地上諸神，於是復見佛與諸弟子眾，亦復自見在其中及眾弟子，如是虛空中諸神亦見佛在其中，為虛空中諸無央數百千諸天而為說法，亦自見身與眾弟子在其中。如是第一四王天、上炎天、兜術天、尼摩羅提天、波羅尼蜜惒耶拔致天，乃至梵天遍視，復見佛在梵天與無央數百千梵天圍遶而為說法，亦自見身色像貌，及一切眾會者皆悉如大目揵連，神足變化在所作為皆悉爾，自見在中為一切而說法皆如目連。復變諸會者皆如舍利弗比丘，智慧光明於大眾中為師子吼。如是比各各自以慧力為說大弟子法。</p>
<p>於是大目揵連驚怖衣毛為竪甚可怪，踊躍歡喜則生善心，三反自稱譽言：「乃爾乃爾！諸佛世尊甚大可怪，無罣礙行所作亦甚可怪。」大踊所成歡喜踊躍，五體投地讚歎言：「南無佛！」</p>
<p>爾時聞大音聲響，忉利天皆為震動，於是無央數百千天聚會，俱到佛所白佛言：「唯，世尊！何因緣有是大音聲，感動是地乃爾！所問如是。如來！」</p>
<p>佛言：「如是天子！大目揵連於佛大地踊躍自歸，五體投地，感動使爾！」佛言：「如是天子！是比丘目連當自來問於是。」</p>
<p>比丘目連起住，疾疾往到佛所，前以頭面著佛足，遶佛三匝已住佛前，叉十指為佛作禮。是時目連於佛前說偈言：</p>

<div class="lg regular" style="margin-left:1em;"><div class='lg-row'>「持力不可稱，　佛為已逮得；</div>
<div class='lg-row'>如佛之所行，　世雄難思議。</div>
<div class='lg-row'>垢垢已離三，　心意皆已調；</div>
<div class='lg-row'>天人之中尊！　一切所供養。</div>
<div class='lg-row'>雖有百千日，　滿於虛空中；</div>
<div class='lg-row'>盲者無所見，　盲者不蒙光。</div>
<div class='lg-row'>十力放光明，　弟子因所見；</div>
<div class='lg-row'>一切諸弟子，　不能及佛明。</div>
<div class='lg-row'>從胎盲無見，　弟子行亦爾！</div>
<div class='lg-row'>不能知佛慧，　亦復不能持。</div>
<div class='lg-row'>雖有信受是，　如來之法教；</div>
<div class='lg-row'>於是無能知，　不及尊所行。</div>
<div class='lg-row'>譬若如大海，　欲比牛跡水；</div>
<div class='lg-row'>其德如須彌，　喻之於芥子。</div>
<div class='lg-row'>如日之光明，　寧與螢火等；</div>
<div class='lg-row'>佛世尊之德，　弟子不能及。</div>
<div class='lg-row'>不可以須彌，　方之譬芥子；</div>
<div class='lg-row'>日月之光明，　比之於螢火；</div>
<div class='lg-row'>比之牛跡水，　不可以大海；</div>
<div class='lg-row'>比之於弟子，　不可以菩薩。</div>
<div class='lg-row'>譬若如盲人，　以比有目者；</div>
<div class='lg-row'>若復有乞人，　以比遮迦越！</div>
<div class='lg-row'>譬如月光明，　比之以星宿；</div>
<div class='lg-row'>如佛世尊德，　弟子不能當。</div>
<div class='lg-row'>在於人間行，　復現須彌頂；</div>
<div class='lg-row'>所現譬如幻，　一切蒙福祐。</div>
<div class='lg-row'>不知佛在彼，　我憶天下空；</div>
<div class='lg-row'>不復得見佛，　及與比丘僧。</div>
<div class='lg-row'>我於此宮舍，　常止坐其中；</div>
<div class='lg-row'>為諸天婇女，　教誡說法事。</div>
<div class='lg-row'>便自以天眼，　觀視閻浮利；</div>
<div class='lg-row'>即見諸百國，　謂之無福地。</div>
<div class='lg-row'>思惟是天下，　便即見世尊！</div>
<div class='lg-row'>在於羅閱祇，　與弟子共食。</div>
<div class='lg-row'>在萍沙王家，　處於大宮中；</div>
<div class='lg-row'>與諸眾會俱，　眷屬而圍遶。</div>
<div class='lg-row'>在於是見佛，　譬視氷山雪；</div>
<div class='lg-row'>自見目連身，　住止在佛左。</div>
<div class='lg-row'>又見舍利弗！　侍在佛之右；</div>
<div class='lg-row'>并復及於餘，　一切諸弟子。</div>
<div class='lg-row'>我自憶呼佛，　下在閻浮利；</div>
<div class='lg-row'>還在忉利天，　佛故在其處。</div>
<div class='lg-row'>於是熟自視，　止在忉利天；</div>
<div class='lg-row'>諦復自思惟，　處在閻浮利。</div>
<div class='lg-row'>又復見世尊！　在於舍衛國；</div>
<div class='lg-row'>坐於大眾中，　一切廣說法。</div>
<div class='lg-row'>亦復自見身，　在於大會中；</div>
<div class='lg-row'>亦見舍利弗！　及與諸弟子。</div>
<div class='lg-row'>復現於釋種，　現行而分衛；</div>
<div class='lg-row'>見在維耶離，　而行受人食。</div>
<div class='lg-row'>現住波羅柰，　行步而出入；</div>
<div class='lg-row'>諸有所在處，　皆自見其身。</div>
<div class='lg-row'>現到欝單曰，　與諸弟子眾；</div>
<div class='lg-row'>共行而分衛，　見到阿耨達。</div>
<div class='lg-row'>亦現在於彼，　與其弟子眾，</div>
<div class='lg-row'>皆坐而共食。　又復見世尊！</div>
<div class='lg-row'>現至拘耶尼，　復在弗于逮，</div>
<div class='lg-row'>為無數拘利，　而為說其義。</div>
<div class='lg-row'>皆自見目連！　在彼作變化；</div>
<div class='lg-row'>自現神足力，　示人本所行。</div>
<div class='lg-row'>於是諸地神，　見其所居處；</div>
<div class='lg-row'>虛空諸神天，　為之理法事。</div>
<div class='lg-row'>皆悉具示之，　今覩無上法；</div>
<div class='lg-row'>在於四王天，　皆為說正法。</div>
<div class='lg-row'>於炎天所見，　亦復悉如是！</div>
<div class='lg-row'>見在兜術天，　亦復見魔天。</div>
<div class='lg-row'>現於尼摩羅，　波耶尼蜜天；</div>
<div class='lg-row'>悉見諸弟子，　并及與世尊！</div>
<div class='lg-row'>在於梵天上，　所見亦如是！</div>
<div class='lg-row'>為諸拘利梵，　皆為其說法。</div>
<div class='lg-row'>於是自見身，　遍在諸梵中；</div>
<div class='lg-row'>一切餘弟子，　其眾皆如是。</div>
<div class='lg-row'>前諸過去佛，　所行皆如是；</div>
<div class='lg-row'>經行及與樹，　若龕及臥處。</div>
<div class='lg-row'>於是皆悉見，　無數諸法王；</div>
<div class='lg-row'>其如是比類，　皆如釋師子！</div>
<div class='lg-row'>我自在是間，　所見甚可怪；</div>
<div class='lg-row'>其所見法事，　雄特無過是。</div>
<div class='lg-row'>諸佛之世尊！　可怪放光明；</div>
<div class='lg-row'>乃作是變化，　神足中最尊。</div>
<div class='lg-row'>在於忉利天，　說法不往來；</div>
<div class='lg-row'>悉遍閻浮提，　處處皆悉見。</div>
<div class='lg-row'>國邑與郡縣，　聚落及餘處；</div>
<div class='lg-row'>常等讚歎之，　為其而說法。</div>
<div class='lg-row'>如我之所覩，　為皆見世尊！</div>
<div class='lg-row'>并見諸弟子，　為皆得寂定。</div>
<div class='lg-row'>大拘路拘路，　復及與離越；</div>
<div class='lg-row'>迦旃延、分耨，　及與大迦葉。</div>
<div class='lg-row'>我皆為已見，　諸佛世尊跡；</div>
<div class='lg-row'>無數所讚歎，　聞之若如海。</div>
<div class='lg-row'>於是悉自見，　其身皆在中；</div>
<div class='lg-row'>無央數之德，　其場聚如是！</div>
<div class='lg-row'>如是大音聲，　為在須彌頂；</div>
<div class='lg-row'>以是禮世尊！　其德難思議。</div>
<div class='lg-row'>恐怖求自歸，　衣毛為之竪；</div>
<div class='lg-row'>今願持五體，　頭面自歸禮。</div>
<div class='lg-row'>如是大音聲，　普周無不聞；</div>
<div class='lg-row'>諸是三千界，　皆為大震動。</div>
<div class='lg-row'>在於須彌頂，　廣放大光明；</div>
<div class='lg-row'>我亦於是住，　皆悉而遍見。</div>
<div class='lg-row'>我於是驚怖，　疾疾到佛所；</div>
<div class='lg-row'>時即便往詣，　前見人中尊！</div>
<div class='lg-row'>而問於是法，　恐懼心所怪；</div>
<div class='lg-row'>皆施行何等？　能作是變應。</div>
<div class='lg-row'>何所是佛事？　惟願為說之。</div>
<div class='lg-row'>如是閻浮利，　天上亦如此，</div>
<div class='lg-row'>於東西南北，　四面俱皆是；</div>
<div class='lg-row'>若在於梵天，　虛空亦復爾！</div>
<div class='lg-row'>我自呼有德，　施祐謂為益；</div>
<div class='lg-row'>自恃得道時，　神足為無比。</div>
<div class='lg-row'>我求甚使疾，　焦燒道根本；</div>
<div class='lg-row'>違失如來行，　遠離於佛慧。</div>
<div class='lg-row'>於是自思念，　是心無解脫；</div>
<div class='lg-row'>本造當如是，　發心求佛道。</div>
<div class='lg-row'>今悔無所益，　於行為了盡；</div>
<div class='lg-row'>諸情悉已斷，　於佛法無益。</div>
<div class='lg-row'>譬如人入海，　行採求眾寶；</div>
<div class='lg-row'>捨摩尼不取，　而更求污泥。</div>
<div class='lg-row'>自察如我智，　并復及餘人；</div>
<div class='lg-row'>棄於世尊行，　而反求弟子。</div>
<div class='lg-row'>若疑有懈怠，　是行不得佛；</div>
<div class='lg-row'>精進發道意，　合會諸善德。</div>
<div class='lg-row'>如是勤苦行，　可得過三界；</div>
<div class='lg-row'>其能作是行，　佛慧可疾得。</div>
<div class='lg-row'>惟願稽首禮，　歸命諸世尊！</div>
<div class='lg-row'>其有逮得是，　持最尊佛慧。</div>
<div class='lg-row'>能現無極變，　獨有釋師子！</div>
<div class='lg-row'>諸有見聞者，　疑惑為永除。」</div>
</div><p>爾時佛讚賢者大目揵連：「如汝境界能視能見。復次目連！如諸佛世尊境界不可思惟，令一切人及蜎飛蠕動，皆得辟支佛，都合會是智、共消息，不能知不能見，何況汝一弟子而欲計量知是？一處之所作尚不能知，況佛境界而欲得知耶？如是目連！復次當來輩皆共聚會，是輩聚會已，共坐一處視道變化，如是如來等正覺變化現道神足，名為道變化、神足變化、無極變化，法言所說。」</p>
<p>目連則言：「如是。世尊！」賢者大目揵連聞佛所說已，自見身在蓮華上，放身光明而在梵天，自於其處所語，四天下皆聞。於是目連說偈言：</p>

<div class="lg regular" style="margin-left:1em;"><div class='lg-row'>「佛出於世間，　甚為難得值；</div>
<div class='lg-row'>無數億百千，　難計拘利劫。</div>
<div class='lg-row'>譬如優曇鉢，　其華甚難值；</div>
<div class='lg-row'>如是佛難見，　世尊過於是。</div>
<div class='lg-row'>譬之若尊王，　飛行遮迦越；</div>
<div class='lg-row'>常而有神足，　福德力亦爾！</div>
<div class='lg-row'>其子有千人，　七寶皆悉具；</div>
<div class='lg-row'>往到於佛所，　聽受上法言。</div>
<div class='lg-row'>梵天與帝釋！　所欲得自在；</div>
<div class='lg-row'>若欲樂天上，　復樂於人間。</div>
<div class='lg-row'>五樂以自娛，　恣心歡喜樂；</div>
<div class='lg-row'>往到法王所，　一切可得願。</div>
<div class='lg-row'>若能有棄離，　一切諸愛欲；</div>
<div class='lg-row'>到於泥洹寂，　如服甘露味。</div>
<div class='lg-row'>其欲逮無極，　得最神足力；</div>
<div class='lg-row'>當詣世雄所，　聽受上法言。</div>
<div class='lg-row'>若有辟支佛！　及與諸弟子；</div>
<div class='lg-row'>於是兩足中，　佛為最尊上。</div>
<div class='lg-row'>降伏於魔王，　并及諸官屬；</div>
<div class='lg-row'>當往到如來！　見於法之主！」</div>
</div><p>於是大目揵連發起無央數那術億百千天子，欲界、色界疾疾各以所有天華、天香、天傅、飾華、天澤香，皆持欲往到佛所，各持是華供養散於佛上，以頭面稽首禮佛足，却住一面。於是目揵連以神足力聚會諸天眾共在一處已，便往到佛所，前以頭面著佛足，皆却住一面。</p>
<p>佛爾時語目連言：「目連！聽我所說道神足變化無極法言。」於是目連受教而聽。</p>
<p>「復次目連！三千大千剎土，百億日月、百億大海、百億須彌山、百億四天下，是名三千大千世界，為一佛剎。於目連意云何？呼一閻浮利謂我於是中得道？目連！莫作是視。何以故？目連！於一切四天下，隨其所願上中下而為說法，知誰當得阿惟三佛、誰在母腹中、誰在兜術天、誰復般泥洹，皆悉知。</p>
<p>「復次目揵連！於是三千大千剎土東方，去是四天下，萬二千四天下。其四天下世界名無塵，有佛號字比羅耶摩提<span class='note-inline'>(晉言：如鏡明無垢)</span>，今現在說法。復次目連！彼四天下世界人民無婬、怒、癡，常親近道法，樂聽受奉行；彼有求菩薩道者，少求辟支佛道者，求弟子行者甚眾多。</p>
<p>「復次目連！彼佛（如鏡明無垢）一一所說法，九十九億人解弟子乘，於彼不說沙門之四德，不如是聞說沙門之四德。何等四德？須陀洹、斯陀含、阿那含、阿羅漢。</p>
<p>「復次目連！彼世界人在一坐，皆得六通之證，逮八惟務禪，皆自念知為脫於生死，歡喜踊在虛空中，去地七仞，坐於虛空便般泥洹，身中出火還自燒身，亦無有骨亦不見灰，都無所有。如是目連！彼佛現在說法，寂然度人、寂然般泥洹。彼世界無取無與，若飢渴，所念飲食皆自然在前，衣被服飾譬如忉利天上。若起若滅若生，不因母人胞胎生，無有女人，因福自然而生。其地皆作黃金色。</p>
<p>「復次目連！彼佛如來國土，人民壽五百歲，有長有短。於目連意云何？能知彼佛（如鏡明無垢如來）不？」</p>
<p>目連則言：「不知。」</p>
<p>「彼土如來則我身是！我於彼間以法而教導。如是目連！如是比名為道神足無極變化也，一切弟子、辟支佛皆悉過其上。</p>
<p>「復次目連！於是三千大千剎土南方，去是萬八千四天下，世界名羅陀那三披<span class='note-inline'>(晉言：寶等有世界)</span>，其世界有三寶（黃金、白銀、水精），彼世界佛號羅陀那揵頭<span class='note-inline'>(晉言：寶品)</span>如來、至真、等正覺，今現在而說法。如是目連！復次彼佛如來為辟支佛行者說法，彼佛世界少菩薩、弟子。行者於彼剎沒，生於空無佛處，於彼處皆當得辟支佛。於目連意云何？知彼佛（寶品如來、無所著、等正覺）不？」</p>
<p>目連言：「不知。天中天！」</p>
<p>佛言：「則我身是！我於彼間說法以教導人，如是名為道神足無極之變化也。一切弟子及辟支佛去佛甚遠。</p>
<p>「復次目連！於是三千大千剎土西方，去是四天下二萬二千四天下，其世界名羅陀那質多<span class='note-inline'>(晉言名：寶意)</span>，其世界有七寶（黃金、白銀、琉璃、水精、瑪瑙、赤真珠、車渠是為七寶）。如是目連！彼世界以寶為樹，其經行處皆寶，以寶為交露帳，以寶為欄楯，皆以雜寶而挍莊之，以寶為浴，池中有八味之水，食飲皆自然，念便自然至，譬如兜術天上諸天被服、飲食，彼土人民亦如是！彼國土不聞母人，亦不見母人；亦無有母苦生者；亦無男子、母人合會者；亦無婬泆於欲；亦不婬泆於財；亦不婬泆於懈慢；亦不從胞胎生。彼世界一切人，生皆從蓮華藏化生於彼。目連！復次寶意世界，佛號寶等有如來、無所著、等正覺，於彼說法。彼佛如來不說餘事，純以菩薩篋藏令一切發三菩心，令不可復計阿僧祇人皆得無所從生法忍，復不可計阿僧祇人皆受決，當為阿耨多羅三耶三菩。彼佛世界無有弟子、緣一覺行者，皆悉菩薩，亦無有恩愛，心亦不念，滿彼四天下。彼國如來壽八萬四千歲；其土人民壽亦如是，有長有短。彼國人壽盡，不墮三惡道，不生邊地。彼國菩薩若於是壽盡，倍復生清淨剎土，面見諸佛世尊！於彼天若天龍、揵沓惒，其心不念一等無異，皆有薩芸若意。諸天龍、揵沓惒，雖有是名悉願同一，雖若干智等以無上智，若諸天龍、揵沓惒，若人，常服於智。如是，於目連意云何？彼寶等有如來現在說法，汝知不？」</p>
<p>目連言：「不及。天中天！」</p>
<p>佛言：「彼佛則我身是，我於彼間以法而教導。如是比名為道神足無極之變化也。非是羅漢、辟支佛所能及知。</p>
<p>「復次目連！於是三千大千剎土北方，去是四天下世界三萬六千四天下，名無恐懼世界。其世界有兩寶（黃金、白銀）。彼佛世界，無泥犁身、無畜生身、無餓鬼，不畏生邊地。於彼無有虧戒者，於所見亦不毀；亦不虧種姓；亦不於餘道及尼揵波惒而有所信知。彼，目連！無恐懼四天下世界，佛號無畏與如來、無所著、等正覺，於彼說法。其佛如來便往到佛樹下，到佛樹下已，七十二億那術魔往到其所。是諸魔，是時如來現如菩薩求道未逮薩芸若；是時魔便化作七十二億那術樹；是時菩薩亦化作七十二億那術菩薩，各坐一一所作樹下。是時魔恐怖而大驚怪，自念言：『何所為？』審是菩薩者，欲於是座牽出之。是時諸化菩薩語魔化幻：『如汝諸魔眾，一切諸法皆亦如是，云何言何所？審是菩薩者而欲牽出之？我於是間禪念思惟，如我前後所作福，常發阿耨多羅三耶三菩心，以勸人令發意求菩薩道，汝云何無勸助意，反欲牽出？』菩薩禪定思惟：『若我所作惡事，不勸人令求菩薩者，自然滅去，何須乃欲相牽耶？以是故非汝所能牽，莫於是而作自侵。』於是魔復問菩薩言：『汝作幾所福而發阿耨多羅三耶三菩心，復能勸人令索菩薩道？』報言：『眾魔！譬如恒邊沙，一沙為一佛剎，滿其中珍寶持是施與；持是發道意，其所作功德復過於是！如是復次眾魔！如恒邊沙等世界，一切人皆滿其中，施以所安、恭敬承事至千劫中，如是功德福祐持用求道。』魔復問言：『卿所作功德乃爾！其有索菩薩<span class='corr'>奪</span>處者，其罪云何？』菩薩報言：『如所說，爾所恒邊沙一切人，若有索，鑿是人眼皆出之，則作罪如是為多不？』魔報：『甚多。』菩薩報魔言：『若牽菩薩者，其罪甚倍多於是，為牽阿耨多羅三耶三菩。』爾時魔眾七十二億那術，以是方便見是變化，皆發阿耨多羅三耶三菩心。</p>
<p>「是時諸發意菩薩，天華、天香、天不飾華、天澤香，皆舉持散菩薩上，天上千種諸伎樂持用供養娛樂菩薩，如是音樂聲皆說如是：『疾疾令三界之導師，疾成阿耨多羅三耶三菩阿惟三佛。』作是讚歎已，便見菩薩坐於樹下，已得阿耨多羅三耶三菩阿惟三佛。於是更有異百千天子心念：『如是諸魔眾今來到是，不復入三惡道，亦當得脫，便當為阿耨多羅三耶三菩心？』於是無恐懼施言：『今得佛，是故名無恐懼如來！何以故名？為無恐懼施。』無恐懼與審如是說是名時，諸世界皆聞知佛為得道。」</p>
<p>佛言：「如是目連！彼世無恐懼施如來則我身是！我於彼世界以法而教導。如是目連！如來名為道神足無極之變化也，一切弟子、緣一覺所不能持。</p>

<p class='juan'>佛說道神足無極變化經卷第三</p></div>
</div><!-- end of div[@id='body'] -->
</body></html>