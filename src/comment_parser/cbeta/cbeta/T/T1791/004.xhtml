<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu11' /><a id='mulu12' />注大乘入楞伽經卷第四</p><p>爾時大慧菩薩摩訶薩<span class='note-inline'>(至)</span>成大修行　因上入三解脫門疾得菩提。故大慧請如來說如。諸菩薩等。所修行法無漏方便。</p>
<p>佛言大慧菩薩摩訶薩<span class='note-inline'>(至)</span>則得名為大修行者　如來言具四方便能成就大修行。此舉四名。下自徵釋。</p>
<p>大慧云何觀察自心所現<span class='note-inline'>(至)</span>如是觀察自心所現　此謂三界依正等法。唯是自心過習所熏。分別隨入之所現者如起信論云。以一切法皆從心起。妄念而生也。如是觀察名為正觀。</p>
<p>大慧云何得離生住滅見<span class='note-inline'>(至)</span>轉所依止獲意生身　遠離生見者。謂七地滿功用位畢。於二種生中。而能離彼相生見也。證如幻性。住第八地。了心識等。得意生身者。即無功用道覺法自性意生身也。</p>
<p>大慧言世尊以何因緣名意生身　因上八地菩薩既云轉所依識。云何復名意生身。故問意生身者何因緣。</p>
<p>佛言大慧意生身者<span class='note-inline'>(至)</span>得遠離於生住滅見　意有三義故取意為喻。一迅疾。二無礙。三遍到。以喻菩薩得如幻三昧。現形十方以化眾生亦有此三義也　從意生身者亦復如是已下。以法合喻可知。</p>
<p>大慧云何觀外法無性<span class='note-inline'>(至)</span>汝應如是勤加修學　此明修四如實行。成上四種法門。謂觀自心所現行。成上一切法空門也。遠離生住滅見行。成上無生法門也。善知外法無性行。成上無自性法門也。專求自證聖智行。成上無二門也。是名菩薩成就四法。得修行者如實大方便。故勸汝。當勤行修學。</p>
<p>爾時大慧菩薩摩訶薩<span class='note-inline'>(至)</span>不妄執諸法漸生頓生　因上見妄想緣生於三界。故大慧舉因緣相以請問。</p>
<p>佛言大慧一切法因緣生<span class='note-inline'>(至)</span>是名外緣前後轉生　言泥團為因。水杖等為緣。而成於瓶為果。如泥瓶因果既爾。例餘縷疊等四亦復如是。皆以縷草種酪為其因。疊席牙酥為果。緣義可知。是名緣生之法。必先因後果展轉而生。謂親起者為因。疎助者為緣也。</p>
<p>內者謂無明愛業等<span class='note-inline'>(至)</span>此但愚夫之所分別　內緣者。謂以無明愛業等為因緣故。生陰界入身名之為果。但是愚夫虛妄分別。各見差別。廣如中論破因緣品。所明然外由內變。本末相收。為一緣起。</p>
<p>大慧因有六種謂當有因<span class='note-inline'>(至)</span>觀待因　上通說一切諸法內外因緣竟。自下。別說六種因及四種緣。皆是愚夫自所分別。</p>
<p>大慧當有因者謂內外法作因生果　言後果起時名為當有。即是現在作因。當來得果。名當有因也。</p>
<p>相屬因者謂內外法作所緣生果蘊種子等　謂作攀緣已。內外法生。能所因果更相屬故。蘊果也種子因也。</p>
<p>相因者作無間相生相續果　言互為果相。相續不斷名為相因。對法論云。俱有互為果。如大相所相。心於心隨轉。謂有為相於有為法。有為法於有為相。心於隨心法。隨心法於心。互為果故。亦名俱有因也。</p>
<p>能作因者謂作增上而生於果如轉輪王　一切有為唯除自體。以一切法為能作因。由彼生時無障住故。譬如國人。以其輪王不為損害。咸作是言。我因輪王而得安樂。</p>
<p>顯了因者謂分別生能顯境相如燈照物　言妄想事生已能顯境相。能所因果互相發明。如燈照物。</p>
<p>觀待因者謂滅時相屬斷無妄想生　如長短高下互相因。待因果亦然。因滅果起故名滅時相屬斷。不見妄想法生。</p>
<p>大慧此是愚夫自所分別<span class='note-inline'>(至)</span>求其因相不可得故　自下破計六種因緣生。是自心妄想相。若言頓生者。則能所因果無別。何有因相　若漸生者求其體相亦不可得如未生子云何名父　言未生子不得名父。此之一喻俱破二見。若因果同時頓生者。則如父子齊體。尊卑莫辨。若先因後果。則父先子後。子若定後父稱何從。以此責之。二見都喪。父喻因。子喻果。又云如無父故不得名子。前分已滅故。後分不得次第名。</p>
<p>諸計度人言以因緣<span class='note-inline'>(至)</span>皆是妄情執著相故　此說妄計四緣生者。謂親能辨果名曰因緣。更相依故謂所緣緣。前後開導稱為次第。不礙生義故云增上。諸計度人。以是四緣能所生法相繫屬次第生者。皆不可得。唯是心量妄想執著相故。四緣廣義。如唯識論所明。</p>
<p>大慧漸次與頓皆悉不生<span class='note-inline'>(至)</span>漸頓生見　佛昔方便說一切法從因緣生。以破外道自然無因邪因。又說緣生無我。破外道執有我。如下偈云。為遮於能作。說因緣和合。為遮於常過說緣是無常。今此會令捨權乘。達唯心現。故結破云。應離因緣和合相中。頓漸生見　然遮異見。權實教中通有三說。一令諸菩薩知一切法從因緣生。異外道見。二知從心現。捨二乘見。三唯心性起。不同權教。學者應知。</p>
<p>爾時世尊重說頌言一切法無生亦復無有滅於彼諸緣中分別生滅相　以一切法無生故不得言滅。但於彼不實諸緣中。妄分別有生滅之相。</p>
<p>非遮諸緣會如是滅復生但止於凡愚妄情之所著　明佛不遮緣起滅復生法。以法自性不生故。唯為斷凡愚癡惑妄想所計著故。</p>
<p>緣中法有無是悉無有生習氣迷轉心從是三有現　言緣起有無一切諸法皆無生。唯從自心習氣迷轉。故三有現三有者。謂欲有。色有。無色有也。</p>
<p>本來無有生亦復無有滅<span class='note-inline'>(至)</span>而說有生滅　若離二取一切妄見。則知所生法。能生因緣。悉皆本無。非復推之使無也。</p>
<p>爾時大慧菩薩摩訶薩<span class='note-inline'>(至)</span>於二義中而得清淨　因上言但隨世俗故。而說有生滅。故大慧舉言說分別相。及心法門以請問也。</p>
<p>佛言大慧有四種言說分別相<span class='note-inline'>(至)</span>是為四　四種言說文顯可知。又夢言說者。亦云八地菩薩得無生忍覺已。緣勝解行地乃至七地。先所經境界不實。說諸法如夢故。名夢言說。</p>
<p>大慧復言世尊<span class='note-inline'>(至)</span>何處何因云何而起　問言說所出處。問言說因何而生。</p>
<p>佛言大慧依頭胸喉脣齶齒舌和合而起　此等諸緣出言說處。</p>
<p>大慧復言世尊言語分別<span class='note-inline'>(至)</span>分別為因起言語故　謂彼言說因分別生。</p>
<p>若異者分別不應為因<span class='note-inline'>(至)</span>是故非異亦非不異　若言說與分別異者。不應因分別起言說。若言說與分別不異者。以分別不顯義言說亦應不顯義。而言說能顯義是故俱非。</p>
<p>大慧復言世尊<span class='note-inline'>(至)</span>因言而入非即是言　因上言說能顯義。故大慧問為言說是第一義。為所說是第一義。并重舉上第一義心法以請問。而佛答言。非言語是。亦非所說。何以故。第一義者是自證聖智三昧樂境。因言而入非即是言。是故言殺如標月指。若復見月。了知所標畢竟非月。</p>
<p>第一義者是聖智內自證境<span class='note-inline'>(至)</span>於第一義不能顯示　言語生滅動搖。是無常故。從眾緣生即無自體。云何能顯第一義。</p>
<p>第一義者無自他相<span class='note-inline'>(至)</span>應當遠離言語分別　言第一義諦絕自他相。言說涉有相故不能顯示。又第一義者但唯證入自性真心。心外無法。外種種法悉皆無性。言說妄想豈能顯示。故勸離言說分別依第一義。</p>
<p>爾時世尊重說頌言諸法無自性亦復無言說不見空空義愚夫故流轉　以諸法無體故。亦無有言說。凡愚不見言說空所說空故。流轉生死。</p>
<p>一切法無性離語言分別諸有如夢化非生死涅槃　言一切法及言說不實。如夢如化。如夢化者。豈有生死涅槃定相。</p>
<p>如王及長者為令諸子喜<span class='note-inline'>(至)</span>自證實際法　上一頌舉喻。下頌法合。謂我今所演自覺聖智實際境界。不說言說所說。</p>
<p>爾時大慧菩薩摩訶薩<span class='note-inline'>(至)</span>自證聖智所行境界　大慧因上言第一義者。是自證聖智所得。非言說分別境界。即舉自證聖智。所得第一義以請問。然第一義。體離一異有無斷常俱不俱等四句見故。大慧請離四句法也。此中說三法以明四句。有十二句。依文有九。隱顯互出。一異上有四句。有無上有三句。常無常上有二句。經家略故。具如四宗論所明。</p>
<p>遠離妄計自相<span class='note-inline'>(至)</span>具足圓滿一切功德　言非獨離外道見。亦離二乘執陰界入自共相見。令諸菩薩及諸眾生。速證如來無上種智。</p>
<p>佛言大慧善哉善哉<span class='note-inline'>(至)</span>常無常等一切自性　上雖言離有無等。未知何者是有無。今正出有無法體。言凡夫愚癡。不知是自心量妄習為因之所變現。執著外法為有為無。起四句等見。此是妄計有無體也。下十二喻。況此有無一異等法。皆不真實。是應遠離。答上願為我說離一異有無常無常等所行境界。</p>
<p>大慧譬如群獸為渴所逼<span class='note-inline'>(至)</span>墮一異等執著之中　鹿逐時焰。況愚樂欲境言愚癡凡夫亦復如是。合上群獸。無始戲論分別所熏三毒燒心。合上為渴所逼。樂色境界見生住滅。合上於熱時焰而作水想。取內外法。墮一異等執著之中。合上迷惑馳趣不知非水。</p>
<p>大慧如乾闥婆城<span class='note-inline'>(至)</span>離二自性法起有性分別　言三種量者。一曰現量。二曰比量。三曰聖言量。量者是楷定義。譬夫升斗量物也。現量者。現即顯現。謂分明證境。不帶名言。無籌度心。親得法體。離妄分別。而非錯謬。比量者。比即比類。謂以因由譬喻。比類量度而得知故。如遠見煙必知有火。隔牆見角必知是牛。雖不親見。亦非虛妄。聖言量者。謂以如來聖教為準繩故。故古德曰吾佛滅後。以經論為繩墨。知識為指南。以防閑魔外是也　五分論者。一宗二因三喻四合五結。宗因喻三。亦云三支比量。喻合但成之。且如外道妄計。執聲為常。於聲明中立量云。聲是有法。定常為宗。因云所作性故。同喻如虛空。然而虛空非所作性。則因上不轉。引喻不齊。立聲為常不成。若佛法中聲是無常。故立量云。聲是有法。定無常為宗。因云所作性故。同喻如瓶盆。如楞嚴經云。音聲雜語言。但依名句味。豈常也哉。外道種種計執。自謂過人。若不類彼立量比破之。何由破執。故如來所說五分論者。如以楔出楔。將聲止聲也。所謂摧魔外之異執。定佛法之綱宗。令諸眾生。於自覺聖智所證境界。離有無等諸異見故。愚夫迷教者。猶計有性。一異斷常妄想分別。</p>
<p>大慧諸修行者轉心意識<span class='note-inline'>(至)</span>則著我人眾生壽者　諸修行者應滅心意識離二自性能取所取。入如來地。於有及無不生妄想。若於自覺所證境作有無計。還著我我所。</p>
<p>大慧一切諸法自相共相<span class='note-inline'>(至)</span>自證聖智三昧樂境　言化佛但隨順愚夫妄起之見作種種言說。說自相共相。令知不實法故。非非佛者。宋魏二譯皆云法佛。</p>
<p>大慧譬如水中有樹影現<span class='note-inline'>(至)</span>俱不俱等一切分別　如來結勸於所證中。應離如上凡夫外道生滅一異。有無斷常。俱不俱等惡見分別也　然天竺邪見。大約有三。一佛法外外道。如上計執四句。及六師九十六種外道是也。二附佛法外道。起自犢子方廣。自以聰明讀佛經書。不明正見。別生妄解。譬夫牛飲水成乳。蛇飲水則成毒。諸師皆推不受。是附佛法邪見人也。三學佛法成外道。執佛教門而生惱煩。不得悟入。大論云。若不得般若方便。入阿毘曇即墮有中。入空即墮無中。入昆勒墮亦有亦無中。中論云。執非有非無名愚癡論。倒執正法還成邪見人。又大乘四門皆成見者。實語是虛妄。生語見故。涅槃是生死。起貪著故。多服甘露。傷命早夭。失方便門。墮於邪執故稱內邪見也。是知法無定相。迴轉隨心。執則成非。達之無咎。如四句法。通塞由人。在法名四句。悟入名四門。妄計名四執。毀之名四謗。四句不動得失空生。一法無差。升沈自異。但有所重所依。立知立解。絲毫見處不忘。皆成外道。故知見在即凡情亡即佛。</p>
<p>爾時世尊重說頌言諸識蘊有五猶如水樹影所見如夢幻不應妄分別　此頌上三喻類於五蘊。不應妄起分別。</p>
<p>三有如陽焰幻夢及毛輪若能如是觀究竟得解脫　頌牒四喻明三有不實。以是觀者必得菩提。</p>
<p>譬如熱時焰動轉迷亂心<span class='note-inline'>(至)</span>愚夫生執著　上一頌頌前初喻。次一頌頌前法合。</p>
<p>無始生死中執著所纏覆　通頌十二喻意。由於無始執著我法所纏覆故。</p>
<p>退捨令出離如因榍出榍　上十二喻。如逆榍欲去生死榍。</p>
<p>幻呪機所作浮雲夢電光觀世恒如是永斷三相續　又頌五喻。觀世如是能斷三界永無相續。浮雲。電光。上無文。</p>
<p>此中無所有如空中陽焰如是知諸法則為無所知　言知諸法無體則無可知。</p>
<p>諸蘊如毛輪於中妄分別唯假施設名求相不可得　言諸陰非有。假名亦空。無自性相。</p>
<p>如畫垂髮幻夢乾闥婆城<span class='note-inline'>(至)</span>愚夫妄分別　又通頌七喻。顯有無一異常無常等四句見不實。畫喻上文無。</p>
<p>明鏡水淨眼摩尼妙寶珠<span class='note-inline'>(至)</span>亦如石女兒　此明諸法雖現。皆無實事。淨眼。石女兒。上文無。</p>
<p>復次大慧諸佛說法<span class='note-inline'>(至)</span>時微塵等而共相應　言諸佛出世凡演說法。離四句。絕百非。建立誹謗。凡情聖量所不能及。大機未遇。皆以四諦十二因緣。證滅修道。解脫生死而為濫觴之首。不與諸外道勝性自然而共其相。雖初說小乘之因緣。已勝外道之玄妙。</p>
<p>大慧諸佛說法<span class='note-inline'>(至)</span>猶如商主善導眾人　為淨惑。智二種障故。猶如商主引導商人。知道中通塞過咎止宿之處。而又善。別種種諸寶以譬如來引導眾生。斷除二障。令住無相法中安隱之處。而又善別諸乘差別地位之寶也　言惑智二障者。如起信論云。六染心者名煩惱礙。能障真如根本智故。無明義者名為智礙。能障世間自然業智故。此義云何。以依染心能見能現。妄取境界。違平等性故。以一切法常靜。無有起相。無明不覺妄與法違。故不能得。隨順世間。一切境界種種知故。此約本末相依以明二障義若約二執以明二障者。如後當引。成唯識論以釋其義。</p>
<p>復次大慧有四種禪<span class='note-inline'>(至)</span>攀緣真如禪諸如來禪　因上二障能障聖道。不證如來菩提涅槃二轉依果。凡學道者應修禪定。發生無漏妙慧。方能淨彼二障。故次說四種禪也亦云六波羅蜜中。禪定一行最為神妙。能發起性上無漏智慧。萬行萬德。乃至神通光明。皆從定發。故三乘學人欲。求聖道。必須修禪。故通明四種禪也。</p>
<p>大慧云何愚夫所行禪<span class='note-inline'>(至)</span>是名愚夫所行禪　言修二乘觀行者。達人無我。見自他蘊界處皆是無常苦空不淨之相。觀察不捨得初靜慮。漸次轉勝至無想。受滅盡三昧。然不離相故。名為愚夫所行禪。</p>
<p>云何觀察義禪<span class='note-inline'>(至)</span>是名觀察義禪　義者。諸法實相也。從初地至七地菩薩。觀二乘外道等法俱知不實已。於法無我諸地相義。隨順正觀。故名觀察義禪也。</p>
<p>云何緣真如禪<span class='note-inline'>(至)</span>是名緣真如禪　何者是妄念。謂此二無我是妄念。何以故為對治二種我見故。說二種無我。以所治既不實。能治亦是妄。故言二無我虛妄念。若如實知如理平等。不起二無我妄念。是名緣真如禪。一作正念真如禪。</p>
<p>云何諸如來禪<span class='note-inline'>(至)</span>是名諸如來禪　言得如來地自證聖智真實法身。常住寂滅。令眾生得三種樂。及得如來智慧法身不思議事也。三種樂者。禪定樂。菩提樂。涅槃樂。是名如來禪。又先德約凡夫外道三乘一乘。所依不同。通有五種禪。謂滯異計欣上。厭下而修者是外道禪。正信因果亦以欣。厭而修者。是凡夫禪。悟我空偏真之理而修者。是小乘禪。悟我法二空所顯真理而修者。是大乘禪。若頓悟自心。本來清淨。元無煩惱。無漏智性本自具足。此心即佛畢竟無異。依此而修者是最上乘禪。亦名如來清淨禪。亦名一行三昧。亦名真如三昧。此是一切三昧根本。若能念念修習。自然漸得無量百千諸三昧也。</p>
<p>爾時世尊重說頌言愚夫所行禪觀察義相禪攀緣真如禪如來清淨禪　頌上四禪名也。</p>
<p>修行者在定觀見日月形波頭摩深險虛空火及畫　此明外道二乘修禪之相也。言外道計著神我。於禪觀時見如日月形狀明淨朗曜。或見紅蓮在深險之下。二乘以自共相為實有。灰身滅智同於虛空。如薪盡火滅以為究竟涅槃。畫字恐誤。餘二本皆作盡字。</p>
<p>如是種種相墮於外道法亦墮於聲聞辟支佛境界　如上諸相。是外道及聲聞辟支佛禪境界也。</p>
<p>捨離此一切住於無所緣　上句觀察義禪。下自是攀緣真如禪。</p>
<p>是則能隨入如如真實相<span class='note-inline'>(至)</span>而摩是人頂　言入如來清淨禪也。</p>
<p>爾時大慧菩薩摩訶薩<span class='note-inline'>(至)</span>說何等法名為涅槃　因上外道以見神我為涅槃。二乘以身智滅如薪盡火滅為涅槃故問如來說何等法為涅槃。</p>
<p>佛告大慧一切識自性習氣<span class='note-inline'>(至)</span>即是諸法性空境界　言諸識等見習轉已名涅槃者。謂無明轉即變為明。如融氷成水更非他物不餘處來。故云即是諸法性空所顯真實境界。</p>
<p>復次大慧涅槃者<span class='note-inline'>(至)</span>一切聖者自證智所行故　明如來所證涅槃境界。離斷常有無性故。云何非常。謂除自共相妄想故非常。云何非斷。謂三世如來所證得故非斷。</p>
<p>復次大慧大般涅槃<span class='note-inline'>(至)</span>諸修行者之所歸趣　以更不受生相續故涅槃不死。以非有為生住滅法故涅槃不壞。以無壞無死故。為修行者之所歸趣。</p>
<p>復次大慧無捨無得故<span class='note-inline'>(至)</span>不一不異故說名涅槃　涅槃無煩惱可捨。無菩提可得。故非斷常一異。唯證相應。是名如來涅槃。</p>
<p>復次大慧聲聞緣覺<span class='note-inline'>(至)</span>彼於其中生涅槃想　二乘覺知陰界入中無冥諦神我。捨離憒閙。煩惱障滅不生顛倒。不起未來生死分別。彼於其中生涅槃想。故法華經云。但盡生死名為解脫。其實未得一切解脫。</p>
<p>復次大慧有二種自性相<span class='note-inline'>(至)</span>以不覺自心所現故起　因上一切識自性習氣等轉。說名涅槃。然一切識自性是凡夫法。故明凡夫計著一切識自性起二種自性相也。謂無始以來。妄想言說習氣不斷故。計著有言說自性相。不知自心所起諸法故。見有自共相陰界入一切法。故執著著法自性相。</p>
<p>復次大慧諸佛有二種加持<span class='note-inline'>(至)</span>手灌其頂　因上凡夫計著起二種自性相故。如來對上二種自性相。故以二種加持加諸菩薩。</p>
<p>大慧初地菩薩摩訶薩<span class='note-inline'>(至)</span>菩薩摩訶薩者是　言初地菩薩蒙如來神力加持故。入菩薩大乘照明三昧。入已。一切諸佛皆現其前。三業加持。如金剛藏。華嚴會中住初地時。及餘成就初地功德相菩薩亦如是加。</p>
<p>大慧此菩薩摩訶薩<span class='note-inline'>(至)</span>受灌頂已而得自在　菩薩蒙加入定已。於百千劫。積集一切諸善根故。漸入諸地。能達治所治相。至法雲地者。總收地義略有二種。一者果分。此不可說。唯證相應。二者因分。可以寄言辯於行解斷證等故。故此十地。修十勝行。斷十種障。證十真如。建立十地。行有二種。一者通相。於地地中。具修一切諸善行故。二者別相。此復有二。一者十度。雖諸地中皆具修習。然別地相各說一增。初地檀增。二地戒增。乃至十地智度增。復修十行。今略對明。謂初歡喜地修願樂行。說十大願。樂利樂故。便能斷異生性障。證遍滿真如。而此真如二空所顯。無有一法而不在故。證此便得名歡喜地。謂初獲聖性。具證二空。能益自他。生大歡喜。乃至第十地修受位行。斷於諸法中未自在障。便證業自在等所依真如。而此真如普於一切神通作業總持定門皆自在故。證此便得名法雲地。謂大智雲含眾德水。蔽如空麁重。充所依法身故　然此十地通於三乘。一乘雖同意明寄位。若約三學。初地願。二地戒。三地定。四地已上皆慧攝。若約圓修行行齊修通有三德。一證道德。證智契如故。二教道德。隨德差別故。三不住道德。不住生死及涅槃故。一地之中具足一切諸地功德。初後圓融故。若一向別逐行位而階差。若一向同失進修而墮寂。所以位位具德。陛降宛然。重重練磨。本位不動。將受佛職。坐蓮華王座。眷屬圍遶。眾寶瓔珞莊嚴其身。十方諸佛皆舒右手摩菩薩頂。譬如自在轉輪聖王及天帝釋。太子灌頂以授職位。而得自在故。</p>
<p>此諸菩薩亦復如是<span class='note-inline'>(至)</span>異則不能　法合結示。如文可知。若不如是則不能見。</p>
<p>復次大慧諸菩薩摩訶薩<span class='note-inline'>(至)</span>皆由諸佛二種持力　凡住獲通善說法要。皆由二種神力加持所致故。</p>
<p>大慧若諸菩薩<span class='note-inline'>(至)</span>有如是等廣大作用　言離加持神力能說法者。諸凡夫應能說。言凡夫不能也。況佛以大悲加持一切無情之物。尚演法音。矧有心者乎。事見月光童經所明。但有見聞無非獲益故。</p>
<p>大慧菩薩復白佛言<span class='note-inline'>(至)</span>及殊勝地中手灌其頂　佛上說如初十二地。未明加之所以。故大慧請問何緣神力偏加二地。</p>
<p>佛言大慧為欲令其遠離<span class='note-inline'>(至)</span>以加持力持諸菩薩　為離二種過故初地須加。為得二種利故十地須加。忘失菩提心修諸善根。是為魔業。等如華嚴大集中所明。</p>
<p>大慧若不如是<span class='note-inline'>(至)</span>以加持力攝諸菩薩　言初地不加。必墮外道惡見。及聲聞境十界。地不加。不能速得菩提。</p>
<p>爾時世尊重說頌言世尊清淨願有大加持力初地十地中三昧及灌頂　菩薩積集善根。如來本願故加。猶如摩尼無思而應。故云清淨。</p>
<p>爾時大慧菩薩摩訶薩<span class='note-inline'>(至)</span>說作緣起非義有別　因上言諸佛說法。以諦緣起滅道解脫而為其首。非與外道性勝自在宿作自然時微塵等而共相。故大慧舉上佛自說緣起請問世尊。如佛說緣起是由作起。非心自體起。外道亦說勝自在天等而生諸法。今佛但以異名說作緣起。非別有義耳。</p>
<p>世尊外道亦說以作者故<span class='note-inline'>(至)</span>本無而生生已歸滅　此難如來所說正類外道也。</p>
<p>如佛所說無明緣行<span class='note-inline'>(至)</span>是故外道說勝非如來也　言如來說十二緣中無明無因。非是有因。又說無明有故行有。行有故識有。非漸次相待。其義不成。復難如來說緣起不如外道。故言外道說勝。非同如來。</p>
<p>何以故外道說因<span class='note-inline'>(至)</span>又此有故彼有者則無有因　何所以外道勝如來。謂彼說微塵世性等因。不從他緣生。而能生他。因常為因不為果。是故外道說勝也。如佛所說。觀行是無明果。觀識即是因。如是一法。即是因。即是果。因緣雜亂。無明生諸行。諸行生老死。老死生無明如是展轉。成無窮過。又此有故彼有者。則無有定因。以是二義。釋成如來說不如外道。</p>
<p>佛言大慧我了諸法唯心所現<span class='note-inline'>(至)</span>非我所說　謂了諸法非有無生。但唯心現。故無說法因緣過失。若不如是了知諸法。心外見境計著有無。有所言說皆成戲論。</p>
<p>大慧菩薩復白佛言世尊<span class='note-inline'>(至)</span>若無諸法言依何起　有言說因緣之名。必有所說因緣諸法。若無所說因緣性。言說依何而生。</p>
<p>大慧雖無諸法<span class='note-inline'>(至)</span>有諸法者此論則壞　言一切法但有言說。都無實義。故引龜毛兔角喻之。以明縱有言說自性。亦無所說諸法自性。</p>
<p>大慧非一切佛土皆有言說言說者假安立耳　此又明言說性亦無也。故起信云。以一切言說。假名無實但隨妄念不可得故。若言說有性。則一切剎土。皆應有言也。</p>
<p>大慧或有佛土瞪視顯法<span class='note-inline'>(至)</span>非由言說而有諸法　釋上非一切剎土皆有言說以顯法。是故無言說自性。</p>
<p>此世界蠅蟻等虫雖無言說成自事故　釋上言說是假安立耳。言見此愚夫無知如虫蟻等。故作言說以辨法相。故上經云。有諸言說。悉由愚夫希望見生。亦云微細諸虫。尚無有言說。而各辦其事。</p>
<p>爾時世尊重說頌言始虛空兔角及與石女兒無而有言說妄計法如是　言上三物並無體性。但有言說妄計諸法名實自性亦爾。</p>
<p>因緣和合中愚夫妄謂生不能如實解流轉於三有爾時大慧菩薩摩訶薩<span class='note-inline'>(至)</span>所說常聲依何處說　因上佛謂言說所說皆無自性。則無有因緣法。故大慧舉餘修多羅佛自說十二因緣。有佛無佛。性相常住。故問所說常聲。依何處說。</p>
<p>佛言大慧依妄法說以諸妄法聖人亦現然不顛倒　言即說虛妄法為常也。為愚夫見因緣妄法。執以為實起生滅見。如來說言此即是常。以彼妄法諸聖亦現。然不起於有無顛倒。</p>
<p>大慧譬如陽焰火輪垂髮<span class='note-inline'>(至)</span>有智不然然非不現　此七喻者明境是一。而見有異也。</p>
<p>大慧妄法現時無量差別<span class='note-inline'>(至)</span>一切愚夫種種解故　彼虛妄法現時。雖有種種無量差別。如水中月。然非無常。何故不是無常。言虛妄法離有無故。非無常云何離有無處起。虛妄見謂諸愚夫種種境界。是離有無處。而起種種虛妄見解。</p>
<p>如恒河水有見不見<span class='note-inline'>(至)</span>聖於妄法離顛倒見　如恒河水。餓鬼見為火。無火處見火。即是見他好人不見者。以譬愚夫無虛妄處見有虛妄。即是見他聖人不見者。是故。諸聖於虛妄法。悉離顛倒有無見故。</p>
<p>大慧妄法是常<span class='note-inline'>(至)</span>是故妄法其體是常　言諸妄法是真常故。無種種相異可得故。以愚夫妄想分別言有異故。</p>
<p>大慧云何而得妄法真實<span class='note-inline'>(至)</span>非聖言說　有少分想者。謂生心動念。念即乖法體。失正念故。既失正念。非愚夫戲論乎。</p>
<p>大慧若分別妄法是倒非倒<span class='note-inline'>(至)</span>凡夫種性　若愚夫分別緣起妄法為倒非倒。遂有二種種性差別。</p>
<p>大慧聖種性者彼復三種<span class='note-inline'>(至)</span>所謂計著自相共相　謂彼愚夫觀察妄法。取自共相。起聲聞乘種性。</p>
<p>大慧何謂復有愚夫<span class='note-inline'>(至)</span>離於憒鬧　即彼聲聞所觀虛妄。自共相法。遠離計著起緣覺乘種性。</p>
<p>大慧何謂智人分別妄法<span class='note-inline'>(至)</span>無有外法　智者觀此妄法實相。了彼能見所見。從自心起故。無有外法有無妄想。起佛乘種性。</p>
<p>大慧有諸愚夫分別妄法<span class='note-inline'>(至)</span>此則成就生死乘性　此釋第二愚夫種性。言諸愚夫。於此妄法取種種事性相。決定執有實我實法。起生死乘種性。</p>
<p>大慧彼妄法中種種事物非即是物亦非非物　言此虛妄法離有離無。是名三乘及凡夫種性。</p>
<p>大慧即彼妄法諸聖智者<span class='note-inline'>(至)</span>悉離一切諸分別故　此重釋成佛乘種性。如文可知。問曰上云妄法是常。以分別故而有別異。謂即真如愚夫分別名為妄法。此云即彼妄法習氣轉依。即說此妄名為真如。既妄法即真如。無復妄法。與誰論即耶。答曰如為不識水人。指氷是水。指水是氷。但有名字。寧有二物論相即耶。亦如一珠向月生水。向日生火。不向則無水火。一物未嘗二。而有水火之殊耳。一心法門亦復如是。在凡夫即真如名妄法。在聖人即妄法名真如。聖凡情盡。真妄見亡者。孰得而名乎。</p>
<p>大慧菩薩白佛言世尊所說妄法為有為無　舉上三乘凡夫同觀妄法。以問如來為有為無也。</p>
<p>佛言如幻無執著相故<span class='note-inline'>(至)</span>應如外道說作者生　言妄法如幻。不可以有無而計著故。若計著有性相者即是真實不可轉故。則諸緣起妄法。應同外道計從有無生一切法。</p>
<p>大慧又言若諸妄法同於幻者此則當與餘妄作因　若諸妄法同於幻者。此幻應與愚夫妄法作因當來必招餘報果故。</p>
<p>佛言大慧非諸幻事<span class='note-inline'>(至)</span>以諸幻事無分別故　非幻與妄惑為因。以幻不實。不起過惡及分別故。若起諸過生分別者。是則為因。故非與餘妄作因。</p>
<p>大慧夫幻事者從他明呪<span class='note-inline'>(至)</span>非諸聖者　此明妄法如幻。若心想計著者。但是愚夫。</p>
<p>爾時世尊重說頌言聖不見妄法中間亦非實以妄即真故中間亦真實　上二句。言聖人知妄惑體無實故不。見於妄法。下二句謂觀妄法實性故。妄惑即是真實。</p>
<p>若離於妄法而有生相者此還即是妄如翳未清淨復次大慧見諸法非幻<span class='note-inline'>(至)</span>故說一切法如幻　言諸妄法離幻更無相似。故說一切法如幻也。</p>
<p>大慧言世尊為依執著<span class='note-inline'>(至)</span>此執著顛倒相耶　既言離幻更無相似。為計著種種幻相言如幻耶。為異依此計。著顛倒相言如幻耶。</p>
<p>若依執著種種幻相<span class='note-inline'>(至)</span>見種種色相不無因故　若計幻相。謂諸法皆如幻者。餘有性法。即非如幻。故言非一切法悉如幻。何故不如幻見人天男女色相非無因故。亦非因呪術而起故。不如幻者故。</p>
<p>世尊都無有因<span class='note-inline'>(至)</span>言一切法與幻相似　言都無別因。令諸色相差別顯現。可言如幻。是故不可以見幻相相似。說一切法如幻也。</p>
<p>佛言大慧不依執著<span class='note-inline'>(至)</span>不實速滅如電故說如幻　不以幻相有種種。人天有種種。二法相似。言一切法如幻。以一切法當體不實。速起速滅如彼電光。故說如幻。</p>
<p>大慧譬如電光見已即滅<span class='note-inline'>(至)</span>而妄計著種種色相　譬如電光剎那頃現。現已即滅。迅速無常。世間現見。類合諸法。依自心妄想現亦爾。不能觀察不實非有。而起執著自共色相。</p>
<p>爾時世尊重說頌言　非幻無相似亦非有諸法不實速如電如幻應當知　上二句頌非幻無有相似。故說一切法如幻。下二句頌上答文。</p>
<p>爾時大慧菩薩摩訶薩<span class='note-inline'>(至)</span>將非所說前後相違　大慧因佛先說一切法無生。今又謂不實速如電說一切法如幻。故言世尊前後所說自相違。</p>
<p>佛言大慧無有相違<span class='note-inline'>(至)</span>見其無性本不生故　由了諸法唯自心現。即知生本無生故。龍勝云。諸法不自生。亦不從他生。不共不無因。是故知無生。由是觀之。有無外法悉無自性。故本不生。</p>
<p>大慧為離外道因生義故<span class='note-inline'>(至)</span>非有無生故名無生　外道以作者為生因義。謂從有無生一切法。有謂有種。即自在微塵等為能生因也。無謂無種。即虛空自然等生也。不說從自心妄想生。故我說一切法。不同外道無因邪因生。故名無生耳。</p>
<p>大慧說諸法者<span class='note-inline'>(至)</span>遮其無有斷滅見故　佛語大慧。我說諸法非有無生。唯是自心分別為緣。令受化者。知一切法雖無作者。而業不亡。是故攝受二種生死。遮彼邪見斷滅戲論。故識論云。生死相續。由內因緣不待外緣。故唯有識因謂有漏無漏二業。正感生死。緣謂煩惱所知二障。助感生死。所以者何。生死有二種。一分段生死。謂諸有漏善不善業。由煩惱障緣助勢力。所感三界麁異熟果。身命短長。隨因緣力有定齊限。故名分段。二不思議變易生死謂諸無漏有分別業。由所知障緣助勢力。所感殊勝細異熟果。由悲願力改轉身命無定齊限。故名變易。妙用難測。名不思議。經云無我無造無受者。善惡之業亦不云豈類惡見斷滅論耶。已上如來敘無生意竟。下文說如幻。正答二義無有相違。</p>
<p>大慧說諸法相猶如幻者<span class='note-inline'>(至)</span>一切諸法如實住處　如實住處者。謂無所住故名如實住。此是自覺聖智無師智自然智之所證處不由他悟。若有所住則為非住。</p>
<p>大慧見一切法如實處者謂能了達唯心所現　從無住本立一切法。非了唯自心者豈能明見乎。是故如來所說諸法無生如幻無有相違。</p>
<p>爾時世尊重說頌言無作故無生有法攝生死了達如幻等於相不分別　以無作性故說無生。為遮斷見故說業性攝生死。觀諸法如幻性相故即無相可得。是故遠離緣起分別。</p>
<p>復次大慧我當說<span class='note-inline'>(至)</span>復能開悟一切眾生　因上如來為眾生故。慈悲方便作種種異說。欲令眾生了名句中實義。莫著言說。故說名句文身。告諸菩薩。能觀此相達其義趣。疾得菩提。復能以是開覺眾生。是知法無言象。非離言象。若無言象而惑倒。執言象而迷真。故聖人利見垂象設教。豈徒然哉。</p>
<p>大慧名身者謂依事立名<span class='note-inline'>(至)</span>是名文身　如依瓶盆事。立瓶盆名。謂一名二名多名能詮自性。名曰名身。言句身等者。即因名成句。因句顯義。如銅鐵等瓶。句義各異。謂一句二句多句能詮差別。名曰句身。由於此文能成名句。謂一字二字多字為二所依。名曰文身。若依古譯翻文為味。但是所顯非能顯也。身者多法積聚義。</p>
<p>復次大慧句身者謂句事究竟<span class='note-inline'>(至)</span>謂長短高下　自下重明異義也。句身謂句事究竟者。言有文時必有名。未必有句。若有句時必有名及文。故云句事究竟也。名身者謂諸字名各各差別。如從阿字乃至呵字者。如十四音阿呵等字。皆初短次長。高下亦爾故繼言文身者謂長短高下。即音韻屈曲長短高下也。名句必依文字立故。</p>

<p class='juan'>注大乘入楞伽經卷第四</p></div>
</div><!-- end of div[@id='body'] -->
</body></html>