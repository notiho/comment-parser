<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' /><a id='mulu14' />注大乘入楞伽經卷第五</p><p>復次句身者如足跡<span class='note-inline'>(至)</span>此名句文身相汝應修學　世間諸法不出五陰。此又約五陰以明名句文身也。句身如足跡者。謂如世人失象馬者。尋跡以得之。故昧實相者亦因言而悟。是名句身。色陰相顯故以跡言。四蘊者受想行。識也。非有形兆故以名說。若照見本寂是皆實相也。二由文顯勸應修學。古聖因是悟入者。故捨全身。以求半偈。</p>
<p>爾時世尊重說頌言名身與句身及字身差別凡愚所計著如象溺深泥　如來為除眾生心病故。以名句文身方便說法。如以毒攻毒也。若諸愚夫猶著名句。不悟實義無解脫期。譬如香象溺淤泥耳。</p>
<p>復次大慧未來世中<span class='note-inline'>(至)</span>彼即答言此非正問　因上說名句文身相。令諸菩薩了如實義。疾得菩提。開示眾生。恐未來世惡覺觀者。以邪見一異俱不俱等四句相問諸智者。彼當答言。我所通達義。是離四句真實法。汝今此問。是名非問。</p>
<p>謂色與無常為異為不異<span class='note-inline'>(至)</span>不為記說　此敘邪智惡思覺者。虛妄推度非理問難詞也。謂色與無常。乃至智與智者為異不異。智者應告言。如是等問不可記事。而佛名為無記置答。以彼愚人無聞慧故。不知有無是邪是正。欲令彼離斷常邪見諸怖畏故。不為記說。俱舍第十九云。諸契經說十四無記。即其義也。亦名置答。所以不答者。謂此乃無義語也。知之不免生死。不知不障涅槃。</p>
<p>大慧不記說者<span class='note-inline'>(至)</span>如是等說名無記論　言不為記說者。欲令外道反思而自解。得出離作者妄見故。以外道即陰離陰而計我故。故說身命為一為異等。皆無記邪論耳。</p>
<p>大慧外道癡惑說無記論<span class='note-inline'>(至)</span>以根未熟且止說故　此明如來應正等覺。常以四種記論說法度生。止記論者意在別時。以根未熟眾生且置答故。不為根熟者說止記論。</p>
<p>復次大慧何故一切法不生<span class='note-inline'>(至)</span>是故我說一切法常　言如來為根熟眾生。開方便門示真實相。隨其種類或說不生不滅常無常等也。謂離能所作無作者。故說一切法不生。以證智觀察自共相法不可得故。說一切法無自性。諸法本無所從來。去亦無所至。故說一切法無來去。諸法體空無自性相不可得。故說一切法不滅。一切諸法相起即滅無常性。故說一切法無常。諸法相起即是不起本無生滅。無常性常。故說一切法常。是謂如來離能所取不起分別。善巧說法。</p>
<p>爾時世尊重說頌言一向及反問分別與置答<span class='note-inline'>(至)</span>一切皆無記　言如來四種言說者。一謂隨問而答名為一向。如問一切眾生悉生死也。應一向答悉皆生死。二謂如有問者。反問令答。名為反詰。三謂根熟問者廣為分別。如問一切眾生死復生也。應當分別。有煩惱者死而復生。無煩惱者死已不生。四謂折伏外道故須置答。如問身與煩惱。雞子雞母孰為先後。故止而不答也。如數論計有。勝論計非有。言諸外道有無等見。皆不可記。</p>
<p>以智觀察時體性不可得以彼無可說故說無自性　明正智觀察自性非有。通頌前一切法不生等六門也。</p>
<p>爾時大慧菩薩摩訶薩<span class='note-inline'>(至)</span>須陀洹行差別相　大慧因上愚夫分別妄法。生聲聞乘種性。然聲聞法中有四果差別。故舉四果差別以請問。行謂因行。須陀洹人所修因行。正欲趣向阿羅漢果。根有利鈍。故有差別之異。</p>
<p>我及諸菩薩摩訶薩<span class='note-inline'>(至)</span>普令眾生悉得饒益　言方便相者。四果修行方便相也。須陀洹。此云預流。謂從凡夫地修七方便。起八忍八智。斷三界四諦下八十八使分別惑。斷至八十七品名初果向。八十八品盡名初果。創入聖人流類。故名預流也。斯陀含。此云一往來。謂初果見道已。起九無間道九解脫道。斷三界九地共九九八十一品修惑也。且欲界一地九品修惑。共潤七生。在初果身中。斷欲界前五品盡。名二果向。六品盡名二果。從此命終。更須一往天上一來人間。斷餘三品惑。故云一往來也。阿那含。此云不來。謂已在二果身中。斷欲界九品修惑。至八品盡。名三果向。至九品盡名三果。一往色界天上。不還來欲界受生。故云不來。已上三果人名有學也。阿羅漢此有三翻。一云殺賊。二云無生。三云應供。謂在三果身中。斷上二界八地八九七十二品修所斷惑。斷至七十一品。名第四果向。斷七十二品盡。名第四阿羅漢果無學位。是以但盡凡情。別無聖解。菩薩得是善巧。為眾生說如是聲聞法。如是菩薩法。令其證得人法無我。淨惑智障。於諸地相究竟通達。至如來所證境界。得佛法身法財。益物無盡。以有此利故。請如來說四果差別。</p>
<p>佛言諦聽當為汝說<span class='note-inline'>(至)</span>差別有三謂下中上　上問諸須陀洹。須陀洹行。今答云諸須陀洹果。言互顯故。利鈍不同。故有三耳。</p>
<p>大慧下者於諸有中<span class='note-inline'>(至)</span>上者即於此生而入涅槃　七反生者。謂欲界一地。九品俱生煩惱。共潤七生也。初品潤二生。次三品各潤一生。次二品共潤一生。後三品共潤一生。明須陀洹極鈍者。未斷欲界惑故人天七反得阿羅漢。喻如毒蛇噬人。七步即死。何以不四六。為大力故。何以不八。為毒力故。以譬須陀洹何以不六生。煩惱力強故。何以不八生。無漏業成熟故。中機者或三生五生得阿羅漢涅槃果。上機者即此一生得阿羅漢果。名現滅須陀洹。不說中間經於二果。</p>
<p>大慧此三種人斷三種結<span class='note-inline'>(至)</span>得阿羅漢果　言須陀洹雖利鈍三種不同。通斷三種結也。謂於五取蘊。執我我所名身見。是一結。於諸諦理。猶豫不決。疑佛與外道。不知何者為正。是二結。謂於妄見。隨順外道非理戒禁。執為最勝。能得清淨。是三結。問能已永斷見道所斷一切煩惱。得須陀洹果。何故但言此三種人。即斷三結耶。答最勝所攝故。謂此三種結。障解脫得。最為殊勝。所以者何。由薩迦耶見。執取五蘊。為我我所。深生愛樂。故於大苦聚不生厭離。於勝解脫無發趣心。或有有情。雖已發趣解脫。然由戒禁取及疑。僻執邪道。疑正道故。便邪出離。及不正出離。又此三結。是迷所知境因故。迷見因故。迷對治因故。如大般若經說斷三結。名預流果。薄貪瞋癡名一來果。斷順下分五結永盡名不還果。斷順上分五結永盡名阿羅漢果。令所有集法皆成滅法。名獨覺菩提。永斷一切習氣相續。名為無上正等菩提。此皆約通教獨舉其要也。言上上勝進得阿羅漢者。謂須陀洹所斷諸結分為九品。能斷諸結者智。亦分為九品。若初學人智慧微弱。名下下之智。能斷上上之結。久學智慧名了。名上上之智。能斷下下結。得阿羅漢涅槃果。</p>
<p>大慧身見有二種<span class='note-inline'>(至)</span>見人無我即時捨離　唯識論言。貪瞋癡慢疑。身見邊見邪見見取戒禁取。如是總別十使煩惱中。六通俱生及分別起。任運思察俱得生故。疑及邪見二取四種。唯分別起。要由惡友及邪教力。自審思察方得生故。經言身見有二種。謂俱生及分別譬依緣起自性。種種妄計執著性生。如依俱生有分別起。謂依五陰起妄想身見。以彼妄想不實故。非有無法。愚夫橫執。如陽焰中無水。鹿渴所逼故。妄作水想。此分別身見。由無智慧故。執我我所久遠相應。須陀洹觀雖有五陰合成此人。中無有我也。令審觀故見人無我。即時捨離斷分別身見。</p>
<p>大慧俱生身見<span class='note-inline'>(至)</span>貪則不生是名身見相　言能普觀自身與他身齊等。受想行識諸陰與色陰俱。有名無體。無自性相。觀色陰從四大種所造。展轉相因而生。四大中既無主宰。誰能合集以成色乎。色陰有質尚空。況受等四陰無色相故。豈非空耶。如是觀察明見有無俱妄不實。五陰無體。身見即斷。凡貪愛者為有身見。捨身見故貪從何生。故法華云諸苦所因貪欲為本。貪不生故。是名斷身見相。</p>
<p>大慧疑相者於所證法善見相故<span class='note-inline'>(至)</span>是名疑相　謂於所證四真諦法善見彼相故。決定能斷二種妄想身見故。疑無從起。亦不於天魔外道凡夫處生大師想。起於淨見。是名斷疑相。</p>
<p>大慧何故須陀洹不取戒禁<span class='note-inline'>(至)</span>是名戒禁取相　言須陀洹不取未來受生戒。觀有生處即有諸苦。不求受生處樂。夫其取者。謂諸愚夫於三有中。求五欲樂。苦行修習精進持戒。願生彼處。如難陀為求女色持戒。即其類也。須陀洹人。不取未來受生處五欲樂。唯求所證最勝無漏四真諦理無分別法。方便受持修行正戒。是名斷戒禁取相。</p>
<p>大慧須陀洹人捨三結故<span class='note-inline'>(至)</span>是故捨彼非涅槃貪　凡夫不能捨三結。不達人無我。由於身見。保此我故。貪名利以榮我。瞋違情境恐侵害。我愚癡錯解非理計校。不知五蘊都無我主。但是形骸之色。妄想之心。從無始來。因緣力故念念生滅。相續不窮。如水涓涓。如燈焰焰。身心假合似一似常。凡愚不覺執之為我。故起諸結。須陀洹人如上所觀五蘊無主。捨三結故。離貪瞋癡。凡夫貪五欲。聲聞貪出世涅槃。故言貪有多種。女色為甚。故獨言捨纏綿欲。及得三昧正受樂故。未能斷涅槃貪。菩薩乘者。於此二種貪。悉能捨故。</p>
<p>大慧云何斯陀含果<span class='note-inline'>(至)</span>而般涅槃是名斯陀含　不了色相者。起色分別。斯陀含觀照種種色相。從妄想生。故於人天一往來已。善修禪定智慧我見不生。盡苦邊際而得涅槃。是故名斯陀含。</p>
<p>大慧云何阿含果<span class='note-inline'>(至)</span>更不還來是名阿那含　阿那含又云出欲淤泥。以欲界煩惱猶如淤泥。阿那含者已出欲界。皆生色界。觀三世色性無實。見凡有生處即有諸苦過惡。煩惱習不起。捨離諸結。更不還欲界受生。即於色天而盡諸漏。是故名阿那含。</p>
<p>大慧阿羅漢者<span class='note-inline'>(至)</span>分別永盡是名阿羅漢　言阿羅漢修行四禪。及三三昧。了八解脫。分證十力。三明六通皆已成就。煩惱發業所招諸苦妄想永滅。是故名阿羅漢。</p>
<p>大慧言世尊阿羅漢有三種<span class='note-inline'>(至)</span>於彼示生　瑜伽論及法華論。說聲聞有四種。一決定種性。亦名趣寂。二增上慢。此是凡夫得第四禪。謂阿羅漢。三退已還發大菩提心。亦名不定種性。如法華會舍利弗等得記聲聞。是其類也。四者應化非真。謂佛及菩薩變化示現。引實聲聞向大乘故。此經所問除增上慢。止有三種。謂說何者。佛告大慧。所說趣寂定性羅漢。斷四住煩惱。出生死苦。得涅槃者。非是其餘退已還發大菩提心者。已曾發善巧廣大行願成熟有情佛所化者。為莊嚴諸佛國土及眾會眷屬。於彼示生作阿羅漢。</p>
<p>大慧於虛妄處說種種法<span class='note-inline'>(至)</span>自心所見得果相故　言為妄想眾生處說種種法。斷諸煩惱所證四果。如實所知行禪者及諸禪三昧。皆性離故。唯自心量虛妄所見得果相耳。</p>
<p>大慧若須陀洹作如是念<span class='note-inline'>(至)</span>及諸結不斷　此明初果斷結。終不起念我能斷結。若起念者應有二過。則墮身見及三結等悉不斷故。例餘三果亦復如是。故金剛經佛問須菩提。須陀洹等至阿羅漢。能作是念我得須陀洹等四果否。須菩提皆言不也世尊。若作是念。即為著我人眾生壽者。雖曰權乘昧劣。苟非離麁妄念。亦不能斷分段生死。</p>
<p>復次大慧若欲超過諸禪無量<span class='note-inline'>(至)</span>不離心故　言欲超過聲聞諸禪。四無量心。及無色界四空定等。得如來三昧者。當離三界自心妄想相。大慧。聲聞極果即以想受滅定而為究竟。若謂超心量者不然。何以故。妄想心未滅故。</p>
<p>爾時世尊重說頌言諸禪與無量無色三摩提及以想受滅唯心不可得　諸禪謂四禪也。無量即慈悲喜捨度眾生四無量心也。無色三摩提。四無色定也。想受滅。謂四禪四無色定受想悉寂滅也。皆唯心量。彼悉無有。故云唯心不可得。</p>
<p>預流一來果不還阿羅漢如是諸聖人悉依心妄有　次明四果亦不離妄想心量。故言如是諸聖人悉依心妄有。圓覺經曰。有妄業故妄見流轉。厭流轉者妄見涅槃。</p>
<p>禪者禪所緣斷惑見真諦此皆是妄想了如即解脫　初頌明所修行法。次頌明能證之人。此第三偈能所合明。並不離妄想心量。若如實覺。為妄計生死故說涅槃。所治生死既無。能治涅槃亦遣。故得菩薩一切解脫。</p>
<p>復次大慧有二種覺智<span class='note-inline'>(至)</span>及取相分別執著建立智　因上偈言了知即解脫。然知覺有不解脫者。故舉二種覺智以簡優劣。謂觀察知人法二無我。是正覺智。不知人法二種我空。取相執著建立有我。如是了知是邪覺智。不得解脫。</p>
<p>觀察智者謂觀一切法<span class='note-inline'>(至)</span>如是觀法汝應修學云何取相分別執著建立智<span class='note-inline'>(至)</span>是名二種覺智相　凡夫計執有大種性相。妄想分別。以宗因喻五分論法。成於不實而妄建立。是名邪正二種覺智相。如來以榍出榍。如前破外道計。亦說三支比量五分論也。</p>
<p>菩薩摩訶薩知此智相<span class='note-inline'>(至)</span>光明照耀百佛世界　若菩薩摩訶薩。達妄即真。知此二種覺智相。了人法空。我不可得。以離念無相智。而於地前勝解行位。善巧觀察。即入初地。得大乘光明等百三昧門。以彼勝力見百佛。乃至光明照燭百佛世界。故攝論云。菩薩入初地時。證十百明門。一於一剎那頃證百三摩地。二以淨天眼見百佛國。三以神通力能動百佛世界。四能往百佛世界教化眾生。五能以一身化百類身形。令有情見。六能成就百類所化有情。七若為利益能留身住世百劫。八能知前後際百劫事。九能以智慧入百法明門洞達曉了。十能以身觀百類眷屬。餘地倍倍增勝。</p>
<p>善能了知上上地相<span class='note-inline'>(至)</span>自覺境界三昧勝樂　言第二離垢地。乃至如來地。皆是成就初地之中十無盡願。事見華嚴等經。餘義經文自顯。</p>
<p>復次大慧菩薩摩訶薩當善了知大種造色　因上外道計有四大種性。造出四大色相故。次勸菩薩當善了知大種造色。令知無實。</p>
<p>云何了知大慧<span class='note-inline'>(至)</span>住如實處成無生相　言無生者。通說有二。一理無生。圓成實性本不生故。二事無生。緣生之相即無生故。言住如實處成無生相者。謂觀三界唯心所現。離我我所。能證理事俱無生也。</p>
<p>大慧彼諸大種云何造色<span class='note-inline'>(至)</span>大種造色生　此出外道妄計有四大種生造色也。謂彼妄想計有津潤之性為水大種。生內外水界。內即血汗流液。外則河海泉源。有炎熾成熟之性為火大種。生內外火界。內則體含煖氣。外則焚燎萬物。有飄動之性為風大種。生內外風界。內則氣息運動。外則萬籟俱吟。有色質分齊之性為地大種。生內外地界。內即皮肉筋骨。外則原濕丘陵。妄想計有堅濕煖動離於虛空。由執邪諦。不了五陰虛假積聚。本無自性。言由大種造色生。故上佛告菩薩應善了知。</p>
<p>大慧識者以執著種種<span class='note-inline'>(至)</span>於餘趣中相續受生　言識者。即上五陰中妄識也。由迷真心而成以執著種種言說境界為親起因故。作業受生。於諸趣中相續不斷。當知內身外境。四大五陰。但是分別心量所現。</p>
<p>大慧地等造色大種因<span class='note-inline'>(至)</span>外道分別非是我說　非四大種為大種因。謂皆由心現也。故結云此大種造色相。是外道妄想分別。</p>
<p>復次大慧我今當說五蘊體相<span class='note-inline'>(至)</span>非諸聖者　自下復破五蘊皆空。無自性相。非獨色陰四大不實。</p>
<p>諸聖但說如幻所作<span class='note-inline'>(至)</span>是名諸蘊自性相　言聖人雖見五蘊。了知不實唯假施設。離異不異。如幻如夢。故大般若云。若菩薩摩訶薩。修行般若波羅蜜多時。如實知色猶如聚沫。性不堅固。如實知受猶如浮泡。虛偽不住速起速滅。如實知想猶如陽焰。水不可得。虛妄渴愛而起是想。如實知行猶如芭蕉。葉葉析除實不可得。如實知識猶如幻事。眾緣和合假施設有。相雖似有而無其實。是故五蘊無別所有。不了如來所證境界。見有蘊法。執著分別常現在前。是名妄想諸蘊自性相。</p>
<p>大慧如是分別汝應捨離<span class='note-inline'>(至)</span>猶如大地普益群生　寂靜法者。謂諸法實相。從本已來無有起相也。餘義如文。</p>
<p>復次大慧涅槃有四種　上明覺智。以顯生德優劣。此明涅槃。辨其顯德邪正。是謂菩提涅槃二轉依果德也。</p>
<p>何等為四謂諸法自性無性涅槃<span class='note-inline'>(至)</span>非我所說　外道計諸法體性是有名自性。後除為無名無性。以冥諦為涅槃。又計有諸法相名種種相性。後觀為無名無性。以神我為涅槃。又通計性相是有名自相性。亦後觀為無名無性。以妄覺為涅槃。上三種正出外道計。又斷五陰六道中流注。以人無我為涅槃。是二乘涅槃。以見有五陰。亦同外道。故楞嚴經聲聞緣覺墮定性者。皆云違遠圓通背涅槃城。</p>
<p>大慧我所說者分別爾炎識滅名為涅槃　前謂證自智境界。轉所依藏識為大涅槃。復云一切識自性習氣。藏識意識見習轉已。我及諸佛說名涅槃。此又獨言分別所知境界識滅。名為涅槃。離通別稱異。皆欲諸識習種現行俱滅也。次文問答可見。</p>
<p>大慧言世尊豈不建立八種識耶<span class='note-inline'>(至)</span>七識得生　如來言分別識滅名涅槃。大慧疑之與前說異。故問豈不建立八種識耶。而獨言爾炎識滅。非餘七識皆滅。佛語大慧。以彼意識通三性故。起惑造業與諸識為因。及緣境界故。餘七種識依之而起。意識若滅。則餘識不生。</p>
<p>大慧意識分別境界<span class='note-inline'>(至)</span>思量隨轉無別體相　言六識了境起計著時。生三習氣。熏習增長阿賴耶識。由是末那第七意俱。執我我所。恒審思量相續隨轉。無別體相。</p>
<p>藏識為因為所緣故<span class='note-inline'>(至)</span>心聚生起展轉為因　又根本識為因。變起根身種子器界為所緣故。故云執著自心所現境界諸心聚生。是謂從種起現。由現生種。現種無性猶如茭蘆。遞相為因。故云展轉為因。</p>
<p>大慧譬如海浪<span class='note-inline'>(至)</span>是故意識滅時七識亦滅　如海中波浪互相排引。亦展轉相生。色聲香味觸。是自心現境界風。吹動諸識念念起滅。亦復如是。故言意識滅時。餘七識亦滅。</p>
<p>爾時世尊重說頌曰我不以自性及以於相作　頌上外道四種涅槃。謂我不以自性作相滅。以冥諦等為涅槃。</p>
<p>分別境識滅如是說涅槃　頌上妄見境界識滅。是如來涅槃。</p>
<p>意識為心因心為意境界因及所緣故諸識依止生　頌上八識展轉互為因。</p>
<p>如大瀑流盡波浪則不起如是意識滅種種識不生　如流盡則無波。以譬意識滅。餘七識亦不生。頌上喻并法合也。問前云諸外道說。取境界相續識滅。即無始相續識滅。又云聲聞妄計未來根境滅。以為涅槃。根境既滅。識亦不生。今言如是意識滅。種種識不生。與彼外道二乘何以異也。答外道見身壞命終六識不取境。不知但是妄緣離故。計謂相續六識滅。即無始相續識滅。墮落斷見。二乘雖未來根境滅。相續六識但現行滅。而習種實未滅也。此謂賴耶識中意識習種種相續永滅。則餘七識亦隨滅。故不同耳。</p>
<p>復次大慧我今當說<span class='note-inline'>(至)</span>不更取著妄所計相　因上言妄想分別爾炎識滅。名為涅槃。今正明滅妄想識差別通相。令諸菩薩了知不實。超諸妄想到如來境界。知外道法諸見不生。離能所分別。於緣起中不復妄計也。</p>
<p>大慧云何妄計自性差別相<span class='note-inline'>(至)</span>妄計自性差別相　徵列十二種妄分別名。義如下釋。</p>
<p>云何言說分別<span class='note-inline'>(至)</span>是名言說分別　計著種種音聲章句。以為有性。名言說分別也。</p>
<p>云何所說分別<span class='note-inline'>(至)</span>是名所說分別　計有五法三自性。名所說分別。</p>
<p>云何相分別<span class='note-inline'>(至)</span>是名相分別　言計有四大相。是名相分別。</p>
<p>云何財分別<span class='note-inline'>(至)</span>是名財分別　計有財利慳貪取著。名財分別。</p>
<p>云何自性分別<span class='note-inline'>(至)</span>是名自性分別　如計有四大性。言地性堅。水性濕。火性熱。風性動。乃至真俗。各有自性不同。名自性分別。</p>
<p>云何因分別<span class='note-inline'>(至)</span>是名因分別　言若因若緣。有無分別因相生。是名因分別。</p>
<p>云何見分別<span class='note-inline'>(至)</span>是名見分別　依此有無起四句見。是名見分別。</p>
<p>云何理分別<span class='note-inline'>(至)</span>是名理分別　於五蘊中計我我所。說虛妄法。是名理分別。</p>
<p>云何生分別<span class='note-inline'>(至)</span>是名生分別　計有無法定從緣生。是名生分別。</p>
<p>云何不生分別<span class='note-inline'>(至)</span>是名不生分別　計諸法本不生。無有體性。不假緣起。從因緣生者無因無果。是名不生分別。</p>
<p>云何相屬分別<span class='note-inline'>(至)</span>是名相屬分別　計。有為諸法。俱有因果遞相繫屬。如以金為縷。金即在縷。縷即在金。是名相屬分別。</p>
<p>云何縛解分別<span class='note-inline'>(至)</span>是名縛解分別　計有煩惱能縛眾生。後時修道能解眾生。如人先以繩縛。縛已復解亦復如是。名縛解分別。</p>
<p>大慧此是妄計性差別相<span class='note-inline'>(至)</span>若有若無　言愚夫妄計有無。生此分別。</p>
<p>大慧於緣起中<span class='note-inline'>(至)</span>凡愚分別見異於幻　於依他緣起中生種種妄想自性。如依呪術見諸幻事。愚夫妄想見異於幻。計有種種實物。</p>
<p>大慧幻與種種<span class='note-inline'>(至)</span>於幻有無不應生著　言呪術與種種物離一異也。若種種物異呪術者。呪術不應與種種物為因。若言種種物與呪術一者。呪術與種種物應無差別。然見呪術與種種物差別。是故離異不異。故告大慧及諸菩薩。如依幻術生種種物。離一異有無。莫計著也。</p>
<p>爾時世尊重說頌言心為境所縛覺想智隨轉　言愚夫妄心為生死境界所縛。妄想智隨境界轉也。覺謂妄覺也。</p>
<p>無相最勝處平等智慧生　無相處八地也。最勝處佛地也。言上二地得生死涅槃平等。</p>
<p>在妄計是有於緣起則無　如依藤計蛇。妄情謂有。於藤緣起。蛇相實無。</p>
<p>妄計迷惑取緣起離分別　言妄計惑心取藤為蛇。緣起藤體實非蛇相。此一行舉緣起破妄計也。</p>
<p>種種支分生如幻不成就雖現種種相妄分別則無　謂有種種名相支分生。如幻所起則不成種種。雖現諸相。了妄分別則皆無實。唯識論云。依他起自性分別緣所生。此一行破緣起也。</p>
<p>彼相即是過皆從心縛生妄計者不了分別緣起法　彼緣起相即是過者。謂從心縛煩惱而生。愚人不了故分別為實有無。</p>
<p>此諸妄計性皆即是緣起　上言緣起從妄計心縛生。此又謂妄計性從緣起生。即是緣起也。</p>
<p>妄計有種種緣起中分別　此妄計性種種。於緣起中生計度分別。故唯識云。由彼彼遍計。遍計種種物。此遍計所執。自性無所有。</p>
<p>世俗第一義第三無因生　明有世俗諦。第一義諦。無有第三。若說第三諦。即同外道無因生也。</p>
<p>妄計是世俗斷則聖境界　由妄計緣而生三界生死有無一切諸法。即是世諦。若了緣無性妄想滅。即是聖人所行境界第一義也。故唯識論謂諸法性略有二種。一者虛妄。謂妄計所執。二者真實。謂圓成實。復有二種。一者世俗謂依他起。二者勝義。謂圓成實。故云圓成實於彼。常遠離前性。謂於依他。若離妄計即圓成實。故云斷則聖境界。</p>
<p>如修觀行者於一種種現於彼無種種妄計相如是　如二乘外道修觀行者。若作青想觀時。天地萬物莫不皆青。赤黃白等亦復如是。元無青處。正作青想。即是青也。即是無青處見青。以譬凡夫外道。妄見有無生死諸法。亦是無生死諸法處。妄見有也。故言妄計相如是。</p>
<p>如目種種翳妄想見眾生彼無色非色不了緣起然　不覺緣起唯假施設者。亦如不覺垂髮火輪不實耳。</p>
<p>如金離塵垢如水離泥濁如虛空無雲妄想淨如是　此言離妄計垢濁。了緣起雲翳。即是圓成清淨實性。故以上三為喻。</p>
<p>無有妄計性而有於緣起建立及誹謗由斯分別壞　計緣起為有名建立。計妄想為無名誹謗。言作此有無見者。由妄分別。自破正見。</p>
<p>若無妄計性而有緣起者<span class='note-inline'>(至)</span>而得有緣起　上二句牒計。次一偈明因妄想生緣起。即正破也。</p>
<p>相名常相隨而生於妄計以緣起依妄究竟不成就　此上二句明因緣起又生妄想。次二句又破緣起依妄。亦同妄計無有自性。了茲緣妄竟無所成。</p>
<p>是時現清淨名為第一義　若度妄想即名聖人第一義諦圓成實性。</p>
<p>妄計有十二緣起有六種　頌上十二種分別。由六塵境界風飄動而有。</p>
<p>自證真如境彼無有差別　自覺聖智所證境界。了彼緣妄故無差別。</p>
<p>五法為真實三自性亦爾修行者觀此不越於真如　言修行者。觀五法三自性體無二相。即是如如。</p>
<p>依於緣起相妄計種種名彼諸妄計相皆因緣起有　言緣起妄計。更互相生。俱無有力。不能自立。</p>
<p>智慧善觀察無緣無妄計真實中無物云何起分別　言聖人自覺智慧觀察時。無有緣起性。亦無妄計自性。即是正智如如圓成自性。云何愚夫為作妄想覺知。何所求也。</p>
<p>圓成若是有此則離有無既已離有無云何有二性　圓成實性是真實有。圓常淨妙離妄有無。本無二性。</p>
<p>妄計有二性二性是安立分別見種種清淨聖所行　為妄計故有妄計緣起二自性。聖人方便隨情說法。亦權安立。令知妄想種種清淨。是聖人所行處故。</p>
<p>妄計種種相緣起中分別若異此分別則墮外道論　此明佛法知生死緣起法從自妄想心中生。若計生死有無諸法異於妄想。從微塵冥諦自在等生者。即外道論也。</p>
<p>以諸妄見故妄計於妄計離此二計者則為真實法　諸見者五惡見也。因見外境與妄識俱。故生妄想。故言妄計於妄計。能離緣起妄計二種妄想見者。即是正智所證如如真實法也。</p>
<p>大慧菩薩摩訶薩<span class='note-inline'>(至)</span>於佛法中不由他悟　大慧因上言自證真如境。了彼緣妄無有差別。故舉能證自覺聖智。及所證一乘行相以請問。欲得是善巧。不隨他教而自悟入。</p>
<p>佛言諦聽當為汝說<span class='note-inline'>(至)</span>名自證聖智行相　言此自覺聖智非言說所及。前聖所知。悲誨有情。轉相傳授。說諸法無性。但妄想分別為患耳。依諸聖教無妄分別。即自證入。然此妄想雖本無體。由無始來習以成性。要假靜緣觀照自覺。非由他悟。離妄想見。即能漸次進入佛位。如是修行。是故名為自覺聖智相。</p>
<p>云何名為一乘行相<span class='note-inline'>(至)</span>梵天王等之所能得　言一乘者即一心也。以包含運載為義。若攀緣取境。則運入六趣之門。若妄想不生。則運至一實之地。故佛語大慧。離能所取如實而住。是則了生死妄。即涅槃真。頓悟一心更無所趣。故非凡夫二乘邪劣心行所能知爾。</p>
<p>大慧白言世尊<span class='note-inline'>(至)</span>而得解脫非自所得　上言一乘非餘外道二乘梵天王等之所能得。即知如來方便說三乘。故問何故說有三乘。而不說一乘。佛語大慧。一乘人知生死自性是涅槃故。聲聞緣覺無自涅槃法故。我說一乘。以彼但依厭離世間調伏修行而得解脫。非自已力得涅槃法。是故不為說一乘耳。</p>
<p>又彼未能除滅智障<span class='note-inline'>(至)</span>是故我說以為三乘　如上過未滅。不堪受大法。故如來說三乘。</p>
<p>若彼能除一切過習<span class='note-inline'>(至)</span>獲不思議自在法身　言二乘味著三昧樂。作涅槃想。若能滅彼智障。及業習氣。覺法無我。度不思議變易死。爾時方離三昧所醉。於劣無漏三昧中覺悟。既覺悟已。自知住有餘地。起上上昇進。如實修行。諸功德滿足。亦得如來自在法身。</p>
<p>爾時世尊重說頌言天乘及梵乘聲聞緣覺乘諸佛如來乘諸乘我所說　此一行頌上諸乘名也。</p>
<p>乃至有心起諸乘未究竟<span class='note-inline'>(至)</span>我說為一乘　言有心動計有諸乘。即非究竟。若妄想心滅。即無諸乘。亦無能乘諸乘之人。以無人故。亦不建立諸乘。是名一乘。</p>
<p>為攝愚夫故說諸乘差別<span class='note-inline'>(至)</span>平等智解脫　引導眾生故說三乘解脫。離諸煩惱是二乘解脫。謂但盡分段生死名為解脫。其實未得一切解脫。達法無我平等大智。即是如來真解脫。</p>
<p>譬如海中木常隨波浪轉<span class='note-inline'>(至)</span>猶被習氣縛　言聲聞雖斷現行煩惱。未斷所知及根本無明。猶被習氣自共相風飄激其心。譬海中木常隨浪轉三昧酒所醉住於無漏界<span class='note-inline'>(至)</span>乃至劫不覺　味著滅定住於人空無漏界中。以為涅槃。未至佛究竟地。然亦不退更作凡夫。以得三昧身。自謂是佛。乃至劫數不覺。未至佛果。</p>
<p>譬如昏醉人酒消然後悟聲聞亦如是覺後當作佛　言若於無漏界覺。自知住化城。未達寶所。更起勝行集諸功德。後亦當得佛無上身。</p>
</div>
<div class='div-pin'><a id='mulu15' /><a id='mulu16' />
<p class='h1'>佛心品第四</p><p>將釋此品義有三門。初敘來意。二釋品名。三釋經文　初來意者。上品通明心生滅門覺與不覺二義。攝一切法。生一切法。故但總名集一切法品。自下凡十三品。別明心生滅門覺與不覺二義。生攝一切法。此品居首。故次來也　二釋品名者。梵音佛陀。此云覺者。梵乾栗陀耶。此名真實心。即一切佛自性離垢妙淨明心也。故名佛心品　次經文下正釋經文。餘品文前亦各有三門。應准思之。更不開釋。</p>
<p>爾時佛告大慧菩薩摩訶薩言<span class='note-inline'>(至)</span>大慧言唯　因上言自覺聖智證一乘道以成法身故。即明法身大悲起用作種類身以化眾生。故次明三種意成身也。</p>
<p>佛言大慧意成身有三種<span class='note-inline'>(至)</span>入初地已漸次證得　言三種意成身。是諸修如實行者。從初地以上至佛地以來。麁細優劣有此三類耳。</p>
<p>大慧云何入三昧樂意成身<span class='note-inline'>(至)</span>入三昧樂意成身　明從初地至七地以還菩薩。要須入禪定正受。始能現作種種身。如意遍至而無障礙。言入三昧樂正受時。離諸妄心。寂然不動。心海常安不起識浪。知一切境界。唯自心現。本無所有。是故名為三昧樂正受意成身。經家好略。舉中三地意該前後。以明七地也。</p>
<p>云何覺法自性意成身<span class='note-inline'>(至)</span>是名覺法自性意成身　言八地菩薩。覺了諸法猶如幻夢。不須入定。能現種種身猶如意生也。知幻故心轉所依。住如幻等十三昧王。及餘無量三昧。能現自在神通。速疾如意等。非是四大所造。形容如似四大造也。一切色相。種種支分具足莊嚴。普入佛剎以化眾生。達諸法性如幻夢不實。是故名為覺法自性意成身。</p>
<p>云何種類俱生無作行意成身<span class='note-inline'>(至)</span>三種身當勤觀察　明十地至如來地。了達諸佛自證聖智境界。無量種類異機同感。應無前後一時俱生。猶如意生而無障礙。現此種類不須作意。故言無作行。是故法身大悲起用三意成身。當勤修學。</p>
<p>爾時世尊重說頌言　我大乘非乘非聲亦非字非諦非解脫亦非無相境　佛言我不對小乘說大乘。明佛乘非聲說文字。非實非虛。非解非縛。亦非有無境界。</p>
<p>然乘摩訶衍三摩提自在種種意成身自在花莊嚴　然此如來所得大乘。因上自覺聖智證一乘道。法身起用現意成身也。三摩提自在者。頌上入三昧樂意成身也。種種意成身者。頌種類俱生無作行意成身也。自在花莊嚴。頌覺法自性意成身也。</p>
<p>爾時大慧菩薩摩訶薩<span class='note-inline'>(至)</span>當為汝說大慧言唯　因上言三種意生身。欲明三種意生身。要因無漏無間知故。得明五種內無間業。是無漏之因。</p>
<p>佛告大慧五無間者<span class='note-inline'>(至)</span>懷惡逆心出佛身血　此徵數列名。義有內外。如下釋。</p>
<p>大慧何者為眾生母謂引生愛與貪喜俱如母養育　愛為根本。能引生死輪迴。還有貪愛與身俱起。況如嬰兒緣於母故。養育成立。</p>
<p>何者為父所謂無明<span class='note-inline'>(至)</span>斷二根本名殺父母　以無知故愛因此生。受識名色六入之身。故名無明為眾生父也。六處聚落者。即六入身是也。以無間智永斷癡愛根本。名殺父母。故淨名云從癡有愛即我病生。謂一切惑使皆由是生也。</p>
<p>云何殺阿羅漢<span class='note-inline'>(至)</span>是故說名殺阿羅漢　諸惑習種隨諸有情眠伏藏識故。謂隨眠為怨。明羅漢。習使微細不現。如鼠噬人。雖復瘡愈。遇雷微發。以譬羅漢習使雖復不現。遇緣微發。究竟斷此微細習使。名殺阿羅漢。</p>
<p>云何破和合僧<span class='note-inline'>(至)</span>究竟斷彼名為破僧　觀察五蘊如夢幻不實。無有色受想行識異相和合以成身。名為破僧也。凡和合名僧。今五蘊亦名為僧。了五蘊無體。因名破僧。故般若云。照見五蘊皆空。度一切苦厄。</p>
<p>云何惡心出佛身血<span class='note-inline'>(至)</span>名為惡心出佛身血　明不覺五陰諸法自共相是自心妄現不實故。妄計有八識身。即有妄想覺知種種境界。覺境界者名為佛也。依之起染故復名血。以空無相願三無漏智。斷彼八識妄覺染污。名為惡心出佛身血也。</p>
<p>大慧是為內五無間若有作者無間即得現證實法　內五無間是無漏因。此逆即順。若有作者。無間即得自覺聖智。現證實法一乘道也。</p>
<p>復次大慧今為汝說外五無間<span class='note-inline'>(至)</span>不生疑惑　上說行內五無間不入地獄。得現證實法。恐人聞此謂行外五無間亦不入地獄。故次明行外五無間得地獄苦。令聞是義不生疑惑也。</p>
<p>云何外五無間<span class='note-inline'>(至)</span>於三解脫不能現證　言若行此外無間者。不得三解脫無間樂。唯得地獄無間苦也。</p>
<p>唯除如來諸大菩薩<span class='note-inline'>(至)</span>尋即悔除證於解脫　明唯除佛菩薩及大聲聞。見餘作無間業者。為勸發故。令除疑悔過。以神力變化示同其事。譬如闍王弒父。身生惡疾懺悔。佛教作實相觀。觀已惡疾即除。此闍王或是聖人化作。化作此者有何利益。欲勸實作外無間者發心懺悔也。</p>
<p>此皆化現非是實造<span class='note-inline'>(至)</span>終無現身而得解脫　無有實造無間業者。不得無間若也。言必得無間苦。終無現身得解脫。</p>
<p>唯除覺了自心所現<span class='note-inline'>(至)</span>離分別過方證解脫　又如闍王受佛化已。覺知自心妄現不實。離我我所妄想執見。或未來世於異道身。遇善知識。離於自心妄想見過。方得解脫。</p>
<p>爾時世尊重說頌言貪愛名為母無明則是父<span class='note-inline'>(至)</span>是名無間業　此二頌。頌內五無間業。如經自明。</p>
<p>爾時大慧菩薩摩訶薩<span class='note-inline'>(至)</span>願為我說諸佛體性　因上識了境界則名為佛。非真佛故。須以三解脫無漏智斷之。上佛不真須斷。更說何等而為真佛。故有佛之體性以請問也。</p>
<p>佛言大慧覺二無我<span class='note-inline'>(至)</span>斷二煩惱是佛體性　諸佛體性即法身也。常為報化之所依故。一切眾生曠劫漂沈。或墮邪小。而不能證者。良由二障。二障不斷。由於二執。欲除二執。必假二空。執障既亡。二死永斷。即聖性現前。應用塵沙。名之為佛。故云覺人法二無我。除惑智二障。離分段變易二死。斷現行習氣二煩惱。是故名為諸佛體性。然諸障中煩惱尤甚。又別示其相。欲學者痛治之。</p>
<p>大慧聲聞緣覺得此法已<span class='note-inline'>(至)</span>爾時世尊重說頌言　若知二無我除二障二惱及不思議死是故名如來　頌上可知。</p>

<p class='juan'>注大乘入楞伽經卷第五</p></div>
</div><!-- end of div[@id='body'] -->
</body></html>