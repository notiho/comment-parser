<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu17' /><a id='mulu18' />注大乘入楞伽經卷第六<span class='note-inline'>(〔時〕)</span></p><p class="byline">東都沙門<span class='note-inline'>(寶臣)</span>集</p><p>爾時大慧菩薩摩訶薩<span class='note-inline'>(至)</span>月光妙眼如是等　因上覺二無我等法名為佛。過去諸佛已覺此法。故名為佛。以過去故。世尊今覺此法亦名為佛。覺道雖一。過現不同。云何言我是過去一切諸佛。及依本生經說如來過去曾種種受生。如作頂生王。及象鳥王。月光妙眼仙人等百千生。又言我是過去一切諸佛。舉二文相違以請如來。</p>
<p>佛言大慧如來應正等覺<span class='note-inline'>(至)</span>佛名無別是謂字等　佛佛名字無二無別。是謂字平等。亦如鴦崛摩羅與文殊師利共遊十方。所見十方諸佛。彼佛皆稱釋迦佛者是也。</p>
<p>云何語平等<span class='note-inline'>(至)</span>無有差別是名語等　密跡力士經第二說。佛聲有八轉。謂體業具為從屬於呼。是八轉聲各具八德。所謂調和聲。柔軟聲。諦了聲。易解聲。無錯謬聲。無雌小聲。廣大聲。深遠聲。八八即成六十四種。非唯釋迦佛。一切諸佛皆如是。迦陵頻伽即鳥名。其聲清雅超於眾鳥。故引為喻。</p>
<p>云何身平等<span class='note-inline'>(至)</span>現隨類身是謂身等　法身者知二無我等法名法身。色身者相好莊嚴名色身。佛佛皆無差別。除為調伏彼彼諸趣差別眾生。示現種種異類色身。此正答何妨是佛。及百千種類受生。是名身等無有相違。</p>
<p>云何法平等<span class='note-inline'>(至)</span>於大眾中作如是說　三十七菩提分法者。菩提是覺。分是因義。此三十七為諸乘覺因。亦名道品。故淨名云。道品是道場。是法身因。然三十七品總有七類。一對治顛倒道。即四念處。二斷諸懈怠道。謂四正懃。三引發神通道。謂四神足。四現觀方便道。所謂五根。五親近現觀道。即是五力。六現觀自體道。謂七覺分。七現觀後起道。謂八正道。義如別說。此七類次第者。謂聞法已先當念持。次即勤修。勤故攝心調柔。柔故信等成根。根增為力。七覺分別。八正正行。總以喻顯。法性如地。念處如種子。正勤為種植。神足如抽芽。五根如生根。五力如莖葉增長。開七覺花。結八正果。一切諸佛皆同證得。是名法平等。一本菩提分法下。更有十力四無畏等六字。</p>
<p>爾時世尊重說頌言迦葉拘留孫拘那含是我依四平等故為諸佛子說　頌上四佛之名。及四平等密意也。</p>
<p>爾時大慧菩薩摩訶薩<span class='note-inline'>(至)</span>依何密意作如是語　因上依四平等故。為諸佛子說。即是如來有所說。故舉昔教二夜中間。實無言說以請問。</p>
<p>佛言大慧依二密法故<span class='note-inline'>(至)</span>離分別相離名字相　明自證法所行境界。三世如來畢竟平等。俱離言說心緣名字等相。故言不說。</p>
<p>云何本住法<span class='note-inline'>(至)</span>法界法性皆悉常住　如金銀等性本來自有。不由金師鼓之始有。以譬本住法性本自有。不由如來說之始有。假如來出世說之。法界不為之增。若佛不出無所言說。法界不為之減。言此法住法位。皆悉常住。非言說也。</p>
<p>大慧譬如有人行曠野中<span class='note-inline'>(至)</span>亦不已說亦不當說　亦如向古城道。本來自有。不由士夫行之始有。以譬真如法界本來自有。不由如來說之始有。以明不說也。</p>
<p>爾時世尊重說頌言某夜成正覺某夜般涅槃於此二中間我都無所說　頌上得道入滅。於二中間悉皆無說。</p>
<p>自證本住法故作是密語我及諸如來無有少差別　言上二法。故作是密意而言都無所說。明我與諸佛同證此無言說法。故三世中無可說。凡言說者。順眾生情耳。</p>
<p>爾時大慧菩薩摩訶薩<span class='note-inline'>(至)</span>當為汝說大慧言唯　因上我於某夜成正覺即是有。至某夜涅槃即是無。故舉有無相以請問。令我及諸菩薩。知有無二見是虛妄故。如實修行疾得菩提。</p>
<p>佛言大慧世間眾生<span class='note-inline'>(至)</span>墮二見故非出出想　有無二見不能超情。非出離法。世間眾生墮斯見者。妄謂離想。</p>
<p>云何有見<span class='note-inline'>(至)</span>如是說者則說無因　一切諸法因緣所起。性離有無。若執實有者。不了唯心所現。則說世間無因無緣。而生諸法。</p>
<p>云何無見謂知受貪瞋癡已而妄計言無　言先受貪瞋癡為有。後滅之為無。是名無見。</p>
<p>大慧及彼分別有相<span class='note-inline'>(至)</span>後取於無名為壞者　如來以上二意問大慧。言此中誰為破壞佛法者。而大慧白言。妄取貪瞋癡性為有。後計為無。名破壞佛法者。</p>
<p>佛言善哉汝解我問<span class='note-inline'>(至)</span>體性非異非不異故　如來嘆其所解。言此人非止妄取貪瞋癡為有性。後除為無。名壞佛法者。亦壞三乘聖人。謂本取貪瞋癡為有。後除貪瞋癡為無。得成聖果也。何以故。是破佛法者。煩惱內外不可得故。體性非異非不異故。內者身也。外者塵也。言內身外塵妄想不實。則無人可得。人尚自無。貪瞋癡煩惱因何得有。則離性四句。故知妄計有人斷煩惱得聖果者。是壞佛法人也。</p>
<p>大慧貪瞋癡性若內若外<span class='note-inline'>(至)</span>無有能縛及縛因故　言貪瞋癡不在內外故不可得。本無體性故無可取。三乘聖人知彼虛妄。即是自性解脫。非是破壞貪瞋癡始得解脫。若破壞得解脫者。即是有作法不可久也。縛者煩惱也。縛因者眾生也。佛知煩惱與眾生無實故。即無人斷煩惱得解脫也。</p>
<p>大慧若有能縛及以縛因<span class='note-inline'>(至)</span>不起空見懷增上慢　所縛亦眾生也。如鐵孕垢而自毀鐵形。今觀眾生空故無縛因。亦無煩惱為能縛。能縛既無。所縛亦無。此重釋自性解脫。若作如上說取貪瞋癡為有。壞之為無者。是名破有為無相。墮落斷滅空見也。是故破有為空非真空。愚夫以為真空。故我依此義甞密意說。寧起人我有見如須彌山。不起空見懷增上慢。謂破有為無非真空。愚夫以之為真空者。未得謂得。名增上慢也。</p>
<p>若起此見名為壞者<span class='note-inline'>(至)</span>離文字相亦成壞者　言墮妄想自共見中。不了自心現量。計為有無。乃至虛妄分別離文字法。亦成壞者。是謂破壞佛法人也。</p>
<p>爾時世尊重說頌言有無是二邊乃至心所行淨除彼所行平等心寂滅　明淨除有無。及妄所行境界。則得平等寂滅心也。</p>
<p>不取於境界非滅無所有有真如妙物如諸聖所行　言知貪愛境界性。虛妄無可取。即是體性寂滅。非是無他所有始寂滅也。心外無物故。有物悉如如。如聖賢境界。</p>
<p>本無而有生生已而復滅因緣及有無彼非住我法　頌上生滅有無之見者。不住如來實相法界。</p>
<p>非外道非佛非我非餘眾能以緣成有云何而得無　佛言生法非外道作。又非佛作。非神我作。亦非餘自在微塵世性等作。但從妄想生故也。既從妄緣集會始得起者。即無自體。無自體故。即明無此生法也。生法本無。何須更無之。</p>
<p>誰以緣成有而復得言無惡見說為生妄想計有無　言四大五蘊中各無主。誰聚集會之。仍說因緣有生。有既不有。寧得復說破有為無。明外道惡見故。說有生法。妄想故。計為有無。</p>
<p>若知無所生亦復無所滅觀世悉空寂有無二俱離　能知因緣中本無生。後亦不須滅。觀世間空寂如虛空華。即無有無二見。</p>
<p>爾時大慧菩薩摩訶薩<span class='note-inline'>(至)</span>當為汝說大慧言唯　因上有無是外道宗。故舉如來自宗以請問也。</p>
<p>佛言大慧一切二乘<span class='note-inline'>(至)</span>謂宗趣法相言說法相　自覺觀察。知生死不實如空中花。證實相境界。名宗趣法相。為人解說此不實法。令如實理悟修證入。名言說法相。此二種宗法相。一本作宗通及說通。</p>
<p>宗趣法相者謂自所證<span class='note-inline'>(至)</span>是名宗趣法相　言自覺聖智所證實法。遠離文言虛妄分別。入真淨界。成就如來自覺地行。超諸世間妄想思覺。制伏魔外。光明暉發。此是如來內心所證境界。本無生滅。名曰宗趣法相也。</p>
<p>言說法相者<span class='note-inline'>(至)</span>汝及諸菩薩當勤修學　經通大小乘有十二部。今說九部者。如涅槃第三云。護大乘者受持九部。法華第一云。我此九部法隨順眾生說。瑜伽等論。說聲聞藏無有方廣。然諸經論且約一相。故作是說。如實說者大小皆具。如深密中菩薩。依十二分教。修奢摩他。瑜伽二十一云。佛為聲聞一一具演十二分教。而涅槃說大但有九者。依三部之小相故。謂因緣中取因事制戒。於譬喻中依為誘引。於論義中約非了義。法華九部小者。三相大故。於記莂中取記作佛。自說之內依不請友。方廣之中依廣大利樂。其正法廣陳通大通小。今此既云一切二乘。及諸菩薩有二種宗法相。則會權趣實。亦該法華涅槃之二義也。故謂九部種種教法。離於一異有無斷常等四句見相。方便善巧隨順眾生令得度脫。是故名為言說法相。結勸菩薩應勤修學。</p>
<p>爾時世尊重說頌言宗趣與言說自證及教法若能善知見不隨他妄解　此偈略標釋宗說二義。若善通達。則不隨妄想凡夫。</p>
<p>如愚所分別非是真實相彼豈不求度無法而可得　言佛宗趣。不如愚夫妄分別見真實性也。而彼豈不妄起求度。若知諸法非有實性。無可得故。即是解脫如來宗趣。</p>
<p>觀察諸有為生滅等相續增長於二見顛倒無所知　明於生滅中。妄計有實增長有無二見者。是愚夫顛倒。無正知見。</p>
<p>涅槃離心意唯此一法實觀世悉虛妄如幻夢芭蕉　言離心識即是涅槃。唯此一如而為真實。已上明如來宗趣也。言如來有自宗通。故知世法虛妄。悉如幻夢。</p>
<p>無有貪瞋癡亦復無有人從愛生諸蘊如夢之所見　此一行頌上言說相也。佛言雖有貪恚癡。是虛妄所見故。實無有人也。從渴愛所逼妄生五陰。計此五陰為有者。如夢所見也。</p>
<p>爾時大慧菩薩摩訶薩<span class='note-inline'>(至)</span>願為我說虛妄分別相　因上宗趣言。觀世悉虛妄。如幻夢芭蕉。故復舉妄分別相以請問。</p>
<p>此虛妄分別云何而生<span class='note-inline'>(至)</span>何故名為虛妄分別　上總問妄想分別所行之相。此別牒問義復有五。一問妄分別如何而生。二問妄分別是何處生。三問妄分別所因。四問妄分別體為是誰。五問妄分別之名。</p>
<p>佛告大慧善哉善哉<span class='note-inline'>(至)</span>當為汝說大慧言唯　一切異生流浪生死。皆由一念妄想為緣。是故大慧因問是義。實為饒益安樂眾生。然妄想不實。雖本無性。無始已來惡習所熏。從畢竟無。成畢竟有。而眾生不了。須假方便聞思觀察。悟彼無性本無生滅。不起有無分別妄想。即能證入如來境界。言諦聽者聞慧也。善思者思慧也。念之者修慧也。佛將涅槃最後付囑。當遵四法則涅槃可證。一近善知識。二聽聞正法。三思唯其義。四如實修行。眾經無量。行門不同。皆能證入。唯此圓門統攝眾行。故了義教多令諦聽。善思念之。</p>
<p>佛言大慧一切眾生<span class='note-inline'>(至)</span>是故名為虛妄分別　言諸眾生種種色聲香味觸法不實境界。答上問虛妄分別所行之相也。不能了達自心所現。答上問妄想云何而生也。計能所取虛妄執著。起諸分別。答上問妄想是何處生也。墮有無見。增長外道妄見習氣。答上問妄想所因也。心心所法相應起時。執有外義種種可得。答上問妄想體為是誰也。計著於我。及以我所。是故名為妄想分別。答上問妄想之名也。言心心所法等者。謂八識心王。六位心所。相應起時執有色等諸法可得也。餘義如文自明。</p>
<p>大慧白言若如是者外種種義性離有無過諸見相　此下大慧舉世俗第一義二諦明其設並也。如是者指世尊上答詞也。謂若如是者。世諦所見外種種義墮有無相者。即是性離有無。超四句見相者。</p>
<p>世尊第一義諦亦復如是離諸根量宗因譬喻　言第一義諦。亦如世諦墮有無四句者。即是離有無四句也。離諸根量宗因譬喻者。謂第一義離妄想諸根。及三種量。五分論。宗因譬喻相。</p>
<p>世尊何故於種種義<span class='note-inline'>(至)</span>一處言起一不言故　明世尊何故偏於世諦離有無處言起分別。第一義諦離有無處不言起分別耶。故知世尊所說乖理。既同離有無。何故一處言起一不起也。</p>
<p>世尊又說虛妄分別<span class='note-inline'>(至)</span>此說豈不墮於世見　又說妄想分別墮有無見。如幻非實。亦有無相離。云何復說墮二見耶。此即顛倒世間見耳。</p>
<p>佛言大慧分別不生不滅<span class='note-inline'>(至)</span>了自唯心之所現故　佛告大慧。我非謂世諦處生妄想。第一義處滅妄想。故云分別不生不滅。次下徵釋。如文可知。</p>
<p>但以愚夫分別自心<span class='note-inline'>(至)</span>捨五法自性諸分別見　言前所說種種不實境界。生妄想分別者。為諸愚夫分別自心一切諸法。計種種相執以為實。令達所見皆唯心現。得離我我所等諸惡因緣。覺自妄想心量。轉心意識明解諸地。入如來境。捨五法三自性等對沙門諸妄見也。</p>
<p>是故我說虛妄分別<span class='note-inline'>(至)</span>如實了知則得解脫　以是愚夫妄想因緣故。我說虛妄分別種種計著生。若能知如實義。即得解脫滅諸妄想。</p>
<p>爾時世尊重說頌言諸因及與緣從此生世間與四句相應不知於我法　言世間從因緣生。愚夫不了因緣性離。起四句見。不知如來達從緣生者。是無生法。</p>
<p>世非有無生亦非俱不俱云何諸愚夫分別因緣起　謂世間非與四句相應。云何愚夫妄想分別。計因緣中有生。</p>
<p>非有亦非無亦復非有無如是觀世間心轉證無我　言因緣中無生。離於四句。能如是觀者。妄心轉滅。得法無我也。</p>
<p>一切法不生以從緣生故諸緣之所作所作法非生　言從緣生者無自體故。知一切法無生也。既從緣所作。非自有生。即明無也。</p>
<p>果不自生果有二果失故無有二果故非有性可得　如瓶上還自生瓶。即有能所生二果之過。既無二過。即無生性可得也。自此已上。頌上愚夫妄計種種不實諸法。從因緣生。起有無分別。此中破因緣生法故。離有無四句妄想見也。</p>
<p>觀諸有為法離能緣所緣決定唯是心故我說心量　言妄想念慮者。名能緣也。六塵境界名所緣也。明觀有為法虛妄故。離能緣所緣。決定唯是第一義心。故我亦說名為心量。一本云無心之心量。我說為心量。</p>
<p>量之自性處緣法二俱離究竟妙淨事我說名心量　言量自體處。因緣及法是二悉離。究竟清淨妙圓真實。俱是對治法門。亦說為心量也。</p>
<p>施設假名我而實不可得<span class='note-inline'>(至)</span>修行者觀察　明三界虛假。我及諸法悉無實事。言有四種平等。有為之相無常平等。有漏之因苦平等。所生法皆空不實。及無我平等是四平等。諸修行者。常勤觀察。</p>
<p>離一切諸見及能所分別無得亦無生我說是心量　言修行者觀四平等。能離諸見能所分別。無生無得。此相待而說。亦是心量。</p>
<p>非有亦非無有無二俱離如是心亦離我說是心量　謂離有無四句。如是離心亦復離之。亦未超心量。</p>
<p>真如空實際涅槃及法界種種意成身我說是心量　言對變異說真如。對有說空。對妄說實際。對生死說涅槃。對六道說法界。對五陰說意成身。此皆是對治法門。若尋言取著有所得者。並是心量。故大般若經云。若有一法過涅槃者。我亦說為如幻如夢。以涅槃無相故。若取於相即是心量。非真涅槃。</p>
<p>妄想習氣縛種種從心生<span class='note-inline'>(至)</span>我說是心量　此言六道生死。依正境界。是妄想世俗心量也。如大慧言第一義諦亦如是。離諸根量宗因譬喻。謂對世諦心量故說第一義量。上第一義量亦皆對治說也。故楞嚴云言妄顯諸真。妄真同二妄。猶非真非真。云何見所見。皆是絕真俗對待情見。欲令如實證入。</p>
<p>爾時大慧菩薩摩訶薩<span class='note-inline'>(至)</span>云何為語云何為義　因上言如實了知。則得解脫。故舉菩薩當依於義。莫著言說。而問云何為語為義。</p>
<p>佛言諦聽當為汝說<span class='note-inline'>(至)</span>相對談說是名為語　言妄想習氣為因。喉舌齶等為緣。出諸音聲文字談說。故名為語。</p>
<p>云何為義菩薩摩訶薩<span class='note-inline'>(至)</span>種種行相是名為義　此明實義。是大菩薩於寂靜處。以正念觀察。見人法二空。趣涅槃城自覺境界。滅諸妄習。行諸地勝進行相。至如來地所證實法。故名為義。</p>
<p>復次大慧菩薩摩訶薩<span class='note-inline'>(至)</span>入離言說自證境界　明諸菩薩善語義者。達非一異。如燈照色。而色非燈也。謂因燈見色不得言異。而色非燈。故不得言一。以譬因語入義不得言異。而義非語故不得言一。故云因語言燈。入離言說自證實義。</p>
<p>復次大慧若有於不生不滅<span class='note-inline'>(至)</span>是愚夫見非賢聖也　此明若有於不生不滅等染淨諸法中。如言取義。計言說與義一者名建立。計言說與義異者名誹謗。言以異於彼起分別故者。釋成計異。譬如所見種種幻事。計以為實。是愚夫虛妄見解。非聖人也。釋成計一。</p>
<p>爾時世尊重說頌言若隨言取義建立於諸法以彼建立故死墮地獄中　言諸愚夫隨言取義。建立諸法。以計有法不免惡道。誹謗亦爾。</p>
<p>蘊中無有我非蘊即是我不如彼分別亦復非無有　蘊中無有我。以況言說中無義。非蘊即是我。以況言說不即是義。言真實義不如彼愚夫妄想建立。亦復非無明離有無也。</p>
<p>如愚所分別一切皆有性若如彼所見皆應見真實　言若如彼愚夫所分別見。一切言義悉有實性者。一切凡愚即是見真諦人。應名聖人。</p>
<p>一切染淨法悉皆無體性不如彼所見亦非無所有　以彼愚夫不能見真諦故。凡愚所見染淨等法悉無自性。故云不如彼所見。亦非無所有。謂真實義非涉有無。唯是聖人自覺聖智之所能證。</p>
<p>復次大慧我當為汝<span class='note-inline'>(至)</span>阿耨多羅三藐三菩提　如來因上菩薩當善語義相。欲明知語者是識。知義者是智。故次□智識相也。</p>
<p>大慧智有三種謂世間智<span class='note-inline'>(至)</span>計有無法　言計著有無者。是凡夫外道世間情見智也。</p>
<p>云何出世間智謂一切二乘著自共相　二乘之人。計著陰界處等自共相故。不達法空。行斷生死希望涅槃。是出世間智也。</p>
<p>云何出世間上上智<span class='note-inline'>(至)</span>證法無我入如來地　明自覺聖智。觀自共相一切諸法。本不生滅。離有離無。達人法二無我。證如來地。是名出世間上上智。</p>
<p>大慧復有三種智<span class='note-inline'>(至)</span>知生滅智知不生滅智　明如來一智。應物有殊也。謂導二乘。知自共相。應凡夫知生滅。類菩薩知不生滅。故復言三種也。</p>
<p>復次大慧生滅是識<span class='note-inline'>(至)</span>離相無相及有無因是智　言生滅墮有無。及有無因皆是識。無生滅離有無及因名智。</p>
<p>有積集相是識<span class='note-inline'>(至)</span>不著境界相是智　積集種子起現行相是識。又能熏積集諸法種子相名識。</p>
<p>三和合相應生是識<span class='note-inline'>(至)</span>無得相是智　我及根塵三事和合相應生是識。不藉緣生。不因境起。無礙相應。性自神解名智。</p>
<p>證自聖智所行境界如水中月不入不出故　言自聖智覺諸境界無實。如水中月。故無出入也。又云智性本明。固非生滅。但以離妄名生。妄覆言滅。如水淨月現。水濁影沈。而月性常爾。本無出入也。</p>
<p>爾時世尊重說頌言採集業為心觀察法為智慧能證無相建自在威光　採集業種為生死因。名為心識。觀察諸法如夢幻鏡像。不隨煩惱而造諸業名智。能證無相淨妙法身。威光自在。是名為慧。</p>
<p>境界縛為心覺想生為智無相及增勝智慧於中起　言為夢幻境界所縛者。名妄想心。覺種種不實境界從妄想生者。名為智。無相八地也。及增勝者如來地。言佛慧從八地如來地生。</p>
<p>心意及與識離諸分別想得無分別法佛子非聲聞　心者第八藏識也。意者第七識也。及與識者前六識也。故下偈云。藏識名為心。思量性名意。能了諸境相。是故說名識。言覺藏識。及諸轉識虛妄故。不復分別也。佛子者菩薩也。言得無妄想分別法。即是菩薩。非聲聞也。</p>
<p>寂滅殊勝忍如來清淨智生於菩勝義遠離諸所行　仁王經中說有五忍。謂伏。信。順。無生。寂滅。各有下中上品。地前但得伏忍三品。九地如次配次三忍。十地等覺及佛。得寂滅忍。故云寂滅殊勝忍。是如來清淨智也。明佛忍淨智。從勝義諦生。妄想心識所行境界。皆悉遠離。</p>
<p>我有三種智聖者能明照分別於諸相開示一切法　如來隨機說法有三種智。是聖人照明知分別諸相不實。開示一切令悟實法。</p>
<p>我智離諸相超過於二乘<span class='note-inline'>(至)</span>了達唯心故　言二乘厭生死求涅槃。計有五陰等諸法。不達唯心量。佛智清淨。知陰界處相不實。名達心量。</p>
<p>復次大慧諸外道有九種轉變見　因上智識相中外道智知生滅。是故次明外道九種生滅轉變。謂或境轉心變。或心轉境變也。</p>
<p>所謂形轉變相轉變<span class='note-inline'>(至)</span>起有無轉變論　依正形狀不同。名形轉變。五陰相生住異滅。一念不住。名相轉變。言無因邪因能生諸法。名因轉變。心生境起能所相應。名相應轉變。有無四句見。名見轉變。言所生法從冥諦自在等生。名生轉變。諸有為法滅。名物轉變。緣能顯果。名緣明了轉變。緣所作法差別。名所作明了轉變。諸外道因是九種轉變。起有無見。生轉變論。</p>
<p>此中形轉變者謂形別異見<span class='note-inline'>(至)</span>一切法變亦復如是　明此形轉變。譬如以金作諸器服。則有種種形狀不同。言有轉變。非金性變也。一切諸法轉變亦爾。妙明真體常住不易。凡夫外道無有知者。</p>
<p>諸餘外道種種計著<span class='note-inline'>(至)</span>一切轉變如是應知　言諸餘外道。乃至所作明了轉變。種種計著皆非一異。但妄想故。如是一切轉變。</p>
<p>譬如乳酪酒果等熟<span class='note-inline'>(至)</span>自心所見無外物故　外道妄計一切性轉變非一非異。譬如乳酪酒果等熟也。因乳得酪不得言異。氣味不同不得言一。彼實無有無法可轉變也。言有無法是自心妄現。外性無實故。</p>
<p>如此皆是愚迷凡夫<span class='note-inline'>(至)</span>如石女兒說有生死　此結皆是愚夫自妄想習氣言有轉變。如夢幻見色。石女生兒。本無是法。何得論有生滅轉變。</p>
<p>爾時世尊重說頌言形處時轉變大種及諸根中有漸次生妄想非明智　外道言形處時節四大作種諸根轉變。二乘之人計有中陰漸續生陰。悉是妄想。</p>
<p>諸佛不分別緣起及世間但諸緣世間如乾闥婆城　佛知因緣所起法無生。非如彼妄想分別。計因緣中有世間諸法轉變也。但世間從緣起者。如乾闥婆城本不實故。是知以智照之。即世法而成佛法。故無分別。以情執之。即佛法而成世法。故論轉變。一心實不動。二見自成差。同共一法中。別成凡聖解。</p>
<p>爾時大慧菩薩摩訶薩<span class='note-inline'>(至)</span>深密義及解義相　大慧因上偈言大種及諸根。中有漸次生。即是深密執著義。既有密執。亦應有斷。密執得解脫故。舉深密執著義。反解脫義相以請問。一本作一切法相續義。解脫義。</p>
<p>令我及諸菩薩摩訶薩<span class='note-inline'>(至)</span>不著言說令轉所依　無思益物。猶如日月摩尼水火等也。餘義如經自明。言知密執解脫無實。有如是益。是故應請。</p>
<p>佛言諦聽當為汝說<span class='note-inline'>(至)</span>執著有無欲樂堅密　此明一切諸法虛妄無體。不可言說。聖人方便引接眾生。令知不實故。作種種言說。凡愚不了。計著言說而取其義。執著深密。所謂相執著。乃至三乘一乘執著。此等密執其數無量。皆是外道凡愚眾生。自妄想執。如蠶作繭而自纏縛。以此執著轉教他人。是為纏他。故執著有無欲樂堅密。而不自覺。</p>
<p>大慧此中實無密非密相<span class='note-inline'>(至)</span>求其體性不可得故　上段經文並敘計。此正明諸法實義也。故言此中實無密非密相。若定有者。諸大菩薩則不能見諸法寂靜無有分別也。若諸外道凡夫。能了唯心所見本無外物。皆同無相。隨順觀察。於有無一切法。悉見寂靜。故無密縛非密縛相。然此非唯本來無縛。亦無有解。不悟諸法實義者。妄見縛與解耳。何以故。無有縛解。謂一切凡情聖量有無諸法。悉虛妄故。求其實體皆不可得。</p>
<p>復次大慧愚癡凡夫<span class='note-inline'>(至)</span>是則無有密非密相　言有三毒。及愛來生富樂果報。與貪喜俱行。故有三界生死相續不斷。</p>
<p>復次大慧若有執著<span class='note-inline'>(至)</span>一切諸密縛皆悉不生　言心縛則一切縛。與塵勞而共起。故云諸識密縛次第而起。心解則一切解。與實相而相應。故云一切密縛皆悉不生。出要之方莫越於此。</p>
<p>爾時世尊重說頌言不實妄分別是名為密相若能如實知諸密網皆斷　為不實妄想故。說有密縛。若了真實。解脫尚無。密網豈有。</p>
<p>凡愚不能了隨言而取義譬如蠶處繭妄想自纏縛　言凡夫不知諸法無性隨言取義。故為妄想而自纏縛。</p>
<p>爾時大慧菩薩摩訶薩<span class='note-inline'>(至)</span>此但妄計耳　因上言於一切法執著深密。其數無量。皆是凡愚自分別執。縛解俱無。大慧將設難料簡。恐墮空見。故先牒問。如世尊說。由種種心分別諸法者。即上佛言相等密執有無量種。皆是凡愚自分別等文也。非諸法有自性者。牒上佛言一切諸法。求其體性不可得也。此但妄計耳。牒上佛言此中無縛亦無有解。不了實者見縛解耳。</p>
<p>世尊若但妄計無諸法者染淨諸法將無悉壞　此明定宗正設難也。若言但妄分別。計有種種縛解。而實無諸法者。則無眾生雜染煩惱。亦無聖人清淨涅槃。將非如來悉壞一切法。墮空見耶。</p>
<p>佛言大慧如是如是<span class='note-inline'>(至)</span>此但妄執無有性相　上大慧問中有二種難。一難如來言無縛解。則無染淨一切諸法。二難如來墮空見過。佛言如是等印述所問。先答前難言。真實道理實無眾生煩惱。亦無清淨涅槃。此但虛妄計執。本無諸法性相也。</p>
<p>然諸聖者以聖慧眼如實知見有諸法自性　此答後難也。言我不墮空見。一切聖人有真實法自性。唯聖人以聖智知。以慧眼能見。不墮空見也。是知上既遣有言空。今復示真片斷。但離情執。而真性自明。故謂如實知見。</p>
<p>大慧白言若諸聖人<span class='note-inline'>(至)</span>不同凡愚之所分別　上因佛言有諸法自性。不墮空見。大慧復欲設難料簡。還牒問言。若諸聖人以聖智能知。以慧眼能見。有諸法真實自性。非天肉眼所能知見。不同凡愚妄分別見。故大慧因此躡跡起疑。申五種難。望如來決也。</p>
<p>云何凡愚得離分別不能覺了諸聖法故　第一凡聖各別難也。言外道愚夫。既不見聖人真實法性。云何能依真以捨妄。故云不能如實覺了諸聖人法故。</p>
<p>世尊彼非顛倒<span class='note-inline'>(至)</span>聖見遠離有無相故　第二非倒不倒難也。言亦不得說彼愚夫。為顛倒不顛倒也。何以故非倒不倒。謂凡聖既各別。愚夫不見聖人離於有無真實法故。若甞見聖人所見法。又行世俗妄想事。可言顛倒。以本不真實故。不得言倒非倒也。</p>
<p>聖亦不如凡所分別如是得故非自所行境界相故　第三明聖同凡倒難也。言諸聖人。亦不同凡虛妄分別。有所得相故。明非是聖人自智所行境界相故。故不同凡如是得也。若行自境界。即非無所得。是亦同凡。</p>
<p>彼亦見有諸法性相<span class='note-inline'>(至)</span>墮於諸法性相見故　此正立難也。言彼聖人行自境界。亦有諸法真實性相。即同凡愚妄計執性而顯現故。而又不說真實法性因緣非緣之所以故。墮於凡愚妄執諸法性相見故。此謂聖人亦同凡倒也。</p>
<p>世尊其餘境界既不同此<span class='note-inline'>(至)</span>孰能於法了知性相　此重釋成也。其餘境界者。即三界凡夫境界也。言凡乖聖道過乃無窮。若聖異凡亦復如是。若聖若凡。誰能於法如實了知真實性相。</p>
<p>世尊諸法性相不因分別<span class='note-inline'>(至)</span>所見法相無如是法　第四明凡境非妄難也。言諸法性相自有。不由分別而有也。云何佛言以分別故。而有諸法耶。世尊。分別心相。諸法境相。二相各異。因不相似。云何諸法而由分別有也。復以何事故。而謂凡愚分別諸法。而諸法性非如是有。言為眾生捨分別故。說如分別所見法相。無如是實法耶。此明凡夫所見境界。是實非妄。不由分別而有以立難也。</p>
<p>世尊何故令諸眾生<span class='note-inline'>(至)</span>而說聖智自性事故　第五明聖墮有見難也。言佛何故令彼凡夫離有無見。而復執著真實法性聖智境界。墮於有見。何故不說空如來藏。非心行處寂滅之法。而說聖智所行真實自性事耶。此墮有見也。佛上又言分別法性非如是有。是墮無見。此難聖人亦墮有無也。</p>
<p>佛言大慧我非不說<span class='note-inline'>(至)</span>遠離有無一切諸著　明如來方便說有聖智真實自性。即無真實之相可得。絕凡聖量。唯證相應。總答前五難也。故語大慧。我非不說離見超情寂滅空法。墮於有見。何故不墮有見。已說聖智所證實法。不違真空自性事故。我為眾生無始覺故。計著有無。於如實空法。以如實不空聖智事說。令彼聞是法已。不生斷常怖畏。亦能如我所證實法。離惑亂妄想相。入唯識真實性。知其所見別無外法。悟空無相及於無作三解脫門。得如實法印。了聖人境界。故離有無凡情聖量一切計著也。</p>
<p>復次大慧菩薩摩訶薩<span class='note-inline'>(至)</span>及彼宗因生相故　此言一切法真實自性本不生。不應更立不生宗也。文有六節以破立宗情執　一法本不生破。言菩薩不應成立一切諸法皆悉不生者。總標勸也。何以故不應立不生宗。謂一切法本來無有故。及彼宗因生相悉本來無有故。不得立不生宗也。</p>
<p>復次大慧一切法不生<span class='note-inline'>(至)</span>彼宗有待而生故　二因待生法破。明若立不生宗。即自壞不生義也。又徵何以故自壞不生義。以所立彼不生宗。要因待生法故。說不生宗。不生若因他生法說。即是自壞不生義。故中論云。若法為待成。是法還成待。</p>
<p>又彼宗即入一切法中不生相亦不生故　三責同諸法破。又彼不生宗。即入一切法數中。一切法者。世出世。生不生。有無一異常非常等法也。若立不生宗。即入一切法數。言一切法不生相本亦不生。故不待立也。</p>
<p>又彼宗諸分而成故<span class='note-inline'>(至)</span>有無相亦不生故　四假五分成墮有無破。又彼立不生宗。要假因喻合結五分而成。故不應立。又彼不生宗。於有無法上立皆不即。此宗即入一切法數中也。有無性相本亦不生故。何處得立不生宗也。</p>
<p>是故一切法不生<span class='note-inline'>(至)</span>展轉因異相故　五立宗多過破。是故若立一切法不生宗。即自壞不生義也。結勸不應如是立宗。五分論成多過失故。言因體性本不生上。更立不生宗。故云展轉因也。異相故者。一切法體性不生。與不生宗異也。</p>
<p>如不生一切法空無自性亦如是　六相望准例破。言如不生既爾。一切法空無自性不應立宗。亦復如是。</p>
<p>大慧菩薩摩訶薩<span class='note-inline'>(至)</span>而生驚恐遠離大乘　上總破不應立宗。此語菩薩應說一切法。體同幻夢。性離有無也。如幻夢現故。生不成生也。幻夢不現故。不生不成不生也。成上不因立宗。不得說生不生也。故云如幻如夢。見不見故。然一切法。皆是惑亂妄想相故。若說生不生。愚癡凡夫多墮有無。而生怖畏。若言如幻如夢。二情自遣。結會前說有真實自性。離有離無。應如是悟入即契大乘。</p>
<p>爾時世尊重說頌言無自性無說無事無所依凡愚妄分別惡覺如死屍　言一切法無自性相。亦無言說若事若理。能依心所依處悉無。但是愚夫妄想惡覺。無有慧命。如彼死屍也。頌上如來印述所難。先答前問。言諸法性非如是有。此但妄計等。</p>
<p>一切法不生外道所成立以彼所有生非緣所成立　此明諸法性相本不生也。外道不了。計虛妄法。成立有生。以彼所立生者非謂因緣所成也。計從神我冥諦等生也。若能覺了法從緣生即無自性。無自性故即是無生也。</p>
<p>一切法不生智者不分別彼宗因生故此覺則便壞　言智者知一切法體是不生故。不作有無分別也。若不生宗因他生法立。如此妄覺。即壞本不生義也。此二偈頌上一切法不生。不應立宗也。</p>
<p>譬如目有翳妄想見毛輪諸法亦如是凡愚妄分別　謂妄想分別計有諸法者。譬如翳目見毛輪垂髮也。</p>
<p>三有唯假名無有實法體<span class='note-inline'>(至)</span>遊行無分別　言三界有無生死諸法。但有假名。而無實義。愚夫不達聖人方便言教是假施設。由此分別妄想計度名言事相以為實有。惑亂心識。佛子菩薩能知如來方便言說無可計度。超過情量所行境界。無有分別。</p>
<p>無水取水相斯由渴愛起凡愚見法爾諸聖則不然　由渴愛故。無水處妄作水想。以譬愚夫由癡愛故。無生滅有無處。妄作生滅有無想。此四偈頌上大慧假立五種難也。</p>
<p>聖人見清淨生於三解脫<span class='note-inline'>(至)</span>是故生聖果　言三解脫從聖人清淨知見生也。遠離生滅常行無相境者。亦無有無一異等法也。由此有無平等悟諸法實相。是故能生聖人果也。</p>
<p>云何法有無云何成平等<span class='note-inline'>(至)</span>亂相爾時滅　佛自徵問何者是有無。何者為平等。謂彼愚夫不達諸法虛妄。計著有無故。內外惑亂。若能了者有無妄想本來平等。亂相自亡。上三偈半。頌如來答五種難。結會諸法有真實自性。有無平等。能生聖果。是故唯證相應。莫妄分別。</p>
<p>爾時大慧菩薩摩訶薩<span class='note-inline'>(至)</span>不起分別說名為智　大慧因上言三有唯假名。無有實法體。又云一切法不生。智者不分別。故舉此智不得能所分別以請問也。</p>
<p>世尊何故彼智不得於境<span class='note-inline'>(至)</span>一異義故言不得耶　為如一米投多米。相似不辨故。智不得也。</p>
<p>為以諸法自相共相種種不同更相隱蔽而不得耶　為如少鹽投多水。味相隱蔽故。智不得也。</p>
<p>為山巖石壁簾幔帷障之所覆隔而不得耶　為如是等障外有物故。智不得也。</p>
<p>為極遠極近老小盲冥諸根不具而不得耶　極近者眼睫也。此上四節定宗。自下一一牒難也。</p>
<p>若不了諸法自相共相<span class='note-inline'>(至)</span>以有境界而不知故　以有來事不能分別得故。應是無智也。</p>
<p>若以諸法自相共相種種不同<span class='note-inline'>(至)</span>非不知故　言非是無前境界相與智和合名為智也。</p>
<p>若山巖石壁<span class='note-inline'>(至)</span>智不具足而不知故　以有此諸事不能分別故。亦是無智。</p>
<p>佛言大慧此實是智<span class='note-inline'>(至)</span>智慧於中畢竟無得如來言此實是智。非如汝說不得前境名無智也。汝說有前境迭相隱覆故智慧不得。我謂境界假名無實智慧不得者應是智。以覺諸法唯是自心。有無性離。智慧於中了無所得。</p>
<p>以無得故爾焰不起入三脫門智體亦忘　言以不得於事故。智於境界不生。入三解脫門。智體尚亦忘。況餘外法乎。</p>
<p>非如一切覺想凡夫<span class='note-inline'>(至)</span>如是而知名為不知　明非如惡覺妄想愚夫。無始虛偽戲論熏習。計著諸法有無形相。作如是而知者。名為不知也。</p>
<p>不了諸法唯心所見<span class='note-inline'>(至)</span>其心住於斷見中故　言彼愚夫不覺諸法唯是自心現量。計我我所。分別境智以為實有。以障礙遠近諸根不具故。不知外法是有是無。即名無智。名為斷見。</p>
<p>為令捨離如是分別說一切法唯心建立　言三界萬法唯心建立者。是一切如來應眾生病發藥之要也。故伽陀云。知諸法唯心。便捨外塵相。由此息分別。悟平等真如。是謂但離妄緣。即如如佛。凡情聖量不待別作觀行而自銷殞。</p>
<p>爾時世尊重說頌言若有於所緣智慧不觀見彼無智非智是名妄計者　牒頌計有所緣一切法自共相一異義。種種境界事。不能觀察分別知也。縱使能知亦不是智。不知非無智。若言知不知為智不智者。是妄想愚夫所計也。</p>
<p>無邊相互隱障礙及遠近<span class='note-inline'>(至)</span>是名為邪智　是二頌皆上三句牒。下一句破斥。如文自明。</p>

<p class='juan'>注大乘入楞伽經卷第六</p></div>
</div><!-- end of div[@id='body'] -->
</body></html>