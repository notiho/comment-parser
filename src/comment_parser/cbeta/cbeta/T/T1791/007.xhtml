<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu19' /><a id='mulu20' />注大乘入楞伽經卷第七</p><p>復次大慧愚癡凡夫<span class='note-inline'>(至)</span>清淨真實離四句法　因上偈言彼無智非智。是名妄見者。欲明愚夫不知如來如實宗趣法。及言說法。故為無始虛偽惡邪妄想之所幻惑。故不能覺知自心妄想。明菩薩知此二種法故。能了自心妄想。是故次明如實宗趣法及言說法。</p>
<p>大慧白言如是如是<span class='note-inline'>(至)</span>為說種種諸方便教　三藏十二部一切修多羅。是如來隨眾生心差別。以方便故作種種異說。言殊契一。詮旨兩亡。可謂言說法通也。</p>
<p>如實法者謂修行者<span class='note-inline'>(至)</span>諸菩薩摩訶薩當善修學　言如實宗通法者。是諸修行者。於自心現量無妄分別。不墮四句。超越心識。自覺聖智所證境界離妄因緣。及能所取相應見相。外道二乘智不能測。是故名為如實宗通法。故結勸諸菩薩於此二法應勤修學也。問言說宗趣二義前文已明。今此再說豈非重繁乎。答前約三乘。此約一乘。又前即先宗後說。此則先說後宗。機感有殊。故非重也。</p>
<p>爾時世尊復說頌言我說二種法言教及如實教法示凡夫實為修行者　教法示凡夫。一作說者授童蒙。言凡愚無知亦如童蒙也。如實宗通不是言說。故為行者。</p>
</div>
<div class='div-pin'><a id='mulu21' />
<p class='h1'>盧迦耶陀品第五</p><p>爾時大慧菩薩摩訶薩<span class='note-inline'>(至)</span>世尊何故作如是說　大慧因上佛言三世如來有二種法。謂言說法及如實法。即是有言說。故舉佛昔說盧迦耶陀呪術詞論。不應親近請問如來。此教既有言說。彼教何故作如是說也。盧迦耶陀未尋正譯。即外道論師也。</p>
<p>佛言大慧盧迦耶陀<span class='note-inline'>(至)</span>輪迴諸趣永不出離　謂外道所有言說法。但飾文句誑惑世間。不如義。不稱理。不能證入如實法。自壞壞他。永不解脫。</p>
<p>何以故不了諸法唯心所見<span class='note-inline'>(至)</span>生老病死憂悲等患　何以故者佛自徵也。不了下釋。是故下結。如文可知。</p>
<p>大慧釋提桓因廣解眾論<span class='note-inline'>(至)</span>以彼能作生苦因故　言帝釋福智俱勝。猶被世論弟子現畜生形。以文詞惑亂。而況於人。是故不應親近者。以彼世論能為生死苦因故。</p>
<p>大慧世論唯說身覺境界<span class='note-inline'>(至)</span>亦不自知是惑世法　明世論言說。唯說此身見聞覺知虛妄境界。所有百千字句。後末世中。分成多部。皆出於盧迦耶陀。差別因相。各不自知是惑世法。執為勝解。</p>
<p>爾時大慧白佛言世尊<span class='note-inline'>(至)</span>世尊亦同外道說耶　此難如來亦說世間種種言詞墮於世論。非自證法。若爾亦同外道言說耶。</p>
<p>佛言大慧我非世說亦無來去<span class='note-inline'>(至)</span>而解脫故　佛答我不說世論生滅法。不同外道墮妄想中。外法有無覺唯自心。離能所取。不起妄分別。入於一心三解脫門。證如實法。</p>
<p>大慧我憶有時於一處住<span class='note-inline'>(至)</span>是第十一世論　如來舉其昔事廣明世論。言一切法梵天等作也。以先問故答言初世論。再問故答言二世。後四合明為六。又以前六後五為十一也。瞿曇者。佛祖姓氏也。義如別說。</p>
<p>彼復問言一切有記耶<span class='note-inline'>(至)</span>汝之世論非我所說　虛空涅槃及非擇滅。此三是無為法。餘義可知。皆是外道世論。非是如來所說之法。</p>
<p>婆羅門我說因於無始戲論<span class='note-inline'>(至)</span>何況而說作與非作　佛說一切法。因於無始戲論業執諸惡習氣而生三有。愚夫不覺。唯是自心妄想所見。執取外法。及外道說我及根境和合知生。佛非如是。謂知一切法悉虛妄故。不得說有因無因。唯依妄念能所分別。假施緣起。本無實體。非執我者所能覺知。又涅槃等亦但數有三。況說作與非作耶。</p>
<p>大慧爾時世論婆羅門<span class='note-inline'>(至)</span>分別外境皆是世論　無明愛業為因緣故生三界。及一切法皆入自共相者是二乘法。乃至少有心識。流注不盡。俱世論也。</p>
<p>大慧爾時彼婆羅門<span class='note-inline'>(至)</span>義理相應非不相應　婆羅門言。一切外道所有詞論。種種句味。因喻莊嚴。莫不皆從我法中出。悉是世論。頗更有非世論不。佛報言有非世論法。非汝有者。故非汝所許。非世不許也。雖離言論。亦假種種文句因喻莊嚴始可悟也。故言非不說種種文句義理相應非不相應。</p>
<p>彼復問言豈有世許非世論耶<span class='note-inline'>(至)</span>非汝有也　言以不實種種外法。虛妄分別生計著故。不了皆是自心現量。故不能知非世論也。起信論云。一切諸法。唯依妄念而有差別。若離心念。則無一切境界之相。是故一切法。從本已來離言說相。離名字相。離心緣相。畢竟平等。無有變異。不可破壞。唯是一心。故名真如也。能於自處住。不起有無妄念分別。是如來法。非外道所有。</p>
<p>婆羅門略而言之<span class='note-inline'>(至)</span>皆汝世論非是我法　明妄識計著去來等法。皆世論也。</p>
<p>大慧世論婆羅門<span class='note-inline'>(至)</span>若能了此分別不生　言世論者作如上問。佛如上答。尚不少覺。自謂聖明。不辭而退。反作念言以如來所說為非。</p>
<p>大慧汝今亦復問我是義<span class='note-inline'>(至)</span>唯得財利不得法利　此舉昔答婆羅門義。結酬大慧所請。</p>
<p>大慧白言所言財法<span class='note-inline'>(至)</span>戲論分別常斷二邊　言財利增長貪愛。生老病死。憂悲苦惱。不應親近。法利蒙佛灌頂。於一切法悉得自在。故應親近承事供養。</p>
<p>大慧外道世論令諸癡人墮在二邊<span class='note-inline'>(至)</span>應勤觀察　外道計五陰不從因生。故起常見。計造色滅不能更生名斷見。如來所說唯是自心現量。不見生住滅者。此二差別勸勤觀察。莫如外道計執不捨。</p>
<p>爾時世尊重說頌言調伏攝眾生以戒降諸惡智慧滅諸見解脫得增長　如來調伏攝受眾生。常說修行三決定義。謂攝心為戒。因戒生定。因定發慧。以是名為三無漏學。學是道故解脫增長。能證實相。然戒為定體。慧為定用。偈文影略。非不言也。</p>
<p>外道虛妄說皆是世俗論橫計作所作不能自成立　言梵天等為能作。一切諸法為所作。妄計能所。如來法身真實自宗。彼不能成。</p>
<p>唯我一自宗不著於能所為諸弟子說令離於世論　言如來唯以一自宗故。出現於世。能所影像都無。為弟子說令離世論。</p>
<p>能取所取法唯心無所有<span class='note-inline'>(至)</span>皆是世法論　上四偈略頌長行世論計執。如文可知　然外道邪見。雖有九十六種。並不離五見二因。五見者。謂十使煩惱中五利使也。如第三卷已略釋。言二因者。謂無因。邪因也。或計二十五諦從冥等生。或計六句和合等生。或謂自在梵天等生。或謂微塵虛空宿作等而為世間。及涅槃本。統收所計不出四見。謂數論計一。勝論計異。勒沙婆計亦一亦異。若提子計非一非異。若計一者則謂因中有果。若計異者則謂因中無果。三則亦有亦無。四則非有非無。餘諸異計皆不出此。雖多不同。就其結過不離二因。謂從虛空自然生。即是無因。餘皆邪因。此方儒道二教。若約君臣父子三才五常等。乃域中至化也。固不在言。且天竺外道。明說三世。亦信因果。知厭生死。樂求涅槃。但真源小差。致去道懸遠。而況專門之學。善上一身。縱有終身之憂。而無他世之慮。雖齊生死。強一榮枯。唯計自然。或推天命。如所謂人法地。地法天。天法道。道法自然。若以自然為因。能生萬物。即是邪因。若謂萬物自然而生。如鶴之白。烏之黑。即是無因。又謂易有太極是生兩儀。兩儀生四象。四象生八卦。八卦定吉凶。吉凶生大業者。若計太極為因。即是邪因。若謂一陰一陽之謂道。即計陰陽變易。能生萬物。亦是邪因。若計一為虛無自然者。則亦無因。然無因邪因。乃成大過。謂虛空自然等生。應常生故。昔說小乘之因緣。已破外宗之玄妙。是知佛法之淺淺。尤勝外道之深深故知殊方異域。總由迷正因緣。紛然異計。尚不知三界由乎我心。從癡有愛。流轉無極。安知性空之理。妙有之門。真如隨緣。性相無礙。圓融交映。涉入重重者哉。言有濫同釋教者。皆是佛法之餘。同涅槃經盜牛之喻。不能善取。加以水漿。乳猶難得。況抨驢乳而得醍醐。或識解膚淺。世智妄推。或苟求虛名。習邪見種。樹地獄之苦本。遏種智之深因。豈不哀哉。廣明異計。如瑜伽第六。顯揚第九第十。婆沙十一十二。及金七十論說。中百等論亦廣破之。</p>
</div>
<div class='div-pin'><a id='mulu22' />
<p class='h1'>涅槃品第六</p><p>爾時大慧菩薩摩訶薩<span class='note-inline'>(至)</span>而諸外道種種分別　因上外道問。虛空涅槃及非擇滅。是所作耶。非所作耶。佛言大慧。虛空涅槃及非擇滅。本無體性。但以數有三耳。故舉如來說何法以為涅槃。而諸外道各妄分別。起涅槃見。</p>
<p>佛言大慧如諸外道<span class='note-inline'>(至)</span>諦聽諦聽當為汝說　言非彼外道妄計涅槃。能得隨順真實涅槃。</p>
<p>大慧或有外道言見法無常<span class='note-inline'>(至)</span>非以見壞名為涅槃　有外道言。作無常等觀故不戀境界。觀成得定故。色心心數諸法不現在前。亦不緣念三世境界。癡愛業因盡故。如燈膏盡不復明。如種敗不復芽。如火滅薪無不復燃。能所取不起故。妄分別不生。於此有餘無餘作涅槃想。此聲聞涅槃也。以見滅壞分段生死。始得涅槃故。亦同外道。</p>
<p>或謂至方名得涅槃境界想離猶如風止　言方論師。計從方生人。人生天地。滅後還入於方。謂方是常也。風仙論師。計風能生殺萬物。風性亦常。皆謂得涅槃也。</p>
<p>或謂不見能覺所覺<span class='note-inline'>(至)</span>常無常見名得涅槃　圍陀論師。計梵天能生一切是能覺。萬物為所覺。伊賒那論師。所計一切從伊賒生。物是無常。而彼是常。謂不見能所。不起分別。名得涅槃。</p>
<p>或有說言分別諸相<span class='note-inline'>(至)</span>深生愛樂執為涅槃　裸形論師作如此計。不知相從心現也。又云一類以無想天為涅槃。及以四空處為涅槃者。皆作此所計。</p>
<p>或謂覺知內外諸法<span class='note-inline'>(至)</span>有性不壞作涅槃想　毘世論師。計虛空及四大性三世不壞也。</p>
<p>或計我人眾生壽命及一切法無有壞滅作涅槃想　常見論師。計我及諸法更無壞滅。</p>
<p>復有外道無有智慧<span class='note-inline'>(至)</span>作一切物以為涅槃　女人眷屬論師。計有自性及以士夫。功能轉變作一切物也。</p>
<p>或有外道計福非福盡<span class='note-inline'>(至)</span>是實作者以為涅槃　苦行外道計罪福俱盡。淨眼論師計不由智慧。諸惑皆盡。摩陀羅論師計大自在天。是真實能作眾生生死者。</p>
<p>或謂眾生展轉相生<span class='note-inline'>(至)</span>以不了故執為涅槃　尼揵子論師計劫初生一男一女。彼二和合展轉相生。不知是無明愛業而為根本。謂一切物滅歸於彼。而為涅槃。</p>
<p>或計證。於諦道虛妄分別以為涅槃　僧佉論師計二十五諦從冥而生。自然四德。謂證真實諦道。</p>
<p>或計求那與求那者<span class='note-inline'>(至)</span>俱及不俱執為涅槃　摩醯首羅論師計摩醯首羅一體三分。有大功能與功能者而共和合。墮四句見。執為涅槃。</p>
<p>或計諸物從自然生<span class='note-inline'>(至)</span>即執自然以為涅槃　自然論師所計有二。若以自然為因能生萬物。即是邪因。若謂萬物自然而生即是無因。</p>
<p>或謂能解二十五諦<span class='note-inline'>(至)</span>守護眾生斯得涅槃　迦毘羅論師。以明了二十五諦為涅槃。若能受六德論令萬民安樂。安樂之性即是涅槃。</p>
<p>或有說言時生世間時即涅槃　時敬論師計時節為因。能生世間諸法。</p>
<p>或執有物以為涅槃<span class='note-inline'>(至)</span>與涅槃無別作涅槃想　或以有性為涅槃。或以無性為涅槃。或以有無二法為涅槃。或以萬物是諠動。涅槃是寂靜。此二無別為涅槃也。以上外道種種妄計。起涅槃見。具如提婆等論廣釋其相。</p>
<p>大慧復有異彼外道所說<span class='note-inline'>(至)</span>及以意識名得涅槃　此示如來真實涅槃。令開悟已隨順證入。如經自明　故成唯識論。約三乘人。本有修顯涅槃義別。通有四種。餘皆邪見　一本來自性清淨涅槃。謂一切法相真如理。雖有客塵所染。而本性淨。具無數量微妙功德。無生無滅。湛若虛空。一切有情平等共有。與一切法不一不異。離一切相一切分別。尋思路絕。名言道斷。唯真聖者內自所證。其性本寂故名涅槃　二有餘依涅槃。謂即真如出煩惱障。雖有微苦所依未滅。而障永寂。故名涅槃　三無餘依涅槃。謂即真如出生死苦。煩惱既盡。餘依亦滅。眾苦永寂。故名涅槃　四無住處大涅槃。謂即真如出所知障。大悲般若常所輔翼。由斯不住生死涅槃。利樂有情窮未來際。用而常寂。故名涅槃。一切有情皆有初一。二乘無學容有前三。唯佛世尊可言具四　上諸外道種種異計。即是迷此本來自性清淨涅槃。墮於邪見。各妄分別起涅槃見也。上修無常觀。不念境界。如燈盡等起涅槃想。即此有餘依無餘依涅槃也。上能了達唯心所現。入於佛地。超心意識等名得涅槃。即此無住處大涅槃也<span class='note-inline'>(涅槃。古翻云無為。亦云滅度唐譯云圓寂。謂德無不具。障無不盡也)</span>。</p>
<p>大慧彼諸外道虛妄計度<span class='note-inline'>(至)</span>汝及諸菩薩宜應遠離　言諸外道種種計度作涅槃想。既違正理。竟無所成。唯增妄識馳騁散亂。往來生死不得解脫。是故勸諸菩薩應遠離也。</p>
<p>爾時世尊重說頌言外道涅槃見各各異分別<span class='note-inline'>(至)</span>愚癡妄分別　明諸外道妄涅槃見。無解脫方便妄生解脫想。人人邪解各自異趣。悉是愚癡妄分別。</p>
<p>一切癡外道妄見作所作<span class='note-inline'>(至)</span>真實滅苦因　世論言說是三界生死本。離世論言說。是名真實滅苦之因。</p>
<p>譬如鏡中像雖現而非實<span class='note-inline'>(至)</span>分別則不生　言妄想心鏡中現於境界。無實故不得說二。愚夫不知故見有二。若了唯心。能取所取妄想不生。</p>
<p>心即是種種遠離相所相<span class='note-inline'>(至)</span>凡愚不能覺　言從妄心生種種境界。既從妄想心生。故無能相所相如愚所見妄分別者。雖見即是無見。三有亦爾。愚不能覺。</p>
<p>經經說分別但是異名字若離於言語其義不可得　言妄想分別法。但有言說都無實義。若亡詮會旨。妄分別義悉不可得。</p>
</div>
<div class='div-pin'><a id='mulu23' />
<p class='h1'>法身品第七</p><p>爾時大慧菩薩摩訶薩<span class='note-inline'>(至)</span>而得善巧自悟悟他　大慧因上明真實涅槃超心意識。故舉能證涅槃如來法身應正等覺自覺性以請問。令我等菩薩得是善巧。自覺覺他。</p>
<p>佛言大慧如汝所問<span class='note-inline'>(至)</span>如是等為異不異　言如來法身應正等覺。為作法耶。非作法耶。為是果耶。為是因耶。為能相耶。為所相耶。為言說耶。為所說耶。為能覺耶。為所覺耶。為異此等辭句有如來法身耶。為即此等辭句是如來法身耶。</p>
<p>佛言大慧如來應正等覺<span class='note-inline'>(至)</span>何以故俱有過故　明如來法身是作是非作等。俱有過咎。故佛遮彼過。總言非也。</p>
<p>大慧若如來是作則是無常<span class='note-inline'>(至)</span>非作因成故　若如來法身是作法。則是無常。佛不忍可。若非作法。則無體性。非作因成。是故法身非作非非作也。</p>
<p>若非因非果則非有非無<span class='note-inline'>(至)</span>如來所有一切句義　若非作非非作。則非因非果。若非因非果。則非相非所相。故言非有非無。若非有非無。則非說非所說。故言超過四句。夫墮句者名曰世間。故言四句者。但隨世間而有言說。若超四句唯有言說。則如石女兒也。石女兒者唯有言說。不墮四句。以不墮故不可度量。則非覺非所覺也。智者應知如來所有一切句義亦如是。豈有異此即此辭句。是如來法身耶。</p>
<p>大慧如我所說諸法無我<span class='note-inline'>(至)</span>如來句義應知亦然　此引昔權以明今實也。我常方便說一切法無有我性。故說無我。非是無有陰界入法之自性也。欲比法身與陰界入合。無有陰界入生死自性。非無法身常住自性。故云如來句義應知亦然。故地持經中明二法性。一事法性。性差別故。二實法性。性真實故。此陰界入諸法自性。即事法性也。如來法身常住自性。即實法性也。</p>
<p>大慧譬如牛無馬性<span class='note-inline'>(至)</span>一切法無自性悉亦如是　譬如牛馬合群。牛非馬性。馬非牛性。馬體上不得說牛性是有是無。然非無馬體自性也。以況法身與陰界入諸法合。法身上不得說陰界入性是有是無。然非無法身自性。故云一切諸法亦復如是。無有自相而非有即有也。言非有者。無有諸法自性也。即有者有法身常住自性也。然唯證相應。非諸愚夫之所能知也。何故不知。以諸愚夫有妄分別。故不知耳。言一切法空無生無自性悉亦如是者。明如來法身。有一切法空。無生無自性。超過有無常住自性。故云悉知亦然。</p>
<p>大慧如來與蘊非異非不異<span class='note-inline'>(至)</span>一切法亦如是　明如來法身與五陰法離一異也。故以牛角為喻。如於五陰於界處等一切法亦然。如經自顯。</p>
<p>大慧如來者依解脫說<span class='note-inline'>(至)</span>然有差別故非不異　上明法身與陰界入繫縛諸法。離異不異。此又明與出世解脫法離異不異也。如來法身以解脫名說言。如來與解脫。非異非不異也。若如來異解脫者。則同色相即是無常。若如來與解脫一者。則人與所得法即無分別。修行者見應無差別。然有能證人。所得法差別。故非一。是故如來解脫。離異不異也。</p>
<p>如是智與所知非異非不異<span class='note-inline'>(至)</span>無有滅故則如虛空　自此以下明如來真實法身也。智者法身也。所知者陰界入也。言真實法身。知一切境界離有無一異。常無常等四句妄見。超見覺聞知一切心量。唯有言說。無生無滅。猶如虛空。故華嚴云。欲知諸佛心。當觀佛智慧。佛智無依處。如空無所依。</p>
<p>大慧虛空非作非所作<span class='note-inline'>(至)</span>永離一切諸根境界　躡前重釋結酬所問。明如來法身正等覺者。永離一切諸根境界。不可以識情虛妄測度。</p>
<p>爾時世尊重說頌言出過諸根量非果亦非因相及所相等如是悉皆離　下有七偈頌法身離念。超過二見。此總明悉皆離也。</p>
<p>蘊緣與正覺一異莫能見既無有見者云何起分別　蘊緣者陰界入也。正覺者法身也。言法身與陰界入離一異也。若無有見者。不得分別有一異。</p>
<p>非作非所作非因非非因非蘊非不蘊亦不雜餘物　言法身離上來等法過咎也。</p>
<p>非有一法體如彼分別見亦復非是無諸法性如是　言法身非有一法體。如彼愚夫妄分別見。雖非愚夫所見性。亦復非是無也。諸法性如是者。謂諸法性本來亦爾。離有離無不可言說。</p>
<p>待有故成無待無故成有無既不可取有亦不應說　夫方便教說有無者。相形待而生故。為遣執有故言無。遣墮無故言有。若言法身超一切量。無既不可取。有豈容言說。</p>
<p>不了我無我但著於語言彼溺於二邊自壞壞世間　言愚夫不知如來法身。體離有無。計我無我。著於言說。溺於一切二邊過患。則自壞壞他流轉生死。</p>
<p>若能見此法則離一切過是名為正觀不毀大導師　若能見此如來法身。則離有無一切過患是故名為能正觀察。不毀導師所說法要。</p>
<p>爾時大慧菩薩摩訶薩<span class='note-inline'>(至)</span>云何說是如來異名　大慧因上言如來法身。無有生滅。又如佛昔修多羅中。分別攝取不生不滅。說此即是如來異名。然不生不滅。此則無法。云何說為如來異名。故大慧舉此二教相違。以請如來會通。為是無性。為是如來異名。</p>
<p>如世尊說一切諸法<span class='note-inline'>(至)</span>唯願世尊為我宣說　若法不生。則無有少法可取。誰是如來者。則墮無見。若言攝取不生不滅是如來異名。既有可攝取。則墮有見。故復請世尊為我宣說。庶不墮二見。</p>
<p>佛言諦聽當為汝說<span class='note-inline'>(至)</span>七地菩薩不了其義　言我說如來異名名不生不滅。非是無法者。答上問言此則無法也。亦非攝取不生不滅者。答上問言云何說是如來異名也。亦不待緣者。答不墮有見也。亦非無義者。答不墮無見也。我說無生非即非離。即是如來覺法自性種類俱生意成法身之異號也。然此不生不滅。凡愚外道。昧劣二乘。七地菩薩心量未滅。非其境界。是皆不能了耳。</p>
<p>大慧譬如帝釋地及虛空<span class='note-inline'>(至)</span>而有多體亦非無體　言佛雖有名字差別。終無異體別陳。故引帝釋乃至手足。隨一一物雖有多名。其體唯一。</p>
<p>大慧我亦如是<span class='note-inline'>(至)</span>而不知是如來異名　如來上酬大慧所問。先以法說。次引喻明。此又以法而與喻合。言阿僧祇者。此云無數。餘文可知。</p>
<p>其中或有知如來者<span class='note-inline'>(至)</span>如水中月不出不入　如上略舉或有知者五十種名。以例多數也。毘紐此云大力。迦毘羅城名。以佛生彼城。因名迦毘羅仙也。因陀羅此云尊重。俱毘羅及戍迦。未見正譯。如是等滿三無數百千名號。稱謂不同。然其體唯一。無有增減。此方餘界有利根者。能知如來法身隨眾生心現。實無去來。譬如皎月影現眾水。何有出入哉。</p>
<p>但諸凡愚心沒二邊<span class='note-inline'>(至)</span>不知是佛差別名號　言彼愚夫墮二邊見。雖亦承事供養。不了名義。執著言說。昧於如來真實法身。實無去來。而謂不生不滅同於無法。不明是佛隨眾生心現種種名字。</p>
<p>如因陀羅釋揭羅等<span class='note-inline'>(至)</span>謂言即義無別義體　釋揭羅。此云勇猛。言等者等餘也。因陀羅釋揭羅等。並帝釋異名。以徒信名教昧於實體。於諸法中隨言取義。諸愚癡者作如是言。義如言說無有別異。謂言即義體性亦無。是人不了言說生滅。義非生滅。</p>
<p>大慧彼人愚癡<span class='note-inline'>(至)</span>離有離無故無生無體故　明一切語言墮於名字。而真實義不墮名字。以離有無。無受生。無身相。是故不墮。</p>
<p>大慧如來不說墮文字法<span class='note-inline'>(至)</span>唯除不墮於文字者　如來應機所說諸法。雖盈龍宮遍法界。其實不墮文字言教。文字語言本性離故。唯除方便正顯實義。不墮名教者。是達如來說法之微意也。</p>
<p>大慧若人說法墮文字者<span class='note-inline'>(至)</span>非不隨義而分別說　言若人不善說法。墮文字言教者。名虛誑說。三世如來及諸菩薩。其實未甞說答一字。諸法性相離故。亦非不隨真實義故。假分別說以顯耳。</p>
<p>大慧若不說者教法則斷<span class='note-inline'>(至)</span>非為成立聖自證處　上如來欲令眾生知義故。假作言說。以顯愚夫計著言說。不得真實義也。眾生聞此。念言如來何故不直說真實義。而作言說。令眾生計著。不得真實。義何也。為除此疑故。明不得直說真實不生不滅法。令眾生起疑斷滅無三乘等空見過也。正得方便假文字說。若不假方便說者。教法則壞。無三乘聖人。誰說為誰。是故菩薩當莫著文字隨宜說法。明方便言教。是諸如來隨眾生心欲解不同而為開演。令達諸法唯心所現。捨內外分別。轉滅妄識。不是成立如來自覺聖智所證處也。</p>
<p>大慧菩薩摩訶薩應隨於義<span class='note-inline'>(至)</span>不能令人心得悟解　此示菩薩。應依實義莫隨言說。若依文字者。損壞自他不得明悟。</p>
<p>若能善知一切法相<span class='note-inline'>(至)</span>若不斷佛種則得勝妙處　言能知實義者。有如上廣大利益也。勝妙處者。即是自覺聖智所證處耳。</p>
<p>大慧菩薩摩訶薩生勝妙處<span class='note-inline'>(至)</span>真實之法離文字故　明最後身菩薩得勝妙處已。出障圓明。能盡未來。以十自在力。化有情類。令悟真實。離文字故。不應如上起執著也。言十自在者。所謂初命自在。以於壽命修短應物故。心財業生願信如智法等。亦復如是。具如華嚴所明。</p>
<p>大慧譬如有人以指指物<span class='note-inline'>(至)</span>莫著言說如觀指端　愚夫計著言說之指。不得實義故。有此二喻。先喻執詮忘義。次喻應證義捨詮。各有法合如文具明。是故結勸宜修方便。故華嚴云。若欲求除滅。無量諸過惡。當於佛法中。勇猛常精進。莫徒執名教。如觀指端無異。</p>
<p>大慧實義者微妙寂靜<span class='note-inline'>(至)</span>著文字者宜速捨離　此明由悟真實義故。離諸妄想散亂而得涅槃也。真實義者從多聞者得。多聞者謂善思修隨順於義。非獨善言說也。不令自他墮外道惡見名曰多聞。是故欲求實義者當親近。與義相違者慎勿近之。</p>
<p>爾時大慧菩薩摩訶薩<span class='note-inline'>(至)</span>及非數滅不生不滅　因上佛言為愚夫故。不得直說真實不生不滅義。猶如嬰兒不應食生。故復問言如來所說不生不滅非有奇時。何以故。一切外道亦說作者不生不滅。與佛世尊說三無為法不生不滅無有異也。</p>
<p>外道亦說作者因緣<span class='note-inline'>(至)</span>與外道說無有差別　上言佛與外道同說不生不滅法。此又言同說因緣生諸世間。故亦無有異。</p>
<p>外道說言微塵勝妙<span class='note-inline'>(至)</span>若有若無皆不可得　此出外道不生滅義九物體也。一時。二方。三虛空。四微塵。五四大種。六大梵天。七勝妙天。八大自在天。九眾生主。即神我也。謂諸外道計此九物不生不滅。能與生死諸法作因。通名作者。與佛大乘說一切法本非生滅。若有若無悉不可得亦無異。</p>
<p>世尊大種不壞以其自相<span class='note-inline'>(至)</span>如向所說是則應有　於九物中。舉一大種結難如來以例餘也。言四大種亦不滅壞。周流七趣。自性常住。不生不滅。如來分別所說諸法。雖稍異之。其實無非外道已說。若有不同願說所以。如無別義。一切外道即是如來。世尊常說一世界中多佛出世者。無有是處。如向所說是則應有。以其所說與如來無異也。</p>
<p>佛言大慧我之所說<span class='note-inline'>(至)</span>一切諸法非有非無　言如來所說不生滅義。不與外道同也。故不生無常生滅論。外道計執一切諸法有實性相。得不生不滅。如來不墮有無品故。凡所說法。離有無生滅也。云何離有無。如幻夢色正在夢時。不得言無也。然彼色相非實有故。不得言有也。能所見取皆不可得。故說諸法不生不滅。離有離無。</p>
<p>若覺唯是自心所見<span class='note-inline'>(至)</span>是凡愚事非賢聖耳　能覺唯是自心現量。安住法身真實自性。無妄分別。世間所作生死事業。皆寂靜故。妄想作事。非聖人也。</p>
<p>大慧妄心分別不實境界<span class='note-inline'>(至)</span>起生滅見非諸聖人　此引小兒見乾闥婆城。及幻化人商賈出入。心謂實有。愚人妄起生滅不生滅法。為有為無。亦復如是。其實幻人不出不入。諸法亦爾。離生離滅。凡夫妄想起諸異見。非聖賢也。</p>
<p>言虛妄者不如法性<span class='note-inline'>(至)</span>不生不滅則是涅槃　言如來所說真實法性而有奇特也。妄想者不如實義以悟法性故。起種種諸顛倒見。執一切法有實性相。不見本來寂靜義故。不能離妄分別也。是故無相見者。與涅槃為因故勝。不同相見。計得不生不滅者是受生因。達無性相。無有妄想生住異滅。寂靜妙常。則涅槃也。</p>
<p>大慧言涅槃者見如實處<span class='note-inline'>(至)</span>爾時世尊重說頌言為除有生執成立無生義<span class='note-inline'>(至)</span>云何為我說　此言無生無因者。謂非如外道。妄計作者。而為能生諸法因也。故楞嚴經云。妄元無因。於妄想中。立因緣性。皆是眾生。妄心計度。</p>
<p>離諸和合緣智慧不能見以是故我說空無生無性　離諸妄緣無能見者。是故說空無生無性。</p>
<p>一一緣和合雖現而非有<span class='note-inline'>(至)</span>世事皆如是　妄緣合成。本無自性。雖現可見而非實有。故論問云。若一切法皆非實有。如何現前分明可見。答云鏡像水月。乾闥婆城。夢境幻事。第二月等。分明可見。豈有實耶。唯識亦云。現見如夢中。見所見不俱。見時不分別。云何言現見。野馬即陽焰遊氣。</p>
<p>折伏有因論申述無生旨<span class='note-inline'>(至)</span>外道咸驚怖　言外道聞說無因無生。即作斷滅怖畏。</p>
<p>爾時大慧以偈問曰云何何所因復以何故生於何處和合而作無因論　言云何者。曾有大士語外道言。汝生法云何生。為從有因生。為從無因生。答言從有因生也。言何所因者。謂既從有因生。即問何所因。答言從微塵世性。四大種等因生也。言復以何故生者。謂又問彼大種等復以何故生。答言四大種等無因生也。言於何處和合。而作無因論者。謂若四大種等無因。無因則無法。無法則無處。無處則無和合。無和合則無生。何得立四大無因生諸世間論。大慧舉此重請佛決。</p>
<p>爾時世尊復以偈答觀察有為法非因非無因彼生滅論者所見從是滅　佛言應觀有為一切諸法。非有因生。非無因生。故說無生。以滅外道生滅戲論。問曰現見諸法有生有滅。云何言無耶。答云一切諸法緣起無性。故無生滅自體可得。生即無生。滅即無滅。如陽焰水。本自乾爾。故金剛三昧經云。因緣所生義。是義滅非生。滅諸生滅義。是義生非滅。如上九偈破外道計從邪因生。故說無生。</p>
<p>爾時大慧說偈問曰為無故不生為待於眾緣為有名無義願為我宣說　為無故無生耶。為待於眾緣故無生耶。既有不生名。不應無此不生義。惟為分別說也。</p>
<p>爾時世尊復以偈答非無法不生亦非以待緣<span class='note-inline'>(至)</span>此是無生相　如來答言悉皆非也。此是意生法身名作無生。外道二乘七地菩薩非其境界。</p>
<p>遠離諸因緣無有能作者<span class='note-inline'>(至)</span>我說是無生　離二性者。離內外二性也。餘文可知。</p>
<p>外物有非有其心無所取<span class='note-inline'>(至)</span>無生故說空　非如太虛斷滅空等故說空。謂法身無生故說空。自此已上八行偈。說如來意生法身以為無生。</p>
<p>因緣共集會是故有生滅<span class='note-inline'>(至)</span>俱非亦復然　若離妄緣。更有別法而謂因果一性異性。是諸外道凡愚妄想也。有無不生俱非四句。亦復如是。</p>
<p>唯除眾緣會於中見生滅<span class='note-inline'>(至)</span>生義不可得　凡夫不能了諸妄緣。是故長劫為之鉤銷。連環不斷。故目因緣名鉤鎖也。若離妄緣無別生法。</p>
<p>我說唯鉤鎖生無故不生<span class='note-inline'>(至)</span>別有於諸法　此末一偈。是牒外道救立生法是先有。要待因緣生。譬如暗中物是先有。要待燈照始得見。故言鉤鎖現若然。謂因緣現生法。亦如燈光現暗中物。佛言若如此論者。是則離因緣外。別更有生法也。</p>
<p>無生則無性體性如虛空<span class='note-inline'>(至)</span>是則無生忍　言無彼剎那生住異滅四相生故。可謂無生。此則名為無生法忍。</p>
<p>一切諸世間無非是鉤鎖<span class='note-inline'>(至)</span>此則非教理　此言無明與愛業者。於十二有支因緣中。略舉其三也。若具言之。即無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。此明三世妄因果法。謂過去有二支因。一無明。二行。現在有五支果。一識。二名色。三六入。四觸。五受。現在有三支因。一愛。二取。三有。未來有二支果。一生。二老死。言一切眾生。無始已來。皆為無明十二因緣。長劫鉤鎖。往來三界牢獄之中。無有出離。智者了悟修道斷除。即得解脫。故云無明滅則行滅。乃至生滅即老死滅。當知滅妄因緣故須修道。問云何修道。答推求十二因緣根本迺是無明。因無明故起煩惱業。因業故起果報而有諸苦。皆因無明為根本。如人伐樹。須先斷其根。問無明何者是。答不覺心是。以不覺故妄起分別。心外見法。謂有謂無。謂是謂非。謂得謂失。受諸果報身心等苦皆由無明。我今欲斷無明。先須自覺心源。隨心所起一切妄想。皆從不覺心生。須知自心之性本無生滅。亦無來去。何以得知。一切妄念忽然而起。覺即不生。云何名覺。如貪瞋癡起時。還以自心觀察推求此貪瞋癡有何形狀。為青黃。為赤白。為未來。為過去。為現在。為在內外中間。推求貪瞋癡都無形狀。若本來是有。今日覺時亦應可見。今覺既無。故知由不覺故忽然妄起。覺即不生。故覺是無明對治。此現在無明不得心。以無無明故。一切妄想煩惱不生。煩惱不生故業不生。故無過去二因。無二因故。現在五果不生。五果不生故。愛取有三因不生。現在三因無故。未來二果報不生。名斷十二因緣鉤鎖。此十二因緣無處名為涅槃。此自覺聖智名為菩提。依此十二因緣觀察修行者。通有三類。上智觀者得佛菩提。中智觀者得緣覺菩提。下智觀者得聲聞菩提。故肇論云。三乘觀法無異。但心有大小為差矣。</p>
<p>生法若非有彼為誰因緣展轉而相生此是因緣義　言生法若非實有。彼因緣與誰為因緣。此二句牒外道計也。以其展轉相生故。正知有因緣義。無別有生性也。</p>
<p>堅濕暖動等凡愚所分別<span class='note-inline'>(至)</span>清涼八支道　以人異故說異。非法性有異。以病別治殊。非真如有別。故言唯有一大乘。清涼八支道。八支道者。能生一乘果法之因也。一即八。八即一。圓融交映。無二無別。受一非餘。是為偏見。</p>

<p class='juan'>注大乘入楞伽經卷第七</p></div>
</div><!-- end of div[@id='body'] -->
</body></html>