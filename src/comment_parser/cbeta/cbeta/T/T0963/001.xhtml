<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說熾盛光大威德消災吉祥陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 963
<div class='div-xu'><a id='mulu1' />
<p class='h1'>佛說熾盛光大威德消災吉祥陀羅尼經序</p><p class="byline">越溪沙門性澄述</p><p>夫能仁之為教也。所契者道。所體者神。統法界而有為。窮三世而不息。無乎不在。故天為覆。地為載。日月星辰為照臨。群生品物為吉凶消長。感而遂通。故凶可以避。吉可以趨。天地日月星辰萬物。各可以使其至於當者。皆斯經之宗用也。其消禳災難。導致禎祥。方軌壇儀。要制期限。粲然靡所不載。足以上福邦家。下祐民庶。即近而達遠。即事而顯真。誠博要之道歟。爰自不空傳譯。歷代寶之。依法誦持。眾機蒙益。可無訓釋以裨流通。維昔雲間鑑師。雖嘗疏解繁略未馴輒不自揆。採摭山家諸祖格言。刪補治定。庶或少補于將來。時至治二年。龍集壬戌。奉詔赴都。乘驛淮河。中秋日敘。</p>
</div>
<div class='div-jing'>
<p class='juan'><a id='mulu2' />佛說熾盛光大威德消災吉祥陀羅尼經</p><p class="byline">唐特進試鴻臚卿三藏沙門大廣智不空奉　詔譯</p><p>爾時釋迦牟尼佛在淨居天宮。告諸宿曜遊空天眾九執大天。及二十八宿十二宮神一切聖眾。我今說過去娑羅王如來所說。熾盛光大威德陀羅尼除災難法。若有國王及諸大臣所居之處及諸國界。或被五星陵逼。羅睺彗孛妖星。照臨所屬本命宮宿及諸星位。或臨帝座於國於家及分野處。陵逼之時。或退或進作諸障難者。但於清淨處置立道場。念此陀羅尼一百八遍或一千遍。若一日二日三日乃至七日。依法修飾壇場。至心受持讀誦。一切災難皆悉消滅不能為害。若太白火星入於南斗。於國於家及分野處作諸障難者。於一忿怒像前。畫彼設都嚕形。厲聲念此陀羅尼加持。其災即除移於不順王命悖逆人身上。受者即說陀羅尼曰。</p>
<p class="dharani">曩謨三滿跢<span class='note-inline'>(一)</span>沒馱喃<span class='note-inline'>(上聲二)</span>阿鉢囉<span class='note-inline'>(二合)</span>底<span class='note-inline'>(丁逸切三)</span>賀哆舍<span class='note-inline'>(四)</span>娑<span class='note-inline'>(上聲)</span>娜喃<span class='note-inline'>(上聲五)</span>怛姪他<span class='note-inline'>(六)</span>唵<span class='note-inline'>(引七)</span>佉佉<span class='note-inline'>(八)</span>佉呬<span class='note-inline'>(上聲)</span>佉呬<span class='note-inline'>(九)</span>吽吽<span class='note-inline'>(短呼十)</span>入嚩<span class='note-inline'>(二合)</span>囉<span class='note-inline'>(十一)</span>入嚩囉<span class='note-inline'>(十二)</span>鉢囉<span class='note-inline'>(二合)</span>入嚩<span class='note-inline'>(二合)</span>攞<span class='note-inline'>(十三)</span>鉢囉入嚩攞<span class='note-inline'>(十四)</span>底瑟姹<span class='note-inline'>(二合十五)</span>底瑟姹<span class='note-inline'>(二合十六)</span>瑟致<span class='note-inline'>(二合)</span>哩<span class='note-inline'>(十七)</span>瑟致<span class='note-inline'>(二合)</span>哩<span class='note-inline'>(十八)</span>薩普<span class='note-inline'>(二合)</span>吒<span class='note-inline'>(十九)</span>薩普<span class='note-inline'>(二合)</span>吒<span class='note-inline'>(二十)</span>扇底迦<span class='note-inline'>(二十一)</span>室哩<span class='note-inline'>(二合)</span>曳<span class='note-inline'>(二十二)</span>娑嚩<span class='note-inline'>(二合)</span>賀<span class='note-inline'>(二十三)</span></p>
<p>此陀羅尼。一切如來同共宣說。若有苾芻苾芻尼族姓男族姓女。受持讀誦此陀羅尼者。能成就八萬種吉祥事。能除滅八萬種不吉祥事。若有國王大臣及諸眷屬一切庶民。或被五星羅睺計都彗孛妖怪惡星。陵逼帝座於國於家及分野處。所屬宮宿。災難競起。或鎮星陵逼。或進或退。及宿世冤家欲相謀害。諸惡橫事口舌厭禱呪詛。以為災難者。令諸眾生依法受持。一切災難悉皆消滅不能為害。變災為福皆得吉祥。我今說此陀羅尼不可思議功德無比。祕密受持勿妄宣傳。爾時如來告諸四眾。若有國界不安災難並起。請清淨眾如法建立道場。安置佛像結界護持。香華燈燭隨分供養。令諸有情獲福無量。其災即除。爾時如來說是陀羅尼經已。時曼殊室利菩薩摩訶薩。及諸聲聞四眾遊空大天。及諸星辰一切聖眾。咸依佛勅頂禮奉持各還本宮。及天龍八部一切大眾。聞佛所說皆大歡喜信受奉行。</p>

<p class='juan'>佛說熾盛光大威德消災吉祥陀羅尼經</p></div>
</div><!-- end of div[@id='body'] -->
</body></html>