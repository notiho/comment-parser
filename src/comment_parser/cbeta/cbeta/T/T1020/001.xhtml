<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛花嚴經入法界品頓證毘盧遮那法身字輪瑜伽儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1020
<div class='div-jing'>
<p class='juan'><a id='mulu1' />大方廣佛花嚴經入法界品頓證毘盧遮那法身字輪瑜伽儀軌</p><p>夫欲頓入一乘修習毘盧遮那如來法身觀者。先應發起普賢菩薩微妙行願。復應以三密加持身心。則能悟入文殊師利大智慧海。然修行者最初於空閑處。攝念安心閉目端身結跏趺坐。運心普緣無邊剎海。諦觀三世一切如來遍於一一佛菩薩前。慇勤恭敬禮拜旋遶。又以種種供具雲海。奉獻如是等一切眾聖。廣大供養已。復應觀自心。心本不生。自性成就。光明遍照猶如虛空。復應深起悲念。哀愍眾生不悟自心輪迴諸趣。我當普化拔濟。令其開悟盡無有餘。復應觀察自心諸眾生心及諸佛心。本無有異平等一相。成大菩提心。瑩徹清涼廓然周遍。圓明皎潔成大月輪。量等虛空無有邊際。復應於月輪內。右旋布列四十二梵字。悉皆金色放大光明。照徹十方分明顯現。一一光中見無量剎海。有無量諸佛。有無量眾前後圍遶。坐菩提場成等正覺。智入三際身遍十方。轉大法輪度脫群品。悉令現證無住涅槃。復應悟入般若波羅蜜四十二字門。了一切法皆無所得。能觀正智所觀法界。悉皆平等無異無別。修瑜伽者若能與是旋陀羅尼觀行相應。即能現證毘盧遮那如來智身。於諸法中得無障礙。</p>
</div>
<div class='div-other'>
<p class='h1'>圓明字輪</p><div><img src='../images/T19p0709_01.gif' alt='T19p0709_01.gif' /></div>
<p>四十二字頌曰。</p>
<p class="dharani">阿<span class='note-inline'>(上)</span>囉跛左曩攞娜麼拏<span class='note-inline'>(上)</span>灑嚩䫂<span class='note-inline'>(上)</span>野瑟吒<span class='note-inline'>(上二合)</span>迦<span class='note-inline'>(上)</span>娑<span class='note-inline'>(上)</span>莽誐他<span class='note-inline'>(上)</span>惹娑嚩<span class='note-inline'>(二合)</span>馱捨佉<span class='note-inline'>(上)</span>訖灑<span class='note-inline'>(二合)</span>娑䫂<span class='note-inline'>(二合上)</span>孃<span class='note-inline'>(上)</span>囉他<span class='note-inline'>(上二合)</span>婆<span class='note-inline'>(去)</span>縒<span class='note-inline'>(上)</span>娑麼<span class='note-inline'>(二合)</span>訶嚩<span class='note-inline'>(二合)</span>哆娑<span class='note-inline'>(二合)</span>伽<span class='note-inline'>(上)</span>姹<span class='note-inline'>(上)</span>儜<span class='note-inline'>(上)</span>頗娑迦<span class='note-inline'>(二合)</span>野娑<span class='note-inline'>(二合上)</span>室左<span class='note-inline'>(二合上)</span>吒<span class='note-inline'>(上)</span>荼<span class='note-inline'>(去)</span></p>

<p class='juan'>大方廣佛花嚴經入法界品四十二字觀門</p></div>
</div><!-- end of div[@id='body'] -->
</body></html>