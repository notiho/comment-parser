<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' /><a id='mulu11' />俱舍論記卷第四</p><p class="byline">沙門釋光述</p>
<div class='div-pin'>
<p class='h1'>分別根品第二之二</p><p>今應思擇至決定俱生者。此下當品大文第二明俱生法。即約俱生辨用。就中。一正明俱起。二廣辨差別　就初門中。一明色法俱生。二明四品同起　此下第一明色法俱生。將明問起　就中。一問。二答。此即問也　今應思擇。一切有為如體相不同。生時亦各各別異而生。為有諸法決定俱生　又解總為一問。一切有為如體相不同。其生亦各異。於此異體別生有為法中。為有諸法決定俱生　有定俱生至此中不說者。就答中。一總答。二別明。此即總答　必有諸行決定俱生。總說諸法略有五品。所以不說無為。此品明諸法用。所以但明前四品法。就中。色．心界品廣明。更不別顯但辨但生。心所．不相應前來不說。此品廣明。且辨俱生。</p>
<p>今先辨色至十事有餘根者。此即別答。明色俱生。一切諸色略有二種。一是極微聚即五根五境。二非極微聚即無表色。此中且辨極微聚也。微聚是假。假必依實。實有多小不同。是即約假聚明有實數也。</p>
<p>論曰至隨一不減者。就長行中。一釋頌文。二便明上界。三問答分別。四止諍論　就釋頌文中。一正釋。二釋外難。此下正釋。即釋上兩句。於欲界中色聚極細。無聲無根。外山．河等猶八俱生隨一不減。立微聚名。為顯更無細於此者　言微聚者。顯細少聚。謂色聚中極少細聚名為微聚。即微是聚也。非是極微名為微聚。又正理第十云。如是眾微展轉和合。定不離者說為微聚<span class='note-inline'>(彼論微之聚故名為微聚。各據一義。亦不相違)</span>應知。微有二種。一色聚微。即極少八事俱生不可減也。此論據斯說。二極微微。即色極少更不可分。正理據此說。</p>
<p>云何八事者。問。</p>
<p>謂四大種至色香味觸者。答。數可知。</p>
<p>無聲有根至處各別故者。釋下兩句。若內無聲有根。諸極微聚有身根聚九事俱生。八事如前外無聲處身為第九。有餘眼．耳．鼻．舌根聚十事俱生。九事如前有身根處加眼等一。眼．耳．鼻．舌必不離身依身轉故。顯定有身。眼等四根展轉相望處各別故。顯非同聚。</p>
<p>於前諸聚至大種因起者。此別顯加。於前八．九．十等諸聚。若有聲生八增至九。九增至十。十增至十一。</p>
<p>以有聲處下通伏難。伏難意云。外聲相顯此即可知。內有根處何得有聲。故今通言以有聲處不離根生。謂有執受大種因起。此即正顯不離根聲　又解內聲相隱所以偏明。外聲相顯故不別說　又解不說外聲影顯可知　問於內身中聲若新加至十．十一。何故發智論云若成就身定成就色．聲觸。又云。身．色．聲．觸界。欲色界成就。無色界不成就。准彼論文。內有情身恒成就聲。如何此論說聲新加　解云聲在內身雖定成就相續不斷。非能總遍一切身分。發智言成據一身中相續不斷。此論言無據身一分不發聲處。各據一義竝不相違。故婆沙九十云。身．色．聲．觸界。欲．色界成就。無色界不成就者。問身．色．觸界可爾。聲界云何恒時成就。有作是說。大種合離必生聲界。有情若在欲色界中。大種恒有故常發聲。評曰。彼不應作是說。若四大種必恒生聲。此所生聲何大種造。若即此造。應多有對色一四大種生。若說餘造。餘四大種復必生聲。如是展轉有無窮過。應作是說。生欲．色界有情身中多四大種在一身內。有相擊者便發生聲。不相擊者即無聲起。雖一身中必有聲界。非諸身分皆悉遍發聲<span class='note-inline'>(已上論文)</span>有古德說。身中遍能發聲。其聲微小。論說無聲。無麁大聲。此解不然。微聚據體不論小大。此解稍疎。聲若遍身還同婆沙評家所破　問舊婆沙一師云。一切四大必不離色．聲。一切欲界色必不離香味。又一師云。一切四大不必有色．聲。一切欲界色不必有香．味。又於此二說何者為正。此論復同何說　念法師解云。兩師竝非正義。各取少分方可為正。應言一切四大必不離色。不必有聲。一切欲界色必不離香．味。故雜心云。極微在四根十種。應當知身根九。餘八。謂是有香味地　念法師意以雜心不說有聲。明知此聲非恒成就　泰法師解云。念法師若作斯釋。此大謬也。發智云誰成就聲持。答曰欲．色界　又雜心云。無想眾生<span class='corr'>入十入</span>性　聲既恒成就。故知婆沙初師一切四大必不離色．聲一切欲界色必不離香．味是其正義。然雜心．俱舍頌不說聲者。以聲因大種相擊故生。非如色等恒時有故。故俱舍別加。雜心略而不說。泰法師意說聲既恒成。明知一切四大必不離聲　今詳二德互有是非。念法師解兩師俱是不正。各取少分。應言一切四大必不離色。不必有聲。一切欲界色必不離香．味。此即是。若言非恒成就聲。此即非。以諸論說聲定成就故。泰法師解若言定成就聲此即是。若言初師為正。一切四大必不離色．聲。此即非。只可定不離色。何得必不離聲。准婆沙評家義。有四大種不離聲。有四大種離聲。何得說言一切四大種必不離聲。若言大種皆遍發聲。還同婆沙評家所破。故亦非理。</p>
<p>若四大種至可得非餘者。此下第二釋難。就中。一釋四大種難。二釋造色難。就釋四大難中。一問。二答此即問也。若言四大不相離生。於諸色聚中。堅．濕．煖．動云何隨一可得。非餘二大。如金等中唯堅可得如水等中唯濕可得。如炎等中唯煖可得。如空等中唯動可得。</p>
<p>於彼聚中至與麵合味者。此下第二答。總有三師。此即第一說一切有部師。約用增以釋。於彼聚中體雖俱有用有勝劣。勢用增者隨其所應明了可得。餘體非無。如針與籌齊觸身時。針強先覺。籌劣難知。如鹽麨末俱時甞味。鹽勢先覺。麵用難知。正理第五取四大體增為正。廣破用增。故彼論云。如酢和水。良藥和毒。鹽和水等。雖兩數同而用者有異。如何言色就體說增。此不相違。以酢與水觸微雖等。而味不同。酢味微多。水味微少。故酢微勝還此體增。於諸聚中有味等物體增強故謂是用增。良藥毒等。緣起理門有差別故體類如是。由此雖少而能伏多。非異體類有別用生。故執用增是為邪計。又彼論云。或如類別品別亦爾。故唯心等就用說增。就體說增。謂諸色法。譬如依多依一成故　解云。顯彼色．心差別。如色．心性類別。勝劣品亦應別。謂色即約體有勝劣。心即約用有勝劣。如色依一成。謂但依色。心依多成。謂通依色．心故。彼不應以心例色言唯用增。若作俱舍師救。且如一合酢和一升水。但覺酢味不覺水淡味。明知用增又不可言水中淡味有處有。無處無。成相離過。今說用增甚為正計又難云。正理論師以世親論主。造勝義諦論中敘用增家破遂不認此解。然婆沙一百三十一說。四大種或說體增。或說用增。然無評家。俱舍同用增。正理同體增。是即用增是自宗義。豈不能救。便破自宗。</p>
<p>云何於彼知亦有餘者。復徵。既言餘體非無。云何於彼聚中知亦有餘三大。</p>
<p>由有攝熟長持業故者。通釋。約業證有。由色聚中有水攝．火熟．風長．地持。四種業用。明知四大體遍諸聚。故婆沙一百三十一云。問云何得知此四大種恒不相離。答自相．作業一切聚中皆可得故。謂堅聚中地界自相現可得故。有義極成。於此聚中若無水界金．銀．錫等應不可銷。又水若無彼應分散。若無火界石等相擊火不應生。又火若無無能成熟彼應腐敗。若無風界應無動搖。又若無風應無增長　於濕聚中水界自相現可得故。有義極成。於此聚中若無地界至嚴寒位應不成氷。又地界無船等應沒。若無火界應無煖時。又火若無彼應腐敗。若無風界應不動搖。又風若無應無增長　於煖聚中火界自相現可得故。有義極成。於此聚中若無地界燈燭等焰應不可迴。又地若無不應持物。若無水界應不生流。又水若無焰不應聚。若無風界不應動搖又若無風應無增長　於動聚中風界自相現可得故。有義極成。於此聚中若無等界觸牆等障應不析迴。又地若無應不持物。若無水界應無冷風。又水若無彼應分散。若無火界應無煖風。又火若無彼應腐敗。</p>
<p>有說遇緣至用有勝劣者。此即第二說一切有部師。約緣顯有。還據用增。如金．銀．銅．鐵．堅鞕等物。遇火等緣便有流．濕．暖．動等相。故知彼聚先有水等。如水聚中由極冷故變成凍雪。此凍雪上有乾燥用名煖相起。冷．煖雖不相離。而冷用增。冷雖非水是水果故。約果顯因此中言冷。故婆沙云。水風增故冷<span class='note-inline'>(已上論文)</span>　又如將欲下雨。空中水聚。由極冷故擊出電炎。名煖相起。</p>
<p>又如極冷井水便暖。如地獄中苦勝捨劣但言受苦。如三定中樂勝捨劣但言樂受。此約處說。非據剎那。如打鼓時雖復手鼓俱各出聲。鼓勝。手劣。但言鼓聲。</p>
<p>有餘師說至界謂種子者。此是第三經部師解。有餘經部師。隨其所應。於此偏增現行色聚中。現行者有體。餘不現行但有種子未有體相。故契經說。於水聚中有種種界。界謂種子。即是火等種　又解隨其所應。於此地．水．火．風偏增現行聚中。現行者有體。餘三大不現行者。但有種子功能未有體相。釋經如前　若依經部宗。俱生有二。一種子俱生。二現行俱生。種子俱生者。謂體未現行。但有能生因種功能。據此義邊說種子俱生。如諸色聚若遇緣時。隨其所應即有地．水．火．風．色．香．味．觸等現行。明知彼聚先有種子。現行俱生者。謂體現行事相顯了。據此義邊說。現行俱生如色聚中地．水．火．風．色．香．味．觸等。隨其所應。或一現行。或二俱起。乃至具八。多少不定。以彼宗許有所造色離諸四大。如日光等及孤遊香獨行觸等。又許四大或具不具。所以得作斯解。又許一具四大容造多所造色。於俱生中同處不相離。乃至析至一極微處。四大．造色。隨其多少同一處所。更相涉入不相障礙。如眾燈光同於一室。於同一處不相礙中。大種．造色展轉相望。若異性相望即不障礙。若同性相望即相障礙。如國無二王。天唯一日。應知此中若有種子不必有彼現行。若有現行定有種子。隨其所應若內若外辨二俱生。或約現行俱生。或約種子俱生。或二種俱生。當說其相。</p>
<p>如何風中知有顯色者。此下第二釋造色難。就中。一問。二答。此即問也。既言外聚必具八微。風中如何知有顯色。</p>
<p>此義可信至不相離故者。此即答也。風中有顯。此義但可依教故信。不可比知。或所合香。鼻現可取。香與顯色不相離故。風中有香明知有顯。此即以香證顯　雖有黃．黑等風現亦可取。此據微細清風為問答也　問於欲界中色．香．味．觸定不相離。何故此中偏問於色　解云恐文繁廣不能具說。色在初故舉初顯後　又解清風顯色相相隱難知。所以偏問。於餘色聚形色．香．味觸等相顯故略不論　又解隨外所疑即便為問。何必遍舉　問若言欲界色．香．味．觸定不相離。何故正理第二有一師釋大云。有說一切色等聚中。具有堅等故名為大。風增聚中闕於色等。火增聚中闕於味等。色界諸聚皆無香．味　准彼師釋大。風中闕色．味。火增中闕味．香。是即欲界八微亦有相離。云何此中乃言風中有顯。欲界八微定不相離　解云正理有說非是正義　又解此說據顯言闕。據隱非無。若作斯解亦不相違。</p>
<p>前說色界至故不別說者。此即第二便明上界。類釋色界前文具說於色界中香．味竝無故。彼無聲有六．七．八。有聲有七．八．九俱生。此可准知。故於頌文不別說也。</p>
<p>此中言事至為依處說者。此下第三問答分別。就中。一問。二答。三徵。四釋。五難。六通。此即問也。</p>
<p>若爾何過者。此即答。</p>
<p>二俱有過至有太多失者。此即徵也。依體依處。二俱有過。若依體性說者八等便少。由諸微聚不但有顯。亦必有形多微集故。體應有多。雖於光．影．明．暗等中有顯無形。此中且據形．顯俱說。重．輕二性定隨有一。滑澁二性亦定有一。冷．飢渴三或有。或無。非定有故不言定有。是則所言有太少過。若依十二處說。八等便多由四大種觸處攝故。八應說四。九應說五。十應說六。是則所言有太多失　問五境之中。何故唯約色觸難。不約聲．香．味耶　解云隨問者疑廣略何定　又解於五境中。舉初舉後以顯中間　又解色．觸相續遍欲．色界。故以為問。聲即間絕。香．味唯欲。故略不論。</p>
<p>二俱無過至謂能依造色者。此即釋也。應知此中事者。大種依體。造色依處。能造義強故約事說。所造義劣故約處說。</p>
<p>若爾大種至一四大種故者。此即難也。若四大種約體說者。事應成多。色．香．味．觸諸所造色。各別依一四大種故并本為五。八應成二十。九應成二十五。十應成三十。若有聲生二十至二十五。二十五三十。三十至三十五。</p>
<p>應知此中至類無別故者。此即通也。應知此中大種雖多。但說四者依體類說。諸四大種流類相似無差別故。造色差別故約處說。若依正理第十總有三說。初說同此論。後二說云。或唯依體亦無有失。由此中說定俱生故。形色等體非決定有。光．明等中則無有故。或唯依處。然為遮遣多誹謗故。別說大種。</p>
<p>多誹謗者。或復謗言。大種．造色無別有性。或復謗言無別觸處所造色體。或復謗言非一切聚皆具一切。或復謗言數不決定。別說大種此謗皆除<span class='note-inline'>(解云初說唯依體說。若分形等即有形而非顯。顯而非形。聚各_差別。便非決定故不應分。若總言色決定恒有。乃至輕重分別亦然。四大便定未曾減一故說八等亦無有過　第二說唯依處說應唯有四。為遮大　多誹謗故。覺天論師及譬喻尊者立四大外無別造色　室利邏多說於觸中無所造觸。許餘造色。諸經部師許有色聚無四大種故言非具。或言定有大種不必具四故言數不定。今說造色有四別立四大種。四謗皆除。故復偏說)</span>。</p>
<p>何用分別至義應思擇者。此即第四止諍。論主勸言。此色俱生。或離。或合。或多。或少。亦復何定。此非深義。何用分別如是語為。語從欲生。義應思擇。</p>
<p>如是已辨至諸行相或得者。此下明四品同起。結問頌答。</p>
<p>論曰至是故言或者。心與心所二種相望。必定俱生。闕一不起。三性心所。望彼心王非無差別。就總相說故言定俱。諸行即是色等四法。前第一句必俱二言。流至於此第二句中。謂色．心等諸行生時。必與有為四相俱起　言或得者。謂諸行內唯有情法與得俱生。餘非情法非與得俱生。顯得不定。是故言或。若依成實論訶利伐摩．及覺天計。無有心所。但有心王。心分位殊假立心所。</p>
<p>向言心所至大地法等異者。此下大文第二廣辨差別　就中。一明心所有。二辨不相應色．心。界品廣明故不別說　就明心所中。一明五地法。二明定俱生。三明相似殊。四明眾名別　就第一明五地法中。一總標名數。二別釋名體。此下第一總標名數。問及頌答。</p>
<p>論曰至且有五品者。心之所有故名心所。應言心所有。略故但言心所。猶如我所。於心所中。廣即更有不定等法。略而言之故言且五。</p>
<p>何等為五者。問。</p>
<p>一大地法至少煩惱地法者。答。數可知。若依婆沙四十二說。諸地法。與此論有同。有異。大地法十。大善地法十。小煩惱法十<span class='note-inline'>(此三地與此論同)</span>又說大煩惱地法十<span class='note-inline'>(同此論下文。開合為異。然婆沙不說惛沈者。順等持故。過失輕故)</span>。又說大不善地法有五。謂無明．惛沈．掉舉．無慚．無愧<span class='note-inline'>(解云無明是隨眠性。通一切不善心相應。惛沈障慧勝。掉舉障定勝。以過重故所以別顯。與此論亦開合為異)</span>又立大有覆無記地法有三。謂無明．惛沈．掉舉<span class='note-inline'>(解云無明是隨眠性。遍與一切有覆無記心相應。於隨煩惱中。惛沈障慧勝。掉舉障定勝。以過重故所以別顯與此論亦開合為異)</span>又說大無覆無記地法有十。即受等大地法<span class='note-inline'>(解云以此十法通一切無覆無記心中可得。故別標顯。與此論亦開合為異)</span>地謂行處至一切心有者。此下第二別釋名體。隨解五地不同。文即為五。就初明大地法中。一釋名。二辨體。此即釋名　言大地法者。地謂行處。即是心王。若此心王。是彼心所所行處。即說此心王。為彼心所法地。此即別釋地義。受等十法通一切心。名為大法。此地是大法之地。名為大地。依主釋也。即目心王。此即別釋大地義也。此心所中。若法。是大地家所有。名大地法。第二依主釋也。即目受等十法。謂法恒於一切心有故名大地法。此即別釋大地法也。若但言大即目受等。若言大地即目心王。若言大地法還目受等。此中意取大地法也。正理文大同此論。若依婆沙十六云。問大地法是何義。答大者謂心。如是十法是心起處。大之地故名為大地。大地即法名大地法。有說心名為大。體用勝故。即大是地故名大地。是諸心所所依處故。受等十法。於諸大地遍可得故。名大地法。有說受等十法。遍諸心品故名為大。心是彼地故名大地。受等即是大地所有。名大地法<span class='note-inline'>(前兩解與此論異。後一解同此論。文顯可知。大善法等皆有兩重依主釋。准大地法應知)</span>。</p>
<p>彼法是何者。此下第二辨體。將明問起。</p>
<p>頌曰至遍於一切心者。此即頌答。自古諸德。皆以多義廢立大地法等。各謂指南齊稱第一。竝皆費言論不能具述。今依此論。各以一義廢立大地法等。此乃論能。非關人解。西方號為聰明論也。信不虛言。有古德五義廢立。今依此論一義廢立大地法者。謂遍於一切心名大地法。餘心所法非遍一切。故不立為大地法也。</p>
<p>論曰至和合遍有者。此釋第四句。</p>
<p>毘婆沙師傳說如是。所列十法。一切諸心一剎那中和合遍有。論主意朋經部　非信十法皆有別體。故言傳說。</p>
<p>此中受謂至有差別故者。受即標名。三種舉數。領納前境約用顯體。苦謂苦受。樂謂樂受。俱非謂捨。三受不同名有差別。雖心．心所領境義邊竝應名受。受領強故偏得受名。喻況如前受蘊中說。正理第十云。領愛．非愛．俱相違觸說名為受　正理論意約彼觸因以辨受果。受似彼觸領似觸邊名為領觸。此亦如前受蘊中說。</p>
<p>想謂於境取差別相者。想謂於境執取男．女等種種差別相。能於境中封疆畫界。此是男等非非男等。故名男等。正理云。安立執取男．女等境差別相因<span class='note-inline'>(解云謂能為因安立女等相。令心心所執取女等境差別相。是差別相因)</span>。</p>
<p>思謂能令心有造作者。思有勢力能令心王於境運動。有造作用。理實亦令餘心所法有所造作。從強說心。故正理云。由有思故。令心於境有動作用。猶如磁石勢力。能令鐵有動用。</p>
<p>觸謂根境至能有觸對者。根．識．境三和合而生。舉因以辨。能有作用觸對前境舉業以明　又解能令心等觸對前境。雖心心所對境義邊竝應名觸。觸對強故偏得觸名。故入阿毘達摩云。觸謂根．境．識和合生。令心觸境。以能養活心．心所為順樂受等差別有三<span class='note-inline'>(解云從強令心。理實亦令心所觸境)</span>若依正理云能為受因。<span class='note-inline'>(解云舉果顯因也)</span>　欲謂希求所作事業者。欲謂於境能有希求所作事業。由有此欲心等趣境。又入阿毘達摩云。欲謂希求所作事業。隨順精進。謂我當作如是事業。</p>
<p>慧謂於法能有簡擇者。推求名見。決斷名智。簡擇名慧。謂於諸法能有簡擇。約用辨也　問慧寧疑俱　答正理第十云。若疑相應。全無慧者。云何得有二品推尋。於二品中。差別簡擇。推尋理趣乃成疑故　准彼論故應得疑俱。慧與無明相應。故知亦與疑竝。</p>
<p>念謂於緣明記不忘者。念之作用於所緣境分明記持。能為後時不忘失因。非謂但念過去境也。故正理云。於境明記。不忘失因說名為念　又入阿毘達摩云。念謂令心於境明記。即是不忘已．正．當作諸事業義<span class='note-inline'>(解云彼論從強說心。理實亦令心所)</span>。</p>
<p>作意謂能令心警覺者。作動於意故名作意。謂能令心警覺前境。心如睡眠沈沒不行。由作意力警覺取境。理實亦能警覺心所。從強說心。故正理云。諸心．所法依心轉故。但動於意餘動亦成。又正理云。引心．心所。令於所緣有所警覺說名作意。此即世間說為留意。雜心。名憶。又入阿毘達摩云。作意謂能令心警覺。即是引心趣境為義。亦是憶持曾受境等。</p>
<p>勝解謂能於境印可者。殊勝之解故名勝解。謂能於境。印可審定是事必爾非不如是　問若爾者與疑相應如何有勝解　解云有耶．無耶前後二心皆能印可故有勝解。又入阿毘達摩云。勝解謂能於境印可。即是令心於所緣境無怯弱義<span class='note-inline'>(解云從強令心。亦令心所)</span>　正理十一云。勝解別有亦如經說。心由勝解印可所緣。謂心起時皆能印境<span class='note-inline'>(解云從強說心。謂心所法亦能印境)</span>　又正理更敘雜心等師解云。有餘師云。勝謂增勝。解謂解脫。此能令心於境無礙自在而轉。如勝戒等<span class='note-inline'>(解云令心於境自在為勝。境不能礙故得改易名為解脫。如言勝戒．勝定．勝慧如說由觸故心屬於境。由勝解故心離於境。即斯義也。雜心云解脫者但得脫義闕於勝義譯家謬也)</span>　三摩地謂心一境性者。等持力能令心王於一境轉。若無等持。心性掉動不能住境。從強說心。理實亦令諸心所法於一境轉。故正理云。令心無亂取所緣境不流散因。名三摩地　言三摩地者。此云等持。即平等持心．心所法。令專一境有所成辨。故婆沙一百四十一云。問何名等持。答平等持心。令專一境有所成辨。故名等持。</p>
<p>諸心心所至唯覺慧取者。歎心．心所行相微細。如文可知。若依義次第。一欲。二作意。三思。四觸。五受。六想。七勝解。八慧。九念。十定。所以頌文不依此說者。顯一剎那同時竝起。或受等五顯染用勝。慧等五顯淨用勝。作用類說。</p>
<p>如是已說至諸善心有者。此下第二明大善地法。就中。一釋名。二辨體。此即釋名。地義如前故今不解。兩重依主準前大地法釋。恒善心有故名為大。</p>
<p>彼法如何者。此下辨體。頌前問起。</p>
<p>頌曰至勤唯遍善心者。上三句出體。第四句釋大義。今依此論。一義廢立大善地法十。謂唯遍善心。大地法十雖遍善心。而非唯善心。餘心所法非唯善心。亦非遍善心故。皆不名大善地法。</p>
<p>論曰至唯遍善心者。釋第四句。</p>
<p>此中信者至故名為信者。信謂令心澄淨。理亦能令心所淨。從強說心。由此信珠在心皆得澄淨。故入阿毘達摩解信云。是能除遣心濁穢法。如水清珠置於池內。令濁穢水皆即澄淨。如是信珠在心池內。心諸濁穢皆即除遣<span class='note-inline'>(已上論文)</span>　有說此信於四諦．三寶．善惡業．異熟果中。現前忍許故名為信。又正理云為欲所依。能資勝解<span class='note-inline'>(解云由信彼故希求彼境。信許有境方能印可。此明信因)</span>。</p>
<p>不放逸者修諸善法者。謂能修諸善法名不放逸<span class='note-inline'>(即放逸相違)</span>。</p>
<p>離諸善法復何名修者。問。即諸善法說名為修。離諸善法復何名修。</p>
<p>謂此於善至名不放逸者。答。謂由有此不放逸故。於諸善法專注為性。餘部經言。能守護心。明知有體。理實亦守心所。從強說心。</p>
<p>輕安者謂心堪任性者。輕安謂能令心於善有所堪任。故正理云。正作意轉。身．心輕利安適之因。心堪任性說名輕安。又入阿毘達摩云。心堪任性說名輕安。違害惛沈。隨順善法。</p>
<p>豈無經亦說有身輕安耶者。經部難。豈無經亦說有身輕安。何故但說心輕安耶。經部計身輕安是觸事輕安。觸用風為體。為輕安名通輕觸。故以為難。彼宗心輕安是心所。身輕安是輕觸。</p>
<p>雖非無說至應知亦爾者。說一切有部通經。經雖說有身輕安性。此如身受。受雖心所。若五識相應名身受。若意識相應名心受。應知輕安亦爾。雖是心所。若五識相應名身輕安。若意識相應名心輕安。</p>
<p>如何可立此為覺支者。經部復難。若五識相應名身輕安。即是有漏。如何可立此為七覺支中。此中難殺難絕。</p>
<p>應知此中至身堪任性者。上既難殺。論主依經部宗復為好解。應知此經中言身輕安者。身堪任性。輕安即是輕安風觸。此觸在身。於諸善法有所堪任。諸師多解。此文。是說一切有部答者。此解謬矣應善思之。</p>
<p>復如何說此為覺支者。說一切有部師難經部師。此身輕安既是輕觸。還是有漏。復如何說此為覺支。</p>
<p>能順覺支至心輕安故者。經部通難。此身輕安風雖是有漏。能順覺支心輕安故。名為覺支亦無有失。如何順者。由入定故。身中即有輕安風起。能引覺支心輕安故。此即同時說名能引。由斯相順故名覺支。</p>
<p>於餘亦見有是說耶者。說一切有部復徵經部。於餘經中。亦見有是相順說耶。</p>
<p>有如經說至得名無失者。經部答言有　如經已下引經出例。喜是喜受。順喜法即是與喜相應．俱有等法。皆名喜覺支。瞋謂瞋恚。瞋因緣即是瞋相應．俱有等法。皆名瞋恚蓋。慧蘊剋性但攝正見。而攝思惟．及正勤者隨順慧故。亦攝思．勤故。身輕觸能順覺支心輕安故。得名覺支亦無有失。正理救云。有作是言。此中既說身輕安故。非唯心所說名輕安。此言非理。受等亦應同此說故。然五識身相應諸受。說名身受。有作是說。設有輕安體非心所。然此中說心所法故。不應說彼。以能隨順覺支體故。亦名覺支。謂身輕安。能引覺支心輕安故。亦見餘處。瞋．及瞋因名瞋恚蓋。見．思惟．勤名為慧蘊。雖彼瞋因思惟．及勤非瞋非慧。然順彼故亦得彼名。此亦應爾　解云一有作是言下敘經部說總非。以受例破。見有身輕安即說輕安非心所。既說有身受應有身受非心所。然有五識相應名身受是心所。亦應五識相應名身輕安是心所。此有何失　二有作是說下敘自異說縱破經部。設許輕安非是心所。此正辨心所法故不應說彼。三以能隨順下引例自釋。身輕安雖是有漏。五識相應為因。能引無漏覺支心輕安故。是即身輕安是因。心輕安是果。因從果目總名覺支。雖立身輕安是心所不同經部。引經釋順其文不別　若作俱舍師救第一身受難云。輕安之名通非心所。故身輕安得名輕觸。受是領納唯局心所。不得身受通非心所。救第二縱破云。輕安之名通於二種。或是心所。或是輕觸。為簡差別於心所中。說亦何苦。救第三身輕觸是覺支云。我說身輕安觸與入定心輕安。同時能引能順。望彼有力。可得相從說名覺支。汝說身輕安。五識相應唯在散位。引後定心輕安起時。前後隔遠。如何相順可立覺支。如身欲界將入聖道。先起五識。次起生得。次聞。次思。次修。後方入聖。起心輕安時分即遠。如何相順。故不可說為覺支也。論主意朋經部。所以此論文中。絕救敘經部釋。若依經部許有心輕安而無別體。即思差別唯定心有。於散即無。五識相應理即非有。若身輕安是輕安風觸。若說一切有部宗輕安通六識。五識相應唯有漏。唯散位。意識相應通漏．無漏。通定．及散。</p>
<p>心平等性至說名為捨者。令心平等性從強說心亦令心所。或心之平等性。無警覺性。如持秤縷。掉舉相違。說名為捨。故入阿毘達摩論云。心平等性說名為捨。捨背非理。及向理故。由此勢力。令心於理．及於非理。無向．無背。平等而住。如持秤縷。又正理云。心平等性說名為捨。掉舉相違。如理所引。令心不越是為捨義。</p>
<p>如何可說至二相應起者。難。作意有警覺性。捨無警覺性。如何一心二相應起。</p>
<p>豈不前說至難可了知者。引前微細難了以答。</p>
<p>有雖難了至而不乖反者。復難。世間諸物。有雖難了由審推度而復可知。此捨．作意最難了知。謂有警覺．及無警覺。二相違背而不乖反一心中起。</p>
<p>此有警覺至有何乖反者。釋。若一體之上。說有警覺。說無警覺。可言乖反。此作意有警覺於捨則無。二既懸殊有何乖反。</p>
<p>若爾不應至皆互相應者。復難。雖於一體無彼二用。然性相違。不應同緣一境。若兩性相違同緣一境。或應一切貪．瞋等法皆互相應。</p>
<p>如是種類至應知亦爾者。引例釋通。如是種類所餘受等諸法。種類．作用。各各不同。此一性心中應來。種類之言例同作意及捨。如彼受等各別相應理趣。今於此捨．作意中。各別相應應知亦爾　又解今於此一心中。捨．作意二。行別相應應知亦爾。應知心所互相應中。或有行解不同互相隨順一心相應。如受．想等。或有行解不同非互相順非一心起。如貪瞋等。故不可難皆互相應。</p>
<p>慚愧二種如後當釋者。指同下釋。</p>
<p>二根者謂無貪．無瞋者。於諸境界。無愛染性說名無貪。貪相違也。於情．非情。無恚害性說名無瞋。瞋相違也。</p>
<p>無癡善根至大善地法者。三善根中應說無癡。大地法中慧為性故善中不說。</p>
<p>言不害者謂無損惱者。心賢善性無損惱他名為不害。能違害也。</p>
<p>勤謂令心勇悍為性者。勤謂令心勇悍為性。即勤斷二惡勤修二善無退義也。懈怠相違。故入阿毘達磨云。精進謂於善．不善法。生．滅事中。勇悍為性。即是沈溺生死泥者。能策勵心令速出義。若依正理。於善法中更說欣．厭。彼論意言。頌說二及言兼攝欣．厭。厭謂厭背如緣苦．集。欣謂欣尚如緣滅．道。此二互起。必於一心不得俱生。雖唯是善非遍善心。故大善地法中不別標顯。又入阿毘達磨論云欣謂欣尚。於還滅品。見功德已令心欣慕。隨順修善心有此故欣樂涅槃。與此相應名欣作意。厭謂厭患。於流轉品。見過失已令心厭離。隨順離染心有此故厭惡生．死。與此相應名厭作意。</p>
<p>又婆沙二十八云。評曰有別法名厭。非慧。非無貪是心所法與心相應。此說攝在復有所餘如是類。諸心所法與心相應。然見蘊說苦集忍智名能厭者。由彼忍智與厭相應故名能厭。非厭自性　又婆沙一百九十六評家別說有厭體。與前文同。此厭唯是善。通漏．無漏　又婆沙一百四十三亦別立欣．厭。準上諸論欣．厭定有　然此論中別不說者。以非恒起。或非竝生。故不說為大善地法。</p>
<p>如是已說至染污心有者。此下第三明大煩惱地法　就中。一釋名。二辨體　此即釋名。兩重依主準前應釋。恒染心有故名為大。</p>
<p>彼法是何至惛掉恒唯染者。此即辨體。問答可知。有古德五義廢立。今依此論。一義廢立大煩惱地法六。謂恒唯染心名大煩惱地法。恒染。顯遍染心。唯染。顯不通淨。大地法十雖恒染而非唯染。餘染心所雖唯染而非恒染。大善地法十．及尋．伺．睡眠．惡作。非恒染亦非唯染。故皆不名大煩惱地法。</p>
<p>論曰至無智無顯者。癡謂愚癡於所知境障如理解。無辨了相說名愚癡。照矚名明。審決名智。彰了名顯。此三皆是慧之別名。癡無明等故名為無。即是無癡所對除法　又解欲．色．無色。如其次第名無明等　又解過．現．未來。如其次第名無明等　又解如其次第障見．修．無學道名無明等。</p>
<p>逸謂放逸至所對治法者。逸謂放逸。不修諸善恐濫無記。故言是修諸善即不放逸所對治法。又正理云。於專己利棄捨縱情。名為放逸。</p>
<p>怠謂懈怠至勤所對治者。怠謂懈怠。於諸善法心不勇悍。是前所說勤所對治。又正理云。怠謂懈怠。於善事業闕減勝能。於惡事業順成勇悍。無明等流名為懈怠。由此說為鄙劣勤性。勤習鄙穢故名懈怠。</p>
<p>不信者謂至信所對治者。可知。</p>
<p>惛謂惛沈至是名惛沈者。引本論證。身．心重性。無堪任性。惛沈性故名惛沈。惛謂惛昧。沈謂沈重義也。正理論云。輕安所治。</p>
<p>此是心所如何名身者。問。身是色聚。此惛沈是心所。如何名身。</p>
<p>如身受言故亦無失者。答。如受。五識相應依身起故。名身受。意識相應。依心起故名心受。惛沈言身故亦無失。</p>
<p>掉謂掉舉令心不靜者。理實亦能令心所不靜。從強說心。正理論說。捨所對治。</p>
<p>唯有如是至煩惱地法者。結數。</p>
<p>豈不根本至掉舉放逸者。問。本論說十又不說惛沈。今言說六太減太增。</p>
<p>天愛汝今至不閑意旨者。答。西方相弄呼為天愛。非能自活天愛得存。汝今但知本論言至不閑意旨。</p>
<p>意旨者何者。徵。</p>
<p>謂失念至謂除前相者。釋。此顯不減過。無癡慧性善中不說。失念等五念等為體。大惑地中亦不說也。故本論說相對四句。如文可知。故念等五大地法攝　問大地法十皆通於染。何故本論。於大煩惱地法中。說念等五非受等五　解云受．想．思．觸．欲順染偏強。念．定．慧．作意．勝解順淨偏勝。恐疑念等五法。唯淨中有不通染中。為釋此疑是故別翻。若爾。亦應恐疑受等五法唯染中有。於淨品中何故不說　解云據此義邊。於善法中亦應別說。而不說者略而不論。或可影顯　又解念等五法。雖順淨品。於染品中不起即已。起必猛利勝受等五。故偏說之。受等順染據長時說。今據猛利。是故別翻　若爾。受等於淨品中不起即已。起必猛利勝念等五。於善法中何不別說　解云據此義邊。於善法中亦應別說。而不說者略而不論。或可影顯　又解念等五法偏順淨品。不應起染障善法生。而今障善顯法希寄。如自眷屬忽相違背　若爾受等偏順染品。不應起淨障染法生。起善心時障染不生。亦顯法希奇。何故不於善法中說　解云據此義邊。於善法中亦應別說。而不說者略而不論。或可影顯。</p>
<p>有執邪等持至與此不同者。敘異說。此非正義。有執大地法中邪等持。非即是大煩惱地法中心亂。彼作四句與此四句不同第一句加等持。第二句加心亂第三句除定。第四句可知。</p>
<p>又許惛沈至於誰有過者。此顯不增過也。論主責言。汝宗自許惛沈通與諸惑相應。而不說在大煩惱地法中。於誰有過。</p>
<p>有作是言至非掉舉行者。法救釋也。惛沈應說大煩惱地法中。而不說者。彼謂惛沈行者速發等持。非掉舉行。以過輕故而不別說。順等持故。</p>
<p>誰惛沈行至不俱行故者。論主難。二既同時未曾別起。如何可說二行不同。</p>
<p>雖爾應知隨增說行者。法救釋。二雖俱起行有增．微。隨增說行。亦有何過。</p>
<p>雖知說行至唯六義成者。論主復難。雖知說行隨用偏增。而依有體建立地法。故此大煩惱地法唯六義成。</p>
<p>此唯遍染心俱起非餘故者。釋恒唯染。此六唯染非餘淨心　遍染心。顯染俱起　俱起即顯竝生。</p>
<p>如是已說至不善心有者。此下第四明大不善地法　就中。一釋名。二辨體。此即釋名。兩重依主釋亦準前釋。恒遍不善故名為大。</p>
<p>彼法是何至無慚及無愧者。此下辨體。問答可知。有古德亦以五義廢立大不善地法。一通六識。二通五斷。三竝頭起。四唯不善。五唯欲界。若具五義立大不善地法。餘心所法不具五義。是故不立。亦費言論不能具述也。今依此論。以一義廢立大不善地法二。謂唯遍不善心。泰法師解云。唯簡大地十。遍不善心簡餘三十四數。此解不然。如大煩惱地法六。尋．伺二。此八既遍不善心。云何將遍不善以簡。應以唯不善以簡同大地十。又大善地法十。少惑中謟．誑．憍。及睡眠．惡作．貪．慢．疑。此十八應以二義簡。遍不善言。但應簡忿．覆．慳．嫉．惱．害．恨．及瞋。非是法師不達此應誤耳　今解云大地法十。大煩惱地法六。及尋．伺二。此十八法雖遍不善心。而非唯不善。忿．覆．慳．嫉．惱．害．恨．及瞋。此八雖唯不善而非遍不善。餘大善地法十。少惑中諂．誑．憍。及地外睡眠．惡作．貪．慢．疑。此十八法非唯不善。亦非遍不善故。皆不名大不善地法。作斯解釋可無妨矣。</p>
<p>論曰至如後當辨者。指同下釋　如是已說至染污心俱者。此下第五明少煩惱地法。一釋名。二辨體。此即釋名。兩重依主亦準前釋。</p>
<p>彼法是何至小煩惱地法者。此下辨體。有古德亦以五義廢立少煩惱地法。一不通六識。二不通五斷。三不通三性。四不通三界。五別頭起。亦費言論不能具述。若具五義立少煩惱。餘心所法不具五義是故不立。今依此論。一義廢立少煩惱地法十。謂唯修所斷。意癡相應。慢．疑二種雖唯意癡非唯修斷。惡作雖唯修斷非唯意癡。餘心所法非唯修所斷。亦非唯意癡故。皆不名小煩惱地法。</p>
<p>論曰至當廣分別者。就長行中。一釋小指下。二總結顯餘。此即釋小指同下解。忿等十法名如是類若依正理第十一釋頌類云。類言為攝不忍．不樂．憤發等義<span class='note-inline'>(淮彼論於小惑中更說有不忍等)</span>又法蘊足論第九雜事品中。更說有眾多小煩惱名。可有五六行。不能具述　問諸論具說何故此論不言　解云諸論既別各立異名。論其體性。皆是此論忿等十攝。且如正理不忍．不樂。於嫉中攝。憤發忿中以收。法蘊足論眾多異名。隨其所應皆此十攝　又解隨煩惱名眾多差別。或多或少。頭數何定。或說十種且據顯相以論。或更說多隨事別說。餘論既說眾多不可限其頭數。</p>
<p>如是已說至尋伺等法者。此即總結顯餘不定。不入五地名為不定。不定所依名不定地。不定地家法名不定地法　等者等取貪．瞋．慢．疑。此不定地法。因解五地文便兼明　若依婆沙。於不定中更說有怖。故婆沙四十五云。睡眠．惡作．怖．及尋．伺心。又婆沙七十五云評曰應作是說。此所起中應別說怖。所以者何。有別心所與心相應是怖自性。此即攝在復有所餘如是類法。與心相應心所法內。非諸煩惱<span class='note-inline'>(彼論復說怖唯欲界。上界言怖於厭說怖)</span>又婆沙七十五云。問若爾厭．怖有何差別。答名即差別。謂彼名厭。此名怖。尊者世友作如是說。怖唯欲界。厭通三界。復作是說怖在煩惱品。厭在善品。復作是說怖通染污．無覆無記。厭唯是善。大德說曰。於衰事深心疑慮欲得遠離。說名為怖。已得遠離深心憎惡。說名為厭。如是名為怖．厭差別<span class='note-inline'>(雖有四說然無評家)</span>問準上婆沙文別說有怖。何故此論不說　解云此論據顯故於不定但說八種。不說怖也。或可。等中亦攝。或可。論意各別　問諸心所法相對翻名。何故於中有翻．不翻　解云詳諸經．論。心所多少難為一準。多少不定。若總搜括相對廢立便成雜亂。只依此論顯相廢立。總有四十六種。謂大地法十至不定有八。於四十六中。如大地法十．尋．伺．睡眠．惡作以通三性。或通二性故。此十四不別翻名。餘三十二中總有二類。一淨品有十。謂信等。二染品有二十二。謂大煩惱地法六。大不善地法二。小煩惱地法十。及貪．瞋．慢．疑。若於染中通五斷遍六識者。即正翻入淨中。若不遍五斷不遍六識者。但可傍翻非正翻也。言通五斷遍六識正翻者。總有十法。謂大煩惱地法六。大不善地法二。及與貪．瞋。大煩惱地法六中翻癡為無癡。無癡即是大地法慧故。於善地中不立無癡。翻放逸為不放逸。翻懈怠為精進。翻不信為信。翻惛沈為輕安。翻掉舉為捨。不善地法二中翻無慚為慚。翻無愧為愧。翻貪為無貪。翻瞋為無瞋。於少惑中。害雖不通五斷非遍六識。而別翻者以過重故。惱亂菩薩障趣菩提。菩薩將證無上菩提。仍起欲．恚．害覺。由斯過重所以別翻。餘少惑九及與慢．疑。二義不具。但可傍翻非正翻也。謂餘少惑九．及疑。非通五斷非遍六識。慢雖通五斷。而不通六識故不翻也。此十一種但可傍翻者。就中有二。一約等流門翻。二約行相相似門翻。言約等流翻者。謂是本惑等流果故。念．恨．嫉是瞋等流。翻入無瞋。惱是見取等流。翻見取為正見。正見即是大地法中慧數。所以善中不別立也。覆或是貪等流翻入無貪。或是癡等流。翻入無癡。無癡是慧故善中不別立也。慳．誑．憍是貪等流。翻入無貪。諂是諸見等流。翻五見為正見。正見還是慧數故善中不立。約等流門但翻得九。慢．疑本惑非是等流。故此二種不別翻也。害雖是瞋等流。過重別翻也。已如前釋。言約行相相似翻者。如忿．恨．嫉．惱。總與瞋行相相似。翻入無瞋。覆若貪等流與貪行相相似。翻入無貪。若是癡等流與癡行相相似。翻入無癡。即慧攝也。慳．誑二種與貪行相相似。翻入無貪。諂謂諂曲翻曲即為正直。正直是捨。故品類足第二云。身正直心正直。憍之與慢。憍自傲逸。慢凌蔑他。不敬師長。若不憍慢心便恭敬。敬即是慚翻入慚中。疑謂猶豫不決行相。若能正決即是其慧。翻入慧中。害雖似瞋過重別翻已如前釋。</p>
<p>此中應說至決定俱生者。此下大文第二明定俱生　就中。一約欲界俱生。二約上界俱生。此下約欲界俱生。頌前問起。</p>
<p>頌曰至若有皆增一者。就頌答中。初一句總標顯有尋．伺。次三句明善品俱生。次四句明不善俱生。次兩句明無記俱生。後兩句顯遍增眠。</p>
<p>論曰至及無覆無記者。此總標顯心品有五　問准前頌文。不善三見與不共無明合說。何故長行餘煩惱收　解云於頌文中不善三見數同不共。所以合結。長行五品別分。故彼三見餘煩惱攝。</p>
<p>然欲界心至至二十三者。此釋初頌。善心俱生其數可知。於心所中。隨從．自力相對差別成四句者。隨從謂隨他起。自力謂別作頭生　第一句隨從非自力。有二十九法。謂大地法十中除慧餘九法。大善地法十。大煩惱法六中除無明餘五法。大不善地二。及尋．伺．睡眠　問若睡眠是隨從非自力者。何故婆沙五十簡纏非結中有復次云。睡眠．惡作雖亦獨立。而不離二　准彼論文睡眠是獨立。如何乃言非自力耶　解云婆沙據睡眠不與貪等．忿等相應。與善．無覆無記心相應名獨立。如無明不與貪等忿等相應。名不共無明。今立四句中睡眠非自力起者。據無別自力起相。如尋．伺等故初句攝　又解婆沙此師意說。一切睡眠皆名獨立。此貪等皆名隨從。以於睡位起故。若作斯解第二句攝　又解睡通二種。若與貪等相應名隨從。若與善．無覆無記心相應名自力。婆沙但言雖亦獨立。不言不通隨從若作斯解即第三句攝　又解是餘師義不必須通　第二句自力非隨從。有十五法。謂小煩惱地十。及惡作．貪．瞋．慢．疑　第三句隨從亦自力。有二法。謂慧．無明。慧若是五見名自力。餘三性相應名隨從。無明若不與貪等．忿等．惡作相應名自力。若與貪等九惑及忿等十惑。并惡作相應名隨從　第四句謂除前說。</p>
<p>惡作者何者。問。</p>
<p>惡所作體至說為不淨者。答。惡所作之體名惡作。惡作是所緣境。體即正是追悔　又解體之言事。惡所作事名為惡作。此即正解惡作。應知此中緣惡作法。心追悔性說名惡作。此即從所緣立名。如緣空解脫門體正是定。說名空者從所緣立名。亦如不淨觀以無貪為體。說為不淨從所緣立名　又見世間至說為惡作者。第二解悔名惡作從所依立名。惡作即是追悔所依。謂惡作言顯能依悔。如村邑等皆來集會。此舉所依意顯能依人也　又於果體至名宿作業者。第三解。惡作是因。追悔是果。因惡作事而有追悔故。惡作是因。追悔是果。今言追悔名惡作者。於其果體假立因名。如說此六觸處果。應知名宿作業因。此亦於果立因名也。六觸所依處即是眼等六根　若緣未作事云何名惡作者。難。緣已作事可名惡作。緣未作事云何名惡作　於未作事至是我惡作者。釋。於未作事業亦立作名。如追悔言我先不作如是受戒等事業是我惡作。此即緣未作事亦名惡作。亦得從境為名　何等惡作說名為善者。問　謂於善惡至二處而起者。答。謂於善不作於惡作。心追悔性名善惡作。若與此善惡作相違名不善惡作。謂於善作於惡不作。心追悔性。此善．不善二種惡作。各依善．惡二處而起。故婆沙三十七云此中惡作總有四句。一有惡作是善。於不善處起。二有惡作是不善。於善處起。三有惡作是善。於善處起。四有惡作是不善。於不善處起。</p>
<p>若於不善至謂尋與伺者。此即第二明不共無明。可知。</p>
<p>何等名為不共心品者。問。</p>
<p>謂此心品至貪煩惱等者。答。謂此心品唯有無明。無有所餘貪等本惑。忿等小惑。及惡作等。故名不共自力起故。若作斯解。不共無明唯見所斷。若貪等．忿等惡作相應無明。皆是相應不名不共。他力起故。若依正理論意解不共無明。不與貪等本惑相應名不共。即是獨頭無明。及忿等．惡作相應無明。皆名不共。若作斯解不共無明通見．修斷。故正理第十一云。是故惡作是不善者唯無明俱。容在不共。忿等亦爾。若依正理解不共。不共無明容有二十一法俱生。又婆沙三十八解不共無明具有兩解。一解意不與貪等忿等相應。自力而起名不共。唯見所斷以修所斷忿等相應。非自力起故。不名不共。第二師解意不與貪等本惑相應皆名不共。應知即是忿等相應．及獨頭起。若作斯解通見．修斷。此論同婆沙前師。正理同婆沙後說。各據一義釋不共名竝無違害　應知諸論說不共無明。若說唯見所斷據前師說若言通見．修所斷者據後師說。</p>
<p>於不善見至或戒禁取者。此下第三明五品中餘煩惱等相應。即明不善三見。二十俱生。</p>
<p>於四不善至加忿等隨一者。此明四惑．忿等。二十一俱生。</p>
<p>不善惡作至第二十一者。此明不善惡作。二十一俱生。不善惡作自力起故。所以不與貪等．忿等相應。唯與無明相應。</p>
<p>略說不善至有二十一者。將明無記略結不善四節煩惱。不善惡作十纏攝故。隨煩惱攝。</p>
<p>若於無記至應知如前釋者。此即第四於五品中。明有覆無記心所俱生。能有覆障。或有癡覆故名有覆。以過輕故無勝用記不能感果故名無記。</p>
<p>於餘無記至并不定尋伺者。此即第五明無覆無記心所俱生。無能障覆或無癡覆故名無覆。無勝用記不能感果故名無記。又正理云。工巧處等諸無記心。似有勇悍。然非稱理而起加行。故無有勤。又非染污故無懈怠。無信．不信類此應知　問何故惡作不通無記　答正理第十一云。然此惡作通善．不善。不通無記。隨憂行故。離欲貪者不成就故。非無記法有如是事。然有追變我頃何為不消而食。我頃何為不畫此壁。如是等類彼心乃至未觸憂根。但是省察未起惡作。若觸憂根便起惡作。爾時惡作理同憂根。故說惡作有如是相。謂令心慼惡作心品。若離憂根誰令心慼<span class='note-inline'>(解云省察是慧)</span>。</p>
<p>外方諸師至心所俱起者。前十二是迦濕彌羅諸論師說。今外國諸師說有十三。即是印度國諸師也。故正理論云。有執惡作亦通無記。憂如喜根非唯有記。此相應品便有十三心所俱起<span class='note-inline'>(此非正義)</span>。</p>
<p>應知睡眠至如例應知者。釋下兩句。應知睡眠與前所說五種心品。皆不相違。有皆增一。睡眠通三性者。據有夢說。若無夢時唯是無記。</p>
<p>已說欲界至上兼除伺等者。此下第二約上界明。結問頌答。</p>
<p>論曰至如欲界說者。釋上兩句定所滋潤無瞋等惑不善法。故無不善。無憂根故無惡作。無叚食故無睡眠。餘如欲界。</p>
<p>中間靜慮至如前具有者。釋不兩句。上地漸細漸離災患故。中定除尋。上兼除伺。二定已上無眾相依王臣等別亦無諂．誑。餘皆如前具有。</p>
<p>經說諂誑至令還問佛者。引經證成。經說。諂誑始從欲界至初定梵天。由有王．臣尊．卑差別。更相接事眾相依故。故有諂．誑。二定已上乃至有頂。無王．臣等尊．卑差別。無有諂．誑。所以得知初定有諂．誑者。如佛昔在室羅筏城住誓多林。時有苾芻名曰馬勝。是阿羅漢。作是思惟。諸四大種。當於何位盡滅無餘。為欲知故入勝等持。即以定心於誓多林沒。於四大王眾天出。從定而起問彼天眾。諸四大種。當於何位盡滅無餘。答曰不知。如是欲界六天展轉。相推乃至他化自在天所。彼復仰推梵眾。欲往梵世入勝等持。復以定心自在宮沒。梵眾天出。從定而起還作上問。梵眾咸曰。我等不知。復推大梵。馬勝苾芻。尋問彼大梵王。時大梵王處自梵眾。忽被馬勝苾芻。問言此欲．色界諸四大種。當於何位盡滅。無餘煩惱繫縛。梵王不知隨其所應。依四根本靜慮．未至．中間．空處近分。斷第四靜慮煩惱盡時。諸四大種究竟離縛。無餘滅位。便矯自歎顯彼有誑。謟言愧謝顯彼有謟。略述如是。廣如婆沙一百二十九說。</p>
<p>問是大梵等有何差別　解云梵眾中尊名為大梵。統攝一切皆得自在。能作器世間名作者。能化有情世間名化者。言生者釋前作者重顯作義。謂能生器世間者故名作者。養者已下釋前化者重顯化義。謂能養育有情世間者。是一切有情父故名化者<span class='note-inline'>(此是婆沙正理意釋)</span>　問馬勝至彼更化身不。至彼一念復容得有幾通果俱　解云馬勝運身至彼初定。作彼地化。大梵故得執手相牽。若不別化欲界色麁執便不得。應知運身及化神境通果。先留化身後起天眼見彼地色。或起天耳聞彼地聲。二通互起。總而言之。於一念中容二俱起。故婆沙一百五十云。問一念得起幾通果耶。答諸有欲令無留化事天眼．天耳無彼同分者。彼說一念唯起一通果。謂五通隨一。諸有欲令有留化事天眼．天耳無彼同分者。彼說一念得起二通果。謂神境通果．及餘四隨一。諸有欲令有留化事天眼．天耳有彼同分。彼說一念得起四通果。謂神境通果．天眼．天耳．及餘二隨一。謂他心通．宿住隨念通。境界各別不俱起故。如是說者。應知第二所說為善。以化事可留天眼．天耳必無彼同分。要於同時乃現前故。</p>
<p>如是已說至少分差別者。此下大文第三明相似殊。於其體性。實各不同有少相似。故辨差別總有四對。此下明前兩對。頌前問起。就問起中。一總。二別。此即總也。</p>
<p>無慚無愧至差別云何者。此即別也。頌曰至唯於欲色有者。就頌答中。上兩句明無慚．無愧。下兩句明愛．敬。</p>
<p>論曰至所敵對法者　諸功德。謂戒．定等　有德者。謂師長等　無敬等四總顯不重。於前二境無敬．無崇。或於諸德無敬。於有德者無崇。或於有德者無敬。於諸功德無崇。於前二境無所忌難。無所隨屬。或於諸德無所忌難。於有德者無所隨屬說名無慚。即是敬．慚所敵對法。以敬。慚為體故　為諸善士至能生怖故者。此釋無愧　罪。謂罪業。於此罪中。不見能招可怖畏果。說名無愧　此中怖言顯非愛果。能生怖故名之為怖。</p>
<p>不見怖言至名不見怖者。外難。不見怖言欲顯何義。為見彼罪怖果。而不怖畏名不見怖。為不見彼罪怖果。名不見怖　又解為見罪而不怖名不見怖。此問怖屬心。即緣境怯怖。為不見彼罪家怖果名不見怖。此問怖屬境。即所怖果。</p>
<p>若爾何失者。論主總答。</p>
<p>二俱有過至應顯無明者。外人出過。若見彼罪怖果。而不怖畏名不見怖。應顯智慧。智慧謂邪見。以此邪見撥因果故。故正理云。應顯邪見。若不見彼罪怖畏果。名不見怖。應顯無明。以此無明不見怯怖　又解若見罪而不怖。應顯邪見。若不見彼罪家怖果。應顯無明。</p>
<p>此言不顯見與不見者。論主答。此不見怖言不顯邪見．及與無明。</p>
<p>何所顯耶者。外人復徵。</p>
<p>此顯有法至說名無愧者。論主答。此顯有法無愧。是隨煩惱。為彼邪見．無明二因。說名無愧。故正理云。能與現行無智．邪智。為隣近因說名無愧。</p>
<p>有餘師說至說名無愧者。敘異釋。此師約自．他無恥辨二差別。</p>
<p>若爾此二至云何俱起者。難。無慚．無愧．自他別觀云何俱起。</p>
<p>不說此二至說為無愧者。餘師釋。不說此二無愧．無慚。一時俱起。無慚別觀自無愧別觀他。然有無恥觀自身時用勝說名無慚。爾時觀自身雖亦有無愧。觀自身時用劣故。復有無恥觀他身時。用增說為無愧。爾時觀他身雖有無慚。觀他身時用劣。又正理云。有說獨處造罪無恥。名曰無慚。若處眾中造罪無恥。說為無愧　廣如彼釋。婆沙三十四亦廣說二種差別。不能具述。</p>
<p>慚愧差別至說名為愧者。便釋慚．愧翻上二釋應知。前說慚．愧。無慚．無愧如後當辨。指此文也。</p>
<p>已說無慚至謂除前三相者。此下辨愛．敬差別。愛謂愛樂。體即是信。然泛明愛有其二種。一有染謂貪。二無染謂信。若泛明信亦有二種。一忍許相。或名信可。名異義同。二願樂相。或名信樂。或名信愛。名異義同。由斯信愛寬狹不同得作四句　第一句有信非愛。謂緣苦．集信。忍許苦．集有第一信故名有信。有漏之法非可愛樂。無第二信故名非愛　第二句有愛非信。謂諸染污愛。緣妻子等起染污愛。是有第一愛故名有愛。是染污故非信。</p>
<p>第三句有通信．愛。謂緣滅道信。忍許滅．道有第一信故名有信。無漏之法是可愛樂。有第二信故名有愛。應知此中緣滅．道信。通攝兩種　第四句除前相。</p>
<p>有說信者至故愛非信者。敘不正義。此師意說。忍許．愛樂。既不同時。故愛非信。</p>
<p>敬謂敬重至緣滅道慚者。此別解敬．慚。慚寬。敬狹。但為兩句　第一句有慚非敬。謂緣苦．集慚緣彼苦．集善心起時有慚恥故。所以有慚。有漏之法非可尊重。所以無敬。故緣苦．集慚而非敬也　第二句有通慚．敬。謂緣滅．道慚。緣彼滅．道善心起時。有慚恥故有慚。無漏之法可尊重故有敬。故緣滅．道慚。即攝敬故也。</p>
<p>有說敬者至故敬非慚者。敘不正義。敬先．慚後。時既不同。敬非慚。正理第十一破此師云。彼師應許無慚恥者能起恭敬。以執先起敬時未有慚恥故。應無慚者能起恭敬。若謂敬時已有慚恥。則不應說由敬為先方生慚恥。若謂敬時非無慚恥。然敬非慚。此亦非理。言敬非慚無證因故　望所緣境至謂除前三相者。約所緣境辨愛．敬有無四句差別　第一句有愛無敬。於妻．子等由貪染故有染污愛。非可尊重所以無敬　第二句有敬無愛。於他師等可尊重故有敬。非願樂故無愛　第三句有愛有敬。於自師等可願樂故有愛。無染污愛可尊重故有敬　第四句無愛無敬。除前三相　補特迦羅此云數取趣。數數取諸趣也。總而言之通於五趣。</p>
<p>如是愛敬至無色界無者。約界分別。</p>
<p>豈不信慚至無色亦有者。難。愛以信為體。敬以慚為體。大善地法無色亦有。如何言無。</p>
<p>愛敬有二至無色界無者。答。若據緣法愛．敬實通三界。此中意說。緣補特迦羅故不通無色。以欲．色界有色身故。有尊．卑故。相貌顯故。可得相望有愛有敬。無色不爾。故在彼無。</p>
<p>問若通色界。何故婆沙二十九云。問如是愛．敬於何處有。答三界．五趣雖皆容有。而此中說殊勝愛．敬。唯在欲界人趣非餘。唯佛法中有此愛．敬。准婆沙據別意說。唯在欲界。何故此論通色界耶　解云此論據顯故通色界。婆沙據殊勝故欲界。各據一義竝不相違。</p>
<p>如是已說至心高無所顧者。此明後兩對。初一句明尋．伺第三對。下三句明慢．憍第四對。</p>
<p>論曰至細性名伺者。心之麁性名尋。心之細性名伺。於心所中各別有體。與心相應。非體即心。言心麁．細依主釋也。</p>
<p>云何此二一心相應者。論主難。尋麁。伺細。性相違故。云何此二一心相應。經部不許尋．伺二法一心相應。論主意朋經部故為此難。</p>
<p>有作是釋至俱有作用者。此下毘婆沙師總有兩釋。此即初師。蘇由水故非釋。蘇由日故非凝。水是凝因。日是釋因。如是一心由有尋故不過細。由有伺故不過麁。尋是麁因。伺是細因。故於一心俱有作用。何理相違。</p>
<p>若爾尋伺至體非凝釋者。論主約喻難。如水是凝因。日是釋因。體非凝．釋。亦應尋是麁因。伺是細因。非麁．細體。</p>
<p>又麁細性至以別尋伺者。論主又難。夫麁．細性相待而立。或約三界。或約九地。或約九品。差別不同。上．下相形下地名麁。上地名細。乃至有頂望下地為細。望滅定為麁。應有尋．伺　又解麁名為上。細名為下。即麁．細相形乃至有頂應有尋．伺。論主敘經部計為難。故婆沙五十二云。或有執從欲界乃至有頂皆有尋．伺。如譬喻者。<span class='note-inline'>(已上論文)</span>。又諸法中麁．細二性無別體類。不可依之以別尋．伺二種差別。如受領納所顯。想取像所顯。諸心所法皆有別相。此麁．細性總通五蘊。故不可依以別尋．伺。</p>
<p>復有釋言至於理何違者。此即第二毘婆沙師釋。行之言因。尋．伺二種是語言因。能發語言故。因中有二。麁者名尋。細者名伺。於一心中麁．細俱起。何理相違。</p>
<p>若有別體類至別相云何者。論主復難。於心所中。若有麁．細二別體類以別尋．伺。理實無違。然無麁．細二別體類。故成違理。上名為麁。下名為細。下准此釋。同一心體類中無容麁．細俱時起故　又解同一性體類心．心所中無容細．麁俱時起故。汝毘婆沙師若言尋．伺體類亦有差別。應說體類別相云何。</p>
<p>此二體類至顯其別相者。毘婆沙師答。尋．伺體類別相難說。但由上麁下細顯其別相。</p>
<p>非由上下至一心相應者。論主復難。非由麁．細能顯尋．伺別相。心．心所法一一類中。據相待對皆有麁．細。既無別相以簡尋．伺。由是應知。尋．伺二法定不可執一心相應。</p>
<p>若爾云何至具足五支者。毘婆沙師引經反難。若不許彼尋．伺二法一心相應。云何契經說初靜慮具足尋．伺喜．樂．及定五支。</p>
<p>具五支言至故無有過者。論主通經。具足五支言。就於一地前後而說。非一剎那。故無有過。論主意朋經部。故順彼解此中絕救。</p>
<p>如是已說至無所顧性者。明第四對。慢謂對他稱量德類。心自舉恃凌蔑於他。此中亦應言稱量種姓等。略而不論　憍謂染著種姓．色等自法為先。令心傲逸於諸善法無所顧性。故婆沙四十三云。此中憍者謂不方他。但自染著種姓．色．力．財．位．智等心傲逸相。此中慢者。謂方於他種姓．色．力．財．位．智等自舉恃相　問慢皆方他以不　答方他之言從多分說。故婆沙云。評曰應作是說。非一切慢要方他起。無始時來數習力故。依自相續慢亦現行<span class='note-inline'>(解云慢．過慢．慢過慢．卑慢。此四方他。我慢．增上慢．邪慢依自相續起)</span>　有餘師說至差別之相者。敘餘師釋憍。如因酒生欣舉之差別。說名為醉。憍是貪等流果。如是因貪生欣舉之差別。說名為憍。欣舉名寬。憍名即狹。此憍是欣舉之差別也。</p>
<p>如是已說至名義差別者。此下大文第四明眾名別　如是已說諸心．心所五地法等品類不同。三性心品俱生定量。四對心所異相差別　然心．心所下。問起　言名想者。或從果為名。或從因立稱。故言名想。</p>
<p>頌曰至相應義有五者。上一句別明心異名。下三句通明心．心所異名。</p>
<p>論曰至故名識者。此訓釋異名。梵名質多。此云心。是集起義。謂由心力集起心所及事業等。故經云心能導世間。心能遍攝受。故能集起說名為心。梵云末那。此云意。是思量義。梵云毘若南。此云識。是了別義也。</p>
<p>復有釋言至故名為識者。第二說一切有部解。界之言性。淨．不淨性種種差別。行相不同故名為心。即以種種釋心義也。即此心為他作所依止。故名為意。即以所依釋意義也。以作能依止故名為識。即以能依釋識義也。</p>
<p>故心意識至而體是一者。結文可知。又婆沙七十二解心．意．識云。或有說者無有差別。復有說者謂名即差別。復次世亦有差別。謂過去名意。未來名心。現在名識故。復次施設亦有差別。謂界中施設心。處中施設意。蘊中施設識故。復次義亦有差別。謂心是種族義。意是生門義。識是積聚義。復次業亦有差別。謂遠行是心業。前行是意業。續生是識業<span class='note-inline'>(更有三復次釋業。不能具述)</span>。</p>
<p>如心意識至等和合故者。心．心所法有四異名　一名有所依。必託依根故　二名有所緣。必杖境起故　三名有行相。即於所緣一切諸法。品類差別種種不同。心．心所法。隨緣何法等起行相故。名有行相。謂心．心所法其體明淨。隨對何境。法爾前境皆悉現於心．心所上。此所現者名為行相。即由此現帶境義邊。似前境邊說為能緣。然此行相無有別體。不離心等。即心等攝非是所緣。猶如明鏡對眾色相皆現鏡面。此所現像而非所照。然約像現說鏡能照此亦應然言行相者。謂有境界像貌故名行相　又解有所行境家相故名行相　又解遷流名行。心等上現名相。即行名相故名行相　又解行謂行解如了別等。相謂相貌如影像等。行家相故名為行相。釋此行相廣如前釋　四名相應。等和合故。</p>
<p>依何義故名等和合者。問。既以等和合釋彼相應。依何義故名等和合。</p>
<p>有五義故至各各亦爾者。答。謂心．心所。五義平等相似故說相應　一所依平等。謂必同所依根。意識．及相應法有一種依。謂無間滅意根。五識．及相應法各有二依。一同時依止根。二無間滅意根。隨應皆是所依平等。此文欲攝二種所依故。不別言同一所依。諸論中說心．心所法同一依者。且據別依。故說六識．及相應法各同一依　又解所依平等。此顯六識．及相應法各同一依。故解相應因中云。此中同言顯所依一。雖復五識亦依意根。此文且據同時依說　二所緣平等。謂必同所緣境。於所緣中或時緣一。或復緣多。隨應皆是所緣平等。諸論中說心．心所法同一緣者。且據別緣一法說也。若不爾者．如無我觀除自相應．俱有通緣一切。此豈同一所緣　又解所緣平等。此顯六識．及相應法各同一緣。故諸論中說心．心所法同一所緣。雖復亦有緣多境者。此文且據緣一境說　三行相平等。心．心所法。其體明淨隨緣何境各起行相。或緣一法各一行相。或緣多法各多行相。若一。若多。行相皆各別。隨應皆是行相平等。以多現時各有多相故不言同一行相。諸論中說心．心所法同一行相者。且據緣一境相似義。理實皆別　又解行相平等。此顯心．心所法同緣一境。名同一行相。故諸論說心．心所法。同一行相。雖復行相各別不同。據相似同故。言同一行相。雖復亦有緣多境時多行相現。各互相望而不相似。此中且約緣一境說　四時平等。謂心．心所必定同一剎那時也。或同生．住．滅．及墮一世故。言時平等　五事平等。事之言體顯各體一故言事等。於一相應心．心所中。如心體一。諸心所法體亦各一。必無二體一時俱行。此約剎那同時體等。非言前．後異．品數等。應知此中所依．所緣．行相三種。如前已釋。時義可知故不別釋。事稍難知故偏明也　若依五事論。一復次釋相應義云復次同一時分．同一所依．同一行相．同一所緣．同一果．同一等流．同一異熟是相應義。</p>
<p>已說心心所至何者是耶者。此下大文第二明不相應行　就中。一總標名數。二別牒解釋。三諸門分別。此即第一總標名數。結前生下　問准前文勢。此中應但結心所法問不相應行。何故此中亦結心耶　解云辨心品俱生及異名中。兼明心故故亦結心。</p>
<p>頌曰至不相應行者　心不相應。簡異心所　行。謂行蘊。簡色．心．無為。非行蘊故　又解心不相應。簡行蘊中諸心所法。行謂行蘊。簡色．受．想．識．及與無為。非行蘊故　二定。謂無想定．滅盡定　相謂四相　等。謂等取句身．文身　類。謂流類即是得等　今案此論。心不相應行但有十四。若依正理加和合性。故正理十二云。等者等取句身．文身．及和合性。二論既說不同。無容竝是。假興賓主問答研尋　俱舍師問云。此和合性如何證知。正理師解云。如破僧時捨和合性。明知別有　正理師問云。如我所立別有體性。汝不立者何法中收。俱舍師解云。此和合性眾同分攝　正理師難云。凡言同分必依法得。和合同分依何法得。俱舍師解云。依戒而得。謂受戒時得二同分。一和合同分。破僧時捨。二大戒同分。破僧不捨。以成戒故　正理師復難云。若依戒得。破僧之時戒既不捨。如何捨彼和合同分。俱舍師解云。諸法不定。何必因彼而得與彼同捨。如因十戒得勤策同分。受大戒時不捨十戒。而捨勤策同分。以得苾芻眾同分故　正理師復難云。誰言。受大戒時捨勤策同分。引不極成此中為喻。俱舍師復反詰言。若不捨者。即應一人亦名苾芻。亦名勤策。正理師解云。從強立稱偏名苾芻。以不捨勤策同分。如大戒身中。亦成十戒而名苾芻。俱舍師復引極成喻云。如因戒得持戒同分。遇犯戒緣雖不捨彼戒體。而捨持戒同分。此既極成不應違拒　俱舍師復反問彼正理師言。汝立和合性。復依何法得耶。正理師解云。我和合性依戒而得。俱舍師難云。破僧之時戒既不捨。如何捨彼和合性耶　正理師解云。如持戒同分受戒時得。後犯戒時非與持戒同捨。還同汝立和合同分。依戒而得。非與戒同捨　俱舍師復難云。破僧之時捨和合同分不。正理師答云捨　俱舍師復難云。若破僧時不捨和合同分。可使別捨和合性。破僧之時既捨和合同分。何須別捨和合性耶。由斯理證故知同分攝和合性。</p>
<p>其和合性異說不同。故須研究。和合同分。宗必許有。隨何和合法上即有和合同分。所以不別研尋　問破僧不和合即是非得攝。何妨僧和合以彼得為體　解云夫論其得必有所得。和合無別所得。故體非是得收　又解諸法不必皆相翻立。如以凡翻聖凡性是非得。不可以聖翻凡聖性唯得。然諸聖法皆名為聖性　若依品類足第一。十三同俱舍。不說非得。然別說有依得．事得．處得。彼論解云。依得云何。謂得所依處。事得云何。謂得諸蘊。處得云何。謂得內外處　又云。復有所餘如是類法與心不相應　法蘊足論第十同品類足論　若依雜心。十三同俱舍。不說非得。然說異生性。</p>
<p>問諸論不同如何會釋　解云。品類足說依．事．處得約法別說。應知即是得中攝也。不說非得即是復有所餘不相應攝。即是此論非得所收。雜心說異生性。應知即是非得少分。如變化心是通果少分。雜心略舉一邊。非為盡理　又正理解頌中類字。言類者顯餘所計度法即前種類。謂有計度離得等有蘊得等性　解云餘所計度。謂說一切有部中。後代不正義浪作計度。離得等外計有蘊得。處得。界得。退等性。今顯彼計隨其所應即得等攝　若作俱舍師救。類言即顯此十四種同流類。故非顯餘計。</p>
<p>於中且辨至自相續二滅者。此下第二別牒解釋　就中有七。一明得．非得。二明同分。三明無想。四明二定。五明命根。六明四相。七明名等　就第一明得．非得中。一明自性。二明差別　此即明自性。上兩句正出體。下兩句明所依。</p>
<p>論曰至與此相違者。就長行中。初正釋頌。後廣問答。此下釋頌。即釋上兩句。得。獲．成就。義雖是一而依異門。說差別名。故於此文總言一得。於中義別立獲．成就。謂若有法。從來未得．及得已失。俱今初得。此法上得。創至生相將成就時名獲。若流至現得已不失名成就。獲時不名成就。成就時不名獲。設有文言得至生相名成就者。於彼獲中。說成就故。設有文言得至現在名為獲者。於成就中說彼獲故。如是名為獲．成就別。應知。若於彼法有獲定有成就。得至生相。決定流入現在世故。自有於法有成就無獲。如非想見惑。無始來成無初得故　問於成位中。得至生相為名獲。為名成就　解云。非初得故不名獲。未至現在不名成就。但可說言前後俱得　古德皆云。成通新．舊。獲據新論。是獲皆成。有成非獲者。不然。辨二差別如前具說。前文言得。後文言獲。名異義同　應知。非得與此相違者。謂若有法。先未曾失。及重得已。但今初失。此法非得創至生相。將不成時說名不獲。若流至現在名不成就。不獲時未名不成就。不成就時不名不獲。設有文言非得至生相名不成就者。於不獲中說不成就設有文言非得至現在名不獲者。於不成就中說不獲故。應知若於彼法。說有不獲定有不成就。非得至生相。決定流入現在世故。自有於彼法有不成就無不獲。如無生智。以於彼智無初非得故　問於不成位。非得至生相。為名不獲。為名不成就　解云。非是初非得故不名不獲。未至現在故不名不成就。但可說言前後非得。應知。此中獲與不獲。據得．非得初至生相。成與不成。據得．非得流至現在相續已去又正理十二。釋此四種差別云。得有二種。謂先未得。及先已得。先未得得說名為獲。先已得得說名成就。應知非得與此相違。謂先未得。及得已失。未得非得說名不獲。已失非得名不成就。故說異生性名不獲聖法　解云。正理論意。但據從來未得。今時創得名獲。即未得法上非得名不獲。若已曾得。設令因退今時重得。但名成就以重得故。即用已失法上非得。名不成就正理若作斯解。而得．捨成就不成就。四句相違。或可。得．獲．成就本唯一物。隨作論者寬．狹異門莊嚴於義。不可皆使例同。</p>
<p>於何法中有得．非得者。此下釋後半頌。此即問起。</p>
<p>於自相續及二滅中者。此即總答。顯得．非得所依法也。自相續謂自身。二滅謂擇滅．非擇滅　謂有為法至決定如是者。此下別釋。就別釋中。所依有二。一有為。二無為。此即別解有為。謂有為法中。若墮在自相續身有得．非得。非他相續身無有成就他身法故。非屬我故所以不成。若有成就他相續身。即有趣．身．業壞。自．他雜亂過故　非相續謂外非情。非是內相續身故。言非相續。非非相續。無有成就非情法故。以非屬我故不成就。若成非情即壞法性。為是有情。為非有情。且有為法決定如是。</p>
<p>無為法中至相翻而立故者。別釋無為。就無為中。唯於二滅有得．非得。擇滅是所證法有得．非得。非擇滅礙法不生有得．非得　一切已下。證成二滅。念念必有闕緣不生。故諸有情定成無漏非擇滅。先未斷惑今初入聖。苦法忍位名初剎那具縛聖者。以彼身中具成惑故。及餘一切未斷三界見．修二惑。具縛異生不成擇滅。除此二種諸餘有情皆成擇滅　決定已下。別釋虛空無得．非得。虛空非是所證不同擇滅。非能礙法不生不同非擇滅。所以無得．非得。</p>
<p>諸有得者至故不別釋者。以理而言。諸有得者亦有非得。義準可知。故於前文但解二滅得。不別釋二滅非得。</p>
<p>何緣知有別物名得者。此下廣問答。此即經部師問。</p>
<p>契經說故至乃至廣說者。說一切有部師答。引聖教證得有別體　十無學法。謂八支聖道．及正智．正解脫五支。謂五順上分結　以之言由。聖者於彼十無學法。由生由得由成就故。已斷五支。乃至廣說。經言得成。明知別有實物。</p>
<p>若爾非情至亦應成就者。經部難。</p>
<p>所以者何者。說一切有部徵。</p>
<p>契經說故至乃至廣說者。經部引經出過。經言輪王成就七寶。若成就是假。可言成就他身．非情。汝若言實。於七寶中。若成輪．珠成非情過。若成象．馬．女．主藏．主兵成他相續過。故婆沙九十三敘譬喻者說云。問彼何故作是執。答彼依契經故作是執。謂契經說有轉輪王成就七寶。若成就性是實有者。成就輪寶．神珠寶故應法性壞。所以者何。亦是有情。亦非有情故。成就象寶．及馬寶故復應趣壞。所以者何。亦是傍生。亦是人故。成就女寶故復應身壞。所以者何。亦是男身。亦是女身故。成就主兵．主藏臣故復應業壞。所以者何。君臣雜故。勿有此失。故成就性定非實有。</p>
<p>此中自在至隨樂轉故者。說一切有部通經。謂轉輪王。於彼七寶有自在力。隨樂受用。據自在說名為成就。非別有體。</p>
<p>此既自在至知有別物者。經部復難。此輪王經既言自在說名成就。餘經成就復由何因知有別物。</p>
<p>許有別物有何非理者。說一切有部復問經部。復許有別物名得。有何非理。</p>
<p>如是非理至是為非理者。經部出過。上來約聖言量破。今約現．比量破。謂所執得。無體可知。如色．聲等五識現取。如貪．瞋等他心智現取。無用可知。如眼．耳等。謂眼．耳等由有見．聞等用。比知有眼等根。得既無用。寧知實有。開現．比二量俱不可知。故無容執別物名得。是為非理。</p>
<p>若謂此得至理不成立者。經部縱破。若謂得有作用作法生因。無為不生應無有得　又若執得為法生因。如所得法。或時未得。或時已捨。或三界．九地往來轉易。或復離染。如是諸法彼現無得。後若起時當云何生　若言雖無法前得生。而有法俱生得為生因者。大生少生復何所作　又非情法既無有得。應定不生　又具縛異生。煩惱未斷等有九品煩惱生因。生因既等。下．中．上品煩惱現起差別應無。所以者何。得為生因無差別故。既得無別。應不可言上品貪現行名貪行者。非中．下品。瞋等亦爾　今此難意。生因既等。不得現起三品不同。隨增說行。汝若救云由餘因故。煩惱現起有差別者。即應由彼餘因諸法得生。得復何用。故執得用作法生因。理不成立。</p>
<p>誰言此得作法生因者。說一切有部救云。誰言此得作法生因。而徵難我。</p>
<p>若爾此得有何作用者。經部復徵。</p>
<p>謂於差別為建立因者。說一切有部答　所以者何者。經部復徵。</p>
<p>若無有得至建立差別者。說一切有部答。若有得體。可得建立異生．聖者兩種差別。若無有得。異生．聖者起世俗有漏心。應無兩種差別。</p>
<p>豈不煩惱至應有差別者。經部為釋差別。豈不煩惱已斷名聖。未斷名凡。有差別故。應有差別。</p>
<p>若執無得至離未離故者。說一切有部難。我許有得斷．未斷成。由煩惱得離故名斷。未離故名未斷。若執無得如何可說惑斷．未斷。</p>
<p>此由所依至但假非實者。經部釋。斷．未斷由治道力。令所依身無復功能令其現起名為斷。名不成就。與此相違名為未斷。名為成就。若聖道力畢竟斷故名斷。若世間道損伏斷故名斷。成與不成皆假非實。昔有惑種。今斷即無故名轉變異本。</p>
<p>善法有二至亦假非實者。經部義便。約二善辨成．不成。斷與未斷　生得善不由功力修得。有斷．未斷。有成．不成。言斷者。謂邪見力。能損身中生得善種。令不能生現行善心。應知名斷。非畢竟害令其總無故。說名為斷。有而無用故名為損。損時名斷名不成。未損名成名未斷　加行善要由功力修得有成．不成。若所依中彼善法種。由已起故。善種增長生彼現行。功能自在勢力無損。自在義邊說名成就。即當大乘自在成就。若彼善種雖復先有。或時未起。或起已退還不自在名不成就　故所依中至無有別物者。經部結成已義故所依身中唯有種子。未為聖道永拔煩惱種子。未為世間道伏損煩惱種子。未為邪見損伏生得善種子。若加行善增長自在。於如是位立成就名。但假無有別物。前諍得體故今偏結成就　此中何法名為種子者。說一切有部問。</p>
<p>謂名與色至生果功能者。經部答。言名色者名謂四蘊。色謂色蘊。彼宗種子熏名．及色。謂名．色中於生自果。所有種子相續不斷名展轉。將生自果。名隣近。隣近果也。無間取果名功能。正起功能也。此三皆是種子異名。此展轉。由種子相續故展轉不斷。此隣近。由種子轉變故隣近於果。此功能。由種子差別故正起功能。此三亦是種子異名。如其次第釋上三種　又解此果。由種子相續．轉變．差別故生。何名第二轉變。謂相續種子中將欲生果。其種轉變後異於前。猶如種子將欲生芽其體轉變。何名第一相續。謂此種子望後為因。望前為果。故得通攝三世諸行。總名相續。於此文中。所以先解展轉後解相續者。以約相續明展轉故　又解義便即明。何論次第。何名第三差別謂有種子無間生果功能。此後念種與前種異故名差別。經部因．果前後不同故。說無間生果功能　又解謂展轉功能隣近功能。謂相續轉變相續差別。由此相續轉變即是展轉功能。此由相續差別即是隣近功能。</p>
<p>然有處說至必不能修者。經部通經。所以須通此經文者。經部意說。雖復成就染法種子。而能修善。然有處經。說若成就貪便不能修四念住者。彼經意說。耽著貪現行者不能厭捨現行貪惑故名成就。由隨耽著貪愛現行時分。於四念住必不能修。經據現行說成就。言不能修。我據種子成就能修諸善。故對法論云。有三種成就。一種子成就。二自在成就。三現行成就。經部同彼　又解通說一切有部伏難。伏難意云。若得無別體。何故經說若成就貪便不能修四念住。經言成貪不修四念住。明知得有別體　經部通云。然有經說若成就貪便不能修四念住者。彼經意說。耽現貪者不能厭捨故名成就。由隨耽著現貪時分。於四念住必不能修。非言成就別有體性。</p>
<p>如是成就至亦假非實者。經部總結。如是成就。隨其所應遍一切種類。唯假非實。唯遮於此成就名不成就。亦假非實。</p>
<p>毘婆沙師至實而非假者。說一切有部結歸本宗。</p>
<p>如是二途皆為善說者。論主雙印兩宗。</p>
<p>所以者何者。徵論主。理無兩是。必有一非。如何讚言皆為善說。</p>
<p>不違理故我所宗故者。論主釋。經部說假不違理故。亦說一切有部說實我所宗故。論主意朋經部故作斯解。</p>
<p>已辨自性至旦應辨得者。此下第二明差別。就中。一明得差別。二明非得差別。就第一明得差別中。一正辨差別。二隨難別解。此下第一正辨差別。將明問起。就問起中。一總。二別。此即總問。</p>
<p>且應辨得者。此即別問。</p>
<p>頌曰至非所斷二種者。就頌答中。初一句三世門。第二句三性門。第三．第四句繫．不繫門。第五句三學門。第六句三斷門。今此文中約所得法說能得別。</p>
<p>論曰至各有三得者。三世分別門。過去法有過去得者。或是法前．或是法後．或是法俱。有現在．未來得者皆是法後。據世橫望雖皆法後。若據起用前後。未來亦有彼法前得。</p>
<p>未來法有過去．現在得者。皆是法前。有未來得者或是法前．或是法後．或是法俱。未來雖無前．後次第。約得類別約容起用說前．後也　現在法有過去得者唯法前。有未來得者唯法後。據世橫望雖唯法後。若據起用前後。未來亦有彼法前得。有現在得者唯法俱得。約容有義且作是說其中差別後當更辨　若依婆沙一百五十八云。能得總有四種。一在彼法前。二在彼法後。三與彼法俱。四非彼法前．後．及俱。若所得法則有六種。一有所得法唯有俱得。如異熟生等。二有所得法唯有前得。如三類邊世俗智等。有說此等亦有俱得。三有所得法唯有俱得．後得。如別解脫戒等。四有所得法唯有俱得．前得。如道類忍等。五有所得法具有前．後．俱得。如所餘善．染污等。六有所得法不可說有前．後．俱得而有諸得。謂擇滅．非擇滅。必無有法唯有法後得者。現在前時必有得故　解云異熟生等等餘無記。世俗智等等相應法等。此智既畢竟不生故。無法俱．法後。有說亦有俱得。應在第四類攝。別解脫戒等等餘惡戒等。道類忍等等相應法等　問現在道類忍如何得有法前得耶　解云現在道類忍。雖復唯有法俱得。未來道類忍亦有法前得。約忍種類說故言有法前。以所得法據種類說故　又解現在道類忍。今雖唯有法俱得。脫不現前即有法前得。約容有說言有法前　又解現道類忍約世而言唯有法俱得而無法前得。由此現忍有未來法前得故。亦名有法前得。此未來得。約世橫望實在現忍後。而名法前得不名法後得者。以此得不起即已。起必在彼忍前。以能得得約容起用說前．後．俱也。由斯現忍亦有前得。</p>
<p>又善等法至無記三得者。三性分別門。此得大分雖約所得判性。於中非無少分差別。故婆沙一百五十八云。問何故得與所得法性類或同．或異耶。答得有三種。一有為法得。二擇滅得。三非擇滅得。有為法得隨所得法性類差別。以有為法能有作用引自得故。擇滅得隨能得道性類差別。以諸擇滅自無作用。但由道力求證彼時。引彼得故。非擇滅得隨自所依性類差別。以非擇滅自無作用。非道所求。彼得但依命根．眾同分而現前故。</p>
<p>又有繫法至得有四種者。繫．不繫分別門。若三界繫法得。隨所得法還三界繫。以有為法得隨所得法判性。若無漏不繫法得。三界繫．及不繫。總相如是　別分別者。諸不繫法總有三類。一擇滅。二非擇滅。三道諦。若非擇滅得通三界繫。隨身在何界。得即彼界繫。以非擇滅得隨所依判性。若擇滅得隨能證道判性。若有漏道所引者。色．無色界繫。以欲界無能斷道故。若無漏道所引者。即不繫故。云及與無漏。若道諦得唯是無漏。是不繫。道是有為。以有為法得隨所得法判性故。無繫法得通三界．不繫四種。</p>
<p>又有學法至得即無學者。三學分別門。學．無學法是有為故。得隨所得。是學．無學．非學非無學法得有差別。若總說通三學。若別分別。一切有漏．及三無為。是非學．非無學。且有漏法唯有非學非無學得。以有為法得隨所得法判。若非擇滅得隨所依判。若非聖道所引擇滅得隨能證道判。皆有漏故竝是非學非無學。若有學道所引擇滅得即有學。隨能證道是有學故。若無學道轉根時。所引擇滅得即無學。隨能證道是無學故　問學人以有漏．無漏道。能斷無所有處已下八地修惑。隨用何道。各能引起二離繫得。既互相引。云何隨道判性　解云無漏道斷惑。雖亦能引有漏得。有漏道斷惑。雖亦能引無漏得。而非正引。但是兼引。故不互隨二道判性。但隨自道。彼能證道雖復不起。然互相修。而由彼力擇滅得起。故各隨自能證道判　問頌中但言非學非無學。何故長行具明三學　解云頌中文窄唯論一種。長行文寬故具明三　又解非學非無學得。有差別。通三學故所以別標。學．無學得各唯一種。無多差別故不別顯　或舉後顯初。</p>
<p>又見修所至皆非所斷者。三斷分別門。見．修所斷法體是有為。能得隨彼亦是見．修所斷。一切無漏名非所斷法。得有差別。總說有二。或修所斷。或非所斷。若別分別非擇滅得唯修所斷。隨所依身同修斷故。若有漏道所引擇滅得。亦唯修斷。以隨能證道同修斷故。若無漏道所引擇滅得。隨能證道是無漏故名非所斷。若道諦得道是有為。得隨所得同是無漏名非所斷　問頌文但明非所斷。何故長行通明三斷　解云頌窄別標。或通二斷是故別顯。或舉後顯初。</p>
<p>前雖總說至欲色無前起者。此下第二隨難別解。問起頌答。</p>
<p>論曰至得亦現在者。釋初句。</p>
<p>一切無覆至皆如是耶者。問。</p>
<p>不爾者。答。</p>
<p>云何者。徵。</p>
<p>除眼耳通至及俱起得者。釋。即解第二句。謂二通慧．及能化心俱生四蘊。一勢力強故。二加行差別所成辨故。雖是無記而有前．後．及俱起得。</p>
<p>若工巧處至得亦許爾者。工巧處以色．聲．香．味．觸為體。威儀路以色．香．味．觸為體。此舉所依顯能依四蘊。故婆沙一百二十六云。工巧處者。謂色．聲．香．味．觸五處為體。起工巧處者。謂能起彼意．法二處為體　又云威儀路者。謂色．香．味．觸四處為體。起威儀路者。謂能起彼意．法二處為體　又解應言工巧處心．威儀路心。不言心者略而不論　又一解云心是威儀．工巧所依名處。名路。若作此解即與婆沙相違。若工巧處．及威儀路四蘊。極數習者亦有前．後．俱得。除上別簡有三世得。自餘一切異熟五蘊．及威儀路．工巧處．通果色蘊。及威儀路．工巧處四蘊一分。並自性無記色．行一分。唯有法俱得。故正理十二云。又威儀路四蘊之得。多分世斷．及剎那斷。唯除諸佛．馬勝苾芻．及餘善習威儀路者。若工巧處四蘊之得。亦多分世斷．及剎那斷。除毘濕縛羯摩天神．及餘善習工巧處者　問色界威儀路四蘊。有三世得不　解云彼界非極串習。無三世得。又婆沙一百五十七解欲界中云。威儀路四蘊中。善串習者。如佛．馬勝．及餘有情所善串習。并工巧處四蘊中。善串習者。如佛．妙業天子．及餘有情所善串習。彼得亦皆世雜。剎那雜。謂在三世各有三世得故。又婆沙解色界中云。一切有覆無記．無覆無記色蘊．及威儀路異熟四蘊。彼得世不雜。剎那不雜。隨在彼世即唯有彼世得故。准婆沙文。於欲界中。即別簡威儀．工巧極串習者。有三世得。於色界中。即不別簡威儀有三世得。明知色界威儀四蘊。無三世得　問若威儀路．工巧處不串習者。無前後得。何故識身足論云。成就欲界善心．不善心。皆云定成就欲界無覆無記心彼論既言定成。是即初生欲界。必定成就二無記心。云何乃言不串習者無三世得　解云論意各別。難為會釋　又解此論．正理．婆沙．雜心。亦據不串習者。所以有不成就。識身唯據串習者。故言成就。各據一義竝不相違。至後得心當更分別　問威儀路．工巧處四蘊。若極串習者有三世得。何故頌文不簡。但簡二通變化　解云二通變化　以定成故。所以別簡。威儀．工巧以不定故　故不別標。</p>
<p>唯有無覆至但俱起耶者。問。</p>
<p>不爾者。答。</p>
<p>云何者。徵。</p>
<p>有覆無記至法前後得者。釋。解第三句。謂唯色界初靜慮中。修所斷惑。發有覆無記身．語表色。得亦如前但有俱起。雖有上品煩惱。而亦不能發無表故。勢力微劣。由此定無法前．後得。或雖有上品表業。應知一切有覆無記四蘊。有三世得。心望色強。又是能發故三世得。色望心劣。又是所發故唯法俱所以此色唯初定者。欲界有覆無記身．邊二見。不能發業。二定已上非尋．伺俱。亦不發業。</p>
<p>如無記法至亦有異耶者。問。</p>
<p>亦有者。答。</p>
<p>云何者。徵。</p>
<p>謂欲界繫至及後起得者。釋。解第四句。謂欲界繫善．不善表．無表色。是有記故有法俱．法後得。非心俱故無法前得　問初定善身．語表。亦唯有俱得．後得。何故頌。及長行不別說耶　解云總而言之。色界善色其得不定。若初定善表。有俱得．後得。若隨心戒有三世得。以不定故略而不論。欲界善色定故別標也。應知除欲界善．不善色。及初定善表色。餘一切不善四蘊。及餘一切善五蘊。即是有漏．無漏善四蘊。及隨心道定善色蘊。皆有三世得。</p>
<p>非得如得至品類別耶者。此下第二明非得差別。將明問起。</p>
<p>不爾者。答。</p>
<p>云何者。徵。</p>
<p>頌曰至得法易地捨者。釋。頌第一句三性門。第二句三世門。第三句界繫門。後一句明捨門　今此文中約所不得法。說非得差別也　若准得中。亦應合有三學．三斷分別。以初句言非得淨無記。明知唯是非學非無學。唯修所斷義准可知。故不別說。</p>
<p>論曰至無記性攝者。三性分別門。一切非得無覆無記。以諸非得皆隨所依命根．眾同分無記性故。故婆沙一百五十八云。問非得隨何性類差別。答彼定不隨所不得法。以相違故。又不隨道。非道所求故。但依命根．眾同分轉。故隨所依性類差別。問若諸非得。非擇滅得。俱隨所依性類別者。所依或異熟．或唯等流。此二隨何性類差別。答隨等流性。以義遍故。異熟非遍故不隨立。問非得若隨所不得法。性類差別有何過耶。答斷善根者應成就善。已離欲染者應成就不善。諸無學者應成就染。異生應成三乘無漏法。退果應成果。捨向應成向。二滅非得應是無為。由此等過。非得不可隨所不得性類有異。</p>
<p>世差別者至三世非得者。三世分別門。過去法有過去非得者。謂若在法前。若在法後。今時同在過去總名過去非得。有現在．未來非得者。皆是法後非得。據世橫望雖皆法後。若據起用前後未來亦有彼法前非得　未來法有未來非得者。謂若是法前．若是法後。今時同在未來總名未來非得。雖復未來未有前後次第安立。約性類別。約容起用。說前後也。有過．現非得者。謂皆法前非得　現在法有過去非得者。唯有法前非得。有未來非得者。唯有法後非得。據世橫望雖唯法後。若據起用前後。未來亦有彼法前非得。現在法決定無有現在非得。故正理云。以現在法與不成就不俱行故。有說現法無現非得。性相違故。舊俱舍云。現在法有現在非得者。此翻謬矣。若依婆沙一百五十八解非得云。一切非得總有三種。一在彼法前。二在彼法後。三非彼法前後及俱。所不得法亦有三種。一有所不得法唯有彼前非得。謂未來情數畢竟不生法。及入無餘涅槃最後剎那心等。二有所不得法通有彼前．後非得。謂餘隨應有情數法。三有所不得法無彼前．後．及俱非得。而有非得。謂擇滅．非擇滅。必無非得可與法俱。以法現在前時。是所得者必有得故。非所得者無得。無非得故亦無唯有法後非得。非無始來。恒成就彼未捨。必起彼類盡故。然諸非得性羸劣故。唯成就現在一剎那。現在一剎那得已即捨。於未得彼法及已捨位。恒有此非得應知　解云非得三種可知。言有所不得法。唯有彼法前非得。未來簡過．現。情數簡非情。畢竟不生法。謂三類智邊世俗智等。此法既畢竟不生。所以唯有法前非得。及三乘人臨入無餘涅槃時最後一剎那心等。謂未來有一類心。唯作臨入涅槃心。從來未曾起彼種類。所以唯有法前非得。無有法後非得。等者等取相應法等。及無生智等。此無生智等一得不退故。亦無有法後非得　問最後心．及無生智等。起現前時。未來世中有彼法前非得性類。何不說有法後非得　解云凡言非得。約容起用說其前．後。未來非得約世前．後。實在彼後。以此非得不起即已。起必在彼最後等前。故說法前不名法後。第二．第三所不得法。及必無非得下可知　言亦無唯有至彼類盡故者。此是反解。顯無唯有法後非得　若無始來恒成就彼法。於未捨位必起。彼種類入過去盡。可得唯有法後非得。非無始來恒成就彼法。於未斷捨位。必起彼法種類。令盡入於過去。以彼種類無量無邊不可起盡故。無唯有法後非得　問如斷有頂見惑必無有退。已入過去者。豈非唯有法後非得　解云所不得法。約法種類說有非得。有頂見惑種類眾多已入過去。雖復但有法後非得。在未來者即有法前非得故。彼有頂過去見惑。不可得說唯有法後非得　又解過去見惑。今雖但有法後非得。脫不現前即有法前非得。約容有說言有法前　又解過去見惑。約世而言唯有法後非得。而無法前非得。由彼過惑有未來法前非得　故。亦名法前非得。此未來一類非得。約世橫望實在過去惑後。而名法前非得不名法後非得者。以此非得不起即已。起必在彼法前。由彼非得約容起用辨前後也。由斯過惑亦有法前非得。此中三解應知准前道類忍說。</p>
<p>界差別者至是無漏應理者。界繫分別門。非得隨所依繫故。一一法非得皆通三界繫。定無非得是無漏者。非通不繫。所以者何。由許聖道非得說名異生性故。以異生性定非無漏。隨所依身是有漏故。引本論證。可知　問異生性。非得聖非得是有漏。聖不得異生非得是應無漏　解云一切非得皆隨所依。所依有漏故皆有漏。</p>
<p>不獲何聖法名異生性者。問異生性所不得法。</p>
<p>謂不獲一切至應名異生性者。答。若在凡位。不獲一切三乘聖法非得。名異生性。以本論中不別說故。此不獲言表離於獲。若獲少分聖法即名聖者。若異此者而言獲得一切聖法方名聖者。諸佛世尊。亦不成就二乘種姓。應名異生　又解此不獲言。表離於獲。若獲少分即名聖者。雖聖身中亦有非得不獲餘聖法。而不名異生性。若異此者。而言但是不獲一切聖法非得。皆名異生性。諸佛世尊。亦不成就聲聞．獨覺種姓聖法。應名異生　問何故凡身非得名異生性。聖身非得非異生性　答如婆沙四十五云。復有說者不得一切聖法。是異生性。問若爾則應一切有情皆名異生。無聖者成就一切聖法故。答雖無聖者具足成就一切聖法。而非異生。以彼非得雜聖得故。謂若凡身中聖法非得。不雜聖得者。是異生性。聖者身中聖法非得。雜聖得故。非異生性。彼得．非得恒俱生故。復次彼非得有二種。一共。二不共。不共者是異生性。共者非異生性。聖者身中聖法非得。一向是共故無前失。復次彼非得有二種。一未被害。二已被害。未被害者是異生性。已被害者非異生性。聖者身中聖法非得。皆已被害故無前失。復次一切聖法非得有二。一依異生相續現起。二依聖者相續現起。前是異生性。後非異生性。故無聖者名異生失　問非得於聖法說名異生性。非得於凡法應名為聖性　解云凡不成聖法。可說非得異生性。聖必成凡法故。彼非得非聖性　問聖性是何　解云謂諸聖法　難云即諸聖法皆名為聖性。亦可即諸凡法皆名異生性　解云聖法不通凡。可立為聖性。凡法亦通聖非皆異生性。故正理十二云。豈不如聖法即說是聖性。成就此性故名聖者。如是異生法．應即異生性。成就此性故名異生。此例不然。以諸聖法唯聖者可得。即聖法說為聖性。諸異生法聖者亦有。如何可立為異生性　問異生性體如上可知。未審。其名如何解釋　答婆沙四十五云。尊者世友作如是說。能令有情起異類見異類煩惱造異類業受異類果異類生。故名異生。復次能令有情墮欲界故往異趣故受異生故。名異生性。廣如彼釋。</p>
<p>若爾彼論應說純言者。難。若爾本論應說純不獲聖法名異生性。</p>
<p>不要須說至食水食風者。通。不要須說純言。此不獲聖法一句文中含純義故。如說魚類食水。龜類食風。雖無純言。而亦知彼純食水．風　有說不獲至彼非得故者。第二師解。謂不獲苦法智忍．及俱生法。名異生性。不可難我。言道類智得果時。捨此向中苦法忍故。彼忍非得還起。應成非聖。前苦法忍時。已永害彼異生性非得故。應知苦忍非得有二。一依凡身。非與無漏得俱行故。是異生性。故見道已前苦忍非得。依凡身故名異生性。二依聖身。與無漏得俱行故。但名非得。不名異生。道類智時。雖有苦忍非得。以依聖身不名異生。又婆沙四十五云。有作是說。不得苦法智忍是異生性。問若爾道類智已生。捨苦法智忍。爾時苦法智忍非得。應是異生性。是則住修道．無學道者。亦應名異生。答苦法智忍生時。害彼非得。令於自相續永不復生。故住修道．無學道者。於苦法智忍雖不成就。而不名不得。亦不名得。如眼根生時害彼非得。令於自相續永不復生。眼根滅已雖不成就。而不名不得。亦不名得。此亦如是。故無前過。復次道類智已生。苦法智忍雖不成就。而成就彼等流果故不名異生。</p>
<p>若爾此性至名異生性者。問。此苦忍性既通三乘。不獲何等名異生性。</p>
<p>此亦應言不獲一切者。答。謂不獲一切三乘苦法智忍。</p>
<p>若爾此應同前有難者。難。若爾此應同前有難。本論應說純言。謂純不獲聖法　此難復應如前通釋者。通。此難亦應如前通釋。不要須說。此不獲聖法一句文中。含純義故。如食水．風。</p>
<p>若爾重說唐捐其功者。論主難第二師。汝今所立大意同前無兩差別。而復重說豈不唐捐　又解論主難前兩師。皆與本論不獲聖法說無差別。二師重說唐捐其功。</p>
<p>如經部師所說為善者。論主印經部說。</p>
<p>經部所說其義云何者。問。</p>
<p>謂曾未生至名異生性者。經部答。謂曾未生聖法。相續身上分位差別。假立異生性。</p>
<p>如是非得當何時捨者。問。</p>
<p>此法非得至捨於非得者。答。捨分別門。二時捨非得。一此法非得得此法時捨此非得。此據以得替於非得處說名為捨。如聖道非得名異生性。得此聖道時捨彼非得。二轉易地時捨此非得。此非定有得替非得處。以彼非得隨所依身。但捨身時非得亦捨。於轉易地。雖非能捨異生性盡。亦捨少分。餘法非得。隨其所應類此應思。若非得上法俱得斷。於所捨非得上。復有非得生。非得前非得。如是名為捨於非得。據實而言於所捨非得上法俱得。亦有非得生。此文正明捨非得故。但言非得非得生。不言得非得生　問非得無記。剎那成就。得已即捨。無前．後得。於前非得既不成就。有非得起。是即剎那剎那皆捨非得。如何乃言得法易地方捨非得　解云實有斯理。今言捨非得者。據捨一類盡。非據捨少分。</p>
<p>得與非得至得與非得者。問。得復有得不。非得復有非得不　又解得復有得．非得不。非得復有得．非得不。</p>
<p>應言此二至得及非得者。答。應言此得復有得。非得復有非得。若別說者。得有同時得。前．後得。若非得有前．後非得。無同時非得　又解應言得復有餘得．非得。非得復有得．非得。若別說者。得有同時得．及前．後得。非得無同時非得。若非得有同時得。有前．後非得。無同時非得。</p>
<p>若爾豈不有無窮過者。難。得復有得。非得復有非得。豈不有無窮過　又解準下答文此唯問得。以現非得無現非得無無窮過。故不別問。</p>
<p>無無窮過至後後轉增者。釋。法之得故名為法得。即是大得。大得之得名為得得。即小得也。大得力強成就二種。得得力劣唯成一種。故初剎那於三法中。大得得二。小得得一。此三落謝第二剎那隨前三法起三法得。起三得得。六法俱起此六落謝足前成九。第三剎那於前九法。起九法得起九得得。十八俱起。如是諸得後後剎那展轉增多。如理應釋　問如第一剎那三法俱起。各有大．小四相。此之四相為更起得得。為三法中得得。若更起得。得復有相。相復有得。便有無窮。若不起得此誰得耶　解云即三法中得得。如初三法各有大．小四相。三九總成二十七法。於此法中。若大得得十八法。謂得本法并本法上大．小四相。又得小得．并小得上大．小四相。若小得得九法。謂得大得．并大得上大．小四相。由此故無無窮過。理實初念有二十七法。但言三者且據法體不論能相。故婆沙一百五十八云。如是說者。法與生等同一得得。相與所相極親近故。由此善通色蘊．行蘊一得得等。又云如前無窮過失。具作問答。廣如彼說　問第二剎那有三大得。有三小得。復各得幾法。解云若大得各得十八法。謂得過去本法．及本法上大．小四相。又得同時小得。并小得上大．小四相。若小得各得九法。謂各得大得。并大得上大．小四相　又解大得各得十法。謂得過去二十七法。中隨得一法。又得同時小得。并小得上大．小四相。若小得得九法。如前釋。雖有兩解前解為勝。若據無為大得得十法。謂得無為。及得小得．并小得上大．小四相。小得得九法。謂得大得．并大得上大．小四相。故婆沙云。有為．無為一得得　問如得既然。非得復非得幾法　解云。非得必無法俱非得。但有法前．法後非得。應知非得非得九法。謂非得法體。并法體上大．小四相。法體現前必無非得故。不得望法俱以說也。故望大得小九法也。言得非相翻立者。隨其所應非要數等　又解非得唯非得一法。雖有兩解前解為勝。</p>
<p>一切過去至諸得俱起者。歎得無邊。如文可知。無記過．未非定成就。加行起難而非任運。且約煩惱．生得以明。</p>
<p>如是諸得極多集會者。問。如是諸得。極多集會寧相容受。</p>
<p>無對礙故至況第二等者。答。得無對礙互相容受。若如色礙一有情得。虛空不容。況第二念。</p>
</div>
<p class='juan'>俱舍論記卷第四</p>
<div class='div-w'><p>久安三年四月八日辰刻於石山寺一見了</p>
</div>
</div><!-- end of div[@id='body'] -->
</body></html>