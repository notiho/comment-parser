<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu47' /><a id='mulu48' />俱舍論記卷第二十一</p><p class="byline">沙門釋光述</p>
<div class='div-pin'>
<p class='h1'>分別隨眠品第五之三</p><p>如是己辨至復說五種者。此下第二明結等六門。就中。一正明結等。二諸門分別　就正明結等中。一明結等五門。二明煩惱六垢　就明結等五門中。一標章。二別釋　此即標章。即諸煩惱。一結。二縛。三隨眠。四隨煩惱。五纏。義差別故復說五種　問漏等四門皆說并纏。結等六門但言煩惱　解云漏等四門皆攝纏盡故說并纏。結等六門初一攝二。第二．第三．第六不攝。第四．第五雖復攝盡。非遍諸門皆攝盡故不說并纏。</p>
<p>且結云何至惱亂二部故者。此下別釋。就中。一明諸結。二明三縛。三明隨眠。四明隨惑。五明諸纏　就明諸結中。一明九結。二明五下分。三明五上分　此即第一明九結。</p>
<p>論曰至當辨其相者。釋結九　結謂結縛。此中愛結謂三界貪。餘八隨應當辨其相。故婆沙五十云。問此九結以何為自性。答以百事為自性。謂愛．慢．無明結。各三界五部為四十五事。恚結唯欲界五部為五事。見結有十八事。謂有身見．邊執見各三界見苦所斷為六。邪見三界各有四部為十二事。取結有十八事。謂見取三界各四部為十二事。戒禁取三界各見苦道所斷為六事。疑結三界各四部為十二事。嫉．慳結各欲界修所斷為二事。由此九結以百事為自性。</p>
<p>見結謂三見至於彼隨增故者。別釋見．取二結。見結以身．邊．邪見三見為性。取結以見取．戒禁取二取為性　依如是理故發智論有如是言。問頗有五見相應法為九結中愛結繫。非見結繫。非不有五見隨眠隨增耶。答曰有。問云何。答集智已生滅智未生。見滅道所斷見取．戒禁取相應法。彼為自部愛結為所緣繫。非見結繫。所以者何。苦．集諦下身．邊．邪見遍行見結已永斷故。滅．道諦下非遍見結即是邪見。唯緣無漏。望二取相應法所緣．應相二俱無故。非緣彼故無所緣繫。非彼相應故無相應繫。然彼二取相應法有見隨眠隨增。二取即是見隨眠故。二取見隨眠。於彼相應法隨其所應。或相應隨增。或所緣隨增。</p>
<p>何緣三見至為取結耶者。問。</p>
<p>三見二取至立為二結者。答。釋頌物取等及第二句　三見二取。一物等故二取等故　言物等者。謂彼三見有十八物。身．邊二見唯見苦斷。邪見通四諦。總有六種。三界各六故成十八。二取亦然。有十八物。戒禁取唯苦．道。見取通四諦。總有六種。三界各六故成十八。此名物等　言取等者。於五見中三見等是所取。為二取所取故。二取見等是能取。能取三見故名取等。所取。能取。有差別故立為二結。故正理云。謂於諸行計我．斷常。或撥為無。後起二取執見第一。或執為淨<span class='note-inline'>(已上論文)</span>　言能所取。且據一相從多分說。理實而言竝通能．所。</p>
<p>何故纏中至非餘纏耶者。此下釋後八句。此即問也。</p>
<p>二唯不善至故唯立二者。八纏家答。故正理五十四云。若立八纏應作是釋。二唯不善。自在起故。謂唯此二兩義具足。餘六無一具兩義者。無慚．無愧雖唯不善非自在起。悔自在起非唯不善。餘兩皆無<span class='note-inline'>(解云餘隨眠惛沈．掉舉兩義皆無。餘文可知)</span>　問若言睡眠非自在起。何故婆沙五十有一復次廢立中云。復次以嫉與慳。獨立．離二。故立為結。餘纏不爾。獨立者謂自現行。離二者謂一向不善。忿．覆二纏雖能獨立亦復離二。而似隨眠為隨眠相之所映奪其相不顯故不立結。由此義故外國諸師說此二種即隨眠性。惛沈．掉舉不能獨立他力起故。亦不離二或是不善或無記故。睡眠．惡作雖亦獨立。而不離二。睡眠通善．不善．無記。惡作通善．不善性故。無慚．無愧雖是離二而非獨立。唯嫉與慳獨立離二。異隨眠相故立為結　准婆沙文。睡眠亦是自在起。何故正理言非自在　解云婆沙餘師義。非與正理同。說八。說十。既各不同。明知異說　又解睡眠若與餘惑相應非自在起。正理據此說。若與善．無覆心相應是自在起。婆沙據此說。各據一義竝不相違。</p>
<p>若纏唯八至亦具兩義故者。論主破。若纏唯八此釋可然。此即縱許　許有十纏此釋非理。以忿．覆二種亦具兩義故。</p>
<p>由此若許至及自部故者。十纏家答　嫉．慳過重。謂此二種數現行故　又嫉為賤因。慳為貧因　又遍顯戚．歡隨煩惱故。隨煩惱中總有二類。一戚。二歡。嫉能顯戚。慳顯歡　又惱亂出家．在家部故。故正理云。又此二能惱二部故。謂在家眾於財位中。由嫉．及慳極為惱亂。若出家眾於教行中。由嫉．及慳極為惱亂　或惱亂天．阿素洛故。天中好美味。阿素洛中好女色。天慳味嫉色。阿素洛慳色嫉味。因此戰諍。阿素洛此云非天。故正理云。或能惱亂天．阿素洛眾。謂因色．味極梠擾惱　或惱人．天二勝趣故。故正理云。或此能惱人．天二趣。如世尊告憍尸迦言。由嫉．慳結人．天惱亂　或嫉惱亂他部。慳惱亂自部。故正理云。或此二能惱自．他眾。謂由嫉故惱亂他朋。由內懷慳惱亂自侶　由上七種過失尤重故。於十纏別立二結。</p>
<p>佛於餘處至故唯說斷三者。此即第二明五下分結。</p>
<p>論曰何等為五者。問。</p>
<p>謂有身見至瞋恚者。答。總三十一事為體。謂身見三界見苦所斷三。戒禁取三界各見苦道為六。疑三界各四諦為十二。欲貪．瞋．恚各欲界五部為十。</p>
<p>何緣此五名順下分者。此下釋第二．第三句。此即問也。</p>
<p>此五順益至防邏人故者。答。此五順益下分欲界欲界三界最下。三界一分故名下分。由後貪．瞋不能超欲。如守獄卒　設有能超乃生有頂。由前身見．戒取．疑三。還令退下置欲界獄。如防邏人。</p>
<p>有餘師說至順下分名者。敘異說。前三能障超下有情不成聖故。後二能令不超下界不生上故。故五皆得順下分名。</p>
<p>諸得預流至斷三結耶者。釋第四句問。諸得預流五見及疑六煩惱斷。何緣經但說斷身見．戒取．疑三結耶。</p>
<p>理實應言至已說斷六者。答。諸得預流。理實應言斷六煩惱。一攝門故。二攝根故但說斷三　言攝門者。謂所斷中類有三種。身邊二見唯在苦一部。戒取通苦．道二部。見取．邪見．疑通苦．集．滅．道四部說斷三種。攝彼三門皆悉周盡若斷身見攝彼一門。若斷戒取攝彼通二門。若斷疑攝彼通四門　言攝根者。謂所斷中三隨三轉。說斷三種攝彼三根。若斷三根本餘三未亦斷。故說斷三已說斷六　問集．滅見取如何隨戒禁取轉　解云言見取隨戒禁取者。據苦．道下說　又解因苦．道下戒取先起。引彼集．滅見取起故。亦名隨轉。</p>
<p>有作是釋至故說斷三者。釋第二頌敘異說。凡趣異方有三種障。一不欲發趣見此方益餘方有損。二雖發趣迷失正道。依邪道故。三由依邪道疑正道故　趣解脫者亦有如斯相似三障。一由身見怖畏解脫。灰身滅智不欲發趣。二雖發趣由戒禁取。依執邪道迷失正路。三由依邪道疑於正道深懷猶預　佛顯預流。永斷如是趣解脫障故說斷三。</p>
<p>佛於餘經至名順上分結者。此即第三明五上分結。一色貪。二無色貪。三掉舉。四慢。五無明。若未斷時。能令有情不超上界故名順上分結。此五總以聖者身中上界修斷八事為體。色貪無色貪．掉舉．慢．無明。色．無色界各有四故　問何故貪別立二。餘三合立　解云愛是諸煩惱足多過別立。故婆沙云。復次愛令界別地別部別。愛能增長一切煩惱。愛．有愛處所說多過。故依界別立為二結。掉舉等三無如是事。故上二界合立為一　問隨煩惱中。何故唯說掉舉為結　解云障定強故。故正理云。掉舉惱亂三摩地故。於順上分建立為結　又婆沙云。問何故唯修所斷立為順上分結　答令趣上生名順上分。見所斷結亦令墮下。故不立為順上分結。復次上人所行名順上分。上人是聖非諸異生。見所斷結唯異生起。故不立為順上分結。於聖者中唯立不還者所起諸結名順上分　問因論生論。何故預流及一來者。所起諸結非順上分　答順上分者。謂趣上生預流．一來所起諸結亦令生下。故不立為順上分結<span class='note-inline'>(廣如彼釋)</span>。</p>
<p>已辨結至謂一切癡者。此即第二明三縛。以能繫縛故立縛名。縛體不同有其三種。</p>
<p>何緣唯說此三為縛者。問。諸煩惱中何緣唯說此三為縛。</p>
<p>由隨三受至作此定說者。答。由隨三受勢力所引說縛有三　於自樂受貪多隨增。所緣．相應俱隨增故。於自苦受瞋多隨增。所緣．相應俱隨增故。於自捨受癡多隨增。所緣．相應俱隨增故。故言於苦受瞋。於捨受癡。應知亦爾。</p>
<p>雖於自捨亦有貪．瞋。所緣．相應二俱隨增。非如癡故。於此文中亦應影顯。雖於自樂亦說有癡。所緣．相應二俱隨增。非如貪故。雖於自苦亦說有癡。所緣．相應二俱隨增。非如瞋故　又亦應顯。雖於自苦亦說有貪。所緣．相應隨增。非如瞋故。雖於自樂亦說有瞋。所緣隨增。非如貪故。約自相續身中樂等三受。從多分說為縛所緣作此定說。貪緣樂增。瞋緣苦增。癡緣捨增。若約他相續身中樂等三受為縛所緣。此即不定。三受皆能為所緣境生三縛故。如緣怨樂瞋亦隨增。如緣怨苦貪亦隨增。緣非怨親苦．樂　癡亦隨增隨其所應。故正理五十四云。有餘師說。由隨三受勢力所引說縛有三。謂貪多分於自樂受。所緣．相應二種隨增。少分亦於不苦不樂。於自．他苦。取他樂．捨。唯有一種所緣隨增。瞋亦多分於自苦受。所緣．相應二種隨增。少分亦於不苦不樂。於自．他樂。及他苦．捨。唯有一種所緣隨增。癡亦多分於自捨受。所緣．相應二種隨增。少分亦於樂受．苦受。於他一切受唯所緣隨增。是故世尊依多分理。說隨三受建立三縛。</p>
<p>己分別縛至如前己說者。此即第三明隨眠。指同前說。</p>
<p>隨眠既己說至煩惱垢攝者者。此即第四明隨煩惱。略釋頌者　蘊。簡無為　行。簡色等四蘊　心所。簡行蘊中不相應行　染。簡心所中善．無記　此餘．簡染中本惑。謂此本惑餘　隨煩惱。標名。將釋隨惑先解本惑。此諸根本煩惱亦名隨煩惱。以皆隨心為惱亂事故。復有此本惑餘。異諸本煩惱染污心所蘊所攝。隨煩惱起故亦名隨煩惱。不名煩惱非根本故。廣列彼隨煩惱相。如法蘊足論第九卷雜事品中說　復次當略論十纏攝者。六煩惱垢攝者。</p>
<p>且應先辨至悔從疑覆諍者。此即第五明纏。初一頌明纏。後一頌半明本惑等流果。</p>
<p>論曰至說名為覆者。釋初頌。將釋諸纏先解本惑。根本煩惱亦名為纏。經說欲貪纏為緣故　然品類足。說纏有八不說忿．覆　毘婆沙宗說纏有十　纏縛有情置生死獄故名為纏　此中睡眠唯取染污。若泛明睡眠總有四種。謂善．不善．有覆．無覆。善唯生得不通加行。故正理云。然於加行聞．思善心眠不現行。性相違故。此於加行修所成心亦不現行彼能治故。唯有一類生得善心眠可現行。性羸劣故　不善．有覆皆容現行　無覆無記異說不同。故正理五十四云。無覆無記唯異熟生。起工巧等眠便壞故。有餘師說於眠位中亦有威儀．工巧心起。然非初位彼可即行。於後夢中方可行故。又婆沙三十七云。無覆無記者謂威儀路．工巧處．異熟生非通果。威儀路者。如睡夢中自謂行等。工巧處者。如睡夢中自謂畫等。異熟生者。如睡夢中除前所說餘無記轉。有餘師說唯異熟生。是睡眠中無覆無記。以心惛昧。不發身．語故無威儀及工巧性<span class='note-inline'>(婆沙。正理。并無評家)</span>略釋睡眠。餘九如文　問餘隨煩惱何故非纏　解云隨其所應過重別立過輕不立。大煩惱中惛沈障慧勝。掉舉障定勝故別立纏。不信．懈怠．放逸三種障定．慧非勝故不立纏。故入阿毘達摩論云。不信等三不立隨眠．及纏．垢者。過失輕故。易除遣故<span class='note-inline'>(已上論文)</span>　無明是本煩惱故不立纏。無慚．無愧唯是不善過重故立纏。小煩惱中嫉．慳．忿．覆過重立纏。餘六過輕故立別垢。餘地法外睡眠障慧勝。惡作障定勝故別立纏。尋．伺非障故。尋立菩提分法。此即順慧。尋．伺立靜慮支。此即順定。故不立纏。貪．瞋．慢．疑竝是本惑。亦不立纏。</p>
<p>於此所說至如其次第者。釋後一頌半　言等流者。是彼本惑近等流果。若有知人覆是貪等流。貪著名利而覆藏故。若無知人覆是無明等流。愚癡不解而覆藏故。如其次第　又解有知是初師。無知是第二師。有知無知是第三師。故言如其次第　前解為勝。餘文可知　故正理云無慚．慳．掉舉是貪等流。要貪為近因方得生故。無愧眠惛沈是無明等流。此與無明相極相隣近故。嫉．忿是瞋等流。由此相同瞋故。悔是疑等流。因猶豫生故。覆有說是貪等流。有說是無明等流。有說是俱等流。諸有知者因愛生故。諸無知者因癡生故。</p>
<p>餘煩惱垢至諂從諸見生者。此即大文第二明煩惱六垢。初兩句正明六垢。後四句明是本惑近等流果。</p>
<p>論曰至名煩惱垢者。釋初兩句　諂。謂能令心曲為性。由此不能如實自顯。為諂彼人或矯誹撥彼人怨家令彼歡喜。為諂他人或設方便種種現相令解不明故名為諂　餘文可知。</p>
<p>於此六種至隨煩惱名者。釋後四句　言等流者。是彼本惑近等流果　諂。是諸五見等流　如有問言。何法是曲。作是答言謂諸惡見。惡見名曲。與諂相似。故諂定是諸見等流。故入阿毘達摩論第一云。誑．憍二種是貪等流貪種類故。害．恨二種是瞋等流瞋種類故。惱垢即是見取等流。執己見勝者惱亂自他故。諂垢即是諸見等流。諸見增者多諂曲故。如說諂曲謂諸惡見。</p>
<p>此垢及纏至名自在起者。此下大文第二諸門分別。就中。一三斷分別。二三性分別。三三界分別。四六識相應。五五受相應　此即三斷分別。且十纏中無慚．無愧．睡眠．惛沈．掉舉五種通見．修斷。由此通與見．修所斷二部煩惱相應起故。故通二斷。於見斷中隨與見此諦所斷相應。即說名為見此諦所斷。見斷通四部所以別釋。修斷唯一故不別明。餘嫉．慳．悔．忿．覆．并六垢。自在起故唯修所斷。唯與修斷他力無明。共相應故名自在起。故唯修斷。故正理云。與自在起纏垢相應。所有無明唯修斷故。</p>
<p>此隨煩惱至無記性攝者。此即三性分別。欲界所繫眠．惛．掉三。若與貪等相應是不善。若與身．邊二見相應無記。所餘一切七纏。六垢。皆唯不善。上二界中隨應所有惛沈．掉舉。及諂．誑．憍。一切唯是無記性攝。</p>
<p>此隨煩惱至唯欲界繫者此即第三三界分別　匿己情事名諂　現相誑惑名誑　又正理解諂．誑云。傳聞此唯異生所起。非諸聖者亦可現行　餘文可知。</p>
<p>已辨隨眠至皆容起故者。此即第四六識相應　略說應知。一切三界見諦所斷．及修所斷。一切慢．眠隨煩惱中。自在起者。即是嫉．慳．忿．覆．悔纏。及與六垢。如是一切皆依意識　依五識身無容起故　所餘一切通依六識。謂修所斷貪．瞋．無明。及彼相應諸隨煩惱。即無慚．愧．惛．掉四纏．及餘大煩惱地法所攝隨煩惱。即是放逸．懈怠．不信。依六識身皆容起故。</p>
<p>如先所辨至遍自識諸受者。此下第五五受相應。就中。一明本惑相應。二明隨惑相應　此即第一明本惑相應　就問起中。一總問。二別問及頌答。可知。</p>
<p>論曰至唯意地故者。欲惑中貪。喜．樂相應歡行轉故。非憂．苦相應非慼行故。遍六識故喜．樂相應。若在五識樂根相應。若在意識。喜根相應　瞋憂．苦相應慼行轉故。非喜．樂相應非歡行故。遍六識故憂．苦相應　若在五識苦根相應。若在意識憂根相應　無明遍與前喜．樂．憂．苦四受相應。歡行轉故喜．樂相應。慼行轉故憂．苦相應。遍六識故四受相應。若在五識苦．樂根相應。若在意識喜．憂相應　邪見通與憂．喜相應。歡行轉故喜根相應。慼行轉故憂根相應。唯意地故憂．喜相應。非五識故非苦．樂相應。</p>
<p>何緣邪見歡慼行轉者。問。</p>
<p>如次先造罪福業故者。答。先造罪業後起邪見即歡行轉。雖造罪業無苦果故。先造福業後起邪見即慼行轉。徒設劬勞福無果故。</p>
<p>疑憂相應至必住捨受者。疑憂相應慼行轉故。非喜相應非歡行故。唯意地故憂根相應。非五識故非苦相應。求決定知心愁慼故所以非歡行轉　餘四見。慢。與喜相應歡行轉故。非憂相應非慼行故。唯意地故喜根相應。非五識故非樂相應　已約別相說諸煩惱與受相應。就通相說受相應者。一切煩惱皆捨受相應。以諸隨眠相續斷位勢力衰歇必住捨受。以捨處中不違歡．慼。故遍相應。</p>
<p>欲界既爾上界云何者。此下釋後兩句。此即問也。</p>
<p>皆隨所應至故不別說者。答。欲有憂．苦所以諸惑有慼行轉。上無憂．苦。又定所潤。所以諸惑無慼行轉。隨何地識所有煩惱。各遍自識諸受相應　若初定中具有四識。彼一一識所起煩惱。各遍自識諸受相應。若在三識樂．捨相應。若在意地喜．捨相應　二定已上唯有意識。二定意識所起煩惱。遍與意識喜．捨相應　三定意識所起煩惱。遍與意識樂．捨相應　四定已上意識所起煩惱。遍與意識捨受相應　上諸地中識．受多少。如前已辨故不別說　又顯宗二十七云。何緣二疑俱不決定。而上得與喜．樂相應非欲界疑喜受俱起。以諸煩惱在離欲地。雖不決定亦不憂慼。雖懷疑網無廢情怡。如在人間求得所愛雖多勞倦而生樂相有。說色界雖復懷疑。而於疑中生善品想。故彼得與喜．樂相應。</p>
<p>已辨煩惱至餘四遍相應者。此即第二明隨惑相應。</p>
<p>論曰至唯意地故者。釋初三句。隨煩惱中嫉．悔．忿．惱．害．恨六種。一切皆與憂根相應。慼行轉故。非喜相應非歡行故。唯意地故憂根相應。非五識故非苦相應　又正理云。有餘師說惱喜相應。見取等流應歡行故。</p>
<p>慳喜相應至極相似故者。釋第四句。慳喜相應歡行轉故。非憂相應非慼行故。唯意地故喜根相應。非五識故非樂相應。</p>
<p>諂誑眠覆至憂慼心行者。釋第五．第六句。諂．誑．眠．覆。憂．喜相應歡慼行故。若歡行轉喜根相應。若慼行轉憂根相應。唯意地故憂．喜相應。非五識故非苦．樂相應。又正理云。有餘師言。既說誑是貪等流故但應歡行。不應說與憂根相應。是歡等流不應慼故。又正誑時不應慼故。或應說誑是癡等流。正理釋云。理應釋言因果相別。如無慚．掉雖貪等流。而與憂．苦有相應義。故知所說與受相應不唯同因。但據相別許有憂慼。而行誑者情有所憂而行誑故。</p>
<p>憍喜．樂相應至與喜相應者。釋第七句中上三字。憍喜．樂相應歡行轉故。非憂相應非慼行故。唯意地故喜．樂相應樂謂三定。非五識故非彼樂相應。</p>
<p>此上所說至遍相應故者。釋第七句中下兩字。此上所說十二種中。憍通行在四定已上唯捨地故。惛沈．掉舉理亦通在唯捨地中。次後別明故今不說。餘文可知。</p>
<p>餘無慚無愧至地法攝故者。釋後一句。問六識相應中即便明餘大煩惱。何故此中不便明耶　解云前文既說六識相應已。顯與彼諸受相應。故今不說。</p>
<p>所說煩惱至障蘊故唯五者。此即大文第三明五蓋　蓋五。標名舉數　唯在欲。界分別　次兩句明蓋合　後一句廢立。</p>
<p>論曰至五疑蓋者。釋蓋五。入阿毘達磨論云。欲界五部貪名初蓋。五部瞋名第二蓋。欲界惛沈．及不善睡眠名第三蓋。欲界掉舉．及不善惡作名第四蓋。欲界四部疑名第五蓋。</p>
<p>此中所說至通三界耶者。此釋唯在欲。此即問也。</p>
<p>應知此三至非色無色者。答。經言不善故唯在欲。又正理云。為顯惛沈．掉舉二種。唯欲界者有立為蓋故。與眠．悔和合而立。眠．悔唯是欲界繫故。為顯眠．悔唯染污者有得蓋名。故與惛沈．掉舉二種和合而立。惛．掉唯是染污性故。疑准前四在欲可知。</p>
<p>何故惛．眠至合立一耶者。此下釋第二第三句。此即問也。</p>
<p>食治用同至食．非食同者。答。可知。</p>
<p>何等名為惛眠蓋食者。問。</p>
<p>謂五種法至心昧劣性者。答。食謂能益。此五能益惛．眠故是彼食　又解此五皆是小惑中攝　[夢-夕+登]瞢者。眠之先兆　不樂者。情不歡也　頻申者。由勞事業。疲倦所生能起頻申。因從果號　食不平等者。由所飲食過於恒度。或香．味．觸隨有偏增。能令食者身心沈昧。此從食不平等生果。從因為名　心昧劣性者。謂由彼力令心王取境不明為昧。能取力微為劣。從用為名。</p>
<p>何等名為此蓋非食者。問。</p>
<p>謂光明相者。答。起光明想心即發悟。惛．眠不生非益彼故名為非食。</p>
<p>如是二種至心性沈昧者。此釋惛．眠用同。</p>
<p>掉悔雖二食非食同者。明掉．悔二種食同。非食同。</p>
<p>何等名為掉悔蓋食者。問。</p>
<p>謂四種法至承奉等事者。答。或時尋思諸親里事。或時尋思諸國土事。或復尋思我不死當來作如是事業。或時隨念念往昔過去所更等事。緣親里等由散亂故而增掉舉。有不稱情而生憂悔。</p>
<p>何等名為此蓋非食者。問。</p>
<p>謂奢摩他者。答。奢摩他。此云定。由此定故掉舉．及悔而不得生　問何故前言惛．眠非食謂光明想。不言毘鉢舍耶。掉．悔非食言奢摩他。不言黑闇　解云非食有多種各隨舉一。或影略互顯。</p>
<p>如是二種至心不寂靜者。釋事用同。由此說食至二合為一者。總結。又正理云。何緣欲貪．瞋．恚．疑蓋。各於一體別立蓋名。而彼惛．眠。掉．悔。二蓋各於二體合立蓋名。欲貪．瞋恚．疑食．治各別。是故一一別立蓋名。由惛與眠。及掉與悔。所食．能治事用皆同。故體雖殊俱合立一。欲貪蓋食謂可愛相。此蓋對治謂不淨相。瞋恚蓋食謂可憎相。此蓋對治謂慈善根。疑蓋食謂三世。如契經說於過去世生如是疑乃至廣說。此蓋對治謂若有能如實觀察緣性緣起　正理論釋惛眠。掉悔。食．非食用與此論同　又云。或貪．瞋．疑是滿煩惱。一一能荷一覆蓋用。惛眠．掉悔非滿煩惱。二合方荷一覆蓋用。</p>
<p>諸煩惱等至唯說此五者。釋下一句。此即問也　等。謂等取隨煩惱。</p>
<p>唯此於五蘊至建立為蓋者。答。煩惱等雖有蓋義。唯此於五蘊能為勝障故。謂貪恚蓋是破戒惑。能障戒蘊。惛沈．睡眠性闇昧故。能障慧蘊。掉舉．惡作心散亂故。能障定蘊。定慧無故於四諦疑。由疑未斷被繫縛故。能令乃至解脫．解脫知見二蘊皆不得起。故唯此五建立為蓋　問若為障勝立為蓋者。無明何故不立蓋耶　解云等荷擔者立諸蓋中無明於中所荷偏重。是故不立。若立無明為一蓋者。一切煩惱所荷障。皆合比無明猶不能及。故不立在諸蓋聚中　問若非最勝亦立蓋者。餘惑．隨惑何故不立　解云夫蓋義者令心趣下。慢性高舉故不立蓋。蓋性遲鈍。見性捷利。不順蓋義亦不立蓋隨煩惱中惛．眠障慧勝。掉．悔障定勝。故別立蓋。餘隨煩惱障定障慧。非強勝故皆不立蓋。</p>
<p>若作如是至怖畏掉悔者。論主破前說一切有部師解。若作如是解釋經意。掉．悔理應在惛．眠前說　以必依定方有慧生故。此顯所障先定後慧　定障亦應先慧障故。此顯能障前後次第　依如是理。經部師言。此五蓋中惛．眠障定。由此惛．眠性沈下故。定不得生。掉．悔障慧。由此掉．悔數散動故慧不得生　由此經言修等持者怖畏惛．眠。故知障定。修擇法者怖畏掉．悔。故知。障慧。</p>
<p>有餘別說唯立五因者。敘經部釋。</p>
<p>彼說云何者。問。</p>
<p>謂在行位至唯有此五者。經部答　謂在行位。即乞食等時。先於色等種種境中。取可愛．憎二種相故　後在住位。即住靜室等時。由先愛．憎二相為因。於可愛境便起欲貪。於可憎境便起瞋恚。此二能障將入定心即定前心也　由此後時正入定位。即在定心也。於止．及觀不能正習故。由此便起惛．眠障定。掉．悔障慧令不得起。設入定已。由此於後出定位中。即散心位也。思擇法時疑復為障為證．不證。</p>
<p>今應思擇至斷由何因者。此下當品之中。大文第二明惑滅。就中。一明斷惑四因。二明四種對治。三明斷煩惱處。四明遠性四種。五明斷惑得滅。六明九種遍知　此下第一明斷惑四因問。今應思擇。欲界苦．集。他界遍行。及與三界見滅．道斷有漏緣惑。於彼斷位不知彼所緣。謂緣欲界苦．集二諦法智忍生斷二諦惑。於彼他界遍行斷位。不知彼他界遍行所緣。以彼唯緣欲苦．集故。謂緣滅．道法智忍生。斷二諦惑。於彼滅．道有漏緣惑斷位。不知彼有漏緣惑所緣。以彼唯緣無漏境故　知彼所緣時而彼不斷。謂緣上界苦．集二諦。類智忍生。知彼他界遍行所緣時。而彼他界遍行不斷。謂緣苦．集法智忍生。知彼滅．道有漏緣惑所緣時。而彼滅．道有漏緣惑不斷。如是諸惑斷由何因　又解知彼所緣時。而彼不斷者。如苦類智忍知彼他界遍行所緣時。而彼他界遍行不斷。欲苦遍行已斷名不斷。欲集遍行未斷名不斷。如集類智忍知彼他界遍行所緣時。而彼欲界他界遍行已斷名不斷。如緣苦．集法智忍生。知彼地滅．道有漏緣惑所緣時。而彼滅．道有漏緣惑不斷。未斷名不斷。以有漏緣惑所緣之境苦．集攝故。</p>
<p>又解苦類智忍。知彼欲界見集所斷他界遍行所緣時。而別彼集下他界遍行不斷。此解意說。未斷名不斷。餘解如前。</p>
<p>非要遍知所緣故斷者。答。</p>
<p>若爾斷惑總由幾因者。問。由四種因者。答。</p>
<p>何等為四者。問。</p>
<p>頌曰至對治起故斷者。上三句明見道。下一句明修道。</p>
<p>論曰至斷無漏緣者。且斷見斷惑由前三因。一由遍知所緣故斷。謂見苦．集斷自界緣惑。及見滅．道斷無漏緣惑。迷悟相違斷理應爾。亦應說上二界中。他界地緣諸遍行惑。亦由遍知所緣故斷。緣苦．集諦類智忍生。俱能頓觀二界境故。而此文言見苦．集斷自界緣者。且據一相通三界說。</p>
<p>二由斷彼至彼隨斷故者。二由斷彼能緣故斷。謂見苦．集斷他界緣惑是所緣。以自界緣惑能緣於彼他界緣惑。能緣若斷彼所緣惑亦隨斷故。雖緣各異然能為因。故自界緣望彼有力。他界緣惑藉斯力故能緣上界。如羸病者倚柱仰觀。柱若折時彼隨倒故。三由斷彼至彼隨斷故者。三由斷彼所緣故斷。謂見滅．道斷有漏緣惑。以無漏緣惑能為彼有漏緣惑境。所緣無漏緣惑若斷時。能緣有漏惑亦隨斷故。如羸病者非杖不行。杖若折時彼隨亦倒故。</p>
<p>若修所斷至諸惑頓斷者。明斷修惑。</p>
<p>何品諸惑誰為對治者。問。</p>
<p>謂上上品至後當廣辨者。答。所治。能治。各有九品逆順相對。後當廣辨　又正理云。豈不一切見所斷惑斷時。亦由對治道起。以若此部對治道起。則此部中諸惑斷故。理實應爾。然於此中為顯三界修所斷惑。無不皆由九品道斷對治決定故說此言。見所斷中唯有頂惑對治決定。如前已辨　或見所斷諸惑斷時。方便定三故就別說。修所斷惑能斷方便。不決定故就總而說<span class='note-inline'>(已上論文)</span>　問緣四諦理如何能斷修道事惑名對治斷　解云事麁。理細。緣細可以斷麁。故九品道斷九品惑。</p>
<p>所言對治至謂斷持遠．厭者。此即第二明四種對治。</p>
<p>論曰至深生厭患者。一斷對治。謂無間道。此道正能斷彼惑故　二持對治。謂此無間後解脫道。由彼解脫道能持此斷得故　三遠分對治。謂解脫道後所有勝進道。由彼勝進道．能令此無間道所斷惑得更遠故。名遠分對治　有餘師說。遠分對治亦解脫道。以解脫道如彼勝進。令此無間所斷煩惱得更遠故　四厭患對治。謂若有道見此界過失深生厭患。從多分說是加行道。</p>
<p>然此對治至起勝進道者。論主解云。然此對治若欲善說。理實應為如是次第。一厭患對治。謂緣苦．集起加行道　二斷對治。謂緣一切四諦起無間道　三持對治。謂緣一切四諦起解脫道　四遠分對治。謂緣一切四諦起勝進道　與前次第雖復不同。釋四相似　上來所明厭患等四各在一道。據斷當品約顯以論。若更具說厭患等四四道通局。一厭患對治。通於四道。論言加行從多分說。故正理論解厭患對治云。應知多分是加行道　又云。說多分言。應知為顯無間．解脫．勝進道中緣苦．集諦者亦厭患對治<span class='note-inline'>(已上論文)</span>　二斷對治。唯無間道不通餘三　三持對治。若據顯相當品以論唯解脫道。若據前後所斷諸品。隱顯合論即通四道。以皆能持彼斷得故　四遠分對治。若據顯相當品以論唯勝進道。若據前後所斷諸品。隱顯合論亦通四道。以皆能令彼所斷惑得更遠故。若依婆沙十七更說捨對治。隨其所應在何道中。能捨彼法名捨對治。</p>
<p>諸惑永斷為定從何者。此下第三明斷惑處問。諸惑究竟永斷為定從何。</p>
<p>頌曰至不復生故者。答。應知諸惑得究竟永斷時。不可令其離相應法。謂於相應雖斷隨增非斷伴性。仍名有隨眠。以親近故不名永斷。但可令彼遠離所緣。令於所緣不復生故。謂於所緣斷彼隨增不名有隨增眠。以疎遠故故名永斷。此言永斷據有隨眠。故婆沙二十二云。然此中說諸隨眠於所緣可斷。非於相應者。依止名有隨眠義說。不依隨增義說。以隨增義俱可斷故。</p>
<p>斷未來惑至定何所從者。難。斷未來惑理且可然。容令於境不復生故說之為斷。過去諸惑是已生法。不可令其不復生故云何說斷。若謂頌說從所緣言。意顯遍知所緣故斷。非於所緣不復起故名之為斷。但知諸惑所緣之時即名斷者此亦非理。不決定故。以斷苦．集他界遍行。及滅．道斷有漏緣惑。非是遍知所緣故斷。難訖問言。由此應說煩惱等斷定何所從。</p>
<p>自相續中至究竟斷故者。論主復為一釋。夫有漏法斷。一自性斷。二緣縛斷。若自相續身中煩惱等斷。由得斷故。自體不成說名為斷。此據自性斷也。若他相續身中諸煩惱等。及一切色一切不染法斷。由能緣彼在自身中所有諸惑。至第九品究竟斷故說名為斷。此據緣縛斷也。</p>
<p>所言遠分遠性有幾者。此下第四明遠性四種　問。如前所言遠分對治。泛論遠性總有幾種。</p>
<p>頌曰至亦名為遠者。答。隔現在故去．來名遠。餘文可知。</p>
<p>望何說遠者。論主問。</p>
<p>望現在世者。說一切有部答。去．來二世離現在故說名為遠。義准應知現在名近。故品類足第六云。遠法云何。過去．未來法。近法云何。謂現在．及無為法。</p>
<p>無間已滅至如何名遠者。論主難。過去世中無間已滅。未來世中正生相時。與現相隣如何名遠。</p>
<p>由世性別至方得名遠者。說一切有部答。由過．未與現在世性別故得遠名。非久曾滅。非久曾當生。方得遠名。</p>
<p>若爾現在至說名為遠者。論主復難現望去．來世性亦別亦應名遠。若謂過去．未來法無作用。離作用故名為遠者。諸無為法既無作用。云何名近。若謂由現在世能起彼得。遍得有漏法上擇滅無為。遍得有為法上非擇滅無為。故說無為名為近者。去．來二世例亦應然。亦由現世起得得彼去．來世法。去．來二世應亦名近。二滅現得可名為近。虛空無為既無有得。如何名近　以說一切有部宗。三無為法皆名為近。二滅有得。虛空無得。故作斯難。故正理云。且虛空體遍一切處。相無礙故說名為近。非擇滅體不由功用。於一切體一切處時。皆可得故說名為近。擇滅無為。諸有精進正修行者斷諸惑時。於一切體無有差別。速證得故說名為近<span class='note-inline'>(解云虛空所在法皆有名近。非擇滅現易得故名近。擇滅現速得故名近)</span>若謂過去．未來更互相望。由隔現在名為遠現望過去．未來。二世俱極相隣中間無隔。三無為法亦無有隔故皆近者。則應去．來隣現在世故可名近。相望有隔故名遠。故具二名。不應一向說名為遠。</p>
<p>若依正理至正理法自相故者。論主述經部解遠相。過去．未來無體名遠。准知現在有體名近。</p>
<p>等言為明舉事未盡者。釋頌等字。如相遠中雖舉大種。所造色等猶未說故。治遠雖舉持戒．犯戒。善．不善等猶未說故。處遠雖舉東海．西海。南．北海等猶未說故。時遠一種雖復舉盡。從多分說故說等言。</p>
<p>前言惑斷至練根六時中者。此即第五明斷惑得滅。上句答初問。下三句答後問。</p>
<p>論曰至再斷惑義者。釋初句。諸惑若得彼能斷無間道。即由彼道此惑頓斷。若更不退必無後時再斷惑義。唯有退時方得更斷　若依成實．瑜伽．雜集。許惑再斷。</p>
<p>所得離繫至彼勝得義者。釋第二句。所得離繫是善常故。雖無隨道漸勝進理。而道勝進時容有重起彼勝得義。故正理五十六云。以離繫得道所攝故。捨得道時彼亦捨得。故諸離繫有重得理。若依成實。離繫無重得。</p>
<p>所言重得總有幾時者。釋下兩句。此即問也。</p>
<p>總有六時者。答。</p>
<p>何等為六者。徵。</p>
<p>謂治道起得果練根者。答。此即開章。</p>
<p>治道起時謂解脫道者。此釋初章。又正理云。說治生言通目二義。若據住此能證離繫。目無間道。若據住此正證離繫。目解脫道<span class='note-inline'>(已上論文)</span>　此論據正證故言解脫。此從多分。若通少分亦勝進道說為治生。如先離色愛盡後入正性離生。勝進道時得斷智故。</p>
<p>得果時者至阿羅漢果者。釋第二章　練根時者謂轉根時者。釋第三章　正理云。說得果言既無差別。如攝四果應攝練根。以轉根時必得果故。何勞長說此練根言　為顯練根異斷惑得果故。得果外說練根無失。</p>
<p>此六時中至重起勝得者。結。</p>
<p>然諸離繫至即得果故者。此即約位別釋。見道八諦即為八品。修道九地地地有九品。九九八十一品。見．修合有八十九品。約此離繫以明重得。由治生時即得果故。取得果時得果力故。別起勝得得前無為。非由治生不取治生。故正理云。由治生時即得果故。說得果已不說治生　餘文可知。</p>
<p>如是且就至預流等故者。總釋上文。如是且就鈍根次第容有理說。故具六時乃至具二。以利根者前諸位中一一皆除練根得故。謂前六時但應說五。乃至具二但應說一　諸有超越入聖道者。隨應有除預流等故。等取一來。若先斷欲界六．七．八品入見道者鈍根除預流。但有五時。利根除預流。又除練根。但有四時。若先離欲入見道者。又除一來。鈍四利三。又正理五十六云。豈不八地容世俗道斷。應分二種對治生時得。不爾。此說漸次得故　或此唯約無漏得故。若依越次通有漏得。則世俗道八地染中。隨離少．多入聖道者。彼得離繫。隨其所應有具六時乃至唯一。以利根故。除練根時　謂欲界中先斷五品。入見諦者彼見所斷五品離繫具六時得。謂有二種自治生時。及得果時復四成六　彼修所斷五品離繫唯五時得除預流果　先斷六品入見諦者彼見所斷六品離繫。亦五時得。除一如前。彼修所斷六品離繫。唯世俗道。治生時得必不起。彼無漏對治是一來果．向道攝故。非住果時起彼向道以住勝果不起劣故　先斷八品入見諦者。彼見所斷八品離繫亦五時得。除一如前　彼修所斷前六離繫唯一時得。如前應知　七．八離繫唯四時得。謂二治生及二得果　先斷九品依未至地入見諦者。彼見所斷九品離繫亦四時得。如前應知　依根本地入見諦者。彼見所斷九品離繫亦一時得。如前應知。根本非欲斷對治故　若依未至。若依根本。彼修所斷九品離繫亦一時得。如前應知。必不起彼無漏對治。是不還果．向道攝故　先斷上七地入見諦者。彼見三諦斷七地離繫亦四時得。如前應知　見道諦斷七地離繫唯三時得。謂一治生及二得果。無漏治生即得果故　彼修所斷七地離繫唯三時得。謂二治生及一得果　具離八地入聖道者。見．修位中斷有頂惑。見三諦斷離繫三時得。謂一治生及二得果。見道諦斷離繫二時。由治生時即得果故　修斷八品離繫二時。謂一治生及一得果。第九離繫唯一時得。以治生時即得果故　諸分離染見．修位中。進斷所餘准此應說<span class='note-inline'>(已上論文)</span>　解云豈不八地等者。外難。於下八地容世俗斷。如異生位先斷八地所有繫已有有漏得。後於聖位自治起時。復起無漏得。亦是重得八地無為。應分二種治生時得。世俗治生時。無漏治生時　不爾等者。釋難。前文不論二治生者約漸次說斷見惑已次斷修惑。隨聖．俗道斷何品惑。皆修二道俱起聖．俗二離繫得。非前後故但言一時　或六時言唯約無漏得。以無漏得有得捨故。捨前得後可言重得。有漏得不捨。是故不說　若依已下。顯依越次有漏．無漏二得重得。於越次中總有六時。謂有漏道．無漏道．及四果為六。又准正理。若依越次以利根故除練根時。以此故知。越次起者皆是利根　俱舍師難云。隨信行人入見道有七十三。明知越次亦通鈍根。既通鈍根。明知越次亦有練根。如何乃言越次起者。以利根故除練根時。若言越次皆非練根以利根故。此言虛說。又下論但言經欲界生．及上界生聖無練根不言越次。若言此文但據利根越次。不言一切越次起者皆是利根。鈍根越次何故不說。又如何正理六十一。云依根本地起煗等善根。彼於此生必定得見諦。以利根故厭有深故。准正理後文。故知前文越次起者皆是利根　又准正理。先斷欲界五品。或七品．八品。及先斷無所有處。後得果已起勝進道。及先離欲後入見道起法忍智。皆非斷對治。所治已斷故隨應是彼遠分厭患對治所攝　問已斷斷治既不現行。如何名為自對治起。前言自治唯是無間．解脫道故　解云似自治故名為自治。或自斷治得現行故名自治生。非斷治起。或此所言自治生者。非要斷治。遠．厭治起亦自治生　問何故前言無間．解脫　解云無間．解脫．理有二種。一有所作。謂斷．及持。二無所作。謂不斷．持無所作中復有二種。一修斷治。二者不修斷治　修斷治者。如先離欲依未至地入見諦者起法忍智。及先離染於修道位依未至地起下八地勝果道。及依餘地起治自．上地勝果道　不修斷治者。如先離欲依根本．中間地入見諦者起法忍智。然於此中。有所作及無所作中修斷治者。現在前時引離繫得。不修斷治與此相違　於此義中復有二解。一解俱名自治。但自治生若起若修兼斷治者有離繫得。異則不然　問若爾便有雖有自治生。而不得離繫　解云許亦何失。但云得離繫得有由自治生。不言自治生必得離繫得此有何失　二解不修斷治者不與自治名。以自治名從斷治得。唯不共故。要於此起無間．解脫。修斷治者得自治名。極似自治故。自治相隨故。餘則不爾　問若有無間．解脫。無所作者何對治收　答正理云。諸先離欲若依未至入見諦者。欲界厭患．遠分對治。見道現前亦修未來欲斷對治。欲斷對治地道正現在前故<span class='note-inline'>(已上論文)</span>　准此便是厭．遠治攝　若爾便違辨治處說　解云於辨治處但云斷治謂無間。持治謂解脫。不言無間必斷治。解脫必持治。有何相違。又准正理。先斷欲六品或第九品。彼六．九品修斷離繫。唯有漏得。畢竟無無漏得　問俱舍明重得。此離繫得為唯無漏。亦通有漏　解云但約次第．唯無漏說。若約越次．及與有漏。應言七時。自治之中開為二故。</p>
<p>即諸離繫至立因名故者。此下第六明九遍知。就中。一列九遍知名。二明六對果異三建立遍知緣。四明成就遍知。五明遍知集處。六明得捨遍知　此下第一列九遍知名。將欲列名先出體釋名。即諸離繫彼彼見．修．無學位中得遍知名。泛而言之遍知有二。一智遍知。二斷遍知　智遍知者謂無漏智為體。於四諦境周遍而知故名遍知。又婆沙復有一說。亦通有漏智。謂聞．思．修極明了者亦名遍知。除勝解作意相應世俗智　二斷遍知者謂諸斷擇滅為體。遍知是智即是斷因。斷是智果體非遍知。而言遍知此於果上假立因名。又婆沙云。問修所斷斷是智果故可說為遍知。見所斷斷既是忍果。云何名遍知。評家云應作是說。忍是智眷屬是智種類。亦名為智。斷是彼果故名遍知。</p>
<p>為一切斷立一遍知者。問。</p>
<p>不爾者。答。</p>
<p>云何者。徵。</p>
<p>頌曰至色一切斷三者。頌答。</p>
<p>論曰至立三遍知者。此釋初句。</p>
<p>且三界繫至六種遍知者。釋次三句。明見道六遍知。</p>
<p>餘三界繫至三種遍知者。釋後兩句。明修道三遍知。謂欲界修斷立一遍知。應知即是五順下分結盡遍知。身見．戒取．疑．雖是見道斷。此中不但取欲界修道九品無為。并前三界見道無為。合立故具立五順下分結盡遍知　色界修斷立一可知　無色修斷立一遍知。即一切結永盡遍知。雖斷無色界結盡時立一遍知。此亦并前三界見道．及欲．色界修道。合立一故。總結可知。</p>
<p>以何因緣至非見所斷者。問。</p>
<p>以修所斷治不同故者。答。以修所斷色．無色界對治不同。是故別立。見斷治同是故合立。</p>
<p>如是所立至類智品果五者。此即第二明六對果。初兩句明忍智果。次兩句明未至．根本果。次兩句明無色近分．根本果。次一句明俗聖道果。次一句明法類智果。後兩句明法類智品果。</p>
<p>論曰至是修道果故者。此明忍智果別。忍果有六。謂三界繫見斷法斷六種遍知。智果有三。謂五順下分結盡遍知。色愛盡遍知。一切結盡遍知　問如婆沙六十三云。問幾是見道果。答六謂前六。有說七謂前七。問幾是修道果。答三謂後三。問幾是忍果。答應說如見道果。問幾是智果。答應說如修道果　准婆沙文。見道果與忍果同。各有兩說。或六。或七。竝無評家。應知諸論若說六者。同婆沙前說。若說七者。同婆沙後說。兩說之中何者正　解云。六是。七非。婆沙雖無評家一即俱舍．雜心皆說六故。二即婆沙不言有說。以此故知說六為正　問如先離欲超越之人。道類忍時得順下分結盡遍知。何緣此論．雜心說非忍果　解云夫順下分結盡遍知。本以欲界修斷無為為體。兼前而立得下分名。是則此一遍知。以欲界修斷無為為主。兼用三界見斷無為為體。先離欲染超越之人。若依未至入見道者。道類忍時唯成三界見斷無為。若依根本入見道者。道類忍時唯得上界見斷無為。以彼亦是下分體故。亦得名曰下分結盡遍知。由斯二義。次第之人以智取故便得其主。謂成欲界修斷無為。又由智取便具得體。謂但應立下分遍知。皆能得故。由得主故。由具得故。故順下分是彼智果。超越之人以忍取故不成其主。又以忍取得體不具。若依未至具見闕修。若依根本總闕欲界。故忍雖得下分遍知。不得主故。不具得故。故順下分非彼忍果　問如先斷六品入見諦者。得一來果起勝進道。但得修斷後三無為。於前六品畢竟不得。是即智取下分遍知。得主不具應非智果　解云此依容有。智有具能。忍無能故作是說。非智皆具得也　問第七遍知超越之人既非忍果。為智果不　解云亦非智果。超越之人必無有智能證彼故。緣差故然。斯有何失　問於五下分先斷三結。後斷二結即名智果。先斷二結後斷三結。何非忍果　解云先三後二名智果者。由得主故由具得故。先二後三非忍果者闕二義故　又解七是。六非。說七盡理攝超越故。說六不盡理不攝超越故。婆沙既無評家。不可以是有說即非正義　又解說六說七俱可為正。說六據體。縱是超越不還。但得第六體故說六種。以彼第七非具得體。是故不說。說七亦據其名。若次第者據得體說。若超越不還雖非具得。五下分結盡。據得下分名說故。亦說第七。各據一義。竝不相違　又解說六說七。俱可為正。說六唯據次第。說七通據超越。雖先離欲超越之人。依未至定入見道者。不得欲界修斷無為。及依根本入見道者。不得欲界見．修無為。而言道類忍時得第七者。以少從多名為忍果。謂超越人若依未至入見道者。得三界見斷無為。雖於欲界修斷無為不別起得。以少從多名為忍果。若依根本入見道者。斷上二界見所斷惑得彼無為。雖於欲界見．修所斷無為不得據總相說。五中得三。以少從多名為忍果　雖有四解後二為勝。就後二中後解為勝。自古諸德種種異解不能具述。即由舊婆沙云幾是忍果。答曰六。亦幾是見道果。答曰七。所以或有定執六是。七非。或有定執七是。六非。</p>
<p>如何忍果說為遍知者。問。忍非是智如何忍果說為遍知。應名遍忍。</p>
<p>諸忍皆是至同一果故者。答。諸忍皆是智眷屬故。諸忍所作亦名智作。故忍得果。智得其名。如王眷屬左右所作。假立王名亦名王作　或忍與智同一離繫果。忍是能證。智是正證。雖是忍果亦名遍知。</p>
<p>今次應辨至果五或八者。釋第三．第四句。未至果九如文可知。根本靜慮。雖復說五．說八不同說五正義。此即開章。</p>
<p>所言五者至未至果故者。此即牒釋。根本地道望於欲界但有遠．厭。非斷對治故。欲四遍知非彼根本果。以欲四種唯未至果。四根本地能斷上二界。故上五遍知能為根本果　問如婆沙六十三云。問幾是根本靜慮果。答五。謂第二第四第六及後二。有說第二第四及後三為五。婆沙既無評家何者為正。此論復同何說　解云前師所以說得第六不說第七。據全得彼第六體故。後師所以言得第七不言第六。據能得彼第七名故。且奪第六與第七名。五下分中雖於欲界見．修所斷不得遍知。能斷上界見斷三結。總相而言五中得三。以少從多得第七名。若作此解。各據一義竝不相違。第二．第四及後二兩說皆同。思之可解。俱舍說五。或同婆沙前師。或同婆沙後師。文不別顯。隨同無失。又正理五十六云。豈不依止根本靜慮入見諦時。亦修未來依未至地欲斷治道。得斷治故。亦應證彼欲見斷法斷無漏離繫得。寧說根本唯得五果　此責不然。爾時所修依未至地斷對治者。唯色．無色斷對治故。根本地道既不能為欲斷對治。彼現起位如何能修欲斷治道。由彼所修未至斷治。唯對治上界故果唯五<span class='note-inline'>(已上論文)</span>。</p>
<p>所言八者至為斷對治故者。妙音意說。根本望欲有斷對治。諸有先離欲界染者。依根本地入見諦時。於欲界繫見斷法斷許別道引無漏得故。欲界見斷三種遍知。由此亦是彼根本地見道果故。除順下分。以彼唯是未至果故。依根本地起見道時。無容修彼未至定中。欲界修惑斷對治故。所以順下分非根本果。</p>
<p>中間靜慮如根本說者。此類釋也。</p>
<p>今次應辨至遍知果故者。釋第五．第六句。可知。</p>
<p>今次應辨至三界法故者。釋第七句可知。</p>
<p>今次應辨至得後二果者。釋第八句。此亦可知。</p>
<p>今次應辨至智及忍故者。釋後兩句。法智法忍同品諸道總得六果。類智類忍同品諸道總得五果。品謂品類。此言通攝智．及忍故。法智品言不但攝法智亦攝法忍。法智．法忍品言所顯。皆是法智同品類故。類智品言不但攝類智亦攝類忍。類智類忍品言所顯。皆是類智同類故　問婆沙六十三云。問幾是類智品果。答五。謂第二．第四．第六．及後二。有說六。謂第二．第四．第六．及後三　此論同婆沙前師。婆沙既無評家何者為正　解云第二．第四．第六．及後二兩說皆同。唯第七有異前師據次第不說第七。後師亦據超越故說第七　又解前師據體。後師亦據名。准前可知。此論總有六對。婆沙更有兩對。一靜慮．無色果。二見道．修道果。初一不異此論未至．根本果．無色眷屬根本果。後一不異此論忍果．智果。是故此論不說。</p>
<p>何故一一斷至故立九遍知者。此即第三建立遍知緣問。何故見．修八十九品一一斷位不別建立遍知。唯就如前九位建立。上三句列四緣。下句總結。</p>
<p>論曰立九遍知者。此即總標　有漏法上諸擇滅斷雖有多體。謂隨有漏法有爾所量。擇滅亦爾　雖有多位。謂見．修所斷八十九位　而四緣故立九遍知。</p>
<p>且由三緣至建立遍知者。由三緣立見道六忍果　問何故見道位不言越界　解云雖斷見惑。猶為修惑之所繫縛未能越界。若於見位立越界緣即不成故。故唯三緣立六忍果。一謂得無漏離繫得故。二缺有頂　缺。謂缺減於有頂地五部煩惱隨不成就彼一部惑名之為缺。由此理故至苦類忍現在前時。雖合惑得不至生相得名為斷。不名為缺。以現猶與惑得俱故。爾時猶成苦下惑故不名為缺。由此故知。不成名缺　非斷名缺。三滅雙因故滅顯不成　或滅名離亦顯不成　或言滅者。顯現惑得不續名滅。亦顯不成。故此文說至集法忍現在前時。衰現惑得令不能引得至生相。得名為斷。或得俱故不名滅雙因。至後法智方名滅雙因。由此故知不成名滅　言雙因者。一自部同類因。二他部遍行因　又解見道約自部．他部為二因。修道約自品．他品為二因。故婆沙六十二意解雙因。若見道四諦自部為一因。他部遍行復為一因。若修道九地地地之中自品為一因。他品復為一因　又解見道自部他部為二因。修道自品為一因。他品他部為一因　古德皆言互為因故名雙因者。不然。後三部惑非互為因。故諸斷要具如是三緣立遍知名。闕則不爾。如異生位離欲染等。有滅雙因無無漏斷得。未缺有頂故雖亦得斷。不名遍知。若聖位中至苦類忍現行以前。雖有已得無漏斷得。即是次前苦法智時無漏斷得。未缺有頂。未滅雙因。至苦類智．集法忍位。雖亦缺有頂。猶未滅雙因前雖已滅見苦所斷自部同類因。未滅集見斷他部遍行因。若望見集所斷。爾時雖滅見苦所斷他部遍行因。未滅自部同類因。故至後欲界三法智位。至後上界三類智位。諸所得斷三緣具故。於一一位建立遍知　問若苦類忍現行以前。未名缺有頂。何故婆沙六十二云。苦類智忍滅。苦類智生時。名缺有頂<span class='note-inline'>(准彼論文。滅在現在。生在未來。是即苦類忍現在名缺有頂。俱舍云言非缺者。豈不相違)</span>。若集法忍位不名滅雙因。何故婆沙云。集法智忍滅。集法智生時。名滅雙因<span class='note-inline'>(准彼論文。滅亦現在。生亦未來。是即集法忍現在名滅雙因。俱舍言不滅者。豈不相違也)</span>　解云滅謂滅入過去。生謂體現在前。非生．滅相。或已滅名滅。已生名生。如言大王今者從何處來。若不爾者便違俱舍　又解論意各別。俱舍據不成名缺不成名滅。婆沙據斷名缺據斷名滅。若作此解生謂生相。滅謂滅相　問已斷之法亦能為因。如何乃言集法忍位。能滅他部苦下遍因　解云因有二種。一未斷因。二已斷因。今言斷者據未斷因。</p>
<p>具由四緣至皆全離故者。具由四緣。於修道中立三智果。謂於前三加越界故。言越界者。謂此界中煩惱等法皆全離故。</p>
<p>有立離俱繫至方可建立者。敘雜心師等異說。離俱繫者。一自部繫。二他部繫。故名俱繫。離此二繫名離俱繫。謂自部雖斷未立遍知。要離他部緣此自部境惑方可建立　又解見道約自部．他部為二繫。修道約自品．他品為二繫　又解見道約自部．他部為二繫。修道約自品為一繫。他品他部為一繫。故言二繫。</p>
<p>此離俱繫至未立遍知故者。論主破。此離俱繫與滅雙因．及越界緣用無別故。理實而言。用亦有別　言無別者。以用從體故言無別。繫體狹唯是隨眠。因體寬界體寬。亦通餘法。言因言界亦攝繫故雖復能起名因。能持名界。能縛名繫。三義有異。繫無別體而不別說。伏難云。此滅雙因與越界緣用亦無別。雖義有異。應不別立。而通此伏故作是言。雖諸越界位皆滅雙因。而滅雙因。時非皆越界。故滅雙因外別立越界緣。如四靜慮．及四無色滅下三地雙因之時。以未越界未立遍知故　又解伏難云。於越界位若不滅雙因。可雙因外別立越界緣。於越界位皆滅雙因。何須雙因外別立越界緣　而通此伏故言雖諸越界位皆滅雙因。而有滅雙因時非皆越界。故滅雙因外別立越界緣。於二界中滅下三地雙因未立遍知故　又解雖諸越界位皆滅雙因。應言雙因外不立越界緣。而有滅雙因時非皆越界。故雙因外別立越界緣。上二界中滅下三地雙因未立遍知故。</p>
<p>誰成就至無學唯成一者。此即第四明成就遍知。</p>
<p>論曰至便成就五者。釋上二句。約見位說成。大分可知　問如先離欲入見道中。至苦類智．集法忍。何故不立遍知爾時三緣亦皆具故　解云此先離欲至苦類智．集法忍時。雖復已得見苦所斷無漏斷得。見集所斷無漏斷得。猶未成故不立遍知。故先離欲依根本地入見道者。不得欲界見道所斷三種遍知。此文說成依未至定。若依根本入見道者不成欲見三種遍知。但成上見二種遍知。故正理五十六云。依根本定入見諦者。至集類忍亦無遍知。後位隨應如理思擇。</p>
<p>住修道位至名如前說者。釋第三句。約修道說成。住修道位道類智為初至未離欲染。及離欲退。此二種人皆成就六。若次第人至全離欲界色界愛等未盡。或超越人先離欲染。從道類智未起色盡勝果道已前。此二種人唯成一遍知。謂順下分盡。從色愛盡起色纏退。及無學位起色纏退。此二種人亦成一遍知。謂順下分盡　若次第人有色愛者從色愛永盡。及超越人先離色者。從起色盡道至未全離無色愛已前。此二種人成五下分盡．及色愛盡二。從無學退起無色纏成二遍知。名如前說五下分盡．及色愛盡　又正理云。若依根本入正決定道類智起時。彼所有斷亦得順下分斷遍知名者。寧許根本果唯有五遍知　唯色．無色界見斷法斷。得彼遍知名故無有失　何緣唯此亦得彼名　以漸次得不還果者。於此斷上立彼名故。又先俗道所斷下分。今聖道力令永不生故。彼所得斷假說為此果。今實不得欲斷遍知　解云若依根本等。此外難也。若依根本得下分者。應言得六。寧許得五。理應兼難忍見道果應七。類智品果應六。義顯不論　唯色．無色界等。此即釋也。於彼遍知唯得少分上界見斷法斷為下分盡遍知。一則不得其主。二則得不具足。故不說也。准此即應通忍果六。類智品果五。謂但以忍取下分盡設依未至亦不得主。不得具足。如前已辨。故不說彼得此遍知。無有失也　何緣准此等。此即嘖也。既非得主。又非具足　何緣亦得彼遍知名　以漸次得等。此即釋也。一解准漸次故。二解餘不得者令轉遠故假說為果。亦得彼名實不得故。說根本定得五等也　問先離色染後入見道。色盡遍知何時得耶　解云起勝果道時得。故婆沙六十三云。已離色染入見道。此色愛盡遍知。有說道類智時得。有說離空處時得。有說金剛喻定時得。此等諸說是不得處。應作是說。彼定從果起勝進道現在前時。方乃得此色愛盡遍知。</p>
<p>住無學位至永盡遍知者。釋第四句。約無學道說成。又婆沙六十三云。問菩薩聖位成就幾耶。答且見道中。有作是說。如預流向初五心頃全未成就。後十心頃如其次第。二二剎那成就一二三四五種。復有說者。初七心頃全未成就。從集類智乃至滅類智忍成就一。謂色．無色界見苦．集所斷法斷遍知。從滅類智乃至道類智忍成就二。謂色．無色界見苦．集滅所斷法斷遍知。第四靜慮非欲界法斷對治故。於集．滅．道三法智時。不得欲界見所斷法斷三遍知。從初道類智乃至金剛喻定皆成就一。謂五順下分結盡遍知　又云。應作是說。菩薩聖位決定不得色．無色界見道所斷法斷遍知。及色愛盡遍知。總集斷故無容修彼斷對治故　解云見道是道諦。總集斷故不得第六。無容修彼斷對治故。不得色愛盡遍知　問獨覺云何　解云應如超越聲聞。依根本者說。</p>
<p>何緣不還至總集為一者。此即第五明遍知集處。如文可解。又正理云。所言集者是合一義。若於無色分離染故得預流果。全離染故得阿羅漢果。若於欲界分離染故得一來果。全離染故得不還果。若於色界分離．全離俱不得果。唯於二處具足二緣。謂得果時亦即越界。故阿羅漢．及不還果。集所得斷立一遍知。爾時總起一味得故。餘二果時得雖一味。而未越界。色愛盡時雖是越界。無一味得。故於彼位不集遍知。要具二緣方總集故　解云言一味得者。謂一類得非是一得。若於向位隨對治道勝劣不同得隨彼道有多勝劣。若至果位起一類勝得。得前所得替彼劣得　有古德說。依雜心論。得果之時法分一得得。類分一得得。故四諦無為但一得得　此義不然。言一得者。謂一類得。</p>
<p>誰捨誰得至得亦然除五者。此即第六明得捨遍知。</p>
<p>論曰至全離欲退者。言捨一者。此有三類。一謂從無學退隨起何界惑。捨一切結盡遍知。二從色愛盡退起色染。捨色愛盡遍知。三全離欲退起欲染時。捨五下分結盡遍知。若據菩薩三十四念得菩提時。亦但捨一五順下分結盡遍知。以道類智時但得下分不起勝果道。故不得色愛盡遍知。若二乘人得無學果。即捨二故。</p>
<p>言捨二者至阿羅漢時者。言捨二者此有二類。一謂諸不還從色愛盡起欲纏退。捨色愛盡遍知五下分遍知。二謂諸不還從色愛盡獲得阿羅漢時。亦捨色愛盡遍知五下分遍知。亦應說獨覺得無學果捨二遍知。而言阿羅漢且據聲聞說。故正理五十六云。諸有先離無所有染入聖道者。唯除菩薩。餘亦定於二界一切修斷離繫得無漏得。彼皆必於二界修斷自勝果道遍現前故。如是理趣以何證知。說聖者生第四靜慮以上諸地定成樂根。及諸聖者生於無色定有色貪盡斷遍知得故。菩薩何緣不亦如是。不由加行一切功德能現前故。如滅定等。謂聲聞．獨覺。無自在功力能超間起諸對治道。欲證後道必籍前道。以為加行方能證故。菩薩亦有超越功力。以於諸法相連接中得殊勝智。加行廣故<span class='note-inline'>(已上論文)</span>　解云此明修斷。唯除菩薩。餘學位中必於二界修斷離繫得無漏得。以彼二乘一切學位。皆定於二界自勝果道遍現前故　自勝果道。顯不起前向道　遍現前故者。謂如先離八地染者。隨依何地得不還已。必於七地一一品中。皆起無間．及解脫道。隨何品道起得彼離繫得。以此故知。漸得非頓　案此獨覺成道不唯三十四心。得見諦已具起上八地七十二品無間．解脫．一百四十四心。應言獨覺極速疾者一百六十心取果。一百五十九是向。一心是果。向中唯得不還。不聞更得餘果。以此准知。獨覺亦得色愛盡遍知。故言捨二。</p>
<p>言捨五者至捨前五故者。言捨五者。超越之人。謂先離欲後入見諦。道類智時得五下分結盡遍知。捨前見位五遍知故。超越之人於五下分雖非全得。以少從多據名說故言得下分。正理破云。言捨五者。經主釋言。謂先離欲道類智位。此但應說道類忍時。道類智時彼已捨故夫言得．捨據將說故。又應簡言依未至定入見諦者。若依根本入見諦者。於欲界斷不得無漏離繫得故。不得欲界見斷法斷三種遍知非先不得可言今捨　俱舍師救云。言道類智時者。謂道類智未來生時。故婆沙六十三云。道類智忍滅。道類智生時。若未離欲染入正性離生者。亦無捨五得一。若已離欲染入正性離生者。捨五得一。謂捨前五得五順下分結盡遍知。此中有說六地見道捨．得皆爾。有說後五。三法智位不得遍知　婆沙既言道類智生時。明知非在現在。汝若救言已生名生。我即還言已捨名捨　後五。謂六地中後五地。婆沙兩說後師為正。以後五地不修欲界斷治故。故於欲見三種遍智皆不得也　前師非正。同妙音故。後五亦修欲斷對治　又云。應簡言。亦不須簡。言捨前五顯依未至。若依根本即捨二得一。</p>
<p>言捨六者至得離欲時者。言捨六者。謂未離欲所有聖者。得離染時成不還果。捨前六故。</p>
<p>得亦然者至謂退不還者釋第二句　得亦然者。例同於捨。謂有得一得二得得六。唯除得五。理亦應除。得三得四對捨說故。捨中既無三．四。所以得中亦不說也。成通初．後。成中可成一．二．三．四．五．六。得唯據初。但有一．二．六也　言得一者。謂得未得於九遍知。一一漸得皆名得一。及從無學起色纏退。得一五順下分　言得二者。謂從無學起無色界諸纏退時。得色愛盡．及五下分　言得六者。謂退不還起欲纏時。得見斷六　問為或至現在名退為或至生相名退　解云或至生相。彼品善得不至生相將現在前名退。如得捨門據將說故　又解不可皆例齊。文中既言起纏。明知或至現在名退。或至生相現在猶成彼品善法。何得名退。後解為勝　又正理云。豈不勝進得聖果時。於諸無為更起勝得。乍可名得。寧捨遍知。約斷實然。恒成就故。但今且據九遍知中。若得異名本名便失。說名為捨。亦無有過<span class='note-inline'>(已上論文)</span>　因辨隨眠分別斷竟者。總結也。</p>
</div>
<p class='juan'>俱舍論記卷第二十一</p>
<div class='div-w'><p style="margin-left:1em">文永七年五月十七日巳時以東南院小經藏御本移點畢</p>
<p style="margin-left:7em">三論宗沙門叡算花押</p>
</div>
</div><!-- end of div[@id='body'] -->
</body></html>