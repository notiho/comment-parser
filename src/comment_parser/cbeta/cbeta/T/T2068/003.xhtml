<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華傳記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'>
<p class='juan'><a id='mulu27' />法華經傳記卷第三</p>
<p class='h2'>講解感應第七之二　諷誦勝利第八之一</p>
<ul class="">
<li>釋灌頂一</li>

<li>釋慧如二</li>

<li>釋僧隆三</li>

<li>釋窺基四</li>

<li>釋玄朗五</li>

<li>釋慧明六</li>

<li>釋智因七</li>

<li>釋志實八</li>

<li>釋道昂九</li>

<li>釋志遠十</li>
</ul><a id='mulu28' />
<div class='div-other'><a id='mulu29' />
<p class='h3'>唐國清寺釋灌頂一</p><p>釋灌頂。字法雲。俗姓吳氏常州義興人也。祖世避地東甌。因而不返。今為臨海之章安焉。父夭早亡母親鞠養。生甫三月。夜稱佛法僧名。頂仍口學。音句清辯。同共驚異。因告攝靜寺慧拯法師。聞而歎曰。此子非凡。即以非凡為字。及年七歲。還為拯公弟子。進具奉儀。開皇十一年。晉王作鎮揚州。陪從智者。戾止邦溝。居禪眾寺。為法上將。日討幽求。俄隨智者。東旋止于台岳。晚出稱心精舍。開講法華經。雨華其狀如蓮。如雪而降。香氣殊異。跨朗龍基。又超於雲印劉。智者高足資。具記師所說玄文止觀等。凡厥山家教跡。流化世間。天竺請譯。東夏獲利。皆是灌頂法師之力也<span class='note-inline'>(出續高僧。及別傳講法記等)</span>。</p>
</div>
<div class='div-other'><a id='mulu30' />
<p class='h3'>唐京城真寂寺釋慧如二</p><p>釋慧如者。住真寂寺。精勤苦行。坐禪入定以為務。隋大業中。坐禪之隙。修行妙法。講肆既散。定遂七日不動。眾驚異之。過七日已。慧如開目涕泣。夫流如雨。眾人驚怪問所由。如答曰。火燒脚苦痛不可堪任。即令見瘡。脚燒烟通穴。眾復問禪師。何得斯瘡。如曰。有一冥官。來投封書。自稱閻魔王使者。即披書狀云。師戒珠清高。捨信禪師三階邪說。依歸法華。開講演說。渡苦海舟檝。願垂哀愍。即被閻羅王請。七日講法華。無數罪人。種佛道因緣。王歡喜。以黃絹三十疋。奉施於吾。講散王問。欲見先亡知識不。答欲見二人。王即遣喚一人。唯見龜來舐我足下。目中淚出而去。一人云。罪重不可喚。令就見之。使者引吾至獄門。門閉甚固。使喚守者。有人應師。忽避道莫當門立。吾始避而門開。大火從門流出。如鍛鐵迸火。即著吾脚。如拂之舉目視門。已閉竟。不得相見而去。吾還王所。具語始末。王曰。地獄如斯。非法華力。不可救濟。若欲救之。將須講讀妙法。如此之事。吾今見聞覺悟而已。眾聞者悲喜<span class='note-inline'>(出冥志記。然冥報記中。雖明此緣。不云講法華。當知著記所聞不同)</span>。</p>
</div>
<div class='div-other'><a id='mulu31' />
<p class='h3'>釋僧隆法師三</p><p>釋隆法師者。不知何許人。以貞觀年中。從北道而出北印度。欲勸化。更於中天。誦得梵本法華。到健陀羅國自開講。四方雲而馳集。萬郡星而朝望。後遇疾而死。經三日蘇起曰。吾見炎魔天子問。道人有何功德。答吾誦得法華。自開講肆。勸化眾生。王曰。讀誦是真實。講說浮虛。隨情分別。豈勝功德。答讀誦專自講說慧施。利物是菩薩懷。豈浮虛無功德。王歡喜從座而下。長跪言。善哉善哉。汝昇座將講說其義。隆即昇高。唱題開義。廳中罪人。隆聲所及離苦得樂。枷鎖自解。或生人天。王言。止止。汝命未盡。還到本身。即隨歸路。得蘇當知。妙法人天要行。菩提直道。專心行專。莫懈怠。聞者流淚。生慇重心益多。凡見聞者。捨小歸大。北方僧來傳說如此焉<span class='note-inline'>(出求法新錄。又唐僧傳雖載隆緣。其事不委。今依廣文而已)</span>。</p>
</div>
<div class='div-other'><a id='mulu32' />
<p class='h3'>唐大慈恩寺釋窺基四</p><p>釋大乘基者。遍學三藏上足資。三千門徒。七十人達者。四人上首。於中皆最。其母夢。金人手捧如意。願宿爾胎。語已入口即有身。初生之時。紫雲如蓋覆上。九歲出家。十七交緇林。別奉三藏法師玄弉明詔。為門侍譯經論。多以基為筆受。因疏經論一百本。玉華新文盛弘東夏。法相大乘。再照沙界。寔韙基之力也。若闇夜牙齒放光。疏出經論。談遊之隆徒次博陵。道俗課虛命講法華典。乃自纂新文。夕製朝談。奇瑞時時乃現。有人夢。嚴淨佛國。滿中諸佛即來語法師。是製寶塔品疏時也講終疏畢。著一偈云。</p>

<div class="lg regular"><div class='lg-row'>已採眾經要行理　略贊一乘真法義</div>
<div class='lg-row'>行言契實施群生　願共速成無上果</div>
</div><p>或賢士夢。基公以此偈讚一乘。既及千佛滅度。以願上生都率天。奉事慈氏矣<span class='note-inline'>(新錄)</span>。</p>
</div>
<div class='div-other'><a id='mulu33' />
<p class='h3'>唐左溪釋玄朗五</p><p>釋玄朗者。字慧明俗姓傅氏。北地人也。聞天台智者止觀。一其佛法。源發龍樹。中承衡思。尋討法流。居清泰寺。法門之眉壽涼池之目足。業講佛乘。每於講肆之次。披文句默然歎曰。觀其義趣玄契佛。尋其文勢有不次第。聖意難測。但仰信耳。因諸聽眾頻勸請曰。上根易悟。中下失旨。更垂次比。弘益巨多。朗再三籌量。專念大師。求加可否。夢神僧指驚。顗辯無礙樂說如流。顯怱記說。不悉起盡。汝於空王佛所。同聽斯典。今日靈山同為聽眾。宿殖所資。助玄風之扇。更加添削。順徒眾情。三根俱益。弘潤巨多。因夢所感。方始條倫隨情便宜。朗公講法華。感應如斯矣<span class='note-inline'>(新錄)</span>。</p>
</div>
<div class='div-other'><a id='mulu34' />
<p class='h3'>唐釋慧明六</p><p>釋慧明。不知何許人。亦失俗姓。風範甚閑聰慧多聞。頴悟佛乘。以為歸趣講法華。天機獨斷。相㳂說釋。一時入深山。坐石室講經。數群獼猴未到聽法。異鳥象虎臥石室前。聞法噉果經三月。後夜石室上有光明。漸近窟前。是則天人。自稱。吾是獼猴群中老蔽。而盲者是也。依聞公講。命終生忉利天。吾本身死。在室東南七十餘步外。天上受樂無間絕。思師恩故聽講。故降臨此砌。願樂聞故聞講說妙法。明曰。將如何講說。天曰。吾怱怱欲還天上。師以一部典。分八而講。明曰。所持七卷。將分七座。何必八講。天曰。法華是八年說。若八年講實久。樂開八座。擬八歲說。略可佛旨。明伏膺裁七卷經成八軸。為天開講八座。既訖歡喜。以八枚真珠。奉施慧明而說偈言。</p>

<div class="lg regular"><div class='lg-row'>釋迦如來避世遠　流傳妙法值遇難</div>
<div class='lg-row'>雖值解義亦為難　雖解講宣最為難</div>
<div class='lg-row'>若聞是法一句偈　乃至須臾聞不謗</div>
<div class='lg-row'>三世業障皆消滅　自然成佛道無疑</div>
</div><p>吾今聞聽講。捨畜身生在欲界第二天。威光勝於舊生天。勝利難思不可說。說此偈已。還上本天。明具記事收石室。不知去處。石室及書記今見在焉<span class='note-inline'>(新錄)</span>。</p>
</div>
<div class='div-other'><a id='mulu35' />
<p class='h3'>唐釋智因七</p><p>釋智因。本姓賈氏。雁門樓煩人。遠公五代苗族也。家世嬰禍早夭覆癊。為外祖所養。至年十歲出家。神性聰慧天機穎悟。從訪道飡受法華。精通奧義。講經一百五十遍。烏鴿入肆聽講。猪鹿在邊而不去。初都講一部。夢胡僧語。汝講解善。將講卷別。因乃卷別。又夢。卷別甚佳。今將品別。因乃品別。又夢。品別甚可。須著義疏。因乃著疏。即發誓言。我講義疏。若不乖佛旨。燒疏以為驗。聚薪置疏加火。細雨而降。火滅疏不損。見聞歎異。馳望講肆者如市矣<span class='note-inline'>(新錄)</span>。</p>
</div>
<div class='div-other'><a id='mulu36' />
<p class='h3'>唐釋志實八</p><p>釋志實。姓衛常山扶柳人。道安玄族也。年七歲讀書。再覽能誦不至三。遊歷名山諮道。十七出家。學業清高。厭世無常。避眾潛于山澤取草。為如意講法華經。天雨細華。驚謂魔變。止講還入眾。夢感敬法夜叉云。汝莫懈廢。此是天降華。於功德中最勝者。無過令人聽法。佛讚五十隨喜。豈於道懈怠。實勵志講經一百遍。時隣縣有隱士。名林達眠臥。忽爾赤帽官兵驅林。林逃遁入實講堂。官馳騎到堂門外。下馬呼林云。汝既入講肆即放之。林覺起悲喜交集。故詣實師所。具說因緣。眾人伏膺焉<span class='note-inline'>(新錄)</span>。</p>
</div>
<div class='div-other'><a id='mulu37' />
<p class='h3'>相州釋道昂九<span class='note-inline'>(寒陵山寺)</span></p><p>僧道昂。於相州講法華經。見眾音樂從空中來告。此兜率天故下相迎。昂曰。天道生死根本。由來不願。所念西方耳。言訖見西方。妓樂旋轉來迎。信至不得久駈。言異香爐墮手。於高座上端然奄。</p>
</div>
<div class='div-other'><a id='mulu38' />
<p class='h3'>江南釋志遠十</p><p>釋志遠。俗姓宋氏江南人也。早喪其父。孤養於母。承順顏色。朝夕無違。天性聰利。穎悟法華。生年十八。啟母出家。從師受業。事師之禮服勞無替。業講法華經。演天台圓頓。發願云。我所解不違佛意。將天地感動。應時雨華。動地如雷如震。勤行精進二十有年。教教不廢講肆。臨終之時。謂弟子曰。二十五聖眾來迎。往生淨土。</p>
</div></div></div>
<div class='div-other'><a id='mulu39' />
<div class='div-other'><a id='mulu40' />
<p class='h2'>諷誦勝利第八之一</p>
<ul class="">
<li>釋慧思一</li>

<li>釋大善二</li>

<li>釋智越三</li>

<li>釋智通四</li>

<li>釋智晞五</li>

<li>釋智璪六</li>

<li>釋法喜七</li>

<li>釋慧誠八</li>

<li>釋慧勇九</li>

<li>釋慧稠十</li>

<li>釋緣光十一</li>

<li>釋善義十二</li>

<li>釋弘景十三</li>
</ul>
<div class='div-other'><a id='mulu41' />
<p class='h3'>陳南岳衡山釋慧思一</p><p>釋慧思。姓俗李氏。項城武津人也。兒時因夢。梵僧勸令入佛道。又夢。數僧訓以齋戒日惟一食。不受別供。時見朋類。誦法華經。情深樂重。先未曾誦。日從他借經。於空塚中。獨自看之。無人教授。日夜悲泣。塚是非人所居。恐畏非一。移託古城。鑿穴居止。晝則乞食。夜不眠寢。向經流淚。頂禮不休。其年夏多雨。雨穴濕蒸。舉身浮腫。行止不能。而怱心對經。心力彌壯。忽覺消滅平服如故。夢普賢乘六牙白象。來摩頂而去。法華一部。曾未識文。自然解了。所摩之處。自然隱起如肉髻。凡十年之中。誦法華聲不輟。復悟法華三昧大乘法門。境界明了位至六根淨<span class='note-inline'>(出傳中)</span>。</p>
</div>
<div class='div-other'><a id='mulu42' />
<p class='h3'>陳國師南岳大善二</p><p>釋大善者。思禪師門人。住南岳般若寺。業誦法華經。三日方終一部。兼修普賢懺。七日雨天華。更入慈悲三昧。使圍鹿超出矣。</p>
</div>
<div class='div-other'><a id='mulu43' />
<p class='h3'>隋天台山國清寺釋智越三</p><p>釋智越。姓鄭氏南陽人也。少懷離塵之志。父為求婚。方便祈止。長則勇幹清美。于時樂陽殿下統御荊州。徵任甚高。非其所欲。惟以情願出家。王感彼誠素。因遂夙心。剪落已後。隨方問道。仍到金陵。便值智者。北面請業。授以禪法。便深達五門。窮通六妙。戒行清白。律儀淳粹。又請法華萬有餘遍。瓶水自盈經之力也。學徒雖眾。其最居稱首。有臨海露山精舍。胡僧所造。巨有靈異。智者每臨。命越令影響之。晦迹已後。台嶺山眾一焉。是囑二十年間。詢詢善誘。無違遺寄。便為二眾依止。四部歸崇。姿容<span class='corr'>瑰</span>偉。德感物情。頗存汲引。每於師忌。勅設千僧官齋。越以衣盋之餘。以充大施。隋文皇帝獻后崩日。設齋呪願。每獲百段。曾不固留。括州刺史鄭係伯。臨海鎮將楊神貴。師友義重。待遇不輕。大業十二年十一月二十三日寢疾。經旬右脇而臥。卒于國清舊房。春秋七十有四。臨終之時。山崩地動。境內道俗。咸所見聞。智者門徒極多。故敘其三數耳<span class='note-inline'>(續高僧傳第十七)</span>。</p>
<p style="margin-left:1em">私謂。是師傳末。舊本多誤。載別人傳。故今削之。附傍本傳。以示後人。</p>
<p style="margin-left:1em">統紀第九卷云。法彥清河張氏。陳大建七年。侍智者於天台。授禪那之旨。寂坐林間。不居房舍。常入定七日方起。智者證之曰。如汝所說。是背捨觀中第二觀相。山神數嬈試之。恬不為動。專修禪法。三十餘年常坐不臥。隋大業七年二月晦。於國清趺坐而化。</p>
</div>
<div class='div-other'><a id='mulu44' />
<p class='h3'>隋河東栖巖道場釋智通四</p><p>釋智通。姓程氏河東猗氏人也。生知信慤樂崇道慧。將習書計。遂欲出家。父母異而許之。十歲已從剃落修持戒行。歌詠法言。誦通法華。晝夜不輟。誦諸經中讚佛要偈三千餘章。五十許年。初無告倦。以大業七年十月二十四日。以疾而卒於山寺。春秋六十有四。初未終前數日不悆。維那鳴鐘而杵自折。議者以為。不越振矣。通聞之。命侍者稱彌陀佛法華名。迴心攝念。願生彼西方上。至晚乃開目。正視良久。不眴狀有所覩。旁侍加香。寂然立敬炊頃方止。乃彈指云。不可思議也。有問其故云。見寶幢華蓋塔廟莊嚴。初夜又迴首盻云。始見明珠。今何所在。又云。有何緣務。大然燈燭。遂奄燈令闇。須臾復云。火明何為轉盛。蓋日室今闇昧。乃合掌達旦曰。吾生淨土矣。因而氣靜山地動搖。門窓振裂群雉驚雊。非恒所聞。寺僧道慧。未曉假寐。至是驚覺出倚廊下曰。禪師若終必生淨土。何以知然。向於眠中。見西嶺上。並是樓閣殿堂。乘空而去。言畢方智通已終逝。又蓋母王氏。久懷篤信。讀誦眾經。禮懺發心。以往生為務。貞觀十一年二月。臨將捨命。彌加勤至。目見床前。有赤蓮華。大如五斛甕許。又見青蓮華滿宅。阿彌陀佛觀音勢至。一時俱到。蓋與姪薛大興共親聞所述。而興見有佛。色形甚大。并菩薩久而自隱。斯並近事。故傳實錄<span class='note-inline'>(續高僧傳第十八)</span>。</p>
</div>
<div class='div-other'><a id='mulu45' />
<p class='h3'>唐台州國清寺釋智晞五</p><p>釋智晞。俗姓陳氏頴川人。先世因官流寓家於閩越。晞童稚不群。幼懷物外。見老病死。達世浮危。自省昏沈。愍諸淪溺。深加厭離。如為怨逐。誓出塵勞。訪尋勝境。伏聞智者抗志台山。安禪佛隴。警訓迷途。為世津導。丹誠馳仰。遠泛滄波。年登二十。始獲從願。一得奉值。即定師資。律儀具足。稟受禪決。加修寂定。誦法華如救頭燃。心馬稍調散動辭慮。受命遺旨。常居佛壟修禪道場。樂三昧者。咸共歸仰。宴坐之暇時。復指撝創造伽藍殿堂房舍。悉皆嚴整。惟經臺未搆。始欲就工。有香爐峯。山巖峻嶮。林木秀異。然彼神祇。巨有靈驗。自古已來。無敢視其峯崖。況有登踐而採伐者。時眾議曰。今既營經臺。供養法寶。惟尚精華。豈可卒爾而已。其香鑪峯檉柏木中精勝。可共取之以充供養。論評既訖。往諮於晞。具陳上事。良久答云。山神護惜。不可造次。無敢重言。各還所在。爾夜夢。人送疏云。香鑪峯檉柏樹。盡皆捨給經臺。既感冥示。即便撝略。營<span class='corr'>辦</span>食具。分部人工。入山採伐。侍者諮曰。昨日不許。今那取之。答曰。昨由他今由我。但取無苦。必不相誤。從旨往取無留難。先師智者陳曰。勸化百姓。從天台渚。次訖於海際。所有江溪。並捨放生之池。永斷採捕。隋世亦爾。事並經勅。隋國既亡。後生百姓。為惡者多。競立梁滬。滿於江溪。夭傷水族。告訴無所。乃共頂禮禪師。往先師龕房。燒香呪願。當有漁人。見僧在滬上立。意謂。墮水將船往救。僅到便無。因爾梁滬皆不得魚。互相報示。改惡從善。仍停採捕。時有弟子道亘。在房誦法華經自往喚云。今晚當有僧來。言竟仍向門下。即見一僧。純著納衣執錫持鉢。形神爽俊。有異常人。從外而來。相去二十餘步。纔入路東隱而不現。俄頃之間。即聞東山有銅鍾聲。大振山谷。便云。噫喚吾也。未終數日語弟子云。吾命無幾。可作香湯。洗浴適竟。山中鳥獸異色殊形。常所不見者。並皆來集房側。履地騰空。悲鳴喚呼。經日方散。十二月十七日夜。跏趺端坐。仍執如意說法。辭理深邃。既竟告弟子曰。將汝等造次相值。今當永別。會遇靡期。言已寂然無聲良久。諸弟子哭泣。便更開眼誡曰。人生有死。物始必終。世相如是。寧足可悲。今去勿爾鬧亂於吾也。又云。吾習禪誦經已來。至於今日四十九年。背不著床。吾不負信施。不負香火。汝等欲得將吾相見。可自懃策行道。力不負人。弟子因即諮啟。未審和上當生何所。答云。如吾見夢。報左兜率。宮殿青色。居天西北。見智者大師。左右有諸天人。皆坐寶座。唯一座獨空。吾問所以。答云。灌頂却後六年。當來昇此說法。十八日朝。語諸弟子。汝等並早須齋。吾命須臾。爾曰。村人登山參疾。食竟辭還。又曰。既苦遠來。更停少時。待貧道前去。其人不解。苦辭不住。當爾之時。皎日麗天全無雲翳。謂參人曰。既已不住可疾去。雨尋落。去者小時驟雨如瀉。春秋七十有二。以貞觀元年十二月十八日午時。結跏安坐。端直儼然氣息。綿微如入禪定。因而不返。時虛空中。有絃管聲。合眾皆聞。良久乃息。經停數日。方入石龕。顏色敷悅手足柔軟。不異生平。所定龕墳。在先師智者龕前二百餘步。</p>
</div>
<div class='div-other'><a id='mulu46' />
<p class='h3'>唐天台山國清寺釋智璪六</p><p>釋智璪。俗姓張氏清河人。晉室播遷。寓居臨海。祖元秀梁倉部侍郎。任臨海內史。父文懷陳中兵將軍璪。受法華經之歲。言無虛發。行不慚人。親里鄉隣。深加敬愛。年登十七。二親俱逝。慘服纔釋。便染病疾。頻經歲月。醫藥無効。仍於靜夜。策杖曳疾。出到中庭。向月而臥。至心專念月光菩薩。惟願大悲濟我沈。痾。如是繫念。遂經旬朔。於中夜間。夢見一人。形色非常。從東方來謂璪曰。我今故來。為汝治病。即以口就璪身。次第吸[口*數]。三夜如此。因爾稍痊深知三寶是我依救。遂求離俗。便投安靜寺慧憑法師。以為弟子。逖聞智者軌行超群。為世良導。即泛舸豐流。直指台岫。伏膺受道。乃遣行法華懺悔并誦經第二七日初夜懺訖。還就禪床。始欲宴坐。乃見九頭龍從地涌出。上昇虛空。明旦諮白曰。云此是表九道眾生聞法華經。將來之世破無明地。入法性空耳。又陳至德四年。永陽王伯智作牧仙都迎屈智者。來于鎮所。璪隨師受請。同赴會稽山。九旬坐訖。仍即辭王。住寶林山寺。行法華三昧。初日初夜。如有人來。搖動戶扉。璪即問之。汝是何人。夜來搖戶。即長聲答云。我來看燈耳。頻經數過問答如前。其寺內先有大德慧成禪師。夜具聞之。謂弟子曰。彼堂內從來有大惡鬼。今聞此聲。必是鬼來取人也。天將欲曉。成師扣戶而喚璪。未暇得應。便遶堂唱云。苦哉苦哉。其人子矣。璪即開戶問意。答云。汝猶在耶。吾謂昨夜鬼已害汝。故此嗟耳。成師以事諮王。王遣數十人。執杖防護。璪謂防人曰。命由業也。豈是防護之所加乎。願諸仁者。將領還城啟王云爾。防人去後第二日夜。鬼入堂內。搥壁打柱。周遍東西。堂內六燈。璪即滅五留一。行道坐禪誦經。坦然無懼。於三七日中。事恒如此。行法將訖。見一青衣童子。稱讚善哉。言已不現。雖值此二緣。心無憂喜。璪又因事出往會稽。路由剡縣孝行村乞食。主人誤煮毒椹設。璪食竟進趣前途。主人於後噉此餘殘。並皆吐痢。若死等苦。隣人見之。即持藥追璪十里。方及見璪快行無恙。問曰。何故見尋具陳上事。便笑答曰。貧道無他。可棄藥反縱。不須見逐驗之。道力所薰。毒不能傷也。又璪還山。為智者設一千僧齋。度四十九人出家。施寺物二千段米三千石并香酥等。又為寺造四周土牆。又為智者設一千僧齋。度一百人出家。施寺物一千段嚫齋僧人絹一匹。七年又往涿郡。參勞謝遠來。施寺物五百段。遣五十人執杖防援還山。凡經八迴。參見天子。並蒙喜悅。供給豐厚。以貞觀十二年卒於寺。春秋八十三矣。</p>
</div>
<div class='div-other'><a id='mulu47' />
<p class='h3'>唐雍州津梁寺釋法喜七</p><p>釋法喜。俗姓李襄陽人也。七歲出家。顥禪師為其保傅。顥道素溫贍有聞。同侶後住禪定。將終前夕所居房壁。自然外崩。顥曰。依報已乖。吾將即世。於是端坐閉目。如有所緣。奄然而卒。初不覺也。自喜恭格。奉侍積經載紀。而顥專修定業。略於言誨。便以觀量知人。審喜機度。事逾先習。不肅而成。鑽仰景行。惟德是輔。荊州青溪山寺四十餘僧。喜為沙彌親所供奉。晝則炊煮薪蒸。夜便誦習經典。山居無炬。燃柴取明。每夕自課。誦通一紙。如是累時。所緣通利。雖學諸經部類。而偏以法華為宗。常假食息中間兼誦一卷。餘則專以禪業繫念在前。纔有惛心。便又溫故。仁壽年內。文帝勅召。追入京師。住禪定寺。供禮隆異儉行為先。接撫同倫謙虛成德。爰有佛牙舍利。帝里所珍敬。檠以寶臺。處之上室瑰寶溢目。非德不弘。大眾以喜行解潛通幽微屢降。便以道場。相委任其監護。喜遂綱維供養。日夕承仰。又以顥師去世。意欲冥被靈爽。願誦千遍法華。因即不處舊房。但用巡遶寺塔。行坐二儀。誓窮本願。數滿八百。情厲晨霄。繫心不散。覺轉休健。同寺僧者。見白牛駕以寶車入喜房內。追而觀之了無蹤緒。方知幽通之感。有遂教門而早[苟*苟]。自守營衛在初。諸有疾苦。無論客舊。皆周給贍問。親為將療。至於屎尿膿吐。皆就而味之。然則患疾之苦。世所同輕。而喜都無污賤。情倍欣懌。以為常業也<span class='note-inline'>(已上三緣續高僧傳第十九)</span>。</p>
</div>
<div class='div-other'><a id='mulu48' />
<p class='h3'>陳宣帝師江陵慧誠八</p><p>釋慧誠。思禪師門人。修法華禪誦經。得一切眾生語言三昧。持立江中。履水如地矣。</p>
</div>
<div class='div-other'><a id='mulu49' />
<p class='h3'>唐南雲峯慧勇九</p><p>釋慧勇。師事大善禪師。一生栖息山林。六十餘載。誦持法華經。入火光三昧。</p>
</div>
<div class='div-other'><a id='mulu50' />
<p class='h3'>隋國師南岳慧稠十</p><p>釋慧稠。是顗禪師門人。誦華嚴經六十卷。誦法華經萬遍感山神為添香散華矣。</p>
</div>
<div class='div-other'><a id='mulu51' />
<p class='h3'>隋新羅緣光十一</p><p>釋緣光。是智者門人。誦法華經為業。感天帝下迎龍宮請講。滅後舌色如紅蓮華而已。</p>
</div>
<div class='div-other'><a id='mulu52' />
<p class='h3'>唐終南山悟真寺善義十二</p><p>釋善禪師者。慧超門人。誦法華經萬遍。餘瓶水常滿睹金臺聞天樂。合掌立而終矣。</p>
</div>
<div class='div-other'><a id='mulu53' />
<p class='h3'>唐富陽玉泉寺弘景十三</p><p>釋弘景。是道素門人。誦法華經。普賢乘象而來授句逗。天童潛來侍。具如本傳說。</p>

<p class='juan'>法華經傳記卷第三</p></div></div></div>
</div><!-- end of div[@id='body'] -->
</body></html>