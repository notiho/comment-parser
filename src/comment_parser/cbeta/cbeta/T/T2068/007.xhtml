<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華傳記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu139' />法華經傳記卷第七</p><a id='mulu140' />
<p class='h1'>轉讀滅罪第九書字救苦第十之一</p>
<ul class="">
<li>仁孫子一</li>

<li>蘇長妾二</li>

<li>隋彥武三</li>

<li>韓睦之四</li>

<li>釋淨藏五</li>

<li>蒙遜王六</li>

<li>隋慧緣七</li>

<li>釋僧融八</li>

<li>天竺僧九</li>

<li>竺沙彌十</li>

<li>大乘天十一</li>

<li>隋嚴敬十二</li>

<li>安居女十三</li>

<li>大原女十四</li>

<li>尼妙空十五</li>

<li>節家女十六</li>
</ul>
<div class='div-other'><a id='mulu141' />
<p class='h2'>京師高表仁孫子一</p><p>京師高表仁孫子。甞讀法華經。龍朔三年正月二十七日。乘馬從順義門出。有兩騎追之曰。令捉獲矣。其人問曰。卿是何人。答曰。我是閻王使者。故來追卿。其人惶忙走馬西出。欲投普光寺。使人曰。疾投寺門勿令入。入即得脫。及至寺門。乃見一騎投門。又西走欲入開善寺。又令騎投門。遂爾相從西奔。欲還本宅。宅在化度寺東。恐道遠。乃欲入醴泉坊。一騎在前。其人以拳擊之。鬼遂落馬後鬼曰。此人大麁。急曳下挽却頭髮。即被牽髮。如刀割狀。遙擲于地。亦隨髮落馬人與還。至晚蘇云。備見閻王云。君何盜僧果子。何事說三寶過。遂依伏罪無敢厝言。王言盜果之罪。合吞鐵丸四百五十枚。四年受之方盡。說過之罪。合耕其舌。因放令出。遂蘇少時。還絕口如吞物遍身赫赤。有苦楚相纏。經日方醒云。經一年吞百餘丸。其苦難言。明日復爾。恰經四日吞丸亦盡。方欲拔舌耕之拔而不出。勘案所由乃云。曾讀法華。舌不可出。遂放令活。今見在化度寺圓滿師處。聽法懺悔云云。</p>
</div>
<div class='div-other'><a id='mulu142' />
<p class='h2'>蘇長安家妾二</p><p>唐武德中。以都水使者。蘇長為己州刺史。蘇將家口赴任。渡嘉陵江。中流風起船沒。男女六十餘人。一時溺死。唯有一妾。常讀法華經。船中水入。妾頭戴經函。誓與俱溺。既而船沒。妾獨不沈。隨波泛濫。頃之著岸。遂沈經函而出。開視其經。了無濕污。今尚存。楊州嫁為人婦。而逾篤信焉<span class='note-inline'>(岑令說云。見此妾自言。然臨困便至江上。船人亦云爾)</span>。</p>
</div>
<div class='div-other'><a id='mulu143' />
<p class='h2'>隋魏州彥武三</p><p>隋開皇中。魏州史博陵崔彥武。因行郡至一邑。愕然驚喜。謂從者曰。吾昔甞在此邑中為人婦。今知家處。因乘馬入循巷。屈曲至一家。命叩門。主人公年老。走出拜謁彥武入家。先昇其堂。視東壁上。去地六七尺。有高隆處。客謂主人曰。吾昔所讀法華經。并金釵五隻。藏此壁中。經函是也。其經第七卷尾後紙。火燒失文字。吾今每誦此經。至第七卷尾。恒忘失不能記得。因令左右鑿壁。果得經函開。第七卷尾。及金釵。並如其言。主人涕泣曰。亡妻存日。常讀此經釵亦是。亡妻因產死。遂失所在。不謂使君乃示其處。彥武指庭前槐樹。吾欲產時。自解頭髮。置此樹空中。試令人探。樹中果得髮於是主人悲喜彥武留衣物。厚給主人而去<span class='note-inline'>(法苑第二十六卷云。右一驗出冥報記)</span>。</p>
</div>
<div class='div-other'><a id='mulu144' />
<p class='h2'>彭城域人韓睦之四</p><p>韓睦之彭城域人<span class='corr'>宋</span><span class='corr'>泰</span>始初。彭城沒虜睦之。流亡兒於亂。為人所略。不知在何處。睦之本事佛精進力。至心讀觀世音經。欲讀萬遍願得兒。又每得千遍。輒請眾僧齋。已得六七千遍。都無感動。睦之歎曰。聖人寧當不應眾生耶。是我心未至爾。因此日夜。不復數其遍數。唯自誓以感徹為期。其兒定傳賣。為益州人奴。見使因作役。一日獨䄯草木。忽見一道人來相問。汝是韓睦之兒非。即驚答曰是。又問。願見父不。答曰。願此亦何由可得。道人又言。汝父切殊至今將汝歸去。兒不知是神人。辭不敢許。道人曰。無苦但捉我袈裟角。兒試捉之。便覺恍然如人掣去。須臾而往。倚一家門外。乃是韓流移新居。兒不識是父舍。道人不進。遣兒入噵。入見主人正坐讀經。即其父也。相見不暇申悲喜。唯得叫噵。門外有聖人。父便徒跣走出。比出已不復見矣。村隣道俗。莫不驚怪歎息。</p>
</div>
<div class='div-other'><a id='mulu145' />
<p class='h2'>隋鄜州寶室寺沙門淨藏五</p><p>沙門淨藏。鄜州人也。少喪父母。出家住寶室寺。根性戇鈍。不能讀誦經典。晝夜歎息。恨先世業。更欲讀法華經。蔬食苦節。從師始受經。經歷歲月。纔讀一品。晝夜精勤。不食五穀。身力衰微頓悶絕。神至閻魔廳。王見淨藏。歡喜令就金座。合掌讚曰。善哉大釋子。勇猛讀法華。不久得成佛。利益諸有情。讚已謂藏言。阿師壽在三年前業已盡。讀法華力。既增至今。業壽既延。放還阿師。須讀一部。聞是語已。如眠而覺。流淚悔恨。既讀其文。予面見淨藏。聞其始末而已。</p>
</div>
<div class='div-other'><a id='mulu146' />
<p class='h2'>梁蒙遜王六</p><p>梁時沮渠蒙遜國王。依先業而遇於重病。困苦不息。以諸藥而塗終不愈。祈天神地祇。猶不治差。曇摩羅懺法師。號伊波勒菩薩。遊化葱嶺來至河西。大王聞沙門來。請問治病。懺答曰。大王病天竺諸藥。所不能瘳。唯有妙藥。名稱妙法普門。能令為轉讀。王嚴應教。令為讀者。病載除愈。由此起尊重心。自轉抽撩觀音一品。為於別卷。從彼時來。迄于今時傳來矣。</p>
</div>
<div class='div-other'><a id='mulu147' />
<p class='h2'>隋豫州慧緣七</p><p>釋慧緣豫州人也。少出家。蔬食苦行。心欣生兜率。以所修行業。發願迴向彼業。志求奉見彌勒。十二年中更無休息。夢一人童子來告緣。汝行業欣兜率。雖生彼天。不可奉仕彌勒大士。何以故。未讀法華故。若人受持十善。雖生彼天處。不受持妙法華經者。唯在外天不事補處。著欲因緣。還墮三途。說是語已。上昇虛空。夢覺流淚。悔謝前心。更從師友受經。晝夜轉讀更三年。復夢前童子來謂緣。汝業既熟。壽命未盡。先欲奉見彌勒菩薩。從我脇下。即接上昇入內院。彌勒菩薩。與大菩薩圍繞說法。見緣入說偈讚曰。善哉大釋子。轉讀一乘故。現身見我身。捨壽必生此。緣聞斯偈訖。歡喜流淚。見前後左右。百千眾會在座。復見空座無人甚多。即問天眾。何故有座無人。時有二菩薩。即是侍者。一名法音林。二名大妙相。即從座起謂慧緣曰。當知空座者釋迦如來末法中。讀誦法華妙教之人。當生之時所坐之座。是故彼座空無人。汝座在彼中。汝行業妙故。我迎接汝。先所見童子。豈異人乎。大妙相我是也。速還人間。令聞知此事。轉讀大乘。十二年後。捨壽至此處受教。復教從前童子來下。夢覺歡喜。對朋友而說此事。十二年後。無病而卒。紫雲聳空。人皆謂瑞矣。</p>
</div>
<div class='div-other'><a id='mulu148' />
<p class='h2'>梁九江東林寺僧融八</p><p>釋僧融梁初人。住九江東林寺。篤志汎博遊化已住。轉讀法華。於廬山獨宿時。天雨雪。中夜始眠見有鬼兵。其類甚眾。中有鬼將。帶甲挾刃。形奇壯偉。有持胡床者。乃對融前踞之。便勵色揚聲曰。君何謂鬼神乃無靈耶。速拽下地諸鬼將欲加手。融默稱觀世音聲未絕。即見所住床後有一天將。可長丈餘。著黃皮袴褶。手捉金剛杵擬之。鬼便驚散。甲<span class='corr'>冑</span>之屬。碎為塵粉。融甞於江陵專心轉讀。感普賢云。汝讀法華罪性漸滅。三生必定得見身。融後不知終處矣<span class='note-inline'>(出梁高僧傳)</span>。</p>
</div>
<div class='div-other'><a id='mulu149' />
<p class='h2'>天竺阿蘭若比丘九</p><p>昔天竺國阿蘭若比丘。大讀摩訶衍。其國王常布髮。令蹈上而過。有比丘語王言。此人摩呵羅。不多讀經。何以大供養如是。王言。我一日夜半。欲見此比丘。即往到其住處。見此比丘。在窟中讀法華經。見一金色光明人騎白象合手供養。我轉近便滅。我即問大德。以我來故。金色光明人滅。比丘言。此即遍吉菩薩。遍吉菩薩自言。若有讀誦法華經者。我當乘白象來教導之。我讀法華經故。遍吉自來。遍吉法華名普賢也<span class='note-inline'>(出智度論)</span>。</p>
</div>
<div class='div-other'><a id='mulu150' />
<p class='h2'>天竺于闐國瞿摩帝寺沙彌十</p><p>于闐國有僧伽藍。名瞿摩帝。是大乘寺。三千僧居。揵搥而食。時有一驅使沙彌。年十六。亦有尼乾子。善占相。見此沙彌云。汝年十六。餘命只一年。雖捨衣鉢。不可延壽。沙彌悲愁。上座哀愍之。為後世善。教法華經。沙彌根鈍。不識文字。上座一部之中最。方便壽量二品授之。沙彌專心轉讀。尼乾子後見沙彌。生希有心。問汝修何功德。答吾纔讀經一兩品。尼乾歎曰。大乘之力不可思議。轉十七歲壽。成七十年。乃出家投寺。讀摩訶衍經<span class='note-inline'>(出西國傳)</span>。</p>
</div>
<div class='div-other'><a id='mulu151' />
<p class='h2'>天竺[牛*句]薩羅國摩訶衍提婆十一</p><p>[牛*句]薩羅國大愛道故精舍側。有沙門稱摩訶衍提婆。秦云大乘天。披讀法華等大乘典。時有大阿羅漢。三明六通清徹。是大乘天昔親友也。阿羅漢曰。我見舍衛城門外上。虛空中有一餓鬼。身極長大。其狀醜惡。忽有十二枚熱鐵丸。從口中入直下過去。既下過已還入口中。舉體火燃。苦痛宛轉。絕倒復起。起後還倒。即問。汝有何罪苦痛如斯。答吾前世曾為沙彌。給仕大乘天。時世極儉。麥餅為食。爾時為眾僧行食。偏重大乘天。留十二分擬後食。以是罪故。受餓鬼身。苦毒如斯。汝憶知不。答其事實。受苦何疑。大乘天問。以何方便救之。答依汝起業。汝轉讀摩訶衍經。即依羅漢教。讀般若法華般舟等各十遍。迴向救苦。後時問阿羅漢。前沙彌苦何。答入定觀知。依汝讀經力。命終生第二天<span class='note-inline'>(同傳)</span>。</p>
</div>
<div class='div-other'><a id='mulu152' />
<p class='h2'>隋揚州嚴敬十二</p><p>嚴敬揚州人。家富無子息。偏歸正法。讀法華經為業。後生男子。三歲熱病眼闇。嚴教壽量品。少不能持。纔誦題目。無奈何事。遇亂屋內掘穴。與衣食而捨走。亂靜賊去三年方還。屋舍破壞。梁柱散在。下有微音。即憶知肓兒。披穴肥膚圓滿。兩眼復明。悲喜問因緣。兒曰。吾持法華壽量品題。有一人乘白象來放光。教句逗初讀一品得明。助畢一部。後更不見所去。嚴生希有念。令誦經甚通利。如多年受持。予親所聞也。</p>
</div>
<div class='div-other'><a id='mulu153' />
<p class='h2'>安居縣樣女十三</p><p>安居縣樣少女。發心讀法華提婆達多品。手塗香觸經。口含香方始讀。其母遇疾病。為讀即消滅。靜夜向燈讀經。異香忽至。精誠十二年。女根滅男根生。祕不語之。臨終之時。一莖蓮華首邊生。眾皆謂生淨土表示。</p>
</div>
<div class='div-other'><a id='mulu154' />
<p class='h2'>大原小女十四</p><p>大原有小女。父母遭苦而亡。漸發人情。戀慕父母。從尼真妙。受藥王品。晝夜轉讀。祈念父母。夢有一沙門云。汝讀法華一品。乘此善因。父母生淨土。乃出家勤行精進。受持一部見在矣。</p>
</div>
<div class='div-other'><a id='mulu155' />
<p class='h2'>潯陽尼妙空十五</p><p>尼妙空蔬食紙衣。專讀法華經。乃至不受餘經一偈。常願生極樂。兼解念佛三昧。臨終之時。紫雲覆室。異香遍一縣。後弟子尼夢。吾一生持法華。生極樂上品中生。若兼解義。必上品上生耳。</p>
</div>
<div class='div-other'><a id='mulu156' />
<p class='h2'>隋并州高守節家女十六</p><p>高守節家代信奉。其家女係癭疾。教讀法華經。癭病自除後其女出家為尼。見一癩病者。教讀法華。不久病消。又見一瘂者。讀經令聞。歡喜而去。後得可聞。又見瘧病者。聞誦經聲。即得除去。精誠感通如此。不知已後事耳。</p>
</div></div>
<div class='div-other'><a id='mulu157' />
<div class='div-other'><a id='mulu158' />
<p class='h2'>書寫救苦第十之一</p>
<ul class="">
<li>秦姚興一　天竺僧二</li>

<li>外國女三</li>

<li>遂同學四</li>

<li>釋道俊五</li>

<li>濟沙彌六</li>

<li>越州經七</li>

<li>釋法豐八</li>

<li>釋僧安九</li>

<li>釋智琰十</li>

<li>釋義徹十一</li>

<li>唐寡妾十二</li>

<li>箕司馬十三</li>

<li>并司馬十四</li>

<li>唐陳氏十五</li>

<li>唐健安十六</li>
</ul>
<div class='div-other'><a id='mulu159' />
<p class='h3'>秦姚興文皇帝一</p><p>姚興<span class='corr'>諡</span>昭文都常安。晉安帝世。天竺法師鳩摩羅什。弘始三年冬到常安。姚興厚加禮。請入逍遙園。別館安置。勅令僧䂮集諸沙門八百餘人諮受什旨。八年於大寺草堂之中。出法華經竟。命僧叡道融。講新法華。崇御佛法。秦主發願云。什公書經。筆端放光。光中見化佛及文殊。廼知此土感應。自筆造經。兼救亡親。即於翻經院傍。別造淨室。以七寶莊嚴室內。香水散灑。自香湯沐浴。八年三月八日。就書寫始立題。放五色光。纔得兩卷。秦主夢。淨室頓如廣博嚴淨土。金色光明。充滿其中。光中見亡親。歡喜說偈曰。</p>

<div class="lg regular"><div class='lg-row'>善哉聖王　自本造經　乘此功德</div>
<div class='lg-row'>生忉利天　供養之日　當生第四</div>
<div class='lg-row'>奉事彌勒　聞法悟解</div>
</div><p>即覺在淨室一部造訖。九年正月十五日。於大寺中。供三千僧。什在高座云。囊穢莫捨裏真金。敷揚大義。雨華動地四方雲集。九萬餘人。一時種佛乘因。萬乘之心。尊三密教。興既靈襟崇御佛法。照前潤後矣。</p>
</div>
<div class='div-other'><a id='mulu160' />
<p class='h3'>天竺波羅奈國僧二</p><p>昔波羅奈國南有連山。曠絕無人。幽谷瞑闇。毒蛇惡龍充滿其中。迷失道路。入其深谷。十之一二無存者。時有俱睒彌國一遊學僧。志慕大乘。尋其梵夾。聞云俗曰波羅奈城中王宮在法華夾。即<span class='corr'>辦</span>衣糧。涉嶮而獨征。及日西宿連山中。夜半忽有青光。漸見大龍也。動山照地。來張口向僧。僧生恐怖作是念。一生空過不遂本懷。大乘功用救毒龍苦。即問汝食我不。龍曰。我報吐毒氣。見者驚亡。更無害心。我是前身作沙門。恒懷忿毒。不行正道。此罪受醜身。八萬四千小虫。噉食身肉。苦痛不可堪忍。汝施慈悲救此苦。僧曰。如何救。答造法華經。即奉上明月神珠。僧受珠。即出波羅奈奉獻王。王集巧書。造法華經二夾。皆以白㲲而寫。已與僧。僧還到山。山臭穢不可近。爾時無數天人。來至山中。天香滿中。臭氣止息。僧問天。天答吾是此山毒龍。我施明珠。師始造經。脫苦生天。今來供養本身。并欲報阿師恩。即與珠三枚還去。僧歸國起塔收經。天人恒來供養經塔<span class='note-inline'>(出西國傳)</span>。</p>
</div>
<div class='div-other'><a id='mulu161' />
<p class='h3'>外國清信女三</p><p>昔外國有一清信女。發願即以白㲲寫法華經。一夏方訖。頂戴受持。至一國宿僧伽藍。誦藥王一品。而悲啼睡眠。至夜曉更見我身。即丈夫。寺眾怪曰。昨日女人來投。今朝在丈夫何。答前女今男。一身發願。受持經故爾。眾舉不信。又問。何處人誰兒女。答吾是外國善生婆羅門長女。本國造此經。以墨翰收室東角柱內。又苔內入金笧及珠一裹。若不信者。往詣其室。知虛實。即遣使奉問。實如所言。父母相見生希有念。捨室為寺。丈夫寺是也。</p>
</div>
<div class='div-other'><a id='mulu162' />
<p class='h3'>竺曇遂同學僧四</p><p>竺曇遂不知何許人。少遊放蕩。不修戒行。而矜傲自恃。長於姦冗。或一言致犯。便積年懷恚。同寺少長。莫不致其嗔憾也。當一夕夢。婦人來語。君應作青溪廟神。後遇疾。將終謂同學曰。我平生多忤。少於質直。更以福德淺薄。當受鬼神之身為青溪廟主。諸君有緣可垂訪也。及死果聞廟所有新神。諸道人往至廟中。與相酬對。音響言笑猶若平生。乃請僧轉法華經。有慧覲沙門。舊恒讀誦。因為作數契。每訖吟沈。亦輒唱菩薩。而悲不自勝。皆為之流涕。因言今受惡身。非當醜穢。艱辛劇苦。何可復言。弟子舊房戶限下。有錢五千。可為追福。庶離斯苦。於是而別。僧眾同學。為造法華經三部。設齋懺悔。廟遂寂無神迹。知依書經力。離苦生淨處矣。</p>
</div>
<div class='div-other'><a id='mulu163' />
<p class='h3'>齊青州道㑺五</p><p>釋道㑺。俗姓王。不修戒行。廣營田業。積布絹綾綺。動盈萬計。而貪惜鄙悋。不拔一毛。後忽得重病。隱處合便利不通。命將欲絕。此寺有一法師。來為說法。心少開悟。遂捨所有三分之一。一遍施諸寺。施纔訖其病立即輕愈。病尋差已。數日間撿挍閣上。見空無物。追憶財帛。遂爾發狂。專唱賊云。諸寺眾僧。來劫我物。同侶開諫。初無醒寤。法師乃遍告諸寺。令還財物。㑺見已叫聲方止。一兩日間。舊病還發。困苦更劇。復請法師。重求改悔。法師呵責勸喻。令捨慳貪。還施前物。病又再愈。既差之後。追悋錢財布絹綾綺。常懷恚恨。數日空卒。卒時目大如盞。遍身紅赤似鬼。法師哀愍之曰。愚哉固慳惜財。墮餓鬼中。雖經百千劫。不可免脫。財物還害三世。此言在實。即取所有。為寫法華經數十部。亦施諸寺呪願訖。法師夢。㑺納衣而無穢氣。告曰。吾愚悋財。墮鬼道中受苦。從今增勝阿師捨我財物。造法華經。離苦得樂也。</p>
</div>
<div class='div-other'><a id='mulu164' />
<p class='h3'>唐濟州靈光寺沙彌六</p><p>濟州靈光寺。有一老僧失名。淨修戒行。常持瓦鉢。數十餘年。未甞遣人執捉。後因遽務。令沙彌洗之。沙彌手誤墜破此鉢。老僧聞之。驚呼失聲。恨惜之甚。遂偃臥而死。弟子送葬於野。經數日。沙彌共諸僧。復往墳所。視有大蛇。復墳內出來。纏遶沙彌。從足至頂。屈頭向下。將欲吞之。僧徒驚歎。呪願曰。緣一鉢之故。慳毒嗔恚。死作蛇身。不悔往愆。又欲吞殺弟子。其大罪業何故如斯。廣說善惡。為之懺悔。發願良久蛇乃解身而去。沙彌迷悶癡駭旬日漸醒。為造法華經一部。就墳而供養。後見墳蛇既死。知改報而已<span class='note-inline'>(已上三緣又出自鏡錄)</span>。</p>
</div>
<div class='div-other'><a id='mulu165' />
<p class='h3'>越州結緣經七</p><p>梁天監十七年。依武帝綸言。每州縣各造法華經。時越州同營寫經。將就觀音道場。欲供養之。彼州有一老母。名曰神母。邪見隆盛。不信佛法。聞普告結緣綸旨。內心憂惱。將欲隱神廟下。使者告門戶。神母閉戶廟隱。臥木籠中。州縣各書寫供養。即一月餘也。神母自謂。供養已過。出廟還家。路中遇使者道場來下。驚怖馳走。不覺躄地悶絕。經半日還活還家。流淚謂隣人曰。吾路中悶絕。見四人官屬。赤服乘白馬。驅妾呵曰。汝邪見不信因果。謗佛經無驗。不見不聞。大王遣我等召汝。即命步使及傳驅。向東北方五十餘里。至大城。城中有廳王。手執白拂。而坐見吾。瞋恚曰。愚女甚惡。時驗知在生事。迫悔法華不寫。王忽含笑。汝改邪起正信。命猶未盡。須還人間修善止惡。誡已出城歸本路。即活起也。聞者悲喜。神母捨所有。書寫二部。就觀音堵室而講說。出家為尼。名曰妙功矣。</p>
</div>
<div class='div-other'><a id='mulu166' />
<p class='h3'>宋釋法豐八</p><p>釋法豐。姓竺氏。燉煌人。往適龜茲。修理一寺。觸事周<span class='corr'>辦</span>。時因號為法豐寺。既久專寺任。稍恃其功力。出內取與。頗乖斟酌。輒減省僧食。令不周足。久之遂亡生餓鬼中。常在寺院。至初夜後。作餓馳鳴巡房聲叫。弟子寶慧聞而歎曰。是我師聲。因問那爾。豐曰。由減僧食料。受餓鬼苦。苦劇難堪。願見濟度。弟子書寫法華經。廣為齋懺。得生清勝<span class='note-inline'>(云云自鏡錄云。出徵驗傳)</span>。</p>
</div>
<div class='div-other'><a id='mulu167' />
<p class='h3'>唐法海寺釋僧安九</p><p>釋僧安。不知何處。住法海寺。自手寫法華般若等諸部大乘。夢普賢乘白象王。現其人前云。汝經說佛智慧故等二句脫落。覺見新經。如夢告矣。</p>
</div>
<div class='div-other'><a id='mulu168' />
<p class='h3'>唐定水寺釋智琰十</p><p>釋智琰。師事智凱。頗有潔操。巧書無比。自欲寫法華。貧道不得紙。夢鳳凰含紙來。覺見案有紙。即書一部收置塔中。發願云。此經不朽必生後佛世。願力有感。雨霜不濕塔上耳。</p>
</div>
<div class='div-other'><a id='mulu169' />
<p class='h3'>唐蒲州陷泉寺釋義徹十一</p><p>釋義徹。住蒲州孤介山陷泉寺。發願以身血寫經。埋孤介山陽。期後佛出世。鳥獸不踏其地。又思惟事經卷風雨濕朽之。即向虛空。發願書經。當於此空。霜雨不降。鳥獸不飛。若人淨信祈念。彼空十餘丈中。見法華文。宛然如鉤鎖。其地親所見聞也。</p>
</div>
<div class='div-other'><a id='mulu170' />
<p class='h3'>唐綿州寡妾十二</p><p>綿州有寡妾。為亡夫欲書法華經。即以錢百文。雇書生。於淨室寫之。一頭牛來。於經室前而死。妾驚怖異。夢有一沙門。謂女言。牛是汝夫。以取他田粟故。受牛身。役屬田主。為寫妙法。捨身生天而已。</p>
</div>
<div class='div-other'><a id='mulu171' />
<p class='h3'>唐箕州司馬十三</p><p>箕州司馬李通。發願為亡室。寫法華經七部。就箕山寺而供養。夢有天女。在空謂通曰。依汝功德。改鬼道報。今生忉利。通曰欲近。天曰。人身甚臭穢不可近之。汝業此善當生同天。將為配偶。忽然不見。覺後思慕悲喜不息。八十有六而卒。異香滿室。得天迎焉。</p>
</div>
<div class='div-other'><a id='mulu172' />
<p class='h3'>唐并州司馬楚宣宗十四</p><p>楚宣宗家大富。有三男二女。小男遭病頓卒。宣發癡狂。裸身叫走一月餘。時大興國寺有沙門慧超。安慰宣宗云。生涯無常。父子永不存。誰人常住不變。親子相見。若欲再相見。當為造法華經。宣公歡喜。為書法華。晝夜戀慕其兒。夢有一比丘。謂宣曰。若欲見兒。將從我去。即隨沙門去。到於華園。園中有百千童子。遊戲快樂。沙門指一童子年五六云。公少男也。歡喜欲抱早走不從。宣云。我戀慕汝寤寐未息。汝何不近。童子曰。我且生公家。無常父子。有何恩愛。若為我寫經。我暫相見。若欲當生得見者。深心造經。以為業。同生佛剎。永俱相會。復此言已捨去。宣公白沙門。我既覺悟。既不相追。沙門亦還去。宣隨去。夢覺對慧超說此事。發深心信寫經為業。後出家得淨土迎。更示他矣。</p>
</div>
<div class='div-other'><a id='mulu173' />
<p class='h3'>唐陳氏十五</p><p>唐龍朔三年。長安城內通軌坊三衛劉公信妻陳氏母先亡。陳因患暴死。見人將入地獄。備見諸苦。不可具述。末後見一地獄。石門牢固。有兩大鬼。形容偉壯。守門左右怒目瞑陳。汝何人到此。見石門忽開。亡母在中。受苦不可具述。受苦稍歇。近門母子相見。遙得共語。母語女言。汝還努力為吾寫經。女諮孃。欲寫何經。為吾寫法華。言訖石門便閉。陳還得蘇。具向夫說。夫即憑妹夫趙師子。欲寫法華。其師子舊解寫經有一經生。將一部新寫法華未裝潢。其人先與他受雇寫。經主姓范。此經生將他法華。轉向趙師子處。貿二百錢。施主不知貿錢。師子復語婦兄云。今既待經。在家有一部法華。兄贖取此經。向直一千錢。陳夫將四百錢。贖得裝潢。周訖在家。為母供養。其女陳後夢。見母從女索經。吾先遣汝。為吾寫一部法華。何因迄今不得。女報母言。已為孃贖得一部法華。現裝潢了。在家供養。母語女言。止為此經吾轉受苦。冥道中。獄卒打吾脊破。汝看吾身瘡。獄官語云。汝何因取他范家經。將為己經。汝何有福。汝大罪過。女見母說如此。更為母別寫法華。其經未了。女夢中復見母來催經。即見一僧。手捉一卷法華語母云。汝女已為汝寫經第一卷了。功德已成。何因復來敦逼。待寫了何須忩急。後寫經成母來報女。因汝為吾寫經。今得出冥道。好處受生。得汝恩力故。來報汝。汝當好住善為婦禮。信心為本。言訖悲淚共別。後時勘問。前贖法華。主果是姓范。范家雖不得經。其經已成。施福已滿。後人轉貿。自得罪咎。劉妻贖所微得少福。然亡母不得力。</p>
</div>
<div class='div-other'><a id='mulu174' />
<p class='h3'>唐溜州李健安十六</p><p>唐溜州李健安。生年十八。身痛風疾。二親憂惱飲食不通。健安見而增悲。作此思惟。吾將為二親及脫患。自寫法華。即求裝潢紙。欲寫經手振不能書之。纔造第一卷。顯然其字形如鳥跡。見者不了其文。更雇他經生。於別室中。而書寫之。未畢第一卷間。健安既死。唯心胸暖。經生捨而遁去一日一夜。後方蘇息。風疾忽愈。身體輕安。自說冥事曰。吾初死之時。見官牒使。被縛到大城邊而立。時有一童子。手執白拂。來摩觸吾身。身涼快樂安懷。爾時從城中一官出來。百千官屬隨從。對吾禮敬曰。君名字在官牒中。君故殺一鼠。縛頸不通氣息。以是因緣故。王召君。然君為二親造法華題。依此善根。文殊來救舊疾方除。君經尚不畢第一卷。經生恐怖而遁去。君既有大善。餘命方八十二。親亦延報命。各各九十歲。作是語已入城。童子更示歸途得再活。聞者歎希有。健安及二親。捨家業造十部法華。請僧供養。其經本今收大寺矣。</p>

<p class='juan'>法華經傳記卷第七</p></div></div></div>
</div><!-- end of div[@id='body'] -->
</body></html>