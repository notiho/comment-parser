<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華傳記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'>
<p class='juan'><a id='mulu54' />法華經傳記卷第四</p><a id='mulu55' />
<p class='h2'>諷誦勝利第八之二</p>
<ul class="">
<li>釋曇邃一</li>

<li>竺法純二</li>

<li>釋僧生三</li>

<li>釋法宗四</li>

<li>釋道[囗@(儿/口)]五</li>

<li>釋慧慶六</li>

<li>釋普明七</li>

<li>釋法莊八</li>

<li>釋慧果九</li>

<li>釋慧進十</li>

<li>釋弘明十一</li>

<li>釋慧豫十二</li>

<li>釋超辯十三</li>

<li>釋法慧十四</li>

<li>釋僧侯十五</li>

<li>釋志湛十六</li>

<li>五侯僧十七</li>

<li>僧法常十八</li>

<li>并州舌十九</li>

<li>釋慧超二十</li>

<li>釋慧顯二十一</li>

<li>釋善慧二十二</li>

<li>釋慧達二十三</li>

<li>釋法誠二十四</li>

<li>釋慧銓二十五</li>

<li>曇無竭二十六</li>

<li>釋法緒二十七</li>

<li>釋僧翼二十八</li>

<li>釋智聰二十九</li>

<li>釋智嶷三十</li>
</ul>
<div class='div-other'><a id='mulu56' />
<p class='h3'>晉阿陰白馬寺釋曇邃一</p><p>釋曇邃。未詳何許人。少出家止阿陰白馬寺。蔬食布衣。誦法華經。常一日一遍。又精達經旨。亦為人解說。甞於夜中。忽聞扣戶云。欲請法師九旬說法。邃不許。固請。廼赴之。而猶是眠中比覺已。身在白馬塢神祠中。并一弟子。自爾日日密往。餘無知者。後寺僧經祠前過。見有兩高座。邃在北弟子在南。如有諷誦講說聲。又聞有奇香之氣。於是道俗共傳。咸云神異。至夏竟。神施以白馬一匹白羊五頭絹九十匹。呪願畢於是各絕。邃後不知所終<span class='note-inline'>(高僧傳第十二云。誦正法華以同本故。靈異並同既勘其文焉)</span>。</p>
</div>
<div class='div-other'><a id='mulu57' />
<p class='h3'>晉山陰顯義寺竺法純二<span class='note-inline'>(異名惠昂)</span></p><p>竺法純。不詳何許人。少出家。止山陰顯義寺苦行。有德善誦法華觀音品古維摩經。晉元興中。為寺上蘭渚買故屋。暮還於湖中。遇暴風而船小。純唯一心憑觀世音。口誦普門品不輟。俄見一大流船。乘之獲免。至岸訪船無主。須臾不見。道俗咸歎神感。後不知所終矣。</p>
</div>
<div class='div-other'><a id='mulu58' />
<p class='h3'>晉蜀三賢寺釋僧生三</p><p>釋僧生。姓袁蜀郡陴人也。少出家。以苦行致稱。成都宋豐等。請為三賢寺主。晝夜誦法華經。兼習禪定。於山中誦法華經。有虎來蹲其前。誦經竟廼去。後每至諷詠。輒見左右。有四人為侍衛。年雖衰老。而翹懃彌厲。後微疾。便語侍者云。天童子來迎云。汝依誦經力。當生兜率。期既至吾將去矣。死後可為燒身。若燒身處。生青色華以為驗。弟子依遺命為燒其人。實如所言。眾人流淚。異之而已。</p>
</div>
<div class='div-other'><a id='mulu59' />
<p class='h3'>宋剡法華臺釋法宗四</p><p>釋法宗臨海人。少好遊獵。甞於剡遇射孕鹿母墮胎。鹿母銜箭。猶就地舐子。宗廼悔悟。知貪生愛子。是有識所同。於是摧弓折矢。出家業道。常分衛自資。受一食法。蔬苦六時以悔先罪。誦法華維摩。常升臺諷詠。響聞四遠。士庶稟其歸戒者三千餘人。遂開拓所住。以為精舍。因誦為目。號曰法華臺也。中時有異光明。暗夜如晝。人皆異之。宗後不測所終。臺寺現在。若有疾病者。止宿於中祈念即愈矣。</p>
</div>
<div class='div-other'><a id='mulu60' />
<p class='h3'>宋京師南㵎寺釋道冏五</p><p>釋道[囗@(儿/口)]姓馬扶風人。初出家為道懿弟子。懿病。甞遣[囗@(儿/口)]等四人。至河南霍山採鐘乳。入穴數里。跨木渡水。三人溺死。炬火又亡。[囗@(儿/口)]判無濟理。[囗@(儿/口)]素誦法華。唯憑誠此業。又存念觀音。有頃見一光如螢火。追之不及。遂得出穴。於是進修禪業。節行彌新。頻作數過普賢齋。並有瑞應。或見梵僧入坐。或見騎馬人至。並未及暄涼。倏忽不見。後與同學四人。南遊上京。觀矚風化。夜乘氷度河。中道氷破。三人沒死。[囗@(儿/口)]又歸誠觀音誦法華。廼覺脚下如有一物自[敲-高+危]。復見赤光在前。乘光至岸達都。止南㵎寺。常以船舟為業。甞中夜誦經已入禪。忽見四人御車至房。呼令上乘。[囗@(儿/口)]欻不自覺。已見身在郡。後沈橋間。見一人在路坐胡床。侍者數百人。見[囗@(儿/口)]驚起曰。坐禪人耳。彼人因謂左右曰。向上令知處而已。何忽勞屈法師。於是禮拜執別。令人送[囗@(儿/口)]。還寺扣門。良久方開。入寺見房併閉。眾咸莫測其然。宋元嘉二十年。臨川康王義慶。携往廣。陵終於彼矣。</p>
</div>
<div class='div-other'><a id='mulu61' />
<p class='h3'>宋廬山釋慧慶六</p><p>釋慧慶。廣陵人也。少出家。止廬山寺。學通經律。清潔有戒行。誦法華十地等。每夜吟諷。常聞闇中有彈指讚歎之聲曰。汝諷誦法華。我等深生喜。決定成佛道。唯願誦不止。甞於小雷遇風波。船將覆沒。慶唯誦法華經不輟。覺船在浪中如有人牽之。倏忽至岸。於是篤厲彌勤。宋元嘉末卒。春秋六十有二。異香滿室。微細音樂。聞於空中。人皆謂誦經福力得淨土迎而已。</p>
</div>
<div class='div-other'><a id='mulu62' />
<p class='h3'>宋臨淄釋普明七</p><p>釋普明。姓張。臨淄人。少出家。稟性清純。蔬食布衣。以懺誦為業。誦法華維摩二經。及諷誦之時。有別衣別座。未甞穢雜。每至勸發品。輒見普賢乘象立在其前。誦維摩經。亦聞空中唱樂。又善神呪所救皆愈。有卿人王道真。妻病請明來呪。明入門婦便悶絕。俄見一物如狸。身長數尺許。從狗竇出。因此而愈。明甞行水傍祠。巫覡自云。神見之皆奔走。八十有五卒。</p>
</div>
<div class='div-other'><a id='mulu63' />
<p class='h3'>宋京師道場寺釋法莊八</p><p>釋法莊。姓申淮南人也。十歲出家。為廬山慧遠弟子。少以苦節標名。晚遊關中。從叡公稟學。元嘉初。出都止道場寺性率素止一中而已。誦大涅槃法華淨名。每後夜諷誦法華。比房常聞。莊戶前有如兵杖羽衛之響。實天神來聽誦經。如斯感化非一。宋大明初卒。七十有六。</p>
</div>
<div class='div-other'><a id='mulu64' />
<p class='h3'>宋京師東瓦官寺釋慧果九</p><p>釋慧果豫州人。少以蔬苦自業。宋初遊京師。止瓦官寺。誦法華十地。甞於圊廁見一鬼。致敬於果云。昔為眾僧作維那。小不如法。墮在噉糞鬼中。法師德素高明。又慈悲為意。願助以拔濟之方也。又云。昔有錢三千。埋在柿樹根下。願取以為福。果即告眾掘取。果得三千。為造法華一部并設會。後夢見此鬼。云已得改生。大勝昔日。果以諷誦力。得小通力。以宋太始六年卒。七十有六。</p>
</div>
<div class='div-other'><a id='mulu65' />
<p class='h3'>齊京師高座寺釋慧進十</p><p>釋慧進。姓姚吳興人也。少而雄勇。任性遊俠。年四十。忽悟心自啟。遂爾離俗。止京師高座寺。蔬食素衣。誓誦法華。用心勞苦。執卷輒病。廼發願。願造法華百部以悔前障。始聚得錢一千六百。時有賊劫來問進。有物不。答云。唯有造經錢在佛處。群賊劫聞之。赧然而去。於是聚集信施。得以成經。滿足百部。經成之後。病亦小差。誦法華一部。得過情願。情願既滿厲操愈堅。常迴諸福業。願生安養。未亡少時忽聞空中聲。曰汝所願已足。必得生西方也。至齊永明三年。無疾而卒。八十有五。</p>
</div>
<div class='div-other'><a id='mulu66' />
<p class='h3'>齊永興柏林寺釋弘明十一</p><p>釋弘明。本姓羸會稽山陰人。少出家貞苦有戒節。止山陰雲門寺。誦法華習禪定。精懃禮懺。六時不輟。每旦則水瓶自滿。實諸天童子。以為給使也。明甞於雲門。坐禪及誦經。見一小兒來聽明誦經。明曰。汝是何人。答云。昔此寺沙彌。為盜飲食。今墮圊中。聞上人道業故。來聽誦經。願助方便。使免斯累也。明即說法勸化。領解方隱。又虎來入明室內。伏于床前。見明聞經。端然不動。久之廼去。後於永興石姥巖入定。又有山精來惱明。明投得以腰繩繫之。鬼遜謝求脫云。後不敢復來及解放於是絕迹。以齊永明中卒。</p>
</div>
<div class='div-other'><a id='mulu67' />
<p class='h3'>齊京師靈根寺釋慧豫十二</p><p>釋慧豫。黃龍人。來遊京師。止靈根寺。少而務學。遍訪眾師。善談論美風則。每聞臧否人物。輒塞耳不聽。或時以異言聞止。瓶衣卛素曰以一中自畢。精懃標節。以救苦為先。誦法華涅槃等。又習禪業。精於五門。甞寢見有三人來扣戶。並衣冠鮮潔。執持華蓋。豫問覓誰。答云。法師應死。故來奉迎。豫曰。小事未了。可申一年不。答云可爾。至明年滿一周而卒。齊永明七年。五十有七。</p>
</div>
<div class='div-other'><a id='mulu68' />
<p class='h3'>齊上定林釋超辯十三</p><p>釋超辯。姓張燉煌人。幼而神悟孤發。履操深沈。誦法華金剛般若。聞京師盛於佛法。廼越自西河路。由巴楚達于建業。頃之東適吳越。觀矚山水。停山陰城傍寺。少時後還都。止定林上寺。閑居養素畢命。山門誦法華。日限一遍。心敏口從。恒有餘力。禮千佛凡一百五十餘萬拜。足不出門三十餘載。以齊永明十年。終於山寺。七十有三。葬于寺南。沙門僧祐。為造碑墓所東。莧劉勰製文。</p>
</div>
<div class='div-other'><a id='mulu69' />
<p class='h3'>齊山陰天柱寺釋法慧十四</p><p>釋法慧。本姓夏侯氏。少而秉志。精苦律行氷嚴。以宋大明之末。東遊禹穴。隱于天柱山寺。誦法華一部。蔬食布衣。志耽人外。居閣不下三十餘年。王侯稅駕止拜房而反。唯汝南周顒。以信解兼深特與相接。時有慕德希禮。或因顒介意時一見者。以齊建武二年卒。八十有五。</p>
</div>
<div class='div-other'><a id='mulu70' />
<p class='h3'>齊京師後崗釋僧侯十五</p><p>釋僧侯。姓龔西涼州人。年十八。便蔬食禮懺。及具戒之後。遊方勸化。宋孝建初。來至京師。誦法華維摩等。常二日一遍。如此六十餘年。蕭慧開入蜀。請共同遊。後慧開協同義嘉負罪歸闕。侯廼還都。於後崗創立石室。以為安禪之所。自息慈以來。至于捨命。魚肉葷辛。未甞近齒。脚影小蹉。輒虛齊而過。齊永明元二年。微覺不悆。至中不能食。廼索水漱口。合掌而卒。八十有九<span class='note-inline'>(已上十四緣梁高僧傳第十二。并內典錄第十等)</span>。</p>
</div>
<div class='div-other'><a id='mulu71' />
<p class='h3'>魏泰岳人頭山[衛-韋+含]草寺釋志湛十六</p><p>釋志湛。齊州山荏人也。是朗公曾孫之弟子也。立行純厚省事少言。仁濟為務。每遊諸禽獸。而群不為亂。住人頭山邃谷中[衛-韋+含]草寺。寺即宋求那跋摩之所立也。讀誦法華用為常業。將終之日。沙門寶誌奏梁武曰。北方山荏縣人。住今[衛-韋+含]草寺。須陀洹果聖僧者。今日入涅槃。揚都道俗。聞誌此告。皆遙禮拜。故湛之亡也。寂無餘惱。端然氣絕。兩手各舒一指。有西天竺僧。解云。若二果者舒兩指。驗湛初果也。還收葬于人頭山。築塔安之。石灰泥塗。鳥獸不敢陵污。今猶在焉<span class='note-inline'>(續高僧傳第二十八)</span>。</p>
</div>
<div class='div-other'><a id='mulu72' />
<p class='h3'>范陽五侯寺僧十七</p><p>五侯寺僧失其名。不知何處人。精苦節常誦法華為業。更無餘志。漸及衰邁。卒於其寺。初死之時。弟子摧殯堤下。後遷改葬。骸骨並枯。惟舌不壞。人皆謂之誦法華舌不壞也。</p>
</div>
<div class='div-other'><a id='mulu73' />
<p class='h3'>雍州僧法常十八</p><p>僧法常。一心誦法華。不樂人間。常遊山林。遂隱于白鹿山。晝夜常誦。感一童子常來供給餅飯等。自然而有。臨終之時。紫雲聳山。異香滿山。以死骸置巖下。經歷多年。餘骸枯朽。惟舌如故。見者隨喜。</p>
</div>
<div class='div-other'><a id='mulu74' />
<p class='h3'>齊并州誦經舌十九</p><p>齊武成世。并州東看山側。有人掘地。見一處土。其色黃白。與傍有異。尋見一物狀。如人兩脣。其中有舌。鮮紅赤色。以事聞奉帝問諸道人。無能知者。沙門大統法上奏曰。此持法華者。六根不壞報耳。誦滿千遍徵驗乎。及勅中書舍人高珍曰。卿是信向之人。自往看之。必有靈異。宜遷置淨所設齋供養。珍奉勅至彼。集諸持法華沙門。執爐潔齋。遶旋而呪曰。菩薩涅槃年代已遠。像法流行奉無謬者。請現感應。纔始發聲。此之脣舌一時鼓動。雖無響及而相似讀誦。諸同見者。莫不毛竪。珍以狀聞。詔遣石函藏之遷于山室云。</p>
</div>
<div class='div-other'><a id='mulu75' />
<p class='h3'>唐終南山藍谷悟真寺釋慧超二十</p><p>釋慧超。姓汎氏。丹陽建元人。稟懷溫裕立性懷仁。[苟*苟]齡厭俗自出家。後誦法華經。聞光州大蘇山慧思禪師。獨悟一乘善明三觀。與天台智者仙城命公。篤志幽尋。積年請業。行優智遠。德冠時賢。思對眾命曰。超之神府得忍人也。及遊衡嶺。復與同途。留誦經停函移歲序。自隋初廓定。北入嵩高。餌藥坐禪。冀言終老。隋太子勇召集名德。總會帝城。以超業行不群。特留供養。而恭慎凝攝。不顧世華。及勇廢免。一無所涉。晚移定水。高振德音。道俗歸宗。仰其戒範。會淨業法師。卜居藍田谷之悟真寺。欽超有道。躬事邀迎。共隱八年。倍勤之三慧及大乘。承運禪定初基。爰發詔書。延入行道屢辭砭。疾後許還山。德感物情。頗存汲引四川。貴望一縣官民。莫不委質。投誠請傳香德。并為經始伽藍。繼綜羞粒。大唐伊始。榮重於前。京邑名僧慧因保恭等。情慕隱淪。咸就栖止。蔭松偃石。論詳道義。皆曰。斯誠出要樂也。後外疾。少時弟子跪問。答曰。吾之常也。長生不欣。夕死不慼。乃面西正坐云。第一義空清淨智觀言如入定奄。遂長往。春秋七十有七。即武德五年十二月六日也。露骸松石一月餘日。顏色不變。天策上將聞稱希有。遣人就視。端拱如生。自超九歲入道。即誦法華五十餘年。萬有餘遍。感靈獲瑞不可勝言。弟子法成等。為建白塔于寺之北峯焉。</p>
</div>
<div class='div-other'><a id='mulu76' />
<p class='h3'>百濟國達拏山寺釋慧顯二十一</p><p>釋慧顯。百濟國人也。少出家。苦心精專。以誦法華為業。祈福請願。所遂者多。聞講三論。便從聽受。法一染神彌增其緒。初住本國北部修德寺。有眾則講。無便清誦。四遠聞風。造山諠接。便往南方達拏山。山極深險重隒巖固。縱有往展。登陟艱危。顯靜坐其中。專業如故。遂終于彼。同學輿屍。置石窟中。虎噉身骨並盡。惟餘髏舌存焉。經于三周。其舌彌紅赤。柔軟勝常。過後方變紫鞭如石。道俗怪而敬焉。俱緘閉于石塔。時年五十有八。即貞觀之初年也。</p>
</div>
<div class='div-other'><a id='mulu77' />
<p class='h3'>唐驪山津梁寺釋善慧二十二</p><p>釋善慧。姓苟氏河內溫人。博通群籍。統括文義。逮于九章。律歷七曜盈虛皆吞。若胸中抵掌符會乃深。惟世務終墜泥塗。遂解褐抽簪。創歸僧伍。初在徐州之彭城寺。誦法華經。聽收攝論。時遭寇蕩。兵食交侵。而慧抱飢自勵。奉法無殆。洗穢護淨彌隆。恒日但以邊邑寮學文字紕謬。至於音詁。眾議紛然。雖復俗語時通。而慧意存雅正。周訪明悟。還同昔疑。乃以大業末齡負錫西入。屢逢群盜。衣裳略盡。但有蔽布自遮。猶執破瓶。常充淨用。既達關口。素闕繻文。遂即正念直前。從門而度。于時中表列刃。曾無遮止。孟冬十月初達京師。值沙門吉藏正講法華。深副本圖。即依聽受。形服鄙惡。眾不納之。乃掃雪藉地。單裾襯坐都講財唱。傾耳詞句。擬定經文。藏既闡揚。勇心承旨。望理通義。由情存兩得。不暇忍寒。歡咲凞如賈獲寶。竟冬常爾。眾方美之。問以詞旨。斥無遺忘。乃以聞法。同屬禪定寺沙門法喜。便脫衣迎之。引至房中。智觀無濫。慧又師喜。兩振芳規。武德初年。隨住藍田之津梁寺。俗本驪戎互相梗戾率㢡陶化十室而九然。而性愛英賢。樂相延致。自西自東百有餘里。名林勝地。皆建禪坊。所以逃逸之儔。賴其安堵。以貞觀九年正月。終於驪山之陽涼泉精舍。春秋四十有九。初慧棄擲俗典莅此。玄摸言不重涉。專心道業。省言節食。佩律懷仁。迎頓容旅。雅重經教。於中誦法華不改志。其有未曾覿者。要必親觀。若值行要。累日誦持。以為熏習之基也。</p>
</div>
<div class='div-other'><a id='mulu78' />
<p class='h3'>晉大原沙門釋慧達二十三</p><p>釋慧達者大原人。誦法華經五千餘遍。行坐威儀。其聲不輟。偏存物命。直視低目。地有蟲豸。必迴身而避。不敢跨越。有問答曰。斯之與吾。生死不定。將不先成正覺。安可妄輕之耶。以貞觀八年四月。結跏趺坐。誦法華而終。人謂入定。停于五宿。既似長逝。又不臭腐。乃合床內于窟中。</p>
</div>
<div class='div-other'><a id='mulu79' />
<p class='h3'>唐終南山悟真寺釋法誠二十四</p><p>釋法誠。姓樊氏雍州萬年人。童小出家。止藍田王效寺。事沙門僧和。和亦卿族所推。奉之比聖。甞有人欲害。夜往其房見門內。猛火騰焰昇悵。遂即退悔。性飲清泉。潔清故也。人或弄之。密以羊骨沈水。和素不知。飲便嘔吐。其冥感潛識。為若此矣。誠奉佩訓勗。誦法華經。以為恒任。又謁禪林寺相禪師。詢于定行。而德茂時宗學優。眾仰晚住雲華。綱理僧鎮隋文欽德。請遵戒範。乃陳表固辭。薄言抗禮。遂負笈長驅。歷遊名岳。追蹤勝友。咸承志道。因見超公。隱居幽靜。乃結心期。栖遲藍谷。處既局狡。纔止一床。旋轉經行。恐顛深壑。便剗迹開林披雲。附景茅茨。葺宇甕牖疎簷情事相依。欣然符合。今所謂悟真寺也。法華三昧。翹心奉行。澡沐中表。溫恭朝夕。夢感普賢。勸書大教誠曰。大教大乘也。諸佛智慧。所謂般若。又手寫法華。正當露地。因事他行。未營收舉屬。洪雨滂注溝㵎波飛走。往看之。而合案並乾。餘便流潦。甞却偃橫松。遂落懸溜。未至下㵎。不覺已登高岸。無損一毛。至貞觀十四年夏末。日忽感餘疾自知。即世願生兜率。索水浴訖。又索終輿。旁自撿挍。不許榮厚。恰至月末。明相將現。無故語曰。欲來但入。未假弦歌。顧侍人曰。吾聞諸行無常生滅不住九品往生。此言驗矣。今有童子相迎。久在門外。吾今去世。爾等佛有正戒。無得有虧。後致悔也。言已口出光明。照于楹內。又聞異香。苾芬而至。但見端坐儼思不覺。其神已逝。時年七十有八。然誠之誦習也。一夏法華科五百遍。餘日讀誦。兼而行之。猶獲兩遍。縱有人容。要須與語者。非經部度中不他言。略計十年之勤萬有餘遍。</p>
</div>
<div class='div-other'><a id='mulu80' />
<p class='h3'>唐京師大莊嚴寺釋慧銓二十五<span class='note-inline'>(附智證宋公事)</span></p><p>釋慧銓。姓蕭氏。今特進宋公瑀之兄子也。父仕隋為梁公祖。即梁明帝矣。性度恢簡。志用冲粹。姑即隋煬之后也。自幼及長。恒在宮闕。慕樂超世。無因自達。年既冠成。帝乃尚以秦孝王女為妻。非其願也。事不獲已。時行侁儷及妻終後方遂夙心。以鄭氏東都。預茲剃落。及武德初歲。方還京輦。住莊嚴寺。廣聽眾部。而以法華攝論為心。頗懷篇什。尤能草隷。隨筆所被。用為摸揩。故經題寺額。咸推仰之。又弟智證出家同住。誦通法華。即宋公之兄太府卿之子也。證與兄銓相次而卒。以家世信奉。偏弘法華。同族尊卑。咸所成誦。故蕭氏法華皂素稱富特進撰疏。總集十有餘家。採掇菁華。揉以胸臆。勒成卷數。常自敷弘。時召京輦名僧。指摘瑕累。或集親屬僧尼數將二十。給慧以時。四事無怠故。封祿所及惟存通濟太府。情好讀誦為先故。生至終誦盈萬遍。雇人抄寫總有千部。每日朝參。必使儐者執經在前。至於公事微隙。便就轉讀。朝伍仰屬。以為絕倫。自釋化東傳流味彌遠。承受讀誦世罕。伊人蕭氏一門。可為天下摸楷矣<span class='note-inline'>(已上十緣續高僧傳第二十八)</span>。</p>
</div>
<div class='div-other'><a id='mulu81' />
<p class='h3'>宋黃龍沙彌曇無竭二十六</p><p>宋永初中。有黃龍沙彌曇無竭者。誦觀世音經。淨修苦行。與諸徒屬二十五人。往尋佛國。備經荒險。貞志彌堅。既達天竺舍衛。路逢山象一群。竭齎經誦念稱名歸命。有師子從林中出。象驚奔走後有野牛一群。鳴吼而來。將欲加害。竭又如初歸命。有大鷲飛來。牛便驚散。遂得剋免。其誠心所感在險。剋濟皆此類也<span class='note-inline'>(於此一緣。嘉祥等師。引為觀音品應驗。今案僧傳。觀世音經者。非觀音品。是觀世音授記經也。為欲令知同異。且此中編錄之)</span>。</p>
</div>
<div class='div-other'><a id='mulu82' />
<p class='h3'>晉蜀石室山釋法緒二十七</p><p>釋法緒。姓混高昌人。德行清謹。蔬食修禪。後入蜀。於劉師塚間頭陀山谷。虎哭不傷。誦法華維摩金光明等。常處石室中。且禪且誦。盛夏於室中捨命。七日不臭。屍左側有香。經旬乃歇。每夕放光。照徹數里。村人即於屍上。為起塚塔焉。</p>
</div>
<div class='div-other'><a id='mulu83' />
<p class='h3'>宋山陰法華山釋僧翼二十八</p><p>釋僧翼。本吳興餘抗人。少而信悟。早有絕塵之操。初出家止廬山寺。依慧遠修學蔬素苦節。見重門人。晚適關中。復師羅什。經律數論。並皆參涉又誦法華一部。以晉義熙十三年。與同志曇學沙門。俱遊會稽訪山水至秦。望西北見五岫駢峯。有耆闍之狀。乃結草成菴。稱曰法華精舍。太守孟顗富人陳載。並傾心挹德。贊助成功。翼蔬食㵎飲三十餘年。誦法華功莫大。深夜有光明。廼是普賢。現其人前。以宋元嘉二十七年卒。春秋七十。立碑山寺。旌其遺德。</p>
</div>
<div class='div-other'><a id='mulu84' />
<p class='h3'>唐潤州攝山栖霞寺釋智聰二十九</p><p>釋智聰。未詳何許人。昔住楊都白馬寺。後住止觀寺。陳平後度江。住揚州安樂寺。大業既崩。思歸無計。隱江萩中。誦法華經。七日不飢。恒有四虎。遶之而已不食。已來經今十日。聰曰。吾命須臾。卿須可食。虎曰。造立天地。無有此理。忽有一翁。年可八十。腋下挾船曰。師欲度江至栖霞住者。可即上船。四虎一時目中淚出。聰曰。救危扶難正在今日。可迎四虎。於是利涉往達南岸。船及老人。不知所在。聰領四虎。同往栖霞。舍利塔西經行坐禪。誓不寢臥。眾徒八十。咸不出院。若有凶事。一虎入寺。大聲告眾。由此驚悟。每以常式。聰以山林出遠。糧粒艱岨。乃合卒揚州三百清信。以為米祐。人別一石。年別送之。由此山糧供繼。道俗乃至。禽獸通皆濟給。至貞觀二十三年四月八日。小食訖往止觀寺。禮大師靈像。執鑪遍禮。又往興皇墓所。禮拜還歸本房。安坐而卒。異香充溢。丹陽一郭受戒道俗三千餘人。奔走山服。哀慟林野。時年九十九矣。</p>
</div>
<div class='div-other'><a id='mulu85' />
<p class='h3'>隋京師靜法寺釋智嶷三十</p><p>釋智嶷。姓康本康居王胤也。國難東歸魏。封于襄陽。因累居之十餘世矣。七歲初學。尋一乘文。究竟無師。自悟敬重佛宗。雖書權俗緣。令依學侶。而夜私誦法華。竟文純熟。二親初不知也。十三拜辭。即蒙剃落。更諮大部情因彌著二十有四。方受具足。嶷住寺多年。專心諷誦法華。常思定慧。非大要事。不出戶庭。故往參候。罕覩其面。諷誦入曉更。化人現前。安慰其人。誦及千部。千佛共守護。若及萬部。必生淨國。聞是語已。歡喜彌勵其志。即世七十有餘矣。</p>

<p class='juan'>法華經傳記卷第四</p></div></div></div>
</div><!-- end of div[@id='body'] -->
</body></html>