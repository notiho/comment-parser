<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說護國尊者所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 321 [No. 310(18)]
<p class='juan'><a id='mulu1' />佛說護國尊者所問大乘經卷第一</p><p class="byline">西天譯經三藏朝散大夫試鴻臚卿傳法大師臣施護奉　詔譯</p>
<div class='div-jing'><p>如是我聞：</p>
<p>一時佛在王舍城鷲峯山中，與大苾芻眾千二百五十人俱，復有菩薩摩訶薩眾五千人俱——得大忍辱無礙辯才，降伏魔怨、制諸外道，發大道心，得三摩地，總持自在，具四無礙智，通達四攝及最上甚深波羅蜜多，乃至一切佛法、無量無邊諸善功德——其名曰：普賢菩薩、普眼菩薩、普觀菩薩、普光菩薩、普照菩薩、上意菩薩、增意菩薩、無邊意菩薩、廣意菩薩、無盡意菩薩、持地菩薩、世上菩薩、勝意菩薩、最上意菩薩、總持自在王菩薩、文殊師利菩薩摩訶薩等——復有賢護菩薩摩訶薩等十六人俱；復有娑婆世界主大梵天王及帝釋天主、護世四大天王，復有蘇尸彌天子、安意天子，及諸天王、龍王、緊那囉王、巘馱哩嚩王、藥叉王、誐<span class='corr'>嚕</span>拏王等，各與若干百千眷屬俱來會坐。</p>
<p>爾時，世尊坐於吉祥藏師子之座，四眾圍繞逾於須彌，光明熾盛，譬如日、月普照一切世間；威儀具足，梵行寂靜，譬如帝釋於諸天中威儀最勝；亦如輪王七寶具足，離諸怖畏如師子王；善能談說諸法空義，如大火聚破諸幽暗，如摩尼寶王遠照一切。如是佛光照於三千大千一切世界，於其光中出妙梵音告諸眾生：「我今所得一切諸法最上波羅蜜，說真實義，初善、中善、後善，文義殊勝，純白圓滿，梵行清淨，純一無雜。」</p>
<p>爾時，喜王菩薩摩訶薩在大眾中安詳而坐，瞻仰世尊於師子座放大光明——譬如千日照耀一切——心大歡喜，深信恭敬，即從座起，合掌向佛以頌讚曰：</p>

<div class="lg regular" style="margin-left:1em;"><div class='lg-row'>「佛身晃曜如金山，　利益世間甚希有，</div>
<div class='lg-row'>菩薩、聲聞、緣覺僧、　天、龍八部皆圍繞。</div>
<div class='lg-row'>譬如須彌諸天居，　出於大海而高顯，</div>
<div class='lg-row'>悲愍眾生而現身，　放百千光常照曜。</div>
<div class='lg-row'>行梵天行即梵天，　於彼梵天復為王，</div>
<div class='lg-row'>行禪解脫三摩地，　光照上位諸菩薩。</div>
<div class='lg-row'>亦如帝釋為天主，　威德儀容諸相異，</div>
<div class='lg-row'>牟尼光明照世間，　相好莊嚴功德異。</div>
<div class='lg-row'>金輪四洲得自在，　能善調伏諸有情，</div>
<div class='lg-row'>引彼眾生出苦輪，　我佛慈悲亦如是。</div>
<div class='lg-row'>所有火光、摩尼光、　日、月光等諸光明，</div>
<div class='lg-row'>如是百千日等光，　不及佛日恒照曜。</div>
<div class='lg-row'>如月夜分放光明，　普照世間悉清淨；</div>
<div class='lg-row'>佛面端嚴如滿月，　映蔽一切光不現。</div>
<div class='lg-row'>譬如高山燃大火，　能破夜暗顯諸方；</div>
<div class='lg-row'>大仙所有智慧光，　破盡黑暗離諸有。</div>
<div class='lg-row'>如大師子曠野吼，　眾獸聞之悉驚怖；</div>
<div class='lg-row'>佛說法空、無我義，　諸魔聞之亦如是。</div>
<div class='lg-row'>摩尼寶王放光明，　諸餘摩尼光不現；</div>
<div class='lg-row'>佛身晃曜真金色，　映蔽一切世間光。</div>
<div class='lg-row'>一切世間賢聖中，　無有最上與佛等，</div>
<div class='lg-row'>具福精進方便智，　一切功德不可量。</div>
<div class='lg-row'>瞻仰大師功德海，　威光普照諸群生，</div>
<div class='lg-row'>一心恭敬慕尊顏，　是故我今頭面禮。</div>
<div class='lg-row'>我所讚佛歸敬心，　世間功德無等等，</div>
<div class='lg-row'>盡將迴向法界中，　一切世間成佛道。」</div>
</div><p>爾時，喜王菩薩摩訶薩讚歎佛已，合掌向佛，瞻仰尊顏，目不暫捨。心觀法界——其義甚深，難知難見，離言分別，絕諸戲論，微妙難解，不可思議——如是觀想一切法界，唯佛、如來觀智攝受現量證知，佛之境界無有等等，如是觀見所有如來不可思議方便境界，皆攝一相法界性中。譬如虛空，無有住處，即眾生界，亦如自性；一切諸法亦復如是，無礙解脫，究竟寂靜。諸佛、世尊以善方便身變佛剎遍滿一切，現眾生前，諸如來身經無數俱胝劫而不可得。</p>
<p>時喜王菩薩摩訶薩如是觀佛功德已，默然而住。</p>
<p>爾時，有一尊者名曰護國，於舍衛大城安居三月。過是夏已，著衣持鉢，與諸苾芻及初出家者、初發心者出舍衛國，詣王舍城鷲峯山中。到彼山已，即時護國尊者往詣佛所，頭面禮足，右繞三匝，住立一面，合掌恭敬而說此頌讚歎佛曰：</p>

<div class="lg regular" style="margin-left:1em;"><div class='lg-row'>「稽首最上佛光明、　稽首如空無礙意、</div>
<div class='lg-row'>稽首能斷諸結縛、　稽首永超三有海。</div>
<div class='lg-row'>我佛無邊真色相，　普遍俱胝剎土中，</div>
<div class='lg-row'>菩薩聞已歡喜來，　恭敬供養佛功德。</div>
<div class='lg-row'>作此最上供養已，　聽牟尼法離諸塵，</div>
<div class='lg-row'>各生歡喜還本土，　稱讚世尊所說法。</div>
<div class='lg-row'>廣歷俱胝無數劫，　利樂一切諸有情，</div>
<div class='lg-row'>如是身心不疲倦，　為求無上佛菩提。</div>
<div class='lg-row'>恒行布施、持戒行、　忍辱、精進、禪定門、</div>
<div class='lg-row'>智慧方便到涅盤，　是故我禮大覺尊。</div>
<div class='lg-row'>成就六通、四神足、　諸根、十力解脫門，</div>
<div class='lg-row'>以此行及諸眾生，　我今禮佛無等智。</div>
<div class='lg-row'>能知一切世間心，　所行、所作、所成業，</div>
<div class='lg-row'>所有身、口及言說，　無上世尊悉觀見。</div>
<div class='lg-row'>貪、癡過失不能斷，　眾生因彼墮三有，</div>
<div class='lg-row'>因佛得成善逝業，　能知世間諸善惡。</div>
<div class='lg-row'>所有過去諸佛事，　及彼現在天人師，</div>
<div class='lg-row'>乃至未來功德海，　一切諸法悉能知；</div>
<div class='lg-row'>清淨剎土眾圍繞，　菩薩、緣覺與聲聞，</div>
<div class='lg-row'>乃至諸佛壽較量，　我佛一切悉能知；</div>
<div class='lg-row'>所有一切生滅法，　所有供養作佛事，</div>
<div class='lg-row'>所有受持法藏法，　我佛一切悉能知。</div>
<div class='lg-row'>佛有十力無礙智，　現在常住於三世，</div>
<div class='lg-row'>如是一切方便法，　我禮世尊智慧海；</div>
<div class='lg-row'>大覺世尊無等等，　相好莊嚴大吉祥，</div>
<div class='lg-row'>如夜眾星現空中，　我禮牟尼最上尊。</div>
<div class='lg-row'>色相端嚴無與等，　光照諸天及世間，</div>
<div class='lg-row'>帝釋、梵王、究竟天，　對彼佛前俱不現。</div>
<div class='lg-row'>無垢不動如金山，　右旋螺髻紺滋潤；</div>
<div class='lg-row'>佛頂高顯如金山，　光明遠照生諸福；</div>
<div class='lg-row'>光遍俱胝那由他，　顯現眉間白毫相；</div>
<div class='lg-row'>目若青蓮恒適悅，　觀照世間運慈心。</div>
<div class='lg-row'>清淨滿月虛空中，　佛面圓明亦如是，</div>
<div class='lg-row'>一切見者無厭足，　我禮如來圓滿相；</div>
<div class='lg-row'>行如鵝王及鹿王，　亦如牛王行步穩，</div>
<div class='lg-row'>振動大地無暫止，　我禮如來堅固力；</div>
<div class='lg-row'>手指纖長網縵相，　指甲清淨如赤銅，</div>
<div class='lg-row'>平立垂手過於膝，　我禮金色大覺尊。</div>
<div class='lg-row'>佛行大地現好相，　具足顯現千輻輪，</div>
<div class='lg-row'>足放光明照群生，　蒙光悉得生天界。</div>
<div class='lg-row'>大聖法王施七財，　能為施主心平等，</div>
<div class='lg-row'>調御世間依法行，　我禮法王無上覺。</div>
<div class='lg-row'>慈悲法念心為劒，　持戒方便智慧弓，</div>
<div class='lg-row'>能斷煩惱諸群賊，　生滅輪迴無有增。</div>
<div class='lg-row'>自利果滿復利他，　令彼眾生亦解脫，</div>
<div class='lg-row'>究竟安樂出塵勞，　得入善逝寂靜宗。</div>
<div class='lg-row'>無生、無滅、無諸苦，　亦無生、老、愛別離，</div>
<div class='lg-row'>如是無為最上乘，　佛為眾生慈愍說。</div>
<div class='lg-row'>我讚最上大牟尼，　攝盡一切諸佛法，</div>
<div class='lg-row'>如是所有諸功德，　願諸眾生證菩提。」</div>
</div><p>爾時，尊者護國頌讚佛已，偏袒右肩，右膝著地，合掌向佛恭敬頂禮，白佛言：「世尊、如來、應、正等覺！我有所問，唯願世尊慈悲聽許。」</p>
<p>爾時，世尊告尊者護國言：「如汝所問，我為汝說，滿所求願，令生歡喜。」</p>
<p>時尊者護國聞佛語已，身心適悅而發聲言：「世尊！有何等法為菩薩行法具足，能得一切最上功德、無礙大智、決定辯才，明了性相，入一切智教化眾生，斷彼無明妄想煩惱，決定真實，入一切智、發真實語，令彼有情依言所作、離諸愚暗、念佛方便，樂聞一切甚深梵義，受持諸法，速得證於無上正智？」</p>
<p>爾時，尊者護國即於佛前而說頌曰：</p>

<div class="lg regular" style="margin-left:1em;"><div class='lg-row'>「菩薩所行決定行，　彼行必有真實法，</div>
<div class='lg-row'>真法從佛智海生，　最上如來為我說。</div>
<div class='lg-row'>佛身光明黃金相，　最上無邊大福聚，</div>
<div class='lg-row'>救度六趣諸眾生，　為說菩薩無垢行。</div>
<div class='lg-row'>何得無盡大覺智，　總持甘露生菩提？</div>
<div class='lg-row'>何得清淨智慧海？　彼慧能斷眾生疑。</div>
<div class='lg-row'>俱胝多劫輪迴苦，　眾生迷沒意無疲，</div>
<div class='lg-row'>覩此愚迷苦惱侵，　為彼云何修十善？</div>
<div class='lg-row'>剎土清淨眾會滿，　實剎無邊壽命長，</div>
<div class='lg-row'>為眾恒宣微妙言，　願說菩提無垢行。</div>
<div class='lg-row'>降伏邪魔生正見，　枯彼愛河證解脫，</div>
<div class='lg-row'>清淨法眼照愚盲，　令諸有情行上行。</div>
<div class='lg-row'>端嚴富貴大辯才，　言辭柔軟聞歡喜，</div>
<div class='lg-row'>譬如甘露潤世間，　願說甚深微妙法；</div>
<div class='lg-row'>梵音深妙斷諸惡，　其聲和雅如頻伽，</div>
<div class='lg-row'>求法之眾佛所集，　願說甘露濟群生。</div>
<div class='lg-row'>眾有菩提最上根、　及彼聲聞、緣覺性，</div>
<div class='lg-row'>願佛隨根方便說，　師資遇會正是時。</div>
<div class='lg-row'>我今樂聞最上乘，　唯佛知我菩提性，</div>
<div class='lg-row'>於此小乘不樂求，　願說如來第一法。」</div>
</div><p>爾時，尊者護國說此頌已，佛言：「善哉，善哉！尊者能問如來最上之義，利益多人令得安樂，攝受未來諸菩薩摩訶薩。汝今諦聽，善思念之，我當為說。」</p>
<p>時尊者護國白言：「善哉，世尊！我今樂聽，唯願說之。」</p>
<p>爾時，世尊告尊者護國言：「有四種法，具足清淨是名菩薩摩訶薩。</p>
<p>「何等四法？一、內，二、外，三、心，四、意。如是四法稱理真實，見諸眾生其心平等——猶若虛空，無所分別——依言所行，是名菩薩摩訶薩四種之法獲得清淨。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「心、意、內、外常清淨，　不退菩提正道心，</div>
<div class='lg-row'>所作之善無唐捐，　能得菩薩無邊智。</div>
<div class='lg-row'>觀彼眾生苦無我，　生、老、病、死悉來侵，</div>
<div class='lg-row'>如是三有大海中，　廣運法船救群品。</div>
<div class='lg-row'>見諸眾生心平等，　觀彼世間如一子，</div>
<div class='lg-row'>願令一切俱解脫，　悉向菩提心不退。</div>
<div class='lg-row'>常談空義依空行，　亦無人、我，無眾生，</div>
<div class='lg-row'>譬如夢幻等無實，　令彼愚迷生智慧。</div>
<div class='lg-row'>如所宣說大覺智，　依智而行所作事，</div>
<div class='lg-row'>調伏過失心寂靜，　求證菩提為佛子。」</div>
</div><p>爾時，世尊說此頌已，告尊者護國言：「復有四種法於諸菩薩令心安慰。何等四法？一者、於總持法門志求修學；二者、常近善友，威儀無缺；三者、求證甚深無生法忍；四者、精進修行持戒清淨。如是四法令彼菩薩安慰其心，進修不退。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「若人愛敬總持法，　名聞遠響眾所歸，</div>
<div class='lg-row'>能持無上妙法門，　一切如來同所說。</div>
<div class='lg-row'>智慧增明無忘失，　如是速得無礙智，</div>
<div class='lg-row'>通達一切最上法，　成就無為解脫門。</div>
<div class='lg-row'>皆因善友證菩提，　出生七覺能修斷，</div>
<div class='lg-row'>增長八正作佛事，　遠離惡友如怖火。</div>
<div class='lg-row'>聞甚深法證無生，　能了諸法畢竟空，</div>
<div class='lg-row'>無我、無人、無眾生，　如是<span class='corr'>永</span>離一切見。</div>
<div class='lg-row'>律儀出生諸善本，　堅持守護離破犯，</div>
<div class='lg-row'>彼行能成寂靜心，　佛為眾生親演說。」</div>
</div><p>爾時，世尊說此頌已，告尊者護國言：「復有四種法，於諸菩薩在輪迴中令心愛樂。何等四法？一者、令諸菩薩愛樂見佛，二者、令諸菩薩愛樂說法，三者、令諸菩薩愛樂能捨一切所有，四者、令諸菩薩愛樂忍印無相深法。如是四法，於諸菩薩在輪迴中深生愛樂。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「菩薩得見二足尊，　一切生中行正行，</div>
<div class='lg-row'>能善調伏諸世間，　光明普照除愚暗。</div>
<div class='lg-row'>如是供養人中尊，　深生愛樂常尊重，</div>
<div class='lg-row'>救度一切諸眾生，　令入菩提無上道。</div>
<div class='lg-row'>若聞諸佛所說法，　身心寂靜生愛樂，</div>
<div class='lg-row'>如是堅固心無退，　依行速證佛菩提。</div>
<div class='lg-row'>能捨一切心無悋，　見來求者生歡喜，</div>
<div class='lg-row'>國城、妻子及身命，　給施眾生作佛因。</div>
<div class='lg-row'>若聞無相甚深法，　性離分別本來空，</div>
<div class='lg-row'>無我、無人、無眾生，　如是於斯生愛樂。」</div>
</div><p>爾時，世尊說此頌已，告尊者護國言：「復有四種法，於諸菩薩不得愛樂。何等四法？一者、於其在家不得愛樂，二者、既出家已不得愛樂利養，三者、不得愛樂上族中生，四者、不得愛樂小乘之人。如是四法，於諸菩薩不得愛樂。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「在家無邊大過失，　捨離令心無所著。</div>
<div class='lg-row'>常樂山野寂諸根，　勇猛勤修大智德，</div>
<div class='lg-row'>獨行清淨如利劒，　能斷愚癡諸垢染。</div>
<div class='lg-row'>於彼種種大利養，　常樂遠離無愛著，</div>
<div class='lg-row'>棄捨高貴上種族，　觀如幻化、陽焰等。</div>
<div class='lg-row'>普為群生行布施、　持戒、忍辱等諸行，</div>
<div class='lg-row'>不惜身命及眷屬，　志求正覺到彼岸。</div>
<div class='lg-row'>於小乘法無所著、　於最上乘恒堅固，</div>
<div class='lg-row'>乃至割截於身體，　其心不壞如金剛。」</div>
</div><p>爾時，世尊說此頌已，告尊者護國言：「復有四種法，於諸菩薩而有損減。何等四法？一者、破犯戒律；二者、不住山野而趣寂靜；三者、不依四乘之教，邪妄推求；四者、雖樂多聞，全無所得。如是四法，於諸菩薩而有損減。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「戒相清淨如摩尼，　能引眾生到彼岸，</div>
<div class='lg-row'>菩薩於斯破律儀，　迷沒不成無上覺。</div>
<div class='lg-row'>住持山野寂靜處，　我、人分別自然除，</div>
<div class='lg-row'>男、女、眷屬及己身，　觀如草木無情愛。</div>
<div class='lg-row'>四乘教理無虛誑，　一心清淨奉教行，</div>
<div class='lg-row'>必得具足眾功德，　成就佛智大丈夫。</div>
<div class='lg-row'>觀彼輪迴諸有情，　常處生、死、憂、悲苦，</div>
<div class='lg-row'>恒運最上妙法船，　度彼有情出苦海。</div>
<div class='lg-row'>若無救度彼眾生，　迷沒沈淪無有盡，</div>
<div class='lg-row'>是故小乘非究竟，　為生令發菩提心。」</div>
</div><p>爾時，世尊說此頌已，告尊者護國言：「復有四種法，於諸菩薩明了修習。何等四法？一者、發生諸佛平等之心而求善逝；二者、承事法師，尊重供養，於臥具等而不愛著；三者、不貪利養，亦無所求；四者、於甚深法忍具足成就。如是四法明了修習。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「彼有善逝大丈夫，　天上人間無有等，</div>
<div class='lg-row'>平等導引諸群生，　如是修習行十善。</div>
<div class='lg-row'>尊重承事於法師，　依師<span class='corr'>教授</span>而修學，</div>
<div class='lg-row'>作大供養求佛智，　無邊諸佛亦此生。</div>
<div class='lg-row'>常住深山無所畏，　於斯利養不生貪，</div>
<div class='lg-row'>善能成就無礙智，　通達深法離諸塵。</div>
<div class='lg-row'>聞佛功德深歡喜，　如是行法堅固修，</div>
<div class='lg-row'>證彼寂靜無生忍，　廣度眾生無量苦。」</div>
</div><p>爾時，世尊說此頌已，告尊者護國言：「復有四種法，於諸菩薩行法清淨。何等四法？一者、身心決定，志求菩提，行法清淨；二者、離諸虛妄，樂住深山，行法清淨；三者、一切能捨，不求果報，行法清淨；四者、常隨法師晝夜求法，行法清淨。如是四法，於諸菩薩行法清淨。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「貪、瞋、癡垢心皆盡，　懈怠、虛妄亦復無，</div>
<div class='lg-row'>一切過失令不生，　決定求證菩提道。</div>
<div class='lg-row'>厭離本舍憂根斷，　捨彼俗塵求出家，</div>
<div class='lg-row'>諸惡朋友不相逢，　行住深山趣解脫。</div>
<div class='lg-row'>於彼山中修淨行，　能成如來無礙智，</div>
<div class='lg-row'>於身命、財無所著，　自在無畏如師子。</div>
<div class='lg-row'>見彼有情生歡喜，　譬如飛鳥聚還離，</div>
<div class='lg-row'>觀彼世間非久居，　如是求大菩提道。</div>
<div class='lg-row'>身心清淨如虛空，　所捨一切無驚怖，</div>
<div class='lg-row'>於彼利養無愛著，　如鹿心驚不住地。</div>
<div class='lg-row'>世間恒處大嶮難，　難發身心求解脫，</div>
<div class='lg-row'>覩此虛妄無真實，　是故我行寂靜行。</div>
<div class='lg-row'>恒以軟語誘群生，　怨、親平等無分別，</div>
<div class='lg-row'>無著、無住亦如風，　是求菩薩最上行。</div>
<div class='lg-row'>無相解脫、空、無願，　了彼有為如幻化，</div>
<div class='lg-row'>常行清淨廣大心，　飲甘露味常歡喜。</div>
<div class='lg-row'>志求道法依師學，　彼人五蘊恒清淨，</div>
<div class='lg-row'>眾苦逼迫無疲勞，　如是證入總持門。</div>
<div class='lg-row'>解此所修菩薩行，　成就所求令彼喜，</div>
<div class='lg-row'>若人不求於菩提，　彼即少智百生失。」</div>
</div><p>爾時，世尊說此頌已，告尊者護國言：「復有四種法，於諸菩薩而為難法。何等四法？一者、心不尊重，多行輕慢；二者、心無孝行，懈怠背逆；三者、心貪利養，少於知足；四者、心樂虛妄，邪求財利。如是四法為菩薩難法。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「佛法本師及父母，　全無信重多輕慢；</div>
<div class='lg-row'>不行孝敬心懈怠，　常以愚癡行散亂；</div>
<div class='lg-row'>一向貪心於利養；　復行虛妄為邪利；</div>
<div class='lg-row'>自讚德業誣他人：　『我能持戒及修行。』</div>
<div class='lg-row'>互相鬪諍無慈愍，　覆藏己過見他非，</div>
<div class='lg-row'>復行農業及經營，　如是沙門無功德。</div>
<div class='lg-row'>末法之時人散亂，　鬪諍、相殺、心嫉妬，</div>
<div class='lg-row'>沙門隱滅如來法，　諸善苾芻皆遠離，</div>
<div class='lg-row'>菩提妙道永不逢，　五趣輪迴無有窮。」</div>
</div><p>爾時，世尊說此頌已，告尊者護國言：「復有四種法，於諸菩薩宜應遠離。何等四法？一者、懈怠，二者、不信，三者、嫉妬，四者、憎見他人。如是四法宜應遠離。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「無信、懈怠心愚迷，　心懷嫉妬常瞋恚，</div>
<div class='lg-row'>見有沙門持忍辱，　却行驅擯出伽藍。</div>
<div class='lg-row'>於彼世間貴賤人，　都無分別善惡事，</div>
<div class='lg-row'>一向只行於是非，　如是過失從瞋得。</div>
<div class='lg-row'>遠離佛法諸功德，　墮入惡趣大火坑，</div>
<div class='lg-row'>如是所行惡趣行，　不依教法獲斯苦，</div>
<div class='lg-row'>是故常行菩提道，　無令淪沒惡趣生。</div>
<div class='lg-row'>利益有情大金仙，　多劫俱胝方出世，</div>
<div class='lg-row'>今時暫得遇牟尼，　速捨諸過求解脫。」</div>
</div><p>爾時，世尊說此頌已，告尊者護國言：「有四種法，於諸菩薩不應行。何等四法？一者、惡友補特伽羅不應行，二者、有見補特伽羅不應行，三者、捨一切善法補特伽羅不應行，四者、樂著財利補特伽羅不應行。如是四種補特伽羅不應行。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「若人遠離諸惡友，　常得善友來親近，</div>
<div class='lg-row'>如夜圓月現當空，　除暗明顯菩提道。</div>
<div class='lg-row'>凡有所見常不斷，　於己身命偏養育，</div>
<div class='lg-row'>如是毒氣能遠離，　彼人成佛大智慧。</div>
<div class='lg-row'>若捨最上微妙法，　不樂寂靜甘露味，</div>
<div class='lg-row'>如是名為不淨器，　遠離求證大菩提。</div>
<div class='lg-row'>貪求財利、衣鉢等，　復與在家同營事，</div>
<div class='lg-row'>如是遠離此火坑，　而能成就最上道。</div>
<div class='lg-row'>常樂降伏諸魔怨，　恒轉法輪度群品，</div>
<div class='lg-row'>如是廣作大利益，　常逢善友得菩提。</div>
<div class='lg-row'><span class='corr'>親</span><span class='corr'>踈</span>毀讚常平等，　利養、嫉妬亦復然，</div>
<div class='lg-row'>如是無上諸佛智，　彼人不久悉成就。」</div>
</div><p>爾時，世尊說此頌已，告尊者護國言：「復有四種法，於諸菩薩為苦報法。何等四法？一者、輕慢教法，二者、執著我、人，三者、心無信解，四者、於不淨境具足印持。如是四法為菩薩苦報法。」</p>
<p>復說頌曰：</p>

<div class="lg regular" style="margin-left:1em;"><div class='lg-row'>「若有受持微妙法，　堪受世間諸供養，</div>
<div class='lg-row'>於彼輕慢無大智，　當受無邊眾惡苦；</div>
<div class='lg-row'>於佛本師及父母，　常懷人、我不恭敬，</div>
<div class='lg-row'>如是大福心不求，　當得不淨無知處；</div>
<div class='lg-row'>三寶最上良福田，　而無信解行歸敬，</div>
<div class='lg-row'>純以虛誑昧世間，　如是當獲罪惡苦；</div>
<div class='lg-row'>女人即是惡趣門，　流浪生死無窮盡，</div>
<div class='lg-row'>無智愚癡作彼業，　永沈地獄及畜趣。</div>
<div class='lg-row'>若人尊重向諸佛，　能滅眾苦得無畏，</div>
<div class='lg-row'>復閉一切惡趣門，　開引眾生得佛道。」</div>
</div>
<p class='juan'>佛說護國尊者所問大乘經卷第一</p></div>
</div><!-- end of div[@id='body'] -->
</body></html>