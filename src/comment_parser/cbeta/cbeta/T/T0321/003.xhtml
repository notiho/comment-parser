<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說護國尊者所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說護國尊者所問大乘經卷第三</p><p class="byline">西天譯經三藏朝散大夫試鴻臚卿傳法大師臣施護奉　詔譯</p><p>「爾時，淨光天子而說頌曰：</p>

<div class="lg regular" style="margin-left:2em;"><div class='lg-row'>「『太子！汝當知：　莫著於迷醉，</div>
<div class='lg-row'>於此嶮難中，　勤求於出離。</div>
<div class='lg-row'>如佛所說言：　若離迷醉者，</div>
<div class='lg-row'>此人大勇猛。　善行於律儀，</div>
<div class='lg-row'>清淨無瑕穢，　所見諸眾生，</div>
<div class='lg-row'>心生慈愍行，　成佛當不久。</div>
<div class='lg-row'>過去一切佛、　現在及未來，</div>
<div class='lg-row'>皆從眾善生，　遠離貪、瞋、癡。</div>
<div class='lg-row'>飲食及衣服、　金、銀、摩尼寶、</div>
<div class='lg-row'>種種莊嚴具，　捨施利眾生。</div>
<div class='lg-row'>廣歷俱胝劫，　一心求菩提，</div>
<div class='lg-row'>未曾有疲懈。　或捨於身分、</div>
<div class='lg-row'>頭、目、手、足等，　於彼求乞人，</div>
<div class='lg-row'>心生大歡喜。　以此積功德，</div>
<div class='lg-row'>而成佛菩提。　設處國王位，</div>
<div class='lg-row'>豪貴而最上，　美女及眷屬，</div>
<div class='lg-row'>晝夜常圍<span class='corr'>繞</span>，　宮殿及國城，</div>
<div class='lg-row'>悉皆如幻化。　譬如坏器等、</div>
<div class='lg-row'>陽焰、水沫泡，　其體不堅牢，</div>
<div class='lg-row'>非實、非久住。　如是無常法，</div>
<div class='lg-row'>虛妄汝當知。　父母與妻男，</div>
<div class='lg-row'>誰能相救濟？　所作善、惡業，</div>
<div class='lg-row'>是人隨業行，　如是無數劫，</div>
<div class='lg-row'>常沈生死海。　亦如無目人，</div>
<div class='lg-row'>於境而不了，　虛受於勤勞，</div>
<div class='lg-row'>終墮嶮惡趣。　菩提最上路，</div>
<div class='lg-row'>勇猛精進行，　乃至於命終，</div>
<div class='lg-row'>不生三惡道。　佛世人難值、</div>
<div class='lg-row'>正法難得聞，　降伏煩惱怨，</div>
<div class='lg-row'>親近於善友，　恒修入正道。</div>
<div class='lg-row'>安住菩提心，　不退於佛道，</div>
<div class='lg-row'>如是行方便，　世間無有上。</div>
<div class='lg-row'>過去一切佛，　捨離於親愛，</div>
<div class='lg-row'>常處於深山，　正念自思惟，</div>
<div class='lg-row'>堅固如金剛，　志求無上道。』」</div>
</div><p>爾時，佛告尊者護國言：「淨光天子說此頌已，彼福光太子年至十歲，智慧明達而無戲論。於世所有園林、花卉、流泉、浴池、歌舞、作樂而不愛著，乃至國城、宮殿、象、馬、車乘、金、銀、財寶，一切所欲之事悉皆遠離。一心思惟：『我身虛幻，四大假合，無有堅實，大地、諸天悉非究竟。凡夫眾生常行非法，愚癡迷惑，分別親踈，耽著欲樂無有厭足，永處輪迴無解脫時。我於如是愚迷人中而乃受生。』作是念已，志意繫心專求解脫。」</p>
<p>爾時，世尊復告尊者護國言：「彼發光王為其太子選擇最上淨妙福地建置一城，名曰愛樂。其城七重，於其城中有七百街道，純以七寶、鈴鐸、真珠羅網遍覆其上。復有六十眾寶妙蓋、八萬寶幢於諸街巷次第行布，一一寶幢有六萬寶索，一一寶索有十四俱胝樂器，如是樂器，微風吹動出妙音聲，如百千天樂。又，於此城街巷、衢路處處各住五百童女——是諸童女身相端嚴，顏貌和悅，於諸音樂、歌舞、作倡一切悉能。</p>
<p>「時發光王勅告之曰：『令諸童女晝夜作樂，不得間斷。』所有四方一切人民來入此城，見斯音樂、快樂之事，奔聚看翫，令其太子心生樂著。又復，王言：『所有眾生求飲食者施以飲食、求衣服者施以衣服、求花鬘塗香者施以花鬘塗香、求床榻臥具者施以床榻臥具，乃至以金、銀、摩尼、硨磲、碼碯、珊瑚、真珠、吠瑠璃等如是諸寶處處堆積，復有象、馬、車乘，皆以眾寶種種莊嚴，令一切眾生隨意受用。』</p>
<p>「爾時，發光王復為太子於此城中修建一宮，廣一由旬，造四門樓，戶牖、軒<span class='corr'>䆫</span>，皆以七寶種種莊嚴。於此宮中置一大殿，用百千珍寶周匝莊<span class='corr'>挍</span>，於殿中間安四俱胝眾寶床榻及以臥具。復於城中置一大園，花、菓、樹木其數甚多，蓊蔚開敷，世所希有。於其中間排一切寶樹，光明照曜無不愛樂。</p>
<p>「又於園中有七寶池，於池四邊有四界道，四寶所成，所謂金、銀、吠瑠璃、玻瓈。於池周匝置一百八師子口，水從彼入；復置一百八師子口，水從彼出。其中復生鉢訥摩花、烏怛鉢攞花、俱母那花、奔拏哩迦花等種種名花，恒時開敷於池周匝。</p>
<p>「復有八百寶樹，一一寶樹各懸寶索，一一索上有俱胝數樂器，微風吹動出妙音聲，令諸眾生聞者愛樂。復次，寶樹懸掛八十百千珍寶妙幡，又於池上置大寶網而以為蓋，覆太子身令離塵坌。</p>
<p>「爾時，發光王復令殿內以其七寶造四俱胝寶座，一一寶座各以五百上妙之衣敷於座上。於其中間置一大座，高七人量，以八十俱胝上妙寶衣敷設其上，此是福光太子所登之座。於諸座前各置香爐——純金所成——於爐周匝懸金鈴鐸及金蓮花，摩尼寶網四面嚴飾，光明照耀，晝夜三時恒爇沈香及散妙花。復於園內有九十九百千摩尼寶，一一摩尼寶廣一由旬，有大光明照一切世界。」</p>
<p>爾時，世尊復告護國言：「福光太子園苑之內有種種飛鳥，鸚鵡、鴝鵒、鴛鴦、鵝、鴨、孔雀、舍利、俱枳羅鳥、俱拏羅鳥、迦陵、頻伽、命命鳥等。如是眾鳥俱善人言，每群飛時作微妙聲——如眾音樂而無有異，亦如天帝歡喜之園——令諸天人受妙快樂。</p>
<p>「彼發光天子復為太子修饌上味飲食，逐日供給五百千車。復令使命於諸城邑、聚落選取童女——年十六歲至二十歲者，色相端嚴，諸根具足，不長、不短，不肥、不瘦，不白、不黑，身出白檀香、口出優鉢羅花香，言詞美善，心意純直而無妬忌，善解博<span class='corr'>弈</span>、歌舞、戲樂，乃至一切世間工巧伎藝無不悉解——如是童女得八十俱胝，來入王城。</p>
<p>「爾時，發光天子以此八十俱胝童女賜於太子、王自宮中所有童女復賜一俱胝、王諸親眷亦以一俱胝童女奉上太子、宰輔重臣亦以一俱胝童女奉上太子、國城庶民亦以一俱胝童女奉上太子，如是八十四俱胝童女俱令侍從承事及歌舞作樂悅樂太子。」</p>
<p>佛告尊者護國言：「爾時，福光太子見是事已，於其國城、宮殿、樓閣、園林、池沼、象、馬、珍寶及諸童女、歌舞唱妓種種作樂之事，都不愛著。而自思惟：『此諸女等於我身分為大惡友，斷我善根、增諸煩惱，常處輪迴，無有自在，譬如有人處於禁縛終不能出。』爾時，太子見此過失，於十年中於色、聲、香、味、觸五塵諸境而不愛著，一心思惟：『諸惡友眾云何捨離，而自修行得其解脫？』作是念已，彼諸童女即詣王宮白父王言：『其福光太子於諸婇女、戲樂、歌舞都不顧視，獨坐思惟，遠離聲色。』</p>
<p>「爾時，發光天子聞是事已，心忽驚愕，怪未曾有。即時統領八萬小王及諸臣從來入太子所住宮中，見彼太子孤處宮殿，儀貌寂然，涕淚悲泣，心大苦惱，迷悶躄地，良久乃蘇。從地而起即說頌曰：</p>

<div class="lg regular" style="margin-left:0em;"><div class='lg-row'>「『子為最上寶，　云何不觀我，</div>
<div class='lg-row'>憂惱心惶亂？　云何捨所愛，</div>
<div class='lg-row'>種種富樂事？　此城妙莊嚴，</div>
<div class='lg-row'>眾寶為嚴飾，　宮殿、妙樓閣、</div>
<div class='lg-row'>園林及浴池、　象、馬、七珍財、</div>
<div class='lg-row'>衣服及飲饌，　如是無量數，</div>
<div class='lg-row'>而以供給之。　復有諸童女，</div>
<div class='lg-row'>容顏甚奇妙，　端正廣莊嚴，</div>
<div class='lg-row'>如彼天女相。　心性善純直，</div>
<div class='lg-row'>通達諸伎藝、　歌舞及音樂，</div>
<div class='lg-row'>人間無有比。　所為適悅汝，</div>
<div class='lg-row'>令其心快樂。　云何無所著，</div>
<div class='lg-row'>於斯而捨離，　獨處於深宮，</div>
<div class='lg-row'>顏貌甚寂澹？　令諸童女等，</div>
<div class='lg-row'>各各懷憂惱，　如彼蓮花萎，</div>
<div class='lg-row'>俱來而白我。　太子汝當知：</div>
<div class='lg-row'>如是諸童女，　端正俱年少，</div>
<div class='lg-row'>口出優鉢香、　身有栴檀氣，</div>
<div class='lg-row'>兩目紺如蓮，　善知人心意，</div>
<div class='lg-row'>令於晝夜中，　親近作戲樂。</div>
<div class='lg-row'>今汝正是時，　於此而厭棄。</div>
<div class='lg-row'>於汝意云何？　為我速宣說。</div>
<div class='lg-row'>又向園林中，　安置摩尼寶，</div>
<div class='lg-row'>九十九百千，　各廣一由旬，</div>
<div class='lg-row'>光明普照燿。　寶樹懸寶幡，</div>
<div class='lg-row'>其數有八萬，　花菓皆茂盛。</div>
<div class='lg-row'>具有眾飛鳥，　孔雀及鵝、鴨、</div>
<div class='lg-row'>迦陵、頻迦等，　皆出微妙音。</div>
<div class='lg-row'>復於諸樹間，　各垂於寶索，</div>
<div class='lg-row'>一一寶索中，　皆有妙樂器。</div>
<div class='lg-row'>微風吹動時，　出於妙音聲，</div>
<div class='lg-row'>清響如天樂，　云何而不戀？</div>
<div class='lg-row'>又此諸宮殿，　皆以眾寶成，</div>
<div class='lg-row'>金、銀、摩尼珠、　硨磲與碼碯、</div>
<div class='lg-row'>瑠璃、真珠等，　莊嚴甚微妙。</div>
<div class='lg-row'>於此寶殿中，　安置金香爐，</div>
<div class='lg-row'>四面垂珠網，　俱胝細妙衣，</div>
<div class='lg-row'>以用莊嚴上。　晝夜三時中，</div>
<div class='lg-row'>長爇栴檀香，　如彼天帝宮、</div>
<div class='lg-row'>善法堂無異。　汝今不愛樂，</div>
<div class='lg-row'>違背於父母，　都無孝敬心，</div>
<div class='lg-row'>令我增苦惱。』　言已而悲泣：</div>
<div class='lg-row'>『為我速宣說。』　太子見所問，</div>
<div class='lg-row'>稽首白父王：　『世間五欲境，</div>
<div class='lg-row'>墜墮於眾生，　纏縛於有情，</div>
<div class='lg-row'>增長大過失，　永處於輪迴，</div>
<div class='lg-row'>無有得出離。　我今求解脫，</div>
<div class='lg-row'>發大菩提心，　遠離諸塵染。</div>
<div class='lg-row'>一切女人身，　眾惡不淨本，</div>
<div class='lg-row'>我觀如怨家。　貪、瞋鎮相隨，</div>
<div class='lg-row'>流浪於生死，　牽繫諸眾生，</div>
<div class='lg-row'>常處大嶮路。　又此女色相，</div>
<div class='lg-row'>皮膚裹不淨，　血、肉、與骨、髓、</div>
<div class='lg-row'>腸、胃、大、小便、　眵、淚、洟、唾等，</div>
<div class='lg-row'>如是穢惡身，　云何令愛樂？</div>
<div class='lg-row'>譬如毒藥樹，　開花眾所愛，</div>
<div class='lg-row'>採花毒入身，　不覺殞其命。</div>
<div class='lg-row'>國城與宮殿、　音樂及歌舞，</div>
<div class='lg-row'>究竟不堅牢，　如夢、如幻化。</div>
<div class='lg-row'>亦如春樹木，　滋茂葉芬芳，</div>
<div class='lg-row'>纔至冬月時，　凋落悉枯悴；</div>
<div class='lg-row'>女人及富饒，　不久亦如是。</div>
<div class='lg-row'>愚癡狂亂心，　常沒貪欲海，</div>
<div class='lg-row'>鬪諍起憎嫉，　互相行殺害。</div>
<div class='lg-row'>父王及眷屬、　妻子并男女，</div>
<div class='lg-row'>於彼惡趣中，　誰能行救濟？</div>
<div class='lg-row'>菩薩大智人，　身心常寂靜，</div>
<div class='lg-row'>觀彼如草木，　不動如須彌。</div>
<div class='lg-row'>常樂處深山，　一心求正道，</div>
<div class='lg-row'>浮世不久住，　如山水急流。</div>
<div class='lg-row'>人命若浮雲，　須臾即散滅，</div>
<div class='lg-row'>墜墮三有中，　迷沒於生死。</div>
<div class='lg-row'>我不著愚迷，　遠離於虛妄，</div>
<div class='lg-row'>色、聲五欲塵，　非是菩薩境。</div>
<div class='lg-row'>福盡無福生、　業盡復生業，</div>
<div class='lg-row'>如鳥禁籠中，　長不得自在。</div>
<div class='lg-row'>六塵如毒蛇，　損惱於眾生；</div>
<div class='lg-row'>四大不堅實，　猶如空聚落。</div>
<div class='lg-row'>父王今當知：　速捨虛妄境，</div>
<div class='lg-row'>歸趣真解脫，　常運妙法船，</div>
<div class='lg-row'>度脫於三有。　迷者令覺悟、</div>
<div class='lg-row'>禁縛得解脫、　患苦使獲安、</div>
<div class='lg-row'>盲者與開目、　貧窮賜珍財，</div>
<div class='lg-row'>悉令離憂苦。　復為眾有情，</div>
<div class='lg-row'>枯竭貪愛河、　照燭黑暗路、</div>
<div class='lg-row'>廣布於雲雷、　降霔甘露雨、</div>
<div class='lg-row'>除熱得清涼，　成就最上智。</div>
<div class='lg-row'>父王今當知：　何人懷慈忍，</div>
<div class='lg-row'>而欲作怨家？　何人具智慧，</div>
<div class='lg-row'>怖見佛、法、僧？　何人有眼目，</div>
<div class='lg-row'>入於嶮路行？　何人得菩提，</div>
<div class='lg-row'>而欲作散亂？　如斯有智人，</div>
<div class='lg-row'>必不行邪道。　我寧上須彌，</div>
<div class='lg-row'>投身入大海，　於此五欲塵，</div>
<div class='lg-row'>終不生染著。　所有諸婇女、</div>
<div class='lg-row'>并及於眷屬，　請王速將歸，</div>
<div class='lg-row'>於此勿久住。　在家多過失，</div>
<div class='lg-row'>障蔽佛菩提。　我捨於國城、</div>
<div class='lg-row'>及諸眷屬等，　行詣於深山，</div>
<div class='lg-row'>修習清淨行，　志求無上道。』」</div>
</div><p>爾時，佛告尊者護國言：「彼福光太子處於寶殿，是諸童女圍繞侍從，太子觀之深生厭離，於三威儀中行、住、坐時，求斷一切煩惱。於月初八日於地而坐，正意思惟離諸塵染。</p>
<p>「作是觀已，於中夜時忽聞空中淨光天子讚佛、讚法及苾芻眾。如是聞已，身毛皆竪，悲喜交并，合掌向空以頌問曰：</p>

<div class="lg regular" style="margin-left:2em;"><div class='lg-row'>「『虛空諸天大慈愍，　發聲稱讚讚何人？</div>
<div class='lg-row'>我要歸依求出離，　願樂聽聞為開演。』</div>
</div><p>「爾時，淨光天子於虛空中聞彼所問，而為太子說所讚事，以頌答曰：</p>

<div class="lg regular" style="margin-left:2em;"><div class='lg-row'>「『我今稱讚大沙門，　彼佛名曰成義意，</div>
<div class='lg-row'>常以十善化群迷，　救濟孤獨諸有苦。</div>
<div class='lg-row'>方便、智慧最為上，　功德、神力無有比，</div>
<div class='lg-row'>常有十千那由他，　苾芻之眾恒恭敬。』</div>
<div class='lg-row'>太子復問淨光天：　『有何功德及相好？</div>
<div class='lg-row'>彼佛所行菩提行，　重為宣說我樂聞。』</div>
</div><p>「爾時，淨光天子復為太子說佛功德、相好，以頌答曰：</p>

<div class="lg regular" style="margin-left:2em;"><div class='lg-row'>「『佛頂如須彌，　出眾而高顯；</div>
<div class='lg-row'>螺髮而紺青，　右旋俱齊整；</div>
<div class='lg-row'>眉間白毫光，　照燿如千日；</div>
<div class='lg-row'>目紺淨分明，　猶如青蓮葉；</div>
<div class='lg-row'>頷臆如師子，　脣色勝頻婆；</div>
<div class='lg-row'>齒密無缺減，　白類如珂雪；</div>
<div class='lg-row'>臍輪廣右旋，　如淨頗琍寶；</div>
<div class='lg-row'>舌色如紅蓮，　廣長而薄淨，</div>
<div class='lg-row'>舒展覆面輪，　此相最微妙。</div>
<div class='lg-row'>梵音而清響，　美妙出世間，</div>
<div class='lg-row'>一切諸天人，　聞者皆歡喜。</div>
<div class='lg-row'>假使百千樂，　莫等佛音聲，</div>
<div class='lg-row'>功德廣無邊，　能斷眾生惑，</div>
<div class='lg-row'>令行菩提行。　復次諸飛鳥，</div>
<div class='lg-row'>名曰緊那囉、　鴛鴦、俱枳羅、</div>
<div class='lg-row'>嚩哩呬拏、鵝、　具沙、俱拏羅、</div>
<div class='lg-row'>迦陵、頻伽等，　各有色相嚴；</div>
<div class='lg-row'>佛相好亦然。　佛以一言辭，</div>
<div class='lg-row'>隨眾各得解，　近遠平等聞。</div>
<div class='lg-row'>如來法自在，　項頸長細妙，</div>
<div class='lg-row'>量等於身分；　臂膊而傭圓，</div>
<div class='lg-row'>垂手過於膝，　如是妙端嚴，</div>
<div class='lg-row'>七處皆平滿。　雙肱如象鼻，</div>
<div class='lg-row'>兩腨勝鹿王；　陰相而藏隱，</div>
<div class='lg-row'>猶如龍馬王；　身毛紺右旋，</div>
<div class='lg-row'>無畏如師子；　佛頂如天蓋，</div>
<div class='lg-row'>嚴飾金色身；　行步同牛王，</div>
<div class='lg-row'>足現千輻輪，　莎悉帝迦相，</div>
<div class='lg-row'>如是廣端嚴，　世間甚希有。</div>
<div class='lg-row'>汝今若親近，　有德與無德、</div>
<div class='lg-row'>有福及無福，　一一自當知。</div>
<div class='lg-row'>若有稱佛名，　讚毀俱不著，</div>
<div class='lg-row'>如蓮在水中，　淤泥不可染。</div>
<div class='lg-row'>我佛大導師，　世間無有上。』」</div>
</div>
<p class='juan'>佛說護國尊者所問大乘經卷第三</p></div>
</div><!-- end of div[@id='body'] -->
</body></html>