<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說護國尊者所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說護國尊者所問經卷第二</p><p class="byline">西天譯經三藏朝散大夫試鴻臚卿傳法大師臣施護奉　詔譯</p><p>爾時，世尊告尊者護國言：「有四種法，於諸菩薩而為縛法。</p>
<p>「何等四法？一者、輕慢他人，二者、於世間事方便趣求，三者、散亂用心如行嶮難，四者、於其眷屬一心貪著。如是四法為菩薩縛。」</p>
<p>復說頌曰：</p>

<div class="lg regular" style="margin-left:0em;"><div class='lg-row'>「若行輕慢於他人、　方便唯求世間事、</div>
<div class='lg-row'>散亂如行嶮道中，　如象陷身深泥裏；</div>
<div class='lg-row'>於自眷屬生愛著，　常懷貪戀如迷醉，</div>
<div class='lg-row'>如是種種被纏縛，　增長愚癡覆大智。</div>
<div class='lg-row'>若人怖苦厭生死，　求出沈淪趣解脫，</div>
<div class='lg-row'>捨於輕慢世間等，　是名菩薩所行道。</div>
<div class='lg-row'>滅盡無邊諸苦已、　及彼煩惱諸眷屬，</div>
<div class='lg-row'>究竟安樂無所求，　圓滿菩提寂靜道。</div>
<div class='lg-row'>所行六種波羅蜜、　三身、五智、十力等，</div>
<div class='lg-row'>一切功德悉具足，　如是永離無邊苦。</div>
<div class='lg-row'>過去修行無量劫，　為眾生故求菩提，</div>
<div class='lg-row'>一切眾善悉皆修，　遠離諸惡眷屬等。</div>
<div class='lg-row'>恒樂深山寂靜處，　遠離聲色想真空，</div>
<div class='lg-row'>如是精進不間修，　獲大丈夫圓滿慧。</div>
<div class='lg-row'>見彼世間眾生行，　五趣輪迴無有窮，</div>
<div class='lg-row'>我於過去發慈心，　捨自身命及妻子、</div>
<div class='lg-row'>國城、大地及珍寶，　如是求佛無數劫。</div>
<div class='lg-row'>我昔居山行忍辱，　花菓池沼悉清淨，</div>
<div class='lg-row'>歌利王來截手足，　心生慈忍無瞋恚。</div>
<div class='lg-row'>昔住深山名闍摩，　我為仙人婆囉多，</div>
<div class='lg-row'>時有天子射我身，　亦無瞋恨生其惡，</div>
<div class='lg-row'>不惜身命如頑石，　志求菩提心不退。</div>
<div class='lg-row'>我昔曾為薩埵時，　見彼餓虎欲食子，</div>
<div class='lg-row'>投崖捨命濟彼飢，　天人稱讚大精進，</div>
<div class='lg-row'>常樂布施救眾生，　不悋身命及財寶。</div>
<div class='lg-row'>我昔曾為摩曩縛，　廣行布施盡寶海，</div>
<div class='lg-row'>捨大摩尼令富他，　如是求證菩提果。</div>
<div class='lg-row'>往昔作大蘇摩王，　名稱普聞我修行，</div>
<div class='lg-row'>爾時入縛為他人，　於彼百王得解脫。</div>
<div class='lg-row'>我昔曾為能捨王，　一切所求皆充足，</div>
<div class='lg-row'>乃至身命及珍財，　令他大富離貧苦。</div>
<div class='lg-row'>昔有飛鴿來投我，　即割身肉濟彼命，</div>
<div class='lg-row'>如是持刀割肉時，　無驚無怖心安隱。</div>
<div class='lg-row'>亦於過去捨王位，　盡世行彼波羅蜜，</div>
<div class='lg-row'>復自化身為妙藥，　捨己身命濟群品。</div>
<div class='lg-row'>又昔曾為師子王，　常為世間行利樂，</div>
<div class='lg-row'>棄捨王位及眷屬，　一心志求無上道。</div>
<div class='lg-row'>又昔曾為妙牙王，　當時獲壽於千歲，</div>
<div class='lg-row'>八十四年修苦行，　發大精進施珍財，</div>
<div class='lg-row'>於佛塔前燃己身，　志心恭敬作供養。</div>
<div class='lg-row'>又昔曾為無垢王，　時有惡眼婆羅門，</div>
<div class='lg-row'>來詣深宮乞我頭，　即便捨頭而施與。</div>
<div class='lg-row'>又昔曾為月光王，　普救眾生作善利，</div>
<div class='lg-row'>一切城隍聚落中，　四衢道路施良藥。</div>
<div class='lg-row'>千女端嚴妙色相，　金寶、真珠廣莊嚴，</div>
<div class='lg-row'>捨彼千女自修行，　如是所作福無等。</div>
<div class='lg-row'>又昔曾為輸婆王，　所戴寶冠世希有，</div>
<div class='lg-row'>香花、眾寶共莊嚴，　捨施他人無所悋。</div>
<div class='lg-row'>又昔曾為寶髻王，　手足柔軟如兜羅，</div>
<div class='lg-row'>細滑微妙色如蓮，　捨自手足利眾生。</div>
<div class='lg-row'>又昔曾為安意王，　時有商主名星賀，</div>
<div class='lg-row'>領諸商客泛海中，　忽然漂墮羅剎國。</div>
<div class='lg-row'>彼有百千夜叉女，　無慚大惡唯食人，</div>
<div class='lg-row'>商客不識夜叉女，　見此端正生愛心，</div>
<div class='lg-row'>五百商旅將被食，　我親救度俱脫難。</div>
<div class='lg-row'>又昔曾為妙眼王，　四兆女人常圍繞，</div>
<div class='lg-row'>端正殊妙如天女，　捨彼出家求佛道。</div>
<div class='lg-row'>又昔曾為福光王，　無垢清淨黃金色，</div>
<div class='lg-row'>手指纖長世所希，　捨此手指利群品。</div>
<div class='lg-row'>又昔曾為法財王，　紺目清淨如青蓮，</div>
<div class='lg-row'>於身所愛最難捨，　人來求者亦與之。</div>
<div class='lg-row'>又昔曾為蓮目王，　愍見眾生在苦惱，</div>
<div class='lg-row'>時有女人懷憂病，　我行悲愍令解脫。</div>
<div class='lg-row'>又昔曾為大醫王，　常救病苦諸眾生，</div>
<div class='lg-row'>或出身血、及髓、腦，　救療疾病令除愈，</div>
<div class='lg-row'>如是勇猛精進心，　未曾暫捨於情物。</div>
<div class='lg-row'>又昔曾為成利王，　以自所愛如蓮目，</div>
<div class='lg-row'>施諸眾生療彼疾，　一心為求無上道。</div>
<div class='lg-row'>又昔為王名普現，　慈愍有情行救度，</div>
<div class='lg-row'>爾時捨彼四大洲、　國土、人民及眾寶、</div>
<div class='lg-row'>乃至割身血肉等，　施與眾生心歡喜。</div>
<div class='lg-row'>又為王女稱大智，　身嚴金色體柔軟，</div>
<div class='lg-row'>時有一女名色相，　此是商人所生女，</div>
<div class='lg-row'>飢羸困苦無飲食，　我捨雙乳濟彼命。</div>
<div class='lg-row'>又昔為王號多聞，　所有珍寶、妙衣服、</div>
<div class='lg-row'>象、馬、車乘、財帛等，　如是布施無有數。</div>
<div class='lg-row'>復見商人漂海浪，　我於海內救得彼，</div>
<div class='lg-row'>背恩復乞我眼睛，　我亦施之無瞋恚。</div>
<div class='lg-row'>棄捨大地諸眷屬，　觀彼不著如蟻子，</div>
<div class='lg-row'>如是往昔濟群生，　心無退動生疲苦。</div>
<div class='lg-row'>復覩孤老貧窮人，　給足所須而承事，</div>
<div class='lg-row'>恒行敬愛無慢心，　亦無慚赧、無人我。</div>
<div class='lg-row'>又昔曾作猿猴身，　與彼同類共遊行，</div>
<div class='lg-row'>時遇獵師縛彼身，　我即替他令脫命。</div>
<div class='lg-row'>如是以我奉國王，　王令後宮縻繫我，</div>
<div class='lg-row'>思念父母年孤老，　所有飲饌無心食，</div>
<div class='lg-row'>如是忍苦懷慈孝，　是故得脫王宮難。</div>
<div class='lg-row'>又昔曾作大熊身，　常處深山行慈忍，</div>
<div class='lg-row'>忽逢樵士遭大雨，　引彼山巖令迴避。</div>
<div class='lg-row'>過是七日至天晴，　告彼樵人：『莫說我。』</div>
<div class='lg-row'>爾時樵士安隱歸，　招引獵師來殺害，</div>
<div class='lg-row'>如是背恩殺我身，　亦無瞋恨生慈忍。</div>
<div class='lg-row'>又昔曾為白象王，　求佛菩提行十善，</div>
<div class='lg-row'>時有獵師射我身，　我即捨牙心歡喜。</div>
<div class='lg-row'>昔有惡人帝哩子，　以火焚燒大山野，</div>
<div class='lg-row'>我見此火運慈心，　天雨香花火自滅。</div>
<div class='lg-row'>又昔曾為大鹿王，　金寶莊嚴體殊妙，</div>
<div class='lg-row'>入彼河中救溺人，　令得安隱全身命。</div>
<div class='lg-row'>告言：『勿說我居山，　恐彼惡人來獵我。』</div>
<div class='lg-row'>時彼溺人背其恩，　指告國王令採捕，</div>
<div class='lg-row'>指已兩手俱墮地，　我時無有少瞋恚。</div>
<div class='lg-row'>昔有五百商人眾，　為求珍寶泛海中，</div>
<div class='lg-row'>商主所有資糧竭，　商眾飢羸無飲食。</div>
<div class='lg-row'>是時我作大龜王，　捨身濟彼商人命，</div>
<div class='lg-row'>以我慈心利他故，　俱得安然到海岸。</div>
<div class='lg-row'>我昔變身為藥蟲，　此蟲名曰俱蘇摩，</div>
<div class='lg-row'>一切疾病食我身，　俱獲安隱無諸患。</div>
<div class='lg-row'>我昔復為師子王，　大力無畏行慈愍，</div>
<div class='lg-row'>有大獵師射我身，　亦無瞋恨、無忿怒。</div>
<div class='lg-row'>我昔亦作白馬王，　常行菩薩慈悲行，</div>
<div class='lg-row'>救彼商人羅剎難，　擔負眾人出海中。</div>
<div class='lg-row'>昔作飛鳥軍拏羅，　遠離色欲無散亂，</div>
<div class='lg-row'>令彼同類眾飛禽，　亦復而行清淨行。</div>
<div class='lg-row'>又昔因中作兔王，　與諸群兔宣法行，</div>
<div class='lg-row'>見一仙人飢無食，　即捨自身濟彼命。</div>
<div class='lg-row'>又昔曾作鸚鵡身，　常居花菓樹林中，</div>
<div class='lg-row'>時有惡人毀此林，　以我力故復繁盛。</div>
<div class='lg-row'>又昔復作獼猴王，　與眾獼猴而遊行，</div>
<div class='lg-row'>時有國王來採捕，　我救彼難現王前。</div>
<div class='lg-row'>又昔復為鸚鵡身，　父母俱老無力飛，</div>
<div class='lg-row'>我於田中㘅稻穀，　養育二親行孝敬。</div>
<div class='lg-row'>於是田主懷瞋怒，　捉彼鸚鵡而訶責：</div>
<div class='lg-row'>『云何偷於我稻穀？　此時須見汝捨命。』</div>
<div class='lg-row'>鸚鵡告彼田主言：　『汝所種田濟一切，</div>
<div class='lg-row'>我持少分供二親。　汝何言我為偷盜？』</div>
<div class='lg-row'>爾時田主聞是語，　倍與稻穀生歡喜：</div>
<div class='lg-row'>『我作禽類汝為人，　如是孝養未曾有。』</div>
<div class='lg-row'>往昔所行菩薩行，　經歷無數微塵劫，</div>
<div class='lg-row'>求趣佛果大菩提，　未有少時生疲倦。</div>
<div class='lg-row'>如是捨施內外財、　國城、妻子及珠珍、</div>
<div class='lg-row'>頭、目、髓、腦及身命，　持戒、忍辱、精進、禪、</div>
<div class='lg-row'>智慧方便願力等，　如是諸度廣修習，</div>
<div class='lg-row'>未曾暫廢菩薩行，　一切眾善悉無遺。</div>
<div class='lg-row'>如佛所說頭陀行，　彼行亦為趣佛因，</div>
<div class='lg-row'>如是一一盡修習，　精進而行無缺犯。</div>
<div class='lg-row'>於後末世諸眾生，　雖作苾芻無僧行，</div>
<div class='lg-row'>常生我慢、懈怠心，　貪著聲色及財利，</div>
<div class='lg-row'>聞此大行勝妙因，　返生誹謗不信受，</div>
<div class='lg-row'>輕笑言教告諸人：　『此之所說非佛教。』</div>
<div class='lg-row'>我聞過去有一人，　多聞學識立名海，</div>
<div class='lg-row'>聞佛所說不信受，　以此法言問本師。</div>
<div class='lg-row'>彼師耆年亦多聞，　於此佛言亦不信，</div>
<div class='lg-row'>展轉如是告他人：　『無我、無人、無眾生，</div>
<div class='lg-row'>此法非為真實教。　虛受勤勞求出離，</div>
<div class='lg-row'>設爾持戒學威儀，　如是修習何所為？</div>
<div class='lg-row'>既無眾生、無我、人，　父母、宗親亦不有，</div>
<div class='lg-row'>此是邪見外道言，　非是真實解脫法。』</div>
<div class='lg-row'>復次末世諸苾芻，　而造諸過無慚愧，</div>
<div class='lg-row'>我慢、貢高心散亂，　憎嫉、貪愛如火燒。</div>
<div class='lg-row'>三衣不整垂手行，　拖拽袈裟入聚落，</div>
<div class='lg-row'>縱情放逸而飲酒，　種種而行麁惡行。</div>
<div class='lg-row'>身被法服為佛使，　不依戒律近王侯，</div>
<div class='lg-row'>馳騁書信往四方，　恃官勢力求財利，</div>
<div class='lg-row'>退失如來功德林，　墮彼三塗諸惡趣。</div>
<div class='lg-row'>或有經營於市肆、　或有耕種住村坊，</div>
<div class='lg-row'>佛言：『此類非沙門，　清淨苾芻勿同事。』</div>
<div class='lg-row'>常住供養財物等，　如己所有非法用，</div>
<div class='lg-row'>見有具德諸苾芻，　而起慢心行誹謗，</div>
<div class='lg-row'>罔昧賢善破律儀，　密於俗舍染邪行，</div>
<div class='lg-row'>畜養妻男種種為，　恣行麁惡俗無異。</div>
<div class='lg-row'>如是廣造惡業因，　非是沙門出家行，</div>
<div class='lg-row'>當墮三塗惡趣中，　永劫沈淪受眾苦。</div>
<div class='lg-row'>於自諸根不調伏，　貪著飲食及色欲，</div>
<div class='lg-row'><span class='corr'>常</span>被他人生輕賤，　所學徒弟亦復然。</div>
<div class='lg-row'>未曾誨示修行法，　亦無師資恭敬心，</div>
<div class='lg-row'>人前談己為慈悲，　非要學徒行承事。</div>
<div class='lg-row'>或有風瘨及癩病、　六根不具醜惡人，</div>
<div class='lg-row'>如是攝受令出家，　亦非沙門佛弟子。</div>
<div class='lg-row'>無戒、無行、無其德，　彼等非俗、非沙門，</div>
<div class='lg-row'>譬如負柴燒臭屍，　清淨之者宜遠離。</div>
<div class='lg-row'>性本囂浮多散亂，　亦如狂象失調伏，</div>
<div class='lg-row'>設處深山心不寧，　貪火焚燒無暫住。</div>
<div class='lg-row'>忘失一切佛功德、　方便、智慧、頭陀行，</div>
<div class='lg-row'>如是諸善悉不行，　墮大阿鼻無有出。</div>
<div class='lg-row'>常談國城聚落中，　官事、賊事、眷屬事，</div>
<div class='lg-row'>如是晝夜恒思惟，　未曾時暫行三昧。</div>
<div class='lg-row'>復於精舍起貪心，　廣修院<span class='corr'>宇</span>及房屋，</div>
<div class='lg-row'>全無持誦及焚修，　但為眷屬兼徒弟。</div>
<div class='lg-row'>若有苾芻依附我，　我即與汝同居止；</div>
<div class='lg-row'>若欲持戒奉律儀，　非我所為須遠離。</div>
<div class='lg-row'>所有臥具、床榻等、　什物受用及飲食，</div>
<div class='lg-row'>藏隱深房映蔽之，　言：『無所有。』令他去，</div>
<div class='lg-row'>如是末世愚癡人，　令佛教法不久滅。</div>
<div class='lg-row'>貪求利養斷善根，　此等苾芻極甚多，</div>
<div class='lg-row'>若有清淨智慧者，　遠離彼等住深山。</div>
<div class='lg-row'>末法苾芻無戒德，　不樂深山寂靜居，</div>
<div class='lg-row'>常處王城聚落中，　唯務是非及鬪諍，</div>
<div class='lg-row'>反為王法所禁制、　叱訶、驅擯、受慚恥；</div>
<div class='lg-row'>諸佛法教功德海，　因此破戒悉枯竭。</div>
<div class='lg-row'>譬如寶海水清淨，　或被淤泥而渾濁；</div>
<div class='lg-row'>亦如蓮花滿池開，　或被狂風而摧壞；</div>
<div class='lg-row'>如是末法破戒人，　損<span class='corr'>減</span>佛教亦如是。</div>
<div class='lg-row'>若有淨修梵行者，　逢斯惡友常遠離，</div>
<div class='lg-row'>彼人命盡墮阿鼻，　受苦百千無數劫。</div>
<div class='lg-row'>從此地獄受罪已，　或生畜趣或為人，</div>
<div class='lg-row'>貧窮、下賤及聾、啞、　眇目、矬陋、多疾病、</div>
<div class='lg-row'>手足諸根不完具，　見者悉皆生驚怖。</div>
<div class='lg-row'>無信、無行、無善根，　晝夜飢寒常憂苦，</div>
<div class='lg-row'>復被眾人生瞋恨，　以其瓦石而捶打。</div>
<div class='lg-row'>如是三苦常纏縛，　一切罪業應遠離，</div>
<div class='lg-row'>常須親近佛、法、僧，　淨持戒律、頭陀行。</div>
<div class='lg-row'>如是名利并眷屬，　如幻、如化、如影像，</div>
<div class='lg-row'>有為之法暫時間，　不久乖離即散壞。</div>
<div class='lg-row'>唯有無上佛菩提，　妙地十力波羅蜜，</div>
<div class='lg-row'>堅固修習勿生疑，　未來究竟大安樂。」◎</div>
</div><p>爾時，世尊說此頌已，告尊者護國言：「若有補特伽羅於菩薩乘不依法行，有是過失者當得不依法者而來敬愛，懈怠者得懈怠人敬愛、無智者得無智人敬愛。如是，互相敬愛、貪著利養、嫉妬貴族、懈怠狂亂、綺語兩舌、諂佞他人、虛誑父母及自師長。</p>
<p>「或入王城及諸聚落，不為利益眾生化諸群品，一向妄言：『我是大智，多聞博識。』誑惑有情，唯求財利，輕棄善法都無所獲，猶如破器無堪貯用。於彼眾人多生怨惡，聽信邪言，虛妄推度，是法說非、非法說是，於佛正法無心愛樂。生於下族貧賤之家，為見少利來投佛法，希求出家及得為僧，行非梵行，於佛法教全無所成，何況大智？」</p>
<p>佛告尊者：「如是補特伽羅不應說法。人天之善尚不能續，何況菩提而得成就？」</p>
<p>爾時，世尊復告尊者護國言：「有八種補特伽羅遠離菩提，不得為說殊妙之法。」</p>
<p>護國白言：「何等八種補特伽羅？唯願說之。」</p>
<p>佛言：「一者、蔑戾車處於彼受生；二者、貧窮之家於彼受生；三者、下賤之家於彼受生；四者、縱得人身，醜陋、癡鈍；五者、具足蓋纏，身心憂慼；六者、棄背賢善、親近惡友；七者、長有疾病，身體尫羸；八者、眾苦逼迫，直至命終。如是八種補特伽羅遠離菩提，不得說法。」</p>
<p>於是護國復白佛言：「不應說法更有何義？」</p>
<p>佛言：「護國！若有補特伽羅無決定者，我不說菩提；於虛妄者，我不說清淨行；於懈怠者，我不說菩薩行；於慳悋者，我不說供佛行；於我慢者，我不說波羅蜜清淨；於無慧者，我不說斷疑法；於嫉妬者，我不說心清淨；於無信根者，我不說總持法；於無德者，我不說善逝法；於貪親愛者，我不說身清淨；於不善律儀者，我不說謗佛有過失法；於妄言者，我不說語清淨；於我慢者，我不說恭敬法；於無識者，我不說修學法；於為身命者，我不說求於道法。如是補特伽羅不應說法。」</p>
<p>時護國白言：「於意云何？」</p>
<p>佛言：「護國！為此有情愚癡迷惑、心識顛倒、虛妄分別、不依法教，乃至天上人間不應為說。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「不定諸有情，　補特伽羅等，</div>
<div class='lg-row'>我慢自貢高，　貪著於利養，</div>
<div class='lg-row'>恒行不律儀，　深著於五欲，</div>
<div class='lg-row'>增長諸煩惱，　遠離佛菩提。</div>
<div class='lg-row'>退失於善法，　懈怠不修習，</div>
<div class='lg-row'>猶豫多散亂，　於其戒法言，</div>
<div class='lg-row'>而不生信受。　因為貧窮逼，</div>
<div class='lg-row'>方便求出家，　設得作苾芻，</div>
<div class='lg-row'>輕捨於道法，　如棄金寶擔，</div>
<div class='lg-row'>荷負於麻擔。　雖欲入深山，</div>
<div class='lg-row'>到彼寂靜處，　無意樂修禪，</div>
<div class='lg-row'>邪思而散亂，　障礙於辯才，</div>
<div class='lg-row'>沈沒大智慧，　墜墮惡趣中。</div>
<div class='lg-row'>設復得人身，　醜陋不具足，</div>
<div class='lg-row'>懈怠性愚癡，　不行眾善法。</div>
<div class='lg-row'>諸根常暗鈍，　墮大嶮難中，</div>
<div class='lg-row'>經彼俱胝劫，　迷沒不解脫。</div>
<div class='lg-row'>若行邪利濟，　得證佛菩提，</div>
<div class='lg-row'>調達不正知，　應成善逝果。</div>
<div class='lg-row'>若人貪利養，　墜墮於眾生，</div>
<div class='lg-row'>如空大風力，　能墮諸飛鳥，</div>
<div class='lg-row'>邪福勢盡時，　其義亦如是。</div>
<div class='lg-row'>無信破戒者，　見善如盲人，</div>
<div class='lg-row'>譬如焚屍柴，　不吉人嫌棄。</div>
<div class='lg-row'>雖復發善心，　無彼廣大智，</div>
<div class='lg-row'>謗法不信故，　解脫非究竟。</div>
<div class='lg-row'>譬如畫無膠，　莊嚴色不久，</div>
<div class='lg-row'>我慢自貢高，　其義亦如是。</div>
<div class='lg-row'>若求佛菩提，　不惜於身命，</div>
<div class='lg-row'>於法甚深言，　勇猛勤習學。</div>
<div class='lg-row'>捨善行非法，　所行增過失，</div>
<div class='lg-row'>墮於大火坑。　若聞如是法，</div>
<div class='lg-row'>依法而受行、　斷除貪愛心、</div>
<div class='lg-row'>修植眾德本，　乃至於一句，</div>
<div class='lg-row'>通達悉明了，　如是積功德，</div>
<div class='lg-row'>成就最上道，　永離於愚盲。」</div>
</div><p>爾時，世尊說此頌已，告尊者護國言：「我於過去無量無邊不可說不可說阿僧祇劫，時有佛出世，號曰成義意如來、應供、正遍知、明行足、善逝、世間解、無上士、調御丈夫、天人師、佛、世尊。</p>
<p>「爾時，有大國王名曰發光，主閻浮提，其地廣闊一萬六千由旬，其中州城數滿二萬。其發光王所居城邑名曰寶光，其城東西長十二由旬，南北闊七由旬，城有七重七寶所作。彼王善行八正之道，種族豪盛有千俱胝，其國人民壽十俱胝歲。</p>
<p>「王有太子名曰福光，諸根具足，色相端嚴，殊妙第一。太子生時，有千寶藏從地涌出——內有一藏現王殿前，滿中七寶，高七人量——復令一切眾生所作如意，乃至禁縛之者俱得解脫。又，彼大子生得七日，一切伎藝、工巧、算術皆悉明了，乃至世、出世間一切事業無不通解。</p>
<p>「於夜分中有淨光天子來為說法，告太子言：『福光諦聽！汝須息心，不應散亂，於諸塵境常當遠離。晝夜思惟有為之法，當觀無常、壽命盡時誰是救者，於諸非法而生怖畏。』</p>

<p class='juan'>佛說護國尊者所問大乘經卷第二</p></div>
</div><!-- end of div[@id='body'] -->
</body></html>