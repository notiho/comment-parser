<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十二品生死經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 753
<p class='juan'><a id='mulu1' />十二品生死經</p><p class="byline">宋于闐國三藏求那跋陀羅譯</p>
<div class='div-jing'><p>聞如是：</p>
<p>一時，佛遊舍衛祇樹給<span class='corr'>孤</span>獨精舍。爾時佛告諸比丘：「我為汝說經。」比丘應：「唯然世尊！願受教勅。」</p>
<p>佛言：「人死有十二品，何等十二？一曰無餘死者，謂羅漢無所著也；二曰度於死者，謂阿那含不復還也；三曰有餘死者，謂斯陀含往而還也；四曰學度死者，謂須陀洹見道迹也；五曰無欺死者，謂八等人也；六曰歡喜死者，謂行一心也；七曰數數死者，謂惡戒人也；八曰悔死者，謂凡夫也；九曰橫死者，謂孤獨苦也；十曰縛著死者，謂畜生也；十一曰燒爛死者，謂地獄也；十二曰飢渴死者，謂餓鬼也。</p>
<p>「比丘！當曉知是，當作是學，勿為放逸，勿起婬色，遠離諸橫，以清淨心，所未得證，常令成就。所以者何？數數死<span class='corr'>為</span>甚苦，悔死亦苦，橫死甚劇，縛著死亦劇，燒爛死甚痛，飢渴死亦痛。如是比丘！當作是學，習在閑居，若處樹下，學禪一心，無得輕戲，無得後悔。是為佛教，是佛法則。」</p>
<p>佛說如是，比丘歡喜，稽首而退。</p>
</div>
<p class='juan'>十二品生死經</p>
</div><!-- end of div[@id='body'] -->
</body></html>