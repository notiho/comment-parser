<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說灌頂經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'><a id='mulu5' />
<p class='juan'><a id='mulu6' />佛說灌頂三歸五戒帶佩護身呪經卷第三</p><p class="byline">東晉天竺三藏帛尸梨蜜多羅譯</p><p>聞如是。一時佛在舍衛國祇樹給孤獨園時。與千二百五十比丘菩薩萬人。天龍八部悉來在會。咸然一心叉手聽法。於是異道有鹿頭梵志。來到佛所稽首作禮。胡跪合掌白佛言。久聞瞿曇名聲遠振。今欲捨置異學。受三自歸并五戒法。佛言善哉善哉梵志。汝能捨置餘道歸命我者。當自悔過生死之罪。其劫無量不可稱計。梵志言諾受教。即淨身口意復作是念。惟願世尊施我法戒。終身奉行不敢毀缺。佛言是為如來至真等正覺三世諸佛說是戒法。佛言梵志諦聽諦受心持念之。又言梵志盡形壽歸命諸佛無上尊。盡形壽歸命法離欲尊。盡形壽歸命僧眾中尊。佛言梵志以三自歸竟。是為真正弟子。不為邪惡之所忓嬈。</p>
<p>佛言梵志汝能一心受三自歸已。我當為汝及十方人。勅天帝釋所遣諸鬼神。以護男子女人輩受三歸者。梵志因問佛言。何等是也願欲聞之。開化十方諸受歸者。佛言如是灌頂善神。今當為汝略說三十六。</p>
<p>四天上遣神名彌栗頭不羅婆<span class='note-inline'>(漢言善光主疾病)</span></p>
<p>四天上遣神名彌栗頭婆呵娑<span class='note-inline'>(漢言善明主頭痛)</span></p>
<p>四天上遣神名彌栗頭婆邏波<span class='note-inline'>(漢言善力主寒熱)</span></p>
<p>四天上遣神名彌栗頭栴陀羅<span class='note-inline'>(漢言善月主腹滿)</span></p>
<p>四天上遣神名彌栗頭陀利奢<span class='note-inline'>(漢言善見主癰腫)</span></p>
<p>四天上遣神名彌栗頭阿樓呵<span class='note-inline'>(漢言善供主癲狂)</span></p>
<p>四天上遣神名彌栗頭伽娑婆帝<span class='note-inline'>(漢言善捨主愚癡)</span></p>
<p>四天上遣神名彌栗頭悉坻哆<span class='note-inline'>(漢言善寂主瞋恚)</span></p>
<p>四天上遣神名彌栗頭菩提薩<span class='note-inline'>(漢言善覺主婬欲)</span></p>
<p>四天上遣神名彌栗頭提波羅<span class='note-inline'>(漢言善天主邪鬼)</span></p>
<p>四天上遣神名彌栗頭呵波帝<span class='note-inline'>(漢言善住主傷亡)</span></p>
<p>四天上遣神名彌栗頭不若羅<span class='note-inline'>(漢言善福主塚墓)</span></p>
<p>四天上遣神名彌栗頭苾闍伽<span class='note-inline'>(漢言善術主四方)</span></p>
<p>四天上遣神名彌栗頭伽麗娑<span class='note-inline'>(漢言善帝主怨家)</span></p>
<p>四天上遣神名彌栗頭羅闍遮<span class='note-inline'>(漢言善主主偷盜)</span></p>
<p>四天上遣神名彌栗頭修乾陀<span class='note-inline'>(漢言善香主債主)</span></p>
<p>四天上遣神名彌栗頭檀那波<span class='note-inline'>(漢言善施主劫賊)</span></p>
<p>四天上遣神名彌栗頭支多那<span class='note-inline'>(漢言善意主疫毒)</span></p>
<p>四天上遣神名彌栗頭羅婆那<span class='note-inline'>(漢言善吉主五溫)</span></p>
<p>四天上遣神名彌栗頭鉢婆馱<span class='note-inline'>(漢言善山主蜚尸)</span></p>
<p>四天上遣神名彌栗頭三摩陀<span class='note-inline'>(漢言善調主注連)</span></p>
<p>四天上遣神名彌栗頭戾禘馱<span class='note-inline'>(漢言善備主注腹)</span></p>
<p>四天上遣神名彌栗頭波利陀<span class='note-inline'>(漢言善敬主相引)</span></p>
<p>四天上遣神名彌栗頭波利那<span class='note-inline'>(漢言善淨主惡黨)</span></p>
<p>四天上遣神名彌栗頭虔伽地<span class='note-inline'>(漢言善品主蠱毒)</span></p>
<p>四天上遣神名彌栗頭毘梨馱<span class='note-inline'>(漢言善結主恐怖)</span></p>
<p>四天上遣神名彌栗頭支陀那<span class='note-inline'>(漢言善壽主厄難)</span></p>
<p>四天上遣神名彌栗頭伽林摩<span class='note-inline'>(漢言善遊主產乳)</span></p>
<p>四天上遣神名彌栗頭阿留伽<span class='note-inline'>(漢言善願主縣官)</span></p>
<p>四天上遣神名彌栗頭闍利馱<span class='note-inline'>(漢言善因主口舌)</span></p>
<p>四天上遣神名彌栗頭阿伽馱<span class='note-inline'>(漢言善照主憂惱)</span></p>
<p>四天上遣神名彌栗頭阿訶娑<span class='note-inline'>(漢言善生主不安)</span></p>
<p>四天上遣神名彌栗頭娑和邏<span class='note-inline'>(漢言善至主百怪)</span></p>
<p>四天上遣神名彌栗頭波利那<span class='note-inline'>(漢言善藏主嫉妬)</span></p>
<p>四天上遣神名彌栗頭周陀那<span class='note-inline'>(漢言善音主呪咀)</span></p>
<p>四天上遣神名彌栗頭韋陀羅<span class='note-inline'>(漢言善妙主厭禱)</span></p>
<p>佛語梵志。是為三十六部神王。此諸善神凡有萬億恒河沙鬼神。以為眷屬陰相番代。以護男子女人等輩受三歸者。當書神王名字帶在身上。行來出入無所畏也。辟除邪惡消滅不善。梵志言諾唯唯天中天。梵志又白佛言。世尊以賜三自歸法。天帝遣善神三十六大王護助我身。已蒙世尊哀愍救度。今更頂禮請受法戒。佛言善哉梵志汝當淨身口意。懇惻至心敬受法戒。</p>
<p>佛言十方三世如來至真等正覺。皆由三歸五戒得之。佛言梵志盡形壽。不殺生不教他殺。是戒能持不。若能持有五神王隨逐護汝身。不令邪神惡鬼之所得便。</p>
<p>梵志盡形壽。不盜他人財寶不教他行盜。是戒能持不。若能持者。有五善神王隨逐護汝身。梵志盡形壽不邪婬是戒能持不若能持者。有五神王隨逐護汝身。眾魔皆不得便。梵志盡形壽。不妄言綺語兩舌鬪亂。是戒能持不。若能持者。有五神王隨逐護汝身。梵志盡形壽。不飲穀酒甘蔗酒葡萄酒能放逸酒。如是等酒皆不得飲。是戒能持不。若能持者。有五善神王隨逐護汝身。</p>
<p>佛語梵志。是為三歸五戒法也。汝善持之勿有毀犯。說已。梵志因白佛言。世尊說言若持五戒者。有二十五善神。衛護人身在人左右。守於宮宅門戶之上。使萬事吉祥。惟願世尊為我說之。佛言梵志我今略演。勅天帝釋使四天王。遣諸善神營護汝身。如是章句善神名字。二十五王其名如是。</p>
<p>神名蔡芻毘愈他尼主護人身辟除邪惡</p>
<p>神名輸多利輸陀尼主護人六情悉令完具</p>
<p>神名毘樓遮耶波主護人腹內五藏平調</p>
<p>神名阿陀龍摩坻主護人血脈悉令通暢</p>
<p>神名波羅桓尼和尼主護人爪指無所毀傷</p>
<p>神名坻摩阿毘婆馱主護人出入行來安寧</p>
<p>神名阿修輪婆羅陀主護人所噉飲食甘香</p>
<p>神名婆羅摩亶雄雌主護人夢安覺歡悅</p>
<p>神名婆羅門地鞞哆主護人不為虫毒所中</p>
<p>神名那摩吁多耶舍主護人不為霧露惡毒所害</p>
<p>神名佛馱仙陀樓多主護人鬪諍口舌不行</p>
<p>神名鞞闍耶藪多娑主護人不為溫瘧鬼所持</p>
<p>神名涅坻醯馱多耶主護人不為縣官所得</p>
<p>神名阿邏多賴都耶主護人舍宅四方逐凶殃</p>
<p>神名波羅那佛曇主護人平定舍宅八神</p>
<p>神名阿提梵者珊耶主護人不為塚墓鬼所嬈</p>
<p>神名因臺羅因臺羅主護人門戶辟除邪惡</p>
<p>神名三摩毘羅尸陀主護人四大安隱無病<span class='note-inline'>(此神名丹本無)</span></p>
<p>神名阿伽嵐施婆多主護人不為外氣鬼神害</p>
<p>神名佛曇彌摩多哆主護人不為災火所近</p>
<p>神名多賴叉三密陀主護人不為偷盜所侵</p>
<p>神名阿摩羅斯兜嘻主護人若入山林不為虎狼所害</p>
<p>神名那羅門闍兜帝主護人不為傷亡所嬈</p>
<p>神名薩鞞尼乾那波主護人除諸鳥鳴狐鳴</p>
<p>神名荼鞞闍毘舍羅主護人除犬鼠變怪</p>
<p>神名加摩毘那闍尼佉主護人不為凶注所牽</p>
<p>佛告梵志言。若男子女人帶佩此二十五灌頂章句善神名者。若入軍陣鬪諍之時。刀不傷身箭射不入。鬼神羅剎終不嬈近。若到蠱道家亦不能害。若行來出入有小魔鬼亦不得近。帶佩此神王名者夜無惡夢。縣官盜賊水火災怪。怨家闇謀口舌鬪亂。自然歡喜兩作和解。俱生慈心惡意悉滅。[(魅-未+夭)-ㄙ]魅魍魎邪忤薜荔。外道符呪厭禱之者。樹木精魅百蟲精魅。鳥狩精魅溪谷精魅。門中鬼神戶中鬼神。井竈鬼神洿池鬼神。廁溷中鬼一切諸鬼神。皆不得留住某甲身中。若男子女人。帶此三歸五戒善神名字者。某甲入山陵溪谷。曠路抄賊自然不現。師子虎狼羆熊之屬。悉自藏縮不害人也。</p>
<p>佛告梵志。昔迦羅柰大國有婆羅門子名曰執持。富貴大姓不奉三寶。事九十五種之道以求福祐。久久之後聞其國中。有賢善長者輩盡奉佛法聖僧化導。皆得富貴長壽安隱。又能度脫生老病死受法無窮。今世後世不入三惡道中。執持長者作是念言。不如捨置餘道奉敬三寶。即便詣佛頭面著地。為佛作禮長跪白佛言。我本愚癡無所知識。久聞三寶不能奉事。我於今日始得信解。佛法大慈普濟天下。我今欲捨餘道歸命於佛。唯願天尊哀愍我等。使得法戒為清信士。佛言汝善思量之。人能止惡為善者。何憂不得安隱富貴。壽命延長解脫眾難者乎。執持白佛言。今我以所事非真故歸命於佛耳。唯願哀愍去我濁穢之行。受佛清淨決言。</p>
<p>佛語執持長者。汝審能爾者可禮敬三寶。執持長者即便胡跪合掌禮佛。於是與世尊授三歸。受三歸已當有三十六善神王。隨逐護汝身。佛復告言善男子汝能遠惡。求善知識世之希有。我當更授汝五戒之法。佛言第一不殺第二不盜第三不邪婬第四不兩舌惡口妄言綺語第五不飲酒。長者執持已受三歸及五戒竟。佛語長者。汝能持是歸戒。遊行之處可無所畏。戒神二十五歸神三十六。常隨護汝。外諸惡魔無敢當汝者。長者從佛受歸戒竟。佛為說法。歡喜信解禮佛而去。於是已後長者執持到他國中。見人殺生盜人財物。見好色女貪愛戀之。見人好惡便論說之。見人飲酒便欲追之。心意如是無一時定。便自念言。悔從佛受三歸五戒重誓之法。作如是念。我當還佛三歸五戒之法。即詣佛所而白佛言。前受三歸五戒之法。多所禁制不得復從本意所作。今自思惟欲罷。不能事佛可爾以不。何以故佛法尊重非凡類所及。可得還法戒不乎。佛默然不應。言猶未絕口中便有自然鬼神。持鐵椎拍長者頭。復有鬼神解脫其衣裳。復有鬼神以鐵鉤。就其口中曳取其舌。復有婬女鬼神以刀割其陰。復有鬼神洋銅灌其口。前後左右有諸鬼神。競來分裂取其血肉而噉食之。長者執持恐怖戰掉。無所歸憑面如土色。又有自然之火焚燒其身。求生不得求死不得。諸鬼神輩急持長者不令得動。佛見如是哀而念之。因問長者汝今當復云何。長者口噤不能復言。但得舉手自摶而已。從佛求哀悔惡歸善。佛便以威神救度長者。諸鬼神王見佛世尊以威神力救度長者。各各住立一面。長者於是小得蘇息。便起叩頭前白佛言。我身中有是五賊。牽我入三惡道中。坐欲作罪違負所受。願佛哀我受我懺悔。佛言汝。自心口所為當咎於誰長者白佛我從今日改往修來。奉受三歸及五戒法。持月六齋年三長齋。燒香散華懸雜幡蓋供事三寶。從今以去不敢復犯破歸戒法。佛言如汝今所言者是為大善。如汝眼所見身所更。自作自得非天授與。</p>
<p>佛語長者汝今受是三歸五戒。莫復如前受歸戒法也。破是歸戒名為再犯。若三犯者為五官所得便。輔王小臣都錄監伺五帝使者之所得便。收神錄命皆依本罪。是故我說是言。令清信士女勸受歸戒。歸有三十六鬼神之王隨逐護助。戒有二十五神。營護左右門戶之上辟除凶惡。六天之上天帝所遣歸戒之神。凡有億億恒沙之數。諸鬼神王番代擁護不令衰耗。諸天歡喜皆言善哉當共護之。如是持戒若完具者。十方現在無量諸佛菩薩羅漢皆共稱譽。是清信士女臨其終時。佛皆分身而往迎之。不使持戒男子女人墮惡道中。若戒羸者當益作福德。布施持戒忍辱精進一心智慧。然燈燒香散雜色華。懸繒幡蓋歌詠讚歎恭敬禮拜。益持齋戒亦得過度。若不能如上修行如是功德。復持戒不完向諸邪道覓求福祐。三歸五戒億億恒沙諸鬼神王各各離之。惡鬼數來而嬈近之。因哀致病耗亂其家。起諸病痛遂致喪亡。財物不聚所向不偶。死復還墮地獄之中。雖戒具足不持六齋。猶華樹無果婦人不產。種穀不滋治生無利。折耗失本吏無衣幘。不持齋戒無利如是。佛言長者。人犯所受破是歸戒。凡為天上二百七十神王之所得便。更非外魔之所得便。此鬼神視人善惡。若持禁戒不毀犯者。開人心意示人善惡。人若不善便為作害疏記善惡奏上大王。大王執持隨罪輕重。盡其壽命如法苦治不令有怨。使破戒者甘心受之。佛告梵志。長者執持捨彼異道。於我法中受持歸戒。心不安定而復破犯。遂為鬼神之所得便受諸苦痛。今自悔責求哀懺謝。改更修善作諸福德。滅諸惡法今皆得道。合家大小宗族之中。見長者執持罪福報應。悉從我受三歸五戒。堅持不犯皆得法眼淨。我今於此會中。廣說長者宿命因緣明驗罪福。示於後世廣宣流布使得聞知。</p>
<p>佛語梵志若有清信士清信女。若為邪神惡鬼所得便者。若橫為縣官所羅。盜賊剝奪。遇大疾病厄難之日。當洗浴身體。男子著單衣白帢女當素衣。澡漱口齒。七日七夜長齋菜食。敷好高座懸繒幡蓋。香汁灑地燒栴檀香。一日七轉讚詠此灌頂大章句。如是妙典至真祕藏。消滅一切無量災變。梵志白佛言。天中天已能為我及十方眾生。說三歸五戒鬼神名竟。若男子女人欲受者當云何授與。佛言若人欲受先禮十方佛。長跪叉手作如是言。我弟子某甲盡形壽受三歸五戒。諸佛菩薩真人聖眾哀念我等。梵志又問受歸戒有差別不。佛言無差別。若人受者先當列三歸五戒之法。然後以神王名字著歸戒下。以好素帛書持此神王名字。帶持而行。當燒香禮敬十方佛。當取月八日七日持齋。若欲行來常著身上。若著頂上若著胸前。若惡魔相逢無不除却。若男子女人著此三歸五戒善神名字時。若入神祠是諸邪神皆驚起為其人作禮。何以故此人帶持諸佛所說三歸五戒神名字故。佛語梵志。此歸戒鬼神名字至尊至重。諸佛護念汝好宣行之。佛說如是。阿難從坐而起前白佛言。演說此法當何名之。佛告阿難是經名為灌頂章句歸戒帶佩經。佛說是已。四眾人民天龍八部一切鬼神。皆大歡喜作禮奉行。</p>

<p class='juan'>灌頂經卷第三</p></div>
</div><!-- end of div[@id='body'] -->
</body></html>