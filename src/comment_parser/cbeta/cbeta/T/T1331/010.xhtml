<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說灌頂經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'><a id='mulu19' />
<p class='juan'><a id='mulu20' />佛說灌頂梵天神策經卷第十</p><p class="byline">東晉天竺三藏帛尸梨蜜多羅譯</p><p>聞如是。一時佛在因沙崛山中。與千二百五十比丘俱。菩薩三萬人。佛為天龍八部說法。人民鬼神各隨業緣得道不同。說法既竟。於是梵王從座而起。長跪合掌而白佛言。世尊我於眾生。有微因緣多歸依者。又見人民悉受苦惱。心中疑惑不能決了。今欲承佛威神之力。出梵天結願一百偈頌以為神策。惟願世尊許可此事。復作是言。我常見諸異道輩九十五種。各有雜術為人決疑。而今世尊正覺最上更無此法。是故啟問唯願聽許。佛言梵王善哉善哉。汝能為未來五濁惡世。像法眾生多諸疑惑。信邪倒見不識真正。汝既慈悲欲為說者。嘉也梵王我助汝喜。善也梵王隨意演說。梵王聞佛讚歎策經歡喜踊躍。即於眾中語四輩言。今我梵王承佛威神。演說卜經一百偈頌以示萬姓。決了狐疑知人吉凶。今以偈頌而說卦曰。</p>

<div class="lg regular"><div class='lg-row'>若聞佛呪經　百魅皆消形</div>
<div class='lg-row'>舍宅得安隱　縣官不橫生</div>
<div class='lg-row'>迴向無上道　梵天帝相榮</div>
<div class='lg-row'>仕宦得高遷　世世獲嘉名</div>
<div class='lg-row'>既能有好心　不能平其本</div>
<div class='lg-row'>供養不專一　功德日減損</div>
<div class='lg-row'>前行已不善　改更亦不晚</div>
<div class='lg-row'>今悉令吉利　祿位自然返</div>
<div class='lg-row'>先身無福慶　是故墮罪中</div>
<div class='lg-row'>不信於三寶　輕笑慢世雄</div>
<div class='lg-row'>現世獲苦惱　從此致命終</div>
<div class='lg-row'>積罪如丘山　業報真無窮</div>
<div class='lg-row'>若欲覓福祐　懺謝燒眾香</div>
<div class='lg-row'>帝釋常扶助　所向皆吉祥</div>
<div class='lg-row'>疫毒自消除　至終無遺殃</div>
<div class='lg-row'>世世享其福　得生昇天堂</div>
<div class='lg-row'>恐此事不成　終為人所發</div>
<div class='lg-row'>喪死非一人　哭泣彌年月</div>
<div class='lg-row'>魔邪之所作　遂便從此沒</div>
<div class='lg-row'>若能念三寶　更得無遺穢</div>
<div class='lg-row'>汝常好情性　何故生怨惡</div>
<div class='lg-row'>輕笑於沙門　謂之如寄託</div>
<div class='lg-row'>世世得其報　終為邪所掠</div>
<div class='lg-row'>出道逢官家　恒為吏所縛</div>
<div class='lg-row'>念汝少孤苦　跉[跳-兆+屏]在道門</div>
<div class='lg-row'>正心相和順　勿令他生怨</div>
<div class='lg-row'>報心無虧盈　祿位加子孫</div>
<div class='lg-row'>安隱無疾病　當知梵天恩</div>
<div class='lg-row'>既已墮罪中　又以罪誤人</div>
<div class='lg-row'>殃注相結連　皆是宿世因</div>
<div class='lg-row'>可共修正行　專意習精勤</div>
<div class='lg-row'>保此得解脫　遠離地獄身</div>
<div class='lg-row'>不欲行仁義　欺詐常為先</div>
<div class='lg-row'>若入江海中　逢風不得前</div>
<div class='lg-row'>縱逸隨流浪　風波覆其船</div>
<div class='lg-row'>沈溺在水中　姓命豈得全</div>
<div class='lg-row'>既有嘉善心　又有好名祿</div>
<div class='lg-row'>修於諸正行　世世蒙其福</div>
<div class='lg-row'>安隱而無為　親友亦歡穆</div>
<div class='lg-row'>發願無不果　所求真應速</div>
<div class='lg-row'>若欲遠治生　求覓諸財寶</div>
<div class='lg-row'>莫行不慈心　中路見不好</div>
<div class='lg-row'>專心念於佛　疾得無上道</div>
<div class='lg-row'>世世獲果報　安隱壽得老</div>
<div class='lg-row'>貢高作魔師　教人殺眾生</div>
<div class='lg-row'>業報既無窮　一到入幽冥</div>
<div class='lg-row'>邪鬼不能祐　禍橫百端生</div>
<div class='lg-row'>可歸於三寶　能拔罪苦名</div>
<div class='lg-row'>一子行五逆　為汝作禍災</div>
<div class='lg-row'>劫奪人財物　離散失骨骸</div>
<div class='lg-row'>當在空野中　骼露不得埋</div>
<div class='lg-row'>世世不見好　地獄中徘徊</div>
<div class='lg-row'>已能有好心　便宜盡其功</div>
<div class='lg-row'>何為寂寞住　徒勞守於空</div>
<div class='lg-row'>若必成其願　受報亦無窮</div>
<div class='lg-row'>世世所生處　常在天人中</div>
<div class='lg-row'>所遇皆不好　每每不從意</div>
<div class='lg-row'>此是心不淨　故與如斯事</div>
<div class='lg-row'>不肯悔其過　將欲求何冀</div>
<div class='lg-row'>若能盡心持　祿官自然至</div>
<div class='lg-row'>每見不良人　事事皆悉好</div>
<div class='lg-row'>恐是罪未至　此榮非長保</div>
<div class='lg-row'>一報墮地獄　出入生憂惱</div>
<div class='lg-row'>世間愚劣人　意謂當至老</div>
<div class='lg-row'>一身既獲好　親友亦忻忻</div>
<div class='lg-row'>常見梵釋眾　與之為等隣</div>
<div class='lg-row'>意業亦滋茂　道心亦日新</div>
<div class='lg-row'>萬物皆有報　豈不習精勤</div>
<div class='lg-row'>遂為賊所得　剝奪失珍寶</div>
<div class='lg-row'>奉法莫進退　如是致不好</div>
<div class='lg-row'>從今可改更　敬崇於三寶</div>
<div class='lg-row'>魔邪皆馳散　眾魅不能惱</div>
<div class='lg-row'>汝昔有慈悲　割口飯餧人</div>
<div class='lg-row'>羸老得救命　色力具足鮮</div>
<div class='lg-row'>愍念眾生故　濟物常在貧</div>
<div class='lg-row'>尋得歡樂報　當在明年春</div>
<div class='lg-row'>奉法不堅意　迷惑信魔邪</div>
<div class='lg-row'>邪見殺眾生　百魅皆得祠</div>
<div class='lg-row'>墮罪入地獄　億劫無出時</div>
<div class='lg-row'>悔過於三寶　解脫無狐疑</div>
<div class='lg-row'>汝欲居此宅　大凶不可止</div>
<div class='lg-row'>子孫多零落　災火四面起</div>
<div class='lg-row'>每每見不好　牛犢悉疫死</div>
<div class='lg-row'>梵天語汝實　移可安隱耳</div>
<div class='lg-row'>其福何燑燑　及致於鳳凰</div>
<div class='lg-row'>麒麟為汝感　聖王亦來翔</div>
<div class='lg-row'>難有世無雙　諸天散花香</div>
<div class='lg-row'>得報獲其功　百事皆吉祥</div>
<div class='lg-row'>造心既不清　梵天所不護</div>
<div class='lg-row'>出門逢毒狼　坐自生禍故</div>
<div class='lg-row'>大小互相向　晝夜懷荒怖</div>
<div class='lg-row'>何不奉正真　自獲安隱度</div>
<div class='lg-row'>等心施於人　獲報無窮已</div>
<div class='lg-row'>相與種福田　減割於身已</div>
<div class='lg-row'>慳悋懷貪惜　坐守財物死</div>
<div class='lg-row'>布施持淨戒　世世從緣起</div>
<div class='lg-row'>汝有嘉福田　後便致富貴</div>
<div class='lg-row'>今現人所敬　德行亦欝欝</div>
<div class='lg-row'>高顯而無比　眾中之大師</div>
<div class='lg-row'>壽命亦延長　眾聖為等類</div>
<div class='lg-row'>汝雖有廣慮　不知念無常</div>
<div class='lg-row'>作善得其福　作惡得其殃</div>
<div class='lg-row'>禮拜向三寶　供養散花香</div>
<div class='lg-row'>釋梵相擁護　萬事皆吉祥</div>
<div class='lg-row'>是人福力多　每每蒙神護</div>
<div class='lg-row'>所求自如意　無不安隱度</div>
<div class='lg-row'>必無他險難　名聞亦流布</div>
<div class='lg-row'>釋梵口所說　吉祥不相誤</div>
<div class='lg-row'>汝有諸兒子　一子五逆惡</div>
<div class='lg-row'>為汝作禍災　恒為人所薄</div>
<div class='lg-row'>撩亂生罪過　魔魅互來作</div>
<div class='lg-row'>疾病不呪治　一以委湯藥</div>
<div class='lg-row'>師有所言說　憶在不失忘</div>
<div class='lg-row'>修作諸福德　魔邪自消藏</div>
<div class='lg-row'>但當禮三寶　正念魔敢當</div>
<div class='lg-row'>令汝得財寶　然後亦吉祥</div>
<div class='lg-row'>種惡得其殃　合家悉疾病</div>
<div class='lg-row'>困者非一人　乃得慮滅性</div>
<div class='lg-row'>皆是先世因　所以致危命</div>
<div class='lg-row'>若能誨今身　災邪悉流迸</div>
<div class='lg-row'>汝是不吉人　故使居此間</div>
<div class='lg-row'>中有邪魅鬼　恒來相流連</div>
<div class='lg-row'>三魂及七魄　繫縛在空山</div>
<div class='lg-row'>恍惚既不定　終當墮深淵</div>
<div class='lg-row'>產乳悉通利　男女皆聰明</div>
<div class='lg-row'>梵天說神策　魔邪不得生</div>
<div class='lg-row'>專心向正覺　禮拜無虧盈</div>
<div class='lg-row'>漸漸增其福　祿位自來榮</div>
<div class='lg-row'>前可寄財物　本不令生長</div>
<div class='lg-row'>何忽說欺誑　過失非一兩</div>
<div class='lg-row'>可還此財寶　造經及形像</div>
<div class='lg-row'>輒生輕慢心　必當墮羅網</div>
<div class='lg-row'>五逆欺君父　謂之是長保</div>
<div class='lg-row'>恐此有業報　世世生煩惱</div>
<div class='lg-row'>意業所纏綿　是以不見好</div>
<div class='lg-row'>子可自改心　歸命無上道</div>
<div class='lg-row'>我念汝一身　飄薄在軍中</div>
<div class='lg-row'>君主相護念　保令結始終</div>
<div class='lg-row'>入陣常獲勝　意勇必有功</div>
<div class='lg-row'>此是梵天助　勢力長無窮</div>
<div class='lg-row'>為人懷弊惡　坐此危身命</div>
<div class='lg-row'>五逆誣君父　恒與財利競</div>
<div class='lg-row'>諸天所不護　兒孫悉流迸</div>
<div class='lg-row'>善當學忍辱　莫恣於情性</div>
<div class='lg-row'>莫信於邪師　欺誑多誤人</div>
<div class='lg-row'>但自一心念　保離罪咎身</div>
<div class='lg-row'>今雖見不好　後當生福因</div>
<div class='lg-row'>子可悔眾穢　正覺度苦人</div>
<div class='lg-row'>汝欲貨雜物　所向皆吉利</div>
<div class='lg-row'>但當勤精進　財物自如意</div>
<div class='lg-row'>牛馬猪羊犬　長益而昌盛</div>
<div class='lg-row'>疫鬼不得便　善神為汝記</div>
<div class='lg-row'>雖言奉三寶　不行恭敬心</div>
<div class='lg-row'>破齋毀經戒　言輒生醜音</div>
<div class='lg-row'>輕慢於神明　罪報不可任</div>
<div class='lg-row'>每行不善意　死入地獄深</div>
<div class='lg-row'>汝家有十人　返逆無反覆</div>
<div class='lg-row'>口舌相鬪亂　言音難盡究</div>
<div class='lg-row'>治生不獲利　畜養不滋茂</div>
<div class='lg-row'>懷惡終不滅　梵天所不祐</div>
<div class='lg-row'>大義有此人　何為江湖間</div>
<div class='lg-row'>可還入親里　自然得高遷</div>
<div class='lg-row'>今日雖未獲　必當在來年</div>
<div class='lg-row'>家室歡且樂　然後信梵天</div>
<div class='lg-row'>汝常信罪福　及作不善事</div>
<div class='lg-row'>空言畏無常　無修改更意</div>
<div class='lg-row'>今者既不專　便不獲吉利</div>
<div class='lg-row'>梵釋語汝實　慎勿生疑思</div>
<div class='lg-row'>人能奉最勝　正覺第一道</div>
<div class='lg-row'>但當念經戒　魔邪不能惱</div>
<div class='lg-row'>眾魔不能干　善神常相保</div>
<div class='lg-row'>愛法如珠玉　入惡無不好</div>
<div class='lg-row'>人欲奉三寶　歸正却眾邪</div>
<div class='lg-row'>意中不理盡　魔邪悉來加</div>
<div class='lg-row'>嬈觸作諸怪　禍至必不賒</div>
<div class='lg-row'>災耗連日生　負罪如恒沙</div>
<div class='lg-row'>財物不可保　分散理無常</div>
<div class='lg-row'>慳貪懷嫉妬　世世受其殃</div>
<div class='lg-row'>悋惜不布施　坐守財物亡</div>
<div class='lg-row'>欲避路無從　是名不吉祥</div>
<div class='lg-row'>自言信道德　精進常自守</div>
<div class='lg-row'>內心懷不吉　後身墮餓鬼</div>
<div class='lg-row'>罵詈無本末　謂師是老叟</div>
<div class='lg-row'>傳語後世人　師恩不可負</div>
<div class='lg-row'>勤修於人務　福祿及子孫</div>
<div class='lg-row'>如是之報應　皆由宿世恩</div>
<div class='lg-row'>出入常見好　流布於宗門</div>
<div class='lg-row'>世世所生處　梵釋相譁諠</div>
<div class='lg-row'>神通有大小　勿生不信心</div>
<div class='lg-row'>人亦有貴賤　宿命所延任</div>
<div class='lg-row'>何故助小魔　貢高發疑音</div>
<div class='lg-row'>但當平等觀　子息如詵林</div>
<div class='lg-row'>所求多罣礙　疾病不能愈</div>
<div class='lg-row'>晝夜生憂惱　泣淚如雲雨</div>
<div class='lg-row'>神策度世難　梵天之所許</div>
<div class='lg-row'>齋戒修法會　心求自得敘</div>
<div class='lg-row'>父母行不善　子孫多死亡</div>
<div class='lg-row'>最後生一兒　復為人所傷</div>
<div class='lg-row'>孤獨無依怙　泣涕痛心腸</div>
<div class='lg-row'>漸漸不吉利　尋復遇禍殃</div>
<div class='lg-row'>子有好心行　奉法悉具足</div>
<div class='lg-row'>君主相護念　視之如珠玉</div>
<div class='lg-row'>正念皆如此　梵釋相營衛</div>
<div class='lg-row'>是語皆謂可　順從心所欲</div>
<div class='lg-row'>此人勤精進　持戒又具足</div>
<div class='lg-row'>三歸五戒神　乃有三十六</div>
<div class='lg-row'>常隨共擁護　所願無毀辱</div>
<div class='lg-row'>但當修善行　死不入地獄</div>
<div class='lg-row'>迴邪奉正法　無不獲善報</div>
<div class='lg-row'>壽命亦延長　財物不虛耗</div>
<div class='lg-row'>世世蒙其福　吉利自然到</div>
<div class='lg-row'>色力常鮮潔　吐氣亦清妙</div>
<div class='lg-row'>雖欲信正覺　無有堅固本</div>
<div class='lg-row'>奄忽遭禍橫　心中生退轉</div>
<div class='lg-row'>邪師之所欺　殺生求增損</div>
<div class='lg-row'>既不專一心　必不獲利返</div>
<div class='lg-row'>夫人懷憂惱　必有不好想</div>
<div class='lg-row'>財物從此散　棄減日增長</div>
<div class='lg-row'>梵天說神策　悉好無疑象</div>
<div class='lg-row'>三界度苦人　解脫八羅網</div>
<div class='lg-row'>殺生多夭命　惡心亦如斯</div>
<div class='lg-row'>剝奪人財物　惟得以為佳</div>
<div class='lg-row'>此人億劫來　今身不自知</div>
<div class='lg-row'>竊盜非好名　真是不足為</div>
<div class='lg-row'>事師當如法　勿有懈怠辭</div>
<div class='lg-row'>背叛設輕慢　罵詈生狐疑</div>
<div class='lg-row'>災厄從中生　卜易問良醫</div>
<div class='lg-row'>禍害自然生　未有忻樂時</div>
<div class='lg-row'>何不奉正法　歸命自發露</div>
<div class='lg-row'>悔過洗惡心　無不獲濟度</div>
<div class='lg-row'>心行既不定　不為神所護</div>
<div class='lg-row'>宗室多死亡　夜見惡夢寤</div>
<div class='lg-row'>所作輒不善　還自中其身</div>
<div class='lg-row'>若能歸正覺　解脫罪苦身</div>
<div class='lg-row'>魔邪之所作　鬼魅之所親</div>
<div class='lg-row'>僻偝好罵詈　動起驚四隣</div>
<div class='lg-row'>墮落於水中　魂魄隨流浪</div>
<div class='lg-row'>作鬼屬河神　長有萍泊憂</div>
<div class='lg-row'>苦讁不能堪　復還從家求</div>
<div class='lg-row'>災耗四面起　生見無盡休</div>
<div class='lg-row'>前行作五逆　常不信正法</div>
<div class='lg-row'>邪心逐異道　每事懷餘因</div>
<div class='lg-row'>宗室相嫌恨　小語呼天神</div>
<div class='lg-row'>怨對相牽引　眾墮地獄身</div>
<div class='lg-row'>汝家多財物　呪咀更相欺</div>
<div class='lg-row'>今日得重病　皆是宿生疑</div>
<div class='lg-row'>湯藥不得行　此病不可治</div>
<div class='lg-row'>大小亂相向　諸神不護之</div>
<div class='lg-row'>六畜疫所害　非是人所治</div>
<div class='lg-row'>皆從業緣報　綺語多所欺</div>
<div class='lg-row'>不孝違師父　常輕懷狐疑</div>
<div class='lg-row'>一到入地獄　億劫無出期</div>
<div class='lg-row'>精進莫殺生　殺者心不仁</div>
<div class='lg-row'>後罪短命死　不得復人身</div>
<div class='lg-row'>拘羅諸罪過　苦惱不生忻</div>
<div class='lg-row'>正念不放逸　專心畏於神</div>
<div class='lg-row'>軍中何足貪　刀兵若在頭</div>
<div class='lg-row'>四面無所見　惟有諸髑髏</div>
<div class='lg-row'>但當念道德　何能為他憂</div>
<div class='lg-row'>保還得安隱　不使空勞軀</div>
<div class='lg-row'>汝前取婦時　相視如鴛鴦</div>
<div class='lg-row'>和合共為家　必令保久長</div>
<div class='lg-row'>不悟忽中道　便欲相夭傷</div>
<div class='lg-row'>鬪諍不脫時　財物亦消亡</div>
<div class='lg-row'>正覺久滅度　沙門承遺教</div>
<div class='lg-row'>苦行修功德　受訓金顏貌</div>
<div class='lg-row'>濁世罪眾生　輕賤為未効</div>
<div class='lg-row'>百事不吉祥　坐生諸殃考</div>
<div class='lg-row'>夫欲修仁義　皆應淨心行</div>
<div class='lg-row'>常念於正覺　世世不遭橫</div>
<div class='lg-row'>三界拔苦惱　宗族蒙福慶</div>
<div class='lg-row'>自歸無上道　所生值眾聖</div>
<div class='lg-row'>常念受罪人　獲報得命夭</div>
<div class='lg-row'>不見好可論　禍害相纏繞</div>
<div class='lg-row'>眾魔共嬈試　邪心增其表</div>
<div class='lg-row'>殺生祠諸鬼　業報真不少</div>
<div class='lg-row'>改更歸魔道　必當破汝家</div>
<div class='lg-row'>子孫多疾病　恒與官相羅</div>
<div class='lg-row'>治生不得利　無事生罪瑕</div>
<div class='lg-row'>緣汝業行惡　誤計信於邪</div>
<div class='lg-row'>所作不如法　恒與惡相連</div>
<div class='lg-row'>所求垂應得　忽便致流遷</div>
<div class='lg-row'>往往非一事　悉是罪所延</div>
<div class='lg-row'>禍至亦不賒　必當在來年</div>
<div class='lg-row'>專心既無定　夜臥生夢寤</div>
<div class='lg-row'>唯見罪自纏　不見受福路</div>
<div class='lg-row'>財物悉流散　傾家無歸訴</div>
<div class='lg-row'>若能奉正覺　終身不遭遇</div>
<div class='lg-row'>一母生十子　房室各各立</div>
<div class='lg-row'>長大異計業　毫利不相及</div>
<div class='lg-row'>恩愛起鬪亂　財色致憂悒</div>
<div class='lg-row'>兩舌相誹謗　縣官相連習</div>
<div class='lg-row'>常見愚劣人　不信於三寶</div>
<div class='lg-row'>縱逸無所畏　殺生而無道</div>
<div class='lg-row'>怨對自在近　不得終耆老</div>
<div class='lg-row'>若能不為此　每事無不好</div>
<div class='lg-row'>念此無知人　飲毒求自活</div>
<div class='lg-row'>殺生倒祠神　意怙為恃賴</div>
<div class='lg-row'>返逆不恭敬　適意以為快</div>
<div class='lg-row'>天神不營護　眾魔作禍害</div>
<div class='lg-row'>車牛出入行　前後皆吉利</div>
<div class='lg-row'>神母與汝願　所作悉如意</div>
<div class='lg-row'>但當弘目心　勿思眾魔事</div>
<div class='lg-row'>所向無罣礙　位官自然至</div>
<div class='lg-row'>善行多恩福　祿位自顯昌</div>
<div class='lg-row'>常無疾病憂　所作皆吉祥</div>
<div class='lg-row'>遊處他方土　善神自扶將</div>
<div class='lg-row'>親友蒙其祐　樂報真未殃</div>
<div class='lg-row'>疾病當除愈　魔鬼不能加</div>
<div class='lg-row'>善心向三寶　福祿自無遐</div>
<div class='lg-row'>功德漸漸勝　流布宗室家</div>
<div class='lg-row'>正真定可修　莫信於眾邪</div>
<div class='lg-row'>但當念修善　慎勿行五逆</div>
<div class='lg-row'>雖為吏所呼　縣官不能責</div>
<div class='lg-row'>慈心念清淨　能拔諸憂厄</div>
<div class='lg-row'>如水洗塵滓　惡氣無遺跡</div>
<div class='lg-row'>何忽壞道心　邪行以自立</div>
<div class='lg-row'>輕慢於三寶　謂言是不急</div>
<div class='lg-row'>世世受其殃　相見輒號泣</div>
<div class='lg-row'>念子獲其報　地獄實難入</div>
<div class='lg-row'>五逆無所知　至老無兒息</div>
<div class='lg-row'>倒祠天下神　十方皆周極</div>
<div class='lg-row'>遂不果其願　魔魅所隱匿</div>
<div class='lg-row'>乃至世世生　不得所求力</div>
<div class='lg-row'>勿與惡人好　致令生鬪諍</div>
<div class='lg-row'>呪咀汝兒子　禍熾如火盛</div>
<div class='lg-row'>遂為災所害　危厄兒身命</div>
<div class='lg-row'>三寶可歸心　梵天懷欽詠</div>
<div class='lg-row'>念此孤遺子　一身在軍中</div>
<div class='lg-row'>遠離舊鄉土　<span class='corr'>逍</span>遙逐異風</div>
<div class='lg-row'>雖在他封境　梵釋所興隆</div>
<div class='lg-row'>言歸保安隱　親友亦歡顒</div>
<div class='lg-row'>慎莫懷憂惱　福德至無窮</div>
<div class='lg-row'>官祿自到前　更生昇天宮</div>
<div class='lg-row'>咸同識宿命　皆習眾聖風</div>
<div class='lg-row'>庠序而無為　積福致興隆</div>
<div class='lg-row'>莫作不善行　信義當溫厚</div>
<div class='lg-row'>積財不欲施　諫言不肯受</div>
<div class='lg-row'>奴婢作口舌　無事生怨咎</div>
<div class='lg-row'>慳貪所結縛　竊盜言無有</div>
<div class='lg-row'>汝欲結姻媾　才伎不具足</div>
<div class='lg-row'>既無好行迹　夫聟不拘錄</div>
<div class='lg-row'>常懷輕賤心　每言輒毀辱</div>
<div class='lg-row'>進退無宜體　怨恨聲相續</div>
<div class='lg-row'>何意相鬪諍　口舌紛紜生</div>
<div class='lg-row'>縣官更互起　憂苦輒身嬰</div>
<div class='lg-row'>悔過滅罪垢　梵釋常相營</div>
<div class='lg-row'>命終昇天堂　善神悉來迎</div>
<div class='lg-row'>華色不久停　會當有萎落</div>
<div class='lg-row'>人生如電過　恒恐奄忽著</div>
<div class='lg-row'>憂畏長時有　歡樂暫纏縛</div>
<div class='lg-row'>婚娶當及吉　必好莫前却</div>
<div class='lg-row'>汝昔有恩福　神明所祐佐</div>
<div class='lg-row'>令汝有男女　強健無轗軻</div>
<div class='lg-row'>不能重修善　還奉正真化</div>
<div class='lg-row'>必當獲福利　迹行無穢污</div>
<div class='lg-row'>汝昔歸三寶　至心皆清淨</div>
<div class='lg-row'>中為人所誤　迴心向邪影</div>
<div class='lg-row'>意業起煩惱　邪心自然秉</div>
<div class='lg-row'>還返向正真　梵天乃總領</div>
<div class='lg-row'>前世無福田　今身不獲好</div>
<div class='lg-row'>所作不吉祥　終日懷憂惱</div>
<div class='lg-row'>罪報既無窮　可歸於三寶</div>
<div class='lg-row'>持戒不毀犯　自致無上道</div>
<div class='lg-row'>愚癡不信法　縱逸無所畏</div>
<div class='lg-row'>百苦纏身形　出輒遇禍<span class='corr'>祟</span></div>
<div class='lg-row'>誹謗說人惡　善事則隱諱</div>
<div class='lg-row'>五逆無慈心　後墮畜生類</div>
<div class='lg-row'>精勤奉正真　晝夜修六度</div>
<div class='lg-row'>齋戒消魔鬼　功德亦流布</div>
<div class='lg-row'>行善無惡緣　戒神常擁護</div>
<div class='lg-row'>梵天說神策　吉祥不相誤</div>
<div class='lg-row'>汝欲入山林　求取諸異藥</div>
<div class='lg-row'>直心行四等　豺狼為退却</div>
<div class='lg-row'>伏藏及珍寶　悉令汝經略</div>
<div class='lg-row'>善神相營衛　不令有遺落</div>
<div class='lg-row'>汝欲案禮法　惡子嚴教呵</div>
<div class='lg-row'>朝夕禮三寶　情性令柔和</div>
<div class='lg-row'>譬如有大樹　覆蔭甚眾多</div>
<div class='lg-row'>汝莫自促促　保令事無他</div>
<div class='lg-row'>人生於世間　各有宿身緣</div>
<div class='lg-row'>負債作奴婢　罪根相牽連</div>
<div class='lg-row'>以償其宿罪　世世有對冤</div>
<div class='lg-row'>斯由宿身來　積行相纏綿</div>
<div class='lg-row'>若能專精進　便當守一心</div>
<div class='lg-row'>世世得福報　終不入魔林</div>
<div class='lg-row'>現在無罪垢　功德日滋深</div>
<div class='lg-row'>子孫樂相向　祿位自來任</div>
<div class='lg-row'>子欲遠治生　慎莫信他語</div>
<div class='lg-row'>但正一心念　釋梵為等侶</div>
<div class='lg-row'>所求自如意　大利天當與</div>
<div class='lg-row'>存情向三寶　眾聖之所許</div>
<div class='lg-row'>慎莫作偷盜　偷盜非好名</div>
<div class='lg-row'>貪心取他物　後報作畜生</div>
<div class='lg-row'>以償其宿罪　輪轉靡不經</div>
<div class='lg-row'>出入不自由　鎖械其身形</div>
<div class='lg-row'>得善無惡緣　戒神常擁護</div>
<div class='lg-row'>梵天說神策　吉祥不相誤</div>
</div><p>佛語梵天大王。汝今以為一切人民。說此神策竟。利益一切功德不少。令諸疑惑各得開解。我今當演善神灌頂章句以為勸助。若有人民聞策之者。或信不信令得正念。使一切魔不得破壞生嫉惡心。設有惡意自然消滅。說是語竟。梵王請佛唯願說之。於是世尊即說灌頂無上偈頌。神名如是。</p>
<p>地神畢栗絺毘</p>
<p>水神阿婆提婆多</p>
<p>火神帝沙陀提婆哆</p>
<p>風神婆由馱提婆哆</p>
<p>山神阿迦奢提婆哆</p>
<p>三頭神坻梨尸棄提婆哆</p>
<p>六眼神毘摩提婆哆</p>
<p>五頭神般闍尸棄</p>
<p>佛告阿難梵天大王等。若四輩弟子欲為人行此神策法時。當以竹帛書此上偈。以五色綵作囊盛之。若欲卜時探取三策。至于七策審定無疑。澡漱口齒莫食酒肉及噉五辛。出策之法不得過七人。後設探者眾事不中不護人也。梵王說已。佛於眾中印可善哉。四眾聞說梵王神策。淨心歡喜作禮奉行。</p>

<p class='juan'>灌頂經卷第十</p></div>
</div><!-- end of div[@id='body'] -->
</body></html>