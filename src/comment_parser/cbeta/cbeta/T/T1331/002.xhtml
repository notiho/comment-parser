<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說灌頂經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'><a id='mulu3' />
<p class='juan'><a id='mulu4' />佛說灌頂十二萬神王護比丘尼經卷第二</p><p class="byline">東晉天竺三藏帛尸梨蜜多羅譯</p><p>聞如是。一時佛遊於舍衛祇樹給孤獨園。與大比丘眾千二百五十人俱。爾時有七比丘尼名修陀利。在山中塚墓間禪思一心。有諸惡鬼神噉人精氣者。嬈是比丘尼脫其衣裳。不聽遊行入村乞食。是時修陀利比丘尼。語同座諸比丘尼言。汝等當正心憶念我師釋迦牟尼多陀阿伽度阿羅訶三藐三佛陀。作是言已。是諸噉精氣鬼神退散馳走。於是修陀利比丘尼等。相將俱到佛所。稽首作禮白佛言。天尊我等七人受天中天無上真法。思惟一心求四道果。是諸噉精氣鬼神七萬餘頭。來亂我等不得正念。亦復遮圍不令行求飲食之具。現惱如是當奈之何。唯願天尊說於聖術而辟除之說是語時阿難在右邊。佛顧語阿難言。汝見是修陀利比丘尼七人等不。阿難答曰見。佛言阿難是諸比丘尼。常為七千萬鬼神所嬈。我今當為其。召須彌頂上及海中諸大神。當護是等諸比丘尼。不令諸小鬼神得其便也。</p>
<p>佛於是便以神力。召須彌頂上諸鬼神王來已。是諸鬼神王將從七萬鬼神。來到佛所稽首禮足。</p>
<p>佛告諸鬼神王等。我若在世及滅度後。在所國土城邑聚落。護諸比丘尼不令諸小鬼神之所得便。令諸比丘尼所到之處。常隨護助使得安隱。諸惡之鬼不得嬈近。</p>
<p>佛復告勅大海居止水精山中龍宮所住處。有五萬鬼神將其營從。來到佛所各禮佛足却住一面。</p>
<p>佛又告須彌頂上七萬神王。及海中五萬神王等。汝從今以後。當護諸比丘尼。令得安隱離諸恐怖。得定意得定行。令諸小鬼退散馳走。遠於是處百千由旬不得作害。佛說是已。賢者阿難長跪叉手前白佛言。是等神王其字云何。願為解說。佛言阿難其神名字我今說之。灌頂章句其名如是。</p>
<p>神名枝活吒貨[椽/土]字淨自在此神主護某頭</p>
<p>神名倪提惒和[椽/土]字妙善生此神主護某眼</p>
<p>神名波羅惒和[椽/土]字暉日光此神主護某鼻</p>
<p>神名和沙頭提手字信堅固此神主護某耳</p>
<p>神名頭荷尼迦移字開疑惑此神主護某口</p>
<p>神名臏迦利迦移字光普攝此神主護某頸</p>
<p>神名沙提舍鳩羅字善安吉此神主護某肩</p>
<p>神名波羅闍迦提字耀雪山此神主護某臂</p>
<p>神名波羅頭阿銖字演光明此神主護某手</p>
<p>神名迦摩隷吒遮字香珍寶此神主護某胸</p>
<p>神名俱波婁閱叉字如福輪此神主護某背</p>
<p>神名沙善般遮壚字清微徹此神主護某腹</p>
<p>神名旃遮欶摩休字音和柔此神主護某脇</p>
<p>神名遮揵陀利手字福德光此神主護某心</p>
<p>神名遮羅揵波頭字真寶種此神主護某肝</p>
<p>神名波羅斯奴遮字遠聞聲此神主護某肺</p>
<p>神名蘇賀迦闍羅字建行至此神主護某脾</p>
<p>神名劍浮耆梨惒字慈悲普此神主護某腎</p>
<p>神名迦俱壚絺迦字越眾行此神主護某腸</p>
<p>神名恒多羅菩提字威解振此神主護某胃</p>
<p>神名摩多羅和提字真如天此神主護某臗</p>
<p>神名至那比舍尸字愛事業此神主護某髀</p>
<p>神名曼比舍尸羅字除恐畏此神主護某膝</p>
<p>神名迦羅鋪阿尼字願施廣此神主護某脚</p>
<p>神名阿沙耶迷和字消諸惡此神主護某出</p>
<p>神名挱伊摩陀伊字護世王此神主護某入</p>
<p>神名阿提摩陀伊字加諸願此神主護某坐</p>
<p>神名阿奴摩陀伊字星中王此神主護某臥</p>
<p>神名破仇摩陀陀字首安寂此神主護某夢</p>
<p>神名蘭脾留波利字行寂然此神主護某起</p>
<p>神名耶頭破那坻字德明遠此神主護某食</p>
<p>神名比尼槃頭倚字蓋天地此神主護某飲</p>
<p>神名波斯離次離字真不邪此神主護某語</p>
<p>神名具梨揵陀離字施願普此神主護某笑</p>
<p>神名跪離那波羅字快善意此神主護某戲</p>
<p>神名末梨遊沙梨字頭高明此神主護某樂</p>
<p>佛語阿難。是須彌頂上三十六神王名字。如是有七萬鬼神以為眷屬。當作擁護。令修陀利比丘尼。及未來末世中諸比丘尼等。若為邪鬼神所惱亂者不令得便。所到安寧不為邪惡所中。設有嬈者心當存呼灌頂章句三十六神王。應念即至導從左右。為諸比丘尼現威神力。攘諸魅魔使不得便。辟除兇惡消滅不善令得吉祥。佛復告賢者阿難。大海之中龍宮居止。有三七大神王之女。我昔得道與其眷屬。來到我所稽首作禮。說如是言當於佛滅度後五濁末世之中護佛弟子。我已面勅此諸神王。令當擁護修陀利及未來末世諸比丘尼等。此諸神王亦不違本誓。若有危厄禍害之日。常當淨心歸命三寶。然後呼其名字無不為護輒在左右。阿難白佛言。是諸神王有如是利益。唯願速說灌頂章句善神名字。為守護故。使諸比丘尼離諸恐懼。不為邪妖之所惱近。佛言阿難是大神王女名字如是。</p>
<p>神王女藍婆惟藍波字珠瓔珞<span class='note-inline'>(此神女為某辟除邪惡魍魎媚鬼驅逐百千由旬不令得住)</span>。</p>
<p>神王女鴛那多烏那陀字摩尼寶<span class='note-inline'>(此神女除去鳥鳴野狐變怪因衰嬈人者不令住某舍屋之中)</span>。</p>
<p>神王女蘇貿迦羅闍字好莊嚴<span class='note-inline'>(此神女主夢寤顛倒。見諸先亡傷毀之鬼悉能消伏)</span>。</p>
<p>神王女摩奴羅摩遮字嚴飾妙<span class='note-inline'>(此神女若遊出時異道聚會。飲食有毒自然消化)</span>。</p>
<p>神王女劍浮耆梨惒字寶連珠<span class='note-inline'>(此神女護諸怨家若相見時起諸毒惡。即便和解相向)</span>。</p>
<p>神王女惟舍羅遮迦字流離光<span class='note-inline'>(此神女若嫉妬惡心相向者。以帶持故不生貪心)</span>。</p>
<p>神王女攎樓迦攎樓字身撤照<span class='note-inline'>(此神女若有債主求諸財寶。以神護故便寬賖消息)</span>。</p>
<p>神王女迦羅博多尼字華開敷<span class='note-inline'>(此神女某若為盜賊惡伴所引至縣時即便解脫)</span>。</p>
<p>神王女澠迦陀羅遮字香烟氣<span class='note-inline'>(此神女主治蜚尸客氣之鬼復連鬼神。即便磨滅不現)</span>。</p>
<p>神王女稜迦移陀羅那字妙王頂<span class='note-inline'>(此神女若為龍象所害種種恐畏。以其誦持自然消滅)</span>。</p>
<p>神王女劍蒱闍浮無耶字遊戲樂<span class='note-inline'>(此神女護某苞腫眾衰頭痛寒熱即便不行嬈害)</span>。</p>
<p>神王女迦俱攎絺迦字淨如梵<span class='note-inline'>(此神女護某不為山神樹神星死善死鬼神所嬈害)</span>。</p>
<p>神王女遮羅絺迦那字音深妙<span class='note-inline'>(此神女護某至大小便利之時。不為惡鬼神所觸嬈也)</span>。</p>
<p>神王女慢羅鳩梨陀字信善法<span class='note-inline'>(此神女護某屋舍床席帳幔。不使他餘鬼神留停宅中)</span>。</p>
<p>神王女臀頭梨架羅字師子音<span class='note-inline'>(此神女守護人門戶宅舍。四方八神之王勅令鎮護除去不祥)</span>。</p>
<p>神王女訶栗提羅伽字樂音樂<span class='note-inline'>(此神女典領八十億神諸神之母。護某使萬病除愈百事吉祥)</span>。</p>
<p>神王女薩遮摩陀利字聲清徹<span class='note-inline'>(此神女護某不令他人厭禱增疾之者。使厭禱不行害也)</span>。</p>
<p>神王女慢多羅阿佉尼字欣樂快<span class='note-inline'>(此神女使五溫疫毒若頭痛寒熱。某若呼名者即為作護)</span>。</p>
<p>神王女鳩蘭[單*舟]吒羅子字結明誓<span class='note-inline'>(此神女主諸毒蛇蚖蝮若嚙人者。存呼七遍毒即不行)</span>。</p>
<p>神王女抄多摩尼摸字柔軟音<span class='note-inline'>(此神女護某不令盜賊剝奪衣裳。呼其名賊退散去)</span>。</p>
<p>神王女沙﨟波提敷字心安詳<span class='note-inline'>(此神女護某牙齒若為蟲所嚙者。若存呼其名七遍蟲即消滅)</span>。</p>
<p>佛告阿難。我所說海中灌頂章句神王女。其名字如是。此諸神王女。與其眷屬五萬鬼神。遶海邊行一日一夜周匝八萬四千由旬。以血肉為食。今皆得道。末世比丘尼輩。現威神力作大護助。辟除邪惡萬毒不行。</p>
<p>佛語修陀利及未來諸比丘尼等。若有能持是灌頂章句。則離一切無數恐懼。若持此神呪夢安覺歡。不畏縣官水火盜賊。怨家債主自然避去。鬼神羅剎妖魅魍魎邪惡薜荔厭鎮之鬼。樹木精神百蟲精神。畜生精魅溪谷精魅。門中內外鬼神戶中內外鬼神。舍宅四方井竈鬼神。洿池鬼神廁溷中鬼神。若比丘尼帶持經者。此諸惡鬼終不得便。若有厭禱呪咀之者。其人帶持神呪經故。自然辟除兩作和解。俱生慈心惡意悉滅。無復惱害諸比丘尼。若在山中溪谷曠路。抄賊劫掠自然不現。師子虎狼熊羆蚖蛇。悉自縮藏不害人也。何以故此十二萬神王大神呪經至尊至重。能為諸比丘尼作大利安。</p>
<p>佛語修陀利及未來諸比丘尼等。說此灌頂無上章句。若後九百歲中。為諸邪惡魅鬼嬈人因衰作害。或有惡魔吐種種雜毒之氣以害汝等。復有鬼神吸汝五脈。又有鬼神噉汝精髓。如是惡鬼噉人肉者不可稱數。我今為汝略說少耳。</p>
<p>佛告阿難。若後末世諸比丘尼。為惡鬼神所嬈惱者。當洗浴身體著鮮潔之衣。當專心一意讚詠此經。當以五色之綵作好幡蓋。香汁泥地縱廣七尺。然十方燈散雜色華。燒眾名香膠香婆香安息香等。禮拜十方。七日七夜。長齋菜食。不噉五辛審諦莫疑。是諸惡魔聞見此經神呪力故。即馳散而去遠百千由旬不能為害。消滅不善吉祥感應。</p>
<p>於是以後修陀利及未來諸比丘尼等。悉共讀誦書持是典。而供養之中有闇鈍比丘尼輩。不能讀誦者但書持是典。以好繒綵作囊盛之。若欲行來出入之時。輒著衣前所往來處獲善吉安。若有惡魔自然消亡無敢當者。此大神典至尊至妙極有威神。若後末世書持此典佩帶在身。遊行十方無所復畏。以是因緣出此神呪。令人讀誦受持供養而帶佩之。佛說是語時。天帝釋如人屈申臂頃。從天來下往到佛所。稽首作禮長跪叉手。白佛言天尊。然諸佛至真德過須彌。智超江海慧踰虛空。獨步三界無能及者。十方一切莫不蒙度。天帝釋說此讚歎時。虛空中雨天香華以散佛上。諸天歡喜鬼神亦然。佛說經竟。阿難從坐而起長跪叉手白佛言。演說此經當何名之。佛言阿難及諸四輩。我說此經名十二萬鬼神之王灌頂章句。汝善持之於吾滅後。若有清信諸比丘尼。歸命求者應當授與。佛說經已。阿難叉手白佛言。設有諸比丘尼。若欲受者云何授與。佛言當如大比丘受七萬二千神王灌頂大法無有異也。佛說是已四輩弟子天龍八部。莫不歡喜作禮奉行。</p>

<p class='juan'>灌頂經卷第二</p></div>
</div><!-- end of div[@id='body'] -->
</body></html>