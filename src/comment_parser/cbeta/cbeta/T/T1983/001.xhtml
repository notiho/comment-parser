<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土五會念佛略法事儀讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1983
<p class='juan'><a id='mulu1' />淨土五會念佛略法事儀讚一卷<span class='note-inline'>(并序)</span></p><p class="byline">南岳沙門法照於上都章敬寺淨土院述</p>
<div class='div-xu'><a id='mulu2' /><p>夫如來設教廣略。隨根終歸乎實相。得真無生者。孰能與於此哉。然念佛三昧是真無上深妙禪門矣。以彌陀法王四十八願名號。為佛事。願力度眾生。所以五會聲流於常宮。淨教普霑於沙界。故華嚴經云。三賢乃至一切諸佛無上菩提。皆不離念佛念法念僧而生。故法華維摩等經。有以音聲語言而作佛事。又聲名句文為諸教體。豈同今之學者紫金之容。都撥為有相。髻珠之教懸指為文字。語無色則捨於真色。論無聲乃厭於梵聲。生號無為。行稱失道。即顛墜邪山良可悲矣。今則不然。且金剛般若云。六度萬行一切善法無非佛因。此是釋迦三世諸佛誠諦真言。足以為信敬。可依行。今依大無量壽經。五會念佛。若廣作法事。具在五會法事儀三卷。啟讚彌陀觀經廣說由序。問答釋疑並在彼文。亦須具寫尋讀流傳後世。若略作法事。即依此文。凡作法事人。若道若俗。多即六七人少即三五人。揀取好聲解者。總須威儀齊整端坐合掌專心觀佛。齊聲齊和切。不得笑左右顧視。起真實悲濟之心。勿為名利。眾詮一人為座主。稽請莊嚴經讚法事。須知次第。一人副座。知香火打磬同聲唱讚。專知撿挍。先須焚香聲磬召請聖眾。當座人念佛一聲白眾云。敬白道場眾等。總須發至誠心端坐合掌。觀想阿彌陀佛一切賢聖如對目前。若能如是用心即賢聖降臨。龍天護念。聽聞經讚法事。令眾等即於言下。滅無量罪獲無量福。心開意解速證甚深念佛三昧。得無生忍獲大總持。具六波羅蜜神通自在。言訖即打磬。一下作梵了。念阿彌陀佛觀音勢至地藏菩薩。各三五十聲。然後至心稽請。次莊嚴了依前念佛。即須觀其道場徒眾多少。或晝或夜或廣或略。有道場請主。為何善事。切須知。時別為莊嚴。廣與念誦。坐道場時。或有兩坐三坐乃至多坐。其彌陀觀經。一坐一啟。散華樂及諸讚文總須暗誦。周而復始。經讚必須精熟不得臨時把本。唯五會妙音一坐獨作不得聲。若准一坐。啟經法事即廣略看時。其諸依次誦之。散華樂為首。其散華樂一坐一。諸寶鳥相好。維摩五會。大小般若。般舟涅槃等讚。一坐兩句為聲打磬。淨土樂六根讚。西方樂。出家樂禮讚等。並四句為准。道場樂一句而已。從彌陀觀維經已後諸讚。皆須第三會念佛和之。誦諸讚了欲散。即誦道場樂。音即高聲。須第三會念阿彌陀佛三百餘聲。最後唱西方禮讚天台智者迴向發願文。取散。智者必須深厭生死。正念思惟念佛三昧。普為法界六道怨親。願同生極樂速成無上菩提。專心學取五會真聲。傳於未來廣度群品。若不師學濫授與人。轉誤後學失其宗旨。即却招其咎無利福田。普勸現在及以未來道俗。廣作五會真聲。念佛三昧理事雙修。相無相念。即與中道實相正觀相應。</p>
<p>問曰。五會念佛有何利益。復何所表。答曰。即於此生。為能離五濁煩惱。除五苦斷五蓋。截五趣淨五眼。具五根成五力。得菩提具五解脫。速能成就五分法身。五會念佛功力如斯。最勝無比。盡此一形。頓捨最後凡夫之身。生極樂國入菩薩聖位。得不退轉疾至菩提。實為佛任此事終不虛也。</p>
</div>
<div class='div-other'><a id='mulu3' />
<p class='h1'>云何梵</p>
<div class="lg regular"><div class='lg-row'>云何得長壽　金剛不壞身</div>
<div class='lg-row'>復以何因緣　得大堅固力</div>
<div class='lg-row'>云何於此經　究竟到彼岸</div>
<div class='lg-row'>願佛開微密　廣為眾生說</div>
</div></div>
<div class='div-other'><a id='mulu4' />
<p class='h1'>讚請文<span class='note-inline'>(依各一請一別禮)</span></p><p>南無一心奉請本師釋迦牟尼佛</p>
<p>南無一心奉請十方三世諸佛</p>
<p>南無一心奉請阿彌陀佛</p>
<p>南無一心奉請觀世音菩薩</p>
<p>南無一心奉請大勢至菩薩</p>
<p>南無一心奉請十方諸大菩薩摩訶薩</p>
<p>南無一心奉請十方聲聞緣覺一切賢聖僧</p>
</div>
<div class='div-other'><a id='mulu5' />
<p class='h1'>莊嚴文</p><p>粵大哉。至理真法一如。化物利人弘誓各別。故我釋迦應生於濁世。阿彌陀出現於淨土。方淨穢兩殊。利益齊一。若易修易證。真唯淨土教門。然彼西方殊妙難比。其國土也。嚴以百寶蓮敷九品以收人。其名號也。能蕩千殃音開五會而攝物。故使稱其名者。則十方諸佛常護其人。願生其國者。則異華五雲爭捧其座。是知。彌陀悲願不可思議。實謂。啟三界之橫門。截四生之直路。故得恒沙諸佛舒舌證明。勸念彌陀令生佛國。若不以斯淨教所在佛宣。則何以能令未聞者聞未見者見。今之念佛意在茲焉。惟願釋梵護世衛國衛人。八部天龍調風調雨。伏願皇帝輪寶飛來。韜戈偃鉀。舜澤遐霑於萬國。堯風遠備於八荒。太子聲飛洊雷。諸王志堅盤石。公主銀樓耀彩。卿相永鎮台衡無戎。節越長光。堯天永佐郎官侍御。雲飛省閣星映天台。大將高斑。榮耀日新。台逾百勝長官。馬分駝色衣含繡文。亟薄慰等佐理分憂。清聲遠振。禪和尚定水澄淨。禪河廁清慈風莫收。慧日長掛。法和尚道山彌峻。慧海逾深久。住人天。常為舟檝。律和尚戒珠常淨。無慚照乘之理。定沼恒清。豈謝滄浪之綠。當寺三綱。照彰梵字。宿睦乘門徒眾。稟其清風。寺舍和於水乳。諸闍梨等三學圓明。慧燈長映。願弘斯教同往淨土。尼眾等戒月常明。凝神入定。恒春道樹。永秀覺華。諸公等福霈山岳。壽齊椿鶴。夫人娘子玉質長春。千秋不易。清信士女等恒沙業。累聞佛名。以氷消。無量福田。隨念佛而增長。觀業成就三昧現前。若坐若行常見諸佛。然願佛日高懸。法輪大闡。幽塗息苦。錍丘心寧。希望者何願不從。所念者應時咸遂。有情有識同超有漏之因。此界他方咸願。同生安樂。阿彌陀佛福海無邊。大眾虔誠。普為念阿彌陀佛。</p>
</div>
<div class='div-other'><a id='mulu6' />
<p class='h1'>散華樂文<span class='note-inline'>(依大般若經散華品)</span></p><p>散華樂散華樂　奉請釋迦如來入道場　散華樂　散華樂散華樂　奉請十方如來入道場　散華樂　散華樂散華樂　奉請彌陀如來入道場　散華樂　散華樂散華樂　奉請觀音勢至諸大菩薩　入道場　散華樂　道場莊嚴極清淨　散華樂　天上人間無比量　散華樂</p>
</div>
<div class='div-other'><a id='mulu7' />
<p class='h1'>五會念佛<span class='note-inline'>(梁漢沙門法照。大曆元年夏四月中起。自南岳彌陀臺般舟道場。依無量壽經作)</span></p><p>問曰。五會念佛出在何文。答曰。大無量壽經云。或有寶樹。車渠為本。紫金為莖。白銀為枝。瑠璃為條。水精為葉。珊瑚為華。瑪瑙為實。行行相值。莖莖相望。枝枝相準。葉葉相向。華華相順。實實相當。榮色光耀不可勝視。清風時發出五會音聲。微妙宮商自然相和。皆悉念佛念法念僧。其聞音者得深法忍。住不退轉至成佛道。</p>
<p>又釋五會念佛。五者會是數。會者集會。彼五種音聲。從緩至急。唯念佛法僧。更無雜念。念則無念。佛不二門也。聲則無常。第一義也。故終日念佛。恒順於真性。終日願生。常使於妙理。發心有如此者。必降天魔擊法鼓。六種震動四花繁雨。金剛寶座正覺可期也。故觀經曰。若念佛者。當知。此人中分陀利花。名為希有。觀世音大勢至。為其勝友。當坐道場生諸佛家。是以如來常於三昧海中。舉網綿乎。謂父王曰。王今坐禪。但當念佛。豈同離念求乎無念。離生求於無生。離相好求乎法身。離文字求乎解脫。夫如是者則住於斷滅見。謗佛毀經。成櫃法業。墜無間矣。</p>
<p>凡在修道可不慎毀。可不敬欺。又觀佛三昧海經云。此觀佛三昧。是破戒者護。失道者依。煩惱賊中大勇猛將。首楞嚴王百千三昧所出生處。亦名諸三昧母。亦名諸三昧王。亦名諸佛共所印可定。亦名如來禪。非二乘外道等禪。信可知矣。此五會念佛聲。勢點大盡。長者即是緩念。點小漸短者。即是漸急念。須會此意。</p>
<p>第一會平聲緩念　南無阿彌陀佛。</p>
<p>第二會平上聲緩念　南無阿彌陀佛。</p>
<p>第三會非緩非急念　南無阿彌陀佛。</p>
<p>第四會漸急念　南無阿彌陀佛。</p>
<p>第五會四字轉急念　阿彌陀佛。</p>
<p>五會念佛竟即誦寶鳥諸雜讚。</p>
</div>
<div class='div-other'><a id='mulu8' />
<p class='h1'>寶鳥讚<span class='note-inline'>(依阿彌陀經)</span></p>
<div class="lg regular"><div class='lg-row'>極樂莊嚴間雜寶<span class='note-inline'>(彌陀佛)</span>　實是希奇聞未聞<span class='note-inline'>(彌陀佛彌陀佛)</span></div>
<div class='lg-row'>寶鳥臨空讚佛會<span class='note-inline'>(彌陀佛)</span>　哀婉雅亮發人心<span class='note-inline'>(彌陀佛彌陀佛)</span></div>
<div class='lg-row'>晝夜連聲無有息<span class='note-inline'>(彌陀佛)</span>　文文句句理相同<span class='note-inline'>(彌陀佛彌陀佛)</span></div>
<div class='lg-row'>或說五根七覺分<span class='note-inline'>(彌陀佛)</span>　或說八聖慈悲門<span class='note-inline'>(彌陀佛彌陀佛)</span></div>
<div class='lg-row'>或說他方離惡道<span class='note-inline'>(彌陀佛)</span>　或說地獄封人天<span class='note-inline'>(彌陀佛彌陀佛)</span></div>
<div class='lg-row'>或說散善波羅蜜<span class='note-inline'>(彌陀佛)</span>　或說定慧入深禪<span class='note-inline'>(彌陀佛彌陀佛)</span></div>
<div class='lg-row'>或說長時修苦行<span class='note-inline'>(彌陀佛)</span>　或說無上菩提因<span class='note-inline'>(彌陀佛彌陀佛)</span></div>
<div class='lg-row'>菩薩聲聞聞此法<span class='note-inline'>(彌陀佛)</span>　處處分身轉法輪<span class='note-inline'>(彌陀佛彌陀佛)</span></div>
<div class='lg-row'>願此法輪相續轉<span class='note-inline'>(彌陀佛)</span>　道場眾等益長年<span class='note-inline'>(彌陀佛彌陀佛)</span></div>
<div class='lg-row'>眾等迴心生淨<span class='corr'>土</span><span class='note-inline'>(彌陀佛)</span>　手執香花往西方<span class='note-inline'>(彌陀佛彌陀佛)</span></div>
</div></div>
<div class='div-other'><a id='mulu9' />
<p class='h1'>維摩讚<span class='note-inline'>(依維摩經)</span></p>
<div class="lg regular"><div class='lg-row'>佛國清淨從心現<span class='note-inline'>(難思議)</span>　種種莊嚴心裹生<span class='note-inline'>(難思議維摩詰)</span></div>
<div class='lg-row'>足指按地三千界<span class='note-inline'>(難思議)</span>　虛空性海坐花臺<span class='note-inline'>(難思議維摩詰)</span></div>
<div class='lg-row'>毘耶離城方丈室<span class='note-inline'>(難思議)</span>　有一居士號維摩<span class='note-inline'>(難思議維摩詰)</span></div>
<div class='lg-row'>託病現身而有疾<span class='note-inline'>(難思議)</span>　國主王子悉來遇<span class='note-inline'>(難思議維摩詰)</span></div>
<div class='lg-row'>無量聲聞菩薩眾<span class='note-inline'>(難思議)</span>　欲遣問病不堪任<span class='note-inline'>(難思議維摩詰)</span></div>
<div class='lg-row'>唯有文殊入徵問<span class='note-inline'>(難思議)</span>　居士所疾是何因<span class='note-inline'>(難思議維摩詰)</span></div>
<div class='lg-row'>答曰病從癡愛起<span class='note-inline'>(難思議)</span>　我病非有亦非無<span class='note-inline'>(難思議維摩詰)</span></div>
<div class='lg-row'>廣說身是無常法<span class='note-inline'>(難思議)</span>　陰界諸入合成身<span class='note-inline'>(難思議維摩詰)</span></div>
<div class='lg-row'>菩薩毛端容大海<span class='note-inline'>(難思議)</span>　芥子之內納須彌<span class='note-inline'>(難思議維摩詰)</span></div>
<div class='lg-row'>手擲世界他方外<span class='note-inline'>(難思議)</span>　室中天女悟無生<span class='note-inline'>(難思議維摩詰)</span></div>
</div></div>
<div class='div-other'><a id='mulu10' />
<p class='h1'>相好讚<span class='note-inline'>(依相好經)</span></p>
<div class="lg regular"><div class='lg-row'>世尊往昔塵沙劫<span class='note-inline'>(彌陀佛)</span>　苦行勤修相好身<span class='note-inline'>(彌陀佛彌陀佛)</span></div>
<div class='lg-row'>今已得成無見頂<span class='note-inline'>(彌陀佛)</span>　復生紺髮旋螺文<span class='note-inline'>(彌陀佛彌陀佛)</span></div>
<div class='lg-row'>眉間毫相頗梨色<span class='note-inline'>(彌陀佛)</span>　右旋宛轉琉璃筒<span class='note-inline'>(彌陀佛彌陀佛)</span></div>
<div class='lg-row'>齒如珂珮皆齊密<span class='note-inline'>(彌陀佛)</span>　舌相長舒覆面門<span class='note-inline'>(彌陀佛彌陀佛)</span></div>
<div class='lg-row'>佛心紅蓮金色坐<span class='note-inline'>(彌陀佛)</span>　清淨皎潔日光分<span class='note-inline'>(彌陀佛彌陀佛)</span></div>
</div></div>
<div class='div-other'><a id='mulu11' />
<p class='h1'>五會讚<span class='note-inline'>(依無量壽經)</span></p><p class="byline">釋法照</p>
<div class="lg regular"><div class='lg-row'>第一會時平聲入<span class='note-inline'>(彌陀佛)</span>　第二極妙演清音<span class='note-inline'>(彌陀佛彌陀佛)</span></div>
<div class='lg-row'>第三盤旋如奏樂<span class='note-inline'>(彌陀佛)</span>　第四要期用力吟<span class='note-inline'>(彌陀佛彌陀佛)</span></div>
<div class='lg-row'>第五高聲唯速念<span class='note-inline'>(彌陀佛)</span>　聞此五會悟無生<span class='note-inline'>(彌陀佛彌陀佛)</span></div>
<div class='lg-row'>一到西方受快樂<span class='note-inline'>(彌陀佛)</span>　永不輪迴入苦坑<span class='note-inline'>(彌陀佛彌陀佛)</span></div>
<div class='lg-row'>發心念佛事須堅<span class='note-inline'>(彌陀佛)</span>　臨終決定上金船<span class='note-inline'>(彌陀佛彌陀佛)</span></div>
<div class='lg-row'>迴願眾生皆得往<span class='note-inline'>(彌陀佛)</span>　直向西方坐寶蓮<span class='note-inline'>(彌陀佛彌陀佛)</span></div>
<div class='lg-row'>西方世界實為精<span class='note-inline'>(彌陀佛)</span>　彼土眾生不可輕<span class='note-inline'>(彌陀佛彌陀佛)</span></div>
<div class='lg-row'>衣裓持花供養佛<span class='note-inline'>(彌陀佛)</span>　還來本國飯經行<span class='note-inline'>(彌陀佛彌陀佛)</span></div>
<div class='lg-row'>發心念佛度群生<span class='note-inline'>(彌陀佛)</span>　願此五會廣流行<span class='note-inline'>(彌陀佛彌陀佛)</span></div>
<div class='lg-row'>六道三塗皆攝取<span class='note-inline'>(彌陀佛)</span>　蓮花會裹著真名<span class='note-inline'>(彌陀佛彌陀佛)</span></div>
</div></div>
<div class='div-other'><a id='mulu12' />
<p class='h1'>淨土樂讚<span class='note-inline'>(依稱讚淨土經)</span></p><p class="byline">釋法照</p><p class="lg-abnormal"><div class='lg-row'>淨土樂淨土樂　淨土不思議　淨土樂</div>
<div class='lg-row'>彌陀住在寶城樓<span class='note-inline'>(淨土樂)</span>　傾心念念向西求<span class='note-inline'>(淨土樂)</span></div>
<div class='lg-row'>到彼三明八解脫<span class='note-inline'>(淨土樂)</span>　長辭五濁更何憂<span class='note-inline'>(淨土樂)</span></div>
<div class='lg-row'>淨土樂淨土樂　淨土不思議　淨土樂</div>
<div class='lg-row'>寶樓寶閣寶金擎<span class='note-inline'>(淨土樂)</span>　池水金沙映底清<span class='note-inline'>(淨土樂)</span></div>
<div class='lg-row'>法曲時時常供養<span class='note-inline'>(淨土樂)</span>　蓮華會裹說無生<span class='note-inline'>(淨土樂)</span></div>
<div class='lg-row'>淨土樂淨土樂　淨土不思議　淨土樂</div>
<div class='lg-row'>寶臺寶閤寶真珠<span class='note-inline'>(淨土樂)</span>　寶體端嚴金色軀<span class='note-inline'>(淨土樂)</span></div>
<div class='lg-row'>菩薩化生奏玉調<span class='note-inline'>(淨土樂)</span>　微風五會演真如<span class='note-inline'>(淨土樂)</span></div>
<div class='lg-row'>淨土樂淨土樂　淨土不思議　淨土樂</div>
<div class='lg-row'>流水波瀾遶寶臺<span class='note-inline'>(淨土樂)</span>　寶殿光耀玉戶開<span class='note-inline'>(淨土樂已後急誦)</span></div>
<div class='lg-row'>慈主遙聞三界子<span class='note-inline'>(淨土樂)</span>　總須發願往生來<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>彌陀身量廣無崖<span class='note-inline'>(淨土樂)</span>　面似檀金優鉢華<span class='note-inline'>(淨土樂)</span></div>
<div class='lg-row'>目若青蓮四大海<span class='note-inline'>(淨土樂)</span>　圓光化佛過恒沙<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>彌陀本願大慈悲<span class='note-inline'>(淨土樂)</span>　此地凡夫不覺知<span class='note-inline'>(淨土樂)</span></div>
<div class='lg-row'>淨土樂淨土樂　慮恐眾生出世遲<span class='note-inline'>(淨土樂)</span></div>
<div class='lg-row'>彌陀春樹覺華開<span class='note-inline'>(淨土樂)</span>　功德池中坐寶臺<span class='note-inline'>(淨土樂)</span></div>
<div class='lg-row'>三昧庭前求解脫<span class='note-inline'>(淨土樂)</span>　摩尼殿上禮如來<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方異鳥數無窮<span class='note-inline'>(淨土樂)</span>　白鶴孔雀及迦陵<span class='note-inline'>(淨土樂)</span></div>
<div class='lg-row'>鸚鵡頻伽說妙法<span class='note-inline'>(淨土樂)</span>　聲中演出大乘字<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>如來尊號甚分明<span class='note-inline'>(淨土樂)</span>　十方世界普流行<span class='note-inline'>(淨土樂)</span></div>
<div class='lg-row'>但有稱名皆得往<span class='note-inline'>(淨土樂)</span>　觀音勢至自來迎<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>彌陀徒眾普慈心<span class='note-inline'>(淨土樂)</span>　怜愍眾生至意深<span class='note-inline'>(淨土樂)</span></div>
<div class='lg-row'>水鳥樹林皆說法<span class='note-inline'>(淨土樂)</span>　何況如來微妙音<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>彌陀本願特超殊<span class='note-inline'>(淨土樂)</span>　慈悲方便引凡夫<span class='note-inline'>(淨土樂)</span></div>
<div class='lg-row'>一切眾生皆度脫<span class='note-inline'>(淨土樂)</span>　稱名即得罪消除<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>彌陀端坐寶金樓<span class='note-inline'>(淨土樂)</span>　恒沙菩薩四邊遊<span class='note-inline'>(淨土樂)</span></div>
<div class='lg-row'>九類蒙光說妙法<span class='note-inline'>(淨土樂)</span>　聞者悟解永無憂<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方淨土無囂塵<span class='note-inline'>(淨土樂)</span>　眾生到即斷貪瞋<span class='note-inline'>(淨土樂)</span></div>
<div class='lg-row'>總是善人菩薩眾<span class='note-inline'>(淨土樂)</span>　亦無惡趣及怨親<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>花幢八面掛金鈴<span class='note-inline'>(淨土樂)</span>　上下和鳴出妙聲<span class='note-inline'>(淨土樂)</span></div>
<div class='lg-row'>聞者皆言稱快樂<span class='note-inline'>(淨土樂)</span>　長劫不聞諸苦名<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>凡夫若得到西方<span class='note-inline'>(淨土樂)</span>　曠劫塵沙罪滅亡<span class='note-inline'>(淨土樂)</span></div>
<div class='lg-row'>具六神通得自在<span class='note-inline'>(淨土樂)</span>　永除老病離無常<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方淨土離胞胎<span class='note-inline'>(淨土樂)</span>　眾生到即出蓮臺<span class='note-inline'>(淨土樂)</span></div>
<div class='lg-row'>上品尋光昇寶座<span class='note-inline'>(淨土樂)</span>　下生障盡始花開<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方淨土七重欄<span class='note-inline'>(淨土樂)</span>　七寶莊嚴數百般<span class='note-inline'>(淨土樂)</span></div>
<div class='lg-row'>瑠璃作地黃金界<span class='note-inline'>(淨土樂)</span>　諸臺閣與開天連<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方淨土十方稀<span class='note-inline'>(淨土樂)</span>　努力專心莫置疑<span class='note-inline'>(淨土樂)</span></div>
<div class='lg-row'>上品即證無生忍<span class='note-inline'>(淨土樂)</span>　下生障盡入無為<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
<div class='lg-row'>西方淨土更無過<span class='note-inline'>(淨土樂)</span>　閻浮極苦罪人多<span class='note-inline'>(淨土樂)</span></div>
<div class='lg-row'>欲得令生出三界<span class='note-inline'>(淨土樂)</span>　惟須至意念彌陀<span class='note-inline'>(淨土樂)</span></div>
<div class='lg-row'>淨土樂淨土樂　西方淨土甚快樂<span class='note-inline'>(淨土樂)</span></div>
</p></div>
<div class='div-other'><a id='mulu13' />
<p class='h1'>離六根讚<span class='note-inline'>(依大般若經)</span></p><p class="byline">釋法照</p>
<div class="lg regular"><div class='lg-row'>我淨樂我淨樂　瞻見心空了世間<span class='note-inline'>(我淨樂)</span></div>
<div class='lg-row'>觀見眼根常清淨<span class='note-inline'>(我淨樂)</span>　色界無來本是空<span class='note-inline'>(我淨樂)</span></div>
<div class='lg-row'>色性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂)</span></div>
<div class='lg-row'>觀見耳根常清淨<span class='note-inline'>(我淨樂)</span>　聲界無來本是空<span class='note-inline'>(我淨樂)</span></div>
<div class='lg-row'>聲性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂)</span></div>
<div class='lg-row'>觀見鼻根常清淨<span class='note-inline'>(我淨樂)</span>　香界無來本是空<span class='note-inline'>(我淨樂)</span></div>
<div class='lg-row'>香性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂)</span></div>
<div class='lg-row'>觀見舌根常清淨<span class='note-inline'>(我淨樂)</span>　味界無來本是空<span class='note-inline'>(我淨樂)</span></div>
<div class='lg-row'>味性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂)</span></div>
<div class='lg-row'>觀見身根常清淨<span class='note-inline'>(我淨樂)</span>　觸界無來本是空<span class='note-inline'>(我淨樂)</span></div>
<div class='lg-row'>觸性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂)</span></div>
<div class='lg-row'>觀見意根常清淨<span class='note-inline'>(我淨樂)</span>　法界無來本是空<span class='note-inline'>(我淨樂)</span></div>
<div class='lg-row'>法性本來無障礙<span class='note-inline'>(我淨樂)</span>　無來無去是真宗<span class='note-inline'>(我淨樂已後急誦)</span></div>
<div class='lg-row'>忘想眼根緣色轉<span class='note-inline'>(努力)</span>　忘聽耳界被聲牽<span class='note-inline'>(難識)</span></div>
<div class='lg-row'>忘臭鼻香舌染味<span class='note-inline'>(努力)</span>　忘識身觸意塵遷<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>忘想騰波常沒溺<span class='note-inline'>(努力)</span>　煩惱猛焰鎮燒燃<span class='note-inline'>(難識)</span></div>
<div class='lg-row'>為此輪迴三界獄<span class='note-inline'>(努力)</span>　生老病死苦常煎<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>有幸得逢善知識<span class='note-inline'>(努力)</span>　指示西方快樂門<span class='note-inline'>(難識)</span></div>
<div class='lg-row'>欲得速超生死苦<span class='note-inline'>(努力)</span>　專心念佛斷貪瞋<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>彌陀寶國實門開<span class='note-inline'>(努力)</span>　七寶池中七寶臺<span class='note-inline'>(難識)</span></div>
<div class='lg-row'>千葉千般千種色<span class='note-inline'>(努力)</span>　一半含光出水來<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>彌陀五會救娑婆<span class='note-inline'>(努力)</span>　聞者皆能發道芽<span class='note-inline'>(難識)</span></div>
<div class='lg-row'>眾等傾心懃念佛<span class='note-inline'>(努力)</span>　棄俗歸真早出家<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>閻浮濁惡不堪停<span class='note-inline'>(努力)</span>　處處唯聞眾苦聲<span class='note-inline'>(難識)</span></div>
<div class='lg-row'>不如專念彌陀號<span class='note-inline'>(努力)</span>　今生直到寶蓮城<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>西方寶殿寶池亭<span class='note-inline'>(努力)</span>　寶林水鳥解人情<span class='note-inline'>(難識)</span></div>
<div class='lg-row'>鸚鵡和鳴讚三身<span class='note-inline'>(努力)</span>　聲中演出大乘經<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>西方寶樹寶根莖<span class='note-inline'>(努力)</span>　寶華寶網甚分明<span class='note-inline'>(難識)</span></div>
<div class='lg-row'>寶葉行行相間錯<span class='note-inline'>(努力)</span>　寶果重重出化生<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸金彌陀修福</div>
<div class='lg-row'>寶池寶岸寶蓮華<span class='note-inline'>(努力)</span>　寶階寶底實金沙<span class='note-inline'>(難識)</span></div>
<div class='lg-row'>下生雖有前生障<span class='note-inline'>(努力)</span>　菩提不發自生芽<span class='note-inline'>(難識)</span></div>
<div class='lg-row'>難識<span class='note-inline'>(努力)</span>　普勸念彌陀修福</div>
<div class='lg-row'>西方淨土雨天衣<span class='note-inline'>(努力)</span>　寶殿空裹逐身飛<span class='note-inline'>(難識)</span></div>
<div class='lg-row'>一念百味隨心至<span class='note-inline'>(努力)</span>　何故眾生去者稀<span class='note-inline'>(難識)</span></div>
<div class='lg-row'>難識　普勸念彌陀修福</div>
</div></div>
<div class='div-other'><a id='mulu14' />
<p class='h1'>正法樂讚<span class='note-inline'>(依佛本行經)</span><span class='note-inline'>(依淨土樂知)</span></p>
<div class="lg regular"><div class='lg-row'>正法樂正法樂　正法不思議<span class='note-inline'>(正法樂)</span></div>
<div class='lg-row'>釋迦如來因地時<span class='note-inline'>(正法樂)</span>　歷劫苦行不思議<span class='note-inline'>(正法樂)</span></div>
<div class='lg-row'>頓捨身財求妙法<span class='note-inline'>(正法樂)</span>　唯佛與佛乃能知<span class='note-inline'>(正法樂)</span></div>
<div class='lg-row'>正法樂正法樂　正法不思議<span class='note-inline'>(正法樂)</span></div>
<div class='lg-row'>雪山童子釋迦因<span class='note-inline'>(正法樂)</span>　為求半偈捨金身<span class='note-inline'>(正法樂)</span></div>
<div class='lg-row'>善友求法僉兩因<span class='note-inline'>(正法樂)</span>　良由本國濟貧人<span class='note-inline'>(正法樂)</span></div>
<div class='lg-row'>正法樂正法樂　正法不思議<span class='note-inline'>(正法樂)</span></div>
<div class='lg-row'>慈力施身五夜叉<span class='note-inline'>(正法樂)</span>　檀王棄國捨榮華<span class='note-inline'>(正法樂)</span></div>
<div class='lg-row'>須闡割身救父母<span class='note-inline'>(正法樂)</span>　布施妻兒號達拏<span class='note-inline'>(正法樂)</span></div>
<div class='lg-row'>正法樂正法樂　正法不思議<span class='note-inline'>(正法樂)</span></div>
<div class='lg-row'>月光發願捨千頭<span class='note-inline'>(正法樂)</span>　薩婆敲骨不懷憂<span class='note-inline'>(正法樂)</span></div>
<div class='lg-row'>更作尸毘代鴿命<span class='note-inline'>(正法樂)</span>　不證菩提未擬休<span class='note-inline'>(正法樂)</span></div>
<div class='lg-row'>正法樂正法樂　正法不思議<span class='note-inline'>(正法樂)</span></div>
<div class='lg-row'>寶王割身燃千燈<span class='note-inline'>(正法樂)</span>　薩捶投崖飼大虫<span class='note-inline'>(正法樂)</span></div>
<div class='lg-row'>慈善開心施五藏<span class='note-inline'>(正法樂)</span>　問汝眾生能不知<span class='note-inline'>(正法樂)</span></div>
<div class='lg-row'>正法樂正法樂　正法能超出世間</div>
<div class='lg-row'>本師苦行實難論<span class='note-inline'>(正法樂)</span>　子細尋思不忍問<span class='note-inline'>(正法樂)</span></div>
<div class='lg-row'>向者所陳爾計事<span class='note-inline'>(正法樂)</span>　一一皆是釋迦因<span class='note-inline'>(正法樂)</span></div>
<div class='lg-row'>正法樂正法樂　正法能超出世間</div>
<div class='lg-row'>布施持戒久精研<span class='note-inline'>(正法樂)</span>　忍辱精進不離禪<span class='note-inline'>(正法樂)</span></div>
<div class='lg-row'>苦行勤修功滿足<span class='note-inline'>(正法樂)</span>　直論劫數不論年<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>釋迦如來因地時<span class='note-inline'>(正法樂)</span>　多劫苦行獨超倫<span class='note-inline'>(正法樂)</span></div>
<div class='lg-row'>一一皆修無上業<span class='note-inline'>(正法樂)</span>　證得菩提出世間<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>本師苦行應真如<span class='note-inline'>(正法樂)</span>　實實相承無假虛<span class='note-inline'>(正法樂)</span></div>
<div class='lg-row'>證得菩提無上果<span class='note-inline'>(正法樂)</span>　分身百億度閻浮<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>從天降下至王室<span class='note-inline'>(正法樂)</span>　託陰摩耶睡夢中<span class='note-inline'>(正法樂)</span></div>
<div class='lg-row'>後園攀著無憂樹<span class='note-inline'>(正法樂)</span>　右脇便即誕真容<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>初生位次坐輪王<span class='note-inline'>(正法樂)</span>　震動天地放光明<span class='note-inline'>(正法樂)</span></div>
<div class='lg-row'>為表釋迦應化身<span class='note-inline'>(正法樂)</span>　普令諸子離無常<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>九龍吐水洗神胎<span class='note-inline'>(正法樂)</span>　天人榮腋捧孾孩<span class='note-inline'>(正法樂)</span></div>
<div class='lg-row'>便即東西行七步<span class='note-inline'>(正法樂)</span>　舉足下足踏蓮臺<span class='note-inline'>(正法樂)</span></div>
<div class='lg-row'>長大踰城入雪山<span class='note-inline'>(正法樂)</span>　苦行又經強六年<span class='note-inline'>(正法樂)</span></div>
<div class='lg-row'>身著草衣食麻麥<span class='note-inline'>(正法樂)</span>　跏趺攝念便歸禪<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>形容枯悴不思議<span class='note-inline'>(正法樂)</span>　牧女投身獻乳糜<span class='note-inline'>(正法樂)</span></div>
<div class='lg-row'>食了河中自沐浴<span class='note-inline'>(正法樂)</span>　帝釋從空按樹枝<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>因茲成佛放光明<span class='note-inline'>(正法樂)</span>　金口所說化眾生<span class='note-inline'>(正法樂)</span></div>
<div class='lg-row'>廣演三乘微妙法<span class='note-inline'>(正法樂)</span>　娑婆世界遍流行<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>成佛四十餘九十<span class='note-inline'>(正法樂)</span>　彼國經行遊五天<span class='note-inline'>(正法樂)</span></div>
<div class='lg-row'>普勸眾生勤念佛<span class='note-inline'>(正法樂)</span>　亦教持戒及修禪<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>凡夫見佛漸輕微<span class='note-inline'>(正法樂)</span>　如來觀見却還歸<span class='note-inline'>(正法樂)</span></div>
<div class='lg-row'>示現無常還報土<span class='note-inline'>(正法樂)</span>　閻浮眾生無所依<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>涅槃已後一千年<span class='note-inline'>(正法樂)</span>　法教流傳到此國<span class='note-inline'>(正法樂)</span></div>
<div class='lg-row'>眾生轉讀依行學<span class='note-inline'>(正法樂)</span>　示成道果亦生天<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>故知欲得出煩籠<span class='note-inline'>(正法樂)</span>　一一依行本師宗<span class='note-inline'>(正法樂)</span></div>
<div class='lg-row'>總道不修便作佛<span class='note-inline'>(正法樂)</span>　道理自看通不通<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>出家先且斷貪惱<span class='note-inline'>(正法樂)</span>　摧滅無明人我山<span class='note-inline'>(正法樂)</span></div>
<div class='lg-row'>於此閻浮無染著<span class='note-inline'>(正法樂)</span>　始得往往出世間<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>無漏智性本來常<span class='note-inline'>(正法樂)</span>　久在無明被塵藏<span class='note-inline'>(正法樂)</span></div>
<div class='lg-row'>眾生造罪無邊際<span class='note-inline'>(正法樂)</span>　若覓成佛錯永望<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>凡夫倒見不思惟<span class='note-inline'>(正法樂)</span>　所作所為不自知<span class='note-inline'>(正法樂)</span></div>
<div class='lg-row'>惡業宛然無減損<span class='note-inline'>(正法樂)</span>　道我成佛大愚癡<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>大乘無念說空宗<span class='note-inline'>(正法樂)</span>　空却無明貪愛空<span class='note-inline'>(正法樂)</span></div>
<div class='lg-row'>眾生倒見渾金錯<span class='note-inline'>(正法樂)</span>　撥無因果誑凡籠<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>莫嫌語質却懷瞋<span class='note-inline'>(正法樂)</span>　子細研窮總是真<span class='note-inline'>(正法樂)</span></div>
<div class='lg-row'>已見錯行相指示<span class='note-inline'>(正法樂)</span>　終歸還是腹心入<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>譬如大病若為除<span class='note-inline'>(正法樂)</span>　受得火艾去根株<span class='note-inline'>(正法樂)</span></div>
<div class='lg-row'>聞法既能自覺悟<span class='note-inline'>(正法樂)</span>　定生淨土會無餘<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>眾生努力念彌陀<span class='note-inline'>(正法樂)</span>　急要迅速更無過<span class='note-inline'>(正法樂)</span></div>
<div class='lg-row'>祇為西方開九品<span class='note-inline'>(正法樂)</span>　和罪帶障出娑婆<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>眾生隨佛到西方<span class='note-inline'>(正法樂)</span>　微塵故業自消亡<span class='note-inline'>(正法樂)</span></div>
<div class='lg-row'>如來願力親加被<span class='note-inline'>(正法樂)</span>　聞法悟道證真常<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>普告道場諸佛子<span class='note-inline'>(正法樂)</span>　各各發取菩提心<span class='note-inline'>(正法樂)</span></div>
<div class='lg-row'>正法真宗須倣學<span class='note-inline'>(正法樂)</span>　定見外道不堪任<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>何者名之為正法<span class='note-inline'>(正法樂)</span>　若箇道理是真宗<span class='note-inline'>(正法樂)</span></div>
<div class='lg-row'>好惡今時須決擇<span class='note-inline'>(正法樂)</span>　一一子細莫朦朧<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>持戒坐禪名正法<span class='note-inline'>(正法樂)</span>　念佛成佛是真宗<span class='note-inline'>(正法樂)</span></div>
<div class='lg-row'>不取佛言名外道<span class='note-inline'>(正法樂)</span>　撥無因果見為空<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>禪律如何是正法<span class='note-inline'>(正法樂)</span>　念佛三昧是真宗<span class='note-inline'>(正法樂)</span></div>
<div class='lg-row'>見性了心便是佛<span class='note-inline'>(正法樂)</span>　如何道理不相應<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
<div class='lg-row'>念佛聲聲下佛種<span class='note-inline'>(正法樂)</span>　坐禪持戒用真功<span class='note-inline'>(正法樂)</span></div>
<div class='lg-row'>汝若不修便作佛<span class='note-inline'>(正法樂)</span>　喻若飢人空掩風<span class='note-inline'>(正法樂)</span></div>
<div class='lg-row'>正法樂正法樂　正法能超出世間<span class='note-inline'>(正法樂)</span></div>
</div></div>
<div class='div-other'><a id='mulu15' />
<p class='h1'>西方樂讚<span class='note-inline'>(依阿彌陀經)</span></p>
<div class="lg regular"><div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>釋迦普勸念彌陀<span class='note-inline'>(西方樂)</span>　意在眾生出愛河<span class='note-inline'>(西方樂)</span></div>
<div class='lg-row'>上品華臺見慈主<span class='note-inline'>(諸佛子)</span>　到者皆因念佛多<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>西方進道勝娑婆<span class='note-inline'>(西方樂)</span>　緣無五欲及邪魔<span class='note-inline'>(西方樂)</span></div>
<div class='lg-row'>成佛不勞諸善業<span class='note-inline'>(西方樂)</span>　華臺端坐念彌陀<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>五濁修行多退轉<span class='note-inline'>(西方樂)</span>　不如念佛往西方<span class='note-inline'>(莫著人間樂莫著人間樂)</span></div>
<div class='lg-row'>到彼自然成正覺<span class='note-inline'>(西方樂)</span>　還來苦海作津樑<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>閻浮世界不堪停<span class='note-inline'>(西方樂)</span>　惡業因緣每日盈<span class='note-inline'>(西方樂)</span></div>
<div class='lg-row'>縱饒作得此之善<span class='note-inline'>(諸佛子)</span>　不覺地獄向前成<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>西方極樂樂轟轟<span class='note-inline'>(西方樂)</span>　長劫不聞諸苦名<span class='note-inline'>(西方樂)</span></div>
<div class='lg-row'>鼓樂弦歌空裹滿<span class='note-inline'>(諸佛子)</span>　自然相和說無上<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>閻浮穢惡不堪停<span class='note-inline'>(西方樂)</span>　惡業瞋恚鬪無明<span class='note-inline'>(西方樂)</span></div>
<div class='lg-row'>若能專心念彼佛<span class='note-inline'>(諸佛子)</span>　彌陀寶界悟無生<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>西方極樂七寶池<span class='note-inline'>(西方樂)</span>　八功德水不思議<span class='note-inline'>(西方樂)</span></div>
<div class='lg-row'>底有金沙岸香樹<span class='note-inline'>(諸佛子)</span>　蓮華涌出化生兒<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>彌陀淨剎甚精微<span class='note-inline'>(西方樂)</span>　黃金界道地瑠璃<span class='note-inline'>(西方樂)</span></div>
<div class='lg-row'>香風吹動諸行樹<span class='note-inline'>(諸佛子)</span>　宮商五會演希奇<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>極樂國中七寶池<span class='note-inline'>(西方樂)</span>　花開蓮色紫光耀<span class='note-inline'>(西方樂)</span></div>
<div class='lg-row'>繫念彌陀登寶座<span class='note-inline'>(諸佛子)</span>　須臾不覺證無為<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>碧玉樓前七寶臺<span class='note-inline'>(西方樂)</span>　諸天童子競過來<span class='note-inline'>(西方樂)</span></div>
<div class='lg-row'>一一持花供養佛<span class='note-inline'>(諸佛子)</span>　處處唯言稱善哉<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>莫怪頻頻共相勸<span class='note-inline'>(西方樂)</span>　見人往往有無常<span class='note-inline'>(西方樂)</span></div>
<div class='lg-row'>若得念佛深三昧<span class='note-inline'>(諸佛子)</span>　不怕三塗平等王<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>萬行之中為急要<span class='note-inline'>(西方樂)</span>　迅速無過淨土門<span class='note-inline'>(西方樂)</span></div>
<div class='lg-row'>不但本師金口說<span class='note-inline'>(諸佛子)</span>　十方諸佛共傳證<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>寶池寶岸甚寬平<span class='note-inline'>(西方樂)</span>　寶地瑠<span class='corr'>璃</span>千忉明<span class='note-inline'>(西方樂)</span></div>
<div class='lg-row'>普勸眾生勤念佛<span class='note-inline'>(諸佛子)</span>　彌陀決定自來迎<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>此界一人念佛名<span class='note-inline'>(西方樂)</span>　西方便有一蓮生<span class='note-inline'>(西方樂)</span></div>
<div class='lg-row'>但使一生常不退<span class='note-inline'>(諸佛子)</span>　此花還到此間迎<span class='note-inline'>(莫著人間樂莫著人間樂)</span></div>
<div class='lg-row'>西方樂西方樂　西方淨土不思議<span class='note-inline'>(莫著人間樂莫著人間樂)</span></div>
<div class='lg-row'>急須念佛莫悠悠<span class='note-inline'>(西方樂)</span>　欲超苦海要船舟<span class='note-inline'>(西方樂)</span></div>
<div class='lg-row'>稱名決定生安樂<span class='note-inline'>(諸佛子)</span>　永絕閻浮生死流<span class='note-inline'>(莫著人間樂莫著人間樂)</span></div>
<div class='lg-row'>歸去來<span class='note-inline'>(西方樂)</span>　閻浮五濁是塵埃<span class='note-inline'>(西方樂)</span></div>
<div class='lg-row'>不如西方快樂處<span class='note-inline'>(諸佛子)</span>　到彼花臺隨意開<span class='note-inline'>(莫著人間樂莫著人間樂)</span></div>
<div class='lg-row'>歸去來<span class='note-inline'>(西方樂)</span>　彌陀淨剎寶殿開<span class='note-inline'>(西方樂)</span></div>
<div class='lg-row'>但有傾心能念佛<span class='note-inline'>(諸佛子)</span>　臨終決定坐金臺<span class='note-inline'>(莫著人間樂莫著人間樂)</span></div>
<div class='lg-row'>歸去來<span class='note-inline'>(西方樂)</span>　生老病死苦相催<span class='note-inline'>(西方樂)</span></div>
<div class='lg-row'>晝夜懃心專念佛<span class='note-inline'>(諸佛子)</span>　摩尼殿上禮如來<span class='note-inline'>(莫著人間樂莫著人間樂)</span></div>
<div class='lg-row'>歸去來<span class='note-inline'>(西方樂)</span>　誰能惡道受輪迴<span class='note-inline'>(西方樂)</span></div>
<div class='lg-row'>若能念彼彌陀號<span class='note-inline'>(諸佛子)</span>　往生極樂坐花臺<span class='note-inline'>(莫著人間樂莫著人間樂)</span></div>
</div></div>
<div class='div-other'><a id='mulu16' />
<p class='h1'>般舟三昧讚<span class='note-inline'>(依般舟三昧經)</span></p><p class="byline">慈慜和尚</p>
<div class="lg regular"><div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>普勸迴心生淨土<span class='note-inline'>(願往生)</span>　迴向念佛即同生<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>曠劫已來流浪久<span class='note-inline'>(願往生)</span>　隨緣六道受輪迴<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>不遇往生善知識<span class='note-inline'>(願往生)</span>　誰能相勸得迴歸<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>憶受天堂暫時樂<span class='note-inline'>(願往生)</span>　福盡臨終現五衰<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>憶受人中胎藏苦<span class='note-inline'>(願往生)</span>　四蛇六賊競相催<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>憶受修羅餓鬼道<span class='note-inline'>(願往生)</span>　飢虛鬪諍苦難載<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>憶受畜生相食噉<span class='note-inline'>(願往生)</span>　刀光捨命復牽犁<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>憶受地獄長時苦<span class='note-inline'>(願往生)</span>　業風吹去不知迴<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>或入鑊湯爐炭火<span class='note-inline'>(願往生)</span>　騰波猛焰劇天雷<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>或上刀山攀劍樹<span class='note-inline'>(願往生)</span>　皮膚骨肉變成灰<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問何緣受此苦<span class='note-inline'>(願往生)</span>　貪魚愛肉業相隨<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>鎔銅灌口犁拂口<span class='note-inline'>(願往生)</span>　飲酒妄語受其災<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>或臥鐵床抱銅柱<span class='note-inline'>(願往生)</span>　總為邪婬顛倒來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>或墮阿鼻大地獄<span class='note-inline'>(願往生)</span>　經劫長年眼不開<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>上火下火交通過<span class='note-inline'>(願往生)</span>　刀輪鐵杵自飛來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>銅狗嚙心并噉血<span class='note-inline'>(願往生)</span>　鐵烏喙眼復穿鰓<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>今日道場諸眾等<span class='note-inline'>(願往生)</span>　恒沙曠劫總經來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>慶此人身難值遇<span class='note-inline'>(願往生)</span>　喻若優曇花始開<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>正值希聞淨土教<span class='note-inline'>(願往生)</span>　正值念佛法門開<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>正值彌陀弘誓喚<span class='note-inline'>(願往生)</span>　正值大眾信心迴<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>正值今日依經讚<span class='note-inline'>(願往生)</span>　正值結絜上花臺<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>正值道場無魔事<span class='note-inline'>(願往生)</span>　正值無病惱能來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>正值七日功成就<span class='note-inline'>(願往生)</span>　四十八願要相携<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>普勸道場同行者<span class='note-inline'>(願往生)</span>　努力迴心歸去來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問家鄉何處在<span class='note-inline'>(願往生)</span>　極樂池中七寶臺<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>彼佛因中立弘誓<span class='note-inline'>(願往生)</span>　聞名念我總迎來<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>不簡貧窮將富貴<span class='note-inline'>(願往生)</span>　不簡下智與高才<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>不簡無非淨土業<span class='note-inline'>(願往生)</span>　不簡外道闡提人<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>不簡長時修苦行<span class='note-inline'>(願往生)</span>　不簡今日始生心<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>不簡多聞持淨戒<span class='note-inline'>(願往生)</span>　不簡破戒罪根深<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>但使迴心多念佛<span class='note-inline'>(願往生)</span>　能令瓦礫變成金<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>寄語現前諸大眾<span class='note-inline'>(願往生)</span>　同緣去者早相尋<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問相尋何處去<span class='note-inline'>(願往生)</span>　報道彌陀淨土中<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問何緣得生彼<span class='note-inline'>(願往生)</span>　報道念佛自成功<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問今生多罪障<span class='note-inline'>(願往生)</span>　如何淨土肯相容<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>報道稱名罪消滅<span class='note-inline'>(願往生)</span>　喻若明燈入闇中<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>借問凡夫得生否<span class='note-inline'>(願往生)</span>　如何一念闇中明<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span></div>
<div class='lg-row'>報道除疑多念佛<span class='note-inline'>(願往生)</span>　彌陀決定自親近<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　專心念佛見彌陀<span class='note-inline'>(無量樂)</span>◎</div>
</div></div>
<p class='juan'>淨土五會法事讚本<span class='note-inline'>(終)</span></p>
</div><!-- end of div[@id='body'] -->
</body></html>