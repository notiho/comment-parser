<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說金色迦那鉢底陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1269
<div class='div-jing'>
<p class='juan'><a id='mulu1' />佛說金色迦那鉢底陀羅尼經</p><p class="byline">三藏金剛智奉　詔譯</p><p>如是我聞。一時佛在舍衛國迦蘭竹林園。大說法愍念一切眾生。說此陀羅尼。屬金色迦那鉢底。爾時世尊即說真言曰。</p>
<p class="dharani">曩謨率都底<span class='note-inline'>(一)</span>迦吒迦吒<span class='note-inline'>(二)</span>底吒摩吒<span class='note-inline'>(三)</span>起哩<span class='note-inline'>(二合)</span>亹拏<span class='note-inline'>(二合四)</span>起哩<span class='note-inline'>(二合)</span>亹拏<span class='note-inline'>(二合五)</span>畔惹畔惹<span class='note-inline'>(二合六)</span>曩謨率都帝<span class='note-inline'>(七)</span>護嚕捺<span class='note-inline'>(八)</span>跛惹尼曳<span class='note-inline'>(九)</span>娑縛賀<span class='note-inline'>(十)</span>阿部多<span class='note-inline'>(十一)</span>浪拏乞懺<span class='note-inline'>(二合)</span>質多<span class='note-inline'>(十二)</span>曷羅<span class='note-inline'>(引)</span>娑摩誐磋底<span class='note-inline'>(丁以反十三)</span>摩訶野<span class='note-inline'>(十四)</span>摩賀悉底<span class='note-inline'>(二合十五)</span>諾乞<span class='note-inline'>(二合)</span>曩<span class='note-inline'>(十六)</span>鉢羅<span class='note-inline'>(二合)</span>句跛野<span class='note-inline'>(引)</span>弭<span class='note-inline'>(引十七)</span>矩嚕矩嚕<span class='note-inline'>(十八)</span>祖嚕祖嚕<span class='note-inline'>(十九)</span>謨嚕謨嚕<span class='note-inline'>(二十)</span>曩謨曩謨<span class='note-inline'>(二十一)</span></p>
<p>佛告舍利弗。此是金色迦那鉢底除障難真言。若眾生受持真言者。所作諸法無不成。大驗當知。定有障難。即於白月若黑月二日八日十五日。牛糞塗地作壇種種供養所作成就。金色迦那鉢底白佛言。我當擁護持此真言者。若有眾生持此真言者。某人所須資財臥具衣服飲食金銀珍寶奴婢從不舊乏少。一切真言法速令成所。作就如意。其像形人身象頭六臂。於白㲲上畫之。刻作用得。白檀紫檀苦練木通用。餘木不得。若綵色勿用皮膠。須用香汁及有汁木。其身正立。鼻向右曲。左上手把刀。次手把歡喜團。下手把劍棒。次手把縛折羅。下手把索。身作金色。脚蹈金山。頭上五色雲。雲內有四天王及諸仙散華。左邊有俱摩羅淨軍。右邊有阿吒薄俱元率大將。向下左畫美女。音樂供養立。右畫四大藥叉。各執器仗一半頭一猪頭一象頭一馬頭。皆著虎皮褌。作像之時莫令見雜人等。書畢。</p>
<p>燒香清淨不食五辛。於淨室中安置其壇。方圓大小隨意作之。壇中燒安悉香白膠沈水香等。用隨餅乳粥歡喜團蘇蜜菓子種種供養。所作隨心。若鬼神難調伏者。搓白線呪之。一遍一結滿四十九結。繫左臂。一切鬼悉皆被縛一受持人。不須邪婬妄語作誑。其禁食已止芸<span class='corr'>薹</span>葫荽五辛。不得食。故入色孝家生產處。印法并通用。諸毘那翼迦法通用。勿親惡人。同行者施之無妨。</p>

<p class='juan'>金色迦那鉢底經</p></div>
</div><!-- end of div[@id='body'] -->
</body></html>