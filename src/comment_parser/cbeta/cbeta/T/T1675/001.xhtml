<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>讚法界頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1675
<p class='juan'><a id='mulu1' />讚法界頌</p><p class="byline">聖龍樹菩薩造</p><p class="byline">西天北印度烏填曩國帝釋宮寺三藏傳法大師賜紫沙門臣施護奉　詔譯</p>
<div class='div-jing'>
<div class="lg regular"><div class='lg-row'>歸命十方佛，　法身及報化，</div>
<div class='lg-row'>願共諸眾生，　速成法界性。</div>
<div class='lg-row'>輪迴三惡道，　法界理凝然，</div>
<div class='lg-row'>本來常清淨，　諸相不能遷；</div>
<div class='lg-row'>寂靜如虛空，　處處悉周遍，</div>
<div class='lg-row'>體皆離彼此，　非深復非淺。</div>
<div class='lg-row'>乳未轉變時，　酥醍醐不見，</div>
<div class='lg-row'>煩惱未伏除，　法界無由顯；</div>
<div class='lg-row'>如酥處乳中，　酥本妙光瑩，</div>
<div class='lg-row'>法界煩惱覆，　圓滿體清淨。</div>
<div class='lg-row'>如燈被障礙，　非能照餘物，</div>
<div class='lg-row'>無明恒覆心，　法界非明了；</div>
<div class='lg-row'>如燈離障礙，　處處物能照，</div>
<div class='lg-row'>煩惱破壞時，　真如恒顯現。</div>
<div class='lg-row'>初中及最後，　二障不能擾，</div>
<div class='lg-row'>如淨瑠璃珠，　恒時光照曜；</div>
<div class='lg-row'>光明物所障，　被障明非見，</div>
<div class='lg-row'>法界煩惱覆，　真如理難顯。</div>
<div class='lg-row'>圓寂體光潔，　輪迴不能染，</div>
<div class='lg-row'>勤求趣法界，　輪迴非能揜。</div>
<div class='lg-row'>如米糠纏裹，　穀體米非無，</div>
<div class='lg-row'>煩惱覆真如，　真如煩惱有；</div>
<div class='lg-row'>如穀去其糠，　米體自然見，</div>
<div class='lg-row'>若離煩惱糠，　法界理方顯。</div>
<div class='lg-row'>妄執有世間，　芭蕉終無實，</div>
<div class='lg-row'>法界非世間，　亦非虛妄見。</div>
<div class='lg-row'>如人飲甘露，　熱惱悉皆除，</div>
<div class='lg-row'>若證法界性，　煩惱熱皆棄。</div>
<div class='lg-row'>滅除煩惱焰，　法界甘露現，</div>
<div class='lg-row'>一切有情中，　高下皆平等。</div>
<div class='lg-row'>體實果不生，　執種果非有，</div>
<div class='lg-row'>智慧出生時，　有為非法界。</div>
<div class='lg-row'>法界本無處，　究竟方可證，</div>
<div class='lg-row'>清淨恒光潔，　日月皆瑩淨。</div>
<div class='lg-row'>法界無垢染，　如龍夜雨塵，</div>
<div class='lg-row'>況似羅睺面，　光明恒燦然。</div>
<div class='lg-row'>譬如火浣布，　處火能離染，</div>
<div class='lg-row'>垢去布猶存，　光明轉瑩淨。</div>
<div class='lg-row'>貪愛令心染，　虛妄有輪迴，</div>
<div class='lg-row'>亦如火浣布，　真空妄非有。</div>
<div class='lg-row'>三毒生死本，　智慧火能燒，</div>
<div class='lg-row'>法界體常有，　朗然恒照曜。</div>
<div class='lg-row'>煩惱染稱垢，　世尊恒所宣，</div>
<div class='lg-row'>垢滅真如顯，　如汲地中泉。</div>
<div class='lg-row'>法界體無垢，　根隨能覆藏，</div>
<div class='lg-row'>若除煩惱盡，　瑩淨叵難量。</div>
<div class='lg-row'>法界本無我，　二形及女男，</div>
<div class='lg-row'>體無虛妄執，　何處更思惟？</div>
<div class='lg-row'>法界離憎愛，　根塵境本無，</div>
<div class='lg-row'>虛妄執為因，　差別從此生。</div>
<div class='lg-row'>真空非苦惱，　貪愛苦惱因，</div>
<div class='lg-row'>耽染由妄想，　三界乃輪迴。</div>
<div class='lg-row'>懷孕在於腹，　嬰子未言見，</div>
<div class='lg-row'>二障覆真如，　法界不能證。</div>
<div class='lg-row'>種種生疑慮，　見慢及恚癡，</div>
<div class='lg-row'>妄計有真實，　真實計非有。</div>
<div class='lg-row'>兔角體非有，　妄執令真實，</div>
<div class='lg-row'>法界離妄執，　妄執真非有。</div>
<div class='lg-row'>如色必破壞，　微塵猶可知，</div>
<div class='lg-row'>法界非破壞，　三時不能得。</div>
<div class='lg-row'>有生還有滅，　榮辱亦皆隨，</div>
<div class='lg-row'>法界非生滅，　云何言所知？</div>
<div class='lg-row'>兔角本非有，　三世猶可思，</div>
<div class='lg-row'>真空非兔角，　思慮不能知。</div>
<div class='lg-row'>真空稱善逝，　色相悉皆亡，</div>
<div class='lg-row'>應化隨緣有，　修因離執非。</div>
<div class='lg-row'>圓通如日月，　水現影皆同，</div>
<div class='lg-row'>色聲雙泯絕，　差別云何有？</div>
<div class='lg-row'>三世可尋思，　生緣時決定，</div>
<div class='lg-row'>若悟己身法，　己身云何有？</div>
<div class='lg-row'>如水居熱際，　處熱覺悟非，</div>
<div class='lg-row'>寒際理亦然，　圓通皆如是。</div>
<div class='lg-row'>心恒煩惱覆，　迷惑不能了，</div>
<div class='lg-row'>若離煩惱纏，　覺悟而非有。</div>
<div class='lg-row'>如眼觀諸色，　離障能照曜，</div>
<div class='lg-row'>真空理亦然，　照曜離生滅。</div>
<div class='lg-row'>耳識聞於聲，　離妄及分別，</div>
<div class='lg-row'>法界性亦然，　分別妄非有。</div>
<div class='lg-row'>鼻能嗅諸香，　妄執性非有，</div>
<div class='lg-row'>色相二俱亡，　真空亦如是。</div>
<div class='lg-row'>舌根自性空，　味界恒遠離，</div>
<div class='lg-row'>識空體亦然，　法界理如是。</div>
<div class='lg-row'>身根自性淨，　冷煖觸非有，</div>
<div class='lg-row'>法界理亦然，　觸處常遠離。</div>
<div class='lg-row'>意緣法稱最，　自性恒遠離，</div>
<div class='lg-row'>諸法性本空，　圓通理如是。</div>
<div class='lg-row'>見聞及覺知，　相應法亦空，</div>
<div class='lg-row'>了絕諸妄想，　見聞理亦非。</div>
<div class='lg-row'>根塵起妄執，　清淨體源無，</div>
<div class='lg-row'>迷執有根塵，　根塵理非有。</div>
<div class='lg-row'>世間並出世，　空性本無差，</div>
<div class='lg-row'>我法由迷起，　遍計自輪迴。</div>
<div class='lg-row'>法界理清淨，　貪瞋癡本無，</div>
<div class='lg-row'>迷悟從心起，　三毒法假名。</div>
<div class='lg-row'>迷執自纏縛，　了達假名智，</div>
<div class='lg-row'>菩提非近遠，　三世理非有。</div>
<div class='lg-row'>煩惱籠迷執，　世尊經所宣，</div>
<div class='lg-row'>智生惑染滅，　妄執勿相纏。</div>
<div class='lg-row'>去來執最勝，　體空猶可思，</div>
<div class='lg-row'>菩提非妄執，　正證亦知非。</div>
<div class='lg-row'>水乳同一處，　鵝飲乳非雜，</div>
<div class='lg-row'>生空煩惱離，　二障亦非雜。</div>
<div class='lg-row'>妄執我非無，　了達本非有，</div>
<div class='lg-row'>涅盤清淨理，　二我俱非立。</div>
<div class='lg-row'>三檀齊修施，　尸羅離過非，</div>
<div class='lg-row'>忍因端正果，　精進勇懃依，</div>
<div class='lg-row'>靜慮令心止，　般若用無疑，</div>
<div class='lg-row'>願兼方便力，　安住勝菩提。</div>
<div class='lg-row'>菩提難妄執，　真空生滅無，</div>
<div class='lg-row'>了達空本性，　二相亦非有。</div>
<div class='lg-row'>乳糖離甘蔗，　離蔗糖非有，</div>
<div class='lg-row'>三乘趣菩提，　離種體非有。</div>
<div class='lg-row'>守護稻穀種，　芽莖必得生，</div>
<div class='lg-row'>守護菩提種，　菩提從此起。</div>
<div class='lg-row'>譬如於黑月，　光明未能見，</div>
<div class='lg-row'>有情煩惱纏，　真如未明顯。</div>
<div class='lg-row'>月初光雖有，　漸漸而增長，</div>
<div class='lg-row'>初地證菩提，　菩提未圓滿。</div>
<div class='lg-row'>十五月圓滿，　處處光皎潔，</div>
<div class='lg-row'>解脫顯法身，　法身理無缺。</div>
<div class='lg-row'>染污意相應，　纏縛俱生滅，</div>
<div class='lg-row'>解脫一切障，　三世悟非有。</div>
<div class='lg-row'>初大僧祇滿，　三檀普遍修，</div>
<div class='lg-row'>斷除分別障，　歡喜智難儔。</div>
<div class='lg-row'>三業悞兼犯，　防非重及輕，</div>
<div class='lg-row'>尸羅圓滿戒，　離垢獨標名。</div>
<div class='lg-row'>二障恒時染，　俱空慧<span class='corr'>刃</span>除，</div>
<div class='lg-row'>發光能照曜，　破滅漸無餘。</div>
<div class='lg-row'>遠離根隨染，　漸增焰慧威，</div>
<div class='lg-row'>菩提稱最勝，　燒照轉光輝。</div>
<div class='lg-row'>真俗稱二智，　相應互起違，</div>
<div class='lg-row'>合令無所礙，　難勝事恒時。</div>
<div class='lg-row'>十二緣生智，　巡環理趣全，</div>
<div class='lg-row'>甚深稱最勝，　般若現於前。</div>
<div class='lg-row'>世俗二乘行，　久修道已明，</div>
<div class='lg-row'>相無功用滿，　最後稱遠行。</div>
<div class='lg-row'>智用無分別，　恒時任運成，</div>
<div class='lg-row'>眾魔降退散，　不動獨彰名。</div>
<div class='lg-row'>善慧名無礙，　十方演法希，</div>
<div class='lg-row'>身雲甘露雨，　應物最堪依。</div>
<div class='lg-row'>眾德猶如水，　虛空喻似身，</div>
<div class='lg-row'>重麁皆蔽塞，　大法智稱雲。</div>
<div class='lg-row'>審諦輪迴事，　孰能免業牽？</div>
<div class='lg-row'>要知無苦惱，　淨土勿相纏。</div>
<div class='lg-row'>歸命佛真子，　位登智慧雲，</div>
<div class='lg-row'>細微皆斷盡，　超苦離諸塵。</div>
<div class='lg-row'>灌頂諸光照，　根塵普遍身，</div>
<div class='lg-row'>金剛寂大定，　眾苦勿相親。</div>
<div class='lg-row'>大寶花王座，　俱胝眾妙成，</div>
<div class='lg-row'>莊嚴皆普遍，　功德實難思。</div>
<div class='lg-row'>十力兼無畏，　三身四智圓，</div>
<div class='lg-row'>六通恒自在，　應物化機緣。</div>
<div class='lg-row'>照曜如圓月，　恒時焰熾燃，</div>
<div class='lg-row'>十方無不遍，　燦爛轉光鮮。</div>
<div class='lg-row'>永絕緣生染，　恒時處涅盤，</div>
<div class='lg-row'>菩提稱最勝，　化益物情歡。</div>
<div class='lg-row'>智用深如海，　隨機現應身，</div>
<div class='lg-row'>水清來月影，　處處度迷津。</div>
<div class='lg-row'>況似頗胝寶，　隨緣現影同，</div>
<div class='lg-row'>物情根有感，　周普事無窮。</div>
<div class='lg-row'>餓鬼恒飢渴，　不能見水泉，</div>
<div class='lg-row'>眾生無少信，　宿業自縈纏。</div>
<div class='lg-row'>化現身諸相，　光明皆燦然，</div>
<div class='lg-row'>佛雖恒在世，　不覩宿無緣。</div>
<div class='lg-row'>曉了塵沙界，　根隨染久無，</div>
<div class='lg-row'>二空殊勝智，　妙用化童愚。</div>
<div class='lg-row'>清淨絕諸垢，　自他受用身，</div>
<div class='lg-row'>恒居色究竟，　利益五乘人。</div>
<div class='lg-row'>救護眾生苦，　俱胝壽命長，</div>
<div class='lg-row'>二嚴無有盡，　功德叵難量。</div>
<div class='lg-row'>佛演一乘法，　隨機悟淺深，</div>
<div class='lg-row'>蓮花無垢染，　玉本絕瑕侵。</div>
<div class='lg-row'>少分而稱讚，　廣宣理趣玄，</div>
<div class='lg-row'>願將諸功德，　普利施人天。</div>
</div>
<p class='juan'>讚法界頌</p></div>
</div><!-- end of div[@id='body'] -->
</body></html>