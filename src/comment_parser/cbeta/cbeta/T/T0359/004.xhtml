<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘入諸佛境界智光明莊嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說大乘入諸佛境界智光明莊嚴經卷第四</p><p class="byline">譯經三藏朝散大夫試光祿卿<span class='corr'>傳</span>梵大師賜紫沙門臣惟淨等奉　詔譯</p><p>佛言：「妙吉祥！菩提者與虛空等，謂以虛空無高、無下，菩提亦然無高、無下，由是如來成等正覺。雖成正覺，亦無少法如微塵許若高若下諸所施作，此如是法若如是，知即是實智。妙吉祥！以何義故名為實智？謂一切法了無根本、無生無滅，彼無實性亦無所得，若有實性即是滅法，彼雖有生而無主宰復無攝受。妙吉祥！若無主宰、無攝受法即是滅法，此等諸法若生若滅，當知皆是緣法所轉，亦非此中有少法可轉，然佛如來不於諸法說斷滅相。</p>
<p>「復次，妙吉祥！菩提者即是如說句。以何義故名如說句？如說句者即是菩提。如其菩提，色、受、想、行、識亦然，而不離真如；如其菩提，眼、耳、鼻、舌、身、意，色、聲、香、味、觸、法處亦然，而不離真如；如其菩提，眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界亦然，而不離真如；如其菩提，地界、水界、火界、風界亦然，而不離真如。此等諸法如是施設，其所施設謂蘊、處、界，由是如來成等正覺，所成正覺離顛倒法。如其先法，後法亦然、中法亦然，前際不生、後際不去、中際性離，此如是法是即名為如所說句。如其一法，多法亦然；如其多法，一法亦然。妙吉祥！若一性若多性皆無所得，若有相、若無相，無入無住。何名為相？何名無相？所言相者，謂即生起一切善法；言無相者，謂一切法無所得故。又相者，謂即心無所住分位；無相者，即無相三摩地解脫法門。又相者，即一切法思惟稱量算數伺察；無相者，謂出過稱量。何名出過稱量？謂識法無故。又相者，即有為伺察；無相者，即無為伺察。</p>
<p>「復次，妙吉祥！菩提者即是無漏無取。何名無漏？何名無取？無漏者，謂離四種有漏之法。何等為四？一者欲漏，二者有漏，三者無明漏，四者見漏。無取者，謂離四種取著之法。何等為四？一者欲取，二者見取，三者戒禁取，四者我語取。如是四取，悉由無明暗蔽、愛法滋潤，互相取著。妙吉祥！若或本初於我語取根本，能了知者即我清淨，我清淨已隨知一切眾生清淨，由我清淨故即彼一切眾生清淨，若一切眾生清淨即法無二、無二種類，彼無二義即無生、無滅。妙吉祥！若無生、無滅即無心意識可轉，若無心意識可轉即無分別，若無分別即深固作意相應無明不能發起，若彼無明不發起者即十二有支亦不生長，若十二有支不生長者即法無生，若法無生即法決定，若法決定即調伏義，若調伏義即是勝義，若其勝義即離補特伽羅義，若離補特伽羅義即不可說義，若不可說義即緣生義，若緣生義即是法義，若法義即如來義。如是所說，若見緣生即能見法，若能見法即見如來，彼諸所見，若其如理審伺察時，是中亦無少法可見。妙吉祥！何名少法？謂心所緣。若無心所緣即無所見，由如是法故如來成等正覺，平等故平等。</p>
<p>「復次，妙吉祥！菩提者，是清淨義、無垢義、無著義。何名清淨？何名無垢？何名無著？謂空解脫門即是清淨；無相解脫門即是無垢；無願解脫門即是無著。無生是清淨；無作意是無垢；無起是無著。自性是清淨；圓淨是無垢。明亮是無著。無戲論是清淨；離戲論是無垢；戲論寂止是無著。真如是清淨；法界是無垢；實際是無著。虛空是清淨；寥廓是無垢；廣大是無著。了知內法是清淨；外無所行是無垢；內外無所得是無著。了知蘊法是清淨；界法自性是無垢；離諸處法是無著。過去盡智是清淨；未來無生智是無垢；現在法界安住智是無著。妙吉祥！此如是等，清淨、無垢、無著諸義，於一句中普能攝入，謂寂靜句。若寂靜即遍寂，若遍寂即近寂，若近寂即寂止，若寂止此說即是大牟尼法。</p>
<p>「復次，妙吉祥！如其虛空，菩提亦然；如其菩提，諸法亦然；如其諸法，眾生亦然；如其眾生，剎土亦然；如其剎土，涅盤亦然。妙吉祥！此說即是涅盤平等，為一切法畢竟邊際清淨之因，無對治離對治因，本來清淨、本來無垢、本來無著。如來了知彼一切法如是相故，現成正覺，然後觀察諸眾生界，建立清淨、無垢、無著遊戲法門，以是名字於諸眾生大悲心轉。</p>
<p>「復次，妙吉祥！云何是菩薩所行？菩薩勝行？謂若菩薩無盡無不盡、無生無不生，於畢竟盡相無所領受，然亦不壞畢竟無生。妙吉祥！菩薩若如是行，是為菩薩勝行。</p>
<p>「復次，妙吉祥！菩薩於過去心已盡，此無所行；未來心未至，此無所行；現在心無住，此無所行。菩薩於其過去、未來、現在諸心悉無所著，菩薩若如是行，是為菩薩勝行。</p>
<p>「又復布施之法，諸佛如來與諸菩薩，而無其二無二種類，菩薩若如是行，是為菩薩勝行。持戒、忍辱、精進、禪定、智慧亦復如是，諸佛如來與諸菩薩，而無其二無二種類，菩薩若如是行，是為菩薩勝行。</p>
<p>「又，妙吉祥！菩薩不行色空、不行色不空，菩薩若如是行，是為菩薩勝行。何以故？色即是空、色自性空，受想行識亦復如是，是故不行識空、不行識不空，菩薩若如是行，是為菩薩勝行。何以故？謂心意識無所得故。妙吉祥！此中無少法可有，若知若斷、若修若證，悉無所有。由如是故，此說名盡。如是乃為畢竟盡相，若畢竟盡即無所盡，無盡亦無盡。何以故？如所說盡故。若如所說盡，彼即無法可盡，若無法可盡即是無為，若無為即無生亦無滅，若佛出世、若不出世法性常住，以法住故即是法界，如法界住故智無所轉亦非無轉，以智無轉非無轉故，如是法理若悟入者，即得無漏、無生、無滅，此名漏盡。妙吉祥！是故當知，雖復世俗音聲文字總聚施設，是中無有少法若生、若滅。」</p>
<p>爾時，妙吉祥童真菩薩摩訶薩即從座起，偏袒右肩右膝著地向佛合掌，以妙伽陀伸讚歎曰：</p>

<div class="lg regular" style="margin-left:1em;"><div class='lg-row'>「無形顯色無狀貌，　是中無滅亦無生，</div>
<div class='lg-row'>無住亦復根本無，　無所緣尊今讚禮。</div>
<div class='lg-row'>以無住故無出入，　亦復無彼諸分位，</div>
<div class='lg-row'>已能解脫六處<span class='corr'>門</span>，　無所緣尊今讚禮。</div>
<div class='lg-row'>一切法中無所住，　有性無性皆遠離，</div>
<div class='lg-row'>諸行平等得圓成，　無所緣尊今讚禮。</div>
<div class='lg-row'>已能出離於三界，　虛空平等性中住，</div>
<div class='lg-row'>世間諸欲不染心，　無所緣尊今讚禮。</div>
<div class='lg-row'>三摩呬多常安處，　行住坐臥亦復然，</div>
<div class='lg-row'>諸威儀事妙肅成，　無所緣尊今讚禮。</div>
<div class='lg-row'>平等而來平等去，　平等性中妙安住，</div>
<div class='lg-row'>不壞平等性法門，　無所緣尊今讚禮。</div>
<div class='lg-row'>大聖善入平等性，　諸法皆住等引心，</div>
<div class='lg-row'>遍入無相妙法門，　無所緣尊今讚禮。</div>
<div class='lg-row'>大聖無住無所緣，　定中高積慧峯峻，</div>
<div class='lg-row'>普遍諸法得圓成，　無所緣尊今讚禮。</div>
<div class='lg-row'>眾生威儀及色相，　語言音聲亦復然，</div>
<div class='lg-row'>普能示現剎那間，　無所緣尊今讚禮。</div>
<div class='lg-row'>大聖已離於名色，　於蘊界法亦普斷，</div>
<div class='lg-row'>復能善入無相門，　無所緣尊今讚禮。</div>
<div class='lg-row'>大聖善離於諸相，　諸相境界亦遠離，</div>
<div class='lg-row'>已能善入無相門，　無所緣尊今讚禮。</div>
<div class='lg-row'>無所思惟無分別，　淨意亦復無所住，</div>
<div class='lg-row'>無諸作意無念生，　無所緣尊今讚禮。</div>
<div class='lg-row'>譬如虛空無含藏，　已離戲論無所著，</div>
<div class='lg-row'>其心平等復如空，　無所緣尊今讚禮。</div>
<div class='lg-row'>譬如虛空無中邊，　諸佛法性亦如是，</div>
<div class='lg-row'>已能超越三世門，　無所緣尊今讚禮。</div>
<div class='lg-row'>諸佛猶如虛空相，　即此虛空亦無相，</div>
<div class='lg-row'>已能解脫事及因，　無所緣尊今讚禮。</div>
<div class='lg-row'>一切法中無依止，　如水中月無所取，</div>
<div class='lg-row'>無我相亦無音聲，　無所緣尊今讚禮。</div>
<div class='lg-row'>大聖不依止蘊法，　界處諸法亦復然，</div>
<div class='lg-row'>已能解脫顛倒心，　無所緣尊今讚禮。</div>
<div class='lg-row'>大聖已離於二邊，　亦復斷除於我見，</div>
<div class='lg-row'>法界平等得圓成，　無所緣尊今讚禮。</div>
<div class='lg-row'>色相名數已解脫，　亦復遠離不正法，</div>
<div class='lg-row'>無取無捨平等心，　無所緣尊今讚禮。</div>
<div class='lg-row'>已能超越諸魔法，　一切法中悉通達，</div>
<div class='lg-row'>妙入無障礙法門，　無所緣尊今讚禮。</div>
<div class='lg-row'>正智不說諸法有，　亦復不說諸法無，</div>
<div class='lg-row'>無語言道無發生，　無所緣尊今讚禮。</div>
<div class='lg-row'>聖不依止於二法，　久已摧折我慢幢，</div>
<div class='lg-row'>解脫二無二法門，　無所緣尊今讚禮。</div>
<div class='lg-row'>所有身語意過失，　大聖久已普除斷，</div>
<div class='lg-row'>不可譬喻不可思，　無所緣尊今讚禮。</div>
<div class='lg-row'>大聖無轉無發悟，　一切過失悉遠離，</div>
<div class='lg-row'>智為先導遍所行，　無所緣尊今讚禮。</div>
<div class='lg-row'>無漏淨念最微妙，　實不實法悉了知，</div>
<div class='lg-row'>亦無繫著無思惟，　無所緣尊今讚禮。</div>
<div class='lg-row'>大聖於心無所緣，　而能遍知一切心，</div>
<div class='lg-row'>亦無自他想念生，　無所緣尊今讚禮。</div>
<div class='lg-row'>無所緣中有所緣，　於一切心不迷著，</div>
<div class='lg-row'>無障礙法已圓明，　無所緣尊今讚禮。</div>
<div class='lg-row'>大聖於心無所緣，　亦復自性無所有，</div>
<div class='lg-row'>無心平等得圓成，　無所緣尊今讚禮。</div>
<div class='lg-row'>大聖不依於智法，　而能遍觀諸剎土，</div>
<div class='lg-row'>一切眾生行亦然，　無所緣尊今讚禮。</div>
<div class='lg-row'>智者於心無所得，　是中亦復畢竟無，</div>
<div class='lg-row'>於一切法正遍知，　無所緣尊今讚禮。</div>
<div class='lg-row'>知一切法皆如幻，　即此幻亦無所有，</div>
<div class='lg-row'>已能解脫幻法門，　無所緣尊今讚禮。</div>
<div class='lg-row'>正覺雖行於世間，　亦不依止於世法，</div>
<div class='lg-row'>復無世間分別心，　無所緣尊今讚禮。</div>
<div class='lg-row'>大聖於彼空中行，　由空所成空境界，</div>
<div class='lg-row'>空與非空聖所宣，　無所緣尊今讚禮。</div>
<div class='lg-row'>現大神通起化事，　悉依如幻三摩地，</div>
<div class='lg-row'>離種種性遍入門，　無所緣尊今讚禮。</div>
<div class='lg-row'>了知非一非多性，　若近若遠無所轉，</div>
<div class='lg-row'>無高無下平等心，　無所緣尊今讚禮。</div>
<div class='lg-row'>金剛喻定現在前，　一剎那中成正覺，</div>
<div class='lg-row'>遍入無對礙法門，　無所緣尊今讚禮。</div>
<div class='lg-row'>雖知涅盤無所動，　亦於三世善調伏，</div>
<div class='lg-row'>具足種種方便門，　無所緣尊今讚禮。</div>
<div class='lg-row'>於彼一切眾生類，　善解智慧及方便，</div>
<div class='lg-row'>然亦不動涅盤門，　無所緣尊今讚禮。</div>
<div class='lg-row'>大聖無相無發悟，　已離戲論無對礙，</div>
<div class='lg-row'>無我故無對礙心，　無所緣尊今讚禮。</div>
<div class='lg-row'>已離疑惑無過失，　無我我所亦復然，</div>
<div class='lg-row'>於一切處正遍知，　無所緣尊今讚禮。</div>
</div>
<p class='juan'>佛說大乘入諸佛境界智光明莊嚴經卷第四</p></div>
</div><!-- end of div[@id='body'] -->
</body></html>