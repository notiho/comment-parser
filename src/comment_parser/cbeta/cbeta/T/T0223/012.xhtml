<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>摩訶般若波羅蜜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu53' />摩訶般若波羅蜜經卷第十二</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu54' />
<p class='h1'>◎歎淨品第四十二</p><p>爾時舍利弗白佛言：「世尊！是淨甚深。」</p>
<p>佛言：「畢竟淨故。」</p>
<p>舍利弗言：「何法淨故，是淨甚深？」</p>
<p>佛言：「色淨故，是淨甚深。受想行識淨故。四念處淨故，乃至八聖道分淨故。佛十力淨故，乃至十八不共法淨故。菩薩淨、佛淨故，一切智、一切種智淨故。是淨甚深。」</p>
<p>「世尊！是淨明。」</p>
<p>佛言：「畢竟淨故。」</p>
<p>舍利弗言：「何法淨故，是淨明？」</p>
<p>佛言：「般若波羅蜜淨故是淨明，乃至檀那波羅蜜淨故是淨明。四念處乃至一切智淨故是淨明。」</p>
<p>「世尊！是淨不相續。」</p>
<p>佛言：「畢竟淨故。」</p>
<p>舍利弗言：「何法不相續故，是淨不相續？」</p>
<p>佛言：「色不去不相續故，是淨不相續。乃至一切種智不去不相續故，是淨不相續。」</p>
<p>「世尊！是淨無垢。」</p>
<p>佛言：「畢竟淨故。」</p>
<p>舍利弗言：「何法無垢故，是淨無垢？」</p>
<p>佛言：「色性常淨故，是淨無垢。乃至一切種智性常淨故，是淨無垢。」</p>
<p>「世尊！是淨無得無著。」</p>
<p>佛言：「畢竟淨故。」</p>
<p>舍利弗言：「何法無得無著故，是淨無得無著？」</p>
<p>佛言：「色無得無著故，是淨無得無著。乃至一切種智無得無著故，是淨無得無著。」</p>
<p>「世尊！是淨無生。」</p>
<p>佛言：「畢竟淨故。」</p>
<p>舍利弗言：「何法無生故，是淨無生？」</p>
<p>佛言：「色無生故，是淨無生。乃至一切種智無生故，是淨無生。」</p>
<p>「世尊！是淨不生欲界中。」</p>
<p>佛言：「畢竟淨故。」</p>
<p>舍利弗言：「云何是淨不生欲界中？」</p>
<p>佛言：「欲界性不可得故，是淨不生欲界中。」</p>
<p>「世尊！是淨不生色界中。」</p>
<p>佛言：「畢竟淨故。」</p>
<p>舍利弗言：「云何是淨不生色界中？」</p>
<p>佛言：「色界性不可得故，是淨不生色界中。」</p>
<p>「世尊！是淨不生無色界中。」</p>
<p>佛言：「畢竟淨故。」</p>
<p>舍利弗言：「云何是淨不生無色界中？」</p>
<p>佛言：「無色界性不可得故，是淨不生無色界中。」</p>
<p>「世尊！是淨無知。」</p>
<p>佛言：「畢竟淨故。」</p>
<p>舍利弗言：「云何是淨無知？」</p>
<p>佛言：「諸法鈍故，是淨無知。」</p>
<p>「世尊！色無知，是淨淨。」</p>
<p>佛言：「畢竟淨故。」</p>
<p>舍利弗言：「云何色無知，是淨淨？」</p>
<p>佛言：「色自性空故色無知，是淨淨。」</p>
<p>「世尊！受想行識無知，是淨淨。」</p>
<p>佛言：「畢竟淨故。」</p>
<p>舍利弗言：「云何受想行識無知，是淨淨？」</p>
<p>佛言：「受想行識自性空故無知，是淨淨。」</p>
<p>「世尊！一切法淨故，是淨淨。」</p>
<p>佛言：「畢竟淨故。」</p>
<p>舍利弗言：「云何一切法淨故，是淨淨？」</p>
<p>佛言：「一切法不可得故一切法淨，是淨淨。」</p>
<p>「世尊！是般若波羅蜜於薩婆若無益無損」</p>
<p>佛言：「畢竟淨故。」</p>
<p>舍利弗言：「云何般若波羅蜜於薩婆若無益無損？」</p>
<p>佛言：「法常住相故，般若波羅蜜於薩婆若無益無損。」</p>
<p>「世尊！是般若波羅蜜淨，於諸法無所受。」</p>
<p>佛言：「畢竟淨故。」</p>
<p>舍利弗言：「云何般若波羅蜜淨，於諸法無所受？」</p>
<p>佛言：「法性不動故，是般若波羅蜜淨於諸法無所受。」</p>
<p>爾時慧命須菩提白佛言：「世尊！我淨故，色淨。」</p>
<p>佛言：「畢竟淨故。」</p>
<p>須菩提言：「以何因緣，我淨故色淨、畢竟淨？」</p>
<p>佛言：「我無所有故，色無所有、畢竟淨。」</p>
<p>「世尊！我淨故，受想行識淨。」</p>
<p>佛言：「畢竟淨故。」</p>
<p>須菩提言：「何因緣故，我淨受想行識淨、畢竟淨？」</p>
<p>佛言：「我無所有故，受想行識無所有、畢竟淨。」</p>
<p>「世尊！我淨故檀那波羅蜜淨，我淨故尸羅波羅蜜淨，我淨故羼提波羅蜜淨，我淨故毘梨耶波羅蜜淨，我淨故禪那波羅蜜淨。世尊！我淨故般若波羅蜜淨。世尊！我淨故四念處淨。世尊！我淨故乃至八聖道分淨。世尊！我淨故佛十力淨。世尊！我淨故乃至十八不共法淨。」</p>
<p>佛言：「畢竟淨故。」</p>
<p>須菩提言：「何因緣故，我淨檀那波羅蜜淨，我淨乃至十八不共法淨？」</p>
<p>佛言：「我無所有故，檀那波羅蜜無所有故淨，乃至十八不共法無所有故淨。」</p>
<p>「世尊！我淨故須陀洹果淨，我淨故斯陀含果淨，我淨故阿那含果淨，我淨故阿羅漢果淨，我淨故辟支佛道淨，我淨故佛道淨。」</p>
<p>佛言：「畢竟淨。」</p>
<p>須菩提言：「何因緣故，我淨須陀洹果淨，斯陀含果淨，阿那含果淨，阿羅漢果淨，辟支佛道淨，佛道淨？」</p>
<p>佛言：「自相空故。」</p>
<p>「世尊！我淨故一切智淨。」</p>
<p>佛言：「畢竟淨故。」</p>
<p>須菩提言：「何因緣故，我淨故一切智淨？」</p>
<p>佛言：「無相無念故。」</p>
<p>「世尊！以二淨故，無得無著。」</p>
<p>佛言：「畢竟淨。」</p>
<p>須菩提言：「何因緣故，以二淨故，無得無著是畢竟淨？」</p>
<p>佛言：「無垢無淨故。」</p>
<p>「世尊！我無邊故色淨受想行識淨。」</p>
<p>佛言：「畢竟淨。」</p>
<p>須菩提言：「何因緣故，我無邊故色淨、受想行識淨？」</p>
<p>佛言：「畢竟空、無始空故。」</p>
<p>須菩提白佛言：「世尊！若菩薩摩訶薩能如是知，是名菩薩摩訶薩般若波羅蜜。」</p>
<p>佛言：「畢竟淨故。」</p>
<p>須菩提言：「何因緣故，菩薩摩訶薩能如是知，是名菩薩摩訶薩般若波羅蜜？」</p>
<p>佛言：「知道種故。」</p>
<p>「世尊！若菩薩摩訶薩行般若波羅蜜，以方便力故，作是念：『色不知色，受想行識不知識，過去法不知過去法，未來法不知未來法，現在法不知現在法。』」</p>
<p>佛言：「菩薩摩訶薩行般若波羅蜜，以方便力故，不作是念：『我施與彼人，我持戒如是持戒，我修忍如是修忍，我精進如是精進，我入禪如是入禪，我修智慧如是修智慧，我得福德如是得福德，我當入菩薩法位中，我當淨佛國土、成就眾生，我當得一切種智。』須菩提！是菩薩摩訶薩行般若波羅蜜，以方便力故，無諸憶想分別。內空、外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空故。須菩提！是名菩薩摩訶薩行般若波羅蜜，以方便力故，無所礙。」</p>
<p>爾時釋提桓因問須菩提：「云何是求菩薩道善男子礙法？」</p>
<p>須菩提報釋提桓因言：「憍尸迦！有求菩薩道善男子、善女人取心相，所謂取檀那波羅蜜相，取尸羅波羅蜜相、羼提波羅蜜相、毘梨耶波羅蜜相、禪那波羅蜜相、般若波羅蜜相；取內空相、外空、內外空乃至無法有法空相；取四念處相乃至八聖道分相；取佛十力相乃至十八不共法相；取諸佛相；取於諸佛種善根相。是一切福德和合取相，迴向阿耨多羅三藐三菩提，憍尸迦！是名求菩薩道善男子、善女人礙法。用是法故，不能無礙行般若波羅蜜。何以故？憍尸迦！是色相不可迴向，受想行識相不可迴向，乃至一切種智相不可迴向。復次，憍尸迦！若菩薩摩訶薩示教利喜他人阿耨多羅三藐三菩提，應示教利喜一切諸法實相。若求菩薩道善男子、善女人行檀那波羅蜜時，不應作是分別言：『我施與、我持戒、我忍辱、我精進、我入禪定、我修智慧。我行內空、外空、內外空，乃至我行無法有法空。我修四念處，乃至我行阿耨多羅三藐三菩提。』善男子、善女人應如是示教利喜他人阿耨多羅三藐三菩提，若如是示教利喜阿耨多羅三藐三菩提，自無錯謬，亦如佛所說法示教利喜，令是善男子、善女人遠離一切礙法。」</p>
<p>爾時佛讚須菩提：「善哉，善哉！如汝為諸菩薩說諸礙法。須菩提！汝今更聽我說微細礙相。須菩提！汝一心好聽。」</p>
<p>佛告須菩提：「有善男子、善女人發阿耨多羅三藐三菩提心，取相念諸佛。須菩提！所可有相皆是礙相。又於諸佛從初發意乃至法住，於其中間，所有善根取相憶念。取相憶念已，迴向阿耨多羅三藐三菩提。須菩提！所可有相皆是礙相。又於諸佛及弟子所有善根及餘眾生善根，取相迴向阿耨多羅三藐三菩提。須菩提！所可有相皆是礙相。何以故？不應取相憶念諸佛，亦不應取相憶念諸佛善根」</p>
<p>須菩提白佛言：「世尊！是般若波羅蜜甚深。」</p>
<p>佛言：「一切法常離故。」</p>
<p>須菩提言：「世尊！我當禮般若波羅蜜。」</p>
<p>佛告須菩提：「是般若波羅蜜無起無作故，無有能得者。」</p>
<p>須菩提言：「世尊！一切諸法亦不可知、不可得。」</p>
<p>佛言：「一切法一性非二性。須菩提！是一法性是亦無性，是無性即是性，是性不起不滅。如是，須菩提！菩薩摩訶薩若知諸法一性，所謂無性無起無作，則遠離一切礙相。」</p>
<p>須菩提白佛言：「世尊！是般若波羅蜜難知難解。」</p>
<p>佛言：「如所言，是般若波羅蜜無見者、無聞者、無知者、無識者、無得者。」</p>
<p>「世尊！是般若波羅蜜不可思議。」</p>
<p>佛言：「如所言，是般若波羅蜜不從心生，不從色受想行識生，乃至不從十八不共法生。」◎</p>
</div>
<div class='div-pin'><a id='mulu55' />
<p class='h1'>摩訶般若波羅蜜經無作品第四十三<span class='note-inline'>(丹面各千佛品)</span></p><p>須菩提白佛言：「是般若波羅蜜無所作。」</p>
<p>佛言：「作者不可得故，色不可得，乃至一切法不可得故。」</p>
<p>「世尊！若菩薩摩訶薩欲行般若波羅蜜，應云何行？」</p>
<p>佛告須菩提：「菩薩摩訶薩欲行般若波羅蜜，不行色是行般若波羅蜜，不行受想行識是行般若波羅蜜，乃至不行一切種智是行般若波羅蜜。不行色常無常是行般若波羅蜜，乃至一切種智不行常無常是行般若波羅蜜。不行色若苦若樂是行般若波羅蜜，乃至不行一切種智若苦若樂是行般若波羅蜜。不行色是我非我是行般若波羅蜜，乃至不行一切種智是我非我是行般若波羅蜜。不行色淨不淨是行般若波羅蜜，乃至不行一切種智淨不淨是行般若波羅蜜。何以故？是色無所有性，云何有常無常、苦樂、我無我、淨不淨？受想行識亦無所有性，云何有常無常乃至淨不淨？乃至一切種智無所有性，云何有常無常乃至淨不淨？</p>
<p>「復次，須菩提！菩薩摩訶薩行般若波羅蜜時，不行色不具足是行般若波羅蜜，不行受想行識不具足是行般若波羅蜜，乃至不行一切種智不具足是行般若波羅蜜。何以故？色不具足者，是不名色。如是亦不行，為行般若波羅蜜。受想行識不具足者，是不名識。如是亦不行，為行般若波羅蜜。乃至不行一切種智不具足者，是不名一切種智。如是亦不行，為行般若波羅蜜。」</p>
<p>須菩提白佛言：「未曾有也！世尊善說求菩薩道善男子、善女人礙不礙相。」</p>
<p>佛言：「如是，如是！須菩提！佛善說求菩薩道善男子、善女人礙不礙相。復次，須菩提！若菩薩摩訶薩行般若波羅蜜時，不行色不礙，是行般若波羅蜜；不行受想行識不礙，是行般若波羅蜜。不行眼不礙，是行般若波羅蜜；不行耳鼻舌身不礙，是行般若波羅蜜；不行意不礙，是行般若波羅蜜；不行檀那波羅蜜不礙，是行般若波羅蜜；不行尸羅波羅蜜不礙，是行般若波羅蜜；不行羼提波羅蜜不礙，是行般若波羅蜜。不行毘梨耶波羅蜜不礙，是行般若波羅蜜；不行禪那波羅蜜不礙，是行般若波羅蜜；不行般若波羅蜜不礙，是行般若波羅蜜。乃至不行一切種智不礙，是行般若波羅蜜。須菩提！菩薩摩訶薩如是行般若波羅蜜時，知色是不礙，知受想行識是不礙，乃至知一切種智是不礙；知須陀洹果不礙，知斯陀含果不礙，知阿那含果不礙，知阿羅漢果不礙，知辟支佛道不礙，知阿耨多羅三藐三菩提道不礙。」</p>
<p>爾時慧命須菩提白佛言：「未曾有也。世尊！是甚深法，若說亦不增不減，若不說亦不增不減。」</p>
<p>佛語須菩提：「如是，如是！是甚深法，若說亦不增不減，若不說亦不增不減。譬如佛盡形壽若讚若毀虛空，讚時亦不增不減，毀時亦不增不減。須菩提！如幻人，若讚時不增不減，毀時亦不增不減。讚時不喜，毀時不憂。須菩提！諸法法相亦如是。若說亦如本不異，若不說亦如本不異。」</p>
<p>須菩提白佛言：「世尊！諸菩薩摩訶薩所為甚難，修行是般若波羅蜜時不憂不喜而能習般若波羅蜜，於阿耨多羅三藐三菩提亦不轉還。何以故？世尊！修般若波羅蜜如修虛空，如虛空中無般若波羅蜜，無禪那、無毘梨耶、無羼提、無尸羅、無檀那波羅蜜。如虛空中無色、無受想行識，亦無內空、外空、內外空乃至無法有法空。無四念處乃至無八聖道分。無佛十力乃至無十八不共法。無須陀洹果斯陀含果阿那含果阿羅漢果。無辟支佛道、無阿耨多羅三藐三菩提。修般若波羅蜜亦如是。世尊！應禮是諸菩薩摩訶薩能大誓莊嚴。世尊！是人為眾生大誓莊嚴勤精進，如為虛空大誓莊嚴勤精進。世尊！是人欲度眾生如欲度虛空。世尊！是諸菩薩摩訶薩大誓莊嚴，如為虛空等眾生大誓莊嚴。世尊！是人大誓莊嚴欲度眾生，為如舉虛空。世尊！諸菩薩摩訶薩得大精進力，欲度眾生故，發阿耨多羅三藐三菩提心。世尊！諸菩薩摩訶薩大誓莊嚴，欲度眾生故，發阿耨多羅三藐三菩提心。世尊！諸菩薩摩訶薩大勇猛為度如虛空等眾生故，發阿耨多羅三藐三菩提心。何以故？世尊！若三千大千世界滿中諸佛，譬如竹葦甘蔗稻麻叢林。諸佛若一劫、若減一劫常說法，一一佛度無量無邊阿僧祇眾生令入涅槃。世尊！是眾生性亦不減亦不增。何以故？眾生無所有故，眾生離故。乃至十方世界中諸佛所度眾生亦如是。世尊！以是因緣故，我如是說：『是人欲度眾生故，發阿耨多羅三藐三菩提心，為欲度虛空。』」</p>
<p>是時有一比丘作是言：「我禮般若波羅蜜。般若波羅蜜中雖無法生、無法滅，而有戒眾、定眾、慧眾、解脫眾、解脫知見眾，而有諸須陀洹、諸斯陀含、諸阿那含、諸阿羅漢、諸辟支佛。有諸佛而有佛寶、法寶、比丘僧寶，而有轉法輪。」</p>
<p>爾時釋提桓因語須菩提：「若菩薩摩訶薩習般若波羅蜜，為習何法？」</p>
<p>須菩提語釋提桓因言：「憍尸迦！是菩薩摩訶薩習般若波羅蜜，為習空法。」</p>
<p>釋提桓因白佛言：「世尊！若善男子、善女人受持是般若波羅蜜，親近讀誦說、正憶念。我當作何等護？」</p>
<p>爾時須菩提語釋提桓因言：「憍尸迦！汝頗見是法可守護者不？」</p>
<p>釋提桓因言：「不也，須菩提！我不見是法可守護者。」</p>
<p>須菩提言：「憍尸迦！若善男子、善女人如般若波羅蜜中所說行，即是守護。所謂常不遠離如所說般若波羅蜜行，是善男子、善女人，若人、若非人不得其便。當知是善男子、善女人，不遠離般若波羅蜜。憍尸迦！若人欲護行般若波羅蜜菩薩，為欲護虛空。憍尸迦！於汝意云何，汝能護夢、焰、影、響、幻、化不？」</p>
<p>釋提桓因言：「不能護。」</p>
<p>「若人欲護行般若波羅蜜諸菩薩摩訶薩，亦如是，但自疲苦。憍尸迦！於汝意云何，能護佛所化不？」</p>
<p>釋提桓因言：「不能護。」</p>
<p>「若人欲護行般若波羅蜜諸菩薩摩訶薩，亦如是。憍尸迦！於汝意云何，能護法性、實際、如、不可思議性不？」</p>
<p>釋提桓因言：「不能護。」</p>
<p>「若人欲護行般若波羅蜜諸菩薩摩訶薩，亦如是。」</p>
<p>爾時釋提桓因問須菩提：「云何菩薩摩訶薩行般若波羅蜜，知見諸法如夢、如焰、如影、如響、如幻、如化？諸菩薩摩訶薩如所知見故，不念夢、不念是夢、不念用夢、不念我夢，焰、影、響、幻、化亦如是。」</p>
<p>須菩提言：「憍尸迦！若菩薩摩訶薩行般若波羅蜜，不念色、不念是色、不念用色、不念我色，是菩薩摩訶薩亦能不念夢、不念是夢、不念用夢、不念我夢。乃至化亦不念化、不念是化、不念用化、不念我化。受想行識亦如是。乃至一切智，不念一切智、不念是一切智、不念用一切智、不念我一切智，是菩薩摩訶薩亦能不念夢、不念是夢、不念用夢、不念我夢。乃至化亦如是。如是，憍尸迦！菩薩摩訶薩知諸法如夢、如焰、如影、如響、如幻、如化。」</p>
<p>爾時佛神力故，三千大千世界中諸四天王天、三十三天、夜摩天、兜率陀天、化樂天、他化自在天、梵身天、梵輔天、梵眾天、大梵天、少光天乃至淨居天，是一切諸天以天栴檀華遙散佛上，來詣佛所，頭面禮佛足，却住一面。爾時四天王天、釋提桓因及三十三天——梵天王乃至諸淨居天——佛神力故，見東方千佛說法，亦如是相、如是名字，說是般若波羅蜜品。諸比丘皆字須菩提，問難般若波羅蜜品者皆字釋提桓因。南西北方四維上下亦如是，各千佛現。</p>
<p>爾時佛告須菩提：「彌勒菩薩摩訶薩得阿耨多羅三藐三菩提時，亦當於是處說般若波羅蜜。賢劫中諸菩薩摩訶薩得阿耨多羅三藐三菩提時，亦當於是處說般若波羅蜜。」</p>
<p>須菩提白佛言：「世尊！彌勒菩薩摩訶薩得阿耨多羅三藐三菩提時，用何相、何因、何義說是般若波羅蜜義？」</p>
<p>佛告須菩提：「彌勒菩薩摩訶薩得阿耨多羅三藐三菩提時，『色非常非無常』，當如是說法。『色非苦非樂、色非我非無我、色非淨非不淨』，當如是說法。『色非縛非解』，當如是說法。『受想行識非常非無常』乃至『非縛非解』，當如是說法。『色非過去、色非未來、色非現在』，當如是說法。受想行識亦如是。色畢竟淨，當如是說法。『受想行識畢竟淨』，當如是說法。乃至『一切智畢竟淨』，當如是說法。」</p>
<p>須菩提白佛言：「世尊！是般若波羅蜜清淨。」</p>
<p>佛言：「色清淨故，般若波羅蜜清淨。受想行識清淨故，般若波羅蜜清淨。」</p>
<p>「世尊！云何色清淨故，般若波羅蜜清淨？云何受想行識清淨故，般若波羅蜜清淨？」</p>
<p>佛言：「若色不生不滅、不垢不淨，是名色清淨。受想行識不生不滅、不垢不淨，是名受想行識清淨。復次，須菩提！虛空清淨故，般若波羅蜜清淨。」</p>
<p>「世尊！云何虛空清淨故，般若波羅蜜清淨？」</p>
<p>佛言：「虛空不生不滅故清淨。般若波羅蜜亦如是。復次，須菩提！色不污故，般若波羅蜜清淨。受想行識不污故，般若波羅蜜清淨。」</p>
<p>「世尊！云何色不污故，般若波羅蜜清淨？受想行識不污故，般若波羅蜜清淨？」</p>
<p>佛言：「如虛空不可污故，虛空清淨。」</p>
<p>「世尊！云何如虛空不可污故，虛空清淨？」</p>
<p>佛言：「虛空不可取故，虛空清淨。虛空清淨故，般若波羅蜜清淨。復次，須菩提！虛空可說故，般若波羅蜜清淨。」</p>
<p>「世尊！云何虛空可說故，般若波羅蜜清淨？」</p>
<p>佛言：「因虛空中二聲出故。般若波羅蜜亦如虛空，可說故清淨。須菩提！虛空不可說故，般若波羅蜜清淨。」</p>
<p>「世尊！云何虛空不可說故，般若波羅蜜清淨？」</p>
<p>佛言：「如虛空無可說故，般若波羅蜜清淨。復次，如虛空不可得故，般若波羅蜜清淨。」</p>
<p>「世尊！云何如虛空不可得故，般若波羅蜜清淨？」</p>
<p>佛言：「如虛空無所得相，般若波羅蜜亦如虛空，無所得故清淨。復次，須菩提！一切法不生不滅、不垢不淨故，般若波羅蜜清淨。」</p>
<p>「世尊！云何一切法不生不滅、不垢不淨故，般若波羅蜜清淨？」</p>
<p>佛言：「一切法畢竟清淨故，般若波羅蜜清淨。」</p>
<p>須菩提白佛言：「世尊！若善男子、善女人受持是般若波羅蜜，親近正憶念者，終不病眼，耳鼻舌身亦終不病，身無形殘亦不衰老，終不橫死。無數百千萬諸天——四天王天乃至淨居諸天——皆悉隨從聽受。六齋日——月八日、二十三日、十四日、二十九日、十五日、三十日，諸天眾會善男子、善女人為法師者在所說般若波羅蜜處皆悉來集。是善男子、善女人在大眾中說是般若波羅蜜，得無量無邊阿僧祇不可思議不可稱量福德。」</p>
<p>佛告須菩提：「如是，如是！是善男子善女人，若六齋日——月八日、二十三日、十四日、二十九日、十五日、三十日——在諸天眾前說是般若波羅蜜義，是善男子、善女人得無量無邊阿僧祇不可思議不可稱量福德。何以故？須菩提？般若波羅蜜是大珍寶。何等是大珍寶？是般若波羅蜜能拔地獄、畜生、餓鬼及人中<span class='corr'>貧</span>窮，能與剎利大姓、婆羅門大姓、居士大家，能與四天王天處乃至非有想非無想處，能與須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。何以故？是般若波羅蜜中廣說十善道、四禪、四無量心、四無色定、四念處乃至八聖道分，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜；廣說內空乃至無法有法空；廣說佛十力乃至一切智。從是中學，出生剎利大姓、婆羅門大姓、居士大家，出生四天王天、三十三天、夜摩天、兜率陀天、化樂天、他化自在天，梵身天、梵輔天、梵眾天、大梵天、光天、少光天、無量光天、光音天、淨天、少淨天、無量淨天、遍淨天、阿那婆迦天、得福天、廣果天、無想天、阿浮訶那天、不熱天、快見天、妙見天、阿迦尼吒天，虛空無邊處天、識無邊處天、無所有處天、非有想非無想處天。是法中學，得須陀洹果、斯陀含果、阿那含果、阿羅漢果，得辟支佛道，得阿耨多羅三藐三菩提。以是故，須菩提！般若波羅蜜名為大珍寶。珍寶波羅蜜中無有法可得，若生若滅、若垢若淨、若取若捨。珍寶波羅蜜亦無有法若善若不善、若世間若出世間、若有漏若無漏、若有為若無為。以是故，須菩提！是名無所得珍寶波羅蜜。須菩提！是珍寶波羅蜜無有法能染污。何以故？所用染法不可得故。須菩提！以是故，名無染珍寶波羅蜜須菩提。若菩薩摩訶薩行般若波羅蜜時，亦如是不知，亦如是不分別，亦如是不可得，亦如是不戲論，是為能修行般若波羅蜜，亦能禮覲諸佛，從一佛國至一佛國，供養恭敬尊重讚歎諸佛，遊諸佛剎，成就眾生、淨佛國土。須菩提！是般若波羅蜜於諸法無有力無非力，亦無受亦無與，不生不滅、不垢不淨、不增不減。是般若波羅蜜亦非過去非未來非現在，不捨欲界不住欲界，不捨色界不住色界，不捨無色界不住無色界。是般若波羅蜜，不與檀那波羅蜜亦不捨，不與尸波羅蜜亦不捨，不與羼提波羅蜜亦不捨，不與毘梨耶波羅蜜亦不捨，不與禪那波羅蜜亦不捨，不與般若波羅蜜亦不捨。不與內空亦不捨，乃至不與無法有法空亦不捨。不與四念處亦不捨，乃至不與八聖道分亦不捨。不與佛十力亦不捨，乃至不與十八不共法亦不捨。不與須陀洹果亦不捨，乃至不與阿羅漢果亦不捨。不與辟支佛道亦不捨，乃至不與一切智亦不捨。是般若波羅蜜不與阿羅漢法、不捨凡人法，不與辟支佛法、不捨阿羅漢法，不與佛法、不捨辟支佛法。是般若波羅蜜亦不與無為法、不捨有為法。何以故？若有諸佛、若無諸佛，是諸法相常住不異。法相、法住、法位常住，不謬不失故。」</p>
<p>爾時諸天子虛空中立，發大音聲，踊躍歡喜，以漚鉢羅華、波頭摩華、拘物頭華、分陀利華而散佛上。作如是言：「我等於閻浮提見第二法輪轉。」是中無量百千天子得無生法忍。</p>
<p>佛告須菩提：「是法輪轉，非第一轉、非第二轉。是般若波羅蜜不為轉、不為還故出，無法有法空故。」</p>
<p>須菩提白佛言：「世尊！云何無法有法空故，般若波羅蜜不為轉、不為還故出？」</p>
<p>佛言：「般若波羅蜜般若波羅蜜相空，乃至檀那波羅蜜檀那波羅蜜相空。內空內空相空，乃至無法有法空無法有法空相空。四念處四念處相空，乃至八聖道分八聖道分相空。佛十力佛十力相空，乃至十八不共法十八不共法相空。須陀洹果須陀洹果相空，斯陀含果斯陀含果相空，阿那含果阿那含果相空，阿羅漢果阿羅漢果相空，辟支佛道辟支佛道相空，一切種智一切種智相空。」</p>
<p>須菩提白佛言：「世尊！諸菩薩摩訶薩般若波羅蜜，是摩訶波羅蜜。何以故？雖一切法自性空，而諸菩薩摩訶薩因般若波羅蜜得阿耨多羅三藐三菩提，亦無法可得，轉法輪亦無法可轉，亦無法可還。是摩訶波羅蜜中亦無有法可見。何以故？是法不可得若轉、若還，一切法畢竟不生故。何以故？是空相不能轉、不能還，無相相不能轉、不能還，無作相不能轉、不能還。若能如是說般若波羅蜜，教照開示、分別顯現、解釋淺易，有能如是教者，是名清淨說般若波羅蜜，亦無說者、亦無受者、亦無證者。若無說無受、無證亦無滅者，是說法中亦無畢定福田。」</p>
</div>
<div class='div-pin'><a id='mulu56' />
<p class='h1'>摩訶般若波羅蜜經遍歎品第四十四<span class='note-inline'>(丹百波羅蜜品)</span></p><p>爾時慧命須菩提白佛言：「世尊！無邊波羅蜜是般若波羅蜜。」</p>
<p>佛言：「如虛空無邊故。」</p>
<p>「世尊！等波羅蜜是般若波羅蜜。」</p>
<p>佛言：「諸法等故。」</p>
<p>「世尊！離波羅蜜是般若波羅蜜。」</p>
<p>佛言：「畢竟空故。」</p>
<p>「世尊！不壞波羅蜜是般若波羅蜜。」</p>
<p>佛言：「一切法不可得故。」</p>
<p>「世尊！無彼岸波羅蜜是般若波羅蜜。」</p>
<p>佛言：「無名無身故。」</p>
<p>「世尊！空種波羅蜜是般若波羅蜜。」</p>
<p>佛言：「入出息不可得故。」</p>
<p>「世尊！不可說波羅蜜是般若波羅蜜。」</p>
<p>佛言：「覺觀不可得故。」</p>
<p>「世尊！無名波羅蜜是般若波羅蜜。」</p>
<p>佛言：「受想行識不可得故。」</p>
<p>「世尊！不去波羅蜜是般若波羅蜜。」</p>
<p>佛言：「一切法不來故。」</p>
<p>「世尊！無移波羅蜜是般若波羅蜜。」</p>
<p>佛言：「一切法不可伏故。」</p>
<p>「世尊！盡波羅蜜是般若波羅蜜。」</p>
<p>佛言：「一切法畢竟盡故。」</p>
<p>「世尊！不生波羅蜜是般若波羅蜜。」</p>
<p>佛言：「一切法不滅故。」</p>
<p>「世尊！不滅波羅蜜是般若波羅蜜。」</p>
<p>佛言：「一切法不生故。」</p>
<p>「世尊！無作波羅蜜是般若波羅蜜。」</p>
<p>佛言：「作者不可得故。」</p>
<p>「世尊！無知波羅蜜是般若波羅蜜。」</p>
<p>佛言：「知者不可得故。」</p>
<p>「世尊！不到波羅蜜是般若波羅蜜。」</p>
<p>佛言：「生死不可得故。」</p>
<p>「世尊！不失波羅蜜是般若波羅蜜。」</p>
<p>佛言：「一切法不失故。」</p>
<p>「世尊！夢波羅蜜是般若波羅蜜。」</p>
<p>佛言：「乃至夢中所見不可得故。」</p>
<p>「世尊！響波羅蜜是般若波羅蜜。」</p>
<p>佛言：「聞聲者不可得故。」</p>
<p>「世尊！影波羅蜜是般若波羅蜜」</p>
<p>佛言：「鏡面不可得故。」</p>
<p>「世尊！焰波羅蜜是般若波羅蜜。」</p>
<p>佛言：「水流不可得故。」</p>
<p>「世尊！幻波羅蜜是般若波羅蜜。」</p>
<p>佛言：「術事不可得故。」</p>
<p>「世尊！不垢波羅蜜是般若波羅蜜。」</p>
<p>佛言：「諸煩惱不可得故。」</p>
<p>「世尊！無淨波羅蜜是般若波羅蜜。」</p>
<p>佛言：「煩惱虛誑故。」</p>
<p>「世尊！不污波羅蜜是般若波羅蜜。」</p>
<p>佛言：「處不可得故。」</p>
<p>「世尊！不戲論波羅蜜是般若波羅蜜。」</p>
<p>佛言：「一切戲論破故。」</p>
<p>「世尊！不念波羅蜜是般若波羅蜜。」</p>
<p>佛言：「一切念破故。」</p>
<p>「世尊！不動波羅蜜是般若波羅蜜。」</p>
<p>佛言：「法性常住故。」</p>
<p>「世尊！無染波羅蜜是般若波羅蜜。」</p>
<p>佛言：「知一切法無妄解故。」</p>
<p>「世尊！不起波羅蜜是般若波羅蜜。」</p>
<p>佛言：「一切法無分別故。」</p>
<p>「世尊！寂滅波羅蜜是般若波羅蜜。」</p>
<p>佛言：「一切法相不可得故。」</p>
<p>「世尊！無欲波羅蜜是般若波羅蜜。」</p>
<p>佛言：「欲不可得故。」</p>
<p>「世尊！無瞋波羅蜜是般若波羅蜜。」</p>
<p>佛言：「瞋恚不實故。」</p>
<p>「世尊！無癡波羅蜜是般若波羅蜜。」</p>
<p>佛言：「無明黑闇滅故。」</p>
<p>「世尊！無煩惱波羅蜜是般若波羅蜜。」</p>
<p>佛言：「分別憶想虛妄故。」</p>
<p>「世尊！無眾生波羅蜜是般若波羅蜜。」</p>
<p>佛言：「眾生無所有故。」</p>
<p>「世尊！無斷波羅蜜是般若波羅蜜。」</p>
<p>佛言：「諸法不起故。」</p>
<p>「世尊！無二邊波羅蜜是般若波羅蜜。」</p>
<p>佛言：「離二邊故。」</p>
<p>「世尊！不壞波羅蜜是般若波羅蜜。」</p>
<p>佛言：「一切法不相離故。」</p>
<p>「世尊！不取波羅蜜是般若波羅蜜。」</p>
<p>佛言：「過聲聞、辟支佛地故。」</p>
<p>「世尊！不分別波羅蜜是般若波羅蜜。」</p>
<p>佛言：「諸妄想不可得故。」</p>
<p>「世尊！無量波羅蜜是般若波羅蜜。」</p>
<p>佛言：「諸法量不可得故。」</p>
<p>「世尊！虛空波羅蜜是般若波羅蜜。」</p>
<p>佛言：「一切法無所有故。」</p>
<p>「世尊！無常波羅蜜是般若波羅蜜」</p>
<p>佛言：「一切法破壞故。」</p>
<p>「世尊！苦波羅蜜是般若波羅蜜。」</p>
<p>佛言：「一切法苦惱相故。」</p>
<p>「世尊！無我波羅蜜是般若波羅蜜。」</p>
<p>佛言：「一切法不著故。」</p>
<p>「世尊！空波羅蜜是般若波羅蜜。」</p>
<p>佛言：「一切法不可得故。」</p>
<p>「世尊！無相波羅蜜是般若波羅蜜。」</p>
<p>佛言：「一切法不生故。」</p>
<p>「世尊！內空波羅蜜是般若波羅蜜。」</p>
<p>佛言：「內法不可得故。」</p>
<p>「世尊！外空波羅蜜是般若波羅蜜。」</p>
<p>佛言：「外法不可得故。」</p>
<p>「世尊！內外空波羅蜜是般若波羅蜜」</p>
<p>佛言：「內外法不可得故。」</p>
<p>「世尊！空空波羅蜜是般若波羅蜜。」</p>
<p>佛言：「空空法不可得故。」</p>
<p>「世尊！大空波羅蜜是般若波羅蜜。」</p>
<p>佛言：「一切法不可得故。」</p>
<p>「世尊！第一義空波羅蜜是般若波羅蜜。」</p>
<p>佛言：「涅槃不可得故。」</p>
<p>「世尊！有為空波羅蜜是般若波羅蜜。」</p>
<p>佛言：「有為法不可得故。」</p>
<p>「世尊！無為空波羅蜜是般若波羅蜜。」</p>
<p>佛言：「無為法不可得故。」</p>
<p>「世尊！畢竟空波羅蜜是般若波羅蜜。」</p>
<p>佛言：「諸法畢竟不可得故。」</p>
<p>「世尊！無始空波羅蜜是般若波羅蜜。」</p>
<p>佛言：「諸法無始，不可得故。」</p>
<p>「世尊！散空波羅蜜是般若波羅蜜。」</p>
<p>佛言：「散法不可得故。」</p>
<p>「世尊！性空波羅蜜是般若波羅蜜。」</p>
<p>佛言：「有為、無為性不可得故。」</p>
<p>「世尊！諸法空波羅蜜是般若波羅蜜。」</p>
<p>佛言：「一切法不可得故。」</p>
<p>「世尊！無所得空波羅蜜是般若波羅蜜。」</p>
<p>佛言：「無所有故。」</p>
<p>「世尊！自相空波羅蜜是般若波羅蜜。」</p>
<p>佛言：「諸法自相離故。」</p>
<p>「世尊！無法空波羅蜜是般若波羅蜜。」佛言：</p>
<p>「無法不可得故。」</p>
<p>「世尊！有法空波羅蜜是般若波羅蜜。」</p>
<p>佛言：「有法不可得故。」</p>
<p>「世尊！無法有法空波羅蜜是般若波羅蜜。」</p>
<p>佛言：「無法有法相不可得故。」</p>
<p>「世尊！念處波羅蜜是般若波羅蜜。」</p>
<p>佛言：「身、受、心、法不可得故。」</p>
<p>「世尊！正勤波羅蜜是般若波羅蜜。」</p>
<p>佛言：「善不善法不可得故。」</p>
<p>「世尊！如意足波羅蜜是般若波羅蜜。」</p>
<p>佛言：「四如意足不可得故。」</p>
<p>「世尊！根波羅蜜是般若波羅蜜。」</p>
<p>佛言：「五根不可得故。」</p>
<p>「世尊！力波羅蜜是般若波羅蜜。」</p>
<p>佛言：「五力不可得故。」</p>
<p>「世尊！覺波羅蜜是般若波羅蜜。」</p>
<p>佛言：「七覺分不可得故。」</p>
<p>「世尊！道波羅蜜是般若波羅蜜。」</p>
<p>佛言：「八聖道分不可得故。」</p>
<p>「世尊！無作波羅蜜是般若波羅蜜。」</p>
<p>佛言：「無作不可得故。」</p>
<p>「世尊！空波羅蜜是般若波羅蜜。」</p>
<p>佛言：「空相不可得故。」</p>
<p>「世尊！無相波羅蜜是般若波羅蜜。」</p>
<p>佛言：「寂滅相不可得故。」</p>
<p>「世尊！背捨波羅蜜是般若波羅蜜。」</p>
<p>佛言：「八背捨不可得故。」</p>
<p>「世尊！定波羅蜜是般若波羅蜜。」</p>
<p>佛言：「九次第定不可得故。」</p>
<p>「世尊！檀那波羅蜜是般若波羅蜜。」</p>
<p>佛言：「慳貪不可得故。」</p>
<p>「世尊！尸羅波羅蜜是般若波羅蜜。」</p>
<p>佛言：「破戒不可得故。」</p>
<p>「世尊！羼提波羅蜜是般若波羅蜜。」</p>
<p>佛言：「忍不忍不可得故。」</p>
<p>「世尊！毘梨耶波羅蜜是般若波羅蜜。」</p>
<p>佛言：「懈怠精進不可得故。」</p>
<p>「世尊！禪那波羅蜜是般若波羅蜜。」</p>
<p>佛言：「定亂不可得故。」</p>
<p>「世尊！般若波羅蜜是般若波羅蜜。」</p>
<p>佛言：「癡慧不可得故。」</p>
<p>「世尊！十力波羅蜜是般若波羅蜜。」</p>
<p>佛言：「一切法不可伏故。」</p>
<p>「世尊！四無所畏波羅蜜是般若波羅蜜。」</p>
<p>佛言：「道種智不沒故。」</p>
<p>「世尊！無礙智波羅蜜是般若波羅蜜。」</p>
<p>佛言：「一切法無障無礙故。」</p>
<p>「世尊！佛法波羅蜜是般若波羅蜜。」</p>
<p>佛言：「過一切法故。」</p>
<p>「世尊！如實說者波羅蜜是般若波羅蜜。」</p>
<p>佛言：「一切語如實故。」</p>
<p>「世尊！自然波羅蜜是般若波羅蜜。」</p>
<p>佛言：「一切法中自在故。」</p>
<p>「世尊！佛波羅蜜是般若波羅蜜。」</p>
<p>佛言：「知一切法一切種智故。」</p>
</div>
<p class='juan'>摩訶般若波羅蜜經卷第十二</p>
</div><!-- end of div[@id='body'] -->
</body></html>