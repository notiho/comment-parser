<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>摩訶般若波羅蜜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu89' />摩訶般若波羅蜜經卷第二十一</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu90' />
<p class='h1'>方便品第六十九</p><p>爾時須菩提白佛言：「世尊！是菩薩摩訶薩如是方便力成就者，發意以來幾時？」</p>
<p>佛告須菩提：「是菩薩摩訶薩能成就方便力者，發意以來無量億阿僧祇劫。」</p>
<p>須菩提言：「世尊！是菩薩摩訶薩如是成就方便力者，為供養幾佛？」</p>
<p>佛言：「是菩薩成就方便力者，供養如恒河沙等諸佛。」</p>
<p>須菩提白佛言：「世尊！菩薩得如是方便力者，種何等善根？」</p>
<p>佛言：「菩薩成就如是方便力者，從初發意以來，於檀那波羅蜜無不具足，於尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無不具足。」</p>
<p>須菩提白佛言：「世尊！菩薩摩訶薩成就如是方便力者，甚希有。」</p>
<p>佛言：「如是，如是！須菩提！菩薩摩訶薩成就如是方便力者，甚希有。須菩提！譬如日月周行照四天下，多有所益。般若波羅蜜亦如是，照五波羅蜜，多有所益。須菩提！譬如轉輪聖王，若無輪寶不得名為轉輪聖王。輪寶成就故，得名轉輪聖王。五波羅蜜亦如是，若離般若波羅蜜不得波羅蜜名字。不離般若波羅蜜故，得波羅蜜名字。須菩提！譬如無夫婦人易可侵陵。五波羅蜜亦如是，遠離般若波羅蜜，魔若魔天壞之則易。譬如有夫婦人難可侵陵。五波羅蜜亦如是，得般若波羅蜜，魔若魔天不能沮壞。須菩提！譬如軍將鎧仗具足，隣國強敵所不能壞。五波羅蜜亦如是，不遠離般若波羅蜜，魔若魔天、若增上慢人，乃至菩薩旃陀羅所不能壞。須菩提！譬如諸小國王隨時朝侍轉輪聖王。五波羅蜜亦復如是，隨順般若波羅蜜。譬如眾川萬流皆入於恒河，隨入大海。五波羅蜜亦如是，般若波羅蜜所守護故，隨到薩婆若。譬如人之右手所作事便。般若波羅蜜亦如是。如人左手造事不便。五波羅蜜亦如是。譬如眾流若大若小俱入大海，合為一味。五波羅蜜亦如是，為般若波羅蜜所護，隨般若波羅蜜入薩婆若，得波羅蜜名字。譬如轉輪聖王四種兵，輪寶在前導。王意欲住，輪則為住，令四種兵滿其所願，輪亦不離其處。般若波羅蜜亦如是，導五波羅蜜到薩婆若，常是中住，不過其處。譬如轉輪聖王常四種兵，輪寶在前導。般若波羅蜜亦如是，導五波羅蜜到薩婆若。住般若波羅蜜，亦不分別檀那波羅蜜隨從我，尸羅波羅蜜、羼提波羅蜜、毘梨耶波羅蜜、禪那波羅蜜不隨我。檀那波羅蜜亦不分別我隨從般若波羅蜜，尸羅波羅蜜、羼提波羅蜜、毘梨耶波羅蜜、禪那波羅蜜不隨從。尸羅波羅蜜、羼提波羅蜜、毘梨耶波羅蜜、禪那波羅蜜亦如是。何以故？諸波羅蜜性無所、能作，自性空、虛誑如野馬。」</p>
<p>爾時須菩提白佛言：「世尊！若一切法自性空，云何菩薩摩訶薩行六波羅蜜，當得阿耨多羅三藐三菩提？」</p>
<p>「須菩提！菩薩摩訶薩行六波羅蜜時，作是念：『是世間心皆顛倒，我若不行方便力，不能度脫眾生生死。我當為眾生故，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。』是菩薩為眾生故，捨內外物，捨時作是念：『我無所捨。何以故？是物必當壞敗。』菩薩作如是思惟，能具足檀那波羅蜜。為眾生故，終不破戒。何以故？菩薩作是念：『我為眾生發阿耨多羅三藐三菩提，若殺生，是所不應；乃至我為眾生發阿耨多羅三藐三菩提，若作邪見，若貪著聲聞、辟支佛地，是所不應。』菩薩摩訶薩如是思惟，能具足尸羅波羅蜜。菩薩為眾生故，不瞋心，乃至不生一念。菩薩如是思惟：『我應利益眾生，云何而起瞋心？』菩薩如是，能具足羼提波羅蜜。菩薩為眾生故，乃至阿耨多羅三藐三菩提，常不生懈怠心。菩薩如是行，能具足毘梨耶波羅蜜。菩薩為眾生故，乃至得阿耨多羅三藐三菩提，不生散亂心。菩薩如是行，能具足禪那波羅蜜。菩薩為眾生故，乃至阿耨多羅三藐三菩提，終不離智慧。何以故？除智慧，不可以餘法度脫眾生故。菩薩如是行，能具足般若波羅蜜。」</p>
<p>須菩提白佛言：「世尊！若諸波羅蜜無差別相，云何般若波羅蜜於五波羅蜜中第一最上微妙？」</p>
<p>佛告須菩提：「如是，如是！諸波羅蜜雖無差別，若無般若波羅蜜，五波羅蜜不得波羅蜜名字。因般若波羅蜜，五波羅蜜得波羅蜜名字。須菩提！譬如種種色身，到須彌山王邊皆同一色。五波羅蜜亦如是，因般若波羅蜜到薩婆若中一種無異。不分別是檀那波羅蜜、是尸羅波羅蜜、是羼提波羅蜜、是毘梨耶波羅蜜、是禪那波羅蜜、是般若波羅蜜。何以故？是諸波羅蜜無自性故。以是因緣故，諸波羅蜜無差別。」</p>
<p>須菩提白佛言：「世尊！若隨實義無分別，云何般若波羅蜜於五波羅蜜中最上微妙？」</p>
<p>佛言：「如是，如是！須菩提！雖實義中無有分別，但以世俗法故，假說檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。為欲度眾生生死，是眾生實不生不死、不起不退。須菩提！眾生無所有故，當知一切法無所有。以是因緣故，般若波羅蜜於五波羅蜜中最上最妙。須菩提！譬如閻浮提眾女人中，玉女寶第一最上最妙。般若波羅蜜亦如是，於五波羅蜜中第一最上最妙。」</p>
<p>須菩提白佛言：「世尊！佛以何意故，說般若波羅蜜最上最妙？」</p>
<p>佛告須菩提：「是般若波羅蜜取一切善法，到薩婆若中住不住故。」</p>
<p>須菩提白佛言：「世尊！般若波羅蜜有法可取可捨不？」</p>
<p>佛言：「不也，須菩提！般若波羅蜜無法可取、無法可捨。何以故？一切法不取不捨故。」</p>
<p>「世尊！般若波羅蜜於何等法不取不捨？」</p>
<p>佛言：「般若波羅蜜於色不取不捨，於受想行識乃至阿耨多羅三藐三菩提不取不捨。」</p>
<p>「世尊！云何不取色，乃至不取阿耨多羅三藐三菩提？」</p>
<p>佛言：「若菩薩不念色，乃至不念阿耨多羅三藐三菩提，是名不取色乃至不取阿耨多羅三藐三菩提。」</p>
<p>須菩提言：「世尊！若不念色，乃至不念阿耨多羅三藐三菩提，云何得增益善根？善根不增，云何具足諸波羅蜜？若不具足諸波羅蜜，云何得阿耨多羅三藐三菩提？」</p>
<p>佛告須菩提：「若菩薩不念色，乃至不念阿耨多羅三藐三菩提，是時善根增益。善根增益故，具足諸波羅蜜。諸波羅蜜具足故，得阿耨多羅三藐三菩提。何以故？不念色乃至不念阿耨多羅三藐三菩提時，便得阿耨多羅三藐三菩提。」</p>
<p>「世尊！何因緣故，色不念時乃至阿耨多羅三藐三菩提不念時，便得阿耨多羅三藐三菩提？」</p>
<p>佛言：「以念故，著欲界、色界、無色界；不念故，無所著。如是，須菩提！菩薩摩訶薩行般若波羅蜜不應有所著。」</p>
<p>「世尊！菩薩摩訶薩如是行般若波羅蜜，當住何處？」</p>
<p>佛言：「菩薩摩訶薩如是行，不住色乃至不住一切種智。」</p>
<p>「世尊！何因緣故，色中不住乃至一切種智中不住？」</p>
<p>佛言：「不著故不住。何以故？是菩薩不見有法可著可住。如是，須菩提！菩薩摩訶薩以不著不住法行般若波羅蜜。須菩提！若菩薩摩訶薩作是念：『若能如是行、如是修，是行般若波羅蜜。我今行般若波羅蜜、修般若波羅蜜。』若如是取相則遠離般若波羅蜜，若遠離般若波羅蜜則遠離檀那波羅蜜，乃至遠離一切種智。何以故？般若波羅蜜無有著處亦無著者，自性無故。菩薩摩訶薩若復如是取相，則於般若波羅蜜退。若退般若波羅蜜，則是退阿耨多羅三藐三菩提不得受記。菩薩摩訶薩復作是念：『住是般若波羅蜜，能生檀那波羅蜜，乃至能生大悲。』若作是念，則為失般若波羅蜜。失般若波羅蜜者，則不能生檀那波羅蜜，乃至不能生大悲。菩薩若復作是念：『諸佛知諸法無受相故，得阿耨多羅三藐三菩提。』菩薩若作如是演說開示教詔，則失般若波羅蜜。何以故？諸佛於諸法無所知、無所得亦無法可說，何況當有所得？無有是處。」</p>
<p>須菩提白佛言：「世尊！菩薩行般若波羅蜜，云何無是過失？」</p>
<p>佛言：「若菩薩摩訶薩行般若波羅蜜，作是念：『諸法無所有、不可取。若法無所有、不可取，則無所得。』若如是行，為行般若波羅蜜。若菩薩摩訶薩著無所有法，則遠離般若波羅蜜。何以故？般若波羅蜜中無有著法故。」</p>
<p>須菩提白佛言：「世尊！般若波羅蜜遠離般若波羅蜜耶？檀那波羅蜜遠離檀那波羅蜜耶？乃至一切種智遠離一切種智耶？世尊！若般若波羅蜜遠離般若波羅蜜，乃至一切種智遠離一切種智，菩薩云何得般若波羅蜜？乃至得一切種智？」</p>
<p>佛言：「菩薩摩訶薩行般若波羅蜜時，不生色是色、誰色，乃至一切種智不生是一切種智、誰一切種智。如是菩薩能生般若波羅蜜，乃至能生一切種智。</p>
<p>「復次，須菩提！菩薩摩訶薩行般若波羅蜜時，不觀色若常若無常、若苦若樂、若我若非我、若空若不空、若離若非離。何以故？自性不能生自性，乃至一切種智亦如是。若菩薩摩訶薩行般若波羅蜜，如是觀色乃至觀一切種智，能生般若波羅蜜，乃至能生一切種智。譬如轉輪聖王有所至處，四種兵皆隨從。般若波羅蜜亦如是，有所至處五波羅蜜皆悉隨從，到薩婆若中住。譬如善御駕駟不失平道，隨意所至。般若波羅蜜亦如是，御五波羅蜜不失正道，至薩婆若。」</p>
<p>須菩提言：「世尊！何等是菩薩摩訶薩道？何等是非道？」</p>
<p>佛言：「聲聞道非菩薩道，辟支佛道非菩薩道；一切智道是菩薩摩訶薩道。須菩提！是名菩薩摩訶薩道、非道。」</p>
<p>須菩提言：「世尊！諸菩薩摩訶薩般若波羅蜜，為大事故興，所謂示是道、是非道？」</p>
<p>佛言：「如是，如是！須菩提！般若波羅蜜為大事故興，所謂示是道、是非道。須菩提！是般若波羅蜜為度無量眾生故興，為利益阿僧祇眾生故興。般若波羅蜜雖作是利益，亦不受色，亦不受受想行識，亦不受聲聞、辟支佛地。須菩提！般若波羅蜜是諸菩薩摩訶薩導，示阿耨多羅三藐三菩提，能令遠離聲聞、辟支佛地，住薩婆若。般若波羅蜜無所生無所滅，諸法常住故。」</p>
<p>須菩提言：「世尊！若般若波羅蜜無所生無所滅，菩薩摩訶薩行般若波羅蜜時，應云何布施。云何應持戒。云何應忍辱。云何應勤精進？云何應入禪定？云何應修智慧？」</p>
<p>佛告須菩提：「菩薩摩訶薩念薩婆若應布施，念薩婆若應持戒、忍辱、精進、禪定、智慧。是菩薩摩訶薩持是功德與眾生共之，應迴向阿耨多羅三藐三菩提。若如是迴向，則具足修六波羅蜜及慈悲心諸功德。須菩提！若菩薩摩訶薩不遠離六波羅蜜，則不遠離薩婆若。以是故，須菩提！菩薩摩訶薩欲得阿耨多羅三藐三菩提，應學應行六波羅蜜。菩薩摩訶薩行六波羅蜜，具足一切善根，當得阿耨多羅三藐三菩提。以是故，須菩提！菩薩摩訶薩應習行六波羅蜜。」</p>
<p>須菩提言：「世尊！云何菩薩摩訶薩應習行六波羅蜜？」</p>
<p>佛言：「菩薩摩訶薩應如是觀，色不合不散，受想行識不合不散，乃至一切種智不合不散。是名菩薩摩訶薩習行六波羅蜜。</p>
<p>「復次，須菩提！菩薩摩訶薩應作是念：『我當不住色中，不住受想行識中，乃至不住一切種智中。』如是應習行六波羅蜜。何以故？是色無所住，乃至薩婆若無所住。如是，須菩提！菩薩摩訶薩以無住法習行六波羅蜜，應當得阿耨多羅三藐三菩提。須菩提！譬如士夫欲食菴羅果、若波那婆果，當種其子，隨時溉灌守護，漸漸生長，時節和合便有果實得而食之。須菩提！菩薩摩訶薩亦如是，欲得阿耨多羅三藐三菩提，當學六波羅蜜，以布施攝取眾生，持戒、忍辱、精進、禪定、智慧攝取眾生，度眾生生死。如是行，當得阿耨多羅三藐三菩提。以是故，須菩提！菩薩摩訶薩欲不隨他人語，當學般若波羅蜜。欲淨佛國土、成就眾生，欲坐道場，欲轉法輪，當學般若波羅蜜。」</p>
<p>須菩提白佛言：「世尊！應如是學般若波羅蜜耶？」</p>
<p>佛言：「菩薩應如是學般若波羅蜜。欲於諸法得自在，當學般若波羅蜜。何以故？學是般若波羅蜜，於一切諸法中得自在故。</p>
<p>「復次，須菩提！般若波羅蜜於一切諸法中最大。譬如大海於萬川中最大。般若波羅蜜亦如是，於一切諸法中最大。以是故，諸欲求聲聞、辟支佛及菩薩道，應當學般若波羅蜜、檀那波羅蜜乃至一切種智。須菩提！譬如射師執如意弓箭，不畏怨敵。菩薩摩訶薩亦如是，行般若波羅蜜乃至一切種智，魔若魔天所不能壞。以是故，須菩提！菩薩摩訶薩欲得阿耨多羅三藐三菩提，應學般若波羅蜜。是行般若波羅蜜菩薩，為十方諸佛所念。」</p>
<p>須菩提白佛言：「世尊！云何十方諸佛念是菩薩摩訶薩？」</p>
<p>佛告須菩提：「菩薩摩訶薩行檀那波羅蜜時，十方諸佛皆念；行尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜時，十方諸佛皆念。云何念？布施不可得，持戒、忍辱、精進、禪定、智慧不可得，乃至一切種智不可得。菩薩能如是不得諸法故，諸佛念是菩薩摩訶薩。</p>
<p>「復次，須菩提！諸佛不以色故念，不以受想行識故念，乃至不以一切種智故念。」</p>
<p>須菩提言：「世尊！菩薩摩訶薩多有所學，實無所學？」</p>
<p>佛言：「如是，如是！須菩提！菩薩多有所學，實無所學。何以故？是菩薩所學諸法，皆不可得。」</p>
<p>須菩提白佛言：「世尊！佛所說法若略若廣，於此法中諸菩薩摩訶薩欲求阿耨多羅三藐三菩提。六波羅蜜若略若廣，應當受持親近讀誦。讀誦已，思惟正觀，心、心數法不行故。」</p>
<p>佛告須菩提：「如是，如是！菩薩摩訶薩略廣學六波羅蜜，當知一切法略廣相。」</p>
<p>須菩提言：「世尊！云何菩薩摩訶薩知一切法略廣相！」</p>
<p>佛言：「知色如相，知受想行識乃至知一切種智如相。如是能知一切法略廣相。」</p>
<p>須菩提言：「世尊！云何色如相？云何受想行識乃至一切種智如相？」</p>
<p>佛告須菩提：「是色如，無生無滅，無住、異，是名色如相。乃至一切種智如相，無生無滅，無住、異，是名一切種智如相。是中菩薩摩訶薩應學。</p>
<p>「復次，須菩提！菩薩摩訶薩知諸法實際時，知一切法略廣相。」</p>
<p>「世尊！何等是諸法實際？」</p>
<p>佛言：「無際是名實際。菩薩學是際，知一切諸法略廣相。須菩提！若菩薩摩訶薩知諸法法性，是菩薩能知一切法略廣相。」</p>
<p>「世尊！何等是諸法法性？」</p>
<p>佛言：「色性是名法性，是性無分、無非分。須菩提！菩薩摩訶薩知法性故，知一切法略廣相。」</p>
<p>須菩提白佛言：「世尊！復云何應知一切法略廣相？」</p>
<p>佛言：「若菩薩摩訶薩知一切法不合不散。」</p>
<p>須菩提言：「世尊！何等法不合不散？」</p>
<p>佛言：「色不合不散，受想行識不合不散，乃至一切種智不合不散。有為性、無為性不合不散。何以故？是諸法自性無，云何有合散？若法自性無，是為非法。法與非法不合不散。如是，應當知一切法略廣相。」</p>
<p>須菩提言：「世尊！是名菩薩摩訶薩略攝般若波羅蜜。世尊！是略攝般若波羅蜜中，初發意菩薩摩訶薩應學，乃至十地菩薩摩訶薩亦應學。是菩薩摩訶薩學是略攝般若波羅蜜，則知一切法略廣相。世尊！是門利根菩薩摩訶薩所入。」</p>
<p>佛言：「鈍根菩薩亦可入是門，中根菩薩、散心菩薩亦可入是門，是門無礙，若菩薩摩訶薩一心學者皆入是門。懈怠少精進、妄憶念亂心者，所不能入；精進不懈怠、正憶念攝心者能入。欲住阿惟越致地，欲逮一切種智者能入。是菩薩摩訶薩如般若波羅蜜所說當學，如禪波羅蜜所說當學，乃至如檀波羅蜜所說當學，是菩薩摩訶薩當得一切智。是菩薩摩訶薩行般若波羅蜜，所有魔事欲起即滅。以是故，菩薩摩訶薩欲得方便力，當行般若波羅蜜。若菩薩摩訶薩如是行、如是習、如是修般若波羅蜜，是時無量阿僧祇國土中現在諸佛，念是行般若波羅蜜菩薩。何以故？是般若波羅蜜中生過去未來現在諸佛故。以是故，菩薩摩訶薩應如是思惟：『過去未來現在諸佛所得法，我亦當得。』如是，須菩提！菩薩摩訶薩應習般若波羅蜜。若如是習般若波羅蜜，疾得阿耨多羅三藐三菩提。以是故，菩薩摩訶薩常應不遠離薩婆若念。若菩薩摩訶薩如是行般若波羅蜜，乃至彈指頃，是菩薩福德甚多。若有人教三千大千國土中眾生自恣布施，教令持戒、禪定、智慧，教令得解脫、得解脫知見，教令得須陀洹果乃至阿羅漢果、辟支佛道。不如是菩薩修般若波羅蜜，乃至彈指頃。何以故？是般若波羅蜜中生布施、持戒、禪定、智慧、須陀洹果乃至辟支佛道。十方現在諸佛亦從般若波羅蜜中生，過去未來諸佛亦從般若波羅蜜中生故。</p>
<p>「復次，須菩提！菩薩摩訶薩應薩婆若念行般若波羅蜜，若須臾時若半日若一日若一月若百日，若一歲若百歲若一劫若百劫乃至無量無邊阿僧祇劫，是菩薩修是般若波羅蜜福德甚多。勝於教十方恒河沙等世界中眾生布施、持戒、禪定、智慧、解脫、解脫知見，教令得須陀洹果乃至辟支佛道。何以故？諸佛從般若波羅蜜中生，說是布施、持戒、禪定、智慧、解脫、解脫知見，須陀洹果乃至辟支佛道。若有菩薩摩訶薩如般若波羅蜜所說住，當知是菩薩摩訶薩是阿惟越致，為諸佛所念。如是方便力成就，當知是菩薩親近供養無量千萬億諸佛、種善根，與善知識相隨，久行六波羅蜜，久修十八空、四念處乃至八聖道分，佛十力乃至一切種智。當知是菩薩住法王子地，滿足諸願，常不離諸佛、不離諸善根，從一佛國至一佛國。當知是菩薩辯才無盡，具足得陀羅尼。身色具足、受記具足，故為眾生受身。當知是菩薩善知字門、善知非字門，善於言、善於不言，善於一言、善於二言、善於多言，善知女語、善知男語，善知色乃至識，善知世間性、善知涅槃性，善知法相，善知有為相、善知無為相，善知有法、善知無法，善知自性、善知他性，善知合法、善知散法，善知相應法、善知不相應法、善知相應不相應法，善知如、善知不如，善知法性、善知法位，善知緣、善知無緣，善知陰、善知界、善知入，善知四諦、善知十二因緣、善知四禪、善知四無量心、善知無色定，善知六波羅蜜、善知四念處乃至善知一切種智。善知有為性、善知無為性，善知有性、善知無性，善知色觀、善知受想行識觀乃至善知一切種智觀，善知色色相空、善知受想行識識相空乃至善知菩提菩提相空，善知捨道、善知不捨道，善知生、善知滅、善知住異，善知欲、善知瞋、善知癡，善知不欲、善知不瞋、善知不癡，善知見、善知不見，善知邪見、善知正見、善知一切見，善知名、善知色、善知名色，善知因緣、善知次第緣、善知緣緣、善知增上緣，善知行相，善知苦、善知集、善知滅、善知道，善知地獄、善知餓鬼、善知畜生、善知人、善知天。善知地獄趣、善知餓鬼趣善、知畜生趣、善知人趣、善知天趣，善知須陀洹、善知須陀洹果、善知須陀洹道，善知斯陀含、善知斯陀含果、善知斯陀含道，善知阿那含、善知阿那含果、善知阿那含道，善知阿羅漢、善知阿羅漢果、善知阿羅漢道，善知辟支佛、善知辟支佛果、善知辟支佛道，善知佛、善知一切智、善知一切智道，善知諸根、善知諸根具足，善知慧、善知疾慧、善知有力慧、善知利慧、善知出慧、善知達慧、善知廣慧、善知深慧、善知大慧、善知無等慧、善知實慧，善知過去世、善知未來世、善知現在世，善知方便、善知待眾生，善知心、善知深心，善知義、善知語，善知分別三乘。須菩提！菩薩摩訶薩行般若波羅蜜、生般若波羅蜜、修般若波羅蜜，得如是等利益。」◎</p>
</div>
<div class='div-pin'><a id='mulu91' />
<p class='h1'>◎摩訶般若波羅蜜經三慧品第七十</p><p>須菩提白佛言：「世尊！菩薩摩訶薩云何行般若波羅蜜？云何生般若波羅蜜？云何修般若波羅蜜？」</p>
<p>佛言：「色寂滅故、色空故、色虛誑故、色不堅實故，應行般若波羅蜜；受想行識亦如是。如汝所問：『云何生般若波羅蜜？』如虛空生故，應生般若波羅蜜。如汝問：『云何修般若波羅蜜？』修諸法破壞故，應修般若波羅蜜。」</p>
<p>須菩提言：「世尊！行般若波羅蜜、生般若波羅蜜、修般若波羅蜜，應幾時？」</p>
<p>佛言：「從初發意乃至坐道場，應行、應生、應修般若波羅蜜。」</p>
<p>須菩提白佛言：「世尊！次第心應行般若波羅蜜。」</p>
<p>佛言：「常不捨薩婆若心，不令餘念得入，為行般若波羅蜜、為生般若波羅蜜、為修般若波羅蜜。若心、心數法不行故，為行般若波羅蜜、為生般若波羅蜜、為修般若波羅蜜。」</p>
<p>須菩提白佛言：「世尊！菩薩摩訶薩修般若波羅蜜，當得薩婆若不？」</p>
<p>佛言：「不。」</p>
<p>「世尊！不修般若波羅蜜，得薩婆若不。」</p>
<p>佛言：「不。」</p>
<p>「世尊！修不修得薩婆若不？」</p>
<p>佛言：「不。」</p>
<p>「世尊！非修非不修得薩婆若不？」</p>
<p>佛言：「不。」</p>
<p>「世尊！若不爾，云何當得薩婆若？」</p>
<p>佛言：「菩薩摩訶薩得薩婆若如如相。」</p>
<p>「世尊！云何如如相？」</p>
<p>「如實際。」</p>
<p>「云何如實際？」</p>
<p>「如法性。」</p>
<p>「云何如法性？」</p>
<p>「如我性、眾生性、壽命性。」</p>
<p>「世尊！云何我性、眾生性、壽命性？」</p>
<p>佛告須菩提：「於汝意云何，我、眾生、壽命法可得不？」</p>
<p>須菩提言：「不可得。」</p>
<p>佛言：「若我、眾生、壽命不可得，云何當說有我性、眾生性、壽命性？若般若波羅蜜中不說有一切法當得一切種智。」</p>
<p>須菩提言：「世尊！但般若波羅蜜是不可說，禪那波羅蜜乃至檀那波羅蜜亦不可說。」</p>
<p>佛告須菩提：「般若波羅蜜不可說，檀那波羅蜜乃至一切法，若有為、若無為，若聲聞法、若辟支佛法、若菩薩法、若佛法、亦不可說。」</p>
<p>「世尊！若一切法不可說，云何說是地獄、是畜生、是餓鬼、是人、是天，是須陀洹，是斯陀含、阿那含、阿羅漢、辟支佛，是諸佛？」</p>
<p>佛告須菩提：「於汝意云何，是眾生名字實可得不？」</p>
<p>須菩提言：「世尊！不可得。」</p>
<p>佛言：「若眾生不可得，云何當說有地獄、餓鬼、畜生、人、天、須陀洹乃至佛？如是，須菩提！菩薩摩訶薩行般若波羅蜜時，應當學一切法不可說。」</p>
<p>須菩提言：「世尊！菩薩摩訶薩行般若波羅蜜時，應學色，應學受想行識，乃至應學一切種智。」</p>
<p>佛告須菩提：「菩薩摩訶薩學般若波羅蜜時，應學色不增不減，乃至應學一切種智不增不減。」</p>
<p>須菩提言：「世尊！云何色不增不減學，乃至一切種智不增不減學？」</p>
<p>佛言：「不生不滅故學。」</p>
<p>「世尊！云何名不生不滅學？」</p>
<p>佛言：「不起不作，諸行業若有若無故。」</p>
<p>「世尊！云何名不起不作，諸行業若有若無？」</p>
<p>佛言：「觀諸法自相空故。」</p>
<p>「世尊！云何應觀諸法自相空？」</p>
<p>佛言：「應觀色色相空，應觀受想行識識相空；應觀眼眼相空，乃至意色，乃至法眼識界，乃至意識界意識界相空；應觀內空內空相空，乃至應觀自相空自相空相空；應觀四禪四禪相空，乃至滅受想定滅受想定相空；應觀四念處四念處相空，乃至阿耨多羅三藐三菩提阿耨多羅三藐三菩提相空。如是，須菩提！菩薩行般若波羅蜜時，應行諸法自相空。」</p>
<p>「世尊！若色色相空，乃至阿耨多羅三藐三菩提阿耨多羅三藐三菩提相空，云何菩薩摩訶薩應行般若波羅蜜？」</p>
<p>佛言：「不行是名行般若波羅蜜。」</p>
<p>「世尊！云何不行是行般若波羅蜜？」</p>
<p>佛言：「般若波羅蜜不可得故，菩薩不可得，行亦不可得，行者、行法、行處亦不可得故，是名菩薩摩訶薩行不行般若波羅蜜。一切諸戲論不可得故。」</p>
<p>「世尊！若不行是菩薩摩訶薩行般若波羅蜜，初發意菩薩云何行般若波羅蜜？」</p>
<p>「須菩提！菩薩從初發意以來，應學空無所得法。是菩薩用無所得法故布施、持戒、忍辱、精進、禪定，用無所得法故修智慧，乃至一切種智亦如是。」</p>
<p>須菩提白佛言：「世尊！云何名有所得？云何名無所得？」</p>
<p>佛告須菩提：「諸有二者，是有所得；無有二者，是無所得。」</p>
<p>「世尊！何等是二有所得？何等是不二無所得？」</p>
<p>佛言：「眼、色為二，乃至意、法為二，乃至阿耨多羅三藐三菩提、佛為二。是名為二。」</p>
<p>「世尊！從有所得中無所得？從無所得中無所得？」</p>
<p>佛言：「不從有所得中無所得，不從無所得中無所得。須菩提！有所得、無所得平等，是名無所得。如是，須菩提！菩薩摩訶薩於有所得、無所得平等法中應學。須菩提！菩薩摩訶薩如是學般若波羅蜜，是名無所得者，無有過失。」</p>
<p>須菩提白佛言：「世尊！若菩薩行般若波羅蜜，不行有所得、不行無所得，云何從一地至一地，得一切種智？」</p>
<p>佛告須菩提：「菩薩摩訶薩行般若波羅蜜時，不住有所得中從一地至一地。何以故？有所得中住，不能從一地至一地。何以故？須菩提！無所得是般若波羅蜜相，無所得是阿耨多羅三藐三菩提相，無所得亦是行般若波羅蜜者相。須菩提！菩薩摩訶薩應如是行般若波羅蜜。」</p>
<p>須菩提白佛言：「世尊！若般若波羅蜜不可得，阿耨多羅三藐三菩提亦不可得，行般若波羅蜜者亦不可得，云何菩薩摩訶薩分別諸法相是色、是受想行識，乃至是阿耨多羅三藐三菩提？」</p>
<p>佛告須菩提：「菩薩摩訶薩行般若波羅蜜時，不得色、不得受想行識，乃至不得阿耨多羅三藐三菩提。」</p>
<p>「世尊！若菩薩摩訶薩行般若波羅蜜，色不可得，乃至阿耨多羅三藐三菩提不可得，云何具足檀那波羅蜜，乃至具足般若波羅蜜，入菩薩法位中。入已，淨佛國土、成就眾生，得一切種智。得一切種智已，轉法輪、作佛事，度眾生生死？」</p>
<p>佛告須菩提：「菩薩摩訶薩不為色故行般若波羅蜜，乃至不為阿耨多羅三藐三菩提故行般若波羅蜜。」</p>
<p>須菩提白佛言：「世尊！菩薩為何事故，行般若波羅蜜？」</p>
<p>佛言：「無所為故，行般若波羅蜜。何以故？一切諸法無所為、無所作，般若波羅蜜亦無所為、無所作，阿耨多羅三藐三菩提亦無所為、無所作，菩薩亦無所為、無所作。如是，須菩提！菩薩摩訶薩應行般若波羅蜜無所為、無所作。」</p>
<p>須菩提白佛言：「世尊！若諸法無所為、無所作，不應分別有三乘——聲聞、辟支佛、佛乘。」</p>
<p>佛告須菩提：「諸法無所為、無所作中無有分別，有所為、有所作中有分別。何以故？凡夫愚人不聞聖法，著五受陰，所謂色受想行識，著檀那波羅蜜乃至著阿耨多羅三藐三菩提。是人念：『有是色、得是色。』乃至念：『有是阿耨多羅三藐三菩提、得是阿耨多羅三藐三菩提。』是菩薩作是念：『我當得阿耨多羅三藐三菩提、我當度眾生生死。』須菩提！我以五眼觀，尚不得色乃至阿耨多羅三藐三菩提，何況是狂愚人無目而欲得阿耨多羅三藐三菩提、度脫眾生生死？」</p>
<p>須菩提白佛言：「世尊！若佛以五眼觀，不見眾生生死中可度者。今世尊云何得阿耨多羅三藐三菩提，分別眾生有三聚——正定、邪定、不定？」</p>
<p>「須菩提！我得阿耨多羅三藐三菩提，初不得眾生三聚，若正定、若邪定、若不定。須菩提！以眾生無法有法想；我以除其妄著世俗法故，說有得非第一義。」</p>
<p>「世尊！非住第一義得阿耨多羅三藐三菩提耶？」</p>
<p>佛言：「不也。」</p>
<p>「世尊！住顛倒得阿耨多羅三藐三菩提耶？」</p>
<p>佛言：「不也。」</p>
<p>「世尊！若不住第一義中得，亦不住顛倒中得，將無世尊、不得阿耨多羅三藐三菩提耶？」</p>
<p>佛言：「不也，我實得阿耨多羅三藐三菩提。無所住，若有為相、若無為相。須菩提！譬如佛所化人，不住有為相、不住無為相，化人亦有來有去、亦坐亦立。須菩提！是化人若行檀那波羅蜜，行尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，行四禪、四無量心、四無色定、五神通，行四念處乃至行八聖道分，入空三昧、無相三昧、無作三昧，行內空乃至無法有法空，行八背捨、九次第定，佛十力、四無所畏、四無礙智、大慈大悲，得阿耨多羅三藐三菩提、轉法輪。是化人化作無量眾生有三聚。須菩提！於汝意云何，是化人有行檀那波羅蜜，乃至有三聚眾生不？」</p>
<p>須菩提言：「不也。」</p>
<p>「須菩提！佛亦如是，知諸法如化，如化人度化眾生，無有實眾生可度。如是，須菩提！菩薩摩訶薩行般若波羅蜜，如佛所化人行。」</p>
<p>須菩提白佛言：「世尊！若一切法如化，佛與化人有何等差別？」</p>
<p>佛告須菩提：「佛與化人無有差別。何以故？佛能有所作，化人亦能有所作。」</p>
<p>「世尊！若無佛，化獨能有所作不？」</p>
<p>佛言：「能有所作。」</p>
<p>須菩提言：「世尊！云何無佛化能有所作？」</p>
<p>「須菩提！譬如過去有佛名須扇多，為欲度菩薩故，化作佛而自滅度。是化佛住半劫作佛事，授應菩薩行者記已滅度。一切世間眾生謂佛實滅度。須菩提！化人實無生無滅。如是，須菩提！菩薩行般若波羅蜜，當信知諸法如化。」</p>
<p>「世尊！若佛、佛所化人無差別者，云何令布施清淨？如人供養佛，是眾生乃至無餘涅槃，福德不盡。若供養化佛，是人乃至無餘涅槃福德，亦應不盡耶？」</p>
<p>佛語須菩提：「佛以諸法實相故，與一切眾生、天及人作福田。化佛亦以諸法實相故，與一切眾生、天及人作福田。」</p>
<p>佛告須菩提：「置是化佛及於化佛所種福德。若有善男子、善女人但以敬心念佛，是善根因緣，乃至畢苦，其福不盡。須菩提！置是敬心念佛。若有善男子、善女人，但以一華散虛空中念佛，乃至畢苦，其福不盡。須菩提！置是敬心念佛、散華念佛。若有人一稱南無佛，乃至畢苦，其福不盡。如是，須菩提！佛福田中種，其福無量。以是故，須菩提！當知佛與化佛無有差別！諸法相無異故。須菩提！菩薩摩訶薩應如是行般若波羅蜜，入諸法實相中。是諸法實相不應壞，所謂般若波羅蜜相乃至阿耨多羅三藐三菩提相。」</p>
<p>須菩提白佛言：「世尊！若諸法實相不應壞，佛何以壞諸法相，言：『是色、是受想行識，是內法是外法，是善法是不善法，是有漏是無漏，是世間是出世間，是有諍法是無諍法，是有為法是無為法等。』世尊！將無壞諸法相？」</p>
<p>佛告須菩提：「不也。以名字相故示諸法，欲令眾生解佛不壞諸法法相。」</p>
<p>須菩提白佛言：「世尊！若以名字相故說諸法，令眾生解。世尊！若一切法無名無相，云何以名相示眾生欲令解？」</p>
<p>佛告須菩提：「隨世俗法有名相，實無著處。須菩提！如凡人聞說苦，著名隨相。須菩提！諸佛及弟子，不著名、不隨相。須菩提！若名著名、相著相，空亦應著空，無相亦應著無相，無作亦應著無作，實際亦應著實際，法性亦應著法性，無為性亦應著無為性。須菩提！是一切法但有名相，是法不住名相中。如是，須菩提！菩薩摩訶薩但名相中住，應行般若波羅蜜，是名相中亦不應著。」</p>
<p>「世尊！若一切有為法但名相者，菩薩摩訶薩為誰故發阿耨多羅三藐三菩提心，受種種勤苦？菩薩行道時，布施、持戒，行忍辱、勤精進，入禪定，修智慧。行四禪、四無量心、四無色定、四念處乃至八聖道分，行空、行無相、行無作，行佛十力乃至具足大慈悲。」</p>
<p>佛言：「如須菩提所說，若一切有為法但有名相者，菩薩摩訶薩為誰故行菩薩道？須菩提！若有為法但有名相、等是名相，名相亦空。以是故，菩薩摩訶薩行菩薩道，得一切種智。得一切種智已，轉法輪。轉法輪已，以三乘法度脫眾生。是名相亦無生無滅，無住、異。」</p>
<p>爾時須菩提白佛言：「世尊！世尊說一切種智。」</p>
<p>佛告須菩提：「我說一切種智。」</p>
<p>須菩提言：「佛說一切智、說道種智、說一切種智，是三種智有何差別？」</p>
<p>佛告須菩提：「薩婆若是一切聲聞、辟支佛智；道種智是菩薩摩訶薩智；一切種智是諸佛智。」</p>
<p>須菩提白佛言：「世尊！何因緣故，薩婆若是聲聞、辟支佛智？」</p>
<p>佛告須菩提：「一切名，所謂內外法，是聲聞、辟支佛能知，不能用一切道、一切種智。」</p>
<p>須菩提言：「世尊！何因緣故，道種智是諸菩薩摩訶薩智？」</p>
<p>佛告須菩提：「一切道，菩薩摩訶薩應知，若聲聞道、辟支佛道、菩薩道應具足知，亦應用是道度眾生，亦不作實際證。」</p>
<p>須菩提白佛言：「世尊！如佛說菩薩摩訶薩應具足佛道，不應以是道實際作證耶？」</p>
<p>佛告須菩提：「是菩薩未淨佛土、未成就眾生，是時不應實際作證。」</p>
<p>須菩提白佛言：「世尊！菩薩住道中，應實際作證？」</p>
<p>佛言：「不也。」</p>
<p>「世尊！住非道中，實際作證？」</p>
<p>佛言：「不也。」</p>
<p>「世尊！住道非道，實際作證？」</p>
<p>佛言：「不也。」</p>
<p>「世尊！住非道亦非非道，實際作證？」</p>
<p>佛言：「不也。」</p>
<p>「世尊！菩薩摩訶薩住何處應實際作證？」</p>
<p>佛告須菩提：「於汝意云何，汝住道中，不受諸法故，漏盡得解脫不？」</p>
<p>須菩提言：「不也，世尊！」</p>
<p>「汝住非道，漏盡得解脫不？」</p>
<p>「不也，世尊！」</p>
<p>「汝住道非道，漏盡得解脫不？」</p>
<p>「不也，世尊！」</p>
<p>「汝住非道亦非非道，漏盡得解脫不？」</p>
<p>「不也，世尊！我無所住，不受諸法，漏盡心得解脫。」</p>
<p>佛告須菩提：「菩薩摩訶薩亦如是，無所住應實際作證。」</p>
<p>須菩提言：「世尊！云何為一切種智相？」</p>
<p>佛言：「一相故，名一切種智，所謂一切法寂滅相。復次，諸法行類相貌，名字顯示說，佛如實知。以是故，名一切種智。」</p>
<p>須菩提白佛言：「世尊！一切智、道種智、一切種智，是三智結斷有差別、有盡有餘不？」</p>
<p>佛言：「煩惱斷無差別。諸佛煩惱習一切悉斷，聲聞、辟支佛煩惱習不悉斷。」</p>
<p>「世尊！是諸人不得無為法，得斷煩惱耶？」</p>
<p>佛言：「不也。」</p>
<p>「世尊！無為法中可得差別不？」</p>
<p>佛言：「不也。」</p>
<p>「世尊！若無為法中不可得差別。何以故說是人煩惱習斷？是人煩惱習不斷？」</p>
<p>佛告須菩提：「習非煩惱。是聲聞、辟支佛身口有似婬欲、瞋恚、愚癡相；凡夫愚人為之得罪。是三毒習，諸佛無有。」</p>
<p>須菩提白佛言：「世尊！若道無法，涅槃亦無法。何以故，分別說是須陀洹、是斯陀含、是阿那含、是阿羅漢、是辟支佛、是菩薩、是佛。」</p>
<p>佛告須菩提：「是皆以無為法而有分別，是須陀洹、是斯陀含、是阿那含、是阿羅漢、是辟支佛、是菩薩、是佛。」</p>
<p>「世尊」</p>
<p>「實以無為法故，分別有須陀洹乃至佛。」</p>
<p>佛告須菩提：「世間言說故有差別，非第一義。第一義中無有分別說。何以故？第一義中無言說道，斷結故說後際。」</p>
<p>須菩提言：「世尊！諸法自相空中，前際不可得，何況說有後際？」</p>
<p>佛告須菩提：「如是，如是，諸法自相空中無有前際，何況有後際，無有是處。須菩提！以眾生不知諸法自相空故，為說是前際、是後際；諸法自相空中，前際、後際不可得。如是，須菩提！菩薩摩訶薩應以自相空法行般若波羅蜜。須菩提！若菩薩行自相空法則無所著，若內法、若外法，若有為法、若無為法，若聲聞法、若辟支佛法、若佛法。」</p>
<p>須菩提白佛言：「常說般若波羅蜜，般若波羅蜜以何義故名般若波羅蜜？」</p>
<p>佛言：「得第一義，度一切法到彼岸，以是義故名般若波羅蜜。</p>
<p>「復次，須菩提！諸佛、菩薩、辟支佛、阿羅漢，用是般若波羅蜜得度彼岸，以是義故名般若波羅蜜。</p>
<p>「復次，須菩提！分別籌量破壞一切法乃至微塵，是中不得堅實，以是義故名般若波羅蜜。</p>
<p>「復次，須菩提！諸法如、法性、實際，皆入般若波羅蜜中，以是義故名般若波羅蜜。</p>
<p>「復次，須菩提！是般若波羅蜜無有法若合若散、若有色若無色、若可見若不可見、若有對若無對、若有漏若無漏、若有為若無為。何以故？是般若波羅蜜無色無形無對、一相所謂無相。</p>
<p>「復次，須菩提！是般若波羅蜜能生一切法，一切樂說辯、一切照明。須菩提！是般若波羅蜜，魔若魔天、<span class='corr'></span>聲聞、辟支佛人及餘異道梵志、怨讎惡人，不能壞菩薩行般若波羅蜜。何以故？是人輩般若波羅蜜中皆不可得故。須菩提！是菩薩摩訶薩應如是行般若波羅蜜義。</p>
<p>「復次，須菩提！菩薩摩訶薩欲行深般若波羅蜜義，應行無常義、苦義、空義、無我義，亦應行苦智義、集智義、滅智義、道智義，法智義、比智義，世智義、他心智義、盡智義、無生智義、如實智義。如是，須菩提！菩薩摩訶薩為般若波羅蜜義故，應行般若波羅蜜。」</p>
<p>須菩提白佛言：「世尊！是深般若波羅蜜中，義與非義皆不可得，云何菩薩為深般若波羅蜜義故，應行般若波羅蜜？」</p>
<p>佛告須菩提：「菩薩摩訶薩為深般若波羅蜜義故，應如是念：『貪欲非義，如是義不應行；瞋恚、愚癡非義，如是義不應行。一切邪見無義，如是義不應行。』何以故？三毒如相無有義、無有非義。一切邪見如相無有義、無有非義。</p>
<p>「復次，須菩提！菩薩摩訶薩應作是念：『色非義非非義，乃至識非義非非義；檀那波羅蜜乃至阿耨多羅三藐三菩提非義非非義。』何以故？須菩提！佛得阿耨多羅三藐三菩提時，無有法可得若義、若非義。須菩提！有佛無佛諸法法相常住，無有義、無有非義。如是，須菩提！菩薩摩訶薩行般若波羅蜜，應離義及非義。」</p>
<p>須菩提白佛言：「世尊！何以故般若波羅蜜非義非非義？」</p>
<p>佛告須菩提：「一切有為法無作相，以是故，般若波羅蜜非義非非義。」</p>
<p>「世尊！一切賢聖，若佛、若佛弟子，皆以無為為義，云何佛言：『般若波羅蜜無有義非義。』」</p>
<p>佛言：「雖一切賢聖，若佛、若佛弟子，皆以無為為義，亦不以增、亦不以損。須菩提！譬如虛空如，不能益眾生、不能損眾生。如是，須菩提！菩薩摩訶薩般若波羅蜜，無有增、無有損。」</p>
<p>「世尊！菩薩摩訶薩不學無為般若波羅蜜，得一切種智耶？」</p>
<p>佛言：「如是，如是！須菩提！菩薩摩訶薩學是無為般若波羅蜜，當得一切種智，不以二法故。」</p>
<p>「世尊！不二法能得不二法耶？」</p>
<p>佛言：「不也。」</p>
<p>須菩提言：「二法能得不二法耶？」</p>
<p>佛言：「不也。」</p>
<p>須菩提言：「世尊！菩薩摩訶薩若不以二法、不以不二法，云何當得一切種智？」</p>
<p>「須菩提！無所得即是得，以是得無所得。」</p>
</div>
<p class='juan'>摩訶般若波羅蜜經卷第二十一</p>
</div><!-- end of div[@id='body'] -->
</body></html>