<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘隨轉宣說諸法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說大乘隨轉宣說諸法經卷中</p><p class="byline">宋明教辯才法師充譯經三藏沙門紹德等奉　詔譯</p><p>爾時，文殊師利童真菩薩白佛言：「世尊！云何離除業障得清淨心？」</p>
<p>佛告文殊師利：「要離惡業，當學一切法，了知諸法分別心生，虛妄不實；空智現前，業障自除，心得清淨。</p>
<p>「復次，文殊師利！一切眾生，從無始劫來，妄想顛倒，貪嗔癡三為因；造殺、盜、婬業無量無邊，墮落諸趣，輪迴生死，受大苦惱，無有休息，業障熾盛惡魔嬈惱，故心不得清淨。</p>
<p>「復次，文殊師利！汝今欲知，一切眾生離諸業障，心得清淨，當學如來一切法，於身口意三業清淨，晝夜精勤修持梵行，遠離苦惱，分別不生，希求菩提，恭敬供養佛法僧寶，長時誦習大乘經典祕密陀羅尼，身心堅固，無有退轉，觀想了知，生住異滅，念念無常剎那生滅，一切虛妄無有真實，安住禪定漸漸增進，心無散亂，一切惡魔不得其便，自然快樂，意地發明，積諸功德滋長慧命，證佛菩提無上道果；是名出家，是真佛子；乃知如來甚深法藏廣大如海，饒益有情無有窮盡。得無上法寶，復修禪定，觀想法空，無諸苦惱，獲功德力，行平等行，心常護持，晝夜恭敬尊重讚仰，一切解脫，身心快樂。了知生滅，一切皆是幻夢，安住法中，生於勝處，具足圓滿更無退失。如是而修，惡業自除，心得清淨。」</p>
<p>爾時，文殊師利童真菩薩白佛言：「世尊！云何四聖諦？」</p>
<p>佛告文殊師利：「四聖諦，謂苦、集、滅、道，是名四聖諦。」</p>
<p>文殊師利白佛言：「世尊！當云何學？」</p>
<p>佛言：「當學一切法，得彼法智現前；於此分別不生，善與不善，觀想自性清淨，了知一切悉皆虛妄。」</p>
<p>文殊師利白佛言：「一切眾生云何不學？」</p>
<p>佛言：「愚夫異生，為毀謗教法，不生善心、不修梵行、不讀誦經典、不受教誨、於佛教法不肯少學；常作惡行，流浪三界而生歡喜，即不知一切法，如幻如夢如陽焰，虛妄不實。若諸眾生學一切善法，修習奢摩他定，觀想自性清淨，了知貪、嗔、癡悉皆虛妄，安住法中得彼定力，身心快樂。愚夫不學善法，不知有佛法僧寶，普遍虛空微妙難見。」</p>
<p>文殊師利白佛言：「云何此法微妙眾生難見？」</p>
<p>佛告文殊師利：「此法如風生浪起，只見浪起不見風生；唯汝文殊、須菩提能知，餘皆不解。」</p>
<p>爾時，文殊師利白佛言：「世尊！云何四念處？」</p>
<p>佛言：「文殊師利！四念處，謂觀身不淨、觀受是苦、觀心無常、觀法無我，是名四念處。」</p>
<p>文殊師利言：「當云何學？」</p>
<p>佛言：「一切眾生，當觀想自身五種不淨；觀受有苦受、樂受、捨受三，悉皆是苦；觀心無常，念念無常，剎那生滅；觀法無我，四大、五陰無實我體；是名四念處；一切眾生當如是學。」</p>
<p>文殊師利白佛言：「世尊！云何五根？」</p>
<p>「謂信、進、念、定、慧，是名五根。」</p>
<p>文殊師利白佛言：「當云何學？」</p>
<p>佛言：「學法眾生，於一切法中，觀想此法深遠，能生信故，名信根；了知此法勤行精進，除障解脫，名精進根；然於此法，一心想念不忘，名念根；了知一切法定知心生，名定根；以慧揀擇一切法空，名慧根；是名五根。」</p>
<p>文殊師利白佛言：「世尊！云何七覺支？」</p>
<p>佛告文殊師利：「念覺支、擇覺支、精進覺支、喜覺支、輕安覺支、定覺支、捨覺支，是名七覺支。」</p>
<p>文殊師利白佛言：「世尊！當云何學？」</p>
<p>佛告文殊師利：「學法眾生，於自性中，了知一切善不善法，棄捨世緣，勤念正法，名念覺支。擇謂以自性智，於三界能揀擇，故名擇覺支；精進謂了知一切法，勤行不捨，名精進覺支；喜謂於一切諸行發生，晝夜喜行妙性快樂歡喜，故名喜覺支；輕安謂安住一切法中，不為魔嬈，心得自在，故謂輕安覺支；定謂了一切法本無自性，修三摩地，名定覺支；捨謂心安住一切法，不住智、不住佛，捨離諸緣，名捨覺支；是名七覺支。」</p>
<p>文殊師利白佛言：「世尊！云何八正道？」</p>
<p>佛告文殊師利：「八正道，謂正見、正思、惟、正語、正業、正命、正精進、正念、正定，是名八正道。」</p>
<p>文殊師利白佛言：「世尊！當云何學？」</p>
<p>佛告文殊師利：「彼一切眾生，了知一切法，三業恭敬，是名正見；彼於一切法，分別不分別喜不喜，名正思惟；彼了知一切法，真實言說，名正語；彼於一切法，了知唯造善業，名正業；彼於一切法，安住平等真心，名正命；彼於一切法，勤修大乘，名正精進；彼於一切法，不生惡業，名正念；彼於一切法，不散不亂，名正定；是名八正道。彼學法眾生，一心了知四聖諦、四念處、五根、七覺支、八正道，如是等法一一修學已，得到彼岸，生諸佛國，無有恐怖，得金剛堅固心。一切羅漢、聲聞、沙門、婆羅門，及小婆羅門等，聞佛說此微妙最上法門，有大神力，能除熱惱，獲得心地清涼；諸比丘若能展轉勤行，心無退轉，與我無異。而諸天人晝夜作諸音樂，持眾名香、種種奇華、珍妙飲食，堪受供養。</p>
<p>「文殊師利！彼諸比丘若不斷嗔，入王城持鉢循行乞食，為魔所惱，染著諸欲，非佛弟子，與俗無異。復有比丘心無嗔故，了知大乘微妙法行、法義言句，於真實正行而得解脫。爾時，三千二百天子，持天曼陀羅華、種種名香、上妙飲食，恭敬供養，心大歡喜，互相讚歎出家功德，與如來佛國而無有異。」</p>
<p>爾時，文殊師利白佛言：「世尊！我聞佛說祕密陀羅尼章句云何？」</p>
<p>佛告文殊師利：「我為汝說祕密句、橛句、金剛句、慧句，是名陀羅尼章句法門。此法門，菩薩得一切法句發生，剎那剎那得忍辱法。」</p>
<p>文殊師利言：「云何名祕密句法門？」</p>
<p>佛言：「我為汝說祕密句真實章句，於一切法中心愛樂祕密句為第一；如汝文殊師利，於一切菩薩中而得第一，祕密句亦復如是。復次，文殊師利！祕密句如虛空，我身遍滿虛空，一切法亦如是遍滿虛空，一切菩薩現前不現前，都是一如，名真實祕密句。」</p>
<p>文殊師利白佛言：「世尊！云何橛句？」</p>
<p>佛告文殊師利：「我為汝說橛句，不動貪法界，住一切法動；我不動大乘，不作種種世事，是名橛句。」</p>
<p>文殊師利白佛言：「世尊！云何金剛句？」</p>
<p>佛言：「我為汝說金剛句，嗔眾生長時有嗔，金剛能斷一切法，是名金剛句。」</p>
<p>文殊師利白佛言：「世尊！云何慧句？」</p>
<p>佛言：「我為汝說慧句，癡是學佛智，一切眾生，非學佛智不到彼岸。若諸眾生學佛智，一切慧具足，有慧無慧悉能了知，此是甚深。文殊師利！悉能了知眾生無智，但樂諸惡，於一切法不能遠離，是名祕密句。」</p>
<p>文殊師利白佛言：「世尊！云何祕密句識？」</p>
<p>佛告文殊師利：「識如幻化，妄生一切法，空無自性、無自相，如是五蘊如五指，不實如虛空，悉是假名；眾生惛懵，不能曉了，是名祕密句。」</p>
<p>文殊師利白佛言：「世尊！云何祕密句色？」</p>
<p>佛告文殊師利：「色一切法，眾生心癡、眼癡，毀謗正法，不好勤學，愛樂於色，不知虛妄。文殊師利！汝於色塵悉能了知，是名祕密句。」</p>
<p>文殊師利白佛言：「世尊！云何祕密句聲？」</p>
<p>佛告文殊師利：「聲空發生，不可得見，種種語言、音響之聲，耳識聽受，是名祕密句。」</p>
<p>文殊師利白佛言：「世尊！云何祕密句香？」</p>
<p>佛告文殊師利：「香發諸塵，不可得見，但識所聞，識亦無故，皆是虛妄，是名祕密句。」</p>
<p>文殊師利白佛言：「世尊！云何祕密句味？」</p>
<p>佛告文殊師利：「味無自性，妄生於舌，眾生分別，愛樂貪著，是名祕密句。」</p>
<p>文殊師利白佛言：「世尊！云何祕密句觸？」</p>
<p>佛告文殊師利：「觸本無故，觀想一切法如虛空，眾生愚迷，於境、於身種種貪著，以為妙觸，是名祕密句。」</p>
<p>文殊師利白佛言：「世尊！云何祕密句地？」</p>
<p>佛告文殊師利：「地性質實，於法思惟，無自體性，亦無自相，眾生顛倒，妄執為有，種種戀著，是名祕密句。」</p>
<p>文殊師利白佛言：「世尊！云何祕密句水？」</p>
<p>佛告文殊師利：「觀諸水性，猶如陽焰，虛妄不實故，是名祕密句。」</p>
<p>文殊師利白佛言：「世尊！云何祕密句火？」</p>
<p>佛告文殊師利：「火性猛烈苦惱眾生，此法滅故自性寂靜，分別不生，最上極樂，是名祕密句。」</p>
<p>文殊師利白佛言：「世尊！云何祕密句風？」</p>
<p>佛告文殊師利：「風一切法不可得見，眾生貪著動作往來，風力所轉，是名祕密句。」</p>
<p>文殊師利白佛言：「世尊！云何祕密句佛亦如是？」</p>
<p>佛告文殊師利：「一切不善法，十方諸佛，各各開說，教詔眾生，是名祕密句。」</p>
<p>文殊師利白佛言：「世尊！云何祕密句法亦如是？」</p>
<p>佛告文殊師利：「一切法不可取、不可捨；觀想無我、無自相、無自性，心不散亂，是名祕密句。」</p>
<p>文殊師利白佛言：「世尊！云何祕密句僧亦如是？」</p>
<p>佛告文殊師利：「彼無數妙住法界，於三摩地平等持戒，修平等慧、平等解脫，於平等法中善安住故，餘無所學，是名祕密句。」</p>
<p>文殊師利白佛言：「世尊！云何橛句虛空境界？」</p>
<p>佛告文殊師利：「一切法虛空境界、不思議境界，於諸境界不可取、不可捨、不可住，無有住處，是名橛句。」</p>
<p>文殊師利白佛言：「世尊！云何橛句一切法住虛空？」</p>
<p>佛告文殊師利：「一切法不離虛空住，不生煩惱，住寂靜故，是名橛句。」</p>
<p>文殊師利白佛言：「世尊！云何橛句一切法無分別心？」</p>
<p>佛告文殊師利：「一切法不學、不問、不作、不親近、不發願、不生愛樂，寂靜如虛空，是名橛句。」</p>
<p>文殊師利白佛言：「世尊！云何橛句一切法微妙？」</p>
<p>佛告文殊師利：「一切法離垢，安住清淨，光自在妙圓滿清淨，虛空圓滿清淨，發生微妙，身安住於法，是名橛句。」</p>
<p>文殊師利白佛言：「世尊！云何橛句一切法安住虛空？」</p>
<p>佛告文殊師利：「一切法安住虛空不可見，一切法離垢安住亦不可見，是名橛句。」</p>
<p>文殊師利白佛言：「世尊！云何橛句一切法教詔學？」</p>
<p>佛告文殊師利：「一切法教詔眾生，不來勤學、不學觀想、不作意、晝夜六時不學，又不問隣座，不會解釋、不能宣說、無有智慧、不能分別，亦不愛樂、不親善友、我慢貢高，遠離教詔，不得解脫，是名橛句。」</p>
<p>文殊師利白佛言：「世尊！云何橛句一切法最上遠離？」</p>
<p>佛告文殊師利：「一切眾生，於諸善法而不肯學，唯造罪惡，不親賢善，無有智慧，是名橛句。」</p>
<p>文殊師利白佛言：「世尊！云何橛句眾生難教詔？」</p>
<p>佛告文殊師利：「若諸眾生，心不散亂，唯勤學法，親近供養，自然往詣教詔求法，福慧乃生；若眾生不學一切法，唯造惡業，欲求福慧無有，是名橛句。」</p>
<p>文殊師利白佛言：「世尊！云何橛句眾生得一切智？」</p>
<p>佛告文殊師利：「一切眾生勤求學法，得一切智；發歡喜心生大乘行，明了自性得一切智，是名橛句。」</p>
<p>文殊師利白佛言：「世尊！云何橛句眾生得一切智智具足？」</p>
<p>佛告文殊師利：「一切眾生自性，自性中於如來平等一切智慧，悉皆曉解一體性相，是名橛句。」</p>
<p>文殊師利白佛言：「世尊！云何橛句一切眾生菩提道場？」</p>
<p>佛告文殊師利：「菩提道場，唯求佛法，一切法寂靜道場、一切法性道場、一切法求道場。文殊師利！言菩提道場，我一心求法，不求餘相；一切眾生、一切人民，常樂往彼求此菩提道場，是名橛句。」</p>
<p>文殊師利白佛言：「世尊！云何橛句一切眾生得此忍辱？」</p>
<p>佛告文殊師利：「學法眾生，息念觀想，淨慧發生，於諸名相不生分別，得忍辱平等，是名橛句。」</p>
<p>文殊師利白佛言：「世尊！云何橛句一切眾生善友說法？」</p>
<p>佛告文殊師利：「一切眾生與十方天人、諸小天人，各各說法，希求菩提，心生歡喜，供養恭敬，除障平等，於無體相安住，是名橛句。」</p>
<p>文殊師利白佛言：「世尊！云何橛句一切眾生得此陀羅尼？」</p>
<p>佛告文殊師利：「一切眾生，學觀想色、聲、香、味、觸；任持甚深圓滿分別、圓滿不分別，是名橛句。」</p>
<p>文殊師利白佛言：「世尊！云何橛句一切眾生慈心具足？」</p>
<p>佛告文殊師利：「一切眾生樂修慈心，了知一切法，得平等慈，是名橛句。」</p>
<p>文殊師利白佛言：「世尊！云何橛句一切眾生悲心具足？」</p>
<p>佛告文殊師利：「一切眾生，勤學如來平等大悲心，大悲體具足，是名橛句。」</p>
<p>文殊師利白佛言：「世尊！云何橛句一切眾生不得三摩地？」</p>
<p>佛告文殊師利：「一切眾生，不修禪，不樂不喜，妄語顛倒，性惡剛暴，多諸障礙，非有智慧，無剎那頃愛樂禪定，是名橛句。」</p>
<p>文殊師利白佛言：「世尊！云何橛句一切眾生貪具足？」</p>
<p>佛告文殊師利：「一切眾生貪愛具足，煩惱多生，無歡喜心，不樂寂靜，不行平等，而於貪性無有覺悟，不得菩提，是名橛句。」</p>
<p>文殊師利白佛言：「世尊！云何橛句一切眾生嗔具足？」</p>
<p>佛告文殊師利：「一切眾生，嗔具足安住、嗔體性安住，悉皆具足，是名橛句。」</p>
<p>文殊師利白佛言：「世尊！云何橛句一切眾生癡具足？」</p>
<p>佛告文殊師利：「一切眾生不求佛法，一切慢、一切行非梵行，癡平等住、癡體性住，不學菩提，是名橛句。」</p>
<p>文殊師利白佛言：「世尊！云何橛句一切眾生癡身具足？」</p>
<p>佛告文殊師利：「一切眾生，身住癡，一切法不誦，經典不信、不讀，性惡憎嫌，不樂大乘，安住最上不善，是名橛句。」</p>
<p>文殊師利白佛言：「世尊！云何橛句一切眾生邪見具足？」</p>
<p>佛告文殊師利：「一切眾生邪見，歸依十身佛，不真實歸依，常作十惡，行十邪見，不悟邪見，體性愛樂，安住五慾中，安住貪嗔癡中，安住障，不得菩提，是名橛句。」</p>
<p>文殊師利白佛言：「世尊！云何橛句一切眾生住處聽法？」</p>
<p>佛告文殊師利：「一切眾生，一心恭敬聽受，當為汝說。一切眾生真實求法，一心不動，不生怕怖，佛福廣大，愚夫不知。我有真實言教，不生恭敬，不安住聽受；貪平等住、嗔平等住、癡平等住、五慾中平等住、障難平等住、愛樂平等住，不讚歎佛，有如是無上正等正覺；如是貪體性安住、嗔體性安住、癡體性安住、五慾中體性安住、障難體性安住、愛樂體性安住，不讚歎佛，有如是無上正等正覺解脫。」</p>
<p>佛告文殊師利：「汝若不問，不為汝說，汝今問我，當為汝說。一切善法當學，如來正等正覺一切善法平等具足；如是師僧善友歡喜，學大乘教，行大乘行，有大勢力，捨離於此更無餘事；專心發願求法最上，精勤專心，觀想五智如來境界，如來境界無別境界，一切境界平等，晝夜如是學法一心供養。文殊師利！若諸眾生作如是求法，得佛菩提，了知善法，一切善法具足如是，若不學佛法，與諸禽畜實無有異。」</p>

<p class='juan'>佛說大乘隨轉宣說諸法經卷中</p></div>
</div><!-- end of div[@id='body'] -->
</body></html>