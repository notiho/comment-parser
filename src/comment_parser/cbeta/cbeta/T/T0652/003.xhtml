<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘隨轉宣說諸法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說大乘隨轉宣說諸法經卷下</p><p class="byline">宋明教辯才法師充譯經三藏沙門詔德等奉　詔譯</p><p>爾時，蓮華遊戲天子與十千天子，皆來供養世尊及文殊師利菩薩；各持上妙名華，優曇鉢羅華、青色蓮華、白色蓮華、曼陀羅華、摩訶曼陀羅華、曼殊沙華、摩訶曼殊沙華，發恭敬心，種種語言歡喜讚歎世尊、文殊師利：「不好世樂超出三界，心無煩惱亦無諸惡，語言真實、甚深真實，法界吉祥、真實吉祥、微妙吉祥、無數最上第一吉祥。」天子如是讚歎世尊、文殊師利。</p>
<p>爾時，佛告蓮華遊戲天子：「諸天子中汝得第一！天子於身內外，心無分別，得最上第一法、眾中最上第一、微妙第一、極妙第一，真實心處大眾中，能最上供養而得第一。」</p>
<p>佛言：「天子！汝無貪嗔癡，不生煩惱，若有如是與愚夫不異。若天子，不得學鬪戰，失菩提路，若愛樂一切法，菩提薩埵佛法，樂修十地行；如是天子，宿種善根，恭敬供養諸佛菩薩，遠離諸惡，心放光明，勤學佛法，於十地行妙安住故示現光明，學佛教法勇猛愛樂；若不如是好樂佛法，多諸諍訟，不生供養心，智慧尠薄。如是天子，心高我慢，不愛樂一切法，不親近善友，此天子為眾所嫌，於菩提而不和合，無恭敬心，輕慢三寶，不學教法，愚夫無異。菩提道場甚深恭敬，求一切智具足，得天子行，於善眾安住；彼諸天子，不住貪、不住嗔、不住癡、不戀資生、不行邪見；恭敬問訊世尊、文殊師利，禮拜供養，於貪嗔癡悉皆遠離。」世尊如義而說，天子愛樂如義而住。</p>
<p>是時，世尊讚歎文殊師利，安住大乘不行邪行，亦無邪見。諸天子聞佛說已，往詣文殊師利所，稱讚供養，學一切法，圓滿無分別，無有邪行。</p>
<p>爾時，十千天子聞佛於大眾中說無生忍辱法安住，於此皆修文殊行，得最上妙法；於金剛句、祕密句、橛句，了色本空，體性不邪，無有諍訟，得菩提解脫法已，恭敬供養，修習禪定，任持讀誦宣說書寫；如是熏習五法，人皆歡喜，三業清淨，於一切法，一切佛法，圓滿宣說，得安樂行。</p>
<p>爾時，佛告蓮華遊戲天子言：「如是聲、色，今世後世無智菩薩，不樂佛法，貪戀外聲、外色，不怕、不怖，於一切聲，愛著迷惑，無有福德。」</p>
<p>世尊如是說，蓮華遊戲天子讚歎，於虛空中往來，種種變化諸妙音聲，宿世善根福業所作，得佛菩提，生上種姓，禮貌具足，圓滿福業，了悟色聲一切具足。</p>
<p>世尊記言：「汝當生天子，菩薩摩訶薩真實殑伽沙劫，尊重法師恭敬供養，一切安樂，衣、食、臥具、飲食、湯藥，如是種種上妙香、華、燈、塗，晝夜不絕，一切具足；安住法中，決定求得上妙福報，無諸忿怒。如是天子！了悟色聲，速得往詣菩薩殑伽沙劫，一切安樂。彼天子，於殑伽沙劫不生煩惱，心無輕慢，圓滿言說法味真實。如是天子，生決定心，聞佛法音，了悟聲色，無諸苦惱，亦無毀謗，歡喜讚歎，得一切最上安樂。」</p>
<p>佛言：「天子！今一切人不求佛法，貪戀資生，不怕、不怖，不似娑羅王世人，善根成熟。」世尊如是說已，蓮華遊戲天子聞是法音，了色體性，深入佛慧。</p>
<p>「若諸眾生，不學佛法，不修禪定，於一切法，不好、不問，非菩薩行。常作惡想，不學正智，聞女人聲，愛樂貪著，不怖罪業！」世尊說已，蓮華遊戲天子言：「諸菩薩天子，身心散亂，不受世尊教學，三業不善，毀謗聽法，貪聲住、嗔聲住、癡聲住、不近善友、不學佛法，貪著女人，無有厭足；不學歡喜聲，愛樂慾樂聲，喜聽惡人聲，不學好人聲、不學書寫聲、不學佛聲，貪著女色常如醉人；不學安樂聲、不學出家聲，愛樂無佛慧聲，喜聞外道聲，戀女人聲；不學佛法布施聲、不學佛法持戒聲、不學佛法忍辱聲、不學佛法精進聲、不學佛法禪定聲、不學佛法智慧聲，戀女人聲，遠尋放逸，親近惡友，不學善人聲，戀世間聲，晝夜不捨，不得涅槃。戀著女人，不學佛法，不得解脫；轉尋鄉村聚落，從生戀著，常與女人共相娛樂，不親善友、不行大乘行、不行比丘行、不行在家正行，唯行邪道。只於女人路行，聽女人聲，心生歡喜；聞佛音聲，不生敬仰，不修梵行，安住煩惱；嬈亂眾人，修外道行，無福果報。不學持戒行，戀破戒行；體性下劣，戀下劣體性；不親善友，不學佛法，戀著貪不學佛法、戀著嗔不學佛法、戀著癡不學佛法；愚昧不會，不受教誨，其心壅塞不能領解；不學諸佛行、不學菩薩行、不學聲聞行，於佛菩薩法，不問不學，業障深重，遠離而去造不善業；貪戀女色，心迷自作，煩惱憔悴；不信真實菩提，展轉遠離，一切人嫌。如是之人貪著女色，不得安樂，亦不寂靜；不禮拜、不恭敬，自不覺知不得菩提。若菩薩天子，勤修十善，真實圓滿，積集善根，心中歡喜；此菩薩天子，往詣博學多聞菩薩天子所，修一切善根，圓滿具足，離除業障心得清淨。除業障已，身心輕安，遠離諸慾，晝夜更無女人想，安住法性。」</p>
<p>爾時，文殊師利童真菩薩白佛言：「世尊！諸佛法海無有邊際，不可觀見微妙色相，不可聽聞微妙音聲、歡喜微妙音聲、極喜微妙音聲；一心專住修微妙佛性，遠離障染，到於彼岸，安住於法，不住涅槃，不住聚落，不去不來，無布施、持戒、忍辱、精進、禪定、智慧。無有忿怒、無貪嗔癡，悉皆平等。世尊！如義而說真實微妙法門。」</p>
<p>佛言：「蓮華遊戲具大智慧天子、文殊師利童真菩薩，是二大士宿種善根，於過去無量無數阿僧祇劫諸佛國土，聽受教法，修大乘行，斷諸業障，宿福深厚，積集功德無量無邊。過去因緣獲斯福報，今此會中實無有對。如是蓮華遊戲天子，遠離色聲，用真實心，以上妙種種香、華、燈燭、珍妙飲食供養，人皆不及，親近佛聲，聽文殊師利演說甚深平等真實法門。」</p>
<p>爾時，佛告文殊師利童真菩薩言：「汝往昔劫於我法中，了如是色聲最上色相，一切業障悉皆遠離，安住福業，萬德圓備，餘皆不及；乃至過去菩薩亦皆不及。」</p>
<p>文殊師利言：「如是色業障、嗔業障、一切惡業障，我已了知，悉當遠離；決定守護，親近世尊如是說，離一切染法，得清淨福業，心無煩惱。是我宿生於無量無邊阿僧祇劫，發廣大心修作福業，思惟圓滿善行具足；乃過去修習今時受報，得值師子鼓音自在王如來、應供、正遍知、明行足、善逝、世間解、無上士、調御丈夫、天人師、佛、世尊。彼佛壽命無量百千那庾多歲，三界眾生了知圓滿；世界名曰大光，其佛國土，多諸寶樹，金繩界道寶樹行列，香風吹動枝葉掁觸出妙音聲，其聲演說空聲、無相聲、無願聲、不生聲、不滅聲、無色聲、無自性聲；如是音聲，眾生聞已皆得解脫。</p>
<p>「時彼如來有二十七俱胝聲聞眾，皆來聽法，大比丘眾斷諸煩惱，去除重擔，得慧解脫、心解脫，是比丘心不散亂，往來聽法求佛菩提。彼如來復有二十七俱胝眾及大比丘眾，皆來聽受荷擔如來，尊重教法，得慧解脫、心解脫。如是他方菩薩皆來聽法，各各得一切忍辱法，具足安樂。如是十方諸佛國土，無數百千俱胝佛皆來聽法。聞阿難多目佉陀羅尼三摩地，無數百千那庾多眾生，得寂靜安樂，心生歡喜，共相論議，乃至宿世今生無有他求，決定安住菩薩摩訶薩。是時如來於彼國土宣說妙法，一切畢已，正法住世六十百千歲。</p>
<p>「時彼如來，復為寂靜諸根菩薩，說一切菩薩法，人所讚歎，心無外緣。此菩薩往昔劫中，修菩薩法，淨道行住，不樂世間一切法，諸根不亂，甚深解脫，真實最上妙法，了知色相，言說歡喜踊躍，專心書寫，與善知識共相論議，非人不言，恐生誹謗。然彼眾生，貪體性一切法住著、嗔體性一切法住著、癡體性一切法住著。此菩薩唯愛樂一切佛法，不樂世間一切法，非眾生方便愛樂，唯樂菩提行，種種善行，無分別心，常行忍辱，無貪無嗔，無是無非，安住如來甚深法界。</p>
<p>「爾時，復有比丘，名曰勝意，愛樂菩提。是時世尊，為說一切妙法，得四禪定、四無色定、十二頭陀功德，常行是行。</p>
<p>「爾時，佛告勝意比丘：『寂靜諸根菩薩，了知一切最上行。』勝意比丘聞佛所說，合掌聽受，遠離遠處，寂靜安住，修一切最上行。</p>
<p>「爾時，寂靜諸根菩薩，發廣大無邊心，王城持鉢引導眾生循門教化，乞食詣長者、居士、善友門化；有智慧人，心生歡喜供養讚歎，或有居士善友惡言毀謗，不生惡念，少語知足，真實言行，心不嗔人，和顏悅色；彼居士善友讚歎。</p>
<p>「時，寂靜諸根菩薩說諸色法，諸比丘僧多不了知，入諸邪見，僻居小處，貪慢障安住、嗔慢障安住、癡慢障安住、一切法愛樂障，不聽真實言行。寂靜諸根菩薩，復勸在家居士、善友，不得貪煩惱，不得造諸惡業。居士善友，不能行得忍辱行，自往詣貪處、自往詣多貪處，往詣東、西、南、北方、四維、上下方，生五種毀謗；云何謂愛、樂、貪、嗔、癡，心多煩惱故。</p>
<p>「時，寂靜諸根菩薩，於王城中遊行教化，與居士善友言，讚歎勝意比丘，是真實僧，人皆供養，今不住王城，歸寂靜處安住，及不樂寺院香華供養，諸比丘僧多不喜見。此勝意比丘真善知識，諸比丘僧深入邪見，貪心障、嗔心障、癡心障，不能遠離諸惡業障。復次寂靜諸根菩薩言，諸比丘僧不學善法、不習一切觀想、不學甚深妙法、不求菩提。</p>
<p>「爾時寂靜諸根菩薩，為比丘僧，而說伽陀曰：</p>

<div class="lg regular" style="margin-left:2em;"><div class='lg-row'>「『若有貪嗔癡，　不修菩提行，</div>
<div class='lg-row'>菩提無貪性，　一切當遠離。</div>
<div class='lg-row'>愚夫不覺知，　耽著諸慾樂，</div>
<div class='lg-row'>非寂靜禪那，　不能趣佛國。</div>
<div class='lg-row'>高傲於放逸，　功德無少分，</div>
<div class='lg-row'>諸佛清淨戒，　而生疑惑心，</div>
<div class='lg-row'>貪戀造諸惡，　無佛法僧寶。</div>
<div class='lg-row'>設若學文字，　心中多巧妙，</div>
<div class='lg-row'>於真實菩提，　云何得解脫？</div>
<div class='lg-row'>丈夫學菩提，　無煩惱分別，</div>
<div class='lg-row'>親近佛觀想，　得正見具足。</div>
<div class='lg-row'>於法不能解，　眾生墮邪見，</div>
<div class='lg-row'>遠離佛教法，　安住貪嗔癡。</div>
<div class='lg-row'>不恭敬禮拜，　不親近法師，</div>
<div class='lg-row'>苦惱生分別，　無有忍辱心。</div>
<div class='lg-row'>迷惑不自知，　愚癡作諸惡，</div>
<div class='lg-row'>去佛道甚遠，　不受人勸化。</div>
<div class='lg-row'>疾速得菩提，　若人有忍辱，</div>
<div class='lg-row'>平等解脫界，　超出世間眼。</div>
<div class='lg-row'>一切悉智見，　觀想忍辱法，</div>
<div class='lg-row'>而得佛菩提，　於此安住故。</div>
<div class='lg-row'>決定無魔事，　禪定力現前，</div>
<div class='lg-row'>如是解脫已，　趣佛涅槃界。</div>
<div class='lg-row'>眾生勤學法，　實不可稱量，</div>
<div class='lg-row'>得不生不滅，　無貪瞋癡故。</div>
<div class='lg-row'>歷遊諸聚落，　亦無分別心，</div>
<div class='lg-row'>若有人毀謗，　不生瞋恨故，</div>
<div class='lg-row'>或遇人讚歎，　亦無歡喜故，</div>
<div class='lg-row'>安住佛菩提，　一切悉平等，</div>
<div class='lg-row'>佛法如虛空，　不可稱量故。</div>
<div class='lg-row'>無上佛菩提，　愚夫不了悟，</div>
<div class='lg-row'>不修寂靜觀，　於此不解脫。</div>
<div class='lg-row'>眾生貪放逸，　無心學聖道，</div>
<div class='lg-row'>馳騁諸慾樂，　與狂人無異。</div>
<div class='lg-row'>愚癡不寂靜，　不肯學菩提，</div>
<div class='lg-row'>云何離業障？　眾生若了知，</div>
<div class='lg-row'>遠離諸慾樂，　專心習禪那，</div>
<div class='lg-row'>眾中為上首。　曉解一切法，</div>
<div class='lg-row'>而行於正道，　常念佛菩提，</div>
<div class='lg-row'>更無分別想。　真實心愛樂，</div>
<div class='lg-row'>最上菩提道，　龍天皆歡喜。</div>
<div class='lg-row'>安住佛功德，　於微妙法中，</div>
<div class='lg-row'>不生諸惡想，　唯求佛菩提。</div>
<div class='lg-row'>更不學餘事，　故於此會中，</div>
<div class='lg-row'>德行為上首。　我聞佛所說，</div>
<div class='lg-row'>種種學外道，　營務作事業，</div>
<div class='lg-row'>不如佛法中，　熏習諸善本。</div>
<div class='lg-row'>彼愛樂眷屬，　及貪戀資生，</div>
<div class='lg-row'>不求佛菩提，　好世間榮貴，</div>
<div class='lg-row'>無有剎那頃，　學如來正法。</div>
<div class='lg-row'>多生分別心，　安住諸慾樂，</div>
<div class='lg-row'>慾性本虛妄，　如陽焰空谷。</div>
<div class='lg-row'>愚癡都不覺，　心常生我慢，</div>
<div class='lg-row'>不讚佛菩提，　實無有知見。</div>
<div class='lg-row'>不了法空義，　堅固執為有，</div>
<div class='lg-row'>有為及無為，　一切悉平等。</div>
<div class='lg-row'>眾生若曉了，　勤修大乘行，</div>
<div class='lg-row'>趣佛菩提道，　此非是凡夫。</div>
<div class='lg-row'>安住於法中，　得諸佛心印，</div>
<div class='lg-row'>圓滿功德業，　與佛無有異。</div>
<div class='lg-row'>一念貪心起，　犯波羅夷罪，</div>
<div class='lg-row'>貪心若不斷，　為之所纏縛。</div>
<div class='lg-row'>不肯護尸羅，　無禪定觀想，</div>
<div class='lg-row'>見佛不歡喜，　長夜造諸惡，</div>
<div class='lg-row'>墮入地獄中，　受俱胝劫罪。</div>
<div class='lg-row'>由是破戒故，　少法亦不解，</div>
<div class='lg-row'>云何得菩提？　與愚夫無異。</div>
<div class='lg-row'>說若修福業，　其心不淳淨，</div>
<div class='lg-row'>不修大乘行，　無禪定觀想，</div>
<div class='lg-row'>此人如何得，　無上法王印？』</div>
</div><p>「爾時，寂靜諸根菩薩，為比丘僧說此偈已，三千二百天人得忍辱法，八萬比丘聞法各得解脫；彼勝意比丘，得三業清淨離除業障。」</p>
<p>爾時，文殊師利白佛言：「世尊！如來宣說甚深法義，晝夜思惟，如來一切法十號功德，愚夫難可稱量；如來無生忍辱法，亦難可稱量，如來所說法義，不可思議，與我心法義都是一說。」</p>
<p>爾時，文殊師利菩薩、慈氏菩薩摩訶薩白佛言：「世尊！如來真實法義，後五百歲，人多不信、不怕、不怖，乃至諸天亦復如是。我決定親近供養如來法義，以身命布施如殑伽沙數，讚歎詠謌三時供養，於殑伽沙世界法義安住復說，如殑伽沙眾生聲，聞得忍辱法安住法義。」</p>
<p>爾時，尊者阿難，聞佛一切法義，信受任持，誓願展轉為人宣說。</p>
<p>時文殊師利菩薩、慈氏菩薩、師子遊戲菩薩、蓮華遊戲菩薩、真實大菩薩眾，與無數比丘僧、尊者阿難，一切世間天、人、阿修羅、乾闥婆等，聞佛所說，皆大歡喜作禮而退。</p>

<p class='juan'>佛說大乘隨轉宣說諸法經卷下</p></div>
</div><!-- end of div[@id='body'] -->
</body></html>