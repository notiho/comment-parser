<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說立世阿毘曇論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1644
<div class='div-pin'>
<p class='juan'><a id='mulu1' />佛說立世阿毘曇論卷第一</p><p class="byline">陳西印度三藏真諦譯</p><a id='mulu2' />
<p class='h1'>地動品第一</p><p>如佛婆伽婆，及阿羅漢說。</p>
<p>如是我聞：</p>
<p>一時佛世尊住舍衛大城，毘舍佉優婆夷鹿子母精舍蓮花重閣，與大比丘眾，一切阿羅漢，諸漏已盡、逮得己利、盡諸有結，心得自在，所作已辦，已捨重擔、正智解脫，唯除阿難。是時，大地震動。時富婁那彌多羅尼子在大眾中，即從坐起，偏袒右肩，右膝著地，合掌恭敬，頂禮佛足，而白佛言：「世尊！何因何緣，大地震動？」佛告富婁那比丘：「汝今一心諦聽，善思念之，我當為汝分別<span class='corr'>解說</span>。有二因緣，令大地動。何者為二？比丘！是地界住水界上，是水界住風界上，是風界住於空中。比丘！有時大風吹動水界，水界動時即動地界。是一因緣，故大地動。比丘！復有大神通威德諸天，若欲震動大地，即能令動。若諸比丘有大神通及大威德，觀地相令小、水相令大，欲令地動亦能震動。是名第二因緣，故令地動。」爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「水界為風動，　地動由水動，</div>
<div class='lg-row'>是一因緣動，　是實名所說。</div>
<div class='lg-row'>諸天及比丘，　大威神能動，</div>
<div class='lg-row'>是二因緣動，　調伏惡人說。」</div>
</div><p>爾時，世尊復告富樓那彌多羅尼子：「有風名鞞嵐婆，<span class='corr'>此</span>風常吹，俱動不息。風力上昇，有風下吹、有風傍動，是風平等圓轉相持，厚九億六萬由旬，廣十二億三千四百五十由旬，周迴三十六億一萬三百五十由旬。此風上際即是水界。此水上下悉皆平等停止安住，無有散溢，厚四億八萬由旬，廣十二億三千四百五十由旬，周迴三十六億一萬三百五十由旬。此水上際即是地界，上下邊際悉皆平等安住不動，厚二億四萬由旬，廣十二億三千四百五十由旬，周迴三十六億一萬三百五十由旬。」如是佛世尊說：「比丘！有大地獄，名曰黑闇。各各世界外邊悉有，皆無覆蓋。此中眾生自舉其手，眼不能見。雖復日月具大威神，所有光明不照彼色。」佛說：「如是黑闇地獄，住在何處？兩兩世界鐵輪外邊，名曰界外，是寒地獄：一名頞浮陀、二名涅浮陀、三名阿波波、四名阿吒吒、五名嚘吼吼、六名欝波縷、七名拘物頭、八名蘇健陀固、九名分陀利固、十名波頭摩。」</p>
<p>佛告富婁那等比丘：「如摩伽陀國量十婆訶摩——一婆訶二十佉利——如是量麻，聚在一處。設有一人，滿一百年來除一麻，比丘！如是麻聚猶尚易盡，而我未說頞浮陀地獄壽命窮盡。比丘！十倍頞浮陀地獄，是涅浮陀壽量；十倍涅浮陀地獄，是阿波波壽量；乃至波頭摩地獄亦復如是。比丘！是瞿伽離比丘，於舍利弗、目揵連所生不信惡心，由是心故，墮波頭摩地獄。」爾時世尊而說偈言：</p>

<div class="lg regular" style="margin-left:1em;"><div class='lg-row'>「夫人處世間，　斧在口中生，</div>
<div class='lg-row'>斯由作惡言，　以是自斬身。</div>
<div class='lg-row'>應呵而讚嘆、　應讚而呵罵，</div>
<div class='lg-row'>口過故得衰，　衰故不受樂。</div>
<div class='lg-row'>若己舍失財，　盡物及自身，</div>
<div class='lg-row'>其人罪尚輕；　若於修伽陀，</div>
<div class='lg-row'>生惡不信心，　是罪重於彼。</div>
<div class='lg-row'>百千涅浮陀，　頞浮陀三億，</div>
<div class='lg-row'>六萬及五千，　若誹謗聖人，</div>
<div class='lg-row'>作惡語惡心，　如量墮地獄。</div>
<div class='lg-row'>瞿伽離比丘，　墮波頭摩獄，</div>
<div class='lg-row'>誹謗大聲聞，　舍利及目連。」</div>
</div><p>「彼中眾生傍行，作向上想，猶如守宮。鐵輪外邊恒作傍行。是其身量如頞多大，因冷風觸，其身<span class='corr'>坼</span>破，譬如熟瓜。如竹[竺-二+韋]林被大火燒，爆聲吒吒。如是眾生被寒風觸，骨破爆聲吒吒遠徹。因是聲故，互得相知有諸眾生此中受生。或時去來更相逢觸，因此觸故，互得相知有諸眾生此中受生。是時，諸佛世尊出現於世，是時大光過於諸天大威神力，遍照彼中，因此光明互得相見，作是思惟：『有諸眾生此中受生。』若有眾生於此間死，多往生此。寒氷地獄在鐵輪外，若餘世界有眾生死，往生寒氷地獄，多彼世界鐵輪外生。兩界中間，其最狹處八萬由旬，在下無底、向上無覆，其最廣處十六萬由旬。」</p>
<p>爾時淨命阿難在大眾中，即從座起，偏袒右肩，右膝著地，合掌恭敬，頂禮佛足，而白佛言：「世尊！我從世尊聞是法句，我從世尊口受持此正義。過去有佛名曰尸棄，時有弟子大神通第一，名曰阿毘吼。是比丘坐在第四禪梵處，以一指光照一千世界，一音說法，一千世界俱解正義。世尊！諸佛弟子威神尚爾，諸佛如來其量云何？」阿難問已，時佛答言：「阿難！此阿毘吼比丘是弟子位，諸佛世尊如此之處不可思量。」</p>
<p>第二，淨命阿難復白佛言：「世尊！我從佛口聞是法句，我從世尊受持如是正義。過去有佛名曰尸棄，時有弟子神通第一，名曰阿毘吼。是比丘坐在四禪梵處，以一指光照一千世界，一音說法，一千世界俱解正義。世尊！諸佛弟子威神尚爾，諸佛如來其量云何？」阿難問已，時佛答言：「阿難！此阿毘吼比丘是弟子位，諸佛世尊如此之處不可思量。」乃至第三，亦如是答。第四問已，佛告阿難：「若一日月所圍繞處，名一世界。從一至千，此中有千日月、千須彌山王、千四大天王、千忉利天、千夜摩天、千兜率陀天、千化樂天、千他化自在天，千梵輔天、千梵眾天。此處大梵王為一千世界主，王領自在，不係屬他，知成他事。初禪上上品，故得自在。大梵天王住於是處，得稱第一。阿難！是梵領處，有四千大洲、四千大樹、四千大龍宮、四千金翅鳥王住處，七千大河、九千大山、八千大林、八千大地獄、一千閻羅王地獄、二千大海、十六千地獄園，是名小千世界。又更千倍，是名中千世界。又更千倍，是名大千世界。阿難！若如來作意欲照欲說，是大千世界光照遍滿；所說法句，一切俱解。若復欲過大千世界，隨如來意，是中眾生莫不見聞放光說法。阿難！若如來欲放光說法，坐阿迦尼吒天梵處，若大千、若過大千光照遍滿，以八分梵聲說法句義，遍得領解。阿難！是如來光明及說法音聲，無有眾生不見不聞，是時無有眾生不具根者。阿難！如來在阿迦尼吒天上，說此音聲，宣此名句：</p>

<div class="lg regular" style="margin-left:2em;"><div class='lg-row'>「『汝等受佛教，　起恭敬正勤，</div>
<div class='lg-row'>觀修於中住，　出離三有難，</div>
<div class='lg-row'>除滅死王軍，　如象破葦舍。</div>
<div class='lg-row'>若佛法律中，　住於不放逸，</div>
<div class='lg-row'>是人捨生死，　乃至盡苦際。』」</div>
</div><p>爾時阿難即從座起，偏袒右肩，右膝著地，合掌恭敬，頂禮佛足，而白佛言：「世尊！我今希有利養，我今善得希有之利，我得大師具足神通廣大威德。」是時淨命名曰優陀夷，在大眾中，去佛不遠。時優陀夷比丘語阿難言：「若汝大師具諸威德大神通，汝何所得？」是時世尊告優陀夷比丘：「汝莫作意違阿難心。若我前不記阿難今生得阿羅漢果，因此信心所生業報，當三十六過，作他化自在天王，乃至三十六過作忉利天主，何況轉輪聖王、剎利王種受灌頂職，乃至四天下王？優陀夷！阿難比丘，吾於往昔已為授記。我說欲界之中眾生最多，依水生多、於地生少。其地生者，畜生道多、人道復少。人道之中，破戒者多、持戒者少。持戒之中，凡夫者多、聖弟子少。聖弟子中，有學者多、無學者少。無學之中，時解脫多、非時解脫少。如是非時解脫阿羅漢，世間難得，我記阿難應得是處。有諸外道作如是說：『是大地界恒去不息。』是言應答：『此事不然。若實爾者，如人擲前，物應落後。』又諸外道作如是說：『是大地界恒墜向下。』是言應答：『此事不然。若實爾者，如向上擲，應不至地。』又諸外道作如是說：『日月星辰恒住不移，大地自轉疑是天迴。』是言應答：『此事不然。若如是者，射不至堋。』又諸外道作如是說：『大地恒浮隨風來去。』應如是答：『此事不然。若實爾者，地恒併動。』若不爾者，地作何相？地住不動。」如是義者，諸佛世尊已說。如是我聞。</p>
</div>
<div class='div-pin'><a id='mulu3' />
<p class='h1'>南剡浮提品第二</p><p>佛說：「比丘！有樹名曰剡浮，因樹立名，名是洲地曰剡浮提。此樹生剡浮提地北邊，在泥民陀羅河南岸。是樹株本正洲中央，從樹株中央取東西角並一千由旬。是樹生長，具足形容可愛，枝葉相覆，密厚多葉，久住不凋，一切風雨不能侵入。比丘！譬如裝花鬘師裝飾花鬘及耳上莊嚴，其樹形相可愛如是。上如華蓋，次第相覆，高百由旬；下本洪直，都無瘤節，五十由旬方有枝條。樹身徑刺廣五由旬、圍十五由旬。其一一枝橫出五十由旬，間中亘度一百由旬，周迴三百由旬。其菓熟時，甘美無比，如細蜂蜜，味甜難厭，菓味如是。菓大如盆，其核大小猶如世間剡浮子核。其上有鳥，形如大殿獼猴之形、<span class='corr'>如</span>六十歲大象，是兩鳥獸恒食其實。東枝有子，多落剡浮提地，少落水者；西枝菓子，多落剡浮提地，少落水者；南枝菓子，並落剡浮提地；北枝菓子，悉落河中，為魚所食。樹根悉是金砂所覆，當春雨時下不漏濕，夏則不熱，冬無風寒。有乾闥婆及藥叉神，依樹下住。」</p>
<p>如是之事，云何知耶？昔王舍城有兩比丘，具神通力，共為朋友。從佛口聞剡浮樹相如此，是二比丘互相謂言：「我等當往看彼剡浮。」各云我去，遂至樹所。見樹菓熟，墮地自破。其一比丘，從其蔕孔授手至臂，其最長指猶不至核，牽手而出為菓所染，手臂皆赤，猶如世間貴赤栴檀汁所染污。其菓香氣能染人心。是時比丘鼻嗅菓香，第二比丘問言：「汝欲食不？」「長老！我不樂食。是事希有，不可思議。是離欲結，最為廣大。何以故？若人未離欲，嗅如是香，即生心氣乃發顛狂。有諸離欲外<span class='corr'>道</span>，若嗅此香，退失離欲之地。」是二比丘還王舍城，說如上事。</p>
<p>時有一人名曰長脛，本是王種，姓拘利氏，宿業果報所得神通。是人有此威神相貌，若行水中，前脚未沒、後脚已移；若行草上，草雖未靡，便得移步；若行樹葉，樹葉未低，後足已度，鞋履踐處並不為難。是長脛人從佛所聞，是剡浮樹如此如此。即白佛言：「世尊！我今若行，至剡浮樹不？」答云：「得至。」是人頂禮佛足，右繞三匝，面正向北，發此而去。行度諸山：一名小黑山、二名大黑山、三名多犛牛山、四名日光山、五名銀山、六名香水山、七名金邊山。是人登金邊山頂，轉面向北，聳身遠望，唯見黑暗，怖畏而反。佛問：「汝至剡浮樹不？」答言：「不至。」佛問：「汝何所見？」是人答曰：「唯覩黑暗。」佛言：「此黑暗色即剡浮樹。」是人重禮佛足，右遶三匝，更向北行，重度七山：一名周羅迦囉、第二摩呵迦羅、第三瞿漢山、第四首羅山、第五稽羅山、第六乾陀山、第七修跋姖山。又渡六大國土：一名鳩留國、二名高臘鞞、三名毘提訶、四名摩訶毘提訶、五名欝多羅曼陀、六名沙熈摩羅野。是名六大國土。又度七大樹林，林間有河，度是七河。又度阿摩羅林及訶梨勒林，乃至剡浮提樹南枝。從南枝上，行至樹北枝。是人俯窺，見下水相與常水異，最澄最清，向底洞澈都無障翳。是人觀已，作是思惟：「我之神通，今於此處得成就不？」因脚履水，手攀樹枝，是脚至水如石即沒，於此神通不得成就。云何如此？是水最輕最細，若以彼水投此㵎水，如蘇如油浮在水上；若以此水投於彼水，即沈如石。是人從剡浮樹取一菓子，還王舍城，奉上世尊。佛受此菓，破為多片，施諸大眾，菓汁染於佛手。爾時佛以此手擊於山石，至今赤色如昔不異，濕亦不燥，掌迹分明。因昔分菓為片片故，因名此石為片片巖。</p>
<p>是時佛化優婁頻螺迦葉，取此剡浮提樹子，送與迦葉：「迦葉！汝食是菓。」迦葉問佛：「大瞿曇沙門！那得是菓？」佛語迦葉：「是樹名曰剡浮，此菓從彼樹得。」迦葉曰：「我不能食是菓子，沙門但取自食。」時諸天神又送剡浮樹子，供養於佛，或在舍衛、若王舍城、迦毘羅衛國等。佛得受已，分施大眾。復餘比丘住剡浮所，還此土說。目連比丘亦曾住彼，還此，次第為比丘說。以是因緣，此事可知。</p>
</div>
<div class='div-pin'><a id='mulu4' />
<p class='h1'>六大國品第三</p><p>是剡浮樹外有二林，形如半月，圍繞此樹。其內有林名呵梨勒，外名阿摩勒。阿摩勒菓，是子熟時，其味最美，不辛不苦如細蜂蜜。菓形大小如二斛器，其核如自性阿摩勒核。呵梨勒菓，是子熟時，其味最美，不辛不苦，如細蜂蜜。菓形大小兩倍於前，核亦如是。阿摩勒林南，復有七林，七河相間。其最北林名曰菴羅，次名剡浮，三名娑羅，四名多羅，五名人林，六名石榴林，七名劫畢他林。如是諸菓，其子熟時，不辛不苦，甜如蜂蜜。是人林中，菓形似人，如剡浮提勝人王種，其姓拘梨。若男十六歲、女十五歲，莊嚴具足，狀如行嫁。是人林菓可愛如是。其子蔕形，如人頭髻。未離欲者見此菓子，便生愛心。諸外道等有離欲人，若見此菓，退失禪定，欲心還生。其子熟時，唯鳥競食。鳥食之餘，殘落在地，如尸陀林，甚可厭惡。諸退定者見是相已，深生厭離，還得本定。是二林廣五十由旬，東西達海。其一一河廣五十由旬，東西達海。林河相次，互相間錯剡浮提地。林河所覆，七百由旬。</p>
<p>其劫畢他林南有六大國，其最南國名曰高流，次名俱臘婆，三名毘提訶，四名摩訶毘提訶，五名欝多羅曼陀，極北名捨喜摩羅耶。是六國內，人皆貞善，持十善法，自不殺生、不教他殺。其獸將死，自至人所，既自死已，乃噉其肉。是處犛牛，其數最多，以其髦尾用覆屋舍。其地生麥，不須耕墾，是麥成粒，無有糠糩。是其國人磨蒸為飯。而是麥飯氣味甘美，如細蜂蜜。云何知耶？過去久遠有王出家，其王夫人亦得出家，國師婆羅門亦隨出家。既出家已，各相捨離，入山學道。是王夫人有時月水，月水淨時，往至王所與王相見，即白王言：「大王！我今有月水，古昔之人尊重兒息。」王欲棄捨不從妃意，思惟事重，復恐不可，遂共和合。乃有大福德子，男女二人俱時託胎。捨王而去，既經時節，其後腹大，從諸村落，次到郡縣，乃至諸州，人人訶罵云：「此女人都無道心，出家破戒。」妃聞是語，深生愧悔。是時，國師大婆羅門已成仙人，得五神通，隨一山林依止而住。爾時王妃聞婆羅門在彼山住，仍往尋覓。既見師已，乃問妃言：「是娠誰作？」妃即答言：「是王所為。」爾時仙人憶王昔恩，仍於別處為起葉屋，即語王妃：「汝止是中。我今當採樹根菓子以相供贍。」太妃依語，仍住其中。於是仙人，如法採拾樹根菓子，供給是妃。妃懷孕月滿，遂產二子，一男一女。至斷乳已，驅斥是妃：「汝今遠去。我當隨得根菓養飴二兒。」妃棄二子，依語而去。仙人隨得根菓，養育此兒。兩兒稍大已至識地，是時仙人，以生熟雜菓試與二兒，於是二兒自能分別，熟者即噉、生者便棄。仙人作是思惟：「是兒身已長大，心至識地，能分別菓生熟差別。我令當住何處國土，豐樂安隱以置立之？」以五通故，見是麥地，即以神力携二小兒，飛空而往，安置是地。教是兒言：「此草名麥。」爾時仙人即自刈取，磨以為食，種種教示：「汝等從今當依此法以為資糧。汝住此中莫生愁惱，我當數數來看視汝。」是兩小兒乃住其中，仙人後時數往瞻視。是二小兒隨年月長，男女二根各皆成就，遂為夫妻，子孫生長，分成六國。爾時大王既學道已，捨於人身，往生天上。捨上天身，還受人身。受人身已，依佛所說無上正法，出家學道，至得無礙六種神通。以六通故，觀自宿命，見六大國，作是思惟：「是六大國皆我子孫。」為怜愍是六國人故，往彼乞食，得麥飯還。不問諸比丘，前食而獨自食。時諸比丘稱此比丘名，而大罵辱：「汝長老！大慳嫉妬。咄！汝惡人，得是麥飯，不問諸比丘而獨自食。」比丘答言：「我今不為嫉妬而不布施汝等。何以故？如是飲食，未離欲人則不得食。」時是比丘三過洗鉢，再過棄之，以最後汁取其少分，施諸比丘。是剡浮提無有一味等此味者。於是比丘為諸比丘說此食味次第因緣：「彼六大國本我子孫，是故利益彼國人故，往彼乞食。」有餘比丘往彼乞食，大目揵連亦往乞食。佛世尊為諸比丘說是六國次第因緣，是故得知六大國事。六大國品究竟。</p>
</div>
<div class='div-pin'><a id='mulu5' />
<p class='h1'>夜叉神品第四</p><p>時剡浮提中有兩眾山，恒河之南名娑多耆利山，恒河之北名醯摩跋多山。娑多耆利山中是山最大：一名薩闍、二名頻訶、三名末車、四名遏車婆、五名間訶耆利、六名波梨耶多羅。醯摩跋多山中是山最大：一名周羅迦羅、二名摩訶迦、三名瞿訶那、四名修羅婆計、五名雞羅、六名乾馱摩馱、七名修槃那般沙。若一切神住河南山者，皆名<span class='corr'>娑</span>多耆利神；若在河北山者，皆名醯摩跋多神。是<span class='corr'>娑</span>多耆利神，領河南一切諸神，故名為王；是醯摩跋多神，領河北一切諸神，故名為王。云何知耶？有一神王名醯摩槃，住醯摩跋多山。是神王最長老大，年至極位，重疾困苦。是神臨死，其有太子名醯摩跋多，呼來教示，即語子言：「阿父我已得聞，從昔夜叉神最為長老，見過去佛，曾值迦葉佛，聞說釋迦牟尼佛將應出世。如我見相及我所見因緣，是釋迦佛不久應下。阿父若我中間捨命不及佛者，汝決應往令得見佛，若汝見佛決大利益。」太子問曰：「云何令我知佛出世？」父答子言：「汝屋舍中未曾有寶而出現者，當知是時如來出世。復有神王名娑多耆利，住摩伽陀國界中，汝當與彼共作朋友，同立誓願：『我之與汝所住之處，若見希有奇寶現者，莫不相報。』」是時父王教其子已，即便捨命。是時太子供養父尸，憶持尊重父之遺囑，因是度河往覓娑多耆利神王。至神所已，對面語言，共相和敬，同坐一處。醯摩跋多神語娑多耆利王言：「府君！我父臨死說如上言，因即過世。是故我今語汝是事。若屋室中非常寶現，決須相報。」娑多耆利答：「如是如是。」於是二人既立誓已，各還所住。後時醯摩跋多王宅有奇寶現，蓮花千葉，大如車輪，黃金為葉，眾寶為莖。時有一神，見是蓮花，馳往白王：「王今知不？是寶瓌異，世未曾有，今已出現。千葉蓮花，大如車輪，黃金為葉，眾寶為莖。此是天物，願王往觀。」是時神王聞是言已，即往池所，見是蓮花具足千葉，大如車輪，眾寶所成，莊嚴奇特。見是事已，心生驚怪，身毛皆竪。自下池中，恭敬合掌，頂禮三過，旋遶三匝。作是思惟：「我於昔時，曾值善友，而教我言：『汝所住處若有奇寶，當遣報我。』」因遣使者，往報娑多耆利神王曰：「府君！我今住處，希有之寶今已出現。」具說寶相：「汝今當來共我觀視。」是時世尊已出於世，正法已說，一向寂靜，今至涅槃，往向菩提，修伽陀所教。是時娑多耆利王覺憶此事，作是思惟：「我昔曾有善友來報我言：『汝所住處，諸佛世尊於中得道。若佛已出，汝應報我。』是其所欲，故我應報。」娑多耆利王即遣使往，謂是王言：「府君！若一蓮花，作何利益？若百若千，亦何利益？我國土中未曾有寶，今已出現。何者名寶？謂多陀、阿伽度、阿羅訶、三藐三佛陀，今已出世。汝今應來共事此寶。」醯摩跋多九月十五是布薩時，有五百神共相圍遶，取諸蓮花，面向南行履空而去，往娑多耆利王所。彼王又將五百神眾，共相圍遶，來迎是王於恒河南邊，共相聚集。既相見已，醯摩跋多王說偈，問彼神曰：</p>

<div class="lg regular" style="margin-left:1em;"><div class='lg-row'>「今十五淨日，　四王來集時，</div>
<div class='lg-row'>我等事何師？　汝信阿羅訶。」</div>
</div><p>爾時娑多耆利王說偈答曰：</p>

<div class="lg regular" style="margin-left:1em;"><div class='lg-row'>「是時佛世尊，　住摩伽陀城，</div>
<div class='lg-row'>為滅一切苦，　說法一切智。</div>
<div class='lg-row'>諸苦及苦集，　苦滅不更生，</div>
<div class='lg-row'>八分苦滅道，　無惱向涅槃。</div>
<div class='lg-row'>是故汝及我，　當往事是人，</div>
<div class='lg-row'>一切無能比，　是我信羅訶。」</div>
</div><p>爾時醯摩跋多聞是偈已，心大驚怖，身毛皆竪，懷疑未信。三過辯定：「府君！汝今說世尊出世？」答曰：「府君！我說佛寶出世。」第二第三問答亦爾。是時北山神王，即時如力思度諸佛行住威儀境界四法，問南山神王，說偈問曰：</p>

<div class="lg regular" style="margin-left:1em;"><div class='lg-row'>「佛心於眾生，　善得安立不？</div>
<div class='lg-row'>憎愛二思惟，　已得滅盡不？」</div>
</div><p>爾時南山神王以偈答曰：</p>

<div class="lg regular" style="margin-left:1em;"><div class='lg-row'>「佛心於眾生，　真實得安立，</div>
<div class='lg-row'>憎愛兩思惟，　滅盡永無餘。」</div>
</div><p>北山神王重偈問曰：</p>

<div class="lg regular" style="margin-left:1em;"><div class='lg-row'>「佛有妄語不？　無惱他言不？</div>
<div class='lg-row'>無離間語不？　有無義語不？」</div>
</div><p>南山神王以偈答曰：</p>

<div class="lg regular" style="margin-left:1em;"><div class='lg-row'>「佛不說妄語，　亦無苦澁語，</div>
<div class='lg-row'>不說離間語，　說如量義語。」</div>
</div><p>北山神王重說偈問曰：</p>

<div class="lg regular" style="margin-left:1em;"><div class='lg-row'>「佛無盜他不？　不損他命不？</div>
<div class='lg-row'>遠離放逸不？　不損禪定不？」</div>
</div><p>南山神王說偈答曰：</p>

<div class="lg regular" style="margin-left:1em;"><div class='lg-row'>「佛不盜他財，　是故護他命，</div>
<div class='lg-row'>遠離諸放逸，　不損深禪定。」</div>
</div><p>北山神王又偈問曰：</p>

<div class="lg regular" style="margin-left:1em;"><div class='lg-row'>「佛無著愛欲，　心淨無濁不？</div>
<div class='lg-row'>已過無明流，　得淨法眼不？」</div>
</div><p>南山神王答曰：</p>

<div class="lg regular" style="margin-left:1em;"><div class='lg-row'>「不著於欲塵，　心地最清淨，</div>
<div class='lg-row'>已過於無明，　於法得淨眼。」</div>
</div><p>北山神王又問曰：</p>

<div class="lg regular" style="margin-left:1em;"><div class='lg-row'>「佛明具足不？　法足清淨不？</div>
<div class='lg-row'>四流已絕不？　後生已盡不？」</div>
</div><p>南山神王又答曰：</p>

<div class="lg regular" style="margin-left:1em;"><div class='lg-row'>「佛明已具足，　法足久清淨，</div>
<div class='lg-row'>四流已斷滅，　是故無後生。」</div>
</div><p>爾時北山神王聞已，心生歡喜，說偈讚歎：</p>

<div class="lg regular" style="margin-left:1em;"><div class='lg-row'>「智者意成就，　一切事已辦，</div>
<div class='lg-row'>及身口清淨，　讚歎具明足。」</div>
</div><p>南山神王心口歡喜，說偈讚曰：</p>

<div class="lg regular" style="margin-left:1em;"><div class='lg-row'>「佛心寂清淨，　身口能利他，</div>
<div class='lg-row'>十力無與等，　今隨喜汝讚。</div>
<div class='lg-row'>智者心成就，　及與身口業，</div>
<div class='lg-row'>具足明法足。　即共汝往觀。</div>
<div class='lg-row'>今十五布薩，　四王遊巡時，</div>
<div class='lg-row'>心解脫無著，　我共汝禮拜。」</div>
</div><p>爾時世尊住王舍城匿瞿提樹下，是二神王千神圍遶，往詣佛所。至佛所已，偏袒右肩，右膝著地，合掌恭敬，頂禮佛足，却坐一面。時北山王以偈問曰：</p>

<div class="lg regular" style="margin-left:1em;"><div class='lg-row'>「能說亦能行，　度流永無漏，</div>
<div class='lg-row'>獨步如師子，　佛不染世法，</div>
<div class='lg-row'>度一切法岸。　慇懃故來問，</div>
<div class='lg-row'>眾生生何處？　數數習有處？</div>
<div class='lg-row'>執持是何物？　何處而受苦？」</div>
</div><p>爾時世尊，以偈答醯摩跋多神王曰：</p>

<div class="lg regular" style="margin-left:1em;"><div class='lg-row'>「眾生生六處，　數數習六處，</div>
<div class='lg-row'>執持六種法，　六處受苦惱。」</div>
</div><p>北山神王重偈問佛：</p>

<div class="lg regular" style="margin-left:1em;"><div class='lg-row'>「是取名何取，　而令眾生苦？</div>
<div class='lg-row'>願答出離問，　云何解脫苦？」</div>
</div><p>爾時世尊，以偈答醯摩跋多神王曰：</p>

<div class="lg regular" style="margin-left:1em;"><div class='lg-row'>「世間有五塵，　我說心第六，</div>
<div class='lg-row'>於中離欲著，　解脫如是苦。</div>
<div class='lg-row'>眾生得出離，　已說如理量，</div>
<div class='lg-row'>汝今既有問，　是故答出離。」</div>
</div><p>北山神王重偈問佛：</p>

<div class="lg regular" style="margin-left:1em;"><div class='lg-row'>「誰能度駛流，　日夜無疲極，</div>
<div class='lg-row'>無底亦無攀，　深處誰不沈？」</div>
</div><p>爾時世尊，以偈答醯摩跋多神王曰：</p>

<div class="lg regular" style="margin-left:1em;"><div class='lg-row'>「常持清淨戒，　精進不散心，</div>
<div class='lg-row'>思擇內正念，　由智度難度。</div>
<div class='lg-row'>欲想無有欲，　伏滅色繫縛，</div>
<div class='lg-row'>永滅有喜愛，　是人終不沈。」</div>
</div><p>爾時南北二山王，同時說偈，以讚佛曰：</p>

<div class="lg regular" style="margin-left:1em;"><div class='lg-row'>「我等今善見，　善來今善明，</div>
<div class='lg-row'>我等見正覺，　演說甘露道。</div>
<div class='lg-row'>名無滅失見實義，　常樂問難無所著，</div>
<div class='lg-row'>窮智慧際悉解脫，　行於聖路大仙人。</div>
<div class='lg-row'>千餘夜叉眾，　名聞有威神，</div>
<div class='lg-row'>一切歸依佛，　是我無上師。」</div>
</div><p>是三夜叉三角而坐，是故至今路名菱角。是時世尊住於樹下，是故此樹名瞿匿曇瞿提。因此二夜叉事，故知南北二山。夜叉神品究竟。</p>

<p class='juan'>立世阿毘曇論卷第一</p></div>
</div><!-- end of div[@id='body'] -->
</body></html>