<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛吉祥德讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛吉祥德讚卷中</p><p class="byline">尊者寂友造</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class="lg regular"><div class='lg-row'>歸命如來勝妙相，　足下平滿善安住，</div>
<div class='lg-row'>千輻輪文現足心，　輞轂眾相皆圓滿，</div>
<div class='lg-row'>如兜羅綿手足軟，　鞔網光現手足間，</div>
<div class='lg-row'>手足諸指妙纖長，　足跟圓滿趺相稱，</div>
<div class='lg-row'>足趺修高復充滿，　腨如伊泥邪鹿王，</div>
<div class='lg-row'>雙臂修圓摩膝輪，　陰相藏密猶龍馬，</div>
<div class='lg-row'>髮毛端潤皆上靡，　一一身毛悉右旋，</div>
<div class='lg-row'>身皮細滑垢不侵，　身真金色光晃耀，</div>
<div class='lg-row'>手足頸肩七處滿，　項及膊腋悉充圓，</div>
<div class='lg-row'>容儀敦肅妙端嚴，　身相修廣復傭直，</div>
<div class='lg-row'>如諾瞿陀身圓滿，　上半身如師子王，</div>
<div class='lg-row'>常光面向各一尋，　四十齒平不疎缺，</div>
<div class='lg-row'>四牙鮮白妙鋒利，　常得味中最上味，</div>
<div class='lg-row'>舌相薄淨廣復長，　梵音深妙猶天鼓，</div>
<div class='lg-row'>音聲聞者皆悅意，　復如迦陵頻伽聲，</div>
<div class='lg-row'>眼睫齊整狀牛王，　眼睛皎潔紺青色，</div>
<div class='lg-row'>眉間柔軟妙毫相，　右旋清淨如螺白，</div>
<div class='lg-row'>鳥瑟膩沙頂莊嚴，　稽首大丈夫相具。</div>
<div class='lg-row'>歸命如來隨形好，　指爪狹長如赤銅，</div>
<div class='lg-row'>手足指圓悉纖長，　手足諸指皆次第，</div>
<div class='lg-row'>筋脈盤結復深隱，　兩踝俱隱而不麁，</div>
<div class='lg-row'>充滿柔軟足安平，　迴顧右旋鹿王等，</div>
<div class='lg-row'>行步直進如象王，　明顯端嚴無障礙，</div>
<div class='lg-row'>自在次序狀鵝王，　舉身隨轉步安審，</div>
<div class='lg-row'>身分次第而高顯，　平等隨轉身不曲，</div>
<div class='lg-row'>善相屬著堅固身，　身淨光明離翳暗，</div>
<div class='lg-row'>身支安定不掉動，　端直身相善圓滿，</div>
<div class='lg-row'>妙童子相清淨身，　柔軟妙好悉無比，</div>
<div class='lg-row'>腹形方正無欠缺，　不[穴/爪]不凸廣復圓，</div>
<div class='lg-row'>右旋深厚妙臍輪，　淨無點竅無減下，</div>
<div class='lg-row'>身支近觸離諸過，　悉無靨點疣贅等，</div>
<div class='lg-row'>譬如蓮華垢不侵，　亦復離諸不寂靜。</div>
<div class='lg-row'>面輪圓滿皎清淨，　身相具足而無減，</div>
<div class='lg-row'>舌相廣長如赤銅，　柔軟復如蓮華葉，</div>
<div class='lg-row'>脣色光潤而可愛，　如頻婆菓及赤銅，</div>
<div class='lg-row'>水雲擊響等音聲，　復如象王大震吼，</div>
<div class='lg-row'>音聲深遠復美妙，　一切聞者咸悅意，</div>
<div class='lg-row'>手軟猶如兜羅綿，　手文深明而不斷，</div>
<div class='lg-row'>四牙鋒利妙堅固，　最上清淨復齊平，</div>
<div class='lg-row'>諸齒方整鮮白齊，　眼相修廣如蓮葉，</div>
<div class='lg-row'>眼睫稠密而不白，　眉潤不白復修長，</div>
<div class='lg-row'>耳輪長廣厚復圓，　身毛一一皆潤澤，</div>
<div class='lg-row'>額廣平正相殊妙，　上半身分悉充圓，</div>
<div class='lg-row'>首髮稠密整復長，　紺青旋轉而光潤，</div>
<div class='lg-row'>乃至廣及佛胸臆，　俱有喜旋德相文，</div>
<div class='lg-row'>螺髻紺青妙莊嚴，　稽首不可見頂相。</div>
<div class='lg-row'>歸命處非處智力，　過現未來業皆知，</div>
<div class='lg-row'>禪定解脫等持門，　了別自他諸根性，</div>
<div class='lg-row'>種種信解悉通達，　種種界趣亦悉知，</div>
<div class='lg-row'>他心種類了無差，　宿住隨念智具足，</div>
<div class='lg-row'>照明一切生滅法，　諸漏已盡漏無餘，</div>
<div class='lg-row'>如是十力智周圓，　稽首如來大精進。</div>
<div class='lg-row'>如來漏盡無餘染，　覺了諸法亦無餘，</div>
<div class='lg-row'>故稱正等正覺尊，　我今稽首伸敬禮。</div>
<div class='lg-row'>一切染法平等說，　諸出離道亦善宣，</div>
<div class='lg-row'>一切覺了盡無餘，　稽首能仁初覺者。</div>
<div class='lg-row'>佛具不壞正智慧，　普盡無餘現覺尊，</div>
<div class='lg-row'>正智破諸邪智心，　佛真覺已無餘覺，</div>
<div class='lg-row'>自境界及他境界，　一切境界所作成，</div>
<div class='lg-row'>於彼一切根義中，　佛是無能勝根者。</div>
<div class='lg-row'>相中無餘相所緣，　非色種現皆悉斷，</div>
<div class='lg-row'>無生重檐久已除，　已徹緣生河流底。</div>
<div class='lg-row'>二種無智癡暗離，　發生二種智光明，</div>
<div class='lg-row'>復離二種疑求心，　建立二種決定智。</div>
<div class='lg-row'>已得盡智世間句，　智障已離法圓明，</div>
<div class='lg-row'>具足勝依寂止門，　具足勝處善安住，</div>
<div class='lg-row'>具足一切所應行，　明行具足色相圓，</div>
<div class='lg-row'>具足種姓及語言，　獲神通果善救度。</div>
<div class='lg-row'>身語意業悉不護，　無著無盡智凝然，</div>
<div class='lg-row'>決定不退轉智門，　智說不壞因時相。</div>
<div class='lg-row'>種種因門皆覺了，　種種果門亦悉知，</div>
<div class='lg-row'>種種煩惱及對治，　稽首如來善覺者。</div>
<div class='lg-row'>無二言說無盡辯，　善說不退轉法者，</div>
<div class='lg-row'>世間八法不染心，　稽首善達功德岸。</div>
<div class='lg-row'>佛三阿僧祇劫中，　積集難行一切行，</div>
<div class='lg-row'>運大悲心而普覆，　自他能渡煩惱流。</div>
<div class='lg-row'>了知三苦極微細，　由愍苦故起大悲，</div>
<div class='lg-row'>三界所緣諸性中，　大悲普及一切處。</div>
<div class='lg-row'>如來智性中平等，　若冤若親而等觀，</div>
<div class='lg-row'>悲心廣大不可量，　普攝一切眾生類。</div>
<div class='lg-row'>佛為眾生說一藥，　身病心病普令安，</div>
<div class='lg-row'>畢竟極苦亦蠲除，　稽首善說妙藥者。</div>
<div class='lg-row'>純一真實決定行，　決定純善無染尊，</div>
<div class='lg-row'>決定不復染法生，　一向為他善長養。</div>
<div class='lg-row'>不以己利求於他，　自所得樂悉棄捨，</div>
<div class='lg-row'>隨宜方便悲愍心，　決定調伏眾生病。</div>
<div class='lg-row'>眾生所應調伏時，　如來善知而無失，</div>
<div class='lg-row'>為眾生作不請友，　普令得度起悲心。</div>
<div class='lg-row'>能仁善說妙法藥，　治彼生法苦根源，</div>
<div class='lg-row'>照明眾生過現身，　了知煩惱無邊性，</div>
<div class='lg-row'>斷除眾生煩惱病，　佛知時量悉無差，</div>
<div class='lg-row'>隨其何病藥堪除，　世尊如應為說藥。</div>
<div class='lg-row'>如來所行一切行，　修習如理悉周圓，</div>
<div class='lg-row'>若一若多出現門，　和合了知皆無礙。</div>
<div class='lg-row'>如來功滿已能到，　一切智智清涼地，</div>
<div class='lg-row'>知道識道說道尊，　勝道眾道歸向者。</div>
<div class='lg-row'>拯拔一切輪迴苦，　令諸眾生離纏縛，</div>
<div class='lg-row'>普令得渡煩惱流，　堅固慚愧具足者。</div>
<div class='lg-row'>能善建立聖法幢，　表示諸行無常法，</div>
<div class='lg-row'>開示盡滅離貪門，　顯示寂滅出離道，</div>
<div class='lg-row'>能善表示諸法者，　能以諸法教授尊，</div>
<div class='lg-row'>能作利益大導師，　稽首善施歡喜者。</div>
<div class='lg-row'>常說示教利喜語，　具大威德大神通，</div>
<div class='lg-row'>最上清淨大梵尊，　稽首自在復熾盛。</div>
<div class='lg-row'>已息種姓諸言論，　復斷族氏諸語言，</div>
<div class='lg-row'>世間人事語亦亡，　稽首常說正法語。</div>
<div class='lg-row'>如來行步常寂靜，　無闊無狹平正行，</div>
<div class='lg-row'>順善而行見者忻，　表示如來善行相。</div>
<div class='lg-row'>如來不壞正知見，　具足如先所作性，</div>
<div class='lg-row'>成諸福事斷疑根，　離分衛心入聚落，</div>
<div class='lg-row'>出必顯明眾所覩，　無依無轉最上尊，</div>
<div class='lg-row'>勝妙殊特眾吉祥，　純一具足梵行者。</div>
<div class='lg-row'>能善了知五蘊法，　復能具足七法行，</div>
<div class='lg-row'>已能摧滅我慢心，　稽首能破愚癡網。</div>
<div class='lg-row'>如來已得無動法，　復能具足深廣心，</div>
<div class='lg-row'>善能成就七聖財，　稽首善學三學者。</div>
<div class='lg-row'>佛大丈夫所應讚，　邪異諸境不能怖，</div>
<div class='lg-row'>遠離一切不吉祥，　稽首已到調伏地。</div>
<div class='lg-row'>梵行真實善安立，　上下縱廣悉歸依，</div>
<div class='lg-row'>常以無畏施眾生，　稽首於法離取著。</div>
<div class='lg-row'>歸命佛大阿羅漢，　一切漏盡無染尊，</div>
<div class='lg-row'>所作已辦德圓明，　稽首已除諸重擔。</div>
<div class='lg-row'>逮得己所作義利，　盡諸有結障蠲除，</div>
<div class='lg-row'>安住正智解脫心，　稽首出離解脫者。</div>
<div class='lg-row'>已證無言解脫理，　愛盡取盡而解脫，</div>
<div class='lg-row'>心無忘失解脫圓，　稽首無顛倒心者。</div>
<div class='lg-row'>佛心無量復廣大，　無別異法善修心，</div>
<div class='lg-row'>心得離繫煩惱除，　稽首已破諸異類。</div>
<div class='lg-row'>盡諸染業得清淨，　已證無餘依涅槃，</div>
<div class='lg-row'>人中最勝解脫尊，　戰死魔軍而得勝，</div>
<div class='lg-row'>於諸善法不放逸，　善住正念正智慧，</div>
<div class='lg-row'>善開寂眼視眾生，　稽首善救生死苦。</div>
<div class='lg-row'>善覺眾生無明睡，　善破眾生諸愚癡，</div>
<div class='lg-row'>佛勤勇起精進心，　策發一切懈怠者。</div>
<div class='lg-row'>諸不善中施善法，　諸墮學中開學門，</div>
<div class='lg-row'>諸怖畏中施無畏，　不安隱者令安隱。</div>
<div class='lg-row'>諸暗冥中作明照，　諸不善中令修善，</div>
<div class='lg-row'>諸過失中功德生，　諸罪業中除罪業，</div>
<div class='lg-row'>令違逆者知恩德，　能滿眾生意所求，</div>
<div class='lg-row'>呪明成就真實修，　稽首能破煩惱者。</div>
<div class='lg-row'>佛已遠離諸誑妄，　心無躁動不高舉，</div>
<div class='lg-row'>尊勝顯示吉祥門，　稽首佛為福生處。</div>
<div class='lg-row'>一剎中生一切行，　不共一切神通種，</div>
<div class='lg-row'>畢竟成就最上門，　一切處離非句義，</div>
<div class='lg-row'>一切疑惑及雜說，　決定正語悉能破，</div>
<div class='lg-row'>諸吉祥行平等修，　善知一切眾生意。</div>
<div class='lg-row'>已能攝伏諸他語，　猶如猛火焚乾薪，</div>
<div class='lg-row'>燒諸煩惱義亦然，　稽首安住正士法。</div>
<div class='lg-row'>具諸吉祥具慚愧，　世間主宰勝寂默，</div>
<div class='lg-row'>釋迦牟尼大導師，　盎儗囉娑瞿曇族，</div>
<div class='lg-row'>離諸煩惱癡黑暗，　悲愍普攝諸眾生，</div>
<div class='lg-row'>常於利他攝益中，　具足廣多諸勝行。</div>
<div class='lg-row'>佛於一切眾生類，　一切增上所行中，</div>
<div class='lg-row'>佛以大智常觀察，　普集世間利益事。</div>
<div class='lg-row'>具足六通調伏智，　德智說智及時智，</div>
<div class='lg-row'>一切對治勝神通，　界趣勝解業障智。</div>
<div class='lg-row'>說法最勝神通具，　三調伏時善開化，</div>
<div class='lg-row'>一切文義善解圓，　稽首辯才無盡智。</div>
<div class='lg-row'>佛已具足如說辯，　善滿諸行到彼岸，</div>
<div class='lg-row'>一切功德解脫周，　顯示勝身心清淨，</div>
<div class='lg-row'>聞佛音者心歡喜。　佛自所行悉周圓，</div>
<div class='lg-row'>不墮一切言說中，　不取自分功德相，</div>
<div class='lg-row'>平等先證最初道。　次集大行不遺餘，</div>
<div class='lg-row'>眾生大擔負堪任，　於諸相中得寂靜，</div>
<div class='lg-row'>已圓大慈等功德，　未甞遠離於捨行，</div>
<div class='lg-row'>以正智慧攝眾生，　於長夜中遍觀察。</div>
<div class='lg-row'>如來常發大勇悍，　以諸善行教眾生，</div>
<div class='lg-row'>復於一切眾生中，　已得悲心善平等。</div>
<div class='lg-row'>佛是悲愍世間者，　第一義諦善解了，</div>
<div class='lg-row'>如來三眼已圓明，　三種稱讚善具足。</div>
<div class='lg-row'>如來已具三不護，　顯示三界無垢尊，</div>
<div class='lg-row'>四念處行廣通達，　名句文身自在者，</div>
<div class='lg-row'>巧妙無盡隨意辯，　一切說示智悉通。</div>
<div class='lg-row'>種類語言善解知，　隨處辯才悉無礙，</div>
<div class='lg-row'>諸違背中作順向，　諸恚怒中作清淨，</div>
<div class='lg-row'>於諸慢中發敬心，　棄捨一切利養事，</div>
<div class='lg-row'>所行正真復最上，　以自力能現證尊，</div>
<div class='lg-row'>清淨一切言說門，　稽首語言無執著。</div>
<div class='lg-row'>出善來語如義語，　具足一切正所行，</div>
<div class='lg-row'>如來一切功德圓，　稽首無忘失法者。</div>
<div class='lg-row'>最上攝益勝調御，　歡喜悲愍諸眾生，</div>
<div class='lg-row'>悲心堅固欲利他，　稽首常欲利樂者。</div>
<div class='lg-row'>佛與眾生有恩德，　常為善友及知識，</div>
<div class='lg-row'>如父如母能出生，　欲令眾生得善樂。</div>
<div class='lg-row'>佛為眾生親教師，　善說勝義諸法教，</div>
<div class='lg-row'>最上句義如理宣，　使令了知一切性。</div>
<div class='lg-row'>如來常以無著說，　無增無減善稱揚，</div>
<div class='lg-row'>大悲不斷相續生，　稽首善見處非處。</div>
</div>
<p class='juan'>佛吉祥德讚卷中</p></div>
</div><!-- end of div[@id='body'] -->
</body></html>