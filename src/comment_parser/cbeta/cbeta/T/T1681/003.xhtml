<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛吉祥德讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛吉祥德讚卷下</p><p class="byline">尊者寂友造</p>
<div class="lg regular"><div class='lg-row'>歸命作大師子吼，　出生一切善行門，</div>
<div class='lg-row'>於一切性如實知，　無勝知見遍一切，</div>
<div class='lg-row'>善化眾生時無間，　宣說無邊諸法門，</div>
<div class='lg-row'>最先破彼無明卵，　隨覺一切諸法者。</div>
<div class='lg-row'>覺了眾生大正士，　覺悟微妙諸法尊，</div>
<div class='lg-row'>於無我理已覺明，　善覺諸業自性者。</div>
<div class='lg-row'>覺了一切界分量，　了知生滅本來性，</div>
<div class='lg-row'>於諸苦法如實知，　善悟真實自性者。</div>
<div class='lg-row'>善能覺悟無嬈惱，　世間自性悉覺知，</div>
<div class='lg-row'>破諸惡見智開明，　覺了一切因果者。</div>
<div class='lg-row'>覺了三界出離相，　故復修諸極難行，</div>
<div class='lg-row'>身無疲倦執相工，　然於小法不厭離，</div>
<div class='lg-row'>畢竟方便善攝益，　宣說中道諸法門，</div>
<div class='lg-row'>善哉釋迦牟尼尊，　頂禮歸命應供者。</div>
<div class='lg-row'>最上說者寂默者，　最上最勝我大師，</div>
<div class='lg-row'>善攝眾生諸意樂，　於諸事相悉不取。</div>
<div class='lg-row'>具足一種稱讚者，　善能成就四攝法，</div>
<div class='lg-row'>六和敬法善宣揚，　六常行行已圓滿。</div>
<div class='lg-row'>安立甚深正知見，　得諸等持寂靜善，</div>
<div class='lg-row'>善法中無放逸心，　已證先佛所成道。</div>
<div class='lg-row'>覺了甚深正道者，　開發甚深智光明，</div>
<div class='lg-row'>於彼無尋無伺道，　稽首如來證悟者。</div>
<div class='lg-row'>總聚智者所知境，　微細甚深悉覺知，</div>
<div class='lg-row'>顯示二種涅槃界，　盡證一切涅槃道。</div>
<div class='lg-row'>眾生長夜起虛妄，　佛方便說無妄法，</div>
<div class='lg-row'>眾生沒在生死泥，　佛為垂手善接度，</div>
<div class='lg-row'>眾生墮在惡趣者，　佛方便力為拯拔，</div>
<div class='lg-row'>諸眾生起生等怖，　佛為引示無畏處。</div>
<div class='lg-row'>自具廣大威神力，　身現一切色相寶，</div>
<div class='lg-row'>內藏心寶妙圓明，　宣說無比正法寶。</div>
<div class='lg-row'>佛不為他所攝伏，　一切無能違佛者，</div>
<div class='lg-row'>安住一切歡喜門，　佛一切相皆圓滿，</div>
<div class='lg-row'>無上沙門正真行，　如蓮華開智清淨，</div>
<div class='lg-row'>普集梵行盡無餘，　稽首梵行已立者。</div>
<div class='lg-row'>雖明世間圍陀典，　不壞一切聖法教，</div>
<div class='lg-row'>洗滌一切諸罪垢，　獲得第一增上法。</div>
<div class='lg-row'>善能成就持明法，　能善引示寂靜處，</div>
<div class='lg-row'>導師開示善樂門，　輪迴曠野為善導。</div>
<div class='lg-row'>常離一切諸暗冥，　開熙怡眼常觀視，</div>
<div class='lg-row'>畢竟無染清淨尊，　罪福無動行解脫。</div>
<div class='lg-row'>能於自身觀空性，　愛見已盡善無染，</div>
<div class='lg-row'>於諸欲境離想心，　離染煩惱及分別。</div>
<div class='lg-row'>心住寂靜諸事業，　默然法中得解脫，</div>
<div class='lg-row'>最上寂靜大牟尼，　一切清淨無染者。</div>
<div class='lg-row'>出世功德已廣大，　善布世間大明照，</div>
<div class='lg-row'>世間妄境悉能觀，　圓滿真實諸法想。</div>
<div class='lg-row'>愛繩已斷神通具，　善發智慧大光明，</div>
<div class='lg-row'>破彼一切依著心，　於諸意樂皆寂靜。</div>
<div class='lg-row'>如來已離諸過失，　所應敬禮及供養，</div>
<div class='lg-row'>一切無利惡法除，　一切利益相應者。</div>
<div class='lg-row'>佛與眾生為善友，　無足二足第一者，</div>
<div class='lg-row'>安住念慧諸性中，　善具無忘失法者。</div>
<div class='lg-row'>佛於義無義自性，　和合依止而不著，</div>
<div class='lg-row'>生死此岸怖已除，　能證涅槃彼岸樂。</div>
<div class='lg-row'>佛善依止正道行，　聽聞無謬心無減，</div>
<div class='lg-row'>諸清淨中佛最尊，　廣大色相慧光照。</div>
<div class='lg-row'>世間所有耽欲味，　佛智久已善出離，</div>
<div class='lg-row'>智慧稱讚涅槃門，　稽首如來決定說。</div>
<div class='lg-row'>無染見及無染思，　無染語并無染業，</div>
<div class='lg-row'>無染命與無染勤，　無染念兼無染定。</div>
<div class='lg-row'>解脫無染智無染，　於戒定慧善安住，</div>
<div class='lg-row'>一切結縛悉斷除，　破諸煩惱顛倒處。</div>
<div class='lg-row'>如來梵行所出生，　已住最上清涼地，</div>
<div class='lg-row'>一切所作寂靜尊，　不著世間敬愛事。</div>
<div class='lg-row'>已能斷除五分結，　復能具足六分法，</div>
<div class='lg-row'>起一平等護念心，　四依成就而無缺。</div>
<div class='lg-row'>純一真實無別異，　平等棄捨世所愛，</div>
<div class='lg-row'>無倒思惟真正心，　已得一切輕安者。</div>
<div class='lg-row'>心善解脫慧解脫，　純一梵行善安立，</div>
<div class='lg-row'>如來最上勝丈夫，　是故歸命廣稱讚。</div>
<div class='lg-row'>稽首勝大阿羅漢，　離名離相離分位，</div>
<div class='lg-row'>出過名相分位門，　名相分位皆寂靜，</div>
<div class='lg-row'>善見心能息欲焰，　欲境貪愛染皆除。</div>
<div class='lg-row'>於諸欲染離含藏，　及離一切欲過失，</div>
<div class='lg-row'>善修七種觀想法，　善說菩提分法門，</div>
<div class='lg-row'>一切已能勝伏他，　佛是勇猛無畏者。</div>
<div class='lg-row'>離癡斷染勝中勝，　戒力增上無罪者，</div>
<div class='lg-row'>具善智慧微妙心，　內攝種種功德行，</div>
<div class='lg-row'>無疑離染常喜足，　已息世間諸妄源，</div>
<div class='lg-row'>大沙門事作已成，　稽首真實歡喜者。</div>
<div class='lg-row'>佛為摩耨惹中勝，　已於其身善觀察，</div>
<div class='lg-row'>應得已得諸說門，　稽首如來無比喻。</div>
<div class='lg-row'>正念勝觀一切覺，　不為他伏能伏他，</div>
<div class='lg-row'>已得寂靜無所為，　稽首牛王勝上者。</div>
<div class='lg-row'>無量甚深住寂默，　正智常行安樂行，</div>
<div class='lg-row'>如其法律妙威儀，　稽首身嚴心寂靜。</div>
<div class='lg-row'>諸行妙圓語善說，　身現頭陀難行相，</div>
<div class='lg-row'>言無戲論住正真，　稽首離貪正命士。</div>
<div class='lg-row'>如來尊勝復自在，　猶如帝釋天中勝，</div>
<div class='lg-row'>所向正順復善觀，　語言謙下而和美。</div>
<div class='lg-row'>一切清淨清淨者，　善愛無著廣清淨，</div>
<div class='lg-row'>成熟功德香充滿，　稽首已到最上處。</div>
<div class='lg-row'>佛是最上大仙王，　廣積功德滿無減，</div>
<div class='lg-row'>淨行已圓諂已除，　稽首正智光明聚。</div>
<div class='lg-row'>身心清淨復輕安，　已息一切諸冤對，</div>
<div class='lg-row'>寂慧廣慧大慧尊，　塞忿恚源常歡喜，</div>
<div class='lg-row'>補特伽羅中無勝，　不可稱量離諸著，</div>
<div class='lg-row'>句身通達已無疑，　稽首能仁善解者。</div>
<div class='lg-row'>教化調伏中最上，　無上可愛作光明，</div>
<div class='lg-row'>無求無慢無愛著，　稽首無誑清淨者。</div>
<div class='lg-row'>已離暗翳無所染，　補特伽羅中最上，</div>
<div class='lg-row'>已得善寂大名稱，　稽首無著無纏縛。</div>
<div class='lg-row'>迷惑耽著久已離，　無我取相我見除，</div>
<div class='lg-row'>初中後善法宣揚，　善文善義皆圓滿。</div>
<div class='lg-row'>眾生處苦無疲懈，　佛方便故令休息，</div>
<div class='lg-row'>眾生不趣出離門，　佛方便故令出離，</div>
<div class='lg-row'>如來不住於滅法，　常行救度攝世間，</div>
<div class='lg-row'>復於廣大正法門，　稽首大智悉包攝。</div>
<div class='lg-row'>已息邪妄諸分別，　善離一切尋求道，</div>
<div class='lg-row'>催諸惡法號勝人，　離七種染圓梵行，</div>
<div class='lg-row'>如空欲泥不能染，　清淨常依止梵行。</div>
<div class='lg-row'>雖除染法了性空，　出過語言心無著，</div>
<div class='lg-row'>佛常安住身念性，　佛心已過於二邊，</div>
<div class='lg-row'>正智深密勇力尊，　吉祥門中善身者。</div>
<div class='lg-row'>稽首大悲不思議，　一切所作自通力，</div>
<div class='lg-row'>他劣弱者助營修，　他善美者必隨順。</div>
<div class='lg-row'>佛是金剛堅固身，　從真實處所出生，</div>
<div class='lg-row'>安住一切相應門，　得大涅槃最上樂。</div>
<div class='lg-row'>如來已得最上利，　棄捨自樂而不著，</div>
<div class='lg-row'>引示世間安隱處，　廣為眾生說正道。</div>
<div class='lg-row'>歸命大覺尊，　現證正覺道，</div>
<div class='lg-row'>不修梵行者，　佛善為建立。</div>
<div class='lg-row'>佛是知道者，　識道說道者，</div>
<div class='lg-row'>佛為正道尊，　諸道所歸向。</div>
<div class='lg-row'>佛從照明生，　復是智生者，</div>
<div class='lg-row'>義生及法生，　善說明了義。</div>
<div class='lg-row'>諸義出離者，　人中大師子，</div>
<div class='lg-row'>人中大象龍，　人中大仙王，</div>
<div class='lg-row'>人中正知者，　人中智勇尊，</div>
<div class='lg-row'>人中勝無比，　人中極最上，</div>
<div class='lg-row'>人中殊妙士，　人中白蓮華。</div>
<div class='lg-row'>無怖及無驚，　無怯亦無懼，</div>
<div class='lg-row'>佛是離怖者，　無畏無奔競。</div>
<div class='lg-row'>怖畏險難除，　斷滅諸怖難，</div>
<div class='lg-row'>自出過怖境，　復令他亦出，</div>
<div class='lg-row'>自斷滅怖難，　復令他亦斷，</div>
<div class='lg-row'>自渡怖難海，　復令他亦渡。</div>
<div class='lg-row'>離身毛喜豎，　離身毛悚立，</div>
<div class='lg-row'>佛勝無比等，　亦復無等等。</div>
<div class='lg-row'>功德不可稱，　已過於稱量，</div>
<div class='lg-row'>復不可取像，　亦無各別分。</div>
<div class='lg-row'>勝補特伽羅，　唯一而無二，</div>
<div class='lg-row'>佛是自然智，　而無同等者。</div>
<div class='lg-row'>廣利諸眾生，　稽首一切智，</div>
<div class='lg-row'>諸天人世間，　梵魔沙門中，</div>
<div class='lg-row'>佛是最上尊，　復為無勝者。</div>
<div class='lg-row'>佛寶甚希有，　而亦復難得，</div>
<div class='lg-row'>遇佛寶出生，　實希有難得。</div>
<div class='lg-row'>佛是廣大眼，　復為大光明，</div>
<div class='lg-row'>大曜大明照，　大燈大光炬，</div>
<div class='lg-row'>無暗大熾明，　已得最上法，</div>
<div class='lg-row'>根力覺道圓，　不與聲聞共。</div>
<div class='lg-row'>若無利益事，　如來即不生，</div>
<div class='lg-row'>無利不現化，　無利亦不隱。</div>
<div class='lg-row'>佛為諸群品，　利益故出生，</div>
<div class='lg-row'>悲愍諸世間，　作諸利樂事，</div>
<div class='lg-row'>於諸天人中，　佛是正見者，</div>
<div class='lg-row'>以正道法律，　普教示一切。</div>
<div class='lg-row'>復一切眾中，　佛為所愛尊，</div>
<div class='lg-row'>咸起敬愛心，　作尊重觀想，</div>
<div class='lg-row'>佛是所親近，　及隨從恭敬，</div>
<div class='lg-row'>頂禮見真如，　吉祥最上寶。</div>
<div class='lg-row'>佛慧眼光明，　復從慧眼生，</div>
<div class='lg-row'>開發慧焰明，　持廣大慧炬，</div>
<div class='lg-row'>燃慧燈普耀，　大慧破諸暗。</div>
<div class='lg-row'>一切性自性，　如來悉照了，</div>
<div class='lg-row'>如來勝慧根，　微妙復最上。</div>
<div class='lg-row'>如來大慧力，　而不可屈伏，</div>
<div class='lg-row'>積無盡慧財，　具無價慧寶，</div>
<div class='lg-row'>持快利慧刀，　執勝慧器仗，</div>
<div class='lg-row'>秉鋒利慧劍，　慧無墮無減。</div>
<div class='lg-row'>佛善開正慧，　覺了一切法，</div>
<div class='lg-row'>廣慧為宮殿，　正智者安處。</div>
<div class='lg-row'>堅固慧為牆，　周匝而密護，</div>
<div class='lg-row'>不思議正慧，　為階梯進趣。</div>
<div class='lg-row'>無屈伏勝尊，　無異心安住，</div>
<div class='lg-row'>不為他所伏，　亦伏無所取，</div>
<div class='lg-row'>而於三界中，　所應供養者。</div>
<div class='lg-row'>一切現觀察，　一切無所著，</div>
<div class='lg-row'>所應知已知，　所應離已離，</div>
<div class='lg-row'>所應得已得，　勝所作已作，</div>
<div class='lg-row'>己事悉周圓，　為世間教授。</div>
<div class='lg-row'>佛是大聖者，　精進未曾有，</div>
<div class='lg-row'>已安立清淨，　希有廣大行，</div>
<div class='lg-row'>現證最上道，　希有難思法，</div>
<div class='lg-row'>獲得取上句，　飲涅槃甘露。</div>
<div class='lg-row'>拔除愛網根，　絕諸過失本，</div>
<div class='lg-row'>善行無別異，　無染法能著，</div>
<div class='lg-row'>善生及善體，　勝善而出家，</div>
<div class='lg-row'>善本所從來，　稽首善來者。</div>
<div class='lg-row'>無動不思議，　智者智中尊，</div>
<div class='lg-row'>諂曲過染除，　已渡煩惱海，</div>
<div class='lg-row'>相應行解脫，　解脫諸纏縛，</div>
<div class='lg-row'>已得無取心，　已盡一切漏，</div>
<div class='lg-row'>已盡過失邊，　已破一切毒，</div>
<div class='lg-row'>已斷一切障，　盡燒諸見網。</div>
<div class='lg-row'>所有邪妄言，　及邪妄見聞，</div>
<div class='lg-row'>邪念邪作事，　佛一切已離。</div>
<div class='lg-row'>蘊處界諸法，　隨廣略善說，</div>
<div class='lg-row'>依止淨無縛，　諸依止中勝。</div>
<div class='lg-row'>無救者為救，　無歸者作歸，</div>
<div class='lg-row'>諸無趣向者，　佛為作趣向。</div>
<div class='lg-row'>已渡生死海，　遍入諸境界，</div>
<div class='lg-row'>所應現化處，　一切皆能到。</div>
<div class='lg-row'>諸墮惡趣者，　佛常知常思，</div>
<div class='lg-row'>即以善方便，　而普為救度。</div>
<div class='lg-row'>無貪及無瞋，　無癡善根具，</div>
<div class='lg-row'>大身常住身，　悲愍利益者。</div>
<div class='lg-row'>身被釋種服，　廣作吉祥事，</div>
<div class='lg-row'>希有精進力，　大智正識者。</div>
<div class='lg-row'>戒忍法真實，　內心常精進，</div>
<div class='lg-row'>廣大復甚深，　具足諸功德，</div>
<div class='lg-row'>光明大照耀，　調伏心潔白，</div>
<div class='lg-row'>猶湛水澄清，　善種現圓滿。</div>
<div class='lg-row'>世間清淨眼，　青優鉢羅華，</div>
<div class='lg-row'>廣大而殊妙，　周遍十方界，</div>
<div class='lg-row'>寂止性潤澤，　一切智妙月，</div>
<div class='lg-row'>佛德廣無邊，　是故我稱讚。</div>
</div>
<p class='juan'>佛吉祥德讚卷下</p></div>
</div><!-- end of div[@id='body'] -->
</body></html>