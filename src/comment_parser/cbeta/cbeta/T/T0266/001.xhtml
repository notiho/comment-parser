<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說阿惟越致遮經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 266 [Nos. 267, 268]
<p class='juan'><a id='mulu1' />佛說阿惟越致遮經卷上</p><p class="byline">西晉月氏三藏竺法護譯</p><a id='mulu2' />
<p class='h0'>不退轉法輪品第一</p><p>聞如是：</p>
<p>一時佛遊舍衛祇樹給孤獨園，與大比丘眾千二百五十人俱。彼時世尊於後夜起，三昧正受，號離垢光。文殊師利童子菩薩亦以普明三昧，彌勒菩薩導眾大士普顯三昧。</p>
<p>於是賢者舍利弗後夜寤起，自出其室，發心往詣文殊師利。欲入其室，未入之頃，見佛神室則前進矣。覩十万蓮華不可稱計圍繞佛屋，又復遙聞大音樂聲若干種響。其大蓮華自然衍光，遍照祇樹，悉周舍衛靡不見焉，三千大千佛之境界光耀巍巍。</p>
<p>時舍利弗即立不行，抑而不候文殊師利，不自覺耳處于其室。住文殊師利前，覩加趺坐淡然而定。時舍利弗即為彈指永不寤矣，聲發洪音亦不興也，又一心觀文殊師利現大變化，感動如此。自察其身在於大海，愕然欲出文殊師利三昧之室了不能退；將以神足起踊於空亦復礙矣，盡現神力不得遊騰。又見己身與文殊師利及其室宇自然東行。時舍利弗立文殊師利前，結加趺坐，視之無厭。</p>
<p>爾時，東方度是佛土恒沙等剎，其世界名不退轉音，佛號最選光明蓮華開剖。賢者舍利弗從文殊師利見彼聖尊，一切毛孔悉出蓮華，又其蓮華各周四十萬里皆照三千大千佛土。彼諸蓮華有十萬數妙寶為莖，及以金剛紫磨黃金師子之座，一切菩薩皆坐其上。</p>
<p>於無上正真之道不退轉，以得總持五通自樂成就法忍，三十二相莊嚴其身。</p>
<p>最選光明蓮華開剖如來、至真、等正覺齊生蓮華清淨無瑕，其色百千不可稱數，青琉璃莖姝妙交絡，上好栴檀珍寶為座，殊異珠鈴垂布四面。彼座獨空，文殊師利即處於上，與其蓮華師子之座踊變上至三十三天尋還詣佛。稽首作禮，繞佛三匝，還坐蓮華，彼世尊前叉手自歸。</p>
<p>於是最選光明蓮華開剖如來、等正覺問文殊師利：「仁者！何來枉至此土？」</p>
<p>文殊師利答曰：「唯然，世尊！從忍界來。」</p>
<p>爾時，彼佛侍者——號柔音軟響菩薩大士，志于無上正真之道逮不退轉——則蓮華上更整衣服，長跪叉手問彼佛曰：「其斯忍土離是幾何？」</p>
<p>其佛告曰：「西方去此恒沙等剎有忍世界，是文殊師利從彼土來。」</p>
<p>柔音軟響菩薩又問佛言：「其忍世界佛號云何？今現在乎？」</p>
<p>世尊告言：「字曰能仁如來、至真、等正覺，現在講法。」</p>
<p>又問佛言：「其佛大聖云何現法？」</p>
<p>佛言：「開三道教。」</p>
<p>侍者又問：「何謂為三？」</p>
<p>「聲聞、緣覺及弘佛道，釋迦文佛說法如此，是三道教。」</p>
<p>侍者又問：「諸佛世尊說經、開化不普等乎？」</p>
<p>佛言：「悉等。」</p>
<p>柔音軟響又問佛言：「何謂為等？」</p>
<p>世尊告曰：「講不退轉，此謂平等。」</p>
<p>又問：「何故能仁如來、至真、等正覺宣三道教？」</p>
<p>其佛告言：「彼土人民剛強難化，心劣意弱，難以一乘救化度矣。以是之故，諸佛世尊善權方便而為說法。能仁如來興五濁世，以斯善權隨時之義而濟度之。」</p>
<p>又復問曰：「唯然，世尊！彼忍世界講法所化勤勞之難，乃如是乎？」</p>
<p>佛言：「實然，有勤危患。」</p>
<p>侍者復問：「我等世尊快哉善利，不生彼土。」</p>
<p>佛言：「且止，無得說此。宜當捨之，自改悔過。」</p>
<p>又問：「何故改往修來？而忍世界講法甚難，以故吾等不願彼土。」</p>
<p>世尊答曰：「諸賢莫念，重說此辭，當自改過。所以者何？於是佛土修二十億那術百千劫殖眾德本，不如忍界從明至食為人講說度無極法，開化愚冥歸命三寶、令受五戒。釋于聲聞、緣覺之道，是菩薩大士甚難於彼，何況誨之使為沙門，捐俗近道以法將護，勸助導示善法之義，或復昌顯立之大道，此為菩薩大士難及之教。所以者何？其忍世界多有患難。」</p>
<p>又問：「何患？」</p>
<p>世尊答曰：「柔音軟響！使賢者身壽於那術億百千劫聞受無數諸佛國土本命極長，不可窮究，共計忍界懷婬、怒、癡無量惡法而不可盡。今吾口說彼人罪福因緣所著，又以佛慧了了分別，其忍世界瑕穢之垢，未央可竟。」</p>
<p>爾時，柔音軟響菩薩大士三反揚聲而歎頌曰：</p>
<p>「妙哉能仁如來！最慈師子人中之王！道德巍巍無所罣礙，念世尊明肅然恭敬。因本功德其意之願，而為眾生乃忍勞謙講說道義，除婬、怒、癡無量蹇法，教發聲聞、緣覺之心，開化以漸使逮佛聖。顯道深慧用一切故，遊眾德本，志無榮冀。」</p>
<p>諸菩薩等取七寶華——其色光耀，無數百千，清淨無埃；又無量葉生金剛莖，其華之藕上猶交露，微妙栴檀眾寶合成，瓔珞分布而為莊嚴——心達眼明宿之本德，所發興化現雅聖行，猶如幻化，欣悅盛意，踊在虛空，手執此華，遙向釋迦文如來、至真、等正覺顧彼忍界一心散華，如雨寶蓋、繒綵、幢幡，秉志供養能仁如來。已散眾香，而燒栴檀、雜香、擣香，自於彼土五心投地，西向稽首應時讚曰：「南無能仁佛、等正覺及彼忍界菩薩大士！無極德鎧志於精進，意無慢恣德備巍巍。其心究竟極尊聖妙，奉於正法。以法為力慈愍眾生，而奮大光等習一乘。」異口同音俱共歎曰：「願欲奉覲能仁如來、至真、等正覺及諸菩薩，佛之教訓令不斷絕。」</p>
<p>於是最選光明蓮華開剖如來聞諸菩薩歌頌之聲，察其心源為諸菩薩大士衍以佛法，分別要義令心悅豫。告菩薩言：「諸族姓子！汝等寧覩能仁無著正覺及忍世界諸菩薩學人民之處，修彼佛教順化眾生，欲度危厄，志懷慈愍。於深妙法未嘗恐懼，不以為難；未嘗謗訕，殖眾德本。心無所著不望想報，奉於六度無極之行。菩薩大士生忍世界，即崇能仁如來宿之本願，遵奉正法，以道為力，覺諸佛行。」</p>
<p>菩薩答曰：「唯然，世尊！承佛聖旨普悉見矣。又去來現在諸佛之慈恩也，永無疑網。」</p>
<p>最選光明蓮華開剖如來、等正覺告柔音軟響菩薩：「汝等當與文殊師利俱至忍界，奉修訓誨使心㸌然。」</p>
<p>柔音軟響菩薩白文殊師利：「吾等欲詣能仁如來觀忍世界，承仁聖慧令願得果。」</p>
<p>文殊答曰：「快哉行矣。眾族姓子！諸佛世尊難見、難遇。所以者何？億世時有。當共僉然供養奉事。所以出世於十方界，矜愍眾生，化入大道，令逮覺慧，當為一切蚑行喘息人物之類供順、修禮諸佛世尊，諮問經典，令十方人獲致上慶。」</p>
<p>菩薩答曰：「令吾等身與尊者俱，奉見諸佛歸命啟受，習學聖智慈化群黎。」</p>
<p>於是，文殊師利稽首禮彼最選光明蓮華開剖如來、至真、等正覺，繞其三匝。與諸菩薩恭肅敬意，及舍利弗——聞佛說法、受其教，<span class='corr'>命</span>視佛無厭，觀身五事若如幻——各以華香、栴檀、雜香、擣香、繒綵、幢幡以供養佛，蒙佛本德心堅意固，遵奉三寶，欲度眾生奉侍佛焉。</p>
<p>說此適竟，如<span class='corr'>申</span>臂頃忽然不現，則至東方恒沙等剎佛世尊前。皆聽諸佛等衍是經，講不退轉方等無垢清淨之明。彼諸佛土悉無女人，亦無聲聞、緣覺佛教，一切佛土德義悉等鮮潔之命，猶如最選光明蓮華開剖如來佛土等無差特。菩薩道場充滿佛國，彼諸世尊蓮花皆同出其臍中。</p>
<p>文殊師利普如座上感動變化，威儀如一，供養諸佛——東方、南方、西方、北方、東南、西南、西北、東北、上方、下方——時於十方各如恒沙諸佛之土，文殊師利悉現其前，無不周遍。</p>
<p>彼諸如來盡悉講是不退轉輪方等無瑕。一切侍者恭敬肅肅，志存大道，在蓮華上長跪叉手，自問其佛：「能仁如來何故興此三道之教？」悉欲往詣能仁如來，諮啟法化，從文殊師利求恩見濟。十方亦告諸菩薩曰：「汝等侍衛文殊師利，俱至能仁如來佛土。」</p>
<p>於是，忍界閻浮提處——夜尚未明——賢者阿難時見光明從軒窓入，即從臥起欲出精舍。覩其祇洹光耀如晝，仰觀虛空亦不見月。察其祇樹但覩其水，青青如璧柔軟且清，了不復見樹木房室。心自念言：「今日旦當講大深法，以故先現此之瑞應。」</p>
<p>於時阿難舉足入水，水不著足，無所濕溺，欣然大悅。往詣神室欲見世尊，見千萬蓮華繞佛神室，又聞洪音作若干伎。蓮華出光照於祇洹及舍衛城，三千大千世界靡不明達。志懷欣豫，偏袒右肩，長跪叉手，稽首作禮，自歸於佛。</p>
<p>明星出時，夜以向曉，諸大蓮華繞佛室者，大蓮華入於祇洹正住於中。阿難心念：「今吾宜往為佛施座，此則說法本之瑞應。」適布座竟，尋時三千大千世界六反震動，十方佛土各十恒沙亦復如是，大意咸達莫不驚欣。青蓮華、紅蓮華、黃蓮華、白蓮華普遍佛國，自然生樹，枝葉華實亦以茂盛。</p>
<p>諸比丘眾各欲出屋不能自致，見祇樹園為水所溺，水軟且清，住精舍戶惟見大光。各心念言：「今日當說大微妙法，以故先現此之變應。」</p>
<p>彼時世尊能仁大聖從三昧興，出其神室，就師子座。佛身適坐，應時十方一切世界諸佛世尊身奮大光，色色各異不可稱計，於彼黎民莫不覩焉。</p>
<p>於是，文殊師利周於十方，與眾菩薩遊諸佛土普供養遍。是大菩薩導眾大士，神足示現，不可思議救利萌類，持順佛法教化度脫，隨眾所樂而以開導，為十方人各說法竟。文殊師利見能仁如來坐師子床，諸菩薩俱於祇樹園從地踊出，與無央數億億百千那術兆姟一切菩薩，繞佛世尊無量之匝。各化蓮華不可稱計，有十萬葉，其色各異，以供養佛，是諸蓮華布佛境界無空缺處。</p>
<p>又此菩薩散栴檀香、雜香、擣香、妙香，其香悉熏三千大千之國土，皆興美香。布施、遵戒、忍辱、精進、一心、智慧、善權方便神通之香，分流法香、六度無極菩薩微妙道慧之香、具足經義修行之香，是輩眾香盡衍大光。其明周遍十方佛前，勇猛意強承佛威化，供養能仁如來、至真、等正覺。過大精進勤修正道，其心堅固莫能踰者，歸命如來。</p>
<p>時文殊師利與諸菩薩一切眾生莊嚴如意摩尼，現眾寶樹八品行行。有名寶樹邊竪幡，交露珠帳紫磨黃金，而以校成明月珠地，化造屋室講堂樓閣，天窓軒牖刻鏤籠䟽。泉源、陂池、江河之流、苑囿泉水中生蓮華，青、紅、黃、白葉皆明珠，無不周遍。地出甘露，有八味水。欲悅眾生示現大道，發菩薩意之所當行，故為一切垂哀變化。</p>
<p>文殊師利承佛聖旨，順己道力，能仁如來本之所願，故以此變開化眾生。柔音軟響菩薩等俱多所勸助，不可思議無心不心，善心思唱導被大德鎧，順其精進身行高德，昔心所志莊嚴虛空，一切畢竟皆住佛前。</p>
<p>於是，世尊遊以道教，放法光明照文殊師利及諸菩薩大士之等，使有床座。應時自然十萬蓮華從佛身出，光色無數不可稱限，百千顯耀而獨照明。以寶為莖，珍寶之珠遍垂周匝，摩尼交露栴檀雜香師子之座。是諸菩薩大士之眾皆坐其上，處于虛空。</p>
<p>時能仁佛臍中有光——號曰金剛，又名救濟眾生之類——而放此明，億百千蓮華光曜各異，無能計量。蓮華光明，清淨微妙，紫磨金色。交露之帳甚香鮮潔，顯照十方無所罣礙。此蓮華中自然化出億千蓮華。一切諸佛皆受法界平等一類，訓誨眾生起度脫門，及言教聲空無思想，不願之法無有邪行，不起不滅三世等空。其目清淨自然軌迹，化出億千名寶蓮華。</p>
<p>文殊師利安詳雅步，其心寂然則坐其上，不著佛身、佛體無想。心念：「世尊覺了一切，所志三昧號踰金剛。而學能仁如來、至真、等正覺之法，則行越空無不慕三昧。」</p>
<p>於是，世尊見文殊師利及十方佛國菩薩大士坐訖悉定，修諸佛法，供養過去無數大聖。</p>
<p>文殊師利所見攝持心不怯弱，順佛道行處師子座。</p>
<p>時佛則告賢者阿難：「汝去遍令舍衛祇樹園中內外比丘、比丘尼、清信士、清信女——信樂三寶佛眾僧，殖諸德本——行欲向城，悉使來集，今當說法。」</p>
<p>阿難受教，遍行宣命。比丘對曰：「吾等今夜見大瑞應，即時察知當講大法衍深要事，欲得往會不能自致。」</p>
<p>時阿難問：「何所妨礙？」</p>
<p>答曰：「皆見祇樹為水所溺，水青如璧，柔軟且清。不見樹木、屋室悉沒，惟見大光。以此之故不能自致。」於是阿難具以啟佛。</p>
<p>佛告阿難：「此比丘等閉隔不解，都無有水橫造水想。如此比丘無水謂有，不但齊是心意不開，無色痛痒思想生死之識，反謂有矣。不持信謂持、不奉法想奉、未致八等心想獲矣，道迹、往來、不還、無著之道亦復然矣，不成聲聞心念辦矣，不了緣覺心想致矣。汝復更往，重告來會。」</p>
<p>阿難受勅，一一令語如世尊教。還白佛言：「今四部眾皆來集會。」</p>
<p>於是，世尊告賢者目連：「汝至三千大千世界悉呼深學菩薩大士——被無極鎧，志求大乘——比丘、比丘尼、清信士、清信女、天、龍、鬼<span class='corr'>神</span>、犍沓惒、阿須倫、迦留羅、真陀羅、摩睺勒、人與非人，使知今日有大法會，未聞之要。四部弟子、人與非人——或在天上、或處世間，皆以奉敬過去諸佛，志於大乘學住一道，心慕大慧妙尊最上巍巍無極——菩薩大士被巨德鎧，求利法義，精進不廢，悉使來會聽深妙法。」</p>
<p>目連受教承佛聖旨，自以道力如申臂頃，遍三千大千世界宣告：「如是有未甞法，當共普聽。」尋以神足還住佛前，白世尊曰：「宣告已周。」</p>
<p>爾時，四輩圍繞充滿四十萬里；諸天龍神住於虛空，五十萬里無空缺處。</p>
<p>爾時，文殊師利白世尊曰：「今四輩人悉來聚會，諸天龍神填於虛空，悉共一心叉手禮佛。皆觀如來威神之變，光耀暐曄靡不通達。眾會坐定，恭敬恭肅，願佛說法。」</p>
<p>於時世尊即尋欣笑，七寶蓮華從地踊出。蓮華之葉有無央數百千交露之帳，如大高車超天帝座，垂明月珠、赤珠、瓔珞、眾珍為幢，向於八方欲濟八難。一切眾會四輩弟子——比丘、比丘尼、清信士、清信女——諸天龍神、犍沓惒等，人與非人悉坐其上，普察尊顏。</p>
<p>文殊師利所從菩薩大士之等，相好具足，威神巍巍，志同一類，在蓮華上一心叉手，恭敬元元察佛聖德，及文殊師利志求大道。</p>
<p>於是，文殊師利前白佛言：「今四輩眾、諸天龍神咸皆渴仰，願佛讚說不退轉輪離垢之法。此比丘、比丘尼、清信士、清信女、諸天龍神無央數千，懷篤信想、奉法之想、志八等想，道迹、往來、不還、無著，聲聞、緣覺各興此想，是故世尊蠲除此念。何故如來光于持信至於奉法顯緣覺行？」</p>
<p>於是，世尊默然不應。</p>
<p>舍利弗白佛言：「唯然，大聖！吾於後夜寤起出屋，詣文殊師利。覩世尊室則欲進前，見十萬蓮華繞如來室，出大光明照于祇樹舍衛國城及三千大千剎土，聞洪法音伎樂之聲。惟佛解說此何感應？」</p>
<p>佛言：「今當講此不退轉輪，文殊師利俱共分別是之本瑞。」</p>
<p>阿難白佛：「今於後夜見大光明從軒牕入寤，從坐起出見祇洹為水所溺。水軟且清，不見樹木及與精舍，但見大光。此何感應？」</p>
<p>佛言：「今文殊師利當說深法不退轉輪是之本瑞。」</p>
<p>於是，世尊為賢者阿難說頌曰：</p>

<div class="lg regular" style="margin-left:1em;"><div class='lg-row'>「此諸佛不我，　一乘而無上，</div>
<div class='lg-row'>其軟音勇猛，　因緣興問斯。</div>
<div class='lg-row'>是乘則清淨，　佛道無有上，</div>
<div class='lg-row'>普柔音勇猛，　今所興問斯；</div>
<div class='lg-row'>此乘無想念，　清淨離調戲，</div>
<div class='lg-row'>普軟音勇猛，　今所興問斯。</div>
<div class='lg-row'>普軟音所問，　救濟一切乘，</div>
<div class='lg-row'>非處無所成，　不起亦不滅。</div>
<div class='lg-row'>一切所諮嗟，　此不成道果，</div>
<div class='lg-row'>世尊為本無，　此教則成實。</div>
<div class='lg-row'>普軟音勇猛，　今所興問此，</div>
<div class='lg-row'>於此離響者，　一切聲平等。</div>
<div class='lg-row'>普軟音所問，　因動而有聲，</div>
<div class='lg-row'>其聲不可獲，　法無響無字；</div>
<div class='lg-row'>普軟音所問，　法聲等如風，</div>
<div class='lg-row'>離形無所立，　欲令度響著。</div>
<div class='lg-row'>阿難且聽是，　普音之所問，</div>
<div class='lg-row'>道正法時身，　塗想亦復空。</div>
<div class='lg-row'>諸佛等正覺，　空寂無有相，</div>
<div class='lg-row'>說設若不說，　一切法無住。</div>
<div class='lg-row'>平等覺無色，　道迹之所趣，</div>
<div class='lg-row'>獲來不還反，　此佛所說法。</div>
<div class='lg-row'>離形遠眾相，　如虛空無數，</div>
<div class='lg-row'>佛道如不著，　此為普音聞。</div>
<div class='lg-row'>過去當來佛，　于今亦復然，</div>
<div class='lg-row'>為現道慧意，　未甞見有塗。</div>
<div class='lg-row'>不可覩法界，　但以音聲耳，</div>
<div class='lg-row'>分別經本無，　此法乃為道。</div>
<div class='lg-row'>布施度無極，　淨戒亦復然，</div>
<div class='lg-row'>忍辱度無極，　此說現佛道；</div>
<div class='lg-row'>精進度無極，　一心亦俱然，</div>
<div class='lg-row'>智慧度無極，　現道之慧明。</div>
<div class='lg-row'>佛善權方便，　神通度彼岸，</div>
<div class='lg-row'>假聲講佛道，　於俗無所著。</div>
<div class='lg-row'>為現三乘教，　宣揚說果聲，</div>
<div class='lg-row'>導師之所講，　隨順察本性。</div>
<div class='lg-row'>吾興五濁世，　知劣懈廢人，</div>
<div class='lg-row'>故為佛乘者，　使人成大聖。</div>
<div class='lg-row'>吾現四果音，　已成無著道，</div>
<div class='lg-row'>因音謂聲聞，　諸法無緣會。</div>
<div class='lg-row'>所謂眾合會，　教皆有所立，</div>
<div class='lg-row'>現在獲因緣，　故說目前法。</div>
<div class='lg-row'>羅漢謂聲聞，　因觀成緣覺，</div>
<div class='lg-row'>永不起法忍，　菩薩之所覩。</div>
<div class='lg-row'>其空無有想，　平等禪不願，</div>
<div class='lg-row'>三脫之門音，　以故說泥洹。</div>
<div class='lg-row'>不著於往古，　來現在亦然，</div>
<div class='lg-row'>十方之所興，　不起無所有。</div>
<div class='lg-row'>普音今所問，　法深妙無量，</div>
<div class='lg-row'>逮力之至誠，　不廢致果想。</div>
<div class='lg-row'>以專於一乘，　不想一切法，</div>
<div class='lg-row'>故啟問於佛，　德果之緣念。</div>
<div class='lg-row'>此三世平等，　空寂而無想，</div>
<div class='lg-row'>已度一切音，　不猗著佛道。</div>
<div class='lg-row'>猶如有二十，　江水之流沙，</div>
<div class='lg-row'>菩薩數如此，　普音之所化。</div>
<div class='lg-row'>從諸佛聽採，　菩薩所修行，</div>
<div class='lg-row'>三塗適平等，　讚揚入大乘。</div>
<div class='lg-row'>普音志勇猛，　為決除眾網，</div>
<div class='lg-row'>興著生德果，　故問吾道惠。</div>
<div class='lg-row'>此佛所建立，　修願亦如是，</div>
<div class='lg-row'>遊演三乘等，　以濟勤苦患。</div>
<div class='lg-row'>普音志勇猛，　因為此等造，</div>
<div class='lg-row'>啟道師講法，　示菩薩道行。</div>
<div class='lg-row'>諸天億百千，　處空供養佛，</div>
<div class='lg-row'>志好於德果，　欲決此猶豫。</div>
<div class='lg-row'>其四輩比丘、　比丘尼居士，</div>
<div class='lg-row'>想著於德果，　故分別令解。</div>
<div class='lg-row'>普柔是以問，　拔除諸疑網，</div>
<div class='lg-row'>此諸菩薩會，　猶欲採此法。」</div>
</div><a id='mulu3' />
<p class='h0'>阿惟越致遮經持信品第二</p><p>於是，世尊說此偈已，賢者阿難前問佛言：「唯然，大聖！文殊師利今問如來不退轉輪乎？」</p>
<p>告曰：「如是。乃當講說不退轉輪耶。」</p>
<p>佛言：「阿難！諸佛世尊因不退轉為應說法。」</p>
<p>阿難又問：「最勝何緣轉持篤信至於緣覺？如來惟顯菩薩法乎？」</p>
<p>答曰：「如此。阿難當知，惟暢菩薩經典為上。所以者何？吾身故興五濁世，用懈廢者志懷羸劣。諸佛當以善權方便、隨時之宜講說經道，少有志樂微妙之訓，多慕卑劣。是以如來善權方便而為現法，開演大乘乃應本要；是以觀心順所發意而救度之。志若得入調柔安隱，無所造立苦樂得除。誘無從生，不起不滅，無為之安，漸向大慧一切之智。」於是世尊默而不語也。</p>
<p>爾時，阿難問文殊師利：「如來何故默而不言？」</p>
<p>答曰：「俗人少有信此法說。此諸羅漢無數百千心中愕然不解：『如來何故說此殊異經教？吾今目覩此四輩人心鬲狐疑，曷因如來演處，持信至于奉法緣覺有礙欲令進達此？』無數億諸天龍神咸共猶豫：『何因如來顯敘菩薩，道迹、往來、不還、無著緣覺之道？』無量菩薩億百千姟，不了世尊以菩薩道歎詠執信至于奉法四果緣覺。一切江河、川流、泉源窒不通行，飛鳥在空不能進退，日月不前翳無光耀黯黮晝昏。所以者何？此法微妙難解如此，是故如來默然不言。」</p>
<p>彼時十萬蓮華繞佛室者，一切同聲咸共勸助：「唯然，世尊！講不退輪清淨方等經典之要，吾等常從九十二億百千姟佛聞此經慧，於斯佛土弘修是法。」</p>
<p>時舍利弗復前求哀：「惟願大聖演不退輪。吾今後夜與文殊師利俱遊，等至十方無數佛土，聞諸佛世尊說是妙法。」</p>
<p>於時虛空中八十五億百千姟天自歸請求：「欲令如來說不退輪，吾等此土從九十二億百千姟佛諮受此法。」</p>
<p>賢者阿難復白佛言：「惟願加哀說不退輪。何因世尊諮嗟篤信奉法之義至于緣覺？此四輩人靜然無聲，欲聽世尊分別說之。今無央數百千之眾閉結不解何故？世尊光顯菩薩持信奉法至於緣覺，當決大疑。惟願如來興隆大哀，蠲除所滯，普共證明信此聖道。」</p>
<p>佛告阿難：「如是，如來、至真、等正覺不釋明證而說經道。」</p>
<p>阿難白佛：「何謂明證？」</p>
<p>眾祐答曰：「明證經籍及諸聽者然後說法。如來法力最明等覺，因其明證而為分別。阿難諦聽，善思念之。今為汝了如來所因，光美菩薩持信奉法至于緣覺。」於是阿難與諸大眾受教而聽。</p>
<p>佛言：「阿難！何因如來讚揚菩薩篤持信乎？於是菩薩開化無量不可計人，使立篤信得覩諸佛。</p>
<p>「已見大聖，不著佛身、色痛痒思想生死識，亦無所慕，五陰如空，是謂菩薩執持篤信。</p>
<p>「又，阿難！菩薩信諸法空、如來所說，等無有異。</p>
<p>「又，阿難！菩薩信成佛慧，心自念言：『何因致其平夷之智？了不見慧之所歸趣？』如是等觀，謂持篤信。</p>
<p>「又，菩薩不信五欲，獲致道力，是謂篤信。</p>
<p>「又，菩薩何緣調心分流法施，獨逮如來、至真、等正覺？其心澹然篤于法施，心懷此念是謂持信。</p>
<p>「又，菩薩一切所有皆能惠施，不惜身命勸助於道，不擇布恩無所矜悋。一切是福勸助於道，等造空觀不見菩薩，如是察正則謂為信。</p>
<p>「又，菩薩篤于佛道而心不荒，好寂寞法攘捨六情，不慕諸種志於聖軌。其不篤道開化立之，令順佛經勸使興樂、發大道意，不得彼心而無所著，等於法界。</p>
<p>「何謂知等惟言聲矣？等諸四大諸種叵獲，有信所作，萬物無常，苦空非身。則致此力信聖戒義，而無放逸清淨之禁。</p>
<p>「定意正受寂滅無為，信一切界悉歸空盡，身等無異，是則信根。</p>
<p>「如此等觀，不捨眾生，覩一切人法界同等，則不復見法界所在。所以者何？一切群黎究歸法界，假使篤信諸法如此，是謂持信。</p>
<p>「又，菩薩皆信眾生諸有欲貪亦不有受，猶空自然。不見眾生之所立居，省視一切蚑行喘息人物之類悉是泥洹。所以者何？眾生空故審實本無，故見眾生悉為泥洹。令無數人奉信如此，以是菩薩則謂持信。」</p>
<p>於是，佛頌<span class='corr'>曰</span>：</p>

<div class="lg regular" style="margin-left:1em;"><div class='lg-row'>「開化無數人，　令見無量佛，</div>
<div class='lg-row'>於彼無所著，　是則謂持信。</div>
<div class='lg-row'>信解一切法，　分別皆為空，</div>
<div class='lg-row'>篤樂如此教，　是則謂持信。</div>
<div class='lg-row'>志慕於道慧，　心常思於彼，</div>
<div class='lg-row'>吾已當因緣，　逮心所志明。</div>
<div class='lg-row'>於五樂之欲，　未甞信樂之，</div>
<div class='lg-row'>以得此信力，　是則謂持信。</div>
<div class='lg-row'>信於奉禁戒，　吾何因逮成，</div>
<div class='lg-row'>興行於法施，　猶如佛大聖。</div>
<div class='lg-row'>彼勇猛之士，　心信行布施，</div>
<div class='lg-row'>志無所想報，　是則謂持信。</div>
<div class='lg-row'>敢有乞求者，　一切等心施，</div>
<div class='lg-row'>既興無施想，　是則謂持信。</div>
<div class='lg-row'>好樂於惠與，　一切無貪垢，</div>
<div class='lg-row'>皆已向聖道，　是則謂持信。</div>
<div class='lg-row'>蠲除於六情，　覩了無所求，</div>
<div class='lg-row'>以獲得法力，　是則謂持信。</div>
<div class='lg-row'>恭肅向於佛，　究竟心鮮潔，</div>
<div class='lg-row'>常篤於道法，　是則謂持信。</div>
<div class='lg-row'>遠捨於六病，　其心無所求，</div>
<div class='lg-row'>五陰以永除，　是則謂持信。</div>
<div class='lg-row'>若人不如道，　勸化令欣樂，</div>
<div class='lg-row'>不疑於佛法，　是則謂持信。</div>
<div class='lg-row'>若見歡喜者，　勸導其道意，</div>
<div class='lg-row'>自察心不得，　是則謂持信。</div>
<div class='lg-row'>慧平等六衰，　法界不差特，</div>
<div class='lg-row'>於土無所獲，　土界言聲耳。</div>
<div class='lg-row'>心常思終始，　若空無吾我，</div>
<div class='lg-row'>於慧有大力，　是則謂持信。</div>
<div class='lg-row'>好修聖禁戒，　清淨無放逸，</div>
<div class='lg-row'>戒定具足成，　是則謂持信。</div>
<div class='lg-row'>好樂寂然界，　眾生亦復然，</div>
<div class='lg-row'>彼為有至相，　是則謂持信。</div>
<div class='lg-row'>不捨一切人，　法界亦如是，</div>
<div class='lg-row'>計彼眾生種，　經界無思議。</div>
<div class='lg-row'>如法界無異，　是信乃為了，</div>
<div class='lg-row'>以故歎篤信，　菩薩無所畏。</div>
<div class='lg-row'>眾生皆自然，　計了無住處，</div>
<div class='lg-row'>普了明法空，　彼處不可得。</div>
<div class='lg-row'>一切人無為，　其群黎亦空，</div>
<div class='lg-row'>此為寂泥洹，　故為一切顯。</div>
<div class='lg-row'>菩薩若勇猛，　解眾生如此，</div>
<div class='lg-row'>以故得名號，　稱揚於持信。</div>
<div class='lg-row'>行篤法如是，　歎之為持信。</div>
<div class='lg-row'>阿難！當持是，　分別說亦然。</div>
<div class='lg-row'>阿難！吾因此，　遵行道無餘，</div>
<div class='lg-row'>是法成等覺，　菩薩演光明。</div>
</div><p>「如是，阿難！如來、至真、等正覺以此之故，歎立菩薩，則為持信。計視此義，善權方便而開導之。」◎</p>
<a id='mulu4' />
<p class='h0'>◎阿惟越致遮經奉法品第三</p><p>佛告阿難：「如來、至真、等正覺何因讚揚菩薩奉持法乎？菩薩於此存於佛道而不退轉。執持覺軌了了分別，不越法界。不可思議逮得經籍，所可總持常處不動，志順法句質一切疑；諸法自然無所猗著，所可總持不有依立，順於總持不專經本。志常樂聖欽敬道者，於一切法而無所受，以不受行乃為演說法。</p>
<p>「志性仁調，進止安隱，講寂然經，於此持法不猗不捨。一切自然則聖道相，以獲此義未嘗越失其身所行，體常堅住世非有處。</p>
<p>「何謂菩薩常覩察之？未嘗見此身安諦住，自順正法等于境界不去不來。作是解知，諸佛菩薩所可說法，逮得此籍清淨無垢，見一切法無合無散。</p>
<p>「覩諸經典忽然不現，所以不見諸法無為。以故不見，以不見法則無所持。知界虛空則演經籍，諸想自然不有調戲，無形清涼。</p>
<p>「離心無心，心不可得，設不可得，則為道心。而無去來講寂然行，不有言說無所慕求。於法如此無依因者，所以不猗不興法貌。常順經典是菩薩法，而無所著不生泥洹。</p>
<p>「彼說此義猶如顯致，不慕種姓以獲如此，捨諸種姓逮菩薩行無所得法。</p>
<p>「於諸往返不去、不來，一切諸慧無去來今，執信如是不動、不搖，不退、不捨，奉持諸法不急、不緩，是謂持法得菩薩道。既得聖行則無所得，以成如是菩薩大士，名曰奉法。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「一切諸佛法，　未嘗有退轉，</div>
<div class='lg-row'>奉持經如此，　是則為持法。</div>
<div class='lg-row'>講諸佛佛法，　無想不自然，</div>
<div class='lg-row'>甚深不可得，　是則為持法。</div>
<div class='lg-row'>未嘗毀諸界，　法界無思議，</div>
<div class='lg-row'>以得致彼義，　則謂為持法。</div>
<div class='lg-row'>奉法慇懃慤，　諸佛之所行，</div>
<div class='lg-row'>其心無所著，　則謂為持法。</div>
<div class='lg-row'>所執無進退，　一切法自然，</div>
<div class='lg-row'>眾經無所著，　則謂為持法。</div>
<div class='lg-row'>不立於寂滅，　奉持履大迹，</div>
<div class='lg-row'>以隨順彼典，　則謂為持法。</div>
<div class='lg-row'>道常為法身，　慕求微妙說，</div>
<div class='lg-row'>棄捐於懈怠，　是則為持法。</div>
<div class='lg-row'>聽經則採受，　學思而翫習，</div>
<div class='lg-row'>性仁遊居安，　是則為持法。</div>
<div class='lg-row'>常講澹然義，　執經而不著，</div>
<div class='lg-row'>得致無想行，　是則為持法。</div>
<div class='lg-row'>堅心立於道，　明智行無住，</div>
<div class='lg-row'>於身常無身，　彼解深如是。</div>
<div class='lg-row'>以致於空身，　法界則平等，</div>
<div class='lg-row'>無往亦無來，　分別身諸想。</div>
<div class='lg-row'>諸佛及菩薩，　所可講說法，</div>
<div class='lg-row'>普逮此經典，　是則為持法。</div>
<div class='lg-row'>一切法無為，　彼界甚清淨，</div>
<div class='lg-row'>以奉此經者，　是則為持法。</div>
<div class='lg-row'>廣察一切經，　適見便不見，</div>
<div class='lg-row'>若不見諸法，　彼則無所持。</div>
<div class='lg-row'>是諸界皆空，　則為講法界，</div>
<div class='lg-row'>自然離眾想，　無形不調戲。</div>
<div class='lg-row'>其心捨諸有，　志亦不可得，</div>
<div class='lg-row'>設不能逮心，　此念為最上。</div>
<div class='lg-row'>所志無有意，　講法寂然義，</div>
<div class='lg-row'>無言無所著，　是心乃為尊。</div>
<div class='lg-row'>以能奉此法，　所興不有著，</div>
<div class='lg-row'>不猗於諸界，　是則為持法。</div>
<div class='lg-row'>菩薩所奉法，　如是應經籍，</div>
<div class='lg-row'>不依無所舉，　示現無有造。</div>
<div class='lg-row'>如是行善訓，　順彼諸種姓；</div>
<div class='lg-row'>以得是義者，　故讚揚種姓。</div>
<div class='lg-row'>以殖於此姓，　謂為菩薩義，</div>
<div class='lg-row'>能順此總持，　是則為持法。</div>
<div class='lg-row'>了不見諸法，　一切無所趣，</div>
<div class='lg-row'>其若咸馳至，　亦不是彼法。</div>
<div class='lg-row'>當<span class='corr'>來</span>亦無趣，　其解一切法，</div>
<div class='lg-row'>分別了總持，　不制不動搖。</div>
<div class='lg-row'>非捨無所追，　彼則興造法，</div>
<div class='lg-row'>不舉無所下，　總持樂於法。</div>
<div class='lg-row'>於諸法無法，　講說不有著，</div>
<div class='lg-row'>不得於諸經，　是則為持法。</div>
<div class='lg-row'>阿難！吾以故，　開演菩薩行，</div>
<div class='lg-row'>逮致微妙道，　是則讚諸法。</div>
<div class='lg-row'>阿難！吾以故，　歌頌奉法者，</div>
<div class='lg-row'>用人想道玄，　開導此等類。</div>
<div class='lg-row'>降此無數法，　菩薩之所讚，</div>
<div class='lg-row'>善權永安隱，　故歎於此經。」</div>
</div><p>佛告阿難：「是故如來、至真、等正覺讚揚菩薩總持之法，此所現義亦善權方便。」</p>
<a id='mulu5' />
<p class='h0'>阿惟越致遮經八等品第四</p><p>佛告阿難：「如來、至真、等正覺何故讚揚菩薩八等之義？於此菩薩遠于八邪，獲致脫門而無所著。</p>
<p>「不猗八正，度凡夫法，立於道義，獲致中正，超于凡俗，願立道慧，不見得塗，出於邪逕，常住正觀，獲平等跡。離於貪身，願住道義，逮致佛身。除超人想，常思佛教，等心一切。</p>
<p>「遠眾生著，常處無猗，諸法悉斷。所以者何？法不可獲，身所崇力；離世俗籍，慕度世典；獲定法界。不逮道法、亦不離俗，釋有無義，遵修平夷。捨斷著想，去來現在心念無殊，不得道意。所以者何？等志一切遵修普慧，毒火、刀杖不能危身。</p>
<p>「悉捨諸界致于佛土，不離諸道立無去來，道所往來輒弘大安，故曰菩薩塗不有住。所以者何？佛道則空，是故無處。以無所住，刀不向身，無能害者，斯謂獲安。適逮此行，無學不學，亦非所求。不得聖賢，志未甞慕。以是之故，刀不能害，身無能動搖。一切道遵空，分別空慧，刀不能害。</p>
<p>「用弘大慈愍，於眾生得寂定界，逮澹然界。弘施非哀，棄捐瞋恚。其行慈者，則發明慧，以慈化世，成就大哀。不得人處，厥慈具足，刀不能傷。</p>
<p>「等於欲界、色界、無色界，等于法界、平均之界，道無若干。不興識念，無有瞋恚，離於調戲，寂然無音。法界如此，度諸所有，菩薩造行，諸可專心。一切音聲所至到處，法莫有所奉，不住終始。</p>
<p>「群黎所趣但音聲耳，所為了了講法化者，有無說想與其言也。以捨我想度諸音聲，越于等邪，逮得是教。解一切法，言音聲耳，亦不獲法，莫有度者。是謂八等。未甞慕著一切音聲。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「以住於八等，　逮致八解門，</div>
<div class='lg-row'>於八無所著，　是謂為八等。</div>
<div class='lg-row'>越八凡夫行，　得住於正議，</div>
<div class='lg-row'>不覩中間慧，　是謂為八等。</div>
<div class='lg-row'>超度俗夫行，　得住于佛道，</div>
<div class='lg-row'>於是無所獲，　是謂為八等。</div>
<div class='lg-row'>遠離眾邪見，　遵修於正見，</div>
<div class='lg-row'>獲致平等道，　是謂為八等。</div>
<div class='lg-row'>以除於貪己，　而立正聖道，</div>
<div class='lg-row'>逮致得佛身，　是謂為八等。</div>
<div class='lg-row'>棄捐眾生想，　常志修佛行，</div>
<div class='lg-row'>平均吾我人，　是謂為八等。</div>
<div class='lg-row'>得越眾生想，　住於無所處，</div>
<div class='lg-row'>諸法盡逝過，　是謂為八等。</div>
<div class='lg-row'>捐離於俗法，　奉修聖正教，</div>
<div class='lg-row'>而致寂然義，　是謂為八等。</div>
<div class='lg-row'>所去為俗法，　佛道亦如是，</div>
<div class='lg-row'>於此法無得，　是謂為八等。</div>
<div class='lg-row'>言有一本耳，　無有二元際，</div>
<div class='lg-row'>蠲除如此念，　是謂為八等。</div>
<div class='lg-row'>不處於中間，　無志斷著行，</div>
<div class='lg-row'>道慧如平一，　是謂為八等。</div>
<div class='lg-row'>不得過去心，　當來亦如是，</div>
<div class='lg-row'>平夷於現在，　是謂為八等。</div>
<div class='lg-row'>始無心所由，　其發道意者，</div>
<div class='lg-row'>此心不可獲，　何緣如致道？</div>
<div class='lg-row'>以入無所著，　如聖無可獲，</div>
<div class='lg-row'>以故刀與毒，　莫能危之者。</div>
<div class='lg-row'>脫離於五道，　眾相之所由，</div>
<div class='lg-row'>具足於往返，　是故謂無欺。</div>
<div class='lg-row'>道捨不周旋，　所言音聲耳，</div>
<div class='lg-row'>棄除諸響著，　是故不自欺。</div>
<div class='lg-row'>不得其所由，　從來亦如斯，</div>
<div class='lg-row'>去來惟音身，　但勸於學者。</div>
<div class='lg-row'>安化故有言，　其安亦復空，</div>
<div class='lg-row'>以應如此學，　故能不自欺。</div>
<div class='lg-row'>菩薩所翫習，　了學如此慧，</div>
<div class='lg-row'>一切無所斷，　是謂不自欺。</div>
<div class='lg-row'>彼不自貪己，　設有利刀刃，</div>
<div class='lg-row'>不能加害身，　莫有動搖者。</div>
<div class='lg-row'>普慈於一切，　樂道之大哀，</div>
<div class='lg-row'>捐除恚害心，　利刀莫能加。</div>
<div class='lg-row'>設有欲害者，　自計身空無，</div>
<div class='lg-row'>而致獲佛道，　刀則何緣傷？</div>
<div class='lg-row'>逮得澹然句，　棄除諸惡道，</div>
<div class='lg-row'>一切殃盡滅，　刀刃不能害。</div>
<div class='lg-row'>成就於明慧，　聖達無所乏，</div>
<div class='lg-row'>顯耀逮佛道，　以故刀不害。</div>
<div class='lg-row'>欲界及色界、　無色為三界，</div>
<div class='lg-row'>等同斯三界，　是故不自欺。</div>
<div class='lg-row'>等種成正覺，　不見名別異，</div>
<div class='lg-row'>無陰豈所淨，　清淨遠調戲。</div>
<div class='lg-row'>入斯平等跡，　故曰為菩薩，</div>
<div class='lg-row'>若著音聲者，　無離於五道。</div>
<div class='lg-row'>雖言至法界，　講其無所去，</div>
<div class='lg-row'>以逮不住忍，　謂之為八等。</div>
<div class='lg-row'>分別諸響應，　講說寂然法，</div>
<div class='lg-row'>無念非有名，　故謂為八等。</div>
<div class='lg-row'>除釋一切音，　而得無聲界，</div>
<div class='lg-row'>不著一切響，　是謂為八等。</div>
<div class='lg-row'>因聲解諸法，　一切法自然，</div>
<div class='lg-row'>諸法無有名，　不見有度者。</div>
<div class='lg-row'>阿難！我是故，　讚揚正八等，</div>
<div class='lg-row'>義響而趣斯，　是亦無所獲。」</div>
</div><p>佛告阿難：「如來、至真、等正覺歎美菩薩演八等聲，斯議所趣權慧方便也。」</p>
<a id='mulu6' />
<p class='h0'>阿惟越致遮經道跡品第五</p><p>佛復告阿難：「如來何故諮嗟菩薩為道跡乎？軌能通流至於佛心，菩薩住此，諸所興造永無所立。不進、不懈，度一切法，逮于佛流。不著仁慧，非猗於法，無所著行，而弗有處。</p>
<p>「具足妙行得獲聖跡，精進菩薩其力堅強，心慈忍辱未甞懈怠，捐除慢惰慕求妙道。世遵最上，不著聖行，亦無所住。</p>
<p>「存在斯道而求諸法，其所索者永無可獲，未甞動搖。雖住於道，計聖生死，佛慧平等，棄離眾樂。而等陰蓋，滅除一切貪身邪見，勤修觀佛。</p>
<p>「察彼精進以覩聖軌，悉除諸想超度吾我，是謂道跡。不著佛路，得無為覺；不疑聖慧、佛之戒禁。不猗於世、不覩其戒，以無所見，則不有求。戒莫而慕除釋三結，正住三界乃獲大安。</p>
<p>「護眾生想，不猗不塗，捨一切著，乃得佛道，致寂然跡。不計身命，一切所有，施而無惜。諸根常悅，捐除恚色。遵修聖行，雖以惠與，無所放施，救群生隘。既有所度，不住無為。越一切想，興無念法，棄捐人想，而逮斯慧。</p>
<p>「不懼眾會，論于寂滅。用淨佛道，超度諸難，不畏生死。所以者何？逮澹然法而無瑕穢，聖化妙安。知無往來，鋤眾類想，但正道明志清淨行。」</p>
<p>時佛而頌曰：</p>

<div class="lg regular" style="margin-left:1em;"><div class='lg-row'>「講論彼道跡，　佛聖無思議，</div>
<div class='lg-row'>計眾有住者，　則為道所持。</div>
<div class='lg-row'>聖慧最上安，　不猗眾想網，</div>
<div class='lg-row'>空寂不有住，　於彼無所得。</div>
<div class='lg-row'>以獲斯道者，　菩薩志堅強，</div>
<div class='lg-row'>惟趣是聖教，　世尊無有上。</div>
<div class='lg-row'>志道不有貪，　心常採大慧，</div>
<div class='lg-row'>以是為道跡，　不猗無所著。</div>
<div class='lg-row'>所謂生死想，　佛念亦如是，</div>
<div class='lg-row'>具足正平等，　是謂解道跡。</div>
<div class='lg-row'>無有眾陰蓋，　演析於道法，</div>
<div class='lg-row'>是故除一切，　了斯為道跡。</div>
<div class='lg-row'>眾生皆猗身，　興心觀佛道，</div>
<div class='lg-row'>其意志所察，　常覩于聖路。</div>
<div class='lg-row'>身本時興結，　凶危想有我，</div>
<div class='lg-row'>以故無塵埃，　不著于佛道。</div>
<div class='lg-row'>初志懷狐疑，　將無不得佛，</div>
<div class='lg-row'>以釋斯猶豫，　正立于佛道。</div>
<div class='lg-row'>假使識於戒，　及佛所演禁，</div>
<div class='lg-row'>蠲除諸戒想，　無應不應禁。</div>
<div class='lg-row'>超度於三結，　等住于三界，</div>
<div class='lg-row'>則獲致佛道，　分別眾生想。</div>
<div class='lg-row'>習空明軌迹，　而願求大慧，</div>
<div class='lg-row'>逮志聖寂然，　不著于佛道。</div>
<div class='lg-row'>常捨心布施，　棄捐瞋恚色，</div>
<div class='lg-row'>以故無有命，　存道無放逸。</div>
<div class='lg-row'>一切不矜悁，　救濟眾惱患，</div>
<div class='lg-row'>是故謂道跡，　住處于上路。</div>
<div class='lg-row'>未甞興諸想，　當習無所著，</div>
<div class='lg-row'>斯已而不懼，　不遊無禁戒。</div>
<div class='lg-row'>若習諸經籍，　善權捨諸求，</div>
<div class='lg-row'>覺了眾音響，　處世無所畏。</div>
<div class='lg-row'>設至於眾會，　則不有諸難，</div>
<div class='lg-row'>便唱澹然法，　淨治于聖道。</div>
<div class='lg-row'>造時興人想，　以解自然行，</div>
<div class='lg-row'>用無強著故，　則捨眾畏難。</div>
<div class='lg-row'>若捨眾患害，　便不畏終始，</div>
<div class='lg-row'>逮得淨然道，　離垢安最上。</div>
<div class='lg-row'>等了惡道休，　斯以無所懼，</div>
<div class='lg-row'>平等上聖軌，　道恩則不離。</div>
<div class='lg-row'>斯即菩薩法，　為現道跡事，</div>
<div class='lg-row'>用懈廢劣人，　導利彼故說。</div>
<div class='lg-row'>以微妙善權，　講論佛聖道，</div>
<div class='lg-row'>若入菩薩者，　是已為唱導。</div>
<div class='lg-row'>導師所演法，　常合善方便，</div>
<div class='lg-row'>本行亦若茲，　志慕于佛道。</div>
<div class='lg-row'>我是故，阿難！　分別說道跡，</div>
<div class='lg-row'><span class='corr'>矇</span>冥如意塞，　多想求如此。</div>
<div class='lg-row'>為說不能解，　愚騃心冥冥，</div>
<div class='lg-row'>謗訕慧精進，　聽諸志深要。</div>
<div class='lg-row'>阿難！吾是故，　歎美於道跡，</div>
<div class='lg-row'>設了菩薩無，　是輩能解耳。</div>
<div class='lg-row'>無數百千籍，　訓化於道跡，</div>
<div class='lg-row'>履軌之音聲，　為現佛道明。」</div>
</div><p>佛告阿難：「如來、至真、等正覺光耀菩薩謂為道跡，當知是義善權方便也。」</p>
<a id='mulu7' />
<p class='h0'>阿惟越致遮經往來品第六</p><p>佛復告阿難：「如來何故暢說菩薩為往來乎？於是菩薩入於佛道不可思慧，志求聖覺無量因緣。於諸憒閙無所興造，設致大道，慧斷諸緣，慕索佛明。求不亂禪，越一切定，釋諸塵埃，乃逮致法。等佛典籍，了一切經，惟求此義——如來所護道德之明。人未嘗動，無所轉移，則為法界。</p>
<p>「憂念眾生心閉意塞、遭眾苦患、不了經典，慕求佛道，立之此慧。而志大明根力、覺意，脫門正受，分別是義。『吾身如何開化眾人，令慕佛道？』常以此明勸化道場，而求佛眼心無陰蓋。若入正觀導利世間，所志慧因諸聖之上。其不了慧，一切諸法之所歸趣明不可獲，以是之聖，不求眾生便當立之。</p>
<p>「於此諸慧了法無處，以故當來覩群萌界，求無上處，慕於不念，非得彼界。不來不往，成就眾生，往亦不往。開化人民了黎民處，分別此義隨其開化，覩是諸法，一切眾生皆存法界。察以不見，等御法界，則省一切。經典平夷觀于大道，以佛聖慧不得人無了人道等，求如是像。</p>
<p>「無持之慧，離垢塵埃，故慧無非處。其以無慧求大明軌不可望聖，是慧慧中之大明慧。不有諸求，求亦無所慕，是謂聖明之智。菩薩所行能得是者，以故求來此謂往來。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「此智有往返，　佛慧難思議，</div>
<div class='lg-row'>是故謂往來，　志求於佛道。</div>
<div class='lg-row'>開化多因緣，　乃成於佛路，</div>
<div class='lg-row'>是事順慧均，　慕求不復還。</div>
<div class='lg-row'>不猗一切禪，　勸化諸塵埃，</div>
<div class='lg-row'>欲救濟斯等，　具足於往來。</div>
<div class='lg-row'>佛經平等法，　分別人無相，</div>
<div class='lg-row'>曉了如本無，　已故謂往返。</div>
<div class='lg-row'>所可獲法者，　達了一切慧，</div>
<div class='lg-row'>吾亦當獲是，　欲求所住處。</div>
<div class='lg-row'>未嘗動眾生，　及計諸法界，</div>
<div class='lg-row'>故謂於往來，　不近所歸處。</div>
<div class='lg-row'>憂念無數人，　少智既遭患，</div>
<div class='lg-row'>欲立於斯慧，　則求佛大道。</div>
<div class='lg-row'>根力及覺意，　講詠三脫禪，</div>
<div class='lg-row'>分別斯義已，　故求佛聖道。</div>
<div class='lg-row'>志慕於道場，　過去佛所猗，</div>
<div class='lg-row'>故謂為往來，　則立存大聖。</div>
<div class='lg-row'>慕樂慈愍眼，　佛眼無思議，</div>
<div class='lg-row'>是故為往來，　慕于佛大道。</div>
<div class='lg-row'>諸佛之聖求，　世尊微妙義，</div>
<div class='lg-row'>自志斯深慧，　一切智最上。</div>
<div class='lg-row'>明智之所了，　一切法之歸，</div>
<div class='lg-row'>其慧不可得，　及以求道者。</div>
<div class='lg-row'>濟之無數人，　立之於上慧，</div>
<div class='lg-row'>以故為往來，　來者有所求。</div>
<div class='lg-row'>懷來覩佛界，　人界不思議，</div>
<div class='lg-row'>故以為往來，　於彼救眾生；</div>
<div class='lg-row'>省察眾生界，　求之不可得，</div>
<div class='lg-row'>故以為往來，　慕心於法界。</div>
<div class='lg-row'>群黎無所趣，　及一切人界，</div>
<div class='lg-row'>若曉了彼處，　順所遊分別。</div>
<div class='lg-row'>覩一切諸法，　見以則不現，</div>
<div class='lg-row'>常一心定意，　求佛大聖道。</div>
<div class='lg-row'>如是微妙慧，　無垢而清淨，</div>
<div class='lg-row'>而明所分別，　其智不可獲。</div>
<div class='lg-row'>菩薩所欣樂，　開化於眾生，</div>
<div class='lg-row'>則獲彼明智，　何緣來至此？</div>
<div class='lg-row'>吾是故，阿難！　論講于往來，</div>
<div class='lg-row'>為少智之人，　覩示所興念。</div>
<div class='lg-row'>吾是故，阿難！　論說於往來，</div>
<div class='lg-row'>人懷精進者，　爾乃曉了此。</div>
<div class='lg-row'>有德者分別，　解深妙之義，</div>
<div class='lg-row'>能獲於斯德，　速得成大道。」</div>
</div><p>佛告阿難：「如來、至真、等正覺頒宣菩薩為往來，當知是義亦是善權方便也。」◎</p>

<p class='juan'>佛說阿惟越致遮經卷上</p>
</div><!-- end of div[@id='body'] -->
</body></html>