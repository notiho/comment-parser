<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說阿惟越致遮經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />佛說阿惟越致遮經卷中</p><p class="byline">西晉月氏三藏竺法護譯</p><a id='mulu9' />
<p class='h0'>◎不還品第七</p><p>佛復告阿難：「何故如來說美菩薩為不還乎？於是菩薩一切所存、處處造行超越諸有，而逮佛明蠲除諸行，降伏此已則不復還。所以者何？見一切法不有往還。超度凡夫，捐捨俗慧，入佛明智，獲無所住，諸法平夷。所以者何？用致寂界非動凡夫，不立聖道塞諸惡路。</p>
<p>「勉濟情欲，於食無食，逮上明迹。拔去諸見則無所著，無有諸邪六十二見。已越生死觀於泥洹，踰之無為釋棄眾想。不隨經籍淨垢惡道，捐棄貢高不懷自大。出於無黠憂惱之先，破壞愛欲、滅除眾冥、拔去貪樂，捨置塵埃、憍慢自恣，止息斯礙，遠離世智，故思佛乘等獲聖慧。菩薩捐志捨愛欲界，則習本淨過去聖滅之志。厥慧無上諸佛所解，欲以顯思，一切眾生極尊無極，為一切乘，此則佛慧。菩薩獲斯諸想無想，等除一切狐疑之界，菩薩逮是則不復還。</p>
<p>「又問，阿難！其有人不住於道，悉當立之以道是者，覺了眾生明爾則道，能覺如是則制人想。所以者何？知於空事，人界難議，平等道慧。所以者何？分別若此，群黎之種則空，淨界人種亦空。遠於眾想，一切諸人與空無特許。不有身、不獲、不住，彼則亦空。虛空、無空，免一切想。無念致道，蠲除眾生。虛空之想，無棄不棄。所以者何？一切諸法皆為平淨，一切眾生而無所捐。等於所釋，故無所得；已不有獲，是以不來。此者乃計為之不還。有為無為，於一切法覺了所會，越度諸患，故謂不還。」</p>
<p>於是，佛頌曰：</p>

<div class="lg regular" style="margin-left:1em;"><div class='lg-row'>「彼則無所生，　造行如所處，</div>
<div class='lg-row'>蠲除諸所住，　是謂不復還。</div>
<div class='lg-row'>曉知於往還，　不著一切法，</div>
<div class='lg-row'>所住不可得，　是故不還此。</div>
<div class='lg-row'>其凡夫之行，　及佛世雄教，</div>
<div class='lg-row'>不然無所量，　故謂不復還。</div>
<div class='lg-row'>諸法無復來，　亦不得諸住，</div>
<div class='lg-row'>以獲無去來，　是謂不復還。</div>
<div class='lg-row'>其人未甞住，　不至于三塗，</div>
<div class='lg-row'>逮致佛道明，　則謂為不還。</div>
<div class='lg-row'>決除一切欲，　於食而不著，</div>
<div class='lg-row'>得至於道場，　則謂為不還。</div>
<div class='lg-row'>眾見之所行，　分別六十二，</div>
<div class='lg-row'>不墮於彼際，　則謂為不還。</div>
<div class='lg-row'>此法無終始，　已捨離諸畏，</div>
<div class='lg-row'>斯慧如本無，　是故不至此。</div>
<div class='lg-row'>所應無為寂，　不著諸塵勞，</div>
<div class='lg-row'>逝除彼眾想，　是故不詣此。</div>
<div class='lg-row'>已斷諸惡道，　洗去眾垢著，</div>
<div class='lg-row'>學寂然無為，　則謂不復還。</div>
<div class='lg-row'>降伏於弊魔，　及官屬兵刃，</div>
<div class='lg-row'>永無有眾念，　是故不詣此。</div>
<div class='lg-row'>挽拔癡憂慼，　蠲除愛欲根，</div>
<div class='lg-row'>斷截盛貪婬，　是故不詣此。</div>
<div class='lg-row'>降制諸塵垢，　拔去於眾想，</div>
<div class='lg-row'>究竟至尊慧，　故謂不復還。</div>
<div class='lg-row'>捐去眾愁慼，　破壞於貢高，</div>
<div class='lg-row'>憶斷於五陰，　故謂不復還。</div>
<div class='lg-row'>志乘得光明，　佛乘無有上，</div>
<div class='lg-row'>不貪愛欲患，　故謂不復還。</div>
<div class='lg-row'>已知佛藏處，　諸藏中第一，</div>
<div class='lg-row'>過去佛所辯，　是故不詣此。</div>
<div class='lg-row'>彼處於尊乘，　佛聖無有上，</div>
<div class='lg-row'>截去諸狐疑，　是故不詣此。</div>
<div class='lg-row'>受千無數人，　勸立於佛道，</div>
<div class='lg-row'>以得立聖軌，　是故不詣此。</div>
<div class='lg-row'>曉了空無界，　等心於人界，</div>
<div class='lg-row'>遠離諸著想，　是故不詣此。</div>
<div class='lg-row'>曉了一切界，　法界亦如是，</div>
<div class='lg-row'>眾生不可得，　是故不詣此。</div>
<div class='lg-row'>分別黎民界，　虛空無思念，</div>
<div class='lg-row'>一切法如是，　是故不詣此。</div>
<div class='lg-row'>其人而無心，　退除於眾想，</div>
<div class='lg-row'>諸念不成道，　則謂為不還。</div>
<div class='lg-row'>吾是故，阿難！　歎說於不還，</div>
<div class='lg-row'>諸事永不來，　得住於佛道。」</div>
</div><p>佛告阿難：「是故如來、至真、等正覺歎美菩薩為不還，亦當知此為善權方便也。」</p>
<a id='mulu10' />
<p class='h0'>阿惟越致遮經無著品第八</p><p>佛復告阿難：「何謂如來歎美菩薩為無著也？是菩薩沒一切行，離於處土；不倚諸佛，度脫眾生；不有所造塵勞之垢及與苦樂，以滅色欲救濟一切，故謂為無著。弗得眾生，不獲欲埃，非貪如，故謂無著。釋去侵欺處無所住，一切法空，以了寂靜，不習眾想。諸想以定，則除眾思。不計有人壞滅所志，而智空法得無所著。佛道無思，具足不怙，故謂無著。演說典籍，破壞眾瑕，歎於往古，等正覺教，當來現在，而不放逸。清淨離穢，唯論寂然，故謂無著。</p>
<p>「菩薩大士開化諸人，立于佛道求聖路者，於一切法而無所慕。具足慈心行佛之仁，永不有處。彼慈如此，故謂無著。化立眾生亦不得人，究竟大哀曉了不處，故謂無著。為眾生故，加恩見道，法無法想。斷除如此，故謂無著。讚揚覺力，計有願數，獲於不住。知拔除眾根，志化眾生，了清淨法使成道義，永不有倚，故謂不著。覩不依處，制不貪身，於諸萬物非有所依求。及與眾會不毀萬物，講有為法，如是無本，故謂無著。</p>
<p>「遊諸佛土，去無所至，不起本末，覩佛聖尊。覺道無寂，故謂無著。非有依處立如斯土，於無量剎平等諸國。不調戲界清淨不足，住福德之域空無諸剎。不退轉地無有女人，釋去塵<span class='corr'>勞</span>睡眠之志。得佛聖國除陰蓋土，降魔官屬去諸怨敵。入寂然土感動變化，立於願剎土眾求國。</p>
<p>「菩薩具足之威耀住無所住，覩獲佛意淨印印多所安國，捨離一切瓔珞寶飾眾垢之瑕，究無為地一切最尊。成如是像微妙佛處，諸法皆空，具足道行，故謂無著。</p>
<p>「蠲除眾樂，諸根不可，於一切法不瞋、不怒。寂平等乘則為佛慧，身、口、心同習無上寂。慕求聖道不著軌迹，不想思人。悲念眾生無心不心，勸化無數億百千人，使立大道開示萌類、使念佛法等諸人物，導利無數眾庶黎民，令發聖意而無等倫。一切諸法均空特異，本空慧同立之不想。能等如是知無所倚，已了若此應其眾生而為說法，不慕諸利，無倚經籍，具足離根。講法如是，永不有言，多所化濟，不見度人，救於眾生。</p>
<p>「著斷諸事，免諸貪身，超越貢高。覩一切法不起不滅，開化群黎萬物之想。令不壞色、痛、痒、思想、生死之識，凡夫不動則應解脫。而立佛法著道迹者，化之不倚則成除勗。導利所依，令無佛想，則為勉濟勸發菩薩。</p>
<p>「弘不念心，救道因緣，諸憒亂意，離癡狂詐。具足三昧，成就定意，不懷眾想，拔於邪智，令覩正慧，化發聲聞。慕反迹者，制倚父母、妻子、舍宅、兄弟、姊妹，令除恩愛；度著國土、財色、萬物，貪求之想塵勞顛倒。開化諸著萬物之想，慕離於家而為寂志；懈廢<span class='corr'>羸</span>劣等脫諸相，成入佛土欲垢之法。</p>
<p>「興發道意，心不有二，未甞生念，是無為法。此生死法，因緣無緣，道意俗心，犯戒護禁。開化此輩，興二相者，使其無念，度諸根本，故曰無著。眾祐賢聖，懈怠精進；男子女人，頑愚聰達。明聖闇結，導利此等，令無二心，救進眾生，故曰無著。</p>
<p>「是諸菩薩成不退意，或有受別，又復不著。斯諸菩薩近道、遠道，分別此義，不生二想。得逮聖路，至不起餘而般泥洹，便離發意而不有倚。緣此諸法以開化人，如是自然解一切法。演無根本，故曰無著。」</p>
<p>時佛歎曰：</p>

<div class="lg regular" style="margin-left:1em;"><div class='lg-row'>「釋除一切行，　所尊亦如是，</div>
<div class='lg-row'>棄捐諸言教，　故曰為無著。</div>
<div class='lg-row'>鋤捐諸塵埃，　度脫動苦患，</div>
<div class='lg-row'>救濟于眾生，　名之曰無著。</div>
<div class='lg-row'>察人不可得，　欲垢亦如之，</div>
<div class='lg-row'>諸法無可獲，　故曰為無著。</div>
<div class='lg-row'>蠲去眾顛倒，　立心處不惑，</div>
<div class='lg-row'>分別知法空，　可曰為無著。</div>
<div class='lg-row'>了解知空義，　無有諸想著，</div>
<div class='lg-row'>除去一切顛，　號曰為無著。</div>
<div class='lg-row'>捐除一切想，　及人眾惡念，</div>
<div class='lg-row'>心無邪亂意，　故曰為無著。</div>
<div class='lg-row'>解空無所依，　佛道不可量，</div>
<div class='lg-row'>勗勉大精進，　故曰為無著。</div>
<div class='lg-row'>講經所因緣，　淡靖無調戲，</div>
<div class='lg-row'>勸人立道德，　與名曰無著。</div>
<div class='lg-row'>真人修行慈，　欲令眾生安，</div>
<div class='lg-row'>勸人不可得，　故曰名無著。</div>
<div class='lg-row'>本無講經籍，　加恩眾生類，</div>
<div class='lg-row'>未甞有人想，　故曰為無著。</div>
<div class='lg-row'>正真根力覺，　為人分別說，</div>
<div class='lg-row'>己身逮此慧，　故曰為無著。</div>
<div class='lg-row'>知人之寂定，　清淨法致道，</div>
<div class='lg-row'>開演大聖教，　故曰為無著。</div>
<div class='lg-row'>不信諸萬物，　現目之所覩，</div>
<div class='lg-row'>一切虛無有，　是謂為無著。</div>
<div class='lg-row'>無倚諸佛土，　在國行仁義，</div>
<div class='lg-row'>平等覺所處，　為眾生講法。</div>
<div class='lg-row'>真人覺正教，　則覩于無見，</div>
<div class='lg-row'>如諦觀聖覺，　是謂為無著。</div>
<div class='lg-row'>成就自然國，　今我得知之，</div>
<div class='lg-row'>究竟無本始，　是謂為無著。</div>
<div class='lg-row'>除去諸所知，　心不懷瞋害，</div>
<div class='lg-row'>應真如無恨，　習成寂然道。</div>
<div class='lg-row'>定意而不滅，　靖泊無所起，</div>
<div class='lg-row'>念道亦如是，　故謂為無著。</div>
<div class='lg-row'>人物不增動，　眾生界如是，</div>
<div class='lg-row'>億萌亦普然，　化立道之義。</div>
<div class='lg-row'>群生及與道，　所處永無念，</div>
<div class='lg-row'>計慧悉平一，　是謂為無著。</div>
<div class='lg-row'>平等無像類，　一切法亦然，</div>
<div class='lg-row'>心正若如道，　故曰無思念。</div>
<div class='lg-row'>所謂為應真，　諸法非所著，</div>
<div class='lg-row'>能為人分別，　寂爾而無倚。</div>
<div class='lg-row'>為人講法義，　雖言而無教，</div>
<div class='lg-row'>普度無量人，　見眾不有動。</div>
<div class='lg-row'>眾生無可獲，　諸民除斷著，</div>
<div class='lg-row'>拔人離邪見，　度眾勤苦惱。</div>
<div class='lg-row'>一切法不起，　所處亦無滅，</div>
<div class='lg-row'>覩眾生諸想，　脫群民困厄。</div>
<div class='lg-row'>無增壞諸色，　痛痒亦如是，</div>
<div class='lg-row'>想識於生死，　濟之令無他。</div>
<div class='lg-row'>不動賢聖法，　凡夫亦如斯，</div>
<div class='lg-row'>立之以佛義，　度使志無著。</div>
<div class='lg-row'>眾人懷果想，　及緣覺之念，</div>
<div class='lg-row'>超越於覺意，　為人說此法。</div>
<div class='lg-row'>以興發道心，　常依所布施，</div>
<div class='lg-row'>戒忍亦如是，　故講無所倚。</div>
<div class='lg-row'>知解之顛倒，　興習於精進，</div>
<div class='lg-row'>以除斯諸想，　故說無著法。</div>
<div class='lg-row'>道意之所念，　邪智若慧明，</div>
<div class='lg-row'>於此無所倚，　故說無著法。</div>
<div class='lg-row'>是法不生念，　了別無若干，</div>
<div class='lg-row'>而說如此法，　故說無所著。</div>
<div class='lg-row'>自計己有身，　聲聞多所念，</div>
<div class='lg-row'>以為除此想，　故說無所著。</div>
<div class='lg-row'>諸法非有思，　解知不若干，</div>
<div class='lg-row'>演說斯無根，　故曰為無著。</div>
<div class='lg-row'>父母兄弟子，　空寂之所有，</div>
<div class='lg-row'>則為生死行，　不能成佛道。</div>
<div class='lg-row'>慕妻及姊妹，　所倚皆歸妄，</div>
<div class='lg-row'>設其不有依，　故名曰無著。</div>
<div class='lg-row'>造興生死事，　則有親族念，</div>
<div class='lg-row'>見因有情欲，　吾宿之友黨。</div>
<div class='lg-row'>自念身有我，　心馳眾諸事，</div>
<div class='lg-row'>分別墮顛倒，　必則處魔教。</div>
<div class='lg-row'>棄捐於生死，　終始之災患，</div>
<div class='lg-row'>讚揚泥洹德，　故說於無著。</div>
<div class='lg-row'>所講勞垢法，　興衰及諍訟，</div>
<div class='lg-row'>斯皆言聲耳，　是曰為無著。</div>
<div class='lg-row'>眾所多競利，　放逸貪萬物，</div>
<div class='lg-row'>欲救此等類，　故說無著法。</div>
<div class='lg-row'>戀慕室家者，　心念行學道，</div>
<div class='lg-row'>頑鈍意如斯，　顯舉於無著。</div>
<div class='lg-row'>唯見卑賤法，　不覩真妙義，</div>
<div class='lg-row'>弗省於眾念，　故度至無著。</div>
<div class='lg-row'>除棄凡夫義，　專精慕佛法，</div>
<div class='lg-row'>拔去眾民求，　故曰為無著。</div>
<div class='lg-row'>若覩善惡行，　如是眾數法，</div>
<div class='lg-row'>無量人亦然，　故救放無著。</div>
<div class='lg-row'>以具諸相好，　精進不可計，</div>
<div class='lg-row'>而倚於此相，　仁賢得濟度。</div>
<div class='lg-row'>莊嚴諸佛土，　成就尊上法，</div>
<div class='lg-row'>依怙覺正利，　度之至無著。</div>
<div class='lg-row'>無為法之義，　若得或不獲，</div>
<div class='lg-row'>斯乃聖道行，　則能立正願。</div>
<div class='lg-row'>無戒不覩犯，　放逸及智慧，</div>
<div class='lg-row'>闇昧軟弱人，　便著斯三事。</div>
<div class='lg-row'>眾生興此相，　諸念不可計，</div>
<div class='lg-row'>蠲除若干意，　故說無著法。</div>
<div class='lg-row'>存慕聖眾祐，　亦念於無德，</div>
<div class='lg-row'>分別凡人法，　故說無所著。</div>
<div class='lg-row'>以得如是行，　男子及女人、</div>
<div class='lg-row'>賢聖與凡夫，　斯則興二心。</div>
<div class='lg-row'>人起此二事，　愚行之所為，</div>
<div class='lg-row'>用倚是二際，　故度至無著。</div>
<div class='lg-row'>迴動不退轉，　興造而不作，</div>
<div class='lg-row'>欲以近聖道，　故興心此念。</div>
<div class='lg-row'>獲致於大道，　不起無所滅，</div>
<div class='lg-row'>心常懷想著，　用求於無為。</div>
<div class='lg-row'>於彼受眾生，　仁人念萌類，</div>
<div class='lg-row'>以故曰無著，　救濟諸求想。</div>
<div class='lg-row'>是則菩薩法，　為現阿羅漢，</div>
<div class='lg-row'>因以發法忍，　自謂為無著。</div>
<div class='lg-row'>講說羅漢事，　斯應為菩薩，</div>
<div class='lg-row'>名住無所著，　獲致無上道。」</div>
</div><p>佛告阿難：「如來、至真、等正覺讚歎說菩薩無著，亦當知之善權方便也。」</p>
<a id='mulu11' />
<p class='h0'>阿惟越致遮經聲聞品第九</p><p>佛告阿難：「何故如來光耀菩薩為聲聞乎？菩薩大士開化無數不可計人，令聞佛法，分別經籍，故謂聲聞。使聽聖道，淨不放逸，故謂聲聞。使聽無為，安隱甘露。根力覺意、意止意斷。具足此事，速至道慧，故謂聲聞。</p>
<p>「令得空慧身無堅固，闇昧之人閉塞不解。所以者何？乃貪己身諸入之事。眼存為色，了觀如是則成佛眼，其目普見不可思議。眼無所倚，究竟此目，致一切法，故謂聲聞。</p>
<p>「計此諸法如呼之響，莫得著音。非有說者，亦無聽者；無香想香，亦不有嗅。譬如有人臥出夢中，嗅種種香，計此無香，此則或事思想所為。一切諸香人所嗅者，譬若如夢而無堅固。解斯音者則謂聲聞。</p>
<p>「舌之味味，亦復為空。若肉段如為舌，或智者了之，不為味惑。譬如聚沫，以離諸論，無可為喻。明者觀之，知無所有，不可得持。想著味者，則致惡罪。莫思六界以分別味，心則開解，意不放逸。若知此者，心想無為，各各分別，謂所聽義。而聞此空，故謂聲聞。</p>
<p>「曉了其諸入之事，聽之為空，身自寂然。未甞有生，不知所起，無生不生，則為聖道，故謂聲聞。若所聽者，皆無所有，解身自然，不起不滅，故謂聲聞。</p>
<p>「聽于布施，惠以法行，不可思議！佛猶此路致於佛道。心有所施不自見心，以無意志逮得聖慧。所以者何？如其所種，必獲其實，亦不有果，說果之聲。聽衣食施、計物之施，所與薄耳；一切所捨，法施為尊。無得貪惜，莫懷施想，雖有所惠，不得悕望。譬如幻人，無有心意，不與想念。欲成行者，無得想施。所以者何？施不悕望則順道行，故謂聲聞。</p>
<p>「離諸所音，一切塵埃都無所聽；離諸有為，不可以音聽受佛法；分別諸響而無所倚。所以者何？二事造聲。雖有二事，則無所有；因緣合致，則有二事。用有人故而致法音，故謂聲聞。」</p>
<p>於是，佛頌曰：</p>

<div class="lg regular" style="margin-left:1em;"><div class='lg-row'>「使無央數人，　聞佛無念法，</div>
<div class='lg-row'>以故謂聲聞，　則勇猛菩薩。</div>
<div class='lg-row'>聞寂定之道，　恬靜不放逸，</div>
<div class='lg-row'>無量人聽法，　故謂為聲聞。</div>
<div class='lg-row'>聽澹泊安隱，　諸樂非有像，</div>
<div class='lg-row'>以故為聲聞，　至寂然無為。</div>
<div class='lg-row'>聽于覺根力，　具足意止斷，</div>
<div class='lg-row'>自究竟斯事，　故謂為聲聞。</div>
<div class='lg-row'>聽身所有空，　不可得堅固，</div>
<div class='lg-row'>愚騃之所慕，　故當時了體。</div>
<div class='lg-row'>其目無所覩，　不聽亦如茲，</div>
<div class='lg-row'>眾生為見侵，　闇塞不了了。</div>
<div class='lg-row'>若得成佛眼，　等自不可議，</div>
<div class='lg-row'>致之在本無，　開化諸闇昧。</div>
<div class='lg-row'>無量人聞經，　諸法非有興，</div>
<div class='lg-row'>此以得名號，　稱存于聲聞。</div>
<div class='lg-row'>其無所聽受，　了之如呼響，</div>
<div class='lg-row'>不見有說者，　亦復無所聞。</div>
<div class='lg-row'>所以名聲聞，　令眾人聽受，</div>
<div class='lg-row'>計本不有聞，　莫為音所惑。</div>
<div class='lg-row'>譬如人寐夢，　嗅於無數香，</div>
<div class='lg-row'>恍惚不可得，　遊逸嗅於空。</div>
<div class='lg-row'>了香亦如此，　未甞有嗅香，</div>
<div class='lg-row'>無量人失志，　菩薩令開明。</div>
<div class='lg-row'>計舌無所猗，　肉段不知味，</div>
<div class='lg-row'>設使肉解甘，　舌亦當識之。</div>
<div class='lg-row'>無倚此諸想，　念美為凶危，</div>
<div class='lg-row'>六界不可念，　分別諸味種。</div>
<div class='lg-row'>菩薩大勇猛，　目覩分別此，</div>
<div class='lg-row'>因聽而致之，　故曰為聲聞。</div>
<div class='lg-row'>自分別己體，　是則空自然，</div>
<div class='lg-row'>能了此虛無，　則無起不生。</div>
<div class='lg-row'>若無所興隆，　則解此聖道，</div>
<div class='lg-row'>令群黎聽法，　是則謂聲聞。</div>
<div class='lg-row'>計心言本淨，　無形不可得，</div>
<div class='lg-row'>是者莫有人，　聽此為聲聞。</div>
<div class='lg-row'>猶如幻化生，　滅盡則亦空，</div>
<div class='lg-row'>若有覩眾想，　了之為聲聞。</div>
<div class='lg-row'>又聽所施與，　法施不可念，</div>
<div class='lg-row'>是軌為聖路，　爾乃成佛道。</div>
<div class='lg-row'>隨其本所種，　獲果亦如之，</div>
<div class='lg-row'>不可思議施，　成大道無念。</div>
<div class='lg-row'>衣食施薄福，　法施為最廣，</div>
<div class='lg-row'>未甞有悁惜，　此則聖慧塗。</div>
<div class='lg-row'>弘無想之心，　布施不有著，</div>
<div class='lg-row'>如是惠施者，　疾致成佛道。</div>
<div class='lg-row'>釋去一切心，　計耳無所聞，</div>
<div class='lg-row'>超度諸合會，　故謂為聲聞。</div>
<div class='lg-row'>因呼有響應，　假使不著音，</div>
<div class='lg-row'>則於眾聖尊，　佛法無有上。</div>
<div class='lg-row'>諸可不聞響，　一切而無倚，</div>
<div class='lg-row'>不二無若干，　暢音有聲聞。</div>
<div class='lg-row'>無數佛演法，　令彼聞其音，</div>
<div class='lg-row'>計所聞如響，　樂人成佛道。</div>
<div class='lg-row'>善遊諸佛土，　所聞不以亂，</div>
<div class='lg-row'>平等覺所處，　世尊無有上。</div>
<div class='lg-row'>聽千三千世，　所住如虛空，</div>
<div class='lg-row'>計人等猗寂，　若泥洹無形。</div>
<div class='lg-row'>世人所著想，　計倚有四大，</div>
<div class='lg-row'>是則為虛空，　泥洹為想念。</div>
<div class='lg-row'>解諸種如是，　莫得計堅固，</div>
<div class='lg-row'>本無生死者，　不滅盡塵勞。</div>
<div class='lg-row'>萬物不究竟，　計人弗可得，</div>
<div class='lg-row'>此諸法寂然，　未有覩眾界。</div>
<div class='lg-row'>令黎民聽此，　夙夜亦如之，</div>
<div class='lg-row'>彼不興眾念，　我化諸人聞。</div>
<div class='lg-row'>使人得聽法，　如此為弟子，</div>
<div class='lg-row'>所聞無所聞，　故歎曰聲聞。</div>
<div class='lg-row'>雄人念往古，　聽受最上法，</div>
<div class='lg-row'>覩不分別經，　一切法一切。</div>
<div class='lg-row'>講音無所偏，　救度一切會，</div>
<div class='lg-row'>為眾人說法，　是則為聲聞。</div>
<div class='lg-row'>則講無為界，　清淨不放逸，</div>
<div class='lg-row'>諦觀無說法，　佛法亦如之。</div>
<div class='lg-row'>覩法不去遠，　佛之所講揚，</div>
<div class='lg-row'>彼法亦不近，　是故無所猗。</div>
<div class='lg-row'>所以謂弟子，　聽採隨此教，</div>
<div class='lg-row'>勸化於群黎，　斯乃為聞法。</div>
<div class='lg-row'>阿難！我是故，　講說聲聞化，</div>
<div class='lg-row'>假號曰弟子，　則菩薩大士。」</div>
</div><p>佛告阿難：「是故如來、至真、等正覺歎說菩薩為聲聞，當知是義亦善權方便也。」◎</p>
<a id='mulu12' />◎
<p class='h0'>阿惟越致遮經緣覺品第十</p><p>佛告阿難：「何故如來頒宣菩薩為緣覺乎？於是菩薩目覩諸法。何謂目覩一切法空？無有像類而不可壞，現在覺觀法不可滅，故謂緣覺。諸佛經籍不可思議，曉了諸萌悉如泥洹。無有內外則不可獲，一切諸法不起不滅。</p>
<p>「人之本際則泥洹也，所號本淨但著言耳，則無所有法不可逮，因名演稱語無所達。所以者何？其言則空。口之所說不解已無，法本之際、佛道之無，分別觀斯，故曰緣覺。</p>
<p>「自察色陰但是聲耳。此色陰者，計於色生唯有名矣，以離言聲則無有陰。其色陰者無身、無我。所以者何？因口作號，所言亦空；不起不滅，所言自然。不著吾我、不得久存，況口言乎？目覩色陰則為痛痒，痛痒陰滅則不有名；因口之說號為痛痒，痛痒陰身無我。所以者何？所謂痛陰，其言則空，不起不滅。言不著身，則無所住，況於言乎？</p>
<p>「曉痛痒陰，即觀想陰；若寂想陰，則無思想；想陰號耳，無身無我。所以者何？口之所說思想陰者，其言則空，不起不滅。分別言已，不著自然。心無所立，何況口言？</p>
<p>「觀想陰已，則生死陰已滅行陰，則無生死。所謂行陰，無身、無我。所以者何？所號行陰，言其則空。不起不滅，但著言耳。不得久存，況口所說？</p>
<p>「觀行陰已，則有識陰。假使識陰惔然寂滅，則此識陰但陰聲耳。所以者何？其號識陰是則空耳，不起不滅，其言自然。無所住止，況言說乎？</p>
<p>「是五陰者，皆無所有。分別本無，故曰緣覺。所以者何？斯口之言緣對而致，無緣不緣。諸因講說，有言無言。五陰之事於此一切永無所著，不造眾因，故曰緣覺。」</p>
<p>於是，佛頌曰：</p>

<div class="lg regular" style="margin-left:1em;"><div class='lg-row'>「目覩一切法，　分別知之空，</div>
<div class='lg-row'>不著於諸色，　究竟莫有相。</div>
<div class='lg-row'>現在觀此法，　解空知自然，</div>
<div class='lg-row'>分別了澹泊，　不可得根源。</div>
<div class='lg-row'>現在獲於斯，　曉五陰如此，</div>
<div class='lg-row'>則為平等覺，　緣覺無思念。</div>
<div class='lg-row'>眾生志無為，　其心不可獲，</div>
<div class='lg-row'>本際無有起，　淨無無思議。</div>
<div class='lg-row'>一切人不起，　觀見無所滅，</div>
<div class='lg-row'>諸法無動興，　是謂為無為。</div>
<div class='lg-row'>眾生皆泥洹，　省察是所趣，</div>
<div class='lg-row'>無人猶若影，　故曰為無為。</div>
<div class='lg-row'>不用是名稱，　群黎為泥洹，</div>
<div class='lg-row'>不起無所滅，　如口所歎詠。</div>
<div class='lg-row'>敢可說悉空，　人不解非言，</div>
<div class='lg-row'>是故為眾生，　示現說泥洹。</div>
<div class='lg-row'>口所發假言，　無處亦無念，</div>
<div class='lg-row'>因口而有訓，　求本不可得。</div>
<div class='lg-row'>陰不在本際，　口言無所顯，</div>
<div class='lg-row'>諸聲所稱說，　人際亦無念。</div>
<div class='lg-row'>一切願泥洹，　本無及始際，</div>
<div class='lg-row'>澹然無放逸，　則救有所將。</div>
<div class='lg-row'>本淨遊乎響，　眾生亦復然，</div>
<div class='lg-row'>無形則空寂，　本淨無心念。</div>
<div class='lg-row'>法本為若此，　假名而讚揚，</div>
<div class='lg-row'>其源不可得，　所以有言說。</div>
<div class='lg-row'>不以諛諂事，　而可分別解，</div>
<div class='lg-row'>其際則空無，　便了眾生本。</div>
<div class='lg-row'>其言不依講，　口言無所顯，</div>
<div class='lg-row'>諸群黎如此，　則不著人本。</div>
<div class='lg-row'>所發陰則空，　其聲無所別，</div>
<div class='lg-row'>其說亦如此，　而際亦復然。</div>
<div class='lg-row'>其無諦如是，　覺已無所念，</div>
<div class='lg-row'>是則平等道，　緣覺無思議。</div>
<div class='lg-row'>覺了於本色，　此但陰聲耳，</div>
<div class='lg-row'>寂滅斯色陰，　則無有言聲。</div>
<div class='lg-row'>自然釋之去，　是則曰無形，</div>
<div class='lg-row'>吾我既自然，　覩之無有處。</div>
<div class='lg-row'>因言謂之陰，　色本不有身，</div>
<div class='lg-row'>其聲皆歸空，　不起亦不滅。</div>
<div class='lg-row'>因口而告言，　求本不可得，</div>
<div class='lg-row'>其說因癡興，　號之謂色陰。</div>
<div class='lg-row'>現在觀識陰，　諸聲無所有，</div>
<div class='lg-row'>此陰以寂滅，　則無有響陰。</div>
<div class='lg-row'>於此遠離身，　所謂吾我者，</div>
<div class='lg-row'>計已自然空，　未甞有堅住。</div>
<div class='lg-row'>口之所緣陰，　識陰則虛空，</div>
<div class='lg-row'>口言本則寂，　不起無所滅。</div>
<div class='lg-row'>若有所頌說，　察之悉本無，</div>
<div class='lg-row'>無黠之所言，　故演為色陰。</div>
<div class='lg-row'>諸音無有說，　其限不可得，</div>
<div class='lg-row'>不起無所滅，　無處而不決。</div>
<div class='lg-row'>無塵勞侵欺，　亦不造諸法，</div>
<div class='lg-row'>不執無所捨，　莫調不泥洹。</div>
<div class='lg-row'>彼亦無寂滅，　不有所覩見，</div>
<div class='lg-row'>不樂施欲埃，　不怠不精進。</div>
<div class='lg-row'>不亂不一心，　彼亦無守戒，</div>
<div class='lg-row'>非物可成就，　何故當持禁？</div>
<div class='lg-row'>五道非有念，　無思亦如斯，</div>
<div class='lg-row'>不恐無所畏，　不脫而不縛。</div>
<div class='lg-row'>雖講無所演，　是為色所入，</div>
<div class='lg-row'>一切法音然，　無獲莫著言。</div>
<div class='lg-row'>現在逮是覺，　無盡之法說，</div>
<div class='lg-row'>以成是三昧，　則無諸響聲。</div>
<div class='lg-row'>目自分別此，　響之等如稱，</div>
<div class='lg-row'>諸法亦如是，　無言不有著。</div>
<div class='lg-row'>曉了因緣者，　知音無所有，</div>
<div class='lg-row'>故號平等道，　是謂為緣覺。」</div>
</div><p>佛告阿難：「菩薩大士現在分別有明無明、是行非行、有識不識、色與不色、六入無入、諸習不習、痛痒非痛痒、恩愛莫愛、不受捨受、有與不有、生若不生、老病死患，一切自然察之本無。如是觀者，故曰緣覺。」</p>
<p>於是，佛頌曰：</p>

<div class="lg regular" style="margin-left:1em;"><div class='lg-row'>「現在了無慧，　未甞倚為明，</div>
<div class='lg-row'>不成立有形，　若如水中影。</div>
<div class='lg-row'>聰達曉諸義，　不著一切法，</div>
<div class='lg-row'>假使不倚經，　是則慧者相。</div>
<div class='lg-row'>明與身無異，　一切諸法相，</div>
<div class='lg-row'>覺了此緣趣，　故曰為緣覺。</div>
<div class='lg-row'>所號身之行，　其軀無所造，</div>
<div class='lg-row'>永不有內外，　則超生死體。</div>
<div class='lg-row'>終始猶芭蕉，　非根無有貌，</div>
<div class='lg-row'>不起莫有滅，　等譬如虛空。</div>
<div class='lg-row'>現在曉了此，　則勇猛菩薩，</div>
<div class='lg-row'>斯號平等聖，　緣覺如無念。</div>
<div class='lg-row'>分別一切法，　寂行如幻化，</div>
<div class='lg-row'>其識自然爾，　現在曉了之。</div>
<div class='lg-row'>忽然解斯心，　知識行如之，</div>
<div class='lg-row'>諸所道示想，　明識諸法空。</div>
<div class='lg-row'>分別識其然，　一切無所著，</div>
<div class='lg-row'>了如是法者，　知識亦如幻。</div>
<div class='lg-row'>所可號名色，　身及諸音聲，</div>
<div class='lg-row'>眾貌空不成，　是謂自然相。</div>
<div class='lg-row'>心馳騁六情，　如幻化無言，</div>
<div class='lg-row'>現語非音聲，　計自然悉空。</div>
<div class='lg-row'>久遠來習之，　因發諸入處，</div>
<div class='lg-row'>彼則分別習，　名自然如空。</div>
<div class='lg-row'>習以成悉無，　遊念起眾更，</div>
<div class='lg-row'>若曉習本寂，　則知法無住。</div>
<div class='lg-row'>目覩習自然，　覩眾更悉寂，</div>
<div class='lg-row'>不興凶罪殃，　故曰為緣覺。</div>
<div class='lg-row'>曉了諸痛痒，　皆空如本淨，</div>
<div class='lg-row'>譬如泡起頃，　志敬空無形。</div>
<div class='lg-row'>斷除眾恩愛，　則從無著法，</div>
<div class='lg-row'>情欲已永盡，　故曰為緣覺。</div>
<div class='lg-row'>若受而不受，　則空無有有，</div>
<div class='lg-row'>非形何成就，　譬之如野馬。</div>
<div class='lg-row'>吾無所興想，　身生亦如是，</div>
<div class='lg-row'>計本自然生，　無根非有形。</div>
<div class='lg-row'>以離起滅法，　則不畏當終，</div>
<div class='lg-row'>未當復成身，　一切得自在。</div>
<div class='lg-row'>現在獲此慧，　永無有著者，</div>
<div class='lg-row'>又緣覺之音，　則造菩薩行。」</div>
</div><p>佛告阿難：「如來、至真、等正覺以是之故，讚揚菩薩為緣覺也，亦當知是善權方便。如來用是之故光耀菩薩大士，持信奉法八等道迹，往來不還，無著聲聞緣覺也。」</p>
<a id='mulu13' />
<p class='h0'>阿惟越致遮經釋果想品第十一</p><p>賢者阿難而說偈言：</p>

<div class="lg regular" style="margin-left:1em;"><div class='lg-row'>「世尊所演說，　假號名泥洹，</div>
<div class='lg-row'>喻之若虛空，　度於無所有。</div>
<div class='lg-row'>雖有所講說，　則非以辭言，</div>
<div class='lg-row'>諸佛行善權，　合集說法耳。」</div>
</div><p>於是，阿難說此偈已，前白佛言：「惟天中天！其世人民不解如來、至真、等正覺隨時之化，則自侵欺，不了如來何因分別菩薩大士持信奉法至于緣覺也？」</p>
<p>世尊告曰：「若有明者，於過去佛積功累德，心開意達，不見侵欺。所以者何？曉了諸法譬若幻夢影響、野馬水月。所以者何？菩薩大士分別此慧，則不自侵；慇懃修學如來之法，精進不懈，則不自枉。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「世尊之所讚，　讚揚於聖道，</div>
<div class='lg-row'>是故之因緣，　菩薩行勇猛。</div>
<div class='lg-row'>少智懈怠者，　不能解此義，</div>
<div class='lg-row'>故當修精進，　如來以此說。</div>
<div class='lg-row'>道意所遊生，　世尊有開化，</div>
<div class='lg-row'>故分別此慧，　清淨之明哲。</div>
<div class='lg-row'>彼解道意者，　<span class='corr'>知</span>聖不可獲，</div>
<div class='lg-row'>若致得知軌，　心覺五事空。</div>
<div class='lg-row'>空者不知空，　寂定非不言，</div>
<div class='lg-row'>悉除一切音，　故讚唱空法。</div>
<div class='lg-row'>捉空無所得，　未甞能獲者，</div>
<div class='lg-row'>假使不可持，　則知為空義。</div>
<div class='lg-row'>設有解是五，　分別了空慧，</div>
<div class='lg-row'>成得無放逸，　則不自侵欺。」</div>
</div><p>爾時，五億比丘志懷持信，即從坐起，住世尊前，叉手自歸，異口同音而歌頌曰：</p>

<div class="lg regular" style="margin-left:1em;"><div class='lg-row'>「今世尊大聖，　蠲除諸狐疑，</div>
<div class='lg-row'>平等覺所宣，　志立于大道。」</div>
</div><p>復有五億比丘聞是之說，皆悉奉行，悉住佛前，等心頌曰：</p>

<div class="lg regular" style="margin-left:1em;"><div class='lg-row'>「唯世之光耀，　吾今離猶豫，</div>
<div class='lg-row'>聖尊之所歎，　分別佛大道。</div>
<div class='lg-row'>志願奉法迹，　正慧無罣礙，</div>
<div class='lg-row'>道德自然成，　開化諸十方。」</div>
</div><p>復有千億比丘懷八等想，聞此歎頌，即從坐起，叉手而立，俱歌頌曰：</p>

<div class="lg regular" style="margin-left:1em;"><div class='lg-row'>「志所懷八等，　今則釋疑網，</div>
<div class='lg-row'>心已分別了，　所因見八等。」</div>
</div><p>復有十億比丘懷道迹念，自從坐起，叉手而立，同說偈曰：</p>

<div class="lg regular" style="margin-left:1em;"><div class='lg-row'>「導師及吾類，　以獲致法明，</div>
<div class='lg-row'>乃知平等覺，　所因演道迹。」</div>
</div><p>復有二百五十萬比丘志懷往來心，則從坐起，叉手自歸，同歎頌曰：</p>

<div class="lg regular" style="margin-left:1em;"><div class='lg-row'>「我等本依倚，　志懷往來心，</div>
<div class='lg-row'>今日永無難，　存亡無放逸。」</div>
</div><p>復有五十億比丘懷不還想，而說頌曰：</p>

<div class="lg regular" style="margin-left:1em;"><div class='lg-row'>「導師尊無上，　今日無調戲，</div>
<div class='lg-row'>永捨諸果想，　致聖導光耀。」</div>
</div><p>復有三十五億比丘懷無著想，興立四禪，即從坐起，叉手說是偈曰：</p>

<div class="lg regular" style="margin-left:1em;"><div class='lg-row'>「今吾不猶豫，　逮致無餘法，</div>
<div class='lg-row'>解諸乘平等，　譬之若如幻。」</div>
</div><p>復有五十八億比丘意懷聲聞，即從坐起，叉手而立，則讚頌曰：</p>

<div class="lg regular" style="margin-left:1em;"><div class='lg-row'>「吾等犯斯言，　意欲度眾生，</div>
<div class='lg-row'>所演謂聲聞，　今日乃達知。」</div>
</div><p>復有五億比丘即從坐起，興緣覺想，叉手而立，同心頌曰：</p>

<div class="lg regular" style="margin-left:1em;"><div class='lg-row'>「今日乃目覩，　緣覺之所因，</div>
<div class='lg-row'>世尊分別說，　緣覺無思想。」</div>
</div><p>復有百萬比丘尼，謂成道迹、往來、不還、無著果想，即從坐起，叉手而立，說是頌曰：</p>

<div class="lg regular" style="margin-left:1em;"><div class='lg-row'>「吾了平等法，　則捨女人身，</div>
<div class='lg-row'>各各成佛聖，　當為世最上。」</div>
</div><p>復有八百八十萬清信士、清信女，悉懷道迹想，往來、不還念，即從坐起，叉手立佛前，心同意等，俱共頒宣而頌曰：</p>

<div class="lg regular" style="margin-left:1em;"><div class='lg-row'>「吾等念心淨，　譬如琉璃器，</div>
<div class='lg-row'>於是當捨家，　興佛之法教。」</div>
</div><p>復有六十億姟彼諸天人，住于虛空而雨天華，散於佛上俱供養世尊，即下叉手，立於佛前，而歌頌曰：</p>

<div class="lg regular" style="margin-left:1em;"><div class='lg-row'>「吾本懷諸乘，　果想亦如是，</div>
<div class='lg-row'>今日以永除，　覺成無上道。」</div>
</div><a id='mulu14' />
<p class='h0'>阿惟越致遮經降魔品第十二</p><p>于時無數百千比丘——舍利弗、目犍連、須菩提、阿難律、離越劫賓奴等——從坐起，叉手而立，白世尊言：「吾等今日聖道具足，不違大意，降棄魔怨。備究五逆，得悉五樂；成就邪見，捨離正見。吾等今日已害無數萬千人命，悉成佛道，至無餘界而已滅度。」時世尊默然。</p>
<p>於是，眾中無量百千諸來在會，聞此所言而皆狐疑：「此謂何乎？義所趣耶？」心懷瞑然，如阿羅漢乃興此言，豈況凡夫？住者直立、坐者默坐，不能起立。</p>
<p>賢者阿難承聖尊旨，悉知無數百千諸眾心之所念，問文殊師利曰：「聞耆年言，會者皆疑。不審所論為何歸趣？又佛世尊默然不言。」</p>
<p>文殊師利乃曰：「唯仁阿難！此經名曰『不退轉輪菩薩之地』，是耆年等所可講說、諸得不退菩薩大士目覩信耳。」</p>
<p>阿難又問：「耆年何故說此言耶？世尊默然。此耆年等於無上正真不退轉也？」</p>
<p>答曰：「唯然，當成正覺，不復迴還也。」</p>
<p>文殊師利謂賢者阿難：「無黠之行，則曰其母。是諸人者，究盡除害，無善思想，貪著情色。斯則為父，除不善想，遠諸情念，至無著意。釋凡夫法，洗蕩不淨想別聖俗，碎破眾念不壞大法；興如來意以除諸想，於一切法無所從生。是故，耆年講說此語：『吾等今日具足五逆。』所以然者，逆無往反。耆年所言成五樂者，察其五樂皆如夢幻影響野馬。了知此慧，行無缺減，則為五樂。所以者何？無有根本，設無其源，則為盡除。乃應平等，講具聖慧，即逮法忍，此者名曰五樂備足。</p>
<p>「耆年所說：『吾等今日得離正見、住邪見』者，覩一切法皆處邪見。欺哉諸法詐妄至誠，盡無所有。譬之虛空，非有像貌，虛實去來，悉無歸趣，不可將護。所以者何？其本自然，計此諸法則皆平一。如諸法等，邪見亦然，此比丘輩非等無邪。所以者何？以離諸想致佛聖道，獲眾覺法，飽滿經義而無所得。是故，阿難！是諸比丘悉共說言：『吾等今日具足邪見，釋於正見。』</p>
<p>「此耆年等所謂：『今日吾等害無數百千人命。』說斯語時，不可計無數千萬人神聞之諸法。譬若如幻夢影響野馬，蠲除人想，無有吾我，遠壽命人，超眾德本，發大道意。無所殖種，興修道義，及餘比丘、比丘尼、清信士、清信女，捨我人壽。無身之想，不復頻更終始之患。所以者何？無我人想、不盡想，永盡無餘，逮致究竟，不起法忍。故說此言：『吾等今日害無數百千人命。』</p>
<p>「斯諸耆年屬者所云：『今日吾等逮得佛道，致無餘界而滅度』者，開化無量億百千人命，棄眾塵埃令獲聖道。所以者何？皆發無上正真道意。說此語時，悉逮無所從生法忍。以故諮嗟，自讚頌言：『今日我類拔去情欲、成佛道法，無塵勞形，除有餘穢，故謂我輩今獲大道於無餘界而滅度矣。』</p>
<p>「是賢者等，以在大乘，不願在天。惟仁阿難！族姓子、族姓女發無上正真道意以起俗事，其心清淨，不為俗法之所繫縛。乃應發心越一切義，道捨諸想，究竟經典，則無餘界而滅度矣。是為，阿難！習菩薩乘、行菩薩者，不習日行。愚騃之人隨日念耳，非明智者。所以者何？設無此誠信要御諸天宮殿，則無光明，便無出入；過去無晦，則無晝夜，便不思想。愚冥之人興晝夜念；菩薩大士寂修大道，習善知識，無有穹志晝夜想也。所以者何？永除眾念乃致佛道。」</p>
<p>於是，文殊師利則說頌曰：</p>

<div class="lg regular" style="margin-left:1em;"><div class='lg-row'>「所謂不懷施，　愛己計有身，</div>
<div class='lg-row'>彼若不斷除，　則謂不可搖。</div>
<div class='lg-row'>分別於瞋恚，　自然不生想，</div>
<div class='lg-row'>聖道以無處，　彼則不可動。</div>
<div class='lg-row'>所可敷母者，　終始所由生，</div>
<div class='lg-row'>拔去此根無，　則謂為害命。</div>
<div class='lg-row'>不順念為父，　所樂情欲法，</div>
<div class='lg-row'>是等解本無，　究竟莫有根。</div>
<div class='lg-row'>化之歸無身，　不知明所趣，</div>
<div class='lg-row'>不動無所住，　向者故說此。</div>
<div class='lg-row'>所修羅漢法，　凡夫法亦然，</div>
<div class='lg-row'>諸可盡愛欲，　向者故說此。</div>
<div class='lg-row'>大興有為想，　察吾我自然，</div>
<div class='lg-row'>諸法無所懷，　則無音聲說。</div>
<div class='lg-row'>如來之所知，　古昔之所念，</div>
<div class='lg-row'>即拔此根株，　則謂無從生。</div>
<div class='lg-row'>以捨是想樂，　等同而無二，</div>
<div class='lg-row'>假使曉了斯，　則謂平等教。</div>
<div class='lg-row'>所言五欲樂，　俗人讚此五，</div>
<div class='lg-row'>蠲除非常想，　念之如幻化。</div>
<div class='lg-row'>具足不乏少，　則懷愛欲無，</div>
<div class='lg-row'>以故此等類，　世尊前歎之。</div>
<div class='lg-row'>分別諸罪福，　譬之若如夢，</div>
<div class='lg-row'>究竟無從生，　其慧曉了斯。</div>
<div class='lg-row'>識邪瞋恚法，　空寂無能固，</div>
<div class='lg-row'>邪見為欺哉，　彼分別妙智。</div>
<div class='lg-row'>一切法不實，　莫有近法者，</div>
<div class='lg-row'>虛事不可倚，　如虛空無處。</div>
<div class='lg-row'>普解覩一切，　故難為正見，</div>
<div class='lg-row'>此法則平夷，　了慧見正等。</div>
<div class='lg-row'>厥愚冥之人，　起人想則沒，</div>
<div class='lg-row'>索人不可得，　則無有死者。</div>
<div class='lg-row'>無量人起生，　則捨壽命想，</div>
<div class='lg-row'>便以無眾念，　計命者罪重。</div>
<div class='lg-row'>蠲除眾生想，　非有計壽念，</div>
<div class='lg-row'>以故說此言，　吾害無數人。</div>
<div class='lg-row'>捨諸塵勞埃，　法無應不應，</div>
<div class='lg-row'>解道無形貌，　則無所壞除。</div>
<div class='lg-row'>降伏諸魔力，　逮清淨道法，</div>
<div class='lg-row'>諸法莫有諍，　不起不有滅。」</div>
</div><p>時文殊師利說此偈已，應時五千懷狐疑者心開意解，獲大光明，而得具成有起無所從生法忍。各取身衣供養奉上文殊師利，同時說言：「願令吾等致是法慧。所說若斯，開化群黎，分別深慧，無所罣礙，亦如仁者。」</p>
<p>於是，世尊讚文殊師利曰：「善哉，善哉！斯最妙勝！決諸疑網，近佛聖籍。」</p>
<p>賢者阿難前白佛言：「文殊師利何所開化，而今世尊讚之如是？」</p>
<p>世尊則曰：「文殊師利誘化無數百千人類令入大道，悉解了此深經之義。」</p>
<p>阿難白曰：「唯然，世尊！講不退轉輪入聖軌乎？」</p>
<p>佛言：「如是，阿難！講不退輪興化大道。所以者何？文殊師利則是善友，導利群黎。」</p>
<p>阿難又問：「唯天中天！今此比丘立佛前者，悉懷持信奉法之念，八等道迹、往來、不還、無著、聲聞緣覺之想。此輩之類發大道意耶？」</p>
<p>世尊告曰：「是輩懈廢，羸劣心曚，無愷悌志，難可開化。</p>
<p>「慢懈不進，意在衣食，非習深法，慕于法利。興有為事憒閙之緣，感於八等迷惑卒暴，而不安詳，諸根不定。放逸其心，貢高自大。志計有身及壽命人，不捨眾瑕，犯戒貪嫉。想求佛法，悉從惡友，樂于邪智，不肯奉受。智度無極，順從外緣，貪利財色、衣食之樂。古今以來，夙興夜寐而不專精進，違失道義；兩舌、惡口、妄言、綺語，其志懷害、轉共諍訟；重于罪福，不信空、無相、不願之法。蠲於眾行不起不滅，壞一切法永無有想，此之謂也。」</p>
<p>於是，佛默然無所加言。</p>
<p>賢者阿難承佛威神，問文殊師利曰：「何故世尊默而不言？」</p>
<p>文殊師利報曰：「最於後末五濁世時，人法如是，不信深經，佛故默然。」</p>
<p>阿難又問：「頗有信者悉不信乎？」</p>
<p>答曰：「信者少耳。譬如阿難明智者鮮，愚冥人多。所以者何？不樂修行，以故不了。如是，阿難！其聞是法鮮有好喜，多不欣樂。設有信者，為眾棄捐，不見恭敬。所入郡國縣邑墟聚，諸人忽笑。所以者何？宿罪由致，陰蓋所覆，本功德薄。」</p>
<p>阿難又問：「向者講說，少有信者，義何所趣？」</p>
<p>文殊師利答曰：「是輩之類則為捨佛，不信大道。」</p>
<p>阿難白佛：「唯願演之。樂者雖鮮，聞佛所說，悉當欣踊。」</p>
<p>爾時，世尊周觀四方，便出其舌覆三千大千世界。因從舌根出大光明，照恒沙等剎。時四部眾承佛聖旨，目覩東方恒沙等國諸佛世尊咸說此法不退轉輪，是<span class='corr'>間</span>會者悉遙聞之，等無差別。</p>
<p>四輩之會覩斯變化，一切等心，異口同音，皆白佛言：「唯願大聖遵崇所歎不退轉輪，如佛所言誠不異。吾等目視無量不可思議諸佛世尊講斯深經等無差特，唯佛說之。」</p>
<p>於是，世尊還吶其舌，告阿難言：「厥妄言者，寧獲斯舌。」</p>
<p>阿難啟曰：「不也，天中天！奉至誠者，開化正義，積累功德，遵無數劫，闡于大慧，乃致此耳。是故，聖尊！惟當說之。設族姓子有信樂者，學雖寡鮮，聞是說已，覩其明證，即當欣然興之不廢。」</p>
<p>佛告阿難：「一切四輩未遭斯典，志於髣髴。比丘、比丘尼、清信士、清信女、天、龍、鬼神、阿須倫、犍沓和、真陀羅、摩睺勒聞是經籍得不退轉，當至無上正真道最正覺。而於此土講於法義，等無有異，如我今也。」</p>
<p>爾時，四輩及天、龍、鬼神欣然大悅，疑網永裂，皆手擎華香共散佛上，諸有女人下身寶瓔以散佛上。心同意等，普白佛言：「今日大聖如來、至真、等正覺乃無二言。」</p>
<p>佛復告阿難：「實如所云，誠不有異。如來所演，實無二言，除諸瑕疵、愚冥之貪。假使慧覲佛天中天，則獲如願。」</p>
<p>阿難問佛：「何謂慧覲佛？」</p>
<p>世尊問之：「汝不解之乎？」</p>
<p>答曰：「不敏。安能及之？眾祐！」</p>
<p>告曰：「假使有人聞能仁佛，皆不退轉成佛聖路。所以者何？佛道普慧，有益無損，除貪、恚、癡，豈況一華奉如來乎？吾滅度後，若持舍利供養自歸，悉得如意。」</p>
<p>阿難又問：「精進不疑、專心聽經，皆不退轉，當成佛耶？」</p>
<p>佛言：「其有人聞能仁佛，皆當逮得無上正覺。所以者何？設不爾者，佛語為異，則有二言。」</p>
<p>佛問阿難：「如拘類樹蔭五百車，若五百眾處在其下，悉荷覆蓋，其種大小？」</p>
<p>答曰：「甚小。」</p>
<p>佛言：「阿難！如拘類樹其種小小，溉灌時節稍稍長大，而布枝葉廣覆四遠；況篤佛道，聞聖尊名？亦當如是斯種德本，漸修其行，非壞不腐，至於無上正真之道。所以者何？此一切法殖種之源永非猗住。群萌本無，故不有敗；一切法種無所倚演。」</p>
<p>阿難問佛：「唯佛說之是聖本願，諸佛世尊道法然耶？」</p>
<p>佛言：「本發意願，其聞我名悉不轉退成最正覺；諸佛之法皆亦應然。所以者何？諸佛法等。」</p>
<p>阿難又問：「設使等者，何用願乎？」</p>
<p>佛告阿難：「菩薩大士聞說斯經，假使發願或不興願，會當證明逮聞是法。」</p>
<p>阿難白佛言：「未甞有，世尊！斯法微妙，諸佛世尊乃以大慧開化群黎。」</p>
<p>佛言：「如是，如是。阿難！諸覺洪明多所開化，立于聖旨。吾於佛土慈愍蚑行喘息之類，不惜身命；一切所有施而不悋，精進不懈，於一切法而無所著；行菩薩法，積功累德，欲救眾生，修深經籍，乃得佛道。」</p>
<p>阿難問佛：「難及，世尊！今說此經，弊魔不來廢亂學者，不令興德發于無上正真道耶？」</p>
<p>佛言：「魔不聞之。所以者何？文殊師利神足之變也。」於是，文殊師利即釋威神。</p>
<p>時魔波旬遙於虛空聞講不退法輪之聲，聽能仁佛所說法言，心懷恐懼，衣毛則竪，口說此言：「以得勝我，共於力勢以空余界，無復國土。」愁憂涕淚，老極憔悴，譬如百歲男子朽耄。時魔波旬體變如此，四部兵合集三千大千世界各各異魔及魔官屬等類諸天，往詣佛所。兵仗嚴整，眾魔之威，逼加菩薩。初成佛時，現於身老，執<span class='corr'>杖</span>戰痏，面皺皮緩。置四部兵，住於虛空，普共遙聞不退轉能仁佛音，心悉得定。</p>
<p>時魔自知非我所有，孤獨一身而無侍從，直前詣佛，白世尊曰：「今吾一身都無侍從，羸瘦老極，無將扶者。又無力勢不能自勝，以空我界非有國土。如來大慈，咸哀眾生，亦可憐我。世尊！盡度永空吾界，而無扶我，給授水漿。」</p>
<p>佛告魔言：「人種甚多，不可思議。假使諸佛日日興盛如恒沙等，發起無量不可稱計億百那術眾生之類，人種不盡。」</p>
<p>魔白佛言：「唯然，世尊！人種雖多，今吾孤獨，不有徒使，無扶接余。假令行道忽極躄地，不能自起，願見安撫得歡喜悅。唯願世尊哀速撫育，使眷屬興。」</p>
<p>佛告魔言：「且自安志。不聞斯法離於信者，悉是汝伴。」</p>
<p>魔即歡喜善心生矣，意與口言：「吾當化人，雖聞是法，令不信樂。志懷狐疑，已有猶豫，必從我教。」</p>
<p>時魔波旬復白佛言：「惟願加哀，弘以大慈，重見慰撫，令吾踊躍無有憂慼。佛向者講：『聞能仁名悉不退轉，必當逮成無上正真之道。』願聖默然，勿宣是旨。是群萌黨聞便加精進，立于大道。」</p>
<p>佛報魔言：「汝且安心，勿得懷懅。當令眾生不立道意，存於人種，人人各安，使不動搖，不震于色、痛、想、行、識。佛當開導不離邪見、非立正觀、及六十二諸所疑惑；一切無動，不念過去當來、今現在；非離害群生、殺盜、婬嫉、妄言、兩舌、惡口、綺語、及嫉恚疑。亦不勸人入于正道；亦不化人於布施、持戒、忍辱、精進、一心、智慧；亦不教人導奉四恩——惠施人、愛利人、等利一切、救濟合度。無所猗動，不想人種，無念父母、兄弟、妻子、及與男女，釋除親友、夙夜、日月、一月、半月諸動之想。波旬且安。吾當勸人令除六度無極思想、及大道意力、無畏根力、覺意八正之行，佛法聖眾及一切智道義之想，化諸群黎，於一切法使不動轉。」</p>
<p>時魔歡喜不自勝，即於其處顏色窈窕、面目光澤。華散佛上，遶佛三匝，則偈說曰：</p>

<div class="lg regular" style="margin-left:1em;"><div class='lg-row'>「平等覺世尊，　吾心本欣踊，</div>
<div class='lg-row'>正覺言無特，　所造必如意。」</div>
</div><p>於是，魔波旬說此偈已，即還天宮，與諸眷屬五樂自娛，不復憂慼發大意者。</p>
<p>世尊說此降魔品時，三千大千剎土六種震動。阿難白佛：「今魔威德地大動乎？」</p>
<p>佛言：「講是降魔品時，六萬四千人得不起法忍。」</p>
<p>阿難又問：「寧有狐疑不了者？」</p>
<p>世尊曰：「向者見此，悉懷疑結，心各念言：『余以聞之，此語何謂？何所歸乎？』不復相見。」</p>
<p>阿難白佛：「惟願世尊速為眾會現大光明，決其疑網。所以如來為魔說之：『波旬且安，吾化群黎使不住道，於是眾生界而不動搖。不發道意、無倚智慧，不捨邪見、不處正觀，於六十二疑而不轉移；亦無去來、現在之想；非離殺盜、貪婬、妄言、綺語、兩舌、惡口、及嫉恚疑；令不施與、戒忍、精進、一心、智慧；不順父母、兄弟、妻子；無有晝夜、一月、半月，離是眾想亦非動搖；令不奉六度無極、及無所畏根力覺意佛法聖眾、并一切智，使不轉移。波旬且安，吾當開化一切眾生，使不動義、不立於行。』唯然世尊！所因講斯速分別之，使此會者無餘疑結，心開意解；及於後世邊地諸國，遭值聖明，稟受經典，持諷誦讀，勿復猶豫。」</p>
<p>爾時，世尊則說頌曰：</p>

<div class="lg regular" style="margin-left:1em;"><div class='lg-row'>「聖道無所住，　慧軌非有處，</div>
<div class='lg-row'>說此大義時，　人解及應造。</div>
<div class='lg-row'>塗及一切人，　無二不有處，</div>
<div class='lg-row'>佛以是故說，　今覺非有處。</div>
<div class='lg-row'>莫能動眾生，　人種亦如之，</div>
<div class='lg-row'>一切不有形，　至竟無所獲。</div>
<div class='lg-row'>群黎類皆空，　人界不可思，</div>
<div class='lg-row'>彼則普無念，　曉了一切慧。</div>
<div class='lg-row'>眾人不可動，　假名曰身命，</div>
<div class='lg-row'>四大而合成，　此滅度空寂。</div>
<div class='lg-row'>分別五陰空，　自然不有動，</div>
<div class='lg-row'>滅度不可獲，　設總而不移。</div>
<div class='lg-row'>陰止無所震，　曉了不吾我，</div>
<div class='lg-row'>離形寂然空，　究竟非有著。</div>
<div class='lg-row'>身與五陰同，　衰行亦如之，</div>
<div class='lg-row'>無行以為行，　諸陰猶虛空。</div>
<div class='lg-row'>所謂寂定界，　不起亦不生，</div>
<div class='lg-row'>斯諸陰蓋入，　未能傾轉者。</div>
<div class='lg-row'>計己身吾我，　其法莫搖者，</div>
<div class='lg-row'>尚不獲曷震，　故佛說此言。</div>
<div class='lg-row'>眾生不侵欺，　計本不可得，</div>
<div class='lg-row'>逮之而無心，　自然不可獲。</div>
<div class='lg-row'>所可云諸見，　凡有六十二，</div>
<div class='lg-row'>無自然如斯，　猶如水中月。</div>
<div class='lg-row'>其六十二見，　譬之若如影，</div>
<div class='lg-row'>離有形無我，　自然不動震。</div>
<div class='lg-row'>過去當來想，　現在亦如之，</div>
<div class='lg-row'>諸想無處所，　譬之如野馬。</div>
<div class='lg-row'>是法空無念，　計人不可得，</div>
<div class='lg-row'>諸眾生無處，　則不可動搖。</div>
<div class='lg-row'>其人喜殺生，　由入大曠野，</div>
<div class='lg-row'>立志於滅度，　故不可動搖。</div>
<div class='lg-row'>雖轉於眾生，　彼則無所有，</div>
<div class='lg-row'>計日不可得，　則曰而不動。</div>
<div class='lg-row'>說道有過去，　未甞有生者，</div>
<div class='lg-row'>佛以了故說，　人而不可動。</div>
<div class='lg-row'>假使殺生者，　法施無思議，</div>
<div class='lg-row'>以乃成道慧，　彼則不可動；</div>
<div class='lg-row'>所謂邪婬者，　愛欲無可得，</div>
<div class='lg-row'>以故分別說，　彼則不可動；</div>
<div class='lg-row'>其妄言之法，　起者不有脫，</div>
<div class='lg-row'>精進而獨尊，　彼則不可動；</div>
<div class='lg-row'>兩舌及惡口、　讒言亦如是，</div>
<div class='lg-row'>觀一切諸誨，　如幻如無形。</div>
<div class='lg-row'>皆無有處所，　不可有所倚，</div>
<div class='lg-row'>諸陰譬如響，　其念莫有者。</div>
<div class='lg-row'>所謂不懷施，　愛己計有身，</div>
<div class='lg-row'>聖道以無處，　彼則不可動。</div>
<div class='lg-row'>分別於瞋恚，　自然不生想，</div>
<div class='lg-row'>彼若不可斷，　則謂不可搖。</div>
<div class='lg-row'>曉了眾邪見，　奉修於正法，</div>
<div class='lg-row'>超度諸有言，　彼則不可動。</div>
<div class='lg-row'>離勸助智慧，　一切寶清淨，</div>
<div class='lg-row'>愍哀著色財，　蠲捨眾惡罪。</div>
<div class='lg-row'>所見及奉戒，　捨遠於聖道，</div>
<div class='lg-row'>智慧不興此，　莫求於正真。</div>
<div class='lg-row'>異學懷邪心，　斯外諸忍辱，</div>
<div class='lg-row'>等求平等道，　不倚於無為。</div>
<div class='lg-row'>精進于三事，　異道之明說，</div>
<div class='lg-row'>是不歸聖慧，　此謂明智行。</div>
<div class='lg-row'>多修於三昧，　倚一切諸想，</div>
<div class='lg-row'>非佛之所歎，　亦不勸助彼。</div>
<div class='lg-row'>愛欲之瑕痏，　非明哲之稱，</div>
<div class='lg-row'>得不興眾想，　佛慧不可量。</div>
<div class='lg-row'>菩薩行勇猛，　攝取眾生類，</div>
<div class='lg-row'>則為說此義，　雖受無所動。</div>
<div class='lg-row'>寂除眾生想，　則發菩薩意，</div>
<div class='lg-row'>道意無所起，　彼則不可動；</div>
<div class='lg-row'>思父母兄弟、　姉妹及男女，</div>
<div class='lg-row'>一切猶如幻，　彼則不可動；</div>
<div class='lg-row'>一切是諸念，　計之無所有，</div>
<div class='lg-row'>群黎法悉空，　彼則不可動。</div>
<div class='lg-row'>其夙夜之想，　一月十五日，</div>
<div class='lg-row'>一切除想念，　譬如野馬水。</div>
<div class='lg-row'>布施奉禁戒、　忍辱精進想，</div>
<div class='lg-row'>一切於此念，　是諸想不動。</div>
<div class='lg-row'>定意之智慧，　菩薩之道力，</div>
<div class='lg-row'>修於無所畏，　釋除諸妄念。</div>
<div class='lg-row'>覺意及思道，　免去聖軌慕，</div>
<div class='lg-row'>明智未甞動，　不為諸想惑。</div>
<div class='lg-row'>佛法之所求，　如此眾聖想，</div>
<div class='lg-row'>無有若干念，　言行之所動。</div>
<div class='lg-row'>佛慧無罣礙，　道想之所依，</div>
<div class='lg-row'>則為遠佛道，　佛聖非思議。」</div>
</div><p>佛分<span class='corr'>別</span>說化魔品時，十億之眾壞除疑網，成就大明，逮不起法忍。得法忍已，一切同心，說此偈言：</p>

<div class="lg regular" style="margin-left:1em;"><div class='lg-row'>「弘道之尊聖，　佛軌忽無思，</div>
<div class='lg-row'>為吾等大師，　道勗斷狐疑。</div>
<div class='lg-row'>具一切光明，　使住佛明道，</div>
<div class='lg-row'>其耀照十方，　目覩億千佛。</div>
<div class='lg-row'>普見眾庶元，　於色無所著，</div>
<div class='lg-row'>蒙世尊之恩，　吾等法眼淨。」</div>
</div><p>爾時，百億人眾各脫身衣以覆佛上，供養大聖，則歎斯言：「令一切人逮聞此法，光明具足，所願必獲。」</p>
<p>阿難白佛：「其有聞是開化魔經受持諷誦，為得何福？」</p>
<p>佛言：「其福大浩。」</p>
<p>阿難復問：「何謂為浩？」</p>
<p>佛言：「若善男子、善女人則旦供養百佛，日中晡時、人定夜半、天曉肅肅，各各供養百佛世尊。一日一夜中合六百佛，一切所安隨其所宜。如此比像具足千歲，其福多少？」</p>
<p>阿難言：「福大多大多，天中天！不可為喻。」</p>
<p>佛言：「假使是分別魔經受信不疑，德過於彼。」</p>

<p class='juan'>佛說阿惟越致遮經卷中</p>
</div><!-- end of div[@id='body'] -->
</body></html>