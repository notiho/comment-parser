<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說阿惟越致遮經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />佛說阿惟越致遮經卷下</p><p class="byline"><span class='corr'></span>西晉月氏三藏竺法護譯</p><a id='mulu16' />
<p class='h0'>如來品第十三</p><p>爾時，三菩薩各從遠來，見此變化，佛所演法，得未曾有。阿難白佛：「此三菩薩從何所來？」</p>
<p>世尊告曰：「東方去是恒沙等剎，有世界曰身超須彌山。住在本土，聞說斯經，故來到是。」</p>
<p>時三菩薩來住佛前，皆以香華供養世尊，俱白佛言：「余等僉然信樂斯法，不懷狐疑。所以者何？心中㸌然，譬如目覩。如來、至真、等正覺恩之所覆。」</p>
<p>時一菩薩前白佛言：「如我所言，至誠不虛，吾於是經都無狐疑。」第二菩薩復白佛言：「余於此法亦復不疑。」第三菩薩復白佛言：「我之所言至誠不虛。所謂佛者，吾則是佛，曉了斯經，無有疑網。」</p>
<p>爾時，眾中無數百千諸來會者悉共叉手，不樂本座：「佛興於世，此徒何故乃宣斯言？」其餘眾人各各默聲，各心念言：「今佛現在，自當分別。」</p>
<p>阿難復白佛：「此等菩薩皆號云何？」</p>
<p>佛告阿難：「一菩薩者名得如來住，第二菩薩名志得世尊音，第三菩薩名志逮得佛聲。如是，阿難！如彼所言，等無有異，其義趣此。」</p>
<p>阿難白佛言：「今此無數百千之眾擾動不安，悉各叉手，一心向佛，不知斯義為何趣也？」</p>
<p>「是輩功德轉當增加。譬如男子，端正殊妙、顏貌潔白，淨水自洗，以栴檀香熏浴其體，著好衣畢，其人體色益自光耀。是輩功德信樂大道，叉手向佛，福轉難及。」</p>
<p>佛爾時說頌曰：</p>

<div class="lg regular" style="margin-left:1em;"><div class='lg-row'>「如來知過去，　當來亦如是，</div>
<div class='lg-row'>見諸法本無，　故曰為如來。</div>
<div class='lg-row'>悉達現在事，　未來悉覩喻，</div>
<div class='lg-row'>不造立三行，　究竟如無想。</div>
<div class='lg-row'>如往古諸佛，　所覺不可計，</div>
<div class='lg-row'>無從來一等，　故曰為如來。</div>
<div class='lg-row'>如往古諸佛，　所猗求聖道，</div>
<div class='lg-row'>覺者亦當然，　故曰為如來。</div>
<div class='lg-row'>諸法本所立，　道聲寂然定，</div>
<div class='lg-row'>音歸不可得，　故曰為如來。</div>
<div class='lg-row'>專應過去戒，　當來亦復然，</div>
<div class='lg-row'>現在獲本無，　故曰為如來。</div>
<div class='lg-row'>如勇猛忍辱，　為菩薩之人，</div>
<div class='lg-row'>彼學亦如是，　此人則無上。</div>
<div class='lg-row'>本為菩薩時，　獲勤力如是，</div>
<div class='lg-row'>志所行精進，　故曰為如來。</div>
<div class='lg-row'>如諸法平等，　所說無特異，</div>
<div class='lg-row'>不著念在有，　故曰為如來。</div>
<div class='lg-row'>平等不有念，　常自然等正，</div>
<div class='lg-row'>無有平等想，　非思莫發念。</div>
<div class='lg-row'>本無成三昧，　具足此音聲，</div>
<div class='lg-row'>遵修於定意，　故曰為如來。</div>
<div class='lg-row'>諸法悉本淨，　本無不有處，</div>
<div class='lg-row'>一切無所稱，　因緣不有形。</div>
<div class='lg-row'>曉了智慧相，　明空法亦爾，</div>
<div class='lg-row'>至誠無所疑，　智慧度無極。</div>
<div class='lg-row'>如聖之所度，　逮本無思議，</div>
<div class='lg-row'>彼明不可得，　則無量滅度。</div>
<div class='lg-row'>猶獲智慧爽，　過度亦復然，</div>
<div class='lg-row'>以是慧無處，　故曰為如來。</div>
<div class='lg-row'>佛道不可獲，　如意之所念，</div>
<div class='lg-row'>不得一切法，　故曰為如來。</div>
<div class='lg-row'>獲致於無為，　假使多所逮，</div>
<div class='lg-row'>諸法非有數，　歎道不可限。</div>
<div class='lg-row'>世尊之威耀，　無有修軌迹，</div>
<div class='lg-row'>彼道則雅諦，　悉從智慧興。</div>
<div class='lg-row'>道尊如無漏，　各分別如是，</div>
<div class='lg-row'>彼道則正真，　塗志應自然。</div>
<div class='lg-row'>有曉了聖化，　法所御平等，</div>
<div class='lg-row'>將令至本無，　故曰為如來。</div>
<div class='lg-row'>聖與平等同，　所住順明軌，</div>
<div class='lg-row'>道與身本無，　故<span class='corr'>曰</span>為如來。</div>
<div class='lg-row'>今吾講說法，　聲平等如是，</div>
<div class='lg-row'>假使住於斯，　爾乃求大道。</div>
<div class='lg-row'>我是故，阿難！　口出是語耳，</div>
<div class='lg-row'>此事如所言，　則為識之行。</div>
<div class='lg-row'>曉了不退轉，　則勇猛菩薩，</div>
<div class='lg-row'>故以修精進，　讚揚其義耳。</div>
<div class='lg-row'>阿難！是因緣，　菩薩志所演，</div>
<div class='lg-row'>所以謂如來，　勇猛菩薩智。</div>
<div class='lg-row'>順此諸因緣，　其法為何類？</div>
<div class='lg-row'>何因謂世尊？　菩薩修無畏，</div>
<div class='lg-row'>講道億百劫，　所因成大聖，</div>
<div class='lg-row'>佛道無思念。　成就慧明跡，</div>
<div class='lg-row'>皆自為身求，　永覩無所畏，</div>
<div class='lg-row'>故曰為世尊。　未甞懼生死，</div>
<div class='lg-row'>終始無所立，　以是度群生，</div>
<div class='lg-row'>故曰為世尊。　何謂畏生死？</div>
<div class='lg-row'>云何住終始？　何因度眾生？</div>
<div class='lg-row'>世尊最上覺，　無道利法者。</div>
<div class='lg-row'>法亦不有壞，　非堅無有散，</div>
<div class='lg-row'>度人勤苦患，　是不畏生死，</div>
<div class='lg-row'>此非住終始。　度群黎如此，</div>
<div class='lg-row'>故曰為世尊。　未曾懼諸法，</div>
<div class='lg-row'>永不畏諸義、　及一切佛經，</div>
<div class='lg-row'>令聞無數法，　非底不有邊。</div>
<div class='lg-row'>眾生法悉空，　諸佛道自然，</div>
<div class='lg-row'>不覩諸法本，　即依順此經。</div>
<div class='lg-row'>專精於諸法，　智空法自然，</div>
<div class='lg-row'>不恐無所畏，　曉了道慧空。</div>
<div class='lg-row'>知諸法侵欺，　分別無所猗，</div>
<div class='lg-row'>精進次第演，　則解諸法本。</div>
<div class='lg-row'>勗勉一切難，　棄捐眾惡道，</div>
<div class='lg-row'>未甞有恐懼，　免眾生惡塗。</div>
<div class='lg-row'>過度億人民，　越終始大懼，</div>
<div class='lg-row'>常不動生死，　爾乃度群生。</div>
<div class='lg-row'>過之度彼岸，　至上尊無為，</div>
<div class='lg-row'>得致號之人，　故曰為世尊。</div>
<div class='lg-row'>為人分別說，　說法猶虛空，</div>
<div class='lg-row'>亦不有畏難，　故曰為世尊。</div>
<div class='lg-row'>因依一切法，　多所而開導，</div>
<div class='lg-row'>道平等無異，　聖則不可獲。</div>
<div class='lg-row'>眾生等於彼，　則逮成佛道，</div>
<div class='lg-row'>分別說如此，　則無所畏難。</div>
<div class='lg-row'>開化閉鬲人，　度無數群生，</div>
<div class='lg-row'>超越諸所畏，　故曰為世尊。</div>
<div class='lg-row'>釋去諸人想，　專修于道念，</div>
<div class='lg-row'>拔除群萌志，　故曰為世尊。</div>
<div class='lg-row'>得離眾思想，　菩薩無所慕，</div>
<div class='lg-row'>以故得號字，　則亦謂世尊。</div>
<div class='lg-row'>寂滅致等法，　曉了一切義，</div>
<div class='lg-row'>當來所立志，　則亦謂世尊。</div>
<div class='lg-row'>不求上妙道，　彼亦不求名，</div>
<div class='lg-row'>若脫無為稱，　為人講經義。</div>
<div class='lg-row'>道捨眾憍慢，　則不有立願，</div>
<div class='lg-row'>人求尊名稱，　則不慕佛道。</div>
<div class='lg-row'>計音如響等，　因興眾想念，</div>
<div class='lg-row'>貪著虛偽聲，　我名譽乃爾。</div>
<div class='lg-row'>不存一切響，　口言無所著，</div>
<div class='lg-row'>菩薩不放逸，　故曰為世尊。</div>
<div class='lg-row'>大聖所說音，　如是譬像法，</div>
<div class='lg-row'>假有菩薩號，　故曰為世尊。</div>
<div class='lg-row'>以故當了之，　莫不迷惑者，</div>
<div class='lg-row'>至誠求佛道，　無數無有漏。</div>
<div class='lg-row'>是緣乃餘事，　歎說世尊音，</div>
<div class='lg-row'>阿難！知隨因，　而號為菩薩。</div>
<div class='lg-row'>我是故，阿難！　口出此語耳，</div>
<div class='lg-row'>所緣諸明智，　佛號為世尊。</div>
<div class='lg-row'>覺了眾塵埃，　未甞為之惑，</div>
<div class='lg-row'>平等覺除欲，　是故號曰佛。</div>
<div class='lg-row'>何以為世尊，　顯示斯名號？</div>
<div class='lg-row'>曷從言白佛，　而講說道法？</div>
<div class='lg-row'>佛法無所有，　曉了空寂滅，</div>
<div class='lg-row'>一切無有著，　故號字為佛。</div>
<div class='lg-row'>覺了體悉空，　見體無所屬，</div>
<div class='lg-row'>彼不有堅固，　身不可久得。</div>
<div class='lg-row'>愚騃離慧明，　不要謂常要，</div>
<div class='lg-row'>覺此悉本無，　故號曰為佛。</div>
<div class='lg-row'>分別無明慧，　自然不有形，</div>
<div class='lg-row'>逮得大聖智，　故名曰為佛。</div>
<div class='lg-row'>過去所興想，　分別學無想，</div>
<div class='lg-row'>曉眾想無處，　不為念所惑。</div>
<div class='lg-row'>覺知往古色，　無生不有處，</div>
<div class='lg-row'>愚者為想惑，　計色無所成。</div>
<div class='lg-row'>分別色本無，　不可得根源，</div>
<div class='lg-row'>不著一切法，　則無有痛痒。</div>
<div class='lg-row'>曉想譬如幻，　無物不有形，</div>
<div class='lg-row'>已分別斯慧，　一切法如是。</div>
<div class='lg-row'>總持無所行，　一切身無古，</div>
<div class='lg-row'>空義非有御，　故身不可得。</div>
<div class='lg-row'>人身不堅要，　若如芭蕉樹，</div>
<div class='lg-row'>悉分別此義，　故號曰為佛。</div>
<div class='lg-row'>其識自然空，　計身無有內，</div>
<div class='lg-row'>外亦不可獲，　識之何等類。</div>
<div class='lg-row'>覩識無所有，　一切法亦然，</div>
<div class='lg-row'>不得處形貌，　究竟不可獲。</div>
<div class='lg-row'>識之所知然，　計本悉等寂，</div>
<div class='lg-row'>若了曉想者，　則莫有所見。</div>
<div class='lg-row'>明不作是觀，　一切人亦然，</div>
<div class='lg-row'>群生萌類同，　以故無能知。</div>
<div class='lg-row'>自然不有啟，　諸法無所行，</div>
<div class='lg-row'>一切莫有受，　人法亦俱然。</div>
<div class='lg-row'>一切法忍過，　覺了未甞生，</div>
<div class='lg-row'>無若干放逸，　故號曰為佛。</div>
<div class='lg-row'>曉了佛眾經，　所經如正諦，</div>
<div class='lg-row'>一切法無處，　故名號曰佛。</div>
<div class='lg-row'>如空諦法爾，　所覺經本無，</div>
<div class='lg-row'>猶佛道無異，　莫能得根本。</div>
<div class='lg-row'>從始發意來，　所因志大道，</div>
<div class='lg-row'>則了不有志，　諸法無所獲。</div>
<div class='lg-row'>何緣發其志，　而慕求聖道？</div>
<div class='lg-row'>其心與道同，　覺了無形類。</div>
<div class='lg-row'>吾以故，阿難！　演出此經耳，</div>
<div class='lg-row'>所因講聖軌，　吾為佛道師。</div>
<div class='lg-row'>以斯法像類，　其音號曰佛，</div>
<div class='lg-row'>假使作彼教，　乃為求佛道。</div>
<div class='lg-row'>則得近正道，　其知是法者，</div>
<div class='lg-row'>不復懷二心，　一切法如是。</div>
<div class='lg-row'>不疑佛經籍，　則致世最上，</div>
<div class='lg-row'>若解此講者，　普說法若斯。」</div>
</div><p>佛分別說此如來、世尊、佛義之時，則無央數百千人眾前白佛言：「吾等除疑，無復結網。所以菩薩因由得名，號之如來、世尊為佛。曉了此法，自逮見心，一切法空，人為之惑。父母、妻子，戀恨、恩情，如來手授深妙之義，其心堅住不復輕發。了不動法，如空不搖，無能震者。如是，世尊！一切諸法無所轉移。所以者何？諸法如空。」爾時，無數百千之眾稽首佛足，遶聖三匝，則還復坐。</p>
<a id='mulu17' />
<p class='h0'>阿惟越致遮經開化品第十四</p><p>爾時，有菩薩名諸根常悅，說是頌曰：</p>

<div class="lg regular" style="margin-left:1em;"><div class='lg-row'>「眾人興果想，　救濟于異念，</div>
<div class='lg-row'>平等於實道，　稽首世明智。</div>
<div class='lg-row'>常講說德實，　演果為平等，</div>
<div class='lg-row'>得平夷正覺，　稽首世明智。</div>
<div class='lg-row'>無數人貪果，　猗行眾生實，</div>
<div class='lg-row'>佛悉度此等，　稽首世明智。</div>
<div class='lg-row'>說法無差特，　所住而正均，</div>
<div class='lg-row'>覺諸法平等，　稽首世明智。</div>
<div class='lg-row'>人多慕德果，　勗勉令不著，</div>
<div class='lg-row'>解脫眾顛倒，　稽首世明智。</div>
<div class='lg-row'>所興德具足，　使眾堅住道，</div>
<div class='lg-row'>成就一切德，　稽首世明智。」</div>
</div><p>於是，諸根常悅菩薩說偈讚佛已，遶佛三匝，去佛不遠瞻聖尊顏，不以為厭，心開意悅。</p>
<p>於是，蓮華首藏菩薩即從座起，蓮華散佛已，讚曰：</p>

<div class="lg regular" style="margin-left:1em;"><div class='lg-row'>「眾人皆懷想，　度脫諸所著，</div>
<div class='lg-row'>永離於恐懼，　稽首上能仁。</div>
<div class='lg-row'>寂除一切處，　說法無境界，</div>
<div class='lg-row'>英雄超諸受，　稽首上能仁。</div>
<div class='lg-row'>尊解諸法空，　自然無堅固，</div>
<div class='lg-row'>平等法越難，　稽首上能仁。</div>
<div class='lg-row'>斷除諸根株，　眾生著塵勞，</div>
<div class='lg-row'>勉濟使無畏，　稽首上能仁。</div>
<div class='lg-row'>無恐而不懼，　為大師子吼，</div>
<div class='lg-row'>超度諸境界，　稽首上能仁。</div>
<div class='lg-row'>無有眾憂患，　慼惱已永盡，</div>
<div class='lg-row'>心除遠凶害，　稽首上能仁。」</div>
</div><p>蓮華首藏菩薩大士讚佛已訖，即白佛言：「若人行此，當為作禮。最後世時，聞是深經，智慧明達，未曾恐懼。」</p>
<p>復有菩薩名離欲迹，前白佛言：「假使有人聞此深經歡喜信者，則謂明智，當以華香夙夜供養。」</p>
<p>復有菩薩號曰廣心，前白佛言：「說此經法尊興佛道，不疑此者德不可量，致供養利，其心堅固。信是經者，所願者得；其不信者，為魔所固，則隨魔行。」</p>
<p>復有菩薩號曰蓮華目，前白佛而讚頌曰：</p>

<div class="lg regular" style="margin-left:1em;"><div class='lg-row'>「若信是經者，　為世作眼明，</div>
<div class='lg-row'>無有狐疑心，　指示人道路。」</div>
</div><p>復有菩薩名心信悅，佛前頌曰：</p>

<div class="lg regular" style="margin-left:1em;"><div class='lg-row'>「聞斯經法者，　歡喜信為上，</div>
<div class='lg-row'>是等之人輩，　則為世神明。」</div>
</div><p>復有菩薩號喜神靈，而說頌曰：</p>

<div class="lg regular" style="margin-left:1em;"><div class='lg-row'>「其聞是經者，　信之而不疑，</div>
<div class='lg-row'>為世之威神，　人中之上尊。」</div>
</div><p>復有菩薩名曰常慼，前白佛言而說頌曰：</p>

<div class="lg regular" style="margin-left:1em;"><div class='lg-row'>「若有疑是經，　當為興悲哀，</div>
<div class='lg-row'>志在虛妄法，　則數數生死。」</div>
</div><p>復有菩薩名曰寶衣，而說偈曰：</p>

<div class="lg regular" style="margin-left:1em;"><div class='lg-row'>「無數億衣服，　清淨善微妙，</div>
<div class='lg-row'>疾化度尊長，　令未曾狐疑。」</div>
</div><p>復有菩薩名曰禪食，佛前說頌曰：</p>

<div class="lg regular" style="margin-left:1em;"><div class='lg-row'>「其信此深經，　當為施美食，</div>
<div class='lg-row'>一切味具足，　專精大聖行。」</div>
</div><p>復有菩薩名曰見人住聖，佛前說頌曰：</p>

<div class="lg regular" style="margin-left:1em;"><div class='lg-row'>「其疑是經者，　當為興悲哀，</div>
<div class='lg-row'>啼哭墮泣淚，　不信深經法。</div>
<div class='lg-row'>或從地獄來、　或還入惡道，</div>
<div class='lg-row'>用須臾之間，　狐疑此像法。</div>
<div class='lg-row'>為惡友所攝，　不解深妙義；</div>
<div class='lg-row'>為疑網所縛，　以故歸非處。</div>
<div class='lg-row'>則不順正戒，　觀瞋恚懷惱，</div>
<div class='lg-row'>於是所住時，　喻之如凶獸。</div>
<div class='lg-row'>既不修道術，　懈怠不精進，</div>
<div class='lg-row'>信邪無智慧，　不信此典籍。</div>
<div class='lg-row'>慕終始群生，　著吾我恩愛，</div>
<div class='lg-row'>猗在三界患，　不信斯微妙。</div>
<div class='lg-row'>懷害為愚冥，　著在欲所樂，</div>
<div class='lg-row'>貪猗自見身，　誹謗是道教。</div>
<div class='lg-row'>志慕好衣服、　追逐美飲食，</div>
<div class='lg-row'>少存清白法，　故誹謗斯經。</div>
<div class='lg-row'>人在樂欲界，　貪慕無德實，</div>
<div class='lg-row'>其人則自遠，　不近於世尊。」</div>
</div><p>復有菩薩名曰棄惡法，佛前說頌曰：</p>

<div class="lg regular" style="margin-left:1em;"><div class='lg-row'>「當棄是輩人，　譬如遠溷廁，</div>
<div class='lg-row'>愚者疑此經，　猗界而求脫。</div>
<div class='lg-row'>當共遠離之，　猶若死臭屍，</div>
<div class='lg-row'>其疑深經者，　遠之當如此。</div>
<div class='lg-row'>有人誹謗者，　如賊危聚落，</div>
<div class='lg-row'>則住在冥處，　見惡意捨走。</div>
<div class='lg-row'>觀此即當馳，　是賊凶、惡物，</div>
<div class='lg-row'>若誹謗此經，　不見意無亂。」</div>
</div><p>爾時，阿難前白佛言：「未甞有。天中天！是諸菩薩分別經慧，乃如是乎？因三昧力說是語也？承佛聖旨曉了之乎？」</p>
<p>佛言：「承佛威神，緣此經義，得三昧力逮至無為。所以者何？今是住者族姓子等，於六十億諸佛聞此經籍，信樂讚誦；亦如於今志三昧力，承佛威神講此經。所以者何？如彼所言，等無有異，則為明證。」</p>
<p>阿難問佛：「其聞是經，即歡喜信而不狐疑，族姓子、族姓女得何福祐？」</p>
<p>佛告阿難：「族姓子、族姓女志求無上正真之道，假使七寶滿此天下，施與如來。若復有人，聞此深經即歡喜信，非以<span class='corr'>狐疑</span>，福過於彼。」</p>
<p>佛言：「置是滿天下寶。如恒沙等諸佛世界滿中珍寶，供養如來；其聞此經歡喜信者，福過于彼。」</p>
<p>佛爾時頌曰：</p>

<div class="lg regular" style="margin-left:1em;"><div class='lg-row'>「假使是天下，　七寶滿其中，</div>
<div class='lg-row'>以供施如來，　世尊成諦慧。</div>
<div class='lg-row'>智人聞是經，　信樂不迴動，</div>
<div class='lg-row'>此福最為上，　其德不可限。</div>
<div class='lg-row'>使如恒沙等，　諸佛界如是，</div>
<div class='lg-row'>供養聖世尊，　不及聞是經。」</div>
</div><p>阿難白佛言：「族姓子、族姓女聞是經法而歡喜信持、諷誦，其福如何？」</p>
<p>佛言：「若族姓子、族姓女求無上正覺，百劫供養如來，布施、持戒、忍辱、精進、一心、智慧，又得五通，各各百劫曉了世間，無所復疑；不受此經，其人則為不供養佛。」</p>
<p>佛爾時頌曰：</p>

<div class="lg regular" style="margin-left:1em;"><div class='lg-row'>「若具足百劫，　奉供養世尊，</div>
<div class='lg-row'>飲食普備悉，　則不供養佛；</div>
<div class='lg-row'>其受是經者，　則奉於大聖，</div>
<div class='lg-row'>捨離猗道想，　法供養諸佛。</div>
<div class='lg-row'>如此順尊教，　乃為奉事佛，</div>
<div class='lg-row'>法供養等覺，　如來則法身。</div>
<div class='lg-row'>假使滿百劫，　選擇好衣服，</div>
<div class='lg-row'>奉世尊正覺，　此非供養佛；</div>
<div class='lg-row'>其受是經者，　乃為尊恭肅，</div>
<div class='lg-row'>此應奉事佛，　勝以衣被服。</div>
<div class='lg-row'>若於百劫中，　明珠好華香，</div>
<div class='lg-row'>進世尊等覺，　不應供養佛；</div>
<div class='lg-row'>設有受此經，　皆除猗果想，</div>
<div class='lg-row'>是則為供養，　世尊最上慧。</div>
<div class='lg-row'>若起七寶塔，　為世雄興立，</div>
<div class='lg-row'>皆高如須彌，　不為供養佛；</div>
<div class='lg-row'>假使受此經，　不自覩吾我，</div>
<div class='lg-row'>是供養最尊，　一切無有上。</div>
<div class='lg-row'>若具足百劫，　有人奉禁戒，</div>
<div class='lg-row'>不持此經籍，　彼戒無名聞；</div>
<div class='lg-row'>其受是經者，　此戒大名稱，</div>
<div class='lg-row'>若奉清淨戒，　此戒無有上。</div>
<div class='lg-row'>無量不可議，　明智順是經，</div>
<div class='lg-row'>因緣而奉事，　其禁常備足。</div>
<div class='lg-row'>彼禁悉究竟，　不謂之毀戒，</div>
<div class='lg-row'>其學是經典，　即當如上教。</div>
<div class='lg-row'>其不學是經，　則非求佛道；</div>
<div class='lg-row'>奉聖雖具足，　則亦無所學。</div>
<div class='lg-row'>修戒如是像，　分別此經義，</div>
<div class='lg-row'>其持是卷者，　禁戒則具足。</div>
<div class='lg-row'>假使百劫中，　一心奉忍辱，</div>
<div class='lg-row'>設有瞋罵者，　皆忍一切人；</div>
<div class='lg-row'>若受是經者，　聞持而諷誦，</div>
<div class='lg-row'>忍此最為上，　微妙不可量。</div>
<div class='lg-row'>或斷手足者，　心未甞懷恨，</div>
<div class='lg-row'>不厭不以劇，　其心初不起。</div>
<div class='lg-row'>如是之忍辱，　行之於百劫，</div>
<div class='lg-row'>遵行如是者，　此忍無有持；</div>
<div class='lg-row'>若受是經者，　聞持而諷誦，</div>
<div class='lg-row'>此忍最為上，　微妙不可量。</div>
<div class='lg-row'><span class='corr'>若</span>持<span class='corr'>此</span>經卷，　其忍最為上，</div>
<div class='lg-row'>巍巍無等倫，　則不有虛偽。</div>
<div class='lg-row'>不斷至誠教，　佛慧莫有上，</div>
<div class='lg-row'>非輕毀此經，　一切逮如願。</div>
<div class='lg-row'>假使百劫中，　精進不懈怠，</div>
<div class='lg-row'>夙夜興不寐，　一切得如願；</div>
<div class='lg-row'>若修學此經，　講說成明智，</div>
<div class='lg-row'>是精進為上，　勤修無踰者。</div>
<div class='lg-row'>若滿百劫中，　為五通神仙，</div>
<div class='lg-row'>不逮聞是經，　則為無神足；</div>
<div class='lg-row'>假使受此法，　分別而無著，</div>
<div class='lg-row'>神通為以達，　一切莫有上。</div>
<div class='lg-row'>設於百劫中，　修奉於智慧，</div>
<div class='lg-row'>超度世間明，　娛樂所猗行；</div>
<div class='lg-row'>如不學此卷，　則不成智慧，</div>
<div class='lg-row'>斯聖達勇猛，　能持此深經。</div>
<div class='lg-row'>此者則道智，　曉了聖明慧，</div>
<div class='lg-row'>若聞深經要，　歡喜受奉持。</div>
<div class='lg-row'>有分別深慧，　曉諸法所趣，</div>
<div class='lg-row'>當從說是經，　此像之智慧。</div>
<div class='lg-row'>修習正經典，　一智無有二，</div>
<div class='lg-row'>故修精進行，　順持要經籍。」</div>
</div><p>爾時，賢者阿難於佛前說頌曰：</p>

<div class="lg regular" style="margin-left:1em;"><div class='lg-row'>「假使四千里，　若遠四千里，</div>
<div class='lg-row'>則往聽是經，　順度佛德果，</div>
<div class='lg-row'>便往到其家，　不以道為難，</div>
<div class='lg-row'>智者當速行，　所在推是經。</div>
<div class='lg-row'>其欲速禪思，　越度諸一切，</div>
<div class='lg-row'>誦說此經道，　受持解其義，</div>
<div class='lg-row'>設求一切安，　志慕菩薩行，</div>
<div class='lg-row'>講說是經典，　則至安樂國。</div>
<div class='lg-row'>得覩平等覺，　阿彌陀無念，</div>
<div class='lg-row'>而修隨經義，　一切佛所演。」</div>
</div><p>佛言：「善哉，善哉。阿難！審如所言，等無有異。族姓子、族姓女讚此經者，諷誦之時其心不亂，離一切想；自在其舍，見佛世尊。讚經不亂，臨壽終時，目覩無數諸佛世尊。所以者何？族姓子、族姓女一切諸佛皆救護之，受持是經而讀諷誦之所致之也。」</p>
<a id='mulu18' />
<p class='h0'>阿惟越致遮經師子女品第十五</p><p>爾時，私休童女與五百童女俱問佛言：「唯然世尊！女人若學是經卷者，獲何功德？設諷誦讀，福何所趣？」</p>
<p>佛言：「女人若求無上正真之道，欲學此經，觀餘女人。所以者何？若學此經專精不亂，不効他女貪於塵勞，猶是之緣致女人身。」</p>
<p>私休又問：「何謂女人之塵勞也？為欲所惑奚受女身？」</p>
<p>答曰：「若有女人，見他婦女端正姝好、寶瓔珞身，不以願樂，自觀察已。譬如穢廁，心不樂欲，造污路觀，不以為清。若貪樂是，則受女身。又計女人多懷嫉妬，心口各異，而不相副、不應前後。雖見比丘，但求名聞，不用經法，多懷瞋恚。喜會人客，未甞利求如此像經。若讀誦者，心在著求，其志憒亂，遊于塵埃。以是之故，受女人形，不能除罪。此以女人，設除愛欲，不興邪想，受此經本，持諷誦讀。所以者何？是深尊經，除女塵色。」</p>
<p>又問：「假使女人不願其身，受此經法，持諷誦讀。以何因緣轉女像耶？」</p>
<p>佛言：「欲轉女身，受此經籍，持諷誦讀，不願女人，常畏穢之。譬如有人見大熾火自投其中，而口說言：『莫令火燒，無使傷肌。』於童女意云何？彼人言爾，寧得願乎？」</p>
<p>答曰：「不得。天中之天！所以者何？計於火種主有所燒，爛壞肌肉不得無傷。」</p>
<p>佛言：「如是。此經亦然，燒盡塵埃愛欲無餘。設使貪著情欲之態，累世自危。是故女人欲轉是身，速當究竟成於聖道、見無央數諸佛世尊、備無量辯，當受此經持諷誦讀。」</p>
<p>私休童女及五百人俱白佛言：「吾等省念。世尊！往古從定光佛如來、至真、等正覺受此經本，持諷誦讀，為無量億百千之眾演說其義。」</p>
<p>阿難白佛：「此私休身雖為女人，則非女也。所以者何？今吾最後而目察覩，私休童女示現變化乃如是乎。愍傷女人欲以度脫，攝諸男子不見處所，以是感動化眾女人。」</p>
<p>佛言：「阿難！其私休者，非男非女，無有此法。所以者何？觀諸法本，不得男子、亦無女人，一切諸法皆無可獲，等不差特。所以者何？如是計之，非男非女。私休童女分別此經，無所罣礙，逮得法明。是故，阿難！若有女人欲求男子，當順私休修行之法，受是經卷持諷誦讀。」</p>
<p>爾時，五百比丘尼前白佛言：「吾等之類，從今日始，受是經本，持諷誦讀。不樂女人，穢厭此身。從今以往，不復座寐，諷誦此經，通利乃定。」</p>
<p>時佛讚曰：「善哉！是之所說諷誦斯言，被大德鎧通達精進，不慕女像。是故，仁者！益加勤修，受此經本，持諷誦讀。」</p>
<p>時比丘尼聞佛所說欣然大悅，即脫身衣以覆佛上，而歎頌曰：</p>

<div class="lg regular" style="margin-left:1em;"><div class='lg-row'>「我今日得樂，　望為男子身，</div>
<div class='lg-row'>正覺言無異，　必獲世上尊。」</div>
</div><p>於是，五百長者妻聞比丘尼被是德鎧，即從座起前白佛言：「唯天中天！吾從今始，受此經卷，持諷誦讀。願令我等獲得自在，不繫綴人、莫察他顏，離於魔使難固之患。所以者何？正使女人生于王家，則有所屬不得自在，盡其形壽給事夫婿。是故我等今日始遵精進。假使有人說此經中一句之義，不敢誹謗，至窮命盡不近夫婿，令我等讀解此經。」</p>
<p>於時世尊讚長者妻言：「善哉，善哉！是女人等今於佛前大師子吼，此言甚佳被無極鎧。如人所志不察他顏、不負重擔十月懷軀、亦不加遭而入胞胎。所生佛國清淨佛土，無女人處，莫有瘕疵。」</p>
<p>阿難問佛：「此諸姊等所生世界，其號云何而無瘕疵？」</p>
<p>佛言：「世界號寶蓮華藏，當生彼土。」</p>
<p>又問佛言：「聖號為何如來、至真、等正覺？」</p>
<p>佛言：「佛號一切諸寶妙珍之光如來、至真、等正覺，現在說法。是長者妻學此經籍，見彼如來。」</p>
<p>時長者妻歡喜踊躍善心生矣，即解頸著百千之寶七寶珠瓔，以散佛上，同聲說偈言：</p>

<div class="lg regular" style="margin-left:1em;"><div class='lg-row'>「今日獲大望，　當棄女人身，</div>
<div class='lg-row'>等覺言無特，　口演至誠語。</div>
<div class='lg-row'>當除此愚形，　女人殃罪體，</div>
<div class='lg-row'>癡騃志貪著，　不解知本無。</div>
<div class='lg-row'>非更於胞胎，　除去所受身，</div>
<div class='lg-row'>逮得無上義，　未甞有所處。」</div>
</div><p>時長者妻說是偈已，瞻仰尊顏，目未甞瞬。</p>
<a id='mulu19' />
<p class='h0'>阿惟越致遮經歎法師品第十六</p><p>於是，天帝釋則取天華已散佛上，而白佛言：「唯然，世尊！吾以奉受此微妙經。」</p>
<p>答曰：「是故拘翼！蒙此經恩，天阿須倫不興戰鬪。」</p>
<p>於是，文殊師利欲以開化無數百千人民之眾，使立德本，前白佛言：「如來、至真、等正覺本發道意而諷誦此大法之本。」</p>
<p>佛言：「是故，仁者！於不可計百億那術菩薩最尊光明智聖，普遍十方諸佛之土，猶日宮殿無所不照。」說是語時，此之國土六反震動，遍雨天華。</p>
<p>阿難白佛：「地何故動，而雨天華？」</p>
<p>佛告阿難：「無數億天聞文殊師利之所讚詠，心懷踊躍，散此天華而興立願：『吾等亦當受此經卷，逮得道慧如文殊師利。』適說此言，眾罪悉畢，得近此經。以故欣然稽首佛足，復禮文殊師利，是故地動。」</p>
<p>阿難問佛：「是經之德，廣大無極。其聞此經，其得不小，不可妄遇。」</p>
<p>佛言：「如是，阿難！族姓子、族姓女前後供養無央數佛，爾乃逮聞是經法耳。若聞信樂，受持諷誦，則為天上天下聖神。」</p>
<p>佛語阿難：「假使是經所流布處，則不虛妄，有佛比倫。若有受持諷誦學者，則壞羅網降伏弊魔、則逮法瑛而演法明，勗勉眾冥得至道場。若有從我聞是經籍，歡喜受持而諷誦學，則為佛子從法身生。欲服聖食、坐於佛樹，如吾坐時、講說經法如佛所演，當受是經，持諷誦讀。」</p>
<p>阿難問佛：「惟願世尊說當來者，後豈有人受此經法，持諷誦讀？」</p>
<p>佛言：「阿難！於今現在佛前信者，彼人後世乃信之耳，受持諷誦。佛觀天上、天下、人間、諸魔、梵天、沙門、梵志、諸天人民、及阿須倫，不聞是經。後世聞之而信樂者，未之有也。於今聞者，後乃信耳。譬如長者及長者子，財富無數，獨處藏寶，行到他國。於阿難意，計之云何？其人藏寶不還得耶？」</p>
<p>答言：「得之。所以者何？知其藏處，求輒得之。」</p>
<p>佛言：「如是。今聞是經，後世歸之，猶取藏寶，如佛於此，道眼覩之。其今現世聞是經法歡喜信者，受持諷誦；後世必獲亦如是。阿難！汝坐佛前，聽是深經。」</p>
<a id='mulu20' />
<p class='h0'>阿惟越致遮經譏謗品第十七</p><p>爾時，阿難白佛言：「其聞是經而不信樂、呰毀誹謗，罪何所趣？」</p>
<p>佛告阿難：「汝且默然，用是問為？」</p>
<p>阿難白佛：「願佛說之。若不信者，聞誹謗罪，或能自改。」</p>
<p>佛言：「得五逆罪，又復<span class='corr'>如</span>害三千大千世界人命，其罪云何？」</p>
<p>阿難言：「甚多甚多。天中天！凶殃無量。」</p>
<p>佛言：「誹謗法者，罪至於此。若復有人破壞、損毀恒邊沙等佛之塔寺，佛泥洹後火燒寺舍，罪寧多不？」</p>
<p>答曰：「甚多甚多。天中天！是輩之人不當見聞。」</p>
<p>佛言：「阿難！當為其人現說此罪。若復有人毀亂滅盡過去、當來、現在佛法，其罪如何？」</p>
<p>阿難言：「其罪甚深，不可稱計。」</p>
<p>佛言：「謗是經者，其殃如斯。」</p>
<p>「若止餘人使不學者，罪當奈何。」</p>
<p>佛言：「假使三千大千世界眾生修行十善，又發無上正真道意。若有一人盡挑其眼，彼罪何如？」</p>
<p>阿難言：「其罪甚多甚多。天中天！無央數劫中常當生盲，又泥犁火燒之難竟。」</p>
<p>佛語阿難：「我故語汝慇懃囑累。假使有人誹謗、禁止一人不得為此法，罪踰於彼。」</p>
<p>阿難又問：「若復有人發求大道，狐疑是經亦不誹謗，罪何所趣？」</p>
<p>佛言：「其人發意前後狐疑若干之數，常當違遠諸佛世尊；隨其疑數，又從疑數更若干劫乖闊道教。」</p>
<p>阿難白佛：「若不信喜、禁止眾人令不學之，其人受殃身大小、<span class='corr'>如</span>受罪多少？」</p>
<p>佛言：「且止，阿難！用是問為？」</p>
<p>阿難白佛：「願世尊演說。此四輩中或有爾者，及當來世邊地之土諸大國人聞是經法多有疑者，當令信解不復誹謗。」</p>
<p>佛言：「其人身當長一萬姟，周遍勤苦毒痛，不可計之。」</p>
<p>阿難問佛言：「其舌大小？」</p>
<p>佛言：「其舌廣長各四萬里，駕犁耕舌五百億載，各五百億歲當吞銷銅，其火焰赫，及雨身上燒炙缹煮。所以者何？此不護舌之所致也。」</p>
<p>於是四輩諸來眾會衣毛皆竪，淚出而懼，顛倒躄地，同時舉聲求哀悔過：「當為是善男子、善女人請救其罪，乃當毒痛若干之惱，其身長大，苦不可言。」</p>
<p>復有餘人其淚流面前，白佛言：「不能自察今世、後世，心起狐疑。今現佛前及違十方諸佛世尊經籍之教，陰蓋所覆不自見過。今悉自歸佛前，首罪不敢覆藏，惟佛原之。譬如愚騃無知之人，乖其理政，自覩罪咎。惟佛大哀，願見原赦。」</p>
<p>佛告四輩：「善哉，善哉。族姓子、族姓女疑於是法，觀己過罪，悔彼殃釁，猶日除冥。」</p>
<p>爾時，阿難前白佛言：「今此眾會志懷狐疑，亦當復獲如此罪耶？」</p>
<p>佛言：「阿難！雖懷狐疑，今復悔過，是輩之罪，猶當輕微。」</p>
<p>阿難又問：「願佛說之。」</p>
<p>佛言：「臨壽終時，遭地獄痛。一一毛孔，當更無數，不可計患，猶是餘息。所以者何？在於佛前捨疑悔過，加及十方無數諸佛哀施恩德。是故，阿難！善男子、善女人當自察之，得身如此，遭無量痛。聞是經卷歡喜，不當狐疑。其不欲捨佛法聖眾、去來今佛聖法之教，當信是經，持諷誦讀。」</p>
<a id='mulu21' />
<p class='h0'>阿惟越致遮經囑累品第十八</p><p>賢者阿難白世尊曰：「諸佛大聖悉等同一說不退輪乎？」</p>
<p>佛言：「如是，等無有異。」</p>
<p>阿難問佛：「假使諸佛同等講不退輪，何因大聖向者說言：『假使有人不欲違遠佛法聖眾、佛所興顯去來今佛，不當遠離此經之卷。』？」</p>
<p>阿難又問：「佛說法何所光興？」</p>
<p>佛言：「不退輪眾，為顯佛法，合集聚會。不退轉種，如來所演也。」</p>
<p>阿難又曰：「諸不退轉菩薩大士應聖眾乎？」</p>
<p>佛言：「阿難！清淨正意，發大道心。觀察此意，是輩皆應不退轉眾。」</p>
<p>阿難白佛：「至未甞有。諸佛世尊善權方便，隨時之義顯揚大道。」</p>
<p>爾時，天帝釋即以天華散於佛上而歎頌曰：「令一切人承善權方便演說經籍。」</p>
<p>佛言：「拘翼！其聞是經歡喜信者，此輩之人猶當以此善權方便說法開化，多所發起，亦復如我，等無有異。」</p>
<p>爾時，有無數諸天之眾皆以天華供養世尊，俱說斯言：「令一切人逮得此法。」</p>
<p>阿難白佛：「惟願世尊建立大慈，令是經卷後世人蒙之。」</p>
<p>佛告阿難：「善男子、善女人來在此會，後世必值得是經卷。假使差跌在大海中，應得是經，畢當聞之。所以者何？過去諸佛之所神變，攝是經法。」</p>
<p>阿難白佛：「雖為過去諸佛威神，亦復現在今者如來、至真、等正覺之所建立也。」說是語時，三千大千世界六返震動。應時佛前無央數億百千之華，眾寶蓮華自然湧出，普光眾會各照十方恒沙等國。爾時，會者遍見十方恒沙等剎佛世尊前有寶蓮華億百千葉，無不達者也。</p>
<p>時天帝釋自變其形，作長者身，擎若干等華分布四輩，而說此言：「願持此華已，散如來、至真、等正覺，又加供養此深經義。」</p>
<p>四輩如言，各各取華散諸佛上。眾會皆見所散之華在諸佛上化成華蓋。應時四輩各白佛言：「此何本瑞？光明巍巍乃如是乎？地大震動，又眾寶華化現在佛前，所散諸華，一切佛上變成寶蓋？」</p>
<p>佛言：「阿難！皆是經卷之變應也。故當知，建立此經，流布一切，受者則思。」</p>
<p>爾時，阿難復白佛言：「今者，世尊！聖旨之德建此經也。」</p>
<p>佛言：「如是建立護，以及現在佛，亦復若此，等無差特。」</p>
<p>阿難問佛：「今此經卷，所名云何？如何奉持？」</p>
<p>佛言：「阿難！是經名曰『不猗果實除德迹想』，又名『持信奉法道迹往來不還無著聲聞緣覺』也，又名『開化弊魔』，又名『遵奉六度無極』。當持。所以者何？聞此經若信樂者，即當具足六度無極。」</p>
<p>阿難又問：「云何信樂而奉持者具足六度無極？」</p>
<p>佛語阿難：「若族姓子、族姓女信喜是經不疑，布施則度無極、不毀失戒則禁無極、在所忍辱則忍無極、亦不應懈怠離于怯弱則進無極、所為興立如不輕舉則禪無極、一切無念等于諸法則智無極。是故，阿難！說是經卷號之名曰六度無極，又名『不退轉輪方等之法』。」</p>
<p>阿難白佛：「唯然，世尊！聞是經名則為大饒益，何況受持諷誦者乎？」</p>
<p>佛言：「如是，難值。」</p>
<p>阿難又問：「聞是經名能超幾劫？」</p>
<p>佛言：「阿難！聞是經不退轉輪，歡喜信者，則當越除無數千百劫終始之患。」</p>
<p>「假使又聞，棄除貢高，信發道意，是輩云何？」佛言：「阿難！佛皆授決，得為無上正真之道意也。」</p>
<p>爾時，四輩眾會人人其前化有蓮華光色無量，一一華者有無央數百千諸華，各懷悅豫，則取蓮華供養世尊，同音歎曰：「願令吾等值是法世，亦效如今分別說之。」</p>
<p>時佛即笑，便有伎樂而自然鳴，香聞十方；無數千天空中雨華、栴檀粟金、及天心華，諸天之衣散世尊上。</p>
<p>賢者阿難長跪叉手，前白佛言：「佛不妄笑，會當有意。」</p>
<p>佛語阿難：「今諸四輩，天、龍、鬼神、人及非人，聞是經者，後世所生，輒值此經演說其義，如我今日等無有異。」</p>
<p>佛說是時，賢者阿難、文殊師利菩薩、諸天世人，莫不歡喜。</p>

<p class='juan'>佛說阿惟越致遮經卷下</p>
</div><!-- end of div[@id='body'] -->
</body></html>