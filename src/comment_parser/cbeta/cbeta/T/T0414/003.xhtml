<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩念佛三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' />菩薩念佛三昧經卷第三<p class="byline">宋天竺三藏功德直譯</p>讚佛音聲辯才品第五之二</p><p>◎時不空見復告阿難：「諸佛世尊希有殊特，於阿僧祇無量諸法決定究竟，到於彼岸，故名如來、應、正遍知。戒、定、慧、解脫、知見等眾一切法相無取著行，建勝寶幢出一大音。若有眾生樂聞施惠得解脫者，即生念言：『如來為我說施利益。』若有眾生樂聞禁戒得解脫者，即生念言：『如來為我說戒饒益。』若有眾生樂聞三昧得解脫者，即生念言：『如來為我說於三昧。』若有眾生樂聞智慧得解脫者，即生念言：『如來今者為我說智。』若有眾生樂聞解脫得濟度者，即生念言：『如來今日為說解脫。』若有眾生樂聞解脫知見之者，即生念言：『如來為我說於知見。』若有眾生樂於生天得解脫者，即生念言：『如來為我說於生天。』若有眾生樂聞無常得解脫者，即生念言：『如來為我說於無常。』若有眾生樂聞說苦而得解脫，即生念言：『如來今者為我說苦。』若有眾生樂聞無我得解脫者，即生念言：『如來今者為說無我。』若有眾生樂聞寂滅得解脫者，即生念言：『如來為我說寂滅法。』若有眾生樂聞不淨得解脫者，即生念言：『如來為我說不淨法。』若諸眾生樂聞無上道得解脫者，即生念言：『如來今者為我讚歎諸佛功德、說大乘法。』無一眾生聞如來說如此法已不解脫者。」</p>
<p>時不空見即說偈言：</p>

<div class="lg regular" style="margin-left:1em;"><div class='lg-row'>「此聞調御師，　於眾中演說，</div>
<div class='lg-row'>戒、定、慧解脫、　解脫知見等，</div>
<div class='lg-row'>如是一切法，　宣說皆作佛。</div>
<div class='lg-row'>樂聞說施、戒，　而得解脫者，</div>
<div class='lg-row'>各聞世間依，　歎施、戒功德；</div>
<div class='lg-row'>樂聞說定、智，　解脫功德者，</div>
<div class='lg-row'>即聞佛、世尊，　演不思議音；</div>
<div class='lg-row'>樂生天解脫，　牟尼即為演；</div>
<div class='lg-row'>樂聞智慧者，　天中天今說；</div>
<div class='lg-row'>樂聞無常、苦、　無我、不淨說、</div>
<div class='lg-row'>寂滅等諸音，　而得解脫者，</div>
<div class='lg-row'>即時便得聞，　不可思議聲；</div>
<div class='lg-row'>若有欲樂聞，　辟支佛功德，</div>
<div class='lg-row'>善逝今便為，　說斯緣覺乘，</div>
<div class='lg-row'>聞佛諸功德，　如此解脫乘。</div>
<div class='lg-row'>世尊說法已，　眾生求菩提，</div>
<div class='lg-row'>如此一切音，　不可得思議。</div>
<div class='lg-row'>佛所宣諸法，　利益於世間，</div>
<div class='lg-row'>既蒙解種種，　清淨之妙聲，</div>
<div class='lg-row'>即時悉皆發，　無上菩提心。」</div>
</div><p>時不空見復告阿難：「諸佛世尊殊特希有，成滿一切無數善根，故名如來、應、正遍知。親近供養無量諸佛，布施調伏、一心寂定，今得無上菩提之道，具足成就無數辯才。釋迦如來得無量辯、最無上辯、無能答辯、無取著辯、勝解脫辯、無罣礙辯、成就性辯、成教化辯、施無熱辯、有無問辯、豫知之辯、若有相辯、若無相辯、靜默然辯、能除恚辯、種種章句及名字辯、甚深句字及宣示辯、宣示甚深調柔之辯、無量譬辯、無問答辯、具足定辯、具廣大辯、具難思議辯、具開敷辯、具清淨辯、具無毀辯、具足聰慧無毀損辯、具心無著辯、具心無吝辯、具足無失字句之辯、具無盜辯、具無妄辯、具足開發說法意辯、具足說法開發煩惱生淨心辯、具足親近說章句辯、具說過去辯、具說未來辯、具說現在辯、具說希有辯、具足無生勝妙智辯、具足一切大眾憙辯。」</p>
<p>時不空見即說偈言：</p>

<div class="lg regular" style="margin-left:1em;"><div class='lg-row'>「昔已曾至心，　供養無量佛，</div>
<div class='lg-row'>是以人中尊，　今得無上道。</div>
<div class='lg-row'>不思議善根，　阿僧祇諸辯、</div>
<div class='lg-row'>無礙開發辯，　佛得此眾辯；</div>
<div class='lg-row'>無上解脫辯、　成就教化辯、</div>
<div class='lg-row'>廣宣諸相辯、　有問無問辯；</div>
<div class='lg-row'>種種說甚深，　隨順譬類辯，</div>
<div class='lg-row'>清淨難思音、　具足妙說辯，</div>
<div class='lg-row'>淳淨義成就、　決定眾相辯，</div>
<div class='lg-row'>不思及不退、　無卑無下辯。</div>
<div class='lg-row'>善哉！明慧人，　無著無毀辯，</div>
<div class='lg-row'>不失字章句、　無妄攝樂辯，</div>
<div class='lg-row'>能斷煩惱心、　不忘十力辯，</div>
<div class='lg-row'>最上及親近、　宣說三世辯，</div>
<div class='lg-row'>若聖與不聖，　如此隨順辯，</div>
<div class='lg-row'>無遠、無生等、　近聽、遠聞辯，</div>
<div class='lg-row'>說善逝功德、　音聲清暢辯。</div>
<div class='lg-row'>若人以一毛，　點取大海水，</div>
<div class='lg-row'>可知其數量，　能令乾竭盡；</div>
<div class='lg-row'>無有知諸佛，　如來大勝辯。</div>
<div class='lg-row'>或有量虛空，　能知其邊際；</div>
<div class='lg-row'>能秤須彌山，　亦可識斤兩；</div>
<div class='lg-row'>如來智辯力，　無能摧伏者，</div>
<div class='lg-row'>雖復歷劫數，　不測如斯辯。」</div>
</div><p>時不空見復告阿難：「長老當知，諸佛世尊大梵音聲、師子音聲、雄猛之聲、龍王音聲、弦聲歌聲、柔軟好聲、大小雷聲、不思議聲、無量妙聲、無邊勝聲、滿足音聲、不退之聲、迦陵頻伽聲、清淨歡喜聲、如來分別聲、如來識了聲、如來甚深聲、如來無毀聲、如來不却聲、如來清徹聲、無衰無損聲、如來美妙聲、如來最美聲、如來無不美聲。如來廣具足一切功德聲，是處說如來、應、正遍知以一音聲令一世界其中眾生皆悉樂聞，又以一音令二世界其中眾生亦願樂聞，如<span class='corr'>是</span>一音乃至百千萬億那由他無邊世界其中眾生樂聞亦然。彼處眾生聞如來聲，如是解了、如是識知，皆言：『如來為我說法。』</p>
<p>「如是，阿難！諸佛如來不思議音利益之聲。譬如日輪照閻浮提，有目眾生皆蒙慧利。如是，如來、應、正遍知音聲法輪清淨微妙，濟拔一切亦復如是。</p>
<p>「長老阿難！譬如初春十五日夜，月輪圓滿，清明澄照，無諸霞翳。閻浮提人皆出遊觀，得恣歡娛，緣月盛故。如是，如來、應、正遍知音聲法輪清淨微妙，眾生所以得利益者，緣遇如來法光明故。</p>
<p>「長老阿難！譬如眾川、江河、溪壑，巨細諸水悉入大海，皆成一味，而此一味具足眾味。亦有無量諸妙珍寶，人及非人雖貪此寶，大海深廣難可得渡。如是，如來、應、正遍知清淨音聲法輪難解，令諸眾生得法寶利、無量安樂亦復如是。</p>
<p>「長老阿難！譬如大地，開發種子、生長萬物，利益眾生無不豐溢，聚落、城邑、帝王京畿，一切境界皆依此地。如是，如來、應、正遍知音聲法輪清淨微妙，拯救一切無量眾生，悉令歡樂亦復如是。</p>
<p>「長老阿難！譬如虛空，世間去來無所妨礙，而此虛空能安樂物。如是，如來、應、正遍知音聲法輪清淨微妙，饒益一切亦復如是。</p>
<p>「長老阿難！譬如三十三天上波利質多、拘毘羅樹，花葉芬敷，諸天遊觀莫不歡適。如是，如來音聲法輪清淨敷演一切法聲，甘露利樂亦復如是。」</p>
<p>時不空見即說偈言：</p>

<div class="lg regular" style="margin-left:1em;"><div class='lg-row'>「世尊梵王音，　閻浮提第一，</div>
<div class='lg-row'>師子雄猛聲，　及以大龍聲，</div>
<div class='lg-row'>絃竹調軟音，　十方不思議。</div>
<div class='lg-row'>鍾鼓雷吼聲、　無邊普震聲、</div>
<div class='lg-row'>佛土滿足聲、　未曾衰減聲、</div>
<div class='lg-row'>迦陵頻<span class='corr'>伽</span>聲、　愛順歡喜聲、</div>
<div class='lg-row'>聖喜無濁聲、　教與無教聲、</div>
<div class='lg-row'>甚深無為聲、　無譏毀謗聲。</div>
<div class='lg-row'>難見善分別，　句字之音聲，</div>
<div class='lg-row'>無諸衰損聲、　美妙普遍聲、</div>
<div class='lg-row'>無有繫縛聲、　及無遺忘聲。</div>
<div class='lg-row'>一切功德聲，　世間依所說，</div>
<div class='lg-row'>能以一音聲，　遍滿一切界。</div>
<div class='lg-row'>調伏群萌類，　歡喜悉樂聞，</div>
<div class='lg-row'>皆云：『今如來，　獨為我說法。』</div>
<div class='lg-row'>如來以一音，　乃至恒河沙，</div>
<div class='lg-row'>無量世界中，　眾生皆樂聞。</div>
<div class='lg-row'>譬如出暉明，　照耀一切物；</div>
<div class='lg-row'>世尊如是音，　為眾演說法。</div>
<div class='lg-row'>初春十五日，　滿月光澄淨，</div>
<div class='lg-row'>如此明月輪，　遍照閻浮提，</div>
<div class='lg-row'>皆令得歡樂，　利益亦無邊；</div>
<div class='lg-row'>世依猶斯月，　覩者無不欣。</div>
<div class='lg-row'>清淨妙音聲，　能為利一切，</div>
<div class='lg-row'>閻浮提最上，　不可得思議。</div>
<div class='lg-row'>如大海無邊，　眾寶之所出，</div>
<div class='lg-row'>深廣難可濟，　饒益一切眾；</div>
<div class='lg-row'>大勝佛如是，　最上無過者。</div>
<div class='lg-row'>有教、無教等，　音聲甚難解，</div>
<div class='lg-row'>清淨無所毀，　能施一切樂。</div>
<div class='lg-row'>於此三千剎，　安置一切眾，</div>
<div class='lg-row'>佛音聲如是，　利物難思議。</div>
<div class='lg-row'>虛空無罣礙，　能通諸飛行；</div>
<div class='lg-row'>世尊音如是，　廣潤一切眾。</div>
<div class='lg-row'>如天香花、樹，　敷榮善利益；</div>
<div class='lg-row'>如來諸音聲，　具足益世間。</div>
<div class='lg-row'>我於一劫中，　說佛聲功德，</div>
<div class='lg-row'>雖復歷百劫，　不測其始終；</div>
<div class='lg-row'>諸佛亦如是，　不可思議音。</div>
<div class='lg-row'>十方諸眾生，　異口無邊辯，</div>
<div class='lg-row'>說佛聲功德，　不能盡其際；</div>
<div class='lg-row'>世間依如是，　不可思議音。</div>
<div class='lg-row'>若有諸水、陸，　一切眾生等，</div>
<div class='lg-row'>假令悉得佛，　不測聲涯底；</div>
<div class='lg-row'>諸善逝如是，　不可思議音。</div>
<div class='lg-row'>如此調御師，　音聲無與匹，</div>
<div class='lg-row'>若能隨順念，　終不墮惡趣。</div>
<div class='lg-row'>若有諸菩薩，　聞佛具足音，</div>
<div class='lg-row'>當得佛法王，　不思議音聲。」</div>
</div><p>時四天王、釋提桓因、焰摩天子、兜率天子、自在天子，及大自在并與其子名曰商主，大梵天王、淨居諸天，復有大力威德諸天、欲色二界諸天子等，聞不空見菩薩所說佛聲功德，歎未曾有，以天栴檀細末之香散不空見菩薩摩訶薩乃至十方供養已畢。時有六十億百千那由他欲色諸天，聞此音聲皆種無上菩提善根；五千比丘亦發無上菩提之心，被弘誓鎧；七百千萬諸比丘尼發無上心及弘誓願；百千優婆塞從花座起，詣不空見大菩薩所；復有二億百千那由他諸女人等，各脫身上珠寶、瓔珞奉不空見菩薩摩訶薩，亦發無上菩提大願。</p>
</div>
<div class='div-pin'><a id='mulu9' />
<p class='h1'>菩薩念佛三昧經讚如來功德品第六</p><p>爾時，不空見菩薩摩訶薩告阿難言：「奇哉！希有。諸佛如來具足深知生死往來，憶識生處、親戚、眷屬，善知煩惱、諸惡過患。具足相好，具足行捨、大捨意念，戒、定、智慧、解脫、解脫知見，具足六通，到於彼岸。若慈大慈、若悲大悲、若喜大喜、若捨大捨，最勝無倫，到於彼岸。威儀、神通、一切諸法最勝無礙，到於彼岸。若處非處示導諸方，利益最勝，到於彼岸。及舍摩他、毘婆舍那最勝無比，到於彼岸。一切禪定、解脫、三昧、三摩跋提最勝無上，亦到彼岸。無貪、無瞋、無癡，無慢、無惛、無過、無有慢慢，無惑、無恚，度脫五道、四毘舍羅<span class='note-inline'>(此或言施戒法，世間皆無慳義)</span>，眾生善根、業報論議最勝無等，到於彼岸。一切眾生戒聚不斷、不漏、不濁，無雜、無言，慧明清淨，勇猛殊勝。沙門、婆羅門、人、天、魔、梵、一切世間之大法主，無一眾生能測如來戒定之分如毛髮許，更無有人能超過者。長老當知，應如是觀：我能究盡虛空邊際，不能度量諸佛世尊戒、定、智慧、解脫、知見。所以者何？以無邊故。如來戒、定、神通、諸法，非是淺識之所思議，深不可測，無能窮者。」</p>
<p>時不空見即說偈言：</p>

<div class="lg regular" style="margin-left:1em;"><div class='lg-row'>「世尊生死盡，　住胎難思議，</div>
<div class='lg-row'>法性以為母，　不可得為比。</div>
<div class='lg-row'>具足善功德，　世間無能及，</div>
<div class='lg-row'>身相三十二、　八十種妙好。</div>
<div class='lg-row'>世間叵思議，　攝取諸善業，</div>
<div class='lg-row'>妙哉！人中尊，　具足善超出。</div>
<div class='lg-row'>若捨及大捨，　煩惱心解脫，</div>
<div class='lg-row'>方便諸勝業，　滿足無與等。</div>
<div class='lg-row'>具足戒、定、智、　解脫、知見分，</div>
<div class='lg-row'>諸佛法無邊，　六通到彼岸。</div>
<div class='lg-row'>如來具慈、悲、　喜、捨諸行處，</div>
<div class='lg-row'>能解眾生縛，　拔濟種種苦。</div>
<div class='lg-row'>諸佛深智聚，　不可得思議，</div>
<div class='lg-row'>威儀無等比，　神通到彼岸。</div>
<div class='lg-row'>無諸煩惱行，　善解於真諦，</div>
<div class='lg-row'>若處及非處，　利益悉具足。</div>
<div class='lg-row'>定、解脫如此，　不可得思議，</div>
<div class='lg-row'>善解舍摩他、　毘婆舍那等。</div>
<div class='lg-row'>已到世所無，　永離諸惡心，</div>
<div class='lg-row'>善學定、解脫，　除滅愚癡患。</div>
<div class='lg-row'>淨戒不斷絕，　不漏亦不濁，</div>
<div class='lg-row'>善學戒無失，　勇健明哲人。</div>
<div class='lg-row'>無有一眾生，　而懷疑謗心，</div>
<div class='lg-row'>沙門、婆羅門、　人、天及魔、梵，</div>
<div class='lg-row'>心信不懷疑，　常善學清淨。</div>
<div class='lg-row'>我能知虛空，　四方廣大相，</div>
<div class='lg-row'>不能測勇猛，　無上清淨戒；</div>
<div class='lg-row'>能以一氣吹，　海水令枯涸，</div>
<div class='lg-row'>不能測如來，　清淨法明戒；</div>
<div class='lg-row'>能以一氣吹，　須彌令碎盡，</div>
<div class='lg-row'>大小轉輪山，　亦復成粉塵，</div>
<div class='lg-row'>不能測如來，　淨戒之崖際。</div>
<div class='lg-row'>雖復歷劫數，　不能得其量。」</div>
</div><p>時不空見菩薩心生念言：「善哉！如來、應、正遍知願屈威神降臨眾會，我今欲為諸菩薩等請問如來念佛三昧。世尊先於大眾之中雖說其名，竟不敷演便入靜室右脅而臥。」</p>
<p>爾時，世尊即知其念。佛神力故，令此三千大千世界六種震動、具十八變。亦如前說，放大光明普照此土娑婆世界，日、月、星宿、欲界諸天、無邊恒沙眾梵天等，其明隱蔽悉不復現，唯佛神光顯耀殊特。愍眾生故，即從臥起，齊整衣服往大會所。</p>
<p>時諸世間人、天、沙門、婆羅門等及阿修羅，各見如來殊勝光明從花座起，往詣佛所，恭敬合掌，却住一面。</p>
<p>時不空見遙覩佛來容色端嚴，威儀庠序，仰瞻相好無不具足。見已，即告長老阿難：「世尊今從靜室而來，必當敷演顯發最勝第一義諦，無虛妄說、巧妙宣說、無分別說。善能思量，不起惡業，身業無毀、口業無譏、意業無失，三業皆淨。戒、定、智慧及以解脫、解脫知見，亦悉具足；無上方便神通利益、不思議辯殊特具足；善知生死無能過者，住胎清淨、母族豪勝、眾善功德最為具足；不可思議相好具足；往昔因緣及意具足；煩惱解脫，心得具足；若捨大捨，超出具足；五識無取，離染具足；五分法身清淨具足。究竟已到六通諸法及法性相，皆到彼岸；毘婆舍那及舍摩他、根、力、覺、道，到於彼岸；慈、悲、喜、捨不可思議，深心慚愧到於彼岸。已至諸法自在彼岸，過去、未來、現在諸法皆悉知見，不著、不退。能知一切過去身業，亦知轉變，到於彼岸；口、意二業亦復如是。</p>
<p>「長老阿難！如來世尊一念能知一切眾生心行善惡，莫不了達。」</p>
<p>時不空見告阿難言：「譬如大海深廣難渡；諸佛戒品淵曠亦然。譬如須彌永不可傾；如來定品難動亦然。</p>
<p>「長老阿難！譬如虛空清淨容納，無有齊限；諸佛三昧攝取無邊清淨智品，又攝一切眾生淨心。</p>
<p>「長老阿難！譬如日光悉能臨照無量色像；如來法光無幽不燭。</p>
<p>「長老阿難！譬如大火焚燒山野、一切眾物；如來法火能燒眾生無量煩惱，永得清淨。</p>
<p>「長老阿難！譬如涌泉，盈流出外成於淵池，能洗萬物皆令潔淨；如來法水亦除眾生一切結累，常得獲安。</p>
<p>「長老阿難！譬如醫王善療眾生種種疾患；如來法藥能消眾生生死重病，皆使永除。</p>
<p>「長老阿難！譬如時雨潤益卉木，無不增長；如來法雨亦潤一切枯槁眾生。</p>
<p>「長老阿難！如師子吼能使眾獸皆令慴伏；如來法音能壞眾生計我見者，永得遠離。</p>
<p>「長老阿難！譬如大船能濟彼岸；如來法船渡諸眾生四流彼岸。</p>
<p>「長老阿難！如優曇花希有難見；如來出世亦復難遇。</p>
<p>「長老阿難！譬如波梨質、多羅樹，其花敷榮，馨香殊特；佛大人相明發亦然。</p>
<p>「長老阿難！譬如父母能育諸子；如來亦爾，善利眾生。</p>
<p>「長老阿難！若人說言：『如來出世，無邊正說。』是名真說。若人說言：『如來出世說不思辯。』是名正說。</p>
<p>「長老阿難！略說如來有無邊辯、無取著辯、無罣礙辯、勝解脫辯、成就妙辯、常隨順辯、漸親近辯、有無問辯、微妙淨辯、最上辯、慈大慈辯、悲大悲辯、喜大喜辯、捨大捨辯、佛出世辯、又利益辯。長老阿難！若人說言：『如來出世具足利益一切眾生。』是名正說。長老阿難！若人說言：『眾生無安、無救、無歸、無趣、無主，如來出世能作安、救，及歸、趣、主。』是名正說。</p>
<p>「長老阿難！我若一劫或至百劫，宣說諸佛世尊功德、智慧、辯才，億不及一；又，於無量一切諸劫宣述如來、應、正遍知功德、辯才，不能窮究。</p>
<p>「長老阿難！譬如有人羸老攣癖，住他人所，語彼人言：『奇哉，丈夫！我雖如此，能以一毛點取一切無量諸水內置口中，悉令枯竭。』此人既無神通、呪術，能為斯事為可信不？」</p>
<p>阿難答言：「此為難信。」</p>
<p>不空見言：「實不能也，徒空言耳。如是，阿難！我說諸佛功德、辯才不能窮極，猶如彼人無竭水理。</p>
<p>「長老阿難！假使我於億百千那由他劫，不能宣說諸佛功德、智慧、辯才一毛之分；唯佛與佛乃能盡耳。</p>
<p>「長老阿難！如此大地容受眾生，乃至有足及以無足、四足、多足，有色、無色，有想、無想、非有想、非無想，若此世界、若他世界，若千世界、百千世界、無量無邊一切世界，其中眾生當得成佛。是諸世尊於億百千那由他劫，說佛功德不能窮盡一毛之分。如是功德，無不具足。」</p>
<p>時不空見而說偈言：</p>

<div class="lg regular" style="margin-left:1em;"><div class='lg-row'>「長老阿難陀！　法王從彼來，</div>
<div class='lg-row'>一切諸世眾，　無不興供養。</div>
<div class='lg-row'>勝炎光明主，　功德皆無數，</div>
<div class='lg-row'>最勝利益說、　真說、不生說、</div>
<div class='lg-row'>諦說、無妄說、　無異及善說，</div>
<div class='lg-row'>出微妙音聲，　大智善宣說。</div>
<div class='lg-row'>身、口、意清淨，　不緣慮諸惡，</div>
<div class='lg-row'>如來勝戒、定、　第一智、解脫、</div>
<div class='lg-row'>解脫知見等，　威儀常難思。</div>
<div class='lg-row'>無上神通智，　利益最無比，</div>
<div class='lg-row'>善得無垢行，　最勝微妙辯。</div>
<div class='lg-row'>無上人中尊，　具足知生死，</div>
<div class='lg-row'>住胎既無比，　母族亦復然。</div>
<div class='lg-row'>不思議殊相，　八十種妙好，</div>
<div class='lg-row'>容色甚挺特，　端正無有比。</div>
<div class='lg-row'>具足無惑心，　捨大捨亦爾，</div>
<div class='lg-row'>超出一切欲，　五識無不具。</div>
<div class='lg-row'>證智超六通，　具足四無礙，</div>
<div class='lg-row'>備無量知見，　難思眾神變。</div>
<div class='lg-row'>舍摩、毘婆那，　皆悉度彼岸，</div>
<div class='lg-row'>達捨離垢主，　威儀恒自在。</div>
<div class='lg-row'>眾中大神王，　徐行從彼來，</div>
<div class='lg-row'>無著修伽陀，　住於十力智，</div>
<div class='lg-row'>行慈演法光，　一切勝智說。</div>
<div class='lg-row'>能知大海水，　無邊深廣量；</div>
<div class='lg-row'>不測無上力，　淨、戒、定崖畔，</div>
<div class='lg-row'>雖歷億千劫，　不知其限齊。</div>
<div class='lg-row'>以手接須彌，　上擲至梵天，</div>
<div class='lg-row'>不能動如來，　最初甚深定。</div>
<div class='lg-row'>遊獵虛空中，　可知其邊際；</div>
<div class='lg-row'>無有能測度，　如來不毀智。</div>
<div class='lg-row'>能以足履虛，　窮極其限量；</div>
<div class='lg-row'>不能測離垢，　棄累人中尊。</div>
<div class='lg-row'>如日能除闇，　悉見善惡色；</div>
<div class='lg-row'>自然世間師，　能滅愚癡瞑。</div>
<div class='lg-row'>譬如月盛滿，　一切皆欣樂；</div>
<div class='lg-row'>法月光明王，　覩者皆歡喜。</div>
<div class='lg-row'>如夜然明燈，　有眼無不見；</div>
<div class='lg-row'>調伏無比燈，　能演法光明。</div>
<div class='lg-row'>世師法燈炬，　善滅一切陰，</div>
<div class='lg-row'>宣說自然法，　普聞於眾生。</div>
<div class='lg-row'>大智勝醫王，　猶如涌流泉，</div>
<div class='lg-row'>法藥消眾病，　能施一切樂。</div>
<div class='lg-row'>譬如大龍王，　普降於甘露，</div>
<div class='lg-row'>能令此大地，　一切皆霑洽；</div>
<div class='lg-row'>大悲哀世尊，　法雨亦如此。</div>
<div class='lg-row'>譬如師子吼，　蠕動皆怖畏；</div>
<div class='lg-row'>如來震法音，　降伏諸外道。</div>
<div class='lg-row'>譬如大牢船，　能運載一切；</div>
<div class='lg-row'>佛度多億眾，　濟彼四流岸。</div>
<div class='lg-row'>譬如優曇花，　奇哉稱希有；</div>
<div class='lg-row'>人中尊難遇，　乃復過於此。</div>
<div class='lg-row'>一切諸世間，　常所歸依處，</div>
<div class='lg-row'>如天喜見城，　婆梨質多花，</div>
<div class='lg-row'>芬敷垂光綵，　諸天所遊樂；</div>
<div class='lg-row'>世依踰於彼，　相好甚微妙。</div>
<div class='lg-row'>世尊已為我，　示現諸神變，</div>
<div class='lg-row'>我今少宣說，　諸佛之功德，</div>
<div class='lg-row'>以我所修業，　以施利眾生。」◎</div>
</div></div>
<div class='div-pin'><a id='mulu10' />
<p class='h1'>◎菩薩念佛三昧經如來神力證正說品第七</p><p>爾時，世尊以金色手摩不空見菩薩頂上，出廣長舌而告之言：「善哉，善哉！汝不空見善說如來、應、正遍知真實功德，信如所言。又，不空見！若人說言：『無安、無救、無歸、無趣、無主眾生，如來出世能為如是諸眾生等作安、作救、歸、趣、主。』者，是名正說。又，不空見！若人說言：『如來出世說不思辯及無邊辯。』是名正說。又，不空見！若人說言：『一切眾生深著貪欲、瞋恚、邪見，如來出世悉能除斷貪欲等病。』是名正說。又，不空見！若人說言：『一切眾生嫉妬纏垢之所染著，如來出世悉令除斷。』是名正說。又，不空見！若人說言：『一切眾生無慚、無愧，如來出世能使眾生慚愧具足。』是名正說。又，不空見！若人說言：『一切眾生深著慳慢，如來出世悉能除斷，令無慳慢。』是名正說。</p>
<p>「又，不空見！若人說言：『一切眾生無慈、無悲、無喜、無捨、不善惡念，如來出世悉令具足四無量心、利益善念。』是名正說。又，不空見！若人說言：『一切眾生無諸善根，如來出世教化一切，令種善業。』是名正說。又，不空見！若人說言：『五濁惡世眾生病增，如來出世能作安樂。』此人所言即是我說。所以者何？我出惡世，說法利益諸眾生故。」</p>
<p>爾時，如來摩不空見菩薩頂時，於一念頃，此界眾生承佛神力，悉見東方清淨剎土無量無邊阿僧祇佛，及聞諸佛說法音聲；如是，南方乃至十方，如觀掌中菴摩勒果，一切眾生悉皆見彼清淨佛剎。又一念頃，如來、世尊、應、正遍知以金色手摩不空見菩薩頂已，以佛威神示現往昔最勝願力，即見上方清淨佛剎無量無邊阿僧祇數已滅度佛。又復受持三昧力故，得見未來一切諸佛。</p>
<p>時不空見覩諸佛已，即從坐起，齊整衣服，右膝著地，合掌恭敬白佛世尊而說偈言：</p>

<div class="lg regular" style="margin-left:1em;"><div class='lg-row'>「三千大千水，　人或知其限；</div>
<div class='lg-row'>善調御世尊，　戒品不可量，</div>
<div class='lg-row'>假使曠劫思，　不能測其岸。</div>
<div class='lg-row'>如有勇健士，　一吹震須彌；</div>
<div class='lg-row'>佛入初禪定，　千劫不能動。</div>
<div class='lg-row'>足履虛空遊，　能知其邊量；</div>
<div class='lg-row'>縱使窮劫中，　不能度佛智。</div>
<div class='lg-row'>虛空無形量，　狂風亦能動；</div>
<div class='lg-row'>世尊無煩惱，　莫能斷其辯。</div>
<div class='lg-row'>如日照虛空，　其光甚明徹；</div>
<div class='lg-row'>大仙尊輝相，　映蔽於一切。</div>
<div class='lg-row'>猶月星中最，　圓光甚可樂；</div>
<div class='lg-row'>如是法月王，　一切皆歸仰。</div>
<div class='lg-row'>譬如優曇花，　世間所希有；</div>
<div class='lg-row'>調御天中天，　難值過於此。</div>
<div class='lg-row'>今者大聖尊，　哀矜摩我頂。</div>
<div class='lg-row'>金色百福嚴，　憐愍利一切，</div>
<div class='lg-row'>深解真實諦，　功德悉具足。</div>
<div class='lg-row'>世依善宣說，　言論人中上，</div>
<div class='lg-row'>敷演難思音，　普聞十方界。</div>
<div class='lg-row'>自然尊慈念，　以手摩我頂，</div>
<div class='lg-row'>得見恒河沙，　最勝世間王；</div>
<div class='lg-row'>人中大牟尼，　一念摩我頂，</div>
<div class='lg-row'>悉覩恒沙佛，　猶如阿彌陀；</div>
<div class='lg-row'>天中尊利益，　一念摩我頂，</div>
<div class='lg-row'>得見不動界，　阿閦兩足尊；</div>
<div class='lg-row'>大悲所行處，　一念摩我頂，</div>
<div class='lg-row'>得見滅度佛，　一切世間師，</div>
<div class='lg-row'>大慈所行處，　善調伏諸根。</div>
<div class='lg-row'>我乘昔願力，　即於摩頂時，</div>
<div class='lg-row'>得見未來佛，　彌勒世依等；</div>
<div class='lg-row'>即摩我頂時，　得見過去佛，</div>
<div class='lg-row'>亦得覩當來，　十方難思尊；</div>
<div class='lg-row'>佛眼調伏尊，　即時摩我頂，</div>
<div class='lg-row'>復因宿妙願，　得見清淨剎。</div>
<div class='lg-row'>如來不思議，　神通亦復然，</div>
<div class='lg-row'>智、定諸功德，　皆不可稱量。</div>
<div class='lg-row'>世尊慈悲故，　哀愍見教化。</div>
<div class='lg-row'>如來金色手，　以摩我頂上，</div>
<div class='lg-row'>得見十方佛，　金塔如恒沙，</div>
<div class='lg-row'>復見十方界，　無數諸如來；</div>
<div class='lg-row'>殊勝銀寶塔，　莊校種種色，</div>
<div class='lg-row'>百千眾伎樂，　供養常不絕；</div>
<div class='lg-row'>我又見他剎，　諸佛眾具塔，</div>
<div class='lg-row'>金、銀及頗梨，　各高一由延，</div>
<div class='lg-row'>端嚴甚精妙，　不可以言宣；</div>
<div class='lg-row'>見諸牟尼塔，　種種七寶嚴，</div>
<div class='lg-row'>住於虛空中，　天花悉周布；</div>
<div class='lg-row'>又見殊勝塔，　高十二由延，</div>
<div class='lg-row'>及覩燈明佛，　淨光照諸剎。</div>
<div class='lg-row'>我復見處處，　不思議眾塔；</div>
<div class='lg-row'>又覩餘勝尊，　以手摩我頂。</div>
<div class='lg-row'>佛以柔軟手，　一念摩我頂，</div>
<div class='lg-row'>見彼諸如來，　安住於剎土；</div>
<div class='lg-row'>或復在空中，　而現種種相；</div>
<div class='lg-row'>復覩諸菩薩，　未脫眾惑累，</div>
<div class='lg-row'>在無量佛剎，　修習諸苦行，</div>
<div class='lg-row'>日夜常勤心，　以求勝菩提；</div>
<div class='lg-row'>又見處處有，　無數諸菩薩，</div>
<div class='lg-row'>常能為眾生，　作諸利益事，</div>
<div class='lg-row'>燒身發光明，　以求道因緣；</div>
<div class='lg-row'>復見諸菩薩，　安住於佛前，</div>
<div class='lg-row'>供養滅度佛，　無量珍妙塔，</div>
<div class='lg-row'>以求菩提利，　及以大威德；</div>
<div class='lg-row'>見十方法緣，　燒身如燈炷，</div>
<div class='lg-row'>晝夜常修心，　不懈於食息；</div>
<div class='lg-row'>又見諸菩薩，　捨國城、妻子、</div>
<div class='lg-row'>頭、目、及髓、腦，　為安樂眾生。</div>
<div class='lg-row'>我悉見彼此，　普眼世間尊，</div>
<div class='lg-row'>威力得自在，　不可以言宣。</div>
<div class='lg-row'>如我所知者，　世間最為上。</div>
<div class='lg-row'>天中天以手，　哀摩我頂時，</div>
<div class='lg-row'>即得見彼眾，　歸命人中尊。」</div>
</div></div>
<div class='div-pin'><a id='mulu11' />
<p class='h1'>菩薩念佛三昧經不空見勸請品第八</p><p>爾時，不空見菩薩摩訶薩白佛言：「世尊！如來處室宴寂既久，此會大眾皆悉渴仰。嚴座已訖，唯願世尊哀愍一切，屈就斯座。」時不空見更正衣服，合掌向佛白言：「世尊！今欲請問，願少宣說，我當至心聽受奉行。」</p>
<p>佛告不空見：「恣汝所問，當為決疑，令爾歡喜，諸天世人亦當證知。」</p>
<p>時不空見白言：「世尊！菩薩摩訶薩親近修習何等三昧得見法樂、增長其心？所聞三昧曠如大海、菩提之心安若須彌，外道邪風所不能動，於無礙法心亦無著。猶如虛空，無所染污；破無明闇，亦如朝日；施法光明，若月盛滿。燒一切陰熾然猛炎，焚諸煩惱之大火聚。譬如江、海、一切諸水，水性之屬依之而活。又如大船，能渡彼岸。亦如橋梁，能令眾生不墮生死煩惱駛流。猶若波梨質多羅樹生諸眾生，七菩提花悉能普薰十方世界。如優曇花，世所希有。亦如良醫善療諸患，大悲廣救，應病授藥。如栴檀樹能消熱惱。</p>
<p>「又如大雨，潤施一切。勝妙之法味若香蜜，令眾無畏，如師子王。安樂眾生，過於慈母。深知法性，達義趣相，得義巧便；法相亦然。善於正道具足方便，如實說法，得安攝眾，開發眾生生死根源。一切法性如海一味，三昧安靜猶若山王，道心不動譬如帝幢。得堅固力，身相端嚴，威儀具足，無所染污；族姓豪勝，功德備足。得無邊辯、無所著辯、無異句辯、不思議辯、無邊量辯、深解脫辯、成就勝辯、常忍辱辯、漸親近辯、問無問辯、無毀壞辯、無退轉辯、甚深句字種種說辯、甚深廣說章句字辯、無量無邊喻譬之辯，如是一切悉皆具足。未得道者當令得道，及得梵音、意歡樂音、迦陵頻伽、師子等音，大龍、牛王、鍾鼓美音，歌音、弦音、雷震之音得於一切世間供養，具足六通到於彼岸，得無忘失憶持之法，獲諸善根、容儀、軌則。」</p>
<p>時不空見以偈問曰：</p>

<div class="lg regular" style="margin-left:1em;"><div class='lg-row'>「金色百福嚴，　深解於真諦，</div>
<div class='lg-row'>憐愍善利益，　聽我問諸佛。</div>
<div class='lg-row'>應修何三昧，　具足淨功德，</div>
<div class='lg-row'>人中無比尊，　眾智無過者？</div>
<div class='lg-row'>我今問世間，　最勝無上主，</div>
<div class='lg-row'>為行何三昧，　功德不思議？</div>
<div class='lg-row'>云何諸菩薩，　而得人中上，</div>
<div class='lg-row'>應當勤修習，　最勝寂靜定，</div>
<div class='lg-row'>行此三昧已，　為世作利益？</div>
<div class='lg-row'>云何得自然，　多聞如大海？</div>
<div class='lg-row'>云何獲不動，　深妙之智慧，</div>
<div class='lg-row'>住佛諸功德，　猶如轉輪山？</div>
<div class='lg-row'>云何心不著，　自然如虛空，</div>
<div class='lg-row'>摧伏諸外道，　不起於惡心？</div>
<div class='lg-row'>云何當修得，　猶若日、月等？</div>
<div class='lg-row'>又復當云何，　同彼大燈炬？</div>
<div class='lg-row'>求習何三昧，　光明照一切？</div>
<div class='lg-row'>云何得消除，　眾生老、病累？</div>
<div class='lg-row'>云何令一切，　得度於苦海？</div>
<div class='lg-row'>云何得發心，　敬禮三界尊？</div>
<div class='lg-row'>云何如天花，　相好甚明著，</div>
<div class='lg-row'>優曇時一現，　值佛難於是？</div>
<div class='lg-row'>云何如醫王，　施藥滅眾病，</div>
<div class='lg-row'>善調伏諸根，　安住於戒品？</div>
<div class='lg-row'>云何如法王，　度無邊功德？</div>
<div class='lg-row'>云何見法滿，　猶如甘淨蜜？</div>
<div class='lg-row'>云何師子音，　施利於眾生？</div>
<div class='lg-row'>云何如慈母，　施眾難思樂？</div>
<div class='lg-row'>云何得四辯，　行甚深菩提？</div>
<div class='lg-row'>為我說最勝，　無上第一道。</div>
<div class='lg-row'>云何能得說，　無著大智慧？</div>
<div class='lg-row'>云何義巧便，　得法不思議，</div>
<div class='lg-row'>善知巧便相，　知世、出世法？</div>
<div class='lg-row'>云何能得意？　云何復得道？</div>
<div class='lg-row'>云何得憶念？　云何安具足？</div>
<div class='lg-row'>云何得多聞，　深廣若大海？</div>
<div class='lg-row'>云何說諸佛，　真實之功德？</div>
<div class='lg-row'>云何說眾生，　生死之源本，</div>
<div class='lg-row'>諸法無異相，　如海同一味？</div>
<div class='lg-row'>云何得三昧，　不動如山王，</div>
<div class='lg-row'>菩提心安寂，　猶如帝釋幢？</div>
<div class='lg-row'>云何得諸餘，　不思議菩提？</div>
<div class='lg-row'>云何得端嚴，　成就諸威儀？</div>
<div class='lg-row'>云何得豪族，　為功德法王？</div>
<div class='lg-row'>云何得無邊，　及得無著辯？</div>
<div class='lg-row'>云何得成就，　不思句字義？</div>
<div class='lg-row'>唯願世間依，　為我分別說。</div>
<div class='lg-row'>云何得最勝、　無上、莫能過，</div>
<div class='lg-row'>及以無著說，　無失與忍辱，</div>
<div class='lg-row'>親近不思議，　有問、無問等？</div>
<div class='lg-row'>梵音、意樂音、　迦陵善妙音，</div>
<div class='lg-row'>得修菩薩行？　願尊教詔我。</div>
<div class='lg-row'>云何得師子、　大龍、牛王音？</div>
<div class='lg-row'>云何得鍾音、　絃歌與美音？</div>
<div class='lg-row'>云何獲聰慧？　願世調伏說。</div>
<div class='lg-row'>云何得說法，　心常無厭足，</div>
<div class='lg-row'>無毀諸功德，　常演震雷音？</div>
<div class='lg-row'>云何當得宣，　種種甚深法？</div>
<div class='lg-row'>云何眾譬喻，　善說到六通？</div>
<div class='lg-row'>云何不失法，　百千歲生念，</div>
<div class='lg-row'>勤修不懈惓，　善法普眼尊？</div>
<div class='lg-row'>若為十方界，　說修不思議，</div>
<div class='lg-row'>於諸智不疑，　歸趣求解脫。</div>
<div class='lg-row'>是以我今日，　請問於如來。」</div>
</div><p>時不空見菩薩摩訶薩如彼神通無作行力，於虛空中當世尊上，自然變成天妙寶蓋，七寶莊嚴，種種微妙。於此蓋中雨眾雜花，遶佛三匝，住在頂上，花傾恭敬向佛世尊，即於花中而說偈<span class='corr'>言</span>：</p>

<div class="lg regular" style="margin-left:1em;"><div class='lg-row'>「歸命於大聖，　正覺兩足尊。</div>
<div class='lg-row'>諸天及世人，　無能與等者。」</div>
</div><p>爾時，此花墮佛足上復更踊起。起已，自然遍散三千大千世界。復於蓋中雨栴檀末，空中交紛墮於佛上。俄爾之間忽然不現，香氣芬芬充溢大千。是諸眾生聞此香者，身心安隱，皆得快樂，猶如菩薩得四禪樂。</p>
<p>時不空見現神通訖，即白佛言：「云何菩薩得大智慧、速疾智慧、猛利智慧、無相智慧、甚深智慧、廣大智慧、普遍智慧、不懼智慧？云何獲得無上善根，心如金剛，壞諸法相；身心柔軟，心大如海；戒品難量，心如磐石；其心柔和，正直端嚴；心如山王，攝眾善法；心如大地，能安一切；得不信他，不譏彼闕；得善趣行，安住諸法；正向不謗無上世尊；生生恒得無離見佛；住此世界得見他方無量諸佛、聞法、遇僧？又得攝取清淨國土，常得善根，自利、利他？是以我今請問世尊。我為解脫饒益眾生，為諸菩薩得不思議、具足善根，請問如來；為被僧那忍苦大鎧、悲一切故，請問如來；為欲利樂諸眾生故，被弘誓鎧、無眾生想，欲度生死、無生死想，我恒如此利益眾生，是故我今請問如來。</p>
<p>「世尊！我於諸眾生所不起壞心，亦無瞋罵、誹謗、毀呰及輕凌心，初無恚恨、忿戾、懟恨，無忘失意、亦不嫉妬，不懷楚毒、行於慈悲。我如是相修學大乘，為利益故請問如來。世尊！我今為眾生故，捨五欲樂、能忍眾苦、施一切樂，為諸眾生作法光明。世尊！我於內外諸法心無悋惜，我如是相利眾生故，請問如來。世尊！我今被弘誓鎧，為一眾生於恒沙劫入大地獄受諸苦惱，我未曾於一念之頃退失無上菩提心也。是故我今利眾生故，悉能忍受無量極苦而不退於菩提之心。為一切故，請問如來。我今如此被弘誓鎧，為諸眾生作其僮僕，為利彼故，請問如來。世尊！我今為眾生故，捨於頭、目、髓、腦之屬，悉忍斯苦不退菩提。如是相貌，請問如來。」</p>
<p>時不空見即說偈言：</p>

<div class="lg regular" style="margin-left:1em;"><div class='lg-row'>「云何習大智、　廣智與疾智？</div>
<div class='lg-row'>我今故請問，　大雄世間師。</div>
<div class='lg-row'>云何得甚深，　微妙大智慧，</div>
<div class='lg-row'>最勝菩提道？　唯願普智說。</div>
<div class='lg-row'>云何無懼智，　善巧隨順說，</div>
<div class='lg-row'>復得金剛心，　於法不生惑？</div>
<div class='lg-row'>云何得柔和，　心無有垢染，</div>
<div class='lg-row'>清淨戒如海，　不宿於死屍？</div>
<div class='lg-row'>復得心如山，　不動難思議？</div>
<div class='lg-row'>云何不信他，　亦不譏彼闕，</div>
<div class='lg-row'>決定行善趣，　閉塞諸惡道，</div>
<div class='lg-row'>安住堅固志，　歡喜心不壞？</div>
<div class='lg-row'>云何得生念？　又得於調伏，</div>
<div class='lg-row'>住此而得見，　他方剎土佛，</div>
<div class='lg-row'>既得聞說法，　亦得值遇僧，</div>
<div class='lg-row'>欲得求供養，　他方剎土佛，</div>
<div class='lg-row'>種種妙花香，　隨意以奉獻。</div>
<div class='lg-row'>欲求住此界，　見諸無邊剎，</div>
<div class='lg-row'>世依示神通，　向諸十方國。</div>
<div class='lg-row'>我自饒眾生，　亦無善友勸，</div>
<div class='lg-row'>安住諸慚愧，　自捨於己利，</div>
<div class='lg-row'>以利於他故，　請問大勝尊。</div>
<div class='lg-row'>若為求佛智，　攝取不思善，</div>
<div class='lg-row'>為此利益故，　請問於如來。</div>
<div class='lg-row'>無著世間依，　當修何三昧？</div>
<div class='lg-row'>如是為眾生，　發弘誓大願，</div>
<div class='lg-row'>免濟諸群生，　種種諸劇苦。</div>
<div class='lg-row'>雖復勤修行，　而無眾生想，</div>
<div class='lg-row'>為利善趣故，　請問於如來。</div>
<div class='lg-row'>於一切眾生，　常起平等心，</div>
<div class='lg-row'>未曾有分別，　恒修於慈悲。</div>
<div class='lg-row'>我為利益故，　請問於如來，</div>
<div class='lg-row'>親近何等法，　疾得難思定？</div>
<div class='lg-row'>調御說斯定，　顯示無邊德。</div>
<div class='lg-row'>我發弘誓願，　為利一眾生，</div>
<div class='lg-row'>於不思議劫，　恒受燒煮苦。</div>
<div class='lg-row'>善哉！令一切，　長得獲安樂，</div>
<div class='lg-row'>永無幻惑心，　常修正直意。</div>
<div class='lg-row'>恒捨內外法，　攝取諸眾生，</div>
<div class='lg-row'>為作利益故，　請問普眼尊。</div>
<div class='lg-row'>不瞋、不惡口、　穢謗、結恨等，</div>
<div class='lg-row'>自身能忍苦，　為他作僕使，</div>
<div class='lg-row'>是故我請問，　大威德世尊。</div>
<div class='lg-row'>常以歡喜心，　勤修菩薩行，</div>
<div class='lg-row'>捐棄無量頭，　以求勝菩提，</div>
<div class='lg-row'>為益世間故，　捨目、及手、足。</div>
<div class='lg-row'>眾生隨生死，　癡暝無智慧，</div>
<div class='lg-row'>何方救濟彼，　令得永解脫？</div>
<div class='lg-row'>捨所愛妻子、　珍妙諸器服、</div>
<div class='lg-row'>金、銀、頗梨、珠、　無數眾寶藏，</div>
<div class='lg-row'>為趣正道故，　請問於如來。</div>
<div class='lg-row'>慧施常無厭，　聞法亦復然，</div>
<div class='lg-row'>住於阿蘭若，　心無有懈退，</div>
<div class='lg-row'>為此利益故，　請問於如來。</div>
<div class='lg-row'>常求善言教，　聞惡恒捨離，</div>
<div class='lg-row'>於諸群生類，　初無不善念，</div>
<div class='lg-row'>為是利益故，　請問於如來。</div>
<div class='lg-row'>慈心觀眾生，　如母念一子，</div>
<div class='lg-row'>於讐不追怨，　更生<span class='corr'>憐</span>愍心，</div>
<div class='lg-row'>為利一切故，　請問人中王。</div>
<div class='lg-row'>若獲諸福報，　設復無所得，</div>
<div class='lg-row'>亦當為眾生，　請問大威尊。</div>
<div class='lg-row'>我請自然尊，　若得少福者，</div>
<div class='lg-row'>以此業果報，　疾得菩提定。」◎</div>
</div>
<p class='juan'>菩薩念佛三昧經卷第三</p></div>
</div><!-- end of div[@id='body'] -->
</body></html>