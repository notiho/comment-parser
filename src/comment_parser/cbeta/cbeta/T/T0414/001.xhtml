<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩念佛三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 414 [No. 416]
<div class='div-pin'>
<p class='juan'><a id='mulu1' />菩薩念佛三昧經卷第一</p><p class="byline">宋天竺三藏功德直譯</p><a id='mulu2' />
<p class='h1'>序品第一</p><p>如是我聞：</p>
<p>一時佛住王舍城耆闍崛山，與大比丘眾一千二百五十人俱，皆是阿羅漢——諸漏已盡，無復煩惱，調伏縱任，善脫無脫，深知無知，所作已辦，逮得無我，捨諸重擔，除滅九結，決定解脫，諸心自在，猶如大龍——唯除阿難。</p>
<p>爾時，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。時諸天子往世尊所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香，以散佛上。重禮佛足，右遶三匝，却住一面，合掌向佛。</p>
<p>時栴檀天子默然生念：「過去諸佛皆為諸天、世人、沙門、婆羅門演諸佛所說菩薩念佛三昧。」復作是念：「今我世尊亦應如昔過去諸佛，安樂世間諸人天故，宣說菩薩念佛三昧。」</p>
<p>時諸天子俱白佛言：「世尊！過去諸佛皆說菩薩念佛三昧，安樂世間人天八部，唯願世尊如昔諸佛，廣為眾生說此三昧。」爾時，世尊默然許之。時諸天子遶佛三匝，頂禮佛足，忽然不現。</p>
<p>爾時，世尊於夜後分明相出時，熈怡微笑，作大師子[口*磬]咳之聲。耆闍崛山別住諸僧承佛神力俱到佛所，王舍大城諸比丘尼蒙佛威聲亦悉同集，摩竭提國阿闍世王、先尼梵子與無量億眷屬圍遶，承佛神力於一念頃俱到佛所。復有阿羅婆迦夜叉、伽陀婆夜叉、金毘羅夜叉、修脂路摩夜叉、摩羅陀利夜叉，如是等夜叉神王有大威力，一一皆有百千眷屬，乘佛神力於一念頃至耆闍崛山。復有羅睺羅阿修羅王、毘摩質多羅阿修羅王、修婆睺阿修羅王、波呵羅頭阿修羅王及其眷屬。如是，乃至三千世界，天龍、龍王無量無邊，生希有心，肅然毛竪，承佛神力於一念頃往到佛所。東方世界如恒河沙梵天天王，聞佛謦咳肅然毛竪，往到佛所；自餘三方及上、下方亦復如是。</p>
<p>時給孤獨須達長者亦與無數百千眷屬從舍衛城往到佛所。時毘耶離有大長者名曰善思、次名降怨、次名吉祥；復有離車諸王子等名歡喜象、次名舉象；復有斷事庶士首陀名曰光象；如是一切皆大乘學，與無量眾承佛神力往到佛所。時瞻婆城有庶士子名曰庠序、次名饒益；復有大長者子名無量力；如是等眾已於過去種諸善根，有大威德，承佛神力往到佛所。時波羅奈無量眾生，宿殖德本今已成熟，從波羅奈鱗次相繼步至佛所，稽首作禮，侍立左右。</p>
<p>是時拘尸那竭大城無量力士及力士子，已於過去供養諸佛、殖諸善業，具大威德，從拘尸那共相和順，隨路貫次往到佛所，至心恭敬前頂禮足。</p>
<p>是時三千大千世界縱廣正等，佛神力故。一切八部——天、龍、夜叉、乾闥婆王、阿修羅王、迦樓羅王、緊那羅王、摩睺羅伽如是等眾——皆來集會，間無空缺。</p>
<p>爾時，世尊見眾已集，復更發大師子之聲，從僧坊出近至異處，遙見彼方其地眾寶，世尊見已復更微笑。即時世間人、天、阿修羅，各持無量末香、雜花以散佛上，至心恭敬、尊重、讚歎。</p>
<p>是時，眾中長老舍利弗、長老大目揵連、長老摩訶迦葉、長老須菩提、長老富樓那彌多羅尼子、長老羅睺羅、長老摩訶金毘羅、長老摩訶迦旃延、長老阿㝹樓馱、長老劫賓那、長老輪盧那二十億子、長老難陀、長老阿難陀——皆有威德，具足神通——如是聖眾悉已俱集。</p>
<p>爾時，眾中長老彌勒菩薩、三界菩薩、越三界菩薩、初發心即轉法輪菩薩、善思菩薩、大音聲菩薩、持地菩薩、文殊師利童子菩薩、不空見菩薩，如是等眾無量無邊，已曾供養過去諸佛，深種菩薩無數行願，久發無上菩提之心。</p>
<p>爾時，長老不空見菩薩欲知如來神通之相、微笑之意，更正衣服，遶佛三匝，却住一面，合掌向佛即說偈曰：</p>

<div class="lg regular" style="margin-left:1em;"><div class='lg-row'>「最勝無為，　兩足世尊，　為調御故，</div>
<div class='lg-row'>現斯熈怡。　富能開惠，　令貧滿足，</div>
<div class='lg-row'>佛演法施，　明發亦然。　一切世間，</div>
<div class='lg-row'>之所歸趣，　以何因緣，　示此微笑？</div>
<div class='lg-row'>無上正覺，　願為我說。」</div>
</div><p>爾時，世尊告不空見：「汝見彼處眾寶地不？」</p>
<p>不空見言：「唯然，已見。」</p>
<p>「如是，不空見！彼地乃是往昔諸佛之所遊化。」</p>
<p>時不空見心自念言：「我宜速疾至彼地所。」如其相貌，心入三昧。入三昧已，為佛世尊化作種種眾寶法座。即如其念施置座已，往詣佛所，勸請如來昇此寶座，白言：「世尊！此處皆是往古來今諸佛如來遊踐之地。」</p>
<p>是時世尊往到彼處即就法座，於一念頃，如來、應、正遍知力故，此剎三千大千世界六種震動——踊、遍踊、等遍踊，震、遍震、等遍震，吼、遍吼、等遍吼，動、遍動、等遍動，搖、遍搖、等遍搖，起、遍起、等遍起——東踊西沒、西踊東沒，南踊北沒、北踊南沒，西踊東沒、東踊西沒，北踊南沒、南踊北沒，光明遍照無量世界。一念之間，一切眾生乃至阿鼻地獄，悉受快樂。</p>

<div class="lg regular" style="margin-left:1em;"><div class='lg-row'>「佛昇法座，　如日暉曜，　一切世間，</div>
<div class='lg-row'>之所歸仰，　震動大千，　咸生欣悅。</div>
<div class='lg-row'>佛登寶座，　如日顯照，　一切世間，</div>
<div class='lg-row'>頂戴法王，　欲令眾生，　普獲安樂。</div>
<div class='lg-row'>佛就座已，　如日融朗，　一切世間，</div>
<div class='lg-row'>尊承法王，　放淨光明，　照諸剎土。</div>
<div class='lg-row'>奇哉！斯乘，　乘之最勝；　異哉！斯乘，</div>
<div class='lg-row'>無能過者。　暫現之處，　已不可量。</div>
<div class='lg-row'>善哉！斯乘，　乘之弘大。　乘是乘者，</div>
<div class='lg-row'>不可思議，　諸天、魔、梵，　所不能測。」</div>
</div><p>爾時，世尊廣長舌相遍覆三千大千世界，普告聲聞及眾菩薩：「諸善男子！一心靜聽。是夜，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。爾時，諸天來詣佛所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香以散佛上。重禮佛足，右遶三匝，却住一面，合掌向佛供養、恭敬、尊重、讚歎。是時，栴檀天子默然生念：『過去諸佛、應、正遍知，皆為人、天、沙門、婆羅門敷演諸佛所說菩薩念佛三昧，今我世尊亦應如昔過去諸佛，安樂眾生，宣說菩薩念佛三昧。』時諸天子作是勸請，我默然許。如是，比丘栴檀天子、難陀天子、無量淨居諸天子等知我許已，忽然不現。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「告諸比丘：　『於後夜時，　諸天身色，</div>
<div class='lg-row'>光炎倍常，　耆闍崛山，　欻然大明，</div>
<div class='lg-row'>供養、尊重、　圍遶世主。　難陀天子、</div>
<div class='lg-row'>善憙天子、　善意天子、　栴檀天子、</div>
<div class='lg-row'>自在天子、　及大自在、　阿逸天子、</div>
<div class='lg-row'>善行天子，　如是無量，　淨居天子，</div>
<div class='lg-row'>有大神力，　來至我所。　廣設種種，</div>
<div class='lg-row'>珍妙供養，　皆共恭敬，　右遶三匝，</div>
<div class='lg-row'>頭面禮足，　却住一面。　栴檀天子，</div>
<div class='lg-row'>默然住已，　發心欲為，　教化眾生，</div>
<div class='lg-row'>請說菩薩，　念佛三昧：　「往昔諸佛，</div>
<div class='lg-row'>已曾說故。　善哉！釋迦，　十力如來，</div>
<div class='lg-row'>說三摩提，　欲令一切，　得安樂故。」</div>
<div class='lg-row'>佛默然許，　時諸天子，　已知垂允。</div>
<div class='lg-row'>我亦於此，　耆闍崛山，　如過去佛，</div>
<div class='lg-row'>所說三昧。　時諸天子，　已知如來，</div>
<div class='lg-row'>默然許之，　歡喜快樂，　右遶三匝，</div>
<div class='lg-row'>禮足而去。』　比丘聽我，　所演三昧，</div>
<div class='lg-row'>如昔諸佛，　莫生疑惑，　如來智慧，</div>
<div class='lg-row'>不可思議。　過去諸佛，　最上菩提，</div>
<div class='lg-row'>於諸知見，　心無疑網。　如今現在，</div>
<div class='lg-row'>第一菩提，　我皆了知，　心無滯礙。</div>
<div class='lg-row'>若當來世，　欲成菩提，　欲為憐愍，</div>
<div class='lg-row'>將來世故，　我亦明曉，　心無毫疑。</div>
<div class='lg-row'>是故如來，　深解無窮，　智力無礙，</div>
<div class='lg-row'>不可思議。　如彼所知，　我悉究盡，</div>
<div class='lg-row'>一切眾生，　不測其奧。」</div>
</div></div>
<div class='div-pin'><a id='mulu3' />
<p class='h1'>菩薩念佛三昧經不空見本事品第二</p><p>爾時，世尊告長老舍利弗、長老目揵連、長老大迦葉、長老須菩提、長老富樓那彌多羅尼子：「諸天世人皆已來集，汝等比丘各昇法座作師子吼。所以者何？此眾多有諸聲聞人，聞師子吼悉得解脫。」</p>
<p>爾時，世尊告彌勒菩薩、越三界菩薩、不思議菩薩、不空見菩薩：「汝等即時請如來演諸佛所說真實功德師子吼音。」</p>
<p>不空見言：「如是，世尊！唯然，已聞。」即說偈讚：</p>

<div class="lg regular" style="margin-left:1em;"><div class='lg-row'>「身色如金，　百福莊嚴，　為憐愍故，</div>
<div class='lg-row'>了達真諦，　功德具足，　名譽遠流。</div>
<div class='lg-row'>今日世尊，　以何因緣，　於大眾中，</div>
<div class='lg-row'>令我請問？　正覺無倫，　最上莫過，</div>
<div class='lg-row'>功德法王。　大智難窮，　調伏世間。</div>
<div class='lg-row'>以何因緣，　於大眾中，　令我請問？</div>
<div class='lg-row'>如來淨戒、　定、智、解脫、　解脫知見，</div>
<div class='lg-row'>悉皆無等。　今我善逝，　以何因緣，</div>
<div class='lg-row'>於大眾中，　令我請問？　威德無比，</div>
<div class='lg-row'>得度彼岸，　法王世尊，　能為眾生，</div>
<div class='lg-row'>作大利益。　善逝！何因，　於大眾中，</div>
<div class='lg-row'>令我請問？　百劫修慈，　習近悲處，</div>
<div class='lg-row'>辯才無滯。　善逝！何因，　於大眾中，</div>
<div class='lg-row'>令我請問？　最上法王，　普利群生，</div>
<div class='lg-row'>貧者得富、　盲者得視、　楚毒永息、</div>
<div class='lg-row'>恐畏獲安。　以何因緣　令我請問？</div>
<div class='lg-row'>佛身淨妙，　塵垢不污；　如來之衣，</div>
<div class='lg-row'>種種雜色；　世尊族姓，　王中之王。</div>
<div class='lg-row'>以何因緣，　令我請問？　佛所著衣，</div>
<div class='lg-row'>去身四指，　而不離身，　身能降怨。</div>
<div class='lg-row'>以何因緣，　令我請問？　如來行處，</div>
<div class='lg-row'>無諸坑坎，　智慧力故，　所履皆平。</div>
<div class='lg-row'>以何因緣，　令我請問？　如來之身，</div>
<div class='lg-row'>不增、不減；　行步平正，　不邪、不曲。</div>
<div class='lg-row'>妙絕常倫，　難可思議。　以何因緣，</div>
<div class='lg-row'>令我請問？　仰瞻尊顏，　目不暫<span class='corr'>徙</span>。</div>
<div class='lg-row'>佛行不假，　神足之力，　威儀自然，</div>
<div class='lg-row'>庠序可觀。　若為魍魎，　之所捉持，</div>
<div class='lg-row'>迷悶失心，　無所覺省；　若覩世尊，</div>
<div class='lg-row'>於一念頃，　諸惡永離，　還得正念。</div>
<div class='lg-row'>若有眾生，　觸佛足塵，　於七月中，</div>
<div class='lg-row'>身心快樂；　命終之後，　得生善處，</div>
<div class='lg-row'>歸命世尊，　施一切樂。　若有人病，</div>
<div class='lg-row'>極受眾苦，　佛以手摩，　即得除愈。</div>
<div class='lg-row'>善逝曠劫，　悉得一切，　不可思議，</div>
<div class='lg-row'>無數安樂。　佛昔勇猛，　攝取當來，</div>
<div class='lg-row'>無量劫中，　所得淨法。　我於是處，</div>
<div class='lg-row'>無疑異心。　以何因緣，　令我請問？</div>
<div class='lg-row'>過去、當來，　天中特尊，　今遇調伏，</div>
<div class='lg-row'>人中大仙。　以何因緣，　令我請問？」</div>
</div><p>爾時，世尊告不空見：「諦聽諦聽，善思念之。」</p>
<p>不空見言：「唯然，世尊！」</p>
<p>告不空見：「我憶往昔無央數劫，爾時有王名無量力，有大神通，勢力自在。是王住處造立大城，城名善建，縱廣正等十二由延。其城七重，面有三門，門城皆以金、銀、琉璃、頗梨、馬瑙、真珠、珊瑚莊校嚴麗。塹亦七重，皆悉七寶。是諸門外，以金、銀沙布飾其地，一門兩邊各有金、銀四闕相對。</p>
<p>「如是，不空見！又以金、銀作大羅網彌覆門上，金網處處懸於銀鈴、銀網往往垂於金鈴，風吹鈴網皆作箜篌、樂器之聲，宮商調暢更相應和。王造城已，安處其中。斯城塹外有七池沼，金、銀、頗梨、珊瑚所成。此諸池沼有七階道，亦是七寶之所莊校：金階道者，銀為欄楯；銀階道者，金為欄楯；銀為階道，真珠欄楯；真珠階道，琉璃欄楯；頗梨階道，珊瑚欄楯；珊瑚階道，真珠欄楯；真珠階道，金為欄楯。如是，不空見！無量力王植眾奇花：優鉢羅花、鉢頭摩花、拘物頭花、分頭利花、那梨尼花，香氣調柔，無悋惜者，隨意採之。其池岸上種種花樹，所謂伊曾花樹、尼曾花樹、迦多曾尼花樹、阿提目多迦花樹、瞻蔔花樹、婆利師花樹、拘毘陀羅花樹、陀㝹迦梨花樹。此諸花樹氣若天香，亦無守護，隨意而取。</p>
<p>「又，不空見！是善建城有多羅樹七重行列，悉以七寶互相間錯：金多羅樹，銀葉、花、果；銀多羅樹，赤真珠葉，花、果亦然；白真珠樹，琉璃為葉，花、果亦然；琉璃樹者，頗梨為葉，花、果亦然；頗梨樹者，馬瑙為葉，花、果亦然；馬瑙樹者，赤真珠葉，花、果亦然；赤真珠樹，珊瑚為葉，花、果亦然；珊瑚樹者，金為其葉，花、果亦然。</p>
<p>「不空見！風吹諸樹，更相掁觸出微妙聲，譬如樂師善能擊發五種之音。</p>
<p>「又，不空見！王所住處如是眾聲恒不斷絕：象聲、馬聲、車聲、軍聲、螺聲、鼓聲、簫聲、笛聲、箜篌、琵琶、歌舞之聲，如是眾聲未曾暫廢。王常宣令境內人民：『若有所須衣服、飲食、象馬車乘，恣隨其意一切給與。』多羅樹間常出樂音，諸人遊之五欲自娛。王視國人如父念子，一切奉王猶若慈父。</p>
<p>「又，不空見！善建城內開諸街巷、䣑邑、市肆。處處復有四寶池沼，其池相去盡一箭道，是池四岸眾寶階陛：金階銀欄、銀階金欄，頗梨、珊瑚間錯亦然。</p>
<p>「又，不空見！王於諸池植眾名花，復於池上種雜花樹：伊尼曾花樹、迦曇婆花樹、阿提目多伽花樹、瞻蔔花樹、陀㝹迦利花樹，芳如天香，亦無惜者。城內又建諸園林觀，種種花果行列其間。復於園中四方周匝，處處皆有諸妙花池，亦以七寶莊嚴如前。有眾婇女更相娛樂，一切人民恣意遊適。</p>
<p>「又，不空見！無量力王族姓豪傑，大剎利種，所生父母乃至七世胄胤相承，悉皆清淨。容色端雅，人中獨絕，財寶巨億，不可稱計。</p>
<p>「又，不空見！無量力王深信弘惠，虛心大施，施諸沙門及婆羅門，乃至盲、聾、癃殘、百疾、貧窮、孤獨、困厄之人。王所統領八萬四千城邑聚落，淨業果報，七寶莊飾，一一城上復造八萬四千栴檀眾妙樓櫓。是諸門外開四衢路，路首悉起嚴麗臺觀，一切人民任意遊戲。常於晝夜，樓觀、臺殿、巷陌、䣑里悉然燈燭，其明猛盛遍照國界，眾生蒙光身心快樂。</p>
<p>「又，不空見！王有二子：一名師子，二名師子意，久發無上菩提之願，名稱遠聞，具大威德。爾時有佛，號曰寶肩如來、應、正遍知、明行足、善逝、世間解、無上士、調御丈夫、天人師、佛、世尊，出現於世，作是唱言：『我於今世及以後世，沙門、婆羅門、天、人、阿修羅大眾之中，一切知見。』普為群生說諸妙法，初、中、後善，語善、義善，具足清白梵行之相，與大羅漢七百千萬億，皆具神通，威德自在。</p>
<p>「寶肩如來於晨朝時，齊整衣服，執持應器，比丘翼從，入城乞食。時無量力共其二子在高樓上歡娛受樂。王遙覩佛功德相好，生奇特心，欣躍無極。眷屬圍遶，俱到宮門，告其二子：『速齎香花、幢幡、伎樂，疾至佛所。』即以牛頭栴檀、末香、諸妙珍異以供養佛及比丘僧，右旋三匝，頭頂禮足，却住一面。</p>
<p>「又，不空見！王與二子請寶肩佛及聲聞眾，盡其形壽施諸所安。寶肩如來於天人中教化已周，將般涅槃。時王知佛不久住世，與其二子、臣民、眷屬前後導從至涅槃所——如來爾時滅度已訖——頭面敬禮，悲號啼哭，以身投地如大山崩，作是唱言：『世間眼滅。』重更哀嗟：『世間眼滅。如來涅槃一何駛哉？猶商失主，佛滅亦然。世間黑闇，盲無慧目。』搥胸拍頭，舉聲大叫，嗚咽捫淚，告其二子：『辦諸香湯洗浴如來。』又以種種妙香塗身，一切散花及諸花鬘、無量妙衣纏如來身，七寶為棺，以鐵為槨，聚赤栴檀高一由旬，縱廣正等一拘盧舍。復以花香散於[卄/積]上，蘇油千器以灌栴檀，然後起火。火既發已，復更號慟，灑淚如雨。</p>
<p>「爾時，師子作是念言：『世尊涅槃，我生何為？亦當隨佛入於涅槃。』立此誓訖，重以種種珍妙香花散於[卄/積]上，白㲲纏身，手執火炬，自投火中，火即猛盛，為利眾生歸依世尊而說偈願讚詠如來：</p>

<div class="lg regular" style="margin-left:0em;"><div class='lg-row'>「『如大珍寶聚，　世間之所尊，</div>
<div class='lg-row'>生死苦永盡，　於斯般涅槃，</div>
<div class='lg-row'>自從今已往，　不覩轉法輪。</div>
<div class='lg-row'>我所奉法王，　已入於涅槃，</div>
<div class='lg-row'>宣揚廣大義，　不可復重布。</div>
<div class='lg-row'>何當在大眾，　聞說於菩提？</div>
<div class='lg-row'>諸天及世人，　歡喜讚善說，</div>
<div class='lg-row'>我於今日後，　絕不思議聲。</div>
<div class='lg-row'>世間勝調御，　於此而沈淪，</div>
<div class='lg-row'>龍、神、阿修羅，　及以緊那羅，</div>
<div class='lg-row'>欣悅常歌歎，　不復聞斯音。</div>
<div class='lg-row'>貧者得滿足、　苦惱蒙救護，</div>
<div class='lg-row'>世尊今涅槃，　悉喪所依怙。</div>
<div class='lg-row'>父王無量力，　及弟師子意，</div>
<div class='lg-row'>亦復無慈蔭，　更不聞說法。</div>
<div class='lg-row'>我亦隨世尊，　速取於滅度。</div>
<div class='lg-row'>世間無明道，　何用苦生為？</div>
<div class='lg-row'>今焚此毒身，　願獲不思議。</div>
<div class='lg-row'>我昔與父王，　常於長夜中，</div>
<div class='lg-row'>勤供佛、法、僧，　今得獲果報。</div>
<div class='lg-row'>若我於佛所，　修習諸善行，</div>
<div class='lg-row'>為調伏世間，　得不思議故。</div>
<div class='lg-row'>為令諸眾生，　發不思議願：</div>
<div class='lg-row'>世尊般涅槃，　我投火盛時，</div>
<div class='lg-row'>若人見聞者，　一切得成佛，</div>
<div class='lg-row'>唯除邪謗人，　及證正位者。</div>
<div class='lg-row'>若我修菩薩，　廣大無量行，</div>
<div class='lg-row'>眾生夢見者，　皆令得佛道，</div>
<div class='lg-row'>唯除邪謗人、　及證正位者。</div>
<div class='lg-row'>此身如聚沫，　要當必有死，</div>
<div class='lg-row'>一切眾生類，　若食我肉者，</div>
<div class='lg-row'>是等不可量，　疾當得成佛。</div>
<div class='lg-row'>我修菩薩行，　惡口罵詈者，</div>
<div class='lg-row'>是人值調御，　必當得成佛，</div>
<div class='lg-row'>唯除邪謗人，　及證正位者。</div>
<div class='lg-row'>若人於我身，　修於慈悲觀，</div>
<div class='lg-row'>求第一菩提，　速得成佛道，</div>
<div class='lg-row'>唯除邪謗人，　及證正位者。</div>
<div class='lg-row'>以是燒身緣，　為求彼此願，</div>
<div class='lg-row'>若我心真實，　即還見佛起。</div>
<div class='lg-row'>設得更覩佛，　如先住世者，</div>
<div class='lg-row'>我身投火中，　猶前侍佛時。</div>
<div class='lg-row'>佛起如真身，　今覩不異昔，</div>
<div class='lg-row'>爾乃證諸佛，　相續常不斷。</div>
<div class='lg-row'>唯願普眼尊，　愍攝於世間。』</div>
<div class='lg-row'>佛知王子心，　渴仰甚殷重，</div>
<div class='lg-row'>即於焰聚中，　奮大神通力。</div>
<div class='lg-row'>如從三昧起，　光明倍明顯，</div>
<div class='lg-row'>不可思議眾，　咸歎未曾有。</div>
<div class='lg-row'>廣為時會人，　更作大利益，</div>
<div class='lg-row'>所化既已畢，　還入於涅槃。</div>
<div class='lg-row'>師子既見佛，　示大威神力，</div>
<div class='lg-row'>身心甚欣悅，　坦然快安樂。</div>
<div class='lg-row'>深知諸佛法，　不可得思議，</div>
<div class='lg-row'>如來雖涅槃，　猶應眾生願。</div>
<div class='lg-row'>『不思議戒、定、　智慧與解脫，</div>
<div class='lg-row'>及解脫知見，　神化不可量。</div>
<div class='lg-row'>歸依於世尊，　然後當放身。</div>
<div class='lg-row'>世間妙威儀，　最勝無倫匹；</div>
<div class='lg-row'>自在諸神力，　亦復無等雙。</div>
<div class='lg-row'>如來還涅槃，　一切咸驚惋，</div>
<div class='lg-row'>是故我至心，　歸依普眼尊；</div>
<div class='lg-row'>歸命於善逝，　累盡無為主；</div>
<div class='lg-row'>歸命永離苦，　憐愍於世間。</div>
<div class='lg-row'>正智遍觀察，　了達知他心，</div>
<div class='lg-row'>除諸煩惱病，　成就無量眾。</div>
<div class='lg-row'>大醫人中尊，　施不思議藥，</div>
<div class='lg-row'>能善除世間，　一切眾疾苦。</div>
<div class='lg-row'>歸依無上師，　哀矜眾生者。</div>
<div class='lg-row'>若我讚如來，　一念之功德，</div>
<div class='lg-row'>燒身微毫善，　須臾供養福，</div>
<div class='lg-row'>如是諸淨業，　願施於一切。』</div>
</div><p>「如是，不空見！時天、魔、梵及餘一切世間人民，悉見師子投身盛火，皆大悲愕，生奇特心。命終之後即生梵天，有大神力、威勢、自在。是梵爾時中心念言：『云何忽然來生此間？』重更思惟：『往昔人中已曾奉侍寶肩如來，至心恭敬、尊重、讚歎。佛涅槃已，燒身供養，復說偈頌、發弘誓願，乘此善業得生梵天。我今當往至燒身所。』是梵即時忽然不現，譬如壯士屈申臂頃，便到如來闍維之處，以天栴檀、沈水碎香、俱修摩花、多摩羅跋，種種香花不可稱數，遍散空中如雨而下，十方交紛若風旋雪，供養寶肩如來舍利。向無量力說其本緣：『我是王子師子之身——投火供養命過之者——唯願大王不加慈念。我今已蒙獲諸善利，由昔至誠虔恭奉侍、尊重、歌歎寶肩如來功福果報得生梵天。是故，大王與師子意應共珍敬受持妙法，收取舍利分布供養，無令遺落而生懈怠。大王當知，我生梵天亦常敬持受此勝法。』作是言已，忽然不現。</p>
<p>「又，不空見！無量力王與師子意取水滅火，以諸妙香、眾花、寶鬘、幢幡、伎樂，種種供養。須臾之頃，周遍八萬四千城邑悉起八萬四千塔廟，皆以七珍莊校嚴麗。是諸寶塔高一由延，縱廣正等一拘盧舍，於一一塔周匝各然八萬四千眾香油燈，是諸塔間復以種種香花、伎樂供養如前。尊敬受持如此妙法，無量力王以是善根，與師子意經歷八萬四千劫中不墮惡道，又於八萬四千億劫親近供養六萬諸佛，次第奉敬常不斷絕，世世恒作轉輪聖王。</p>
<p>「又，不空見！寶肩如來涅槃之後，時有菩薩現於世間，名普密王。為愍世間出家學道，菩提樹下結加趺坐，一心定意，正智解脫，豁然大寤，得無上道。</p>
<p>「又，不空見！是師子梵至普密王佛世尊所，住在虛空以天栴檀供養於佛，右遶三匝，稽首作禮，請轉法輪而白佛言：『唯願世尊從道場起，摧諸魔軍，於淨神智無所毀損。願世間師哀從定寤，調御有解諸聲聞眾，開演美妙善逝之法。如來前身久修智慧、攝受善法，今為人尊。過去世中已發弘誓：「願得佛時當度未度。」今願已滿，得安隱處，最勝無為，寂然妙樂，當開甘露解眾三結。』爾時，世尊默然許之。</p>
<p>「時彼大梵及無數天既知如來當轉法輪，咸共歡喜，踊悅無量。梵天于時設諸妙供，即發大願求無上道：『遇普密王應正遍知，生我淨妙功德之聚，以此果報於生死中常得親近覩十方佛。若我供養佛菩提樹，如是種種所修功德，願慈愍故為我說法，以此果報於生死中常得讚歎諸佛塔廟。』</p>
<p>「又，不空見！師子王子燒此一身，以是功德所修善根恒住梵世，值五千佛，供養、敬侍、尊重、讚歎，殖諸善根，發不思願。汝不空見莫生此疑，時無量力王豈異人乎？我身是也。」</p>
<p>時不空見即白佛言：「是二王子為今現在？為已滅度？唯然，世尊！願為說之。」</p>
<p>告不空見：「爾時王子師子意者，彌勒是也；時師子者，汝身是也。王子師子捨此一身，寶肩如來佛法之中，教化成就三萬眾生安住阿耨多羅三藐三菩提心。」</p>
<p>爾時，世尊即說偈言：</p>

<div class="lg regular" style="margin-left:0em;"><div class='lg-row'>「憶念宿世時，　寶肩無量眼，</div>
<div class='lg-row'>出現於世間，　廣利一切眾。</div>
<div class='lg-row'>金色百福嚴，　慈矜哀愍故，</div>
<div class='lg-row'>深解真實諦，　為度諸世間，</div>
<div class='lg-row'>顯示甚深法，　濟苦惱眾生。</div>
<div class='lg-row'>寶肩正遍知，　一切世間尊，</div>
<div class='lg-row'>三輪善逝眾，　七十二億千，</div>
<div class='lg-row'>與是諸大眾，　入城共分衛。</div>
<div class='lg-row'>昔有大國王，　名為無量力，</div>
<div class='lg-row'>自在大威德，　勢能伏一切。</div>
<div class='lg-row'>其王與二子，　俱遊高臺觀，</div>
<div class='lg-row'>王於臺觀上，　遙覩調伏仙，</div>
<div class='lg-row'>寶肩天人師，　翼從諸比丘。</div>
<div class='lg-row'>時王與二子，　速迎人中尊，</div>
<div class='lg-row'>既至如來所，　即廣設妙供。</div>
<div class='lg-row'>頂禮遶三匝，　却立合掌住，</div>
<div class='lg-row'>請佛及眾僧，　盡壽奉所安。</div>
<div class='lg-row'>衣服及餚饌、　極世之珍異，</div>
<div class='lg-row'>八萬四千歲，　奉施未常息。</div>
<div class='lg-row'>時王及二子，　靜心求菩提。</div>
<div class='lg-row'>時佛既滅度，　收取尊舍利，</div>
<div class='lg-row'>為彼寶肩佛，　敬造七寶塔。</div>
<div class='lg-row'>八萬有四千，　微妙甚端雅，</div>
<div class='lg-row'>一一佛塔然，　八萬四千燈。</div>
<div class='lg-row'>時王無量力，　復於善逝處，</div>
<div class='lg-row'>香花、眾伎樂，　深心以供養。</div>
<div class='lg-row'>已種不思議，　無量諸善根，</div>
<div class='lg-row'>歷事六萬佛，　一切世間依，</div>
<div class='lg-row'>至誠求第一，　無上勝菩提。</div>
<div class='lg-row'>比丘！莫疑惑，　往昔有國王，</div>
<div class='lg-row'>汝善聰慧者，　勿生於異見。</div>
<div class='lg-row'>時彼無量力，　今則我身是。</div>
<div class='lg-row'>雜花及眾香、　晝夜明諸燈，</div>
<div class='lg-row'>為利閻浮提，　供養諸如來。</div>
<div class='lg-row'>布施恒不足，　聞法亦復然，</div>
<div class='lg-row'>曾無嬾惰意，　一心求菩提。</div>
<div class='lg-row'>寶肩正覺尊，　無上大明智。</div>
<div class='lg-row'>汝昔曾燒身，　供養於大仙，</div>
<div class='lg-row'>自投猛焰中，　初無畏苦心。</div>
<div class='lg-row'>燒身如然炷，　以油渧其上，</div>
<div class='lg-row'>漸漸不頓盡，　譬如淨燈炷。</div>
<div class='lg-row'>為利眾生故，　供養涅槃佛。</div>
<div class='lg-row'>彼佛已燒身，　汝知方便請，</div>
<div class='lg-row'>覩佛從火起，　光明更明顯。</div>
<div class='lg-row'>見佛不異昔，　心生恃怙想，</div>
<div class='lg-row'>即時捨此身，　為益一切故：</div>
<div class='lg-row'>『若我果斯願，　敬佛亦如前，</div>
<div class='lg-row'>所獲諸功德，　不可得思議。</div>
<div class='lg-row'>我若有宿願，　攝受先世業，</div>
<div class='lg-row'>合集百千萬，　必當得見佛。</div>
<div class='lg-row'>我願若真實，　佛應從火起。』</div>
<div class='lg-row'>佛智甚清淨，　究竟無染著，</div>
<div class='lg-row'>澹然常寂滅，　相續恒不斷。</div>
<div class='lg-row'>知師子心淨，　亦先照其意，</div>
<div class='lg-row'>佛便從火起，　相好更殊特。</div>
<div class='lg-row'>不空見菩薩！　世間怙既起，</div>
<div class='lg-row'>一切願無餘。　彼復發誓願，</div>
<div class='lg-row'>其願不思議，　不可得稱數。</div>
<div class='lg-row'>法主矜世故，　起於猛焰中，</div>
<div class='lg-row'>善逝難思力，　光明更殊勝。</div>
<div class='lg-row'>彼時一切眾，　皆悉懷驚愕，</div>
<div class='lg-row'>淨心發高歎，　欣躍未曾有：</div>
<div class='lg-row'>『奇哉！大神通，　勢力無倫匹，</div>
<div class='lg-row'>甚深佛境界，　不可得思議。』</div>
<div class='lg-row'>一千諸眾生，　見此神變已，</div>
<div class='lg-row'>於諸法不受，　善得心解脫。</div>
<div class='lg-row'>不空見當知，　師子為世間，</div>
<div class='lg-row'>請佛還起時，　一千諸眾生，</div>
<div class='lg-row'>於彼善逝處，　覩佛神變化，</div>
<div class='lg-row'>其心正趣向，　無上菩提道。</div>
<div class='lg-row'>大悲為世間，　廣作利益已，</div>
<div class='lg-row'>佛還入涅槃。　師子亦捨身，</div>
<div class='lg-row'>即於命終時，　忽然生梵天。</div>
<div class='lg-row'>梵天從上來，　以天栴檀末，</div>
<div class='lg-row'>散之以供養，　如來闍維處。</div>
<div class='lg-row'>寶肩滅度已，　有佛普密王，</div>
<div class='lg-row'>最勝人中尊，　天王之大仙，</div>
<div class='lg-row'>哀愍眾生故，　出現於世間。</div>
<div class='lg-row'>是佛坐道樹，　得成菩提已，</div>
<div class='lg-row'>梵天設美餚，　供養於世尊，</div>
<div class='lg-row'>頭面接足禮，　請佛轉法輪。</div>
<div class='lg-row'>普密王如來，　即知梵天心，</div>
<div class='lg-row'>默然而許之。　梵天大欣慶，</div>
<div class='lg-row'>復於燒身所，　更發諸大願。</div>
<div class='lg-row'>是梵已曾修，　不可思議善。</div>
<div class='lg-row'>昔於一劫中，　供養五千佛，</div>
<div class='lg-row'>至心敬世尊，　奉<span class='corr'>侍</span>人中尊。</div>
<div class='lg-row'>又告不空見：　『慎莫懷疑惑，</div>
<div class='lg-row'>汝若有聰慧，　勿生於異見，</div>
<div class='lg-row'>昔日梵天者，　今即汝身是。</div>
<div class='lg-row'>過去五千佛、　善逝般涅槃，</div>
<div class='lg-row'>我悉明見汝，　一一諸佛前，</div>
<div class='lg-row'>燒身以供養，　求第一菩提。</div>
<div class='lg-row'>過去多千佛，　滅度遺舍利，</div>
<div class='lg-row'>如是諸佛所，　捨身及手、足。</div>
<div class='lg-row'>為利眾生故，　修習菩薩行，</div>
<div class='lg-row'>近世及遠世，　我悉咸了知。</div>
<div class='lg-row'>常於百千生，　勤修諸苦行，</div>
<div class='lg-row'>佛在及涅槃，　汝願恒滿足。』</div>
<div class='lg-row'>復告不空見：　『如此諸大願，</div>
<div class='lg-row'>攝取過去世，　無量百千生，</div>
<div class='lg-row'>我住自在力，　今悉照知之。</div>
<div class='lg-row'>汝聖果成就，　即時皆明見，</div>
<div class='lg-row'>攝取不思議，　真實諸行等，</div>
<div class='lg-row'>住佛前讚歎，　供養兩足尊，</div>
<div class='lg-row'>是故今勸請，　眾聖之法王。</div>
<div class='lg-row'>普密王佛所，　攝取最勝願，</div>
<div class='lg-row'>蒙佛現神通，　汝今獲此果。』」</div>
<div class='lg-row'>不空見菩薩，　白言牟尼尊：</div>
<div class='lg-row'>「百千生諸願，　云何得攝取？</div>
<div class='lg-row'>願少為敷拆，　令我得開解。」</div>
<div class='lg-row'>「不空見！昔誓：　『雷音成佛時，</div>
<div class='lg-row'>見坐菩提樹，　我當請說法。』</div>
<div class='lg-row'>先佛名帝幢，　普眼之世尊，</div>
<div class='lg-row'>一切諸眾生，　所共歸依處。</div>
<div class='lg-row'>是時廣發願，　求無上菩提，</div>
<div class='lg-row'>為日光如來，　作大七寶輪。</div>
<div class='lg-row'>汝時於彼處，　已發最勝願，</div>
<div class='lg-row'>不空見菩薩！　此願我悉知。</div>
<div class='lg-row'>造七寶僧坊，　雜色以莊嚴，</div>
<div class='lg-row'>奉今修伽陀，　廣施未來佛。</div>
<div class='lg-row'>發此誓願已，　即時而捨去。</div>
<div class='lg-row'>第一眾尊佛，　人中上師子，</div>
<div class='lg-row'>名不可思議，　善生之世尊。</div>
<div class='lg-row'>奉上七寶蓋，　端飾甚微妙，</div>
<div class='lg-row'>天中天大仙，　蓋身普眼佛，</div>
<div class='lg-row'>明燈供養已，　是處發大願。</div>
<div class='lg-row'>近世及遠世，　多有諸如來，</div>
<div class='lg-row'>千億那由他，　其數復倍上，</div>
<div class='lg-row'>於是諸佛所，　發無量大願，</div>
<div class='lg-row'>令一切眾生，　悉獲快安樂。</div>
<div class='lg-row'>普密王佛前，　先生如是念。</div>
<div class='lg-row'>我今說汝昔，　修行至菩提，</div>
<div class='lg-row'>願一切大地，　皆生種種花。</div>
<div class='lg-row'>雲雷音佛所，　為利世間故，</div>
<div class='lg-row'>爾時發誓願：　『若有諸眾生，</div>
<div class='lg-row'>聞我名字者，　一切皆得佛。』</div>
<div class='lg-row'>於帝幢佛所，　設大珍妙供。</div>
<div class='lg-row'>復發諸善願：　『若眼見我者，</div>
<div class='lg-row'>於此世界中，　皆當得成佛。』</div>
<div class='lg-row'>在日光佛所，　奉上七寶輪，</div>
<div class='lg-row'>無量大光焰，　炫晃甚輝麗。</div>
<div class='lg-row'>時復發願已，　誓生佛剎土。</div>
<div class='lg-row'>七寶嚴僧坊，　雜色甚雅好，</div>
<div class='lg-row'>以此珍奇特，　奉施於善逝。</div>
<div class='lg-row'>又發誓願已，　得天妙宮殿，</div>
<div class='lg-row'>斯處快歡樂，　皆悉成佛道。</div>
<div class='lg-row'>人中師子王，　無上如來所，</div>
<div class='lg-row'>奉上珍寶蓋，　發於殊勝願：</div>
<div class='lg-row'>『願諸眾生類，　不為日所曝，</div>
<div class='lg-row'>身心得安樂，　無復熱惱患。』</div>
<div class='lg-row'>蓋身善逝所，　供施燈明已，</div>
<div class='lg-row'>復發弘誓願：　『若我命過處，</div>
<div class='lg-row'>眾生食肉者，　願皆成佛道；</div>
<div class='lg-row'>若聞我名者，　無有貪悋心，</div>
<div class='lg-row'>乃至夢中聞，　亦無愛惜意，</div>
<div class='lg-row'>一切成佛道，　唯除見諦者。』</div>
<div class='lg-row'>若眼見汝者，　除諸貪、嫉意，</div>
<div class='lg-row'>晝夜夢見時，　亦捨染悋心，</div>
<div class='lg-row'>一切當得佛，　唯除見諦者。</div>
<div class='lg-row'>若有愍念汝、　或生憎嫉者，</div>
<div class='lg-row'>是等於汝所，　當得佛法王。</div>
<div class='lg-row'>若汝臨終時，　又勤求菩提，</div>
<div class='lg-row'>我今如實說，　汝之真功德，</div>
<div class='lg-row'>必於當來世，　獲是無上尊。</div>
<div class='lg-row'>『若有處水、陸、　空行眾生等，</div>
<div class='lg-row'>食我身肉者，　願悉得成佛。』</div>
<div class='lg-row'>我已知汝為，　安樂眾生故，</div>
<div class='lg-row'>勤修菩薩道，　滿足大千行。</div>
<div class='lg-row'>眾生多疑謗，　是故不顯現，</div>
<div class='lg-row'>如此眾生類，　即時於是處，</div>
<div class='lg-row'>若得信念等，　及以歡喜心，</div>
<div class='lg-row'>悉當成正覺，　唯除見諦者。</div>
<div class='lg-row'>若人願樂見，　世間所尊怙、</div>
<div class='lg-row'>或樂轉法輪、　有樂勉眾苦，</div>
<div class='lg-row'>是人為菩提，　利益故發心。</div>
<div class='lg-row'>若有樂供養，　三世諸法王，</div>
<div class='lg-row'>若人欲出生，　一切功德聚，</div>
<div class='lg-row'>如是眾生等，　應持此三昧。」</div>
</div><p>爾時，世尊說是偈已，即從坐起，還入僧坊，於常靜室右脇而臥。</p>

<p class='juan'>菩薩念佛三昧經卷第一</p></div>
</div><!-- end of div[@id='body'] -->
</body></html>