<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩念佛三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu12' />菩薩念佛三昧經卷第四</p><p class="byline">宋天竺三藏功德直譯</p><a id='mulu13' />
<p class='h1'>◎讚三昧相品第九</p><p>爾時，世尊告不空見菩薩摩訶薩言：「善哉，善哉！不空見！無勸汝者乃能如是為諸眾生請問三昧，欲以解脫利眾生故、欲令眾生具不思議淨善根故、欲令眾生獲得三界最勝利故、為令眾生超出三界一切行故、為令眾生於諸有為得善義故、為令眾生深解隨順得饒益故、為令眾生於甚深法決定義故、欲令眾生尊說法故、欲令眾生敬重施故、欲令眾生捨諸有故、欲令眾生趣無上戒故、欲令眾生具足忍故、欲令眾生勤精進故、欲令眾生得禪定故、欲令眾生深重智慧如金剛心善修定故、欲令眾生心離塵故、欲令眾生善攝心故、欲令眾生其心不動猶帝幢故、欲令眾生重法義故、欲令眾生不惜身命厭諸行故，以是等緣請問如來。」</p>
<p>爾時，世尊告不空見：「汝今諦聽，善思念之，吾當為汝分別演說。」</p>
<p>時不空見即白佛言：「唯然，世尊！願樂欲聞。」</p>
<p>告不空見：「諸佛所說菩薩所行念佛三昧，此三昧者，諸菩薩等常應親近、精勤修習。既得修習此三昧已，即便增長見法安樂，增長無貪及以瞋、癡，增長慚愧、六神通等，增長得見一切諸佛，增長無數清淨佛土。得知宿命生死因緣，住胎清曠、母族豪勝，得微妙善、大人相好。具足出家及捨大捨，得知眾生其行相續，具足多聞世出<span class='corr'>世</span>法。又得種種諸善法處，當得善學世無比法，復得善巧說一切法，及得了知前際、後際。字章句相智慧備足，得善轉心、神通變化，善知過患，得廣大力。得知他方諸菩薩等，及以眾生精麁、白黑、長短、大小、處及非處，未成佛道趣向具足。得不動念，神通具足；常得大姓，高族具足；端正威勢，功德具足；得梵音等及以諸辯，無不具足，悉如上說。同如來生無生之生，常生中國，不處邊地，欲求遍往他方世界至諸佛所諮受正法，欲樂住此或遊十方，覲諸如來恭敬供養。彼此菩薩功德具足。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「不空見菩薩！　有妙三昧王，</div>
<div class='lg-row'>我住智力故，　深知此三昧。</div>
<div class='lg-row'>菩薩應當修，　得見十方佛，</div>
<div class='lg-row'>到六通彼岸，　疾得菩提道。</div>
<div class='lg-row'>見諸淨妙土，　攝知生死緣，</div>
<div class='lg-row'>住胎既無比，　母族又殊勝。</div>
<div class='lg-row'>善修諸法行，　相好皆具足，</div>
<div class='lg-row'>出家棄諸愛，　人天所滯慾，</div>
<div class='lg-row'>為利世間故，　求於菩提道。</div>
<div class='lg-row'>生在豪姓家，　永到甘露境，</div>
<div class='lg-row'>具得六神通，　圓足說真智。</div>
<div class='lg-row'>多聞持正法，　獲得大自在；</div>
<div class='lg-row'>多聞廣於海，　如聞皆修行。</div>
<div class='lg-row'>具眾決定義，　及知眾生本，</div>
<div class='lg-row'>學習世、出世，　善法之所趣。</div>
<div class='lg-row'>獲得聰利智，　捐去無知業，</div>
<div class='lg-row'>棄捨有為事，　行於無為法。</div>
<div class='lg-row'>亦得天眼智，　天耳聞諸法，</div>
<div class='lg-row'>憶念宿世行，　知他心意識。</div>
<div class='lg-row'>欲樂現種種，　諸妙神通事，</div>
<div class='lg-row'>常善轉變心，　開演於明脫。</div>
<div class='lg-row'>開發十力慧，　廣利於世間，</div>
<div class='lg-row'>知處及非處，　諸法之所歸。</div>
<div class='lg-row'>說煩惱過患，　常應修此定，</div>
<div class='lg-row'>得趣向具足、　得意無與等、</div>
<div class='lg-row'>得念及威力、　得安行亦然。</div>
<div class='lg-row'>姓族最殊勝，　端嚴甚清顯，</div>
<div class='lg-row'>棄於有為行，　無毀諸功德。</div>
<div class='lg-row'>得大威勢力，　人中最殊勝，</div>
<div class='lg-row'>猶如天帝釋，　天中獨尊嚴。</div>
<div class='lg-row'>欲得無比音、　雄猛諸威音，</div>
<div class='lg-row'>成就義大仙，　當求此三昧。</div>
<div class='lg-row'>如龍歡喜行，　普施電光耀，</div>
<div class='lg-row'>復降甘潤雨，　霑洽於大地，</div>
<div class='lg-row'>是龍所遊境，　實為不思議。</div>
<div class='lg-row'>若安住最上，　神通王三昧，</div>
<div class='lg-row'>能作諸供養，　奉獻無邊佛，</div>
<div class='lg-row'>猶如龍王雨，　澤及於一切。</div>
<div class='lg-row'>欲成就善教，　親近最上說，</div>
<div class='lg-row'>攝取無為樂，　當修此三昧。</div>
<div class='lg-row'>種種深解脫，　<span class='corr'>常</span>宣諸妙偈，</div>
<div class='lg-row'>欲令一切眾，　咸使得安樂。</div>
<div class='lg-row'>常修是三昧，　不離佛菩提，</div>
<div class='lg-row'>及與聲聞眾，　得見他方剎。</div>
<div class='lg-row'>若欲得諮問，　此土之世尊，</div>
<div class='lg-row'>及諸他方佛，　應<span class='corr'>習</span>此三昧。</div>
<div class='lg-row'>若欲見他方，　不思議世尊，</div>
<div class='lg-row'>親近彼諸佛，　蒙光設供養，</div>
<div class='lg-row'>往返諸剎土，　得無數功德。</div>
<div class='lg-row'>應當修諸佛，　所說深三昧，</div>
<div class='lg-row'>往往從生處，　恒得與佛俱。」</div>
</div></div>
<div class='div-pin'><a id='mulu14' />
<p class='h1'>菩薩念佛三昧經正觀品第十</p><p>爾時，不空見菩薩白佛言：「世尊！菩薩摩訶薩若欲成就諸佛所說菩薩念佛三昧者，應當親近修習何法？」</p>
<p>爾時，世尊告不空見：「若諸菩薩欲得修習諸佛所說念佛三昧、欲得親近諸佛如來、復欲疾得阿耨多羅三藐三菩提者，應當安住決定之心，又應永捨不決定心、捨我見心，知無我心。當觀此身如水聚沫、觀於色陰當如芭蕉、次觀受陰如水上泡、復觀想陰如熱時焰、又觀行陰如空中雲、觀於識陰猶如幻化。</p>
<p>「菩薩若欲入此三昧，應當深生怖畏之想。又宜具足慚愧之心，捨不怖畏而作怖畏；捨無慚愧，修慚愧心。具舍摩他、毘婆舍那，以方便智捨我無我，應習智脫及三空門。又當深知三受生起，亦應捨離三不善根。即當起於三昧之聚，觀諸眾生猶如我身；觀四念處，身受心法；觀四食患，作無食想，所謂摶食、觸、思、識等。修不淨想及以慈悲，安住於喜，令捨具足。</p>
<p>「起諸禪定而不味著，亦不毀呰一切諸法。此身不實，猶如幻焰，不樂長壽，應當捨離。善防護心，習學多聞，不慢於法，勤護不謗，即得聞才及以法才。既聞法已，守護是義，尊重佛法、恭敬僧寶。近善知識、遠離惡友，不著世俗言論之味，恒能不離阿蘭若行。心常平等憐愍眾生，其心不退、不懷嫉妬。稱量諸法，心不染累，分別一切無數諸法。常求甚深方等經典，信心堅固不生疑慮，常能精勤讀誦此經——即是諸佛無上道也。</p>
<p>「諸佛功德之所生處，應當如是真實其心，摧伏憍慢，至意聽受，增長正法。離殺、盜、婬、嬾惰、貢高、是非之心，捨存真我、邪謗之說，除穢亂語、滅諸諍論。心樂安住布施、持戒、忍辱、精進、禪定、智慧，諸波羅蜜皆悉具足。能捨頭、目，心不退沒，如四大姓不可改易。身意精勤，不顧軀命，於四供養心無貪著。安住十二頭陀之行，不求己利及以名譽。捨心愛滯，得四神足，離四顛倒及煩惱刺，渡於四流，於四威儀修四念處。令得五根，修行五力，捨於五結，不求五欲福報之慶，捨五穢心，修五解脫，善知五陰。棄六欲處及六身受，除六愛身，修於六念，知六識分，勤求六通。修七覺意，深知七界，所謂害界、恚界、出界、欲界、色界、無色界及以滅界，除斷七使及七識住。捨八嬾惰，去八妄語，知世八法，得八大人覺，知八解脫，修八正道。捨於眾生九居之處，除九慢法，放棄九惱，親近修學喜等九法。又復勤習九次第定，捨十不善、行於十善，方便精勤求佛十力。</p>
<p>「又，不空見！我今略說一切諸佛所說三昧，應當勤修念報佛恩。學三昧已，即得不退阿耨多羅三藐三菩提。而是菩薩以大智力，能為眾生說此三昧，其餘聲聞不能觀察、宣說、書寫、受持、讀誦；若能觀察、書寫、受持、讀誦之者，此人福業亦不唐捐。要當得值佛出於世，若諸菩薩教化受持，疾得不退菩提之道。又，不空見！諸佛所說念佛三昧，名為要法，諸大聲聞所不能行。若人聞說此三昧者，將來之世必當值佛。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若有修諸佛，　所說深三昧，</div>
<div class='lg-row'>觀法心相續，　捨不相續念，</div>
<div class='lg-row'>善觀於陰身，　離我、無我想。</div>
<div class='lg-row'>此身不牢固，　猶如水聚沫、</div>
<div class='lg-row'>虛誑猶如化、　亦如嬰兒語。</div>
<div class='lg-row'>觀色如浮雲、　見受若水泡、</div>
<div class='lg-row'>想如熱時焰、　觀行陰無實，</div>
<div class='lg-row'>猶如彼芭蕉、　觀五識如幻。</div>
<div class='lg-row'>修慚愧、恐畏、　舍摩、毘婆那，</div>
<div class='lg-row'>應遠無慚愧，　除我無我見。</div>
<div class='lg-row'>習如與解脫，　及以三空門，</div>
<div class='lg-row'>又應知三受，　捨三不善根。</div>
<div class='lg-row'>常學三善根，　求最勝三昧；</div>
<div class='lg-row'>勤行戒、定、智，　速得甚深定。</div>
<div class='lg-row'>離諸邪見等，　正習此三昧；</div>
<div class='lg-row'>捨世眾諍論，　常修出世法。</div>
<div class='lg-row'>觀察身念處，　受心亦復然，</div>
<div class='lg-row'>於法無疑惑，　不久得此定。</div>
<div class='lg-row'>常行禪解脫，　不惜身壽命，</div>
<div class='lg-row'>多聞、不貢高，　不誹謗諸法。</div>
<div class='lg-row'>聞法應受持，　持已諦觀察，</div>
<div class='lg-row'>常供養諸佛，　法、僧亦如是。</div>
<div class='lg-row'>若於善知識，　恒念報其恩；</div>
<div class='lg-row'>遠諸惡知友，　不聞邪師論。</div>
<div class='lg-row'>應求讚善者，　常共俱遊處；</div>
<div class='lg-row'>不遠阿蘭若，　應求勝菩提。</div>
<div class='lg-row'>等心於群生，　不毀呰諸法，</div>
<div class='lg-row'>不染一切法，　應知真實法。</div>
<div class='lg-row'>捨諸非法行，　不久得此定，</div>
<div class='lg-row'>除一切諸惡，　及見真我者，</div>
<div class='lg-row'>殺害、慢、婬、盜、　毀呰、嬾惰等，</div>
<div class='lg-row'>不作諸惡口、　邪論、諍訟等。</div>
<div class='lg-row'>次第說佛法，　當求此三昧，</div>
<div class='lg-row'>施、戒、及忍辱、　精進、禪、智等，</div>
<div class='lg-row'>常勤精修習，　成就此諸度，</div>
<div class='lg-row'>不久當得斯，　功德、定、法行。</div>
<div class='lg-row'>若捨內身分，　及外財眷屬，</div>
<div class='lg-row'>不久得菩提，　最靜心三昧。</div>
<div class='lg-row'>若人心如地、　水、火、風空等，</div>
<div class='lg-row'>皆悉當速疾，　獲此妙三昧。</div>
<div class='lg-row'>若有諸人等，　身心甚端直，</div>
<div class='lg-row'>不貪著衣食、　床褥及醫藥，</div>
<div class='lg-row'>是人當疾得，　如此之三昧。</div>
<div class='lg-row'>成就四正勤，　具足四如意，</div>
<div class='lg-row'>捨於四顛倒，　及四煩惱刺，</div>
<div class='lg-row'>永度於四流，　棄捨諸受、取。</div>
<div class='lg-row'>修行五根力，　除斷於五結，</div>
<div class='lg-row'>不求五欲報，　捨諸煩惱心，</div>
<div class='lg-row'>應修五解脫，　及五身三昧，</div>
<div class='lg-row'>諦知五陰法。　深修六和敬，</div>
<div class='lg-row'>遠離不恭敬，　除去六觸身，</div>
<div class='lg-row'>觀六度相續，　捨彼六愛身，</div>
<div class='lg-row'>成就於六通，　深修六念處，</div>
<div class='lg-row'>亦復勤專行，　六識之法分。</div>
<div class='lg-row'>修七菩提分，　復行於七財，</div>
<div class='lg-row'>念捨憍慢處，　除斷七種使；</div>
<div class='lg-row'>當修如此行，　以求勝三昧。</div>
<div class='lg-row'>捨彼七識住，　除此八妄語，</div>
<div class='lg-row'>常修八正道，　得三昧不難。</div>
<div class='lg-row'>得八大人覺，　行八解脫門，</div>
<div class='lg-row'>知世間八法，　即為最勝智，</div>
<div class='lg-row'>如此常修行，　得三昧不難。</div>
<div class='lg-row'>自離於九惱，　亦不惱他人，</div>
<div class='lg-row'>修喜等九法，　次當得三昧。</div>
<div class='lg-row'>聰慧捨十惡，　修行十善業，</div>
<div class='lg-row'>又能遵十力，　得三昧不難。</div>
<div class='lg-row'>常受持善法，　捨諸不善法，</div>
<div class='lg-row'>晝夜常攝心，　得三昧不難。</div>
<div class='lg-row'>住此三昧已，　不思議力說，</div>
<div class='lg-row'>常見佛金色，　亦得聞演法。</div>
<div class='lg-row'>若欲見十方，　滅度、現在佛，</div>
<div class='lg-row'>及以未來世，　饒益眾生者，</div>
<div class='lg-row'>是人當修此，　最上妙三昧。」◎</div>
</div><p>◎爾時，不空見菩薩摩訶薩白佛言：「世尊！菩薩若欲成就一切諸佛所說念佛三昧，云何當令其心相續？」</p>
<p>佛告不空見：「是諸菩薩若能至心憶念過去、未來、現在十方一切無量如來、應、正遍知、明行足、善逝、世間解、無上士、調御丈夫、天人師、佛、世尊，悉知眾生往來生死、住胎具足、母族亦然，及善相好、四毘舍羅、慈悲喜捨、慚愧、恐畏、威儀等行悉亦具足，及舍摩他、毘婆舍那、解脫知行，諸解脫門、念處、正勤、神足、根、力、覺、道等法皆悉具足。知昔四流及生具足，亦知眾生源始具足，生諸六通，起大神足。戒、定、智慧、及以解脫、解脫知見無不具足，無礙解脫及無礙利，一切善法亦皆具足，色心清淨、境智清淨，金色等身清淨具足。而此菩薩應如是念：『諸佛如來至心不動。』亦當安住無所著心。</p>
<p>「復應如是心相續觀：為何等法是如來耶？為以即色是如來耶？為當異色是如來乎？若以即色是如來者，色處眾生具足色陰，而是眾生應是如來。若以異色是如來者，除十二緣豈有如來？又以即受是如來耶？為當異受是如來乎？若以即受是如來者，一切眾生具足受陰，而是眾生應是如來。若以異受是如來者，除十二緣何有如來？想、行、識等亦復如是。為即眼根是如來耶？為異眼根是如來乎？若即眼根是如來者，一切眾生應是如來。若異眼根是如來者，除十二緣何名如來？耳等諸根亦復如是。為即四大是如來耶？為異四大是如來乎？若即四大是如來者，內外四大亦是如來。若離四大是如來者，除十二緣何有如來？地、水、火、風皆亦如是。</p>
<p>「菩薩如是相續觀已，明見色陰既非如來，異彼色陰亦非如來；又見受陰即非如來，若異受陰亦非如來；即想、行、識非如來者，異想、行、識亦非如來。又見眼根非即如來，見異眼根亦非如來；耳、鼻、舌、身非即如來，異耳、鼻等亦非如來。見色、聲等非是如來，異色、聲等亦非如來；見香、味、觸非是如來，異香、味、觸亦非如來；見意及法非是如來，若異意、法亦非如來。見即四大非是如來，見異四大亦非如來；地、水、火、風亦復如是。菩薩如是心相續觀，於一切法得方便智。</p>
<p>「又，不空見！汝以何法能得無上菩提道耶？為以身得？為以心得？若以身得，此身不淨，無所覺知，如草木、瓦礫。菩提非色，無有形質，其相空寂，不可見法。此身既如草木無知，云何當得菩提道耶？若以心得無上道者，心無形相，猶如幻化。菩提無心、亦無色貌，如幻、如化，云何可得？若諸菩薩得如此解：非身能得無上菩提，亦非心得無上菩提，不離身、心得無上道。」</p>
<p>爾時，佛告不空見言：「應當如是觀於如來，作是觀者名為正觀。又，不空見！菩薩如是相續觀法，心不動搖。菩薩應當如是深解，則不退於三昧法也。又常離於不相續心，必當疾得無上菩提。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「心心相續念，　去、來、今現在，</div>
<div class='lg-row'>一切普眼尊，　不久當見佛。</div>
<div class='lg-row'>住佛大威力，　慈哀利世間，</div>
<div class='lg-row'>憶念人中華，　調御功德尊。</div>
<div class='lg-row'>當念昔生死、　住胎、母族姓、</div>
<div class='lg-row'>容相悉具足，　不久當見佛。</div>
<div class='lg-row'>念佛八十好，　及宿世因緣，</div>
<div class='lg-row'>恒集最勝業，　正念善法意。</div>
<div class='lg-row'>念佛六神變，　及大自在通，</div>
<div class='lg-row'>戒、定、智解脫，　皆悉得成就。</div>
<div class='lg-row'>云何最上師，　得此寂靜地？</div>
<div class='lg-row'>念慈世間尊，　悲、喜、捨最上，</div>
<div class='lg-row'>慚愧、力、無畏，　世間威德師。</div>
<div class='lg-row'>念佛舍摩他、　毘婆舍那等，</div>
<div class='lg-row'>又念智解脫，　及以三空門，</div>
<div class='lg-row'>具念修正勤，　神足亦復然。</div>
<div class='lg-row'>念、根、力具足，　及以菩提分，</div>
<div class='lg-row'>念佛離生、滅，　獲此寂靜處。</div>
<div class='lg-row'>念難思善法，　色、受皆清淨；</div>
<div class='lg-row'>想、行及以識，　清淨亦如是。</div>
<div class='lg-row'>念佛真金色，　安住無著心，</div>
<div class='lg-row'>觀何法名佛，　攝心恒相續。</div>
<div class='lg-row'>念色非如來，　四陰亦如是；</div>
<div class='lg-row'>離陰非如來，　想、識應當知。</div>
<div class='lg-row'>念眼非如來，　耳等法亦然；</div>
<div class='lg-row'>離眼非如來，　五情法皆爾。</div>
<div class='lg-row'>念十二因緣，　調心得見佛，</div>
<div class='lg-row'>念四大非佛、　異此四亦非，</div>
<div class='lg-row'>應了十二緣，　見佛不為難。</div>
<div class='lg-row'>若使諸佛陰，　而是如來者，</div>
<div class='lg-row'>眾生悉有陰，　亦應即如來。</div>
<div class='lg-row'>若欲得根、力，　當念十二緣，</div>
<div class='lg-row'>陰非世間師，　異陰亦如是。</div>
<div class='lg-row'>往昔諸因緣，　相續恒分別，</div>
<div class='lg-row'>是以能攝取，　不思議智力。</div>
<div class='lg-row'>此身常無知，　如草木、瓦礫，</div>
<div class='lg-row'>菩提無形色，　寂滅恒不生。</div>
<div class='lg-row'>身不觸菩提，　菩提不觸身；</div>
<div class='lg-row'>心不觸菩提，　菩提不觸心；</div>
<div class='lg-row'>而能有觸相，　實為不思議。</div>
<div class='lg-row'>此是佛世尊，　最勝寂靜處，</div>
<div class='lg-row'>善能滅一切，　外道諸邪見。」</div>
</div><p>爾時，不空見菩薩摩訶薩白佛言：「世尊！菩薩云何得知我見？云何復當得離斯見？」</p>
<p>爾時，世尊告不空見：「菩薩若欲捨我見者，莫著住處，當依無依，欲以法明利益一切；欲吹法螺、擊大法鼓；欲造法船、建立法橋，度諸眾生生死有流。欲觀身相及不相續，此身不淨，穢惡充滿，膿、血、涕、唾九孔恒流，無常敗壞，眴息不住，危脆難信，不可愛樂，猶嬰兒語虛妄無知。是身不實如水聚沫，縱復假以衣服、飲食、香熏莊嚴、種種寶飾，於百千歲恣隨其意，會當磨滅，長夜無益，如此身性是生死法。又為虫獸之所食<span class='corr'>噉</span>，復於長夜或在地獄、畜生、餓鬼、閻羅王所受無量苦，未曾暫息。又於永劫處生死中，為他僮僕，策使萬端。此身長勤受眾苦惱，而初不能知苦斷習、證滅修道、行諸功德。此身雖小，受污甚多，應以是身施諸眾生——若有惜命施其以壽、若須力者當惠其力、須肉與肉、須血與血——當施須者，不求勿與。或於彼人無所利益，願以捨身善心因緣除我見惑、得解無我。住是捨身思惟觀時，不復著於我見之惑，以不堅身修於堅身。</p>
<p>「又，不空見！譬如村邑，多有童子相隨出村，遊戲水邊。見水聚沫，是諸童子競取弄戲，而此聚沫不自覺知為他所弄亦無痛痒。如是，不空見！若有菩薩觀自己身，當知此心猶彼聚沫，無有分別。若此菩薩作是觀者，不久當得此深三昧，亦當疾得無上菩提。」</p>
<p>爾時，世尊即說偈言：</p>

<div class="lg regular" style="margin-left:0em;"><div class='lg-row'>「欲求最勝定、　得不思菩提、</div>
<div class='lg-row'>永捨於我見，　常應觀此身，</div>
<div class='lg-row'>無常、苦、不淨，　涕、唾、臭污等，</div>
<div class='lg-row'>九孔流諸穢，　甚為可厭患。</div>
<div class='lg-row'>虛誑無真實，　此是磨滅法，</div>
<div class='lg-row'>眩惑猶幻化、　亦如水聚沫。</div>
<div class='lg-row'>我此身危脆，　瘡疣之窟宅，</div>
<div class='lg-row'>周遍皆臭毒，　無一可樂處。</div>
<div class='lg-row'>養之初無益，　卒為虫、狼食，</div>
<div class='lg-row'>一切諸樂具，　供饍於此身，</div>
<div class='lg-row'>會歸當朽滅，　終不得一實。</div>
<div class='lg-row'>長勤無邊劫，　苦痛恒萬端，</div>
<div class='lg-row'>地獄、畜生報，　根本受苦處。</div>
<div class='lg-row'>長夜增飢渴，　不可不思議，</div>
<div class='lg-row'>眾苦所逼迫，　為此乖菩提。</div>
<div class='lg-row'>我此身不實，　應施諸眾生，</div>
<div class='lg-row'>解法心無惜，　所須便給之。</div>
<div class='lg-row'>作此思惟已，　即唱如是言：</div>
<div class='lg-row'>『我今捨此身，　血、肉隨意取。</div>
<div class='lg-row'>若有惜命者，　我當惠其壽。』</div>
<div class='lg-row'>亡軀濟眾生，　為疾得三昧。</div>
<div class='lg-row'>段段求水沫，　未曾得堅實，</div>
<div class='lg-row'>我身亦如是，　求真不可得。</div>
<div class='lg-row'>若得此正觀，　疾成菩提道。」</div>
</div><p>爾時，世尊即便微笑。諸佛如來法皆如是：當于世尊微笑之時，面門即放種種色光——青、黃、赤、白、紅、綠、頗梨——上至梵天，從彼還下，遶佛三匝復至頂上。斯光俄頃忽然不現。長老阿難即從坐起，更整衣服，右膝著地，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「最勝調御尊，　微笑非無緣，</div>
<div class='lg-row'>無上世間師，　願為我宣說。</div>
<div class='lg-row'>為以何因緣，　而現此微笑？</div>
<div class='lg-row'>金色百福嚴，　善解於真諦，</div>
<div class='lg-row'>哀矜利益者，　世間所歸趣。</div>
<div class='lg-row'>為以何因緣，　而現此微笑？</div>
<div class='lg-row'>無等人中尊，　最上無過者，</div>
<div class='lg-row'>如來諸功德，　清妙無瑕穢。</div>
<div class='lg-row'>復以何因緣，　而現此微笑？</div>
<div class='lg-row'>住聖大悲尊，　一切所歸者，</div>
<div class='lg-row'>已離諸煩惱，　以淨調御音，</div>
<div class='lg-row'>唯願為我說，　微笑之因緣。</div>
<div class='lg-row'>今日誰應得，　若此深廣義？</div>
<div class='lg-row'>誰住堅固地？　誰國遇吉祥？</div>
<div class='lg-row'>世間所歸尊，　何故現微笑？</div>
<div class='lg-row'>一切所歸趣，　調御為我說。</div>
<div class='lg-row'>願聞清淨人，　微笑之因緣，</div>
<div class='lg-row'>若蒙聖開演，　疑惑則永除。」</div>
</div><p>爾時，世尊告阿難言：「我向說此相續觀時，三萬人得法眼淨；八萬百千億那由他天亦悉離垢，法眼清淨；復有三萬億那由他比丘、比丘尼證阿那含；復有三萬比丘、比丘尼及清信士女得無生忍；三萬眾生發菩提心，即皆修習菩薩之行，於人尊劫悉當成佛，此是初發無上道心；復有九萬億那由他諸眾生等，悉皆不退菩提之道，當得作佛，號曰放光，及離垢尊、釋迦牟尼、日光相佛、月光明佛、天中尊佛；九十二億那由他眾發聲聞心，當成羅漢。」</p>
<p>爾時，世尊作是語時，聲震三千大千世界。佛以天眼見於十方九十億百千那由他諸佛剎土，其中眾生皆見如來放眉間光——名曰明焰——遍照十方。眾生見已，心驚毛<span class='corr'>竪</span>。時彼剎土無量百千萬億那由他諸眾生等遇斯光者，其中有得須陀洹果、斯陀含果、阿那含果、阿羅漢果；有多眾生發菩提心，皆不退轉無上菩提，於未來世當得作佛，皆同一號——號不退轉。</p>
<p>爾時，世尊欲令此義光宣明顯，重說偈言：</p>

<div class="lg regular" style="margin-left:1em;"><div class='lg-row'>「我向宣說此，　心相續觀時，</div>
<div class='lg-row'>即有六十千，　九十九億眾，</div>
<div class='lg-row'>以聞法利故，　而發菩提心；</div>
<div class='lg-row'>復有三萬人，　皆得聖慧眼，</div>
<div class='lg-row'>已聞相續念，　寂定之菩提，</div>
<div class='lg-row'>此等悉得免，　惡道之苦難；</div>
<div class='lg-row'>八萬億諸天，　既聞如來音，</div>
<div class='lg-row'>獲得淨法眼，　永離惡趣苦；</div>
<div class='lg-row'>三萬億四眾，　得不起法忍，</div>
<div class='lg-row'>度脫諸惡道，　無復苦惱患，</div>
<div class='lg-row'>當得成佛道，　如春之敷榮；</div>
<div class='lg-row'>三萬億諸人，　學於菩提道，</div>
<div class='lg-row'>是人亦當得，　諸佛大威力，</div>
<div class='lg-row'>既成無上道，　憐愍於世間；</div>
<div class='lg-row'>六萬千天子，　學習於菩提，</div>
<div class='lg-row'>樂中之樂行，　猶如彌勒尊。</div>
<div class='lg-row'>無礙世間依，　以笑廣利益，</div>
<div class='lg-row'>阿難！汝當知，　皆有因緣故，</div>
<div class='lg-row'>是以我今日，　示發此微笑。」</div>
</div></div>
<div class='div-pin'><a id='mulu15' />
<p class='h1'>菩薩念佛三昧經微密王品第十一</p><p>爾時，不空見菩薩摩訶薩白佛言：「世尊！菩薩摩訶薩云何當知安住慚愧、恐畏等法，捨無慚愧，得此三昧？」</p>
<p>爾時，世尊告不空見：「此諸菩薩所以慚愧，身作諸惡而懷羞怖，口、意行惡復生恥辱，嫉妬、嬾惰亦復如是。若起不善恭敬諸佛、畏懼諸天及以世人，惡不善法可羞恥故，菩薩如是則住慚畏。捨無慚畏、諸不善法，勤修眾善、護清淨行，默然閑寂，三業具足，不久亦當得此三昧，生生恒得值遇諸佛，當疾得於阿耨多羅三藐三菩提。</p>
<p>「又，不空見！奇哉，希有。我念過去經阿僧祇億百千萬那由他劫，初第三劫名為善生、次復有劫名曰寶炬、次復有劫名蓮花池。時濁劫起餘一千年，次復有劫名曰樂住。時有國王生此劫中，名勝微密，有大威德，勢力自在。王所住城名拘修摩清淨香聚，其城縱廣七十由延，有十二重七寶莊校，嚴麗光明如善建城。城北有地，名為離垢。此處有苑，苑名安隱，縱廣正等，面十由延，周匝皆有諸多羅樹，其苑法式猶善建園。又，不空見！爾時有佛，號曰明相如來、應、正遍知、明行足、善逝、世間解、無上士、調御丈夫、天人師、佛、世尊，出現於世。」</p>
<p>佛告不空見：「時明相佛與其眷屬住安隱園，所從比丘九十九億百千那由他，皆阿羅漢，諸漏已盡，無復煩惱，心得自在，所作已辦，所應學者皆悉已學。明相如來、應、正遍知，於其晨朝著衣持鉢，翼從比丘入城乞食。時微密王聞佛當來，即乘大象——象名樂手——前後導從無數百千，皆共出城奉迎世尊。</p>
<p>「又，不空見！是微密王遙見佛來光色相好，微妙殊特，皆大歡喜。即便下象，趣如來所，頭面禮足，右遶三匝，即於道路請佛及僧。時明相佛默然許之。王既知佛已受其請，即於其夜掃灑、燒香、嚴辦種種珍妙供具。復於城內遍竪幢幡，懸諸華鬘、瓔珞、寶蓋，牛頭香汁以灑塵坌，散種種花嚴飾於地，以篋盛花置於座前，作眾妙伎以用供養。</p>
<p>「又，不空見！王辦供已，於晨朝時與諸營從詣安隱園頂禮如來，白言：『世尊！食時已至。』時明相佛聞王請已，即如其相現大神通，與諸比丘俱昇虛空，放淨光明九萬百千照於東方；三方亦然。一一光中有八十億那由他等諸妙蓮華，一一華上有化如來，相好具足如明相佛。是諸如來，眷屬無量，左侍帝釋、右侍梵王，猶如真實釋、梵無異。</p>
<p>「又，不空見！明相如來現此種種神變相時，一念之頃，欲色諸天即作無量眾妙伎樂，以天栴檀、多摩羅跋、沈水、華鬘如是諸香，以用供養明相如來。時彼世尊為王說法：『大王當知，諸行無常、有為皆苦、不實故空，一切諸法悉無有我。所以者何？此身不淨，九孔流穢猶糞中虫，破壞危脆，念念不住。四大諸陰假以為身，飢、渴、寒、熱恒來侵迫。虛誑幻炎猶水聚沫，不得自在磨滅之法，強名為人，無一可恃。是故，大王當深觀察，生死諸行甚可<span class='corr'>厭</span>患，當勤方便，求速遠離。』時微密王聞是語已，合掌向佛而作是言：『如是，世尊！誠如聖教。有為諸行無常、苦、空，一切諸法皆悉無我。現見此身不淨臭穢，眾苦之聚甚可厭患。』時王見佛神通相貌及聞如來所說之法，即發阿耨多羅三藐三菩提心。</p>
<p>「又，不空見！時彼如來知王已發菩提之心，與諸大眾俱受王請，乘虛而往，至城便下。是王從佛步入宮門，獻座已訖，次第而坐。王與群臣、宮內眷屬，及國人民侍立左右，擎諸供饍前受嚫願，各各授食皆令充足。飯食已訖，漱口、澡手，復以種種華香、伎樂、名衣、上寶而以供養。時微密王即於是日，捨四天下及八十四億那由他妃后、婇女，以國王位付其長子，與八十億那由他人俱共往詣明相如來，於彼佛所出家修道。</p>
<p>「王出家已，將欲請法，白言：『世尊！云何菩薩得諸佛所說念佛三昧？若人能得此三昧者，當疾成於阿耨多羅三藐三菩提、具足見法。』時明相佛告微密比丘：『菩薩有二法得此三昧，亦當疾成無上菩提。何謂二法？菩薩應當信於如來所說經典，此大方等諸佛行處。菩薩具足此二法者得此三昧，當疾成佛。復有二法。何謂為二？舍摩他、毘婆舍那。復具二法：捨我無我，安住慚愧、恐畏等法。菩薩若能具<span class='corr'>是</span>二法，得此三昧，疾成正覺。』」</p>
<p>告不空見：「是微密比丘白明相佛：『云何菩薩安住慚愧、恐畏之法得此三昧？』明相如來告比丘言：『菩薩應當捨三惡業、無慚愧等諸不善法，住於慚愧、恐畏之法。而是菩薩慚、畏具足，捨諸不善、修行善法，應護清淨身、口、意業。』</p>
<p>「又，不空見！是時比丘於彼佛所聞說過患，即捨無慚、恐畏諸惡，精勤攝心，住諸善法，不失善法，欲令滿足。復更攝心安住正觀——觀一切法不增、不減，亦不見法去、來，生、滅。</p>
<p>「微密比丘作是觀時，不見諸法有種種相。觀十二緣，如夢、如炎；觀於諸法，如影幻化；觀於諸法，無增、無減；觀於諸法，無名、無性；觀一切法，無滅、無生。微密菩薩如是修行，不久當得此三昧也。獲三昧已，辯才不斷，過六萬億那由他劫當得阿耨多羅三藐三菩提。」</p>
<p>佛告不空見：「汝莫生疑，爾時捨國出家學道微密王者豈異人乎？蓮花上佛如來是也。微密菩薩安住慚愧，修習成就一切善法，不久便得如此三昧。</p>
<p>「又，不空見！我今語汝諸佛所說念佛三昧，若有眾生不種善根，終不得聞如此三昧。」</p>
<p>告不空見：「若善男子、善女人等，曾於過去無量佛所親近、供養、殖眾善本，方得聞此三昧寶王。何況書寫、讀誦、受持、分別解說、觀其義趣？是善男子、善女人等，所種善根無量無邊，不可稱計。是諸人等修菩薩乘，方得少聞如此三昧，次第當得阿耨多羅三藐三菩提；唯除身證。」</p>
<p>時不空見白言：「世尊！是諸眾生不學大乘，為能得此三昧寶不？」</p>
<p>佛言：「如是，亦當能得。又，不空見！譬如有藥，其質堅䩕，不可斫刺，以石磨取，用之塗鼓。若有怨敵臨陣戰時，彼軍亦以毒塗其箭，聞鼓音聲，毒不能行。如是，不空見！若善男子、善女人等少得遇聞三昧光聲，是人皆當得於無上菩提之道；唯除身證。</p>
<p>「又，不空見！譬如眾生若依須彌金色之邊，其身即與彼山同色。所以然者，山勢力故。如是，不空見！若有善男子、善女人等少聞三昧威光之力，當得阿耨多羅三藐三菩提；唯除身證。所以者何？而此三昧功德最勝不思議故。</p>
<p>「又，不空見！譬如諸水，悉入大海，同其一味。所以然者，以海力故。若善男子、善女人等不能讀誦、持、說、書寫，但得暫聞此三昧寶，一切皆當得無上道。所以者何？三昧力故。</p>
<p>「又，不空見！若人正說：『諸佛法門得三昧母，說此三昧。』是名正說。若人正說：『如是三昧，無量無邊功德之聚，攝取長養。』是名正說。</p>
<p>「又，不空見！菩薩摩訶薩修行布施，於一念頃以眾妙寶奉獻恒沙諸佛世尊，以此功德當得成佛。若人讀誦、受、持、解說、書此三昧，功德勝彼布施之福不可稱計。」</p>
<p>爾時，世尊即說此偈：</p>

<div class="lg regular" style="margin-left:0em;"><div class='lg-row'>「我念往昔生，　調御明相佛，</div>
<div class='lg-row'>一切諸世間，　咸共所歸趣。</div>
<div class='lg-row'>慈悲哀眾生，　為說眾妙法，</div>
<div class='lg-row'>是佛大知見，　明了三世法。</div>
<div class='lg-row'>如此普明尊，　世間最為上。</div>
<div class='lg-row'>如來不思議，　無量深智力，</div>
<div class='lg-row'>開顯諸法門，　為利群生故，</div>
<div class='lg-row'>發起大悲心，　拔濟無量苦。</div>
<div class='lg-row'>明相善逝尊，　八億聲聞眾，</div>
<div class='lg-row'>皆是阿羅漢，　諸漏悉已盡，</div>
<div class='lg-row'>是諸應真等，　隨從法王逝。</div>
<div class='lg-row'>時有安隱園，　在城東北隅，</div>
<div class='lg-row'>大仙經行處，　恒與聖眾俱。</div>
<div class='lg-row'>時有轉輪王，　微密勇健士，</div>
<div class='lg-row'>憐愍一切故，　導從出彼城。</div>
<div class='lg-row'>是王遙覩佛，　其心甚寂怕，</div>
<div class='lg-row'>相好殊世表，　威儀亦無比。</div>
<div class='lg-row'>王即步奉迎，　往到世依所，</div>
<div class='lg-row'>既至如來前，　頭頂接足禮。</div>
<div class='lg-row'>合掌恭敬已，　往住於一面，</div>
<div class='lg-row'>請佛受明供，　世尊默然許。</div>
<div class='lg-row'>王知佛垂許，　還勅諸官屬，</div>
<div class='lg-row'>灑掃宮城內，　嚴辦諸餚饍。</div>
<div class='lg-row'>王復到佛所，　白言：『食時至，</div>
<div class='lg-row'>世尊若矜愍，　願時屈威神，</div>
<div class='lg-row'>與諸聖眾俱，　至當奉微供。』</div>
<div class='lg-row'>時佛聞王請，　即現大神變，</div>
<div class='lg-row'>普放千億光，　遍滿十方剎，</div>
<div class='lg-row'>一一光明中，　化作億蓮華。</div>
<div class='lg-row'>大悲愍眾生，　為眾現斯瑞。」</div>
<div class='lg-row'>又告不空見：　「彼諸蓮華中，</div>
<div class='lg-row'>有大威德王，　相好特端嚴。</div>
<div class='lg-row'>各以最勝意，　廣說諸佛法：</div>
<div class='lg-row'>『諸行皆無常，　苦、空亦如是，</div>
<div class='lg-row'>無我恒不實，　此為磨滅法。</div>
<div class='lg-row'>有何聰慧人，　而生樂著心？</div>
<div class='lg-row'>諸行猶幻炎，　破壞流動法。』</div>
<div class='lg-row'>大悲明相佛，　演說如是法。</div>
<div class='lg-row'>諸天見世尊，　奮大神通時，</div>
<div class='lg-row'>作眾上妙伎，　廣設香花供：</div>
<div class='lg-row'>『善哉！佛威力，　不可得稱說。』</div>
<div class='lg-row'>王覩神化已，　兼設妙供養，</div>
<div class='lg-row'>捐去四天下，　及以五欲樂，</div>
<div class='lg-row'>出家守一心，　以修菩提道。</div>
<div class='lg-row'>是王學道時，　問彼明相佛：</div>
<div class='lg-row'>『安住何等法，　得佛力三昧？』</div>
<div class='lg-row'>時佛說二法，　如是應當修，</div>
<div class='lg-row'>得此深妙定，　施不思議樂。</div>
<div class='lg-row'>聞佛說法已，　踊躍充遍身，</div>
<div class='lg-row'>即發菩提心，　當得此三昧。</div>
<div class='lg-row'>微密比丘者，　蓮華上佛是，</div>
<div class='lg-row'>若人信如來、　不誹謗此經，</div>
<div class='lg-row'>是人住佛境，　疾得此三昧；</div>
<div class='lg-row'>若人畏生死，　心不著於我，</div>
<div class='lg-row'>常修舍摩他，　及毘婆舍那，</div>
<div class='lg-row'>是人如此相，　疾得此三昧；</div>
<div class='lg-row'>安住慚、恐畏，　常修於止、捨，</div>
<div class='lg-row'>利智勤苦行，　速得此寂定；</div>
<div class='lg-row'>觀法無增減，　一切如虛空，</div>
<div class='lg-row'>是聰慧菩薩，　疾得此三昧；</div>
<div class='lg-row'>不見諸法起，　亦不見其盡，</div>
<div class='lg-row'>恒觀法無常，　亦如夢幻等，</div>
<div class='lg-row'>常能勤習行，　不久得此定；</div>
<div class='lg-row'>不見法異相，　唯覩無生、滅，</div>
<div class='lg-row'>又如影響炎，　當得此三昧；</div>
<div class='lg-row'>觀諸法平等，　無有差別相，</div>
<div class='lg-row'>內既無身想、　觀外亦復然，</div>
<div class='lg-row'>不見其名字，　亦無有生、滅，</div>
<div class='lg-row'>若能如是觀，　疾得此三昧。</div>
<div class='lg-row'>時微密比丘，　如是諦觀已，</div>
<div class='lg-row'>初中及後夜，　其心常相續。</div>
<div class='lg-row'>既聞如來說，　不久得此定，</div>
<div class='lg-row'>即於一念頃，　而證此三昧。</div>
<div class='lg-row'>得不斷菩提，　即覩十方佛，</div>
<div class='lg-row'>具諸有為行，　其心漸清淨。</div>
<div class='lg-row'>比丘在生死，　滿十六千劫，</div>
<div class='lg-row'>曾供無量億，　諸佛之世尊，</div>
<div class='lg-row'>然後獲寂定，　得於無上道。」</div>
<div class='lg-row'>佛告不空見：　「莫心疑、不信，</div>
<div class='lg-row'>汝是聰哲人，　勿懷於異見。</div>
<div class='lg-row'>爾時比丘者，　蓮華上佛是。</div>
<div class='lg-row'>我今語於汝、　諸天及世人：</div>
<div class='lg-row'>若欲觀一切，　無量諸法者，</div>
<div class='lg-row'>是人<span class='corr'>應當</span>修，　如此妙三昧；</div>
<div class='lg-row'>若有人樂欲，　生無量功德，</div>
<div class='lg-row'>施眾難思樂，　當持此三昧；</div>
<div class='lg-row'>若人樂欲見，　十方三世佛，</div>
<div class='lg-row'>復樂轉法輪，　當持此三昧；</div>
<div class='lg-row'>若有人樂欲，　具足諸相好，</div>
<div class='lg-row'>深知生死緣，　亦備眾善本，</div>
<div class='lg-row'>是以當勤持，　如此勝三昧；</div>
<div class='lg-row'>若有人樂欲，　遠離諸惡趣，</div>
<div class='lg-row'>為利眾生故，　當持此三昧；</div>
<div class='lg-row'>如是善人等，　昔已曾供養，</div>
<div class='lg-row'>非一、二與十，　無量億諸佛，</div>
<div class='lg-row'>求最上菩提，　得持此三昧。</div>
<div class='lg-row'>若人樂欲求，　正念聞三昧，</div>
<div class='lg-row'>已曾多供養，　過去無量佛，</div>
<div class='lg-row'>是人久勤修，　過去所行道。</div>
<div class='lg-row'>若人於彼處，　聞說勝三昧，</div>
<div class='lg-row'>即發歡喜心，　踊躍意無量，</div>
<div class='lg-row'>昔已曾供養，　多億天中天。</div>
<div class='lg-row'>若人於此經，　常修相續心，</div>
<div class='lg-row'>讀誦及解說、　受持與書寫，</div>
<div class='lg-row'>是人已曾見，　無量大明力。</div>
<div class='lg-row'>譬如戰場所，　他陣放毒箭，</div>
<div class='lg-row'>以聞藥鼓聲，　毒消得歡樂。</div>
<div class='lg-row'>若人聞如是，　勝定妙三昧，</div>
<div class='lg-row'>為他說此法，　得明三昧力，</div>
<div class='lg-row'>當來必成佛，　唯除身證者。</div>
<div class='lg-row'>如須彌功德，　依者同其色；</div>
<div class='lg-row'>行者有深慧，　聞定亦復然。</div>
<div class='lg-row'>若有人得聞，　最勝三昧聲，</div>
<div class='lg-row'>斯人功德聚，　猶如大海量，</div>
<div class='lg-row'>決定明三昧，　當得於菩提。</div>
<div class='lg-row'>譬如江河水，　悉入於大海，</div>
<div class='lg-row'>異本眾流相，　皆同一醎味；</div>
<div class='lg-row'>若人聞如是，　微妙之三昧，</div>
<div class='lg-row'>即同菩提性，　無異、無分別。</div>
<div class='lg-row'>若有諸菩薩，　於多億劫中，</div>
<div class='lg-row'>勤修行布施，　為利一切眾，</div>
<div class='lg-row'>諸佛世依所，　廣植無量業，</div>
<div class='lg-row'>是諸菩薩等，　涉歷無數劫。</div>
<div class='lg-row'>雖行布施業，　得福未為多，</div>
<div class='lg-row'>慈心說三昧，　功德勝於彼。</div>
<div class='lg-row'>如母能生育，　此三昧亦然，</div>
<div class='lg-row'>顯現難思議，　諸佛之功德。</div>
<div class='lg-row'>是人聰慧故，　常修此三昧，</div>
<div class='lg-row'>不久當疾得，　無上自然佛。」◎</div>
</div>
<p class='juan'>菩薩念佛三昧經卷第四</p></div>
</div><!-- end of div[@id='body'] -->
</body></html>