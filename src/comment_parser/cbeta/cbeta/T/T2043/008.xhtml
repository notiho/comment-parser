<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿育王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'>
<p class='juan'><a id='mulu20' />阿育王經卷第八</p><p class="byline">梁扶南三藏僧伽婆羅譯</p><a id='mulu21' />
<p class='h2'>佛弟子五人傳授法藏因緣下</p>
<div class='div-other'><a id='mulu22' />
<p class='h3'>優波笈多因緣</p><p>爾時舍那婆私於大醍醐山起寺已。即便思惟。賣香商主名笈多。生已未生。見其已生。其兒名優波笈多。世尊所記無相佛。我入涅槃百年後能作佛事。生已未生。見其未生。舍那婆私以方便力。教化賣香商主令其精進。時舍那婆私一日多將弟子入其家。別日與一弟子入其家。復於一日獨入其家。笈多當作佛事。見舍那婆私獨來其家。問言。聖人何故獨無弟子隨從。長老語言。我是老人。何得有人隨從於我。若有人樂精進出家則有隨從。笈多語言。我樂在家受五欲樂不能出家。若我生兒當隨長老。長老言。如是如是。恒作此願。勿令退失。乃至笈多生兒。名阿波笈多<span class='note-inline'>(翻不正護)</span>。至其長大。舍那婆私往至笈多所語言。汝先有願。若我生兒。當與長老。今兒已生。此兒有德汝當聽其隨我出家。笈多言。我今唯有一兒。若第二兒生當與長老。時舍那婆私思惟。此兒是優波笈多不。見其非是。語笈多言。如是。乃至第二兒生名陀那笈多<span class='note-inline'>(翻寶護)</span>。至其長大。舍那婆私往笈多處語言。汝先願第二兒生當與我。今兒已生。汝當聽其隨我出家。笈多答言。長老勿瞋。我有二兒共治家業。一令覓物。一令守護。若第三兒生。當與長老。舍那婆私復更思惟。此是優波笈多不。見其非是。語笈多言。如是。乃至第三兒生。端正好色甚可愛樂。過人之色不及天色。是故名為優波笈多。是兒長大。其父留之以法治生多獲其利。時舍那婆私往笈多處語言。善男子。汝先願第三兒生當以與我。今兒已生。汝當聽其隨我出家。笈多答言。我當作誓令其治生。若長若退不得出家。不長不退乃聽出家。是時魔王令摩偷羅國一切人眾悉買其物令其得利。乃至舍那婆私往笈多所。時優波笈多正在賣香。長老語言。汝心心法生。云何為善。云何為惡。優波笈多答言。我今不知心心法。云何為善。云何為惡。長老語言。若心心法與貪嗔癡相應。是名為惡。與不貪不瞋不癡相應。是名為善。乃至長老復於異時更往優波笈多所語言。善男子。汝云何心心法生。為善為惡。答言。我今不知心心法。云何為善。云何為惡。長老言。汝今欲知心心法為善惡者。若能受道除心心法惡。我當作事。時長老以黑白土為丸而語之言。若汝黑心起取黑丸。若白心起取白丸。當作不淨觀。如所說念佛應當思惟。是時優波笈多欲善作心心法而取多黑丸。乃至不得一白丸。復更思惟取二分黑丸一分白丸。復更思惟取。半黑丸半白丸。復更思惟取。二分白丸。一分黑丸。復更思惟乃至一切白心起悉取白丸。是時摩偷羅國有婬女。名婆娑婆達多<span class='note-inline'>(翻天主與)</span>。其有一婢。往優波笈多處買香。多得香還。其主問言。汝於何處得此多香。將不於估客偷此香來。婢答言。有估客名優波笈多。形色具足言語微妙。以法賣物。其主聞已。於優波笈多起婬欲心。復令其婢至優波笈多處。汝當語彼云。我欲與汝共相娛樂。乃至其婢白優波笈多。優波笈多言。汝可答彼。我今相見。未是其時。婢還白其主。其主云。彼不能以五百銀錢與我。是故不來。復令婢往而語之言。我不須錢。但須汝來共相娛樂。其婢復往優波笈多所說其此言。優波笈多猶答言。我今相見。未是其時。乃至別有長者子。往婆娑婆達多所。復有一商主。從北天竺來。將五百匹馬及種種物至摩偷羅國。至已問摩偷羅國人。此國何處有第一端正女人。國人答言。有女人第一端正。名婆娑婆達多。商主又言。我今欲以五百銀錢及種種寶物往至其處。是時婬女貪其物故。殺長者子取其身骸置不淨處。與後商主共相娛樂。是長者子親善知識於不淨處覓得身骸往白國王。國王語言。汝可取彼婆娑婆達多。截其手脚及以耳鼻散置野外。乃至如王教令截其手脚散置野外。是時優波笈多。聞婆娑婆達多手脚被截散在野外。即便思惟。我於本時不樂見之共受五欲。今時欲見觀其手脚及其耳鼻。復說偈曰。</p>

<div class="lg regular"><div class='lg-row'>昔以最勝衣　及種種寶飾</div>
<div class='lg-row'>如是等眾具　莊嚴於其身</div>
<div class='lg-row'>若人樂解脫　欲厭離於世</div>
<div class='lg-row'>是時不當見　寶飾莊嚴身</div>
<div class='lg-row'>今時應往觀　無慢無歡喜</div>
<div class='lg-row'>其色還本相　視之生厭離</div>
</div><p>爾時優波笈多。將一小兒捉繖隨從行至野外。是時其婢憶念其恩住其身邊。驅逐烏鳥不令侵啄。乃至其婢語之。先數遣喚優波笈多。其人今來起欲心耶。其主聞之。即便說言。我好形容。今已毀壞。實為大苦。於此地上為血所污舉身皆赤。我身如是。云何見之而起欲心。語其婢言。我手脚耳鼻集之一處無令得見。乃至其婢集在一處以衣覆之。是時優波笈多至已。對婆娑婆達多立而觀之。婆娑婆達多見優波笈多語言。聖善至。昔時我身堪受五欲。于時遣使而言非時今手脚被截在血泥。何故而來。復說偈言。</p>

<div class="lg regular"><div class='lg-row'>前時之身　猶如蓮花　大價寶衣</div>
<div class='lg-row'>以為莊嚴　而無功德　故不見汝</div>
</div><p>我今如此。汝何故來。即身離莊嚴離歡喜。血為塗香見之驚惋。優波笈多答言。我今非是起欲心來。為見貪欲想及不淨想。是故我來。復說偈曰。</p>

<div class="lg regular"><div class='lg-row'>以諸寶衣　及種種花　莊嚴汝身</div>
<div class='lg-row'>見者心亂　一切眾人　有欲見者</div>
<div class='lg-row'>以無物故　而不得見　今汝此身</div>
<div class='lg-row'>散在諸處　一切眾人　無不見者</div>
<div class='lg-row'>色還本相　離於莊嚴　臭處如是</div>
<div class='lg-row'>尸骸共住　身薄皮覆　以血灌之</div>
<div class='lg-row'>薄皮覆之　以肉泥之　千脈纏縛</div>
<div class='lg-row'>處處周遍　此身如是　云何起愛</div>
<div class='lg-row'>復說姊妹　外可愛色　世間人見</div>
<div class='lg-row'>起於欲心　若知其內　即得解脫</div>
<div class='lg-row'>貴賤尊卑　皆有臭尸　愚者見之</div>
<div class='lg-row'>起於淨見　智者見之　起不淨見</div>
<div class='lg-row'>此身臭穢　是不淨處　以種種香</div>
<div class='lg-row'>用以熏身　此身可惡　垢膩膿血</div>
<div class='lg-row'>種種衣服　以自莊嚴　身不淨篋</div>
<div class='lg-row'>以水淨之　愚夫罪人　愛著此身</div>
<div class='lg-row'>若有人聞　佛說善法　隨從受持</div>
<div class='lg-row'>厭離五欲　樂解脫心　入寂靜林</div>
<div class='lg-row'>依道為筏　渡有彼岸</div>
</div><p>婆娑婆達多聞其言深畏生死。聞佛功德變其意樂於涅槃。即便說偈答優波笈多。</p>

<div class="lg regular"><div class='lg-row'>如是如是　如汝所說　汝實智慧</div>
<div class='lg-row'>有大慈悲　今當更說　如來妙法</div>
</div><p>乃至優波笈多。次第說法。所謂四諦。優波笈多更觀其身。觀其身竟得厭欲界。以自說法故通達四諦得那含果。婆娑婆達多得須陀洹果。是時婆娑婆達多語優波笈多言。善哉善哉。摩訶薩埵。以汝力故覆三惡道大苦惱處。開發天堂涅槃之道。復次如來應等正覺及以法僧我今歸依。復說偈言。</p>

<div class="lg regular"><div class='lg-row'>我往歸依佛　兩足第一尊</div>
<div class='lg-row'>佛眼若青蓮　天人中可貴</div>
<div class='lg-row'>清淨離欲法　無上應真僧</div>
</div><p>乃至優波笈多。以說法故。令其歡喜還歸本處。去已未久。婆娑婆達多即便命終生於天上。是時諸天為摩偷羅國人說其生天。諸人聞已供養其身。是時長老舍那婆私。往笈多所語言。汝當聽優波笈多隨我出家。笈多答言。我先有約。令其治生不利不銳。乃聽出家。乃至長老舍那婆私。以神通力令其治生不利不銳。是時優波笈多即自思惟。稱量算計不利不銳。舍那婆私更至笈多所而語言。汝此兒是佛所記。我入涅槃百年後當作佛事。汝當聽其隨我出家。乃至笈多聽其出家。是時長老舍那婆私將優波笈多往那哆婆哆寺。與其出家受具足戒。至第四羯磨除一切結得阿羅漢果。是時舍那婆私語優波笈多言。善男子。如佛所記。我入涅槃百年後。有比丘名優波笈多無相佛當作佛事。如是再說。佛弟子中教化第一。善男子。汝當作佛法饒益。優波笈多答言。如是。舍那婆私教其說法。摩偷羅國一切人民聞有比丘名優波笈多無相佛當說法。無量千人皆欲往聽。乃至長老優波笈多入三昧思惟。見佛說法處四眾圍繞如半月形。復更思惟。世尊說法次第云何。即見次第。謂欲味欲過欲出及四信等。如是次第乃至涅槃。優波笈多亦如是說法。是時魔王於大眾中雨於真珠以亂人心。眾人亂故無有一人能見四諦。優波笈多見眾心亂。即自念言。誰作此事以亂眾心。即見知是魔王所作。至第二日倍多人來。優波笈多更次第說四諦真法。是時魔王復更雨金以亂眾心。無有一人能見四諦。優波笈多見眾心亂。即自念言。誰作此事以亂眾心。即見知是魔王所作。至第三日復倍多人來。優波笈多復更說法。是時魔王更雜雨珠金及作天伎樂。是時眾人未得離欲。見色聞聲其心變動。不復聽法。是時魔王即以花鬘繫優波笈多項。乃至優波笈多思惟。誰作此事。即知是魔王所作。優波笈多生意。此魔王於世尊法藏常作亂事。何故世尊不教化之。即自思惟。是我可化。佛記於我為無相佛。教化人攝受故。乃至思惟。今欲化之是其時不。即見魔王受化時至。是時長老優波笈多取三死尸。一者死蛇。二者死狗。三者死人。以神通力變三死尸以作花鬘往魔王處。魔王見優波笈多生大歡喜。優波笈多已受我化。即便以身欲受花鬘。優波笈多自手縛之。即以死蛇繫其頂上。死狗死人繫其頸下。優波笈多語魔王言。如汝先以非法之花以辱於我。如是我今還以死尸繫縛於汝。汝今已與佛子和合。若有神力可以現我。譬如大風能動海水以為波浪。而不能動摩羅耶山<span class='note-inline'>(翻離垢山)</span>。是時魔王欲脫死尸。用力極多而不能脫。譬如蚋子不能移山。魔王瞋忿上昇虛空。而說偈言。</p>

<div class="lg regular"><div class='lg-row'>若我自不能　從頸脫死尸</div>
<div class='lg-row'>有餘天能脫　其力則大我</div>
</div><p>長老優波笈多復以偈言。</p>

<div class="lg regular"><div class='lg-row'>汝往歸依梵　及日月帝釋</div>
<div class='lg-row'>入火及大海　不燥爛不脫</div>
<div class='lg-row'>我以此死尸　繫著於汝頸</div>
<div class='lg-row'>神力之所作　無有能脫者</div>
</div><p>爾時魔王往摩醯首羅及帝釋等三十三天四天王。為脫死尸而不得。脫復往大梵天處。大梵語言。善男子。十力弟子神力所作。誰能脫之。如大海岸水不能破。復說偈曰。</p>

<div class="lg regular"><div class='lg-row'>如蓮花絲　縛於雪山　有能稱舉</div>
<div class='lg-row'>此不為難　神通之力　死尸繫身</div>
<div class='lg-row'>我今不能　為汝脫之　若我諸天</div>
<div class='lg-row'>所有之力　不及如來　弟子之力</div>
<div class='lg-row'>譬如餘光　不及火光　如此火光</div>
<div class='lg-row'>不及日光</div>
</div><p>魔王語言。云何教我所作。我於今者當歸依誰。大梵語言。汝今速往歸依優波笈多。如人於此地墮即於是地得起。汝今從其神力墮。還從其神力起。是時魔王方知佛子神力為大。即便思惟復說偈言。</p>

<div class="lg regular"><div class='lg-row'>若梵王歸依　佛弟子法藏</div>
<div class='lg-row'>誰復能思量　如來之神力</div>
<div class='lg-row'>如來之神力　實能降伏我</div>
<div class='lg-row'>但以慈悲故　是故不降伏</div>
</div><p>我今已知佛力不復廣說。復說偈言。</p>

<div class="lg regular"><div class='lg-row'>今我已知　世尊慈悲　心離煩惱</div>
<div class='lg-row'>譬如金山　我無明故　處處亂佛</div>
<div class='lg-row'>處處作惡　而不降伏</div>
</div><p>爾時欲界主魔王無逃避處離優波笈多而思惟。即捨慢心往優波笈多處。禮其足說言長老我從菩提樹間乃至今日。於世尊所起種種惡無量無數。復於娑羅國婆羅門舍。佛往彼處令不得食。是我所作。我所作惡佛亦不嗔我。或時化作龍蛇惡鬼種種可畏以怖。世尊亦不嗔我。長老今日無有慈悲。令一切世間天人阿修羅皆見怪笑令我羞愧。優波笈多言。汝無智慧不能思惟。欲以如來慈悲功德比於比丘。譬如芥子比須彌山。無異螢火等彼日光。取一掬水同於大海。如是沙門慈悲不得比十力慈悲佛。以是因緣。汝所作罪佛忍受之。魔王言。佛斷一切惑。除一切疑。有大忍辱。我以煩惱惡故常欲惱佛。世尊以慈悲覆護於我。以是故。佛不伏我。長老當說。優波笈多答言。善男子。汝今當聽。汝於佛多作眾惡種不善法。除於如來生信敬心無以除滅。是故佛見當來久遠不伏於汝。復說偈言。</p>

<div class="lg regular"><div class='lg-row'>汝心少敬重　如來則發起</div>
<div class='lg-row'>從小增長大　當得涅槃果</div>
<div class='lg-row'>汝所作眾罪　今但略說之</div>
<div class='lg-row'>當以念慧水　洗除煩惱垢</div>
</div><p>爾時魔王念佛舉身毛竪。如歌曇婆花<span class='note-inline'>(不解翻)</span>。復說偈言。</p>

<div class="lg regular"><div class='lg-row'>我多種種　苦惱世尊　世尊不瞋</div>
<div class='lg-row'>我願相應　如兒罪過　父不責之</div>
</div><p>爾時魔王多時思惟佛恩。以念佛故令其心冷禮長老之足而說偈言。</p>

<div class="lg regular"><div class='lg-row'>長老今日　已攝受我　能令於我</div>
<div class='lg-row'>恭敬世尊　今以死尸　繫縛我頸</div>
<div class='lg-row'>以為莊嚴　唯願大仙　以慈悲力</div>
<div class='lg-row'>為我脫之</div>
</div><p>長老優波笈多言。若能有約當為脫之。魔王問言。云何為約。優波笈多言。汝從今去莫惱比丘。魔王答言如是如是。復當云何教我所作。長老答言。世尊法藏當廣流布。是我所作。是時魔王驚而復說。教我所作。長老答言。汝今當知如來。入涅槃百年後我時出家。世尊法身我已得見。世尊色身我所未見。汝今為我所攝受故。如來色身汝當現我。我於今者更無所樂。唯樂見佛身。魔王偈答。</p>

<div class="lg regular"><div class='lg-row'>當共作約　若見我作　如來身色</div>
<div class='lg-row'>不得見禮　此是一切　智恭敬故</div>
<div class='lg-row'>長老禮我　我當自滅　令無有力</div>
<div class='lg-row'>擔聖人禮　如伊蘭芽　不能勝持</div>
<div class='lg-row'>象牙所擔　故先共約</div>
</div><p>長老優波笈多答言。如是。我不禮汝。魔王復言。小待須臾。乃至我入林中猶如往昔有一長者名曰首羅。我於爾時欲亂彼故化作佛身。金色晃曜圓光一尋猶如日光。如是色身不可思議。我今故作令人見者悉生信樂。是時長老優波笈多答言。如是。即便為除三種死尸。為欲見於如來色身故。是時魔王即入林中化作佛身。作佛身竟從林而出。譬如女人入屏帳裏。種種莊嚴。莊嚴既竟然後乃出。如來色相無有譬喻。令人見者無不歡喜。譬如采畫有種種色。爾時魔王以變化色莊嚴林竟。又復作舍利弗以置右邊。作目揵連以置左邊。復作阿難持鉢在後。摩訶迦葉阿㝹樓馱須菩提等。一千二百五十諸大聲聞。圍繞化佛如半月形。作是化已。往至優波笈多所。優波笈多見佛身色生歡喜心。即從坐起觀佛色身目不暫捨。即說偈言。</p>

<div class="lg regular"><div class='lg-row'>無常無慈悲　破壞如來色</div>
<div class='lg-row'>如來無常故　滅色入涅槃</div>
</div><p>優波笈多緣念佛故心不能捨。我今見此化身見真佛無異。一心合掌略以偈讚。</p>

<div class="lg regular"><div class='lg-row'>面勝於蓮花　眼勝優波羅</div>
<div class='lg-row'>色勝眾花林　亦勝於真金</div>
<div class='lg-row'>可愛過於月　光明過於日</div>
<div class='lg-row'>智深過於海　不動過須彌</div>
<div class='lg-row'>行勝師子王　眼瞬勝牛王</div>
</div><p>復次歡喜滿心大聲而說偈言。</p>

<div class="lg regular"><div class='lg-row'>以心清淨業　今得此妙果</div>
<div class='lg-row'>以自業所造　不由他所作</div>
<div class='lg-row'>無量無數劫　修淨身口業</div>
<div class='lg-row'>具足行六度　莊嚴不障身</div>
<div class='lg-row'>見者皆歡喜　怨家亦生愛</div>
<div class='lg-row'>我今見如來　云何不歡喜</div>
</div><p>是時優波笈多。思惟念佛故不覺是魔。以一切身禮魔王足。譬如大樹根折躄地。爾時魔王驚而說言。長老今者不應乖約。長老答言。云何為約。魔王言。先共作約。若我作佛不應作禮。云何於今而見禮耶。長老從地起。小聲答言。我非不知如來涅槃如水滅火。但見如來其色微妙。是故作禮不禮汝也。魔王問言。汝一切身分頂禮我足。云何而言不禮我耶。優波笈多言。我不禮汝。亦不乖約。汝今當聽。譬如以土為佛。若禮敬者。但作佛想不作土想。我今見汝。但作佛想不作魔想。爾時魔王即捨佛形。供養優波笈多還歸本處。剋後四日魔王即自打鐘。令一切人悉皆聞知。若欲生天及得涅槃。皆應往優波笈多所諮受正法。若有人未見佛者。當往觀優波笈多。於是魔王說偈言。</p>

<div class="lg regular"><div class='lg-row'>若人欲富貴　不樂於貧窮</div>
<div class='lg-row'>若樂天上樂　及大涅槃樂</div>
<div class='lg-row'>悉當聽受法　思惟其義趣</div>
<div class='lg-row'>若人未曾見　最勝兩足尊</div>
<div class='lg-row'>大師有慈悲　自然得聖法</div>
<div class='lg-row'>悉皆應當往　優波笈多所</div>
<div class='lg-row'>此人為世間　而作於明燈</div>
</div><p>爾時此聲遍滿摩偷羅國。優波笈多降伏魔王已。摩偷羅國諸婆羅門等。一切人民皆往優波笈多所。時優波笈多坐師子座為眾說法。心無所畏猶如師子。即說偈言。</p>

<div class="lg regular"><div class='lg-row'>若人無有智　不登師子座</div>
<div class='lg-row'>如苟登高座　深生大怖畏</div>
<div class='lg-row'>如師子無畏　摧伏外道論</div>
<div class='lg-row'>若能如是者　堪登師子座</div>
</div><p>是時優波笈多。初所說法已次第說。所謂四諦。是時無數人有得阿那含果斯陀含果須陀洹果。乃至一萬八千人出家思惟坐禪精進修道得阿羅漢果。於大醍醐山有石窟。長十八肘廣十二肘。是時諸弟子已作所作竟。長老優波笈多語諸弟子。諸弟子中我已教化證阿羅漢果。得阿羅漢者取四寸籌置石窟中。乃至一日中有萬八千阿羅漢。取籌置石窟中。是時乃至海邊大地廣聞名聲。知摩偷羅國有優波笈多。教化第一佛之所記。</p>
</div>
<div class='div-other'><a id='mulu23' />
<p class='h3'>舍那婆私得道因緣</p><p>爾時舍那婆私與優波笈多出家竟。優波笈多教化降伏魔王已。為攝受眾生故。舍那婆私思惟攝受正法已竟。我今欲向罽賓國受三昧樂世尊所記。罽賓國是第一坐禪處。是時舍那婆私即往彼處。入於石窟受三昧樂。有清淨涼風以吹其身。即得阿羅漢果受解脫樂。而說偈言。</p>

<div class="lg regular"><div class='lg-row'>著舍那婆衣　觸五種三昧</div>
<div class='lg-row'>於最勝山中　端坐入禪定</div>
<div class='lg-row'>令風中出聲　遍告罽賓國</div>
<div class='lg-row'>是舍那婆私　今已得道樂</div>
<div class='lg-row'>以清淨自誓　得無漏解脫</div>
<div class='lg-row'>今舍那婆私　自說如是偈</div>
</div></div></div>
<p class='juan'>阿育王經卷第八</p></div>
</div><!-- end of div[@id='body'] -->
</body></html>