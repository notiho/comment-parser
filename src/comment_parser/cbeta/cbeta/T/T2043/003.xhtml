<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿育王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu5' />阿育王經卷第三</p><p class="byline">梁扶南三藏僧伽婆羅譯</p><a id='mulu6' />
<p class='h1'>供養菩提樹因緣品第三</p><p>爾時阿育王。於佛生處得道轉法輪入般涅槃。於一一處。各以十萬金供養於菩提樹。倍生信樂作是思惟。此是世尊得阿耨多羅三藐三菩提處。日日之中最勝珍寶供養此樹。是時阿育王第一夫人名微妙落起多<span class='note-inline'>(翻光護)</span>生嗔恚心。大王既愛念我。云何以好珍寶與菩提樹。即喚旃陀利女<span class='note-inline'>(翻下姓)</span>而語言。菩提樹是我怨。汝能殺不。答言能。汝當與我金。夫人語言如是。時旃陀利女即便呪樹以綖縛之。是菩提樹漸漸枯死。有人白王。是菩提樹漸漸枯死。而說偈言。</p>

<div class="lg regular"><div class='lg-row'>佛坐菩提樹　知一切世間</div>
<div class='lg-row'>得一切種智　此樹今日死</div>
</div><p>時王聞是語已悶絕躄地。諸臣以水灑王。良久乃醒。即便啼泣而說偈言。</p>

<div class="lg regular"><div class='lg-row'>我見此樹王　即是見如來</div>
<div class='lg-row'>樹王若枯死　我命亦隨滅</div>
</div><p>時彼夫人見王憂惱便白王言。若我不能令菩提樹生者。我亦不能令王歡喜。王答言。汝若能令菩提樹生者。汝非女人。何以故。佛住此處得阿耨多羅三藐三菩提。是時夫人喚旃陀利女而語言。汝能令樹更生。如其先不。答言。若菩提樹其根不死能令更生。乃至栴陀利除所縛綖。周匝掘坑日日以甖乳灌之坑中。少日之間樹漸還生遂得如本。時人白王。王於今者大生功德。菩提之樹今得生故。王聞此言心大歡喜。即便往至菩提樹間。瞻菩提樹目不能捨。而說偈言。</p>

<div class="lg regular"><div class='lg-row'>從於瓶沙王　及諸餘國王</div>
<div class='lg-row'>無上二因緣　悉所不能作</div>
<div class='lg-row'>當於菩提樹　灌以香色乳</div>
<div class='lg-row'>復當修供養　聖眾五部僧</div>
</div><p>時阿育王。以千金銀琉璃甖盛以香水。復持種種飲食及香花等千甖香水浴菩提樹。以種種綵衣而以衣之。王於是時復受八戒。受八戒竟手執香爐而登殿上。請四方僧說言。世尊弟子在四方者。為攝受我故悉應來此。而說偈言。</p>

<div class="lg regular"><div class='lg-row'>正行善逝子　根寂靜離欲</div>
<div class='lg-row'>應供大福田　天人所歸依</div>
<div class='lg-row'>最勝善逝子　行禪離愛著</div>
<div class='lg-row'>阿修羅所依　當來攝受我</div>
<div class='lg-row'>於罽賓國處　大林及暗林</div>
<div class='lg-row'>有諸阿羅漢　當來攝受我</div>
<div class='lg-row'>如來子樂禪　住阿耨達池</div>
<div class='lg-row'>及江山石窟　當來作慈悲</div>
<div class='lg-row'>善言如來子　住舍利沙殿</div>
<div class='lg-row'>無憂慈悲心　當來攝受我</div>
<div class='lg-row'>大勇之神力　住於香醉山</div>
<div class='lg-row'>我請阿羅漢　當悉來此處</div>
</div><p>時阿育王說此言已。有三十萬比丘和合阿羅漢十萬學人二十萬。及精進凡夫無數。於眾僧中上座一處無有人坐。時阿育王白六通上座耶舍言。第一坐處何故無人。答言。此是第一上座之處。王又白言。除大德外更有上座耶。答言有佛說弟子中有能師子吼此為第一。姓頗羅墮名賓頭盧。第一坐處是其所坐。時阿育王聞其此言。身毛為竪如柯曇婆花。又說言。大德有比丘見佛未入涅槃今猶在者不。長老答言有。姓頗羅墮名賓頭盧。其人見佛。王又問言。我於今者得見其人不。長老答言。王尋當見其今應來。時王聞已大生歡喜。而說偈言。</p>

<div class="lg regular"><div class='lg-row'>我今得大利　及無比攝受</div>
<div class='lg-row'>以得見大德　名曰賓頭盧</div>
</div><p>時阿育王。合掌仰看空中目不暫捨。時賓頭盧。與無數阿羅漢隨從圍繞如半月形。猶若雁王從空中下。於第一處坐。是時阿育王見頗羅墮賓頭盧來。及見十万比丘皆從坐起。又見賓頭盧頭髮皓白額皮眉毛悉垂覆面如。緣覺身。見已五體投地禮賓頭盧足如大樹倒。舌舐其足長跪合掌瞻仰啼泣。而說偈言。</p>

<div class="lg regular"><div class='lg-row'>大地海為衣　山莊嚴一繖</div>
<div class='lg-row'>除怨得此地　令我生歡喜</div>
<div class='lg-row'>不如於今日　與大德相見</div>
<div class='lg-row'>我今見大德　倍生於心念</div>
</div><p>復次大德見世尊不。是時賓頭盧以兩手舉其眉毛視阿育王。便說偈言。</p>

<div class="lg regular"><div class='lg-row'>我數見如來　無等無譬類</div>
<div class='lg-row'>有三十二相　面如秋滿月</div>
<div class='lg-row'>梵音除煩惱　入無諍三昧</div>
</div><p>阿育王復問。大德於何處云何見。長老答言。大王。世尊與五百漏盡阿羅漢隨從。最初於王舍城安居。是時在此眾中得具足見佛。便說偈言。</p>

<div class="lg regular"><div class='lg-row'>無欲無欲從　摩訶牟尼尊</div>
<div class='lg-row'>是時此安居　我具足見佛</div>
<div class='lg-row'>如汝今見我　如是我見佛</div>
</div><p>復次大王。世尊又於舍衛國為勝外道故。現種種神力。作無數化佛。相好莊嚴。次第而上至阿迦膩吒天。我於爾時亦在其中。見佛種種神變。而說偈言。</p>

<div class="lg regular"><div class='lg-row'>時有諸外道　行種種邪道</div>
<div class='lg-row'>世尊以神力　示現降伏之</div>
<div class='lg-row'>是時我見佛　令世間歡喜</div>
</div><p>復次大王。世尊於三十三天上安居。為母說法竟與諸天眾圍繞下僧柯奢<span class='note-inline'>(翻光明)</span>國。我於爾時在大眾中見諸天眾。復見比丘尼。名欝波羅<span class='note-inline'>(翻青蓮華)</span>槃尼柯<span class='note-inline'>(翻色)</span>見其化作轉輪聖王具足七寶。而說偈言。</p>

<div class="lg regular"><div class='lg-row'>上天安居竟　佛便從彼下</div>
<div class='lg-row'>我時在眾中　是故得見佛</div>
</div><p>復次大王。修摩陀伽<span class='note-inline'>(不解翻)</span>孤獨女兒。請佛及五百阿羅漢。佛以神力至分陀跋陀國<span class='note-inline'>(不解翻)</span>。我以神力舉山從虛空中亦至彼國。是時如來誡勅於我。汝不得入涅槃。至我法住。而說偈言。</p>

<div class="lg regular"><div class='lg-row'>修摩伽陀請　佛神力至彼</div>
<div class='lg-row'>我以力舉山　隨至分陀國</div>
<div class='lg-row'>是時佛誡勅　令我至法住</div>
<div class='lg-row'>以是因緣故　得具足見佛</div>
</div><p>復次大王。汝先小時。以小兒意。佛入王舍城乞食。我奉佛麨。汝奉佛沙。成護爾時起隨喜心。如佛所記。此小兒於我涅槃百年後。當生波吒利城名阿輸柯。為四分轉輪主領法王。當廣供養舍利起八萬四千法王塔。我於是時亦在其中。而說偈言。</p>

<div class="lg regular"><div class='lg-row'>王昔為小兒　合掌以沙施</div>
<div class='lg-row'>我亦於是時　具足見此事</div>
</div><p>阿育王復問賓頭盧。大德何處住。以偈答言。</p>

<div class="lg regular"><div class='lg-row'>北方阿耨池　於香醉山中</div>
<div class='lg-row'>我住於彼處　及諸同學眾</div>
</div><p>阿育王復問賓頭盧。大德幾人隨從。以偈答言。</p>

<div class="lg regular"><div class='lg-row'>六萬阿羅漢　圍繞隨於我</div>
<div class='lg-row'>我及諸大眾　悉盡煩惱毒</div>
</div><p>復次大王何事此疑當速施僧食。眾僧食竟當更共語。王答言爾。如大德教。以念佛教我當觀菩提樹。觀菩提竟當與僧食。以種種飲食當以供養。時阿育王語比丘名一切友。我當施僧十萬金及一千金銀琉璃甖。於大眾中當說我名供養五部僧。時阿育王兒名鳩那羅<span class='note-inline'>(鳥名不解翻)</span>住王右邊。是時王子畏其父故不敢發言。便舉二指示唱導比丘。表其修福倍多其父。時大眾見鳩那羅一倍作福。悉皆大笑。時王見大眾笑。語大臣成護。汝所作非是。故人笑。成護答言。多人欲作功德。若作功德必以一倍是為正當。阿育王答言。我當以三十萬金供養眾僧。以三千寶甖盛以香水灌菩提樹。當以我名在大眾說供養五眾。乃至鳩那羅復舉四指以示比丘。時大王瞋語成護大臣我修功德。誰今與我而欲諍。大不識世法。成護見大王瞋。禮大王足。誰敢與王爭作功德。而說偈言。</p>

<div class="lg regular"><div class='lg-row'>誰敢與王　諍修功德　是拘摩羅</div>
<div class='lg-row'>與王諍作</div>
</div><p>是時阿育轉身右邊見拘那羅王子。向賓頭盧說言。大德。我今唯除七寶庫藏。一切大地宮人大臣并以我身及鳩那羅悉施眾僧。當以我名在大眾說供養五眾。復說偈言。</p>

<div class="lg regular"><div class='lg-row'>一切宮內　唯除珍寶　宮人大臣</div>
<div class='lg-row'>悉施眾僧　大眾之僧　為福田處</div>
<div class='lg-row'>我及王子　具足功德</div>
</div><p>是時阿育王。於賓頭盧等大眾中布施竟。於菩提樹周匝起牆。時阿育王自登牆上。以四千甖盛以香水灌菩提樹。其菩提樹還生如本。而說偈言。</p>

<div class="lg regular"><div class='lg-row'>已灌菩提樹　菩提樹還生</div>
<div class='lg-row'>枝葉極茂盛　功德亦增長</div>
</div><p>大王灌菩提樹竟還生如本。枝葉青軟新芽更出。王及大臣一切人民心大歡喜。復次飲食供養眾僧。於大眾中有一大德名耶舍。語王言。今此大眾實可愛重。王今供養勿起異心。時阿育王自手行食。從上座為始盡於一眾。於眾僧末有二沙彌以麨相扮歡喜丸等共戲相擲。阿育王見笑而思惟。此二沙彌為小兒戲。乃至阿育王復往上座所。次第行食至耶舍所。時大德耶舍復語王言。大王於眾僧中不得起不信心。王答言爾。復白上座耶舍言有二沙彌以麨等相戲。耶舍答言。此二沙彌。具心解脫及慧解脫皆阿羅漢。王聞是已心大歡喜。復生心言。我已供養眾僧。復覓好衣施二沙彌。時二沙彌即知王意。便現功德之力。一沙彌化作鐵器以置其前。一沙彌化作揵陀水等。王見問曰。用此何為。答言大王。我見王心供養僧竟別施我衣我欲染之。時王聞已即便生意。我本在心。未發言說。云何此人已知我心。即以五體投地敬禮其足。向二沙彌而說偈言。</p>

<div class="lg regular"><div class='lg-row'>我孔雀大王　及大臣人民</div>
<div class='lg-row'>功德我已作　一切得大利</div>
<div class='lg-row'>精進處生信　可施我已施</div>
</div><p>乃至阿育王語二沙彌。我以汝故於一切僧悉施三衣。時阿育王於五眾中已作功德。復於一一人悉施三衣。又以四十萬金布施眾僧。復以無數金銀。贖此大地宮人大臣。并以末身及拘那羅。</p>

<div class='div-other'><a id='mulu7' />
<p class='h2'>毘多輸柯因緣</p><p>是時阿育王於佛法生大信心。起八萬四千塔已作五眾大會以飲食供養。有三十萬阿羅漢學人一倍精進凡夫無數。阿育王倍生信心。時阿育王弟毘多輸柯信外道法言。釋迦牟尼弟子無有解脫。何以故。常樂樂行畏苦行故。乃至阿育王語其弟言。汝於非處莫起信心。於佛法處當生信心。時阿育王於異時中欲為捕獵。阿育王弟於彼山中見一仙人五熱炙身。其於苦道而起實意。往其所禮其足。說言大德住此幾時。仙人答言。經十二年。復更問言。汝食何食。答言。常食樹木果根。復問。汝衣何衣。答言。結茅為衣。復問。臥處云何。答言。以草鋪地。又問。汝因何事而起煩惱。答言。見鹿行欲起我欲心。以欲心火燒於我心。時阿育王弟心便生疑。如此苦行尚起欲心。佛之弟子常修樂行。云何見欲而不起心。既起欲心何得於欲而起厭離。即說偈言。</p>

<div class="lg regular"><div class='lg-row'>仙人往苦林　食樹花果根</div>
<div class='lg-row'>服氣除穢食　不能滅欲愛</div>
<div class='lg-row'>釋迦牟尼子　食酥酪乳味</div>
<div class='lg-row'>於種種衣服　悉皆不能捨</div>
<div class='lg-row'>若伏諸根者　頻陀山能浮</div>
</div><p>阿育王弟復更說言。釋迦弟子誑阿育王令作功德。時阿育王聞其此言。即設方便語大臣言。我弟於外道生信。當以方便令其得入佛法。時大臣答阿育王言。大王云何教我所作。王語大臣。我今欲洗入彼浴室。應脫天冠及衣服等。汝當以我服飾莊嚴我弟令登王座。臣答言爾。及至阿育王將入浴室脫莊嚴具。入浴室已。是時大臣語阿育王弟。若無阿育汝當作王。是故今者試著天冠被天衣服及登王座。大臣語已而便與著令登王座。時大臣即白阿育王言。王所勅使臣已作竟。阿育王出觀其弟。著天冠及登王座。而語言。我今未滅汝已作王。阿育王嗔即命行殺之人。身著青衣披髮執鈴。至已禮王白言。今者欲何所作。王語言。我捨此弟汝可殺之。王語已竟。便有多人執諸器仗而圍繞之。是時大臣禮阿育王足。而白王言。此是王弟願王忍辱莫起嗔心。時阿育王答大臣言。我當忍辱。至於七日為我弟故於七日中暫與其國令其作王。種種伎樂及諸婇女以供給之。一切臣民皆往問訊。行殺之人執刀門立。日日白王。今一日已過餘六日在。如是乃至六日已過餘一日在。至第七日王莊嚴具天冠衣服還阿育王。大臣諸人將毘多輸柯共往問訊阿育大王。時王問言。汝七日為王種種伎樂好聞見不。弟以偈答言。</p>

<div class="lg regular"><div class='lg-row'>若人見色　及聞音聲　食種種味</div>
<div class='lg-row'>此能答王</div>
</div><p>王復語言。我與汝國七日為王。百種伎樂皆恣汝意。無數眾人日日問訊呪願於汝。云何而言。不見不聞不得好味。復以偈答。</p>

<div class="lg regular"><div class='lg-row'>我於七日中　不見不聞聲</div>
<div class='lg-row'>不嗅不甞味　亦不覺諸觸</div>
<div class='lg-row'>我身莊嚴具　及諸婇女等</div>
<div class='lg-row'>思惟懼死故　不知如此事</div>
<div class='lg-row'>伎女歌舞聲　宮殿及臥具</div>
<div class='lg-row'>大地諸珍寶　初無歡喜心</div>
<div class='lg-row'>以見行殺者　執刀在門立</div>
<div class='lg-row'>又聞搖鈴聲　令我懷死畏</div>
<div class='lg-row'>死撅釘我心　不知妙五欲</div>
<div class='lg-row'>既著畏死病　不得安隱眠</div>
<div class='lg-row'>思惟死將至　不覺夜已過</div>
</div><p>是時阿育王語其弟言。毘多輸柯汝於一生中思惟死苦。雖得上妙五欲而不生愛。出家比丘於十二入思惟無量生死無常。云何而得起煩惱耶。又復思惟地獄之苦及諸畜生更相殘害。餓鬼飢渴眾苦所逼。思惟人中四方馳走初無安樂。思惟天上壞敗之苦。如是五道身心之苦無有樂處。觀此五陰無常苦空無我不實。譬如空村無有居民。如是五陰皆空無我。以無常火燒諸世間。佛諸弟子常作此觀。云何而得起煩惱耶。復說偈言。</p>

<div class="lg regular"><div class='lg-row'>汝於一日中　思惟生死畏</div>
<div class='lg-row'>而無有歡樂　不起貪愛心</div>
<div class='lg-row'>佛諸弟子等　日日觀生死</div>
<div class='lg-row'>云何生歡樂　而起煩惱心</div>
<div class='lg-row'>於飲食衣服　及以臥具等</div>
<div class='lg-row'>思惟解脫法　而不起著心</div>
<div class='lg-row'>觀身如怨家　三有如火宅</div>
<div class='lg-row'>思惟何方便　而得解脫之</div>
<div class='lg-row'>深樂解脫法　不貪於五欲</div>
<div class='lg-row'>其心如蓮華　處水而不著</div>
</div><p>時阿育王。以善方便佛法教化毘多輸柯。時毘多輸柯合掌向王而說言。大王。我於今者歸依如來及以法僧。而說偈言。</p>

<div class="lg regular"><div class='lg-row'>我今歸依佛　佛面如蓮華</div>
<div class='lg-row'>天人所歸依　無漏法及僧</div>
</div><p>時阿育王。以兩手抱其弟頸而語言。我不誤汝。為欲令汝信佛法故。是故為汝現此方便。時毘多輸柯以種種華香及諸伎樂供養佛塔。以種種飲食供養眾僧。復往鷄寺耶舍上座六通羅漢所。至已對耶舍坐為欲聞法。時耶舍以神通力。見其前世已造善業。今於此生是最後身得阿羅漢。為其說法讚歎出家。既得聞法便樂出家。即起合掌白耶舍言。善說法律我得出家受具足不。於佛法中欲修梵行。耶舍答言。善男子。汝可還白阿育王聽出家不。時毘多輸柯即還阿育王處。至已合掌白言。大王。今當聽我出家。我於佛法欲修梵行。復說偈言。</p>

<div class="lg regular"><div class='lg-row'>我心亂不住　猶如象無鉤</div>
<div class='lg-row'>王意如鐵鉤　勿制我出家</div>
<div class='lg-row'>王為地中主　當聽我出家</div>
<div class='lg-row'>佛作世間光　今欲修其行</div>
</div><p>阿育王聞其言。手抱其頸。悲泣落淚而語言。毘多輸柯勿作此意。何以故。出家之人形服麁弊飲食假人眠臥樹下。汝今制心勿欲出家。毘多輸柯答言。大王。我於今者不為瞋故而欲出家。亦不為貪欲。不為貧苦。亦不為脫怨家。但見世間種種諸苦生死相隨無有脫處。唯見佛法正路能脫生死終無所畏。是故我今樂欲出家。阿育王聞之更增悲泣。時毘多輸柯復說偈言。</p>

<div class="lg regular"><div class='lg-row'>生死為懸繩　有人則恒動</div>
<div class='lg-row'>在上必復墮　和合必分離</div>
</div><p>時阿育王復語之言。汝當先習乞食。然後乃得出家。時王後園有一大樹以草布地令住其下。與一瓦鉢令入宮乞食。毘多輸柯。即便持鉢行入宮內。種種上食而便得之。時阿育王嗔宮內人。汝於今者云何乃與乞食者上食。從今已去當以麁食施之。乃至以麥為飯。經宿臭壞乃可施與。時毘多輸柯得而食之不以為惡。阿育王見而語之言。汝今勿食此食。聽汝出家。出家之後恒來見我。乃至毘多輸柯往至鷄寺。至已思惟。我若於此出家。人物亂我不得修道。當於遠處而出家也。便往毘提國於彼出家。思惟精進得阿羅漢果。是時長老毘多輸柯得阿羅漢已受解脫樂。復思惟言。昔與王約。出家之後恒來見王。我於今者應滿本約。乃至次第行至波吒利弗多國。是時長老毘多輸柯早起著衣持鉢入國乞食。次第行至阿育王城。語門人言。汝入白王云。毘多輸柯今左門外欲見大王。時守門人即入白王。今毘多輸柯至欲見大王。時阿育王而語之言。汝可將入令至宮中。毘多輸柯即便入宮。阿育王見即從座起。為其作禮如大樹倒。起而合掌視之無厭。悲泣而言。</p>

<div class="lg regular"><div class='lg-row'>一切諸眾生　當樂於和合</div>
<div class='lg-row'>汝今除和合　而味寂靜心</div>
<div class='lg-row'>我今知汝心　以慧無厭足</div>
</div><p>時阿育大臣名曰善護。見毘多輸柯著糞掃衣執持瓦鉢。次第乞食麁好俱受心無分別。見已白阿育王言。毘多輸柯少欲知足所作已<span class='corr'>辦</span>王當生歡喜心。何以故。</p>

<div class="lg regular"><div class='lg-row'>常行乞食　著糞掃衣　住於樹下</div>
<div class='lg-row'>心常在定　心廣無漏　其體無病</div>
<div class='lg-row'>正命自活　常生歡喜</div>
</div><p>時阿育王聞是語已心大歡喜。便說偈言。</p>

<div class="lg regular"><div class='lg-row'>捨於孔雀姓　及摩伽陀國</div>
<div class='lg-row'>種種諸珍寶　上妙之五欲</div>
<div class='lg-row'>樂於四聖種　除憍慢煩惱</div>
<div class='lg-row'>行於大精進　名聞顯我國</div>
<div class='lg-row'>最勝十力法　而汝能受持</div>
</div><p>時阿育王以手捧之置好座上。種種飲食自手與之。食竟洗鉢置之一處。阿育大王於其前坐聽其說法。是時毘多輸柯為王說法。而說偈言。</p>

<div class="lg regular"><div class='lg-row'>王今得自在　當修不放逸</div>
<div class='lg-row'>三寶甚難值　王應勤供養</div>
</div><p>時阿育王。與五百大臣及國人民。以自圍繞合掌恭敬送毘多輸柯。大臣人民而說偈言。</p>

<div class="lg regular"><div class='lg-row'>大兄阿育王　今恭敬送弟</div>
<div class='lg-row'>出家有勝果　於今為現證</div>
</div><p>是時長老毘多輸柯。欲顯其功德身昇虛空。一切人民皆見其去。時阿育王與諸大眾合掌觀之。目不暫捨復說偈言。</p>

<div class="lg regular"><div class='lg-row'>無復親友愛　如鳥飛虛空</div>
<div class='lg-row'>我以貪愛鎖　不能自在去</div>
<div class='lg-row'>禪定有勝果　於身得自在</div>
<div class='lg-row'>隨意之所行　一切無罣礙</div>
<div class='lg-row'>為欲愛所盲　不能見此法</div>
<div class='lg-row'>汝今以神力　輕我起欲愛</div>
<div class='lg-row'>我本有慧慢　今汝為最勝</div>
<div class='lg-row'>我等著世法　見聖始知畏</div>
<div class='lg-row'>今我等啼泣　由汝今捨我</div>
</div><p>時長老毘多輸柯。往至邊地至已得病。以病重故頭皆發瘡。時王聞之即遣給事醫藥療治。後得小差醫師給事悉遣令還。其體所資唯食牛乳。為乞食故往多牛處。復有一國名分那婆陀那<span class='note-inline'>(翻正增長)</span>。彼國一切信受外道。復有一人受外道法事裸形神。畫作如來禮其神足。有一佛弟子見此事白阿育王。王時聞已語駛將來。阿育王所領。於虛空中半由旬上。一切夜叉悉繫屬王。地下一由旬一切諸龍悉繫屬王。是時夜叉聞王語已。於一念頃即將外道弟子并畫像來。時阿育王見已生大瞋心。於分那婆陀那國一切外道悉皆殺之。於一日中殺十萬八千外道。復有一外道弟子。受外道法事裸形神。畫作如來禮其神足。時阿育王復聞是事。即勅餘人令取此人及其親屬。置一屋中以火焚之。時王復勅。若有人能得一尼揵首者。我當與其金錢一枚。是時長老毘多輸柯入養牛處一日停住。毘多輸柯病來多日頭鬚髮爪悉皆長利。衣服弊惡無有光色。時養牛女竊生是念。今此尼揵來入我舍。便語其夫。汝應殺此尼揵取頭與阿育王。必當得金。其夫聞已即便拔刀往毘多輸柯所欲斬其頭。時此長老即自思惟。見其業至無得脫處。即便受死。而將頭至阿育王所欲求覓金。王即觀之見其頭髮駮奪。心中生疑。即問其醫師及給事人。時醫師給事人即白王言。此是毘多輸柯頭。王聞是已悶絕躄地。以水灑之良久乃起。時有大臣白王。無漏之人不滅此苦。大王當施眾生無畏。乃至阿育即隨其言。宣令一切不得復殺尼揵。時諸比丘生疑問優波笈多。毘多輸柯昔造何業今受此報為人所殺。優波笈多答言。長老當聽。過去世時有一獵師多殺群鹿。於大林中有一泉水。時此獵師張施羅網。以其繩羂取置於水邊。日日之中多殺諸鹿。是時佛未出世。有一緣覺於水邊食。食竟澡洗還樹下坐。時彼群鹿聞緣覺香不往水邊。時獵師至不見鹿來。即尋其跡往辟支佛所。見已作是念言坐是人故令鹿不來。即便以刀殺辟支佛。長老當知。昔獵師者而今即是毘多輸柯。以其日日多殺諸鹿。是故今者多諸病苦。復以昔殺辟支佛故。以此業緣於無數年常在地獄受諸苦報。於五百世在人道中。生生之處常為他殺。今是最後果報雖得羅漢猶為他害。諸比丘復問優波笈多。此人云何復生大姓又得阿羅漢果。優波笈多答言。先於迦葉佛法出家樂行布施。常教檀越種種飲食供養眾僧。有一佛髮爪塔。以香華幡蓋種種伎樂而供養之。以是業報生於大姓。十萬年中常修梵行復發正願。以是業緣得阿羅漢。</p>

<p class='juan'>阿育王經卷第三</p></div></div>
</div><!-- end of div[@id='body'] -->
</body></html>