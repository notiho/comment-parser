<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿育王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu10' />阿育王經卷第五</p><p class="byline">梁扶南三藏僧伽婆羅譯</p><a id='mulu11' />
<p class='h1'>半菴摩勒施僧因緣品第五</p><p>爾時阿育王得堅固信問諸比丘。誰已能於佛法之中最大布施。諸比丘答言。孤獨長者已大布施。王復問言。其能幾許佛法中施。比丘答言。用百千萬金。阿育王聞即便思惟。孤獨長者用百千萬金。我於今者亦以百千萬金以用布施。阿育大王已起八萬四千塔。又於初生得道轉法輪入涅槃及諸羅漢涅槃之處。各以十萬金施。四部大會亦已作訖。又三十萬眾僧一分阿羅漢二分學人及精進凡夫。於一日中一時施食。又阿育王唯留珍寶。一切大地宮人大臣鳩那羅。及以自身悉施眾僧。復以四十萬金布施眾僧。又以無數之金贖此大地。乃至自身後以九十六千萬金布施眾僧。時阿育王得病困篤生大憂惱。大臣成護。是其先世隨喜施沙知識。聞大王病。便往王所而禮王足。即說偈言。</p>

<div class="lg regular"><div class='lg-row'>昔面如蓮花　塵垢不能污</div>
<div class='lg-row'>大力諸怨家　不得見大王</div>
<div class='lg-row'>猶如日炎盛　人所不能視</div>
<div class='lg-row'>何故於今者　悲泣而流淚</div>
</div><p>阿育王以偈答言。</p>

<div class="lg regular"><div class='lg-row'>我今生憂惱　不為身命財</div>
<div class='lg-row'>別離聖眾故　是以我憂惱</div>
<div class='lg-row'>世尊諸弟子　成就諸功德</div>
<div class='lg-row'>以種種飲食　日日常供養</div>
<div class='lg-row'>當思惟此事　是故我流淚</div>
</div><p>復次成護。我昔欲以百千萬金供養三寶。而意未滿。我今欲以四十千萬金布施滿我本心。思惟已便欲遣四十千萬金送與鷄寺。是時鳩那羅兒名三波地<span class='note-inline'>(翻具足)</span>為太子。大臣語太子言。阿育大王須臾應終。而今欲遣四十千萬金送與鷄寺。一切國王以物為力。太子應當勒守物人勿令金出。於是太子即便勒之。阿育王勅不復施行。唯有金器供王食用。王食訖已便令送此金器與彼鷄寺。復斷金器聽以銀器。王食竟已復令送此銀器與彼鷄寺。復斷銀器乃至以鐵器供王王食已復令送與鷄寺。復斷鐵器聽用瓦器。時阿育王無復有物。唯半菴羅菓在其手。中時阿育王心大悲惱。召諸大臣及以人民一切和合而語之言。誰於今日為此地主。大臣起而作禮合掌說言。唯天為主。更無異人。時阿育王淚落如雨。而說偈言。</p>

<div class="lg regular"><div class='lg-row'>今我阿育王　無復自在力</div>
<div class='lg-row'>唯半阿摩勒　於我得自在</div>
<div class='lg-row'>何用是富貴　如恒河流水</div>
<div class='lg-row'>先所領國土　豪富最第一</div>
<div class='lg-row'>今忽貧窮至　不復得自在</div>
<div class='lg-row'>一切諸合會　皆悉當分離</div>
<div class='lg-row'>如來正法言　無有能知者</div>
<div class='lg-row'>我先所勅令　一切無障罣</div>
<div class='lg-row'>猶如心意識　於緣得自在</div>
<div class='lg-row'>我今所教勅　如水礙於石</div>
<div class='lg-row'>一切諸怨賊　我先悉降伏</div>
<div class='lg-row'>王領一切地　攝一切貧苦</div>
<div class='lg-row'>今者無光明　如雲障於月</div>
<div class='lg-row'>如阿輸迦樹　花葉悉枯落</div>
<div class='lg-row'>是我阿輸迦　貧悴亦如是</div>
</div><p>是時阿育王即呼傍臣。名曰跋陀羅目阿<span class='note-inline'>(翻賢面)</span>而語之言。我失自在。汝今於我為最後使。唯此一事汝應當作。此半阿摩勒菓送與鷄寺宣我語曰。阿育王禮眾僧足。昔領一切閻浮提地今者唯有半阿摩勒菓。是我最後所行布施。願僧受之。此物雖小。以施眾僧福德廣大。而說偈言。</p>

<div class="lg regular"><div class='lg-row'>我本為人王　於宮得自在</div>
<div class='lg-row'>無常為自相　不久而磨滅</div>
<div class='lg-row'>能為療治者　唯有聖福田</div>
<div class='lg-row'>今我無醫藥　願今見濟度</div>
<div class='lg-row'>此半阿摩勒　是我最後施</div>
<div class='lg-row'>小施而福廣　是故應攝受</div>
</div><p>時此使人。受王勅已。將半阿摩勒菓往至鷄寺。於上座前以阿摩勒菓供養眾僧。合掌說偈。</p>

<div class="lg regular"><div class='lg-row'>一切地一繖　王領無障礙</div>
<div class='lg-row'>猶如日光明　遍照一切處</div>
<div class='lg-row'>以自欺誑業　功德於今盡</div>
<div class='lg-row'>譬如日入時　無復有光明</div>
<div class='lg-row'>以恭敬頂禮　施半阿摩勒</div>
<div class='lg-row'>顯其福德盡　今為最後施</div>
</div><p>是時上座集諸比丘而語之言。汝等今當起怖畏心。如佛所說。見他無常是處可畏。誰能於此不生厭離何以故。</p>

<div class="lg regular"><div class='lg-row'>勇猛能布施　孔雀阿育王</div>
<div class='lg-row'>王領於大地　閻浮提自在</div>
<div class='lg-row'>今日果報盡　唯有阿摩勒</div>
<div class='lg-row'>大地諸珍寶　悉為他所護</div>
<div class='lg-row'>今此阿育王　捨半阿摩勒</div>
<div class='lg-row'>諸有凡夫人　福德力生慢</div>
<div class='lg-row'>當為說無常　令其生厭離</div>
</div><p>時諸眾僧得阿育王半阿摩羅菓。碎以為末以置羹中遍行眾僧。時阿育王語成護言。誰今為王。成護禮足合掌說言天為地主。更無有人。時阿育王以人扶起遍觀四方。向眾僧處合掌而言。今留珍寶此外大地乃至大海一切施僧。又說偈言。</p>

<div class="lg regular"><div class='lg-row'>水為大地衣　七寶嚴地面</div>
<div class='lg-row'>持一切眾生　及以諸山等</div>
<div class='lg-row'>我今以捨此　布施諸眾僧</div>
<div class='lg-row'>於眾僧得果　是故我今施</div>
<div class='lg-row'>以此布施福　不求帝釋處</div>
<div class='lg-row'>亦不樂梵天　及諸大地主</div>
<div class='lg-row'>唯欲以此福　願求心自在</div>
<div class='lg-row'>得共聖人法　人所不能奪</div>
</div><p>乃至阿育王。以多羅葉。書此偈語。以齒印之。執書合掌向彼僧處而作是言。以此大地一切施僧。說己便終。乃至大臣用五色綵以莊嚴輿供養王身。供養已便水欲以灌太子頂以授王位。成護語諸臣言。一切大地阿育大王已施眾僧。諸臣答言。我等今者當作云何。成護答言。先阿育王作意。我用百千萬金施佛法僧。已與九十六千萬金。欲更滿之。而諸臣不聽。王意不滿。故以一切大地布施眾僧。諸臣即便取四十千萬金以贖大地。即以海水灌太子三波地頂。令登王位。三波地兒名毘梨訶鉢底<span class='note-inline'>(翻太白星)</span>。太白有兒名毘梨沙斯那<span class='note-inline'>(翻牛畢)</span>。牛畢有兒名弗沙跋摩<span class='note-inline'>(翻尾鎧星)</span>。尾鎧有兒名弗沙蜜多羅<span class='note-inline'>(翻差友)</span>。乃至弗沙蜜多羅得登王位。集諸大臣。以何方便能令我名恒住不失。諸臣答言。大王之姓從阿育王來。是阿育王起八萬四千塔乃至佛法未滅。阿育大王名聞亦在。王今應當起八萬四千塔。時王答言。阿育大王有大神力人無及者。更有方便得流名不。是時有婆羅門呪願第一。而是凡夫不信佛法。白王言。有二種因名得常住。一者作惡。二者作善。阿育大王起八萬四千塔。天今壞之名則常在。乃至弗沙蜜多羅王。嚴駕四兵欲壞佛法。往至鷄寺。至已於寺門聞有師子吼。王大怖畏。復還波吒利弗國。如是三反往至鷄寺亦復如是。還於本國集彼眾僧而作是言。我於今者欲壞佛法。諸眾僧中。於塔及寺各有所護。宜各說之。諸僧皆言。我等護塔。王於是時即殺上座次及諸僧。時有沙柯羅國是其所領。語彼國人。若有能得一比丘首。與其金錢。彼國有寺。名曰法王。時彼寺中有一羅漢。人欲取頭而白王言。彼有比丘。今欲取頭送與大王。時王聞已自欲取之。是時比丘入滅盡定。以定力故。刀杖火毒不能侵害。既不得殺。復往餘處至拘瑟他歌<span class='note-inline'>(翻庫藏)</span>國。彼國有一夜叉神守護佛牙。是夜叉思惟佛法當滅。我既受戒。不復殺生。我有女兒已利履<span class='note-inline'>(亡失反)</span>夜叉本欲求之。以其先常作惡業故而我不許。為護佛法今應與之。復有一大力夜叉常護弗沙蜜多羅王。以其力故人無侵害。是護佛牙神將護王夜叉至於南海。是時已利履夜叉取太山。壓弗沙蜜多羅王及其四兵。一時皆死。是故此山名修尼喜多。弗沙蜜多羅王既被殺已。孔雀大姓從此而滅。</p>

<p class='juan'>阿育王經卷第五</p></div>
</div><!-- end of div[@id='body'] -->
</body></html>