<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿育王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu3' />阿育王經卷第二</p><p class="byline">梁扶南三藏僧伽婆羅譯</p><a id='mulu4' />
<p class='h1'>見優波笈多因緣品第二</p><p>爾時阿育王。起八萬四千舍利塔已生大歡喜。與諸大臣共往鷄寺。到已於上座前合掌禮拜而作是言。佛一切見者記我以沙施佛今得是報。更復有人佛所記不。彼時上座比丘名耶舍<span class='note-inline'>(翻名聞)</span>答阿育王言亦有。世尊未涅槃時有龍王名阿波羅囉<span class='note-inline'>(翻無留)</span>。復有陶師及旃陀羅<span class='note-inline'>(翻惡)</span>龍王。佛化是等竟至摩偷羅國。於摩偷羅國告長老阿難言。此摩偷羅國如來涅槃百年之後。當有賣香商主名曰笈多。其後生兒名優波笈多。最勝教化為無相佛。我涅槃後當作佛事。復告阿難汝今見彼遠青林不。阿難答言已見。佛言彼有山名優樓漫陀。如來涅槃百年之後。當於彼山起寺。名那哆婆哆最勝坐禪處。於時世尊而說偈言。</p>

<div class="lg regular"><div class='lg-row'>教化弟子中　智慧最第一</div>
<div class='lg-row'>世尊之所記　名優波笈多</div>
<div class='lg-row'>大德於此世　當廣作佛事</div>
</div><p><span class='corr'>爾</span>時阿育王復問上座耶舍。優波笈多為生以未。大德耶舍答言已生在優樓漫陀山。除一切煩惱。諸阿羅漢悉隨從之攝受世間。故如一切智於天人阿修羅。及諸龍神等而為說法。是時長老優波笈多。為一萬八千阿羅漢之所圍繞。在那哆婆哆寺。時阿育王為諸大臣。而說偈言。</p>

<div class="lg regular"><div class='lg-row'>汝當速莊嚴　象馬車步兵</div>
<div class='lg-row'>我欲往彼國　優樓漫陀山</div>
<div class='lg-row'>為欲見大德　名優波笈多</div>
<div class='lg-row'>勤精進盡漏　乃至阿羅漢</div>
</div><p>時諸大臣白阿育王言。王應遣使報彼諸人令優波笈多來至王門。王答諸臣。阿羅漢者不可輕屈我等今應自往禮拜。而說偈言。</p>

<div class="lg regular"><div class='lg-row'>處世同如來　名優波笈多</div>
<div class='lg-row'>若不受其教　其心金剛造</div>
</div><p>乃至阿育王遣使往優波笈多所白優波笈多言。我欲至大德處。優波笈多聞使語已即便思惟。若阿育王來必多人隨從當損此國。思惟已即語使言。我當至彼不須王來王即造船迎優波笈多。處處道路無不修治。至摩偷羅國是時優波笈多將一萬八千阿羅漢。為攝受阿育王。故一切入船乃至往波吒利弗多國時阿育王民白大王言。優波笈多為攝受王。故已至此國。大王當知佛法如地。王今修善由之得正渡三有海至無為岸。優波笈多至明清旦當步至王所。王聞歡喜即解瓔珞價直千萬以賞此人。復令此人擊鼓宣令。使波吒利弗多國一切聞知優波笈多明當入國。復令此人說此偈言。</p>

<div class="lg regular"><div class='lg-row'>若人樂富樂　及天解脫因</div>
<div class='lg-row'>一切應當見　彼優波笈多</div>
<div class='lg-row'>若人不見佛　兩足中最尊</div>
<div class='lg-row'>自然大慈悲　無漏大師等</div>
<div class='lg-row'>彼見當供養　名優波笈多</div>
</div><p>乃至阿育王。令一切人民聞此偈言。又復令其嚴治道路。時王出城至半由旬共諸臣民嚴持香花。種種伎樂迎優波笈多。時阿育王遙見優波笈多已在岸上。與一萬八千阿羅漢。如半月形而自圍繞。即便下象步至優波笈多處。時阿育王一足在船一足在岸。以兩手捧優波笈多以置船中。五體投地敬禮其足猶如大樹摧折墮地。又復以舌舐其兩足長跪合掌瞻仰無厭而說偈言。</p>

<div class="lg regular"><div class='lg-row'>大地海為衣　山莊嚴一繖</div>
<div class='lg-row'>除怨得此地　令我生歡喜</div>
<div class='lg-row'>不如於今日　與大德相見</div>
<div class='lg-row'>我今見大德　倍生於心念</div>
<div class='lg-row'>是故我生喜　謂已見世尊</div>
<div class='lg-row'>佛已入涅槃　大德作佛事</div>
<div class='lg-row'>世間為無明　汝如日月光</div>
<div class='lg-row'>以智慧莊嚴　猶如大師等</div>
<div class='lg-row'>第一教化人　眾生所歸依</div>
<div class='lg-row'>應當見教化　我當如說行</div>
</div><p>爾時大德優波笈多。以右手摩阿育王頂。而說偈言。</p>

<div class="lg regular"><div class='lg-row'>王今得自在　當修不放逸</div>
<div class='lg-row'>三寶值遇難　王應常供養</div>
<div class='lg-row'>世尊付法藏　於王及我等</div>
<div class='lg-row'>當守護佛法　為攝受眾生</div>
</div><p>阿育王答言。如世尊記我今已作。而說偈言。</p>

<div class="lg regular"><div class='lg-row'>我今已供養　世尊舍利像</div>
<div class='lg-row'>處處廣起塔　以珍寶莊嚴</div>
<div class='lg-row'>唯不能出家　修行於梵行</div>
</div><p>優波笈多言。大王善哉善哉如此之事。是王應作。何以故。</p>

<div class="lg regular"><div class='lg-row'>王於身命財　應當修真實</div>
<div class='lg-row'>王若在異世　不受異世苦</div>
</div><p>時阿育王以大供養。將優波笈多入城。手捧大德以置高座。優波笈多其身軟滑如兜羅綿。阿育王既觸其身合掌而言。</p>

<div class="lg regular"><div class='lg-row'>大德身軟滑　如綿迦尸等</div>
<div class='lg-row'>今我體<span class='corr'>麁</span>澁　而觸大德身</div>
</div><p>時優波笈多復說偈言。</p>

<div class="lg regular"><div class='lg-row'>我以勝供養　供養佛世尊</div>
<div class='lg-row'>不及王以沙　奉施於如來</div>
</div><p>時阿育王復以偈言。</p>

<div class="lg regular"><div class='lg-row'>我先小兒意　以沙奉世尊</div>
<div class='lg-row'>值遇功德田　是故今為王</div>
</div><p>時優波笈多。為令阿育生歡喜故。而說偈言。</p>

<div class="lg regular"><div class='lg-row'>王值功德田　而生布施種</div>
<div class='lg-row'>是故得此報　不可思議樂</div>
</div><p>王聞是已心大歡喜。復說偈言。</p>

<div class="lg regular"><div class='lg-row'>昔以沙布施　世尊大福田</div>
<div class='lg-row'>今得無比樂　四分轉輪王</div>
<div class='lg-row'>誰聞如此事　不供養如來</div>
</div><p>是時阿育王禮優波笈多足白言。大德我欲於佛行住坐處悉皆供養。又欲作相令未來眾生知佛如來行住坐臥所在之處。為攝受故即說偈言。</p>

<div class="lg regular"><div class='lg-row'>我欲於如來　行住坐臥處</div>
<div class='lg-row'>悉皆修供養　為離生死苦</div>
<div class='lg-row'>又欲作如來　行住坐臥相</div>
<div class='lg-row'>使未來眾生　起見佛因緣</div>
</div><p>優波笈多答言。大王善哉善哉王今此心最為難及。今欲現王如來世尊四威儀處令王作相。為欲攝受諸眾生故。是時阿育王即嚴四兵。香花伎樂與優波笈多。即往彼處時優波笈多將阿育王至佛生處入嵐毘尼林<span class='note-inline'>(翻解脫處)</span>舉右手指言。阿育王。此是佛生處。而說偈言。</p>

<div class="lg regular"><div class='lg-row'>世尊第一處　生便行七步</div>
<div class='lg-row'>淨眼觀四方　而作師子吼</div>
<div class='lg-row'>是我最後生　處胎住亦然</div>
</div><p>時阿育王五體投地。頂禮如來初生之處。合掌說偈。</p>

<div class="lg regular"><div class='lg-row'>有人見佛者　彼具大功德</div>
<div class='lg-row'>若聞師子吼　功德亦如是</div>
</div><p>優波笈多為阿育王生大信心。而問王言。有天見佛初生行七步。及聞師子吼王欲見耶。王答言大德。我今欲見優波笈多言。如來初生摩耶夫人所攀樹枝天在其中。即便以手指示其處。而說偈言。</p>

<div class="lg regular"><div class='lg-row'>若有諸天人　住在此林中</div>
<div class='lg-row'>得見世尊生　復聞師子吼</div>
<div class='lg-row'>當現其自身　為阿育生信</div>
</div><p>是時天人便現其身。於優波笈多前立合掌說言。</p>
<p>大德令我欲何所作。時優波笈多語阿育王。此天見佛生時。阿育王合掌向天。而說偈言。</p>

<div class="lg regular"><div class='lg-row'>汝見佛初生　百福莊嚴身</div>
<div class='lg-row'>佛面如蓮花　世間所愛樂</div>
<div class='lg-row'>復聞師子吼　依此大林中</div>
</div><p>是時天人復以偈答。</p>

<div class="lg regular"><div class='lg-row'>我已見佛身　光明如金色</div>
<div class='lg-row'>七步行虛空　二足中最勝</div>
<div class='lg-row'>亦聞師子吼　為天人中尊</div>
</div><p>時王問言。如來生時有何瑞相。天人答言。我今不能廣說妙事。略說少分。即說偈言。</p>

<div class="lg regular"><div class='lg-row'>放金色光明　照於盲世間</div>
<div class='lg-row'>人天所愛樂　及山海地動</div>
</div><p>乃至阿育王。以十萬兩金供養如來初生之處。即便起塔復往餘處。時優波笈多將阿育王入迦比羅婆修斗仙人住處<span class='note-inline'>(翻蒼色)</span>。舉手示王此處。人以菩薩與白飯王。三十二相可愛之色莊嚴其身。王見已五體投地向彼作禮。釋迦<span class='note-inline'>(人姓)</span>跋陀那<span class='note-inline'>(翻正當)</span>是天神處。菩薩至彼欲禮天神。是時天神不受其禮。而禮菩薩。時白飯王見是事己即便說言。我今此兒為天之天。即為立名謂之天天。又言此是相師婆羅門相菩薩處。又言此是仙人記菩薩處。云此兒生已當應作佛。又言此是摩訶波闍波提養菩薩處。又言此是菩薩學書之處。又言此是菩薩乘象車馬等種種技術之處。又言此是菩薩究竟諸道滿足之處。又言此是菩薩轉石輪處。又言此是共六萬婇女娛樂之處。又言此是菩薩見老病死生悲心處。又言此是菩薩閻浮樹下修諸禪定離欲惡法。有覺有觀離生喜樂入初禪處。菩薩坐禪日已過中蔭菩薩樹其影不移。其餘諸樹影隨日轉。時白飯王見如此事五體投地禮菩薩足。又此間有一萬天人。隨侍菩薩從迦毘羅城中夜而出。又此是菩薩脫寶冠并遣馬與車匿還處。而說偈言。</p>

<div class="lg regular"><div class='lg-row'>捨寶冠纓絡　并馬與車匿</div>
<div class='lg-row'>令其還本國　一身無侍衛</div>
<div class='lg-row'>為修精進行　便入山學道</div>
</div><p>菩薩於此處。以迦尸衣易獵師袈裟而便出家。此是娑羅伽婆<span class='note-inline'>(翻姓)</span>請菩薩處。此處頻毘娑羅<span class='note-inline'>(翻摸實)</span>王與菩薩半國。是處問欝頭藍弗復說偈言。</p>

<div class="lg regular"><div class='lg-row'>此處有仙人　名欝頭藍弗</div>
<div class='lg-row'>聞其法捨去　人王無餘師</div>
</div><p>此處六年苦行。復說偈言。</p>

<div class="lg regular"><div class='lg-row'>六年中苦行　難行我已行</div>
<div class='lg-row'>知苦行非道　捨仙人所行</div>
</div><p>此處是菩薩。受難陀難陀波羅二女奉十六轉乳糜受已食之復說偈言。</p>

<div class="lg regular"><div class='lg-row'>菩薩在此處　食難陀乳糜</div>
<div class='lg-row'>大勇最勝語　往菩提樹間</div>
</div><p>此處迦梨龍王讚嘆菩薩。如偈所說。</p>

<div class="lg regular"><div class='lg-row'>龍王名迦梨　讚歎而說言</div>
<div class='lg-row'>以此道當往　於菩提樹間</div>
</div><p>是時阿育王。禮優波笈多足合掌說言。我欲見龍王其先見如來行如象王。從於此路往菩提樹。時優波笈多往迦梨住處。以手指而說偈言。</p>

<div class="lg regular"><div class='lg-row'>龍王中最勝　汝當起現身</div>
<div class='lg-row'>汝見菩薩行　往詣菩提樹</div>
</div><p>是時迦梨龍王即現其身。於優波笈多前合掌說言。大德教我欲何所作。優波笈多語阿育王言。此迦梨龍王。菩薩從此路往菩提樹時是其讚歎。時阿育王合掌向迦梨龍王。而說偈言。</p>

<div class="lg regular"><div class='lg-row'>汝見佛世尊　光明如金色</div>
<div class='lg-row'>於世間無等　面如秋滿月</div>
<div class='lg-row'>十力大功德　汝當說一分</div>
<div class='lg-row'>云何從此行　佛神力具足</div>
</div><p>迦梨龍王答言。我今不能廣說當略說之王當諦聽而說偈言。</p>

<div class="lg regular"><div class='lg-row'>菩薩履地時　六種大震動</div>
<div class='lg-row'>及大海諸山　放光過於日</div>
</div><p>乃至阿育王於龍王處起塔已便去。時優波笈多將阿育王往菩提樹舉手指言。大王此處菩薩以慈悲為伴勝魔王軍。覺得阿耨多羅三藐三菩提。而說偈言。</p>

<div class="lg regular"><div class='lg-row'>滿足王於此　勝種種魔軍</div>
<div class='lg-row'>得無比醍醐　無上正遍知</div>
</div><p>時阿育王以十萬金供養菩提樹。及起塔已便去。優波笈多復白王言。此是佛受四天王四鉢合為一鉢處。又此處受二商主提謂波利所奉之食。佛從此處往波羅㮈國。時有外道名優波祇歎如來處。優波笈多復將阿育王往仙面處舉手指言。此是世尊三轉十二行法輪處。即說偈言。</p>

<div class="lg regular"><div class='lg-row'>是此處三轉　十二行法輪</div>
<div class='lg-row'>真實法所造　為度生死苦</div>
</div><p>此是一千外道出家之處。又此是佛為頻婆娑羅王說法得見諦處。及八萬諸天摩伽陀國婆羅門長者無數人等說法得見諦處。此是佛為帝釋天王說法及八萬諸天得見諦處。此是世尊為母說法夏安居竟與無數諸天從彼來處。乃至廣說。優波笈多將阿育王至拘尸那城佛涅槃處。舉手示言。大王此是如來所作已辦入無餘涅槃處。而說偈言。</p>

<div class="lg regular"><div class='lg-row'>天人阿修羅　夜叉龍神等</div>
<div class='lg-row'>及一切世間　教化彼已竟</div>
<div class='lg-row'>大慈悲精進　是故入涅槃</div>
</div><p>時阿育王聞是語已悶絕躄地。乃至以冷水灑面尋得醒寤。從地而起以十萬金。供養如來涅槃之處及起塔已。禮優波笈多足而說言。我是世尊所說大弟子。我欲供養舍利。優波笈多答言。善哉善哉王心極善。是時優波笈多將阿育王入祇洹林。舉右手指言。大王此是舍利弗塔自當供養。阿育王問優波笈多言。舍利弗功德智慧其事云何。答言是第二佛為法之將。能隨如來而轉法輪。佛弟子中智慧第一。一切世間所有智慧。十六分中不及其一。唯除如來。而說偈言。</p>

<div class="lg regular"><div class='lg-row'>無等正法輪　佛為世間轉</div>
<div class='lg-row'>舍利弗隨轉　以利益世間</div>
<div class='lg-row'>誰能說其人　功德智慧海</div>
</div><p>時阿育王心大歡喜。以十萬金供養舍利弗塔。合掌說偈言。</p>

<div class="lg regular"><div class='lg-row'>我禮舍利弗　以恭敬心念</div>
<div class='lg-row'>大慧離煩惱　為世間光明</div>
</div><p>優波笈多復示阿育王目揵連塔說言。大王此是目揵連塔王當供養。王問言其人功德神力云何。長老答言。佛說其神力弟子之中最為第一。能以足指動天帝釋最勝法堂。亦能降伏難陀優波難陀龍王。即說偈言。</p>

<div class="lg regular"><div class='lg-row'>目揵連神力　佛說為第一</div>
<div class='lg-row'>能以足指動　帝釋最勝殿</div>
<div class='lg-row'>降伏二龍王　難陀波難陀</div>
<div class='lg-row'>神力功德海　無有能稱量</div>
</div><p>時阿育王以十萬金供養目揵連塔。合掌說偈。</p>

<div class="lg regular"><div class='lg-row'>最勝之神力　離生死苦惱</div>
<div class='lg-row'>我今以頂禮　名聞目揵連</div>
</div><p>優波笈多復指示言。此是摩訶迦葉塔應當供養。阿育王問言其人功德云何。長老答言。於少欲知足乃至八種及頭陀苦行。佛說其人最為第一。佛以半座與其令坐。又以自身袈裟覆之。攝受苦人受持法藏。復說偈言。</p>

<div class="lg regular"><div class='lg-row'>最勝大福田　行少欲知足</div>
<div class='lg-row'>受持佛法藏　能攝苦眾生</div>
<div class='lg-row'>佛與其半座　及以衣覆身</div>
<div class='lg-row'>無有人能說　其大功德海</div>
</div><p>時阿育王復以十萬金。供養大迦葉塔。合掌說偈。</p>

<div class="lg regular"><div class='lg-row'>常在山石窟　具少欲知足</div>
<div class='lg-row'>除諸煩惱怨　獲得解脫果</div>
<div class='lg-row'>無比功德力　是故今頂禮</div>
</div><p>時優波笈多。復示阿育王薄拘羅塔說言。大王。此是薄拘羅塔應當供養。阿育王問言。其人功德云何。答言。佛弟子中精進無病最為第一。不曾為人說一二句法。時王令人以二十貝子供養其塔。時有大臣問阿育王。等是羅漢。何故餘塔皆以金供養。而薄拘羅塔獨與二十貝子以為供養。阿育王言。汝當聽說。</p>

<div class="lg regular"><div class='lg-row'>以智慧為燈　除於無明闇</div>
<div class='lg-row'>住意為舍宅　少利益世間</div>
<div class='lg-row'>是故以貝子　供養於其塔</div>
</div><p>是時二十貝子從塔處來著阿育王足。時大臣見深生驚怪而說言。此阿羅漢少欲之力。乃至已入涅槃而不受施。時優波笈多。復將阿育王至阿難塔說言。大王。此阿難塔應當供養。其是如來給事弟子能持佛語。佛說。其人弟子之中多聞第一。而說偈言。</p>

<div class="lg regular"><div class='lg-row'>是長老阿難　諸天人所貴</div>
<div class='lg-row'>常護持佛鉢　具足念慧心</div>
<div class='lg-row'>多聞為大海　口說微妙語</div>
<div class='lg-row'>方便正覺意　明了一切法</div>
<div class='lg-row'>為諸功德藏　世尊所讚歎</div>
</div><p>時阿育王以十萬金供養阿難塔。大臣問言。何故於此最勝供養。阿育王答言。當聽我說。</p>

<div class="lg regular"><div class='lg-row'>佛世尊法身　清淨無與等</div>
<div class='lg-row'>其能攝受持　故我上供養</div>
<div class='lg-row'>其然佛法燈　除諸煩惱闇</div>
<div class='lg-row'>其力故法住　故我上供養</div>
<div class='lg-row'>如以牛跡水　不及於大海</div>
<div class='lg-row'>阿難智慧水　不及佛智海</div>
<div class='lg-row'>於修多羅中　佛與登王位</div>
<div class='lg-row'>故我於今日　設最上供養</div>
</div><p>時阿育王供養已竟生大歡喜。禮優波笈多足。而說偈言。</p>

<div class="lg regular"><div class='lg-row'>我今生人中　不失善業果</div>
<div class='lg-row'>以先功德力　得作自在王</div>
<div class='lg-row'>以不真實法　獲得於真實</div>
<div class='lg-row'>世尊舍利塔　莊嚴於世間</div>
<div class='lg-row'>云何修苦行　於我所未作</div>
</div><p>時阿育王禮優波笈多足。還其本國。</p>

<p class='juan'>阿育王經卷第二</p></div>
</div><!-- end of div[@id='body'] -->
</body></html>