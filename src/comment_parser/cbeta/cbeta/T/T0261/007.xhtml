<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘理趣六波羅蜜多經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />大乘理趣六波羅蜜多經卷第七</p><p class="byline">罽賓國三藏般若奉　詔譯</p>
<div class='div-pin'><a id='mulu16' />
<p class='h1'>精進波羅蜜多品第八</p><p>爾時，薄伽梵說是安忍波羅蜜多已。時慈氏菩薩摩訶薩即從座起，偏袒右肩右膝著地，合掌恭敬而白佛言：「大聖世尊已說安忍波羅蜜多，應當廣說精進波羅蜜多。菩薩摩訶薩應云何住？云何降伏？云何修行？云何圓滿精進波羅蜜多？唯願世尊分別廣說。」</p>
<p>爾時薄伽梵告慈氏菩薩摩訶薩言：「善男子！汝今諦聽善思念之，吾當為汝分別解說。所謂修餘五種波羅蜜多，皆精進力而能成就。精進波羅蜜多謂身口意，此三善業皆因精進方得發生。於三業中，意業最勝。菩薩摩訶薩修習意業，有二種心：一者精進，二者退轉。所謂發起菩提心是精進，止息菩提心是退轉。云何發起？於諸有情起大悲故。云何止息？住我空故。云何發起？攝取一切眾生故。云何止息？捨一切眾生故。云何發起？於生死中無疲倦故。云何止息？求出三界故。云何發起？一切悉捨故。云何止息？輕心不施故。云何發起？堅持淨戒故。云何止息？毀犯禁戒故。云何發起？善住安忍故。云何止息？不修忍辱故。云何發起？修集善根故。云何止息？懈怠懶惰故。云何發起？住禪定故。云何止息？心散亂故。云何發起？智慧相應故。云何止息？無明相應故。云何發起？多聞善說故。云何止息？不聞正法故。云何發起？積集智慧故。云何止息？取相分別故。云何發起？觀蘊如幻故。云何止息？於蘊生厭故。云何發起？知處如夢故。云何止息？永滅根境故。云何發起？觀界無生故。云何止息？滅身滅智故。云何發起？增長梵行故。云何止息？捨實智慧故。云何發起？五通自在故。云何止息？厭離有漏故。云何發起？正觀念處故。云何止息？不修念住故。云何發起？正斷相應故。云何止息？不行正斷故。云何發起？神足自在故。云何止息？神足不具故。云何發起？勤習五根故。云何止息？不增五根故。云何發起？樂修五力故。云何止息？不修五力故。云何發起？圓滿覺支故。云何止息？不具七覺故。云何發起？勤修正道故。云何止息？不修八正故。云何發起？修奢摩他故。云何止息？不善修止故。云何發起？正觀緣生故。云何止息？厭患緣生故。云何發起？聞所未聞故。云何止息？以有所聞故。云何發起？以戒嚴身故。云何止息？厭患蘊身故。云何發起？辯說無礙故。云何止息？無學默然故。云何發起？修習三解脫門故。云何止息？不修三解脫門故。云何發起？降伏魔怨故。云何止息？樂著涅槃故。云何發起？善修方便故。云何止息？愛樂寂靜故。云何發起？進求不息故。云何止息所？作已辦故。云何發起？了俗諦故。云何止息？證滅諦故。」</p>
<p>佛告慈氏：「如是種種精進行法，皆精進力而能圓滿，無增無減，方能利益一切眾生。所以者何？以能遠離一切相故，皆由智力而能圓滿精進波羅蜜多。云何菩薩摩訶薩修習事業？所謂修習大慈大悲不捨有為，證真無為不退不轉，乃至無上正等菩提。慈氏！當知此即菩薩摩訶薩意業清淨精進波羅蜜多。</p>
<p>「復次，慈氏！菩薩摩訶薩有四種精進。云何為四？所謂未生不善能令不生，已起不善速令除滅，未生之善當令速生，已起之善能令增長。慈氏！當知此即菩薩摩訶薩四種精進。若無此四，云何圓滿精進波羅蜜多？菩薩摩訶薩所起精進，乃至布施、持戒、安忍、精進，難捨能捨、難作能作，如是種種難事，精勤勇猛心無懈倦，所修勝行，一切諸天釋梵護世所不能作。何以故？菩薩摩訶薩廣度眾生出生死海而無度相，皆精進力之所成辦，是則名為精進波羅蜜多。</p>
<p>「復次，慈氏！懈怠眾生所修事業功力微少，猶如水滴不至大海，懈怠之人亦復如是，不能得至無上菩提。譬如有人手足俱無，行住坐臥不得隨心，乃至微小作業皆不成就，如是之人豈能越渡江河大海。懈怠眾生無精進足亦復如是，此懶惰人於家事業尚無所成，豈有慈悲具修戒慧，能度有情出於火宅，修行菩薩六波羅蜜菩提資糧？菩薩摩訶薩以精進波羅蜜多而為船筏，三無數劫福智所成，與諸有情同乘此船，超越生死大海彼岸。復次，世間眾生總有三種：一者懈怠，二者非勤非惰，三者精勤勇銳。言懈怠者，於<span class='corr'>己</span>家務悉亦棄捨，況能為他營建事業。非勤非惰者，於大事業都不能作，設欲進求遇緣便退。勤精進者，恒為有情受大勞苦，但利益彼無念<span class='corr'>己</span>身。窳惰之人，為懈怠鬼常所拘執惑亂身心。譬如有人入於大海至七寶山，於是山中寶珠無量，方欲採取為鬼所著，欻然之間徒步而返，不獲一寶裸露而歸。懈怠眾生亦復如是，此贍部洲福德之地，十善業力來生其中，菩薩觀之，無量無邊十善珠寶遍滿大地，而諸眾生為懈怠鬼之所魅著狂亂失心，設見妙寶都無取心，如妙高山不可移動。若精進人取斯寶物，不足為難如舉一毛。菩薩摩訶薩為欲圓滿精進波羅蜜多，普為眾生，從無量劫生死長夜，不惜軀命勤行精進方至菩提。菩薩觀之，心無懈倦猶如食頃。復更思惟過去諸佛行菩薩行，為欲滿足六波羅蜜，經無量劫亦如食頃。菩薩摩訶薩復觀現在未來無量無邊一切諸佛，行菩薩行經無量劫方成正覺，如是劫數難可校量。譬如有城極為高廣，四面高下各百由旬，於此城內滿中油麻，經百千劫除去一粒，如是劫數漸漸除一，乃至城空為一大劫，如是大劫積數滿三阿僧企耶。菩薩摩訶薩<span class='corr'>經</span>如是劫，常為五趣一一有情，勤行精進受諸苦惱方至菩提。譬如大地末為微塵，如是微塵寧為多不？」</p>
<p>慈氏白佛言：「甚多，世尊！」</p>
<p>佛告慈氏：「假使眾生如彼塵數，菩薩為彼一一有情，如上劫中勤行精進，不惜身命受諸苦惱，然後乃成無上菩提。菩薩摩訶薩復應如是思惟：『我於過去如前劫數，勤加精進具足圓滿六種波羅蜜多，得不退轉方至菩提。』作是思惟：『如是長遠勇猛精進，況於人間年月劫數，而比於彼如剎那頃而成正覺，何不進求？菩薩摩訶薩應勤精進，堅固其心，所捨頭目髓腦手足支節無所悋惜。』如是思已一心精進恒無懈惓，此即名為菩薩摩訶薩精進波羅蜜多。」</p>
<p>時薄伽梵而說頌言：</p>

<div class="lg regular" style="margin-left:1em;"><div class='lg-row'>「世間諸果實，　皆由精進生，</div>
<div class='lg-row'>大地水火風，　根塵由彼有。</div>
<div class='lg-row'>貪恚癡疑惑，　皆由懈怠生，</div>
<div class='lg-row'>菩薩於此中，　常懼如毒箭。</div>
<div class='lg-row'>如人有技藝，　懶惰無所成，</div>
<div class='lg-row'>懈怠諸男女，　慈母不忻見。</div>
<div class='lg-row'>有智勤精進，　菩薩行成就，</div>
<div class='lg-row'>是人開覺花，　能成佛果位。</div>
<div class='lg-row'>智人常勇猛，　了達深義趣，</div>
<div class='lg-row'>愚癡懶惰人，　世所不稱讚。</div>
<div class='lg-row'>若人無精進，　亦無世名稱，</div>
<div class='lg-row'>無善法資糧，　如糞穢不淨。</div>
<div class='lg-row'>如草及塼石，　猶堪世所用，</div>
<div class='lg-row'>懈怠懶惰人，　一切無堪用。</div>
<div class='lg-row'>譬如衣垢弊，　亦如花鬘萎，</div>
<div class='lg-row'>人若無精進，　端正不任用。</div>
<div class='lg-row'>如人有名稱，　由精進安忍，</div>
<div class='lg-row'>無忍無精進，　非女亦非男。</div>
<div class='lg-row'>懈怠乏資財，　卑賤多驕慢，</div>
<div class='lg-row'>常懼他人語，　家務悉不成。</div>
<div class='lg-row'>如是無精進，　雖有眾技藝，</div>
<div class='lg-row'>恒被人所輕，　如蛇無毒氣。</div>
<div class='lg-row'>雖無諸技藝，　唯有勤精進，</div>
<div class='lg-row'>佛果大菩提，　決定皆成就。</div>
<div class='lg-row'>一切修福業，　皆由精進力，</div>
<div class='lg-row'>如欲受使者，　專待王教勅。</div>
<div class='lg-row'>精進尊貴本，　應當勤勇猛，</div>
<div class='lg-row'>菩薩樂修行，　必成無上果。</div>
<div class='lg-row'>恒住於精進，　智者所稱讚，</div>
<div class='lg-row'>無智執由天，　邪見生死本。</div>
<div class='lg-row'>智者住正見，　捨天而精進，</div>
<div class='lg-row'>應當勤勇猛，　能度於彼天。</div>
<div class='lg-row'>愚劣無精進，　捨勤而事天，</div>
<div class='lg-row'>智者樂精進，　遠離於天教。</div>
<div class='lg-row'>天命及精進，　愚智有差殊，</div>
<div class='lg-row'>信天邪見因，　精進招勝果。</div>
<div class='lg-row'>如有地無種，　耕墾何所益，</div>
<div class='lg-row'>無勤亦復然，　天命何所獲。</div>
<div class='lg-row'>譬如風吹火，　隨小漸成大，</div>
<div class='lg-row'>精進亦復然，　善法而增廣。</div>
<div class='lg-row'>能行諸難行，　而獲增勝果，</div>
<div class='lg-row'>身命無悋惜，　當紹於法王。」</div>
</div><p>爾時，佛告慈氏菩薩摩訶薩：「求菩提時擐精進甲，以大誓願而為器仗，日夜精勤增長功德，猶初白月漸漸圓滿。譬如有人聞彼遠方有佛舍利窣堵波塔，及有善說正法之人。此人聞已歡喜踊躍，不待資糧車乘伴侶，徒跣而往詣彼塔廟。所經道路唯是猛火及布利刀，是人勇銳其心不退，決定前進達於彼所，瞻禮佛塔聽聞正法。於火刃中舉足下足，步步思惟而發是願：『我於今日刀火中行得聞正法，願我當於生死大苦之中，拔濟有情置於涅槃安樂之處。』菩薩摩訶薩發是願已，雖踐刀火如履蓮花，足下柔軟如須曼那花，復似栴檀香水而洒其上，清涼芬馥無以為喻。復作是願：『我從今日乃至無上正等菩提，於是中間，身口意業常作佛事。若行餘事，願我此身如枯<span class='corr'>槁</span>木；口說餘言，願我瘖瘂；意思餘法，願我狂亂。除正法外，自餘音教無所樂著。如是三業所修諸善，皆悉迴向無上菩提。』復願一切眾生咸成正覺功德無盡，廣大如法界，究竟若虛空，窮未來際無有休息。譬如虛空密雲彌布降注大雨，若至陸地砂鹵之處不久便乾，若雨一滴入大海中，海水未竭其雨無盡。菩薩所作功德亦復如是，若為自身求於解脫，如陸地雨不久還乾，若為法界一切有情修於善業投涅槃海，以大悲願，眾生無盡善亦無盡。</p>
<p>「復次，慈氏！譬如菩薩壽命無量，往於東方經過無量俱胝三千大千世界，所經國土眾生之類，悉皆令得大般涅槃安樂之處。如是無量阿僧祇劫廣度眾生，我今觀之如爪上土，其未度者如大地土。如是東方世界未度既然，南西北方四維上下亦復如是。雖有如是無量有情，菩薩摩訶薩亦不厭捨而生退轉，勤行精進終無休息。菩薩摩訶薩能發如是廣大之心，無有少法難修行者，於三界中所有福智尊貴自在，無勞功力自然得之。」</p>
<p>佛告慈氏菩薩摩訶薩：「於諸世間所有過去現在未來一切眾生、學無學人及辟支佛，如是有情精勤修集無量無邊所有功德，比於如來一毛功德，百千萬分不及其一。如是所有一一毛端，皆從如來無量功德之所出生。如來之身一切毛端所有功德，共成如來一髮功德。如是佛髮八萬四千，一一髮中各具如上毛端功德，如是合集共成如來一隨好功德。如是隨好具八十種，一一好中各有如上佛髮功德，如是合集共成<span class='corr'></span>如來一相功德。如是諸相具三十二，各具如<span class='corr'>上</span>隨好功德，如是合集至百千倍，成佛眉間毫相功德，其相圓滿婉轉右旋，如頗胝迦寶明淨鮮白，夜闇之中猶如明星，毫相舒之上至色界阿迦膩吒天，卷之如舊復為毫相於眉間住。以此毫相所有功德至百千倍，成佛頂上肉髻之相，所有功德無有人天能見頂者。如是肉髻千倍功德，不及如來梵音聲相所有功德，其聲下徹阿鼻地獄，上至色界究竟天中。如是所說無量功德，皆是如來大悲化現，如是化身皆由無量功德集成，無比無喻無與等者。如是化身千倍功德成佛報身，如是報身所有功德，百千萬倍成佛法身，所有功德莫知其量。若有善男子、善女人，聞說諸佛如來無邊功德，不驚不怖不畏者，當知是人成就精進波羅蜜多，應發如是廣大之心：『佛身功德無量福聚，我今觀之誓當修證，勤行精進不惜身命，為一切眾生，於無量劫受三塗苦，心不生悔，皆令圓滿具足成就六種波羅蜜多，得成無上正等菩提。』」</p>
<p>佛告慈氏菩薩摩訶薩：「善男子！應當諦觀佛之智慧，汝今諦聽當為汝說。如舍利弗，諸聲聞中智慧第一，此<span class='corr'>贍</span>部洲，北廣南狹如類車廂，周匝七千踰繕那量。東勝身洲形如半月，周匝八千踰繕那量。西牛貨洲形如滿月，周匝九千踰繕那量。北拘盧洲地形畟方，周匝十千踰繕那量。妙高山王其相四方，入水八萬踰繕那量，四寶合成，出水量等，四寶合成，周圍四面各有八萬踰繕那量。次外即有金山七重，周匝圍繞有八海水，最外復有大鐵圍山。如是四洲及諸山王用為紙素，八大海水以為其墨，一切草木用為其筆，一切人天一劫書寫，比舍利弗所得智慧，十六分中不及其一。又於此三千大千世界，其中眾生所有智慧，如舍利弗等無有異。菩薩摩訶薩了達布施波羅蜜多，所有智慧過彼百倍。又此三千大千世界，所有眾生皆具布施波羅蜜多智慧，不及一菩薩摩訶薩所得淨戒波羅蜜多智慧，乃至般若波羅蜜多亦復如是。又此三千大千世界所有眾生，皆具如是六種波羅蜜多智慧，不及一初地菩薩摩訶薩所得智慧，乃至十地菩薩摩訶薩所得智慧，展轉倍增亦復如是。又此十地菩薩所得智慧，比汝慈氏一生補處菩薩摩訶薩所得智慧，百千分中不及其一。」</p>
<p>時慈氏菩薩聞佛語已，而作是念：「今者如來在大眾中作是稱讚，深生悚慄。」</p>
<p>爾時佛薄伽梵告慈氏菩薩摩訶薩言：「善男子！汝今諦聽。於此三千大千世界，一切眾生所有智慧，皆如慈氏等無有異。如是等菩薩摩訶薩，詣菩提樹坐於道場，降伏魔怨將成正覺，所有智慧，於佛如來所得智慧，百千萬分不及其一。慈氏！當知如來智慧，甚深無量不可思議，亦非譬<span class='corr'>喻</span>之所校量。若菩薩摩訶薩聞是諸佛甚深智慧，不驚不怖不畏者，應加精進成就波羅蜜多。懈怠之人，世間小善尚不成就，況於如來大智彼岸，而能廣度一切眾生。</p>
<p>「復次，慈氏！有三種精進。云何為三？一者聞此甚深如來廣大智慧心不傾動，二者能隨過去諸菩薩摩訶薩大悲之行，三者所行之行設逢苦難心不退轉。又以精進力，觀察一切世出世間、情非情境皆悉是空。以觀如是勝義空故，無一眾生有相可得。雖知無相，而為眾生於無數劫修諸苦行不辭勞倦，常以四攝——布施、愛語、利行、同事——攝取有情，教以三乘令得解脫，次復安置於最上乘得不退轉，一切行願皆悉成就。具足圓滿精進波羅蜜多，諸佛如來與受記別，近無等等無上菩提，猶如白月十四日夜漸向圓滿。菩薩亦爾，於佛菩提漸向圓滿得無功用，自然獲得十種勝事。云何為十？一者諸佛正法不由聽習而悉現前，能為有情宣說妙法。二者不思議力自然能發堅固誓願，能令一切眾生發菩提心。三者而得自在身口意業，隨願現生一切無<span class='corr'>礙</span>。四者能現種種神通變化，隨心自在無所障<span class='corr'>礙</span>。五者能作希奇未曾有事，皆得自在。六者受生自在，於五趣中隨機利益而能生彼。七者寶藏隨生賙給無盡。八者常為心師、不師於心，無有卒暴如調伏象。九者自然覺悟生死涅槃二皆平等，不由師訓。十者得無上智利樂有情，方生死中拔濟令出，置於三乘涅槃正路，究竟無上正等菩提。</p>
<p>「復次，精進之人，於生死中說諸過患，顯大涅槃無量功德，大悲般若常所輔翼，由斯不住生死涅槃，利樂有情窮未來際，是即精進波羅蜜多。復次，精進之人，聽聞正法總持自在，以精進力身無疾病，一切怨害慈心相向，<span class='corr'>微</span>那夜迦作障礙者無所能為，菩薩言教悉皆承順。復次，精進之人，一切諸天恭敬愛念，危難之中一切善神之所擁護。復次，精進之人，小有所施而能圓滿檀波羅蜜多。復次，精進之人，護持淨戒不為懶惰之所攝受，速能圓滿淨戒波羅蜜多。復次，精進之人，善能安忍，怨親平等無有二心，速能圓滿安忍波羅蜜多。復次，精進之人，勇猛不退被精進甲，大慈大悲恒不捨離，速能圓滿精進波羅蜜多。復次，精進之人，勤修靜慮，於三摩地安住不動，速能圓滿禪波羅蜜多。復次，精進之人，多聞智慧，諷誦無倦而無<span class='corr'>懈</span>息，速能圓滿般若波羅蜜多。然此般若波羅蜜多甚深大海，一切聲聞、獨覺及諸菩薩，無有方便而能測量，唯有精進波羅蜜多而能究盡。復次，精進之人，日夜增長無量功德，如青蓮花生淤泥中，日夜增長漸舒出水，其花開敷香氣芬馥。見者咸悅，取以作鬘置佛頂上。若天魔梵、國王大臣、長者居士，一切人民皆悉愛樂。精進之人亦復如是，於彼生死淤泥之中，生菩提芽、出二乘執，開真實相，顯示涅槃，種智敷榮香氣芬馥，遍十方界利益人天，如青蓮花人皆愛樂。是則名為精進波羅蜜多。</p>
<p>「復次，懈怠之人猶如舂杵，有二種事：一者不能自使，日益損壞。二者不能自立，棄地即臥。漸不堪用，以火焚之。懶惰之人亦復如是，一者不自策使，色力日減，二者不能勤理家業，常臥睡眠。身壞命終，地獄火中焚燒受苦。精進之人如如意樹，在於生死曠野之中，與諸有情作歸依處，飢渴之者為作飲食，裸露之者而作衣服，乃至能度生死險難，盡此形壽無所乏少，令一切眾生安隱快樂，以精進力速能成就阿耨多羅三藐三菩提。」</p>
<p>時薄<span class='corr'>伽</span>梵說此精進波羅蜜多時，會中七十八俱胝那庾多若人若天，皆發阿耨多羅三藐三菩提心。三萬二千菩薩摩訶薩，皆得無生法忍至不退轉。</p>
<p>佛告慈氏：「此即名為精進波羅蜜多。」</p>
</div>
<p class='juan'>大乘理趣六波羅蜜多經卷第七</p>
</div><!-- end of div[@id='body'] -->
</body></html>