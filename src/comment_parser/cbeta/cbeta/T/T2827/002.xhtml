<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土五會念佛誦經觀行儀卷中．下</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu20' />淨土五會念佛誦經觀行儀卷下</p><p class="byline">南岳沙門法照撰</p><p>此下一卷讚。從第八讚佛得益門分出。眾等盡須用第三會念佛和之。其讚文行人總須誦取。令使精熟切不得臨時執本讀之。亦通大會作法事誦之。若非大會日。餘一切處。誦讚念佛。和之並得。廣略必須知時。應知。</p>
</div>
<div class='div-other'><a id='mulu21' />
<p class='h1'>依無量壽觀經讚<span class='note-inline'>(二十八偈)</span></p><p class="byline">釋法照述</p><p style="margin-left:1em">釋迦住在靈鷲山<span class='note-inline'>(阿彌陀佛)</span>。</p>
<p style="margin-left:1em">為化娑婆出世間<span class='note-inline'>(阿彌陀佛。後須有阿彌陀佛。阿彌陀佛)</span>。</p>
<p style="margin-left:1em">菩薩聲聞無量眾<span class='note-inline'>(阿彌陀佛)</span>。</p>
<p style="margin-left:1em">初欲聞經意未閑<span class='note-inline'>(南無彌陀佛)</span>。</p>
<p style="margin-left:1em">阿闍太子在王城<span class='note-inline'>(准前和)</span>。</p>
<p style="margin-left:1em">興逆徒囚父母形<span class='note-inline'>(已後讚諸依前第三會念佛和之)</span>。</p>

<div class="lg regular"><div class='lg-row'>韋提悲泣歸依佛　求願不聞諸苦名</div>
<div class='lg-row'>深心不樂閻浮界　實為多諸鬼畜生</div>
<div class='lg-row'>唯願慈悲力指授　他方淨土誓經行</div>
<div class='lg-row'>釋迦如來知彼念　須臾沒在至王宮</div>
<div class='lg-row'>乃放眉間金色照　韋提障盡覩真容</div>
<div class='lg-row'>諸餘淨剎雖無量　白佛唯生極樂中</div>
<div class='lg-row'>願見彌陀疾授記　剎那便證六神通</div>
<div class='lg-row'>世尊微笑生歡喜　口中即施五神光</div>
<div class='lg-row'>其光遂照娑羅頂　隨機證果亦何妨</div>
<div class='lg-row'>佛告韋提汝知不　彌陀去此亦非遙</div>
<div class='lg-row'>促當勤修三福行　臨終迎子上金樓</div>
<div class='lg-row'>亦為未來諸大眾　五濁凡夫至惡人</div>
<div class='lg-row'>促使迴心觀彼國　能令淨業斷貪嗔</div>
<div class='lg-row'>於是韋提更有疑　如來令說汝應知</div>
<div class='lg-row'>據汝凡夫實未得　為承諸佛大慈悲</div>
<div class='lg-row'>既聞說已生歡喜　復為今時五苦人</div>
<div class='lg-row'>云何當見彌陀界　相好光明微妙身</div>
<div class='lg-row'>世尊為說初觀日　竟令注想向西方</div>
<div class='lg-row'>智者必須依此觀　曠劫塵沙罪滅亡</div>
<div class='lg-row'>罪滅身心必清淨　次應想水易成氷</div>
<div class='lg-row'>須臾便見琉璃池　黃金界道以為繩</div>
<div class='lg-row'>寶池澄澄千仞深　明珠間錯是黃金</div>
<div class='lg-row'>花雨紛紛隨處下　能入道者發真心</div>
<div class='lg-row'>瓊林寶樹七重光　行處垂珠異色光</div>
<div class='lg-row'>光中無數摩尼殿　諸天童子散花香</div>
<div class='lg-row'>極樂城中七寶地　蓮花光色不思議</div>
<div class='lg-row'>花開總是摩尼水　唯歎娑婆去者稀</div>
<div class='lg-row'>瓊林寶開紫金光　赫奕蓮輝照十方</div>
<div class='lg-row'>白玉池邊聞妙法　蓮花葉裏更飛香</div>
<div class='lg-row'>彌陀無數寶城樓　恒沙菩薩四邊遊</div>
<div class='lg-row'>各各持花供養佛　塵勞永斷更何憂</div>
<div class='lg-row'>碧玉樓中花坐開　黃金作葉寶為臺</div>
<div class='lg-row'>摩尼幢上真珠網　莊嚴至意為如來</div>
<div class='lg-row'>寶像瑠璃內外明　六通如意覺自輕</div>
<div class='lg-row'>心須子細勤觀想　想成便即悟無生</div>
<div class='lg-row'>彌陀光光廣無邊　普照群生度存緣</div>
<div class='lg-row'>促有須心能念佛　當來決定離人天</div>
<div class='lg-row'>觀音補處不思議　無邊世界現希奇</div>
<div class='lg-row'>假令念者皆生樂　頂戴彌陀尊重時</div>
<div class='lg-row'>勢至菩薩甚難量　雄雄猛利廣無方</div>
<div class='lg-row'>頂上寶瓶光顯照　幽途永得離無常</div>
<div class='lg-row'>觀身自見往生時　蓮花寶座不經遲</div>
<div class='lg-row'>水鳥樹林皆說法　彌陀迎接更無疑</div>
<div class='lg-row'>如來神變不思議　大小隨緣感赴機</div>
<div class='lg-row'>眾等須心勤念佛　寶池寶內正無為</div>
<div class='lg-row'>行業精誠須轉高　上品之人稱姓豪</div>
<div class='lg-row'>百法門中歡喜地　金剛妙定自堅牢</div>
<div class='lg-row'>念佛之人須至誠　彌陀決定自親迎</div>
<div class='lg-row'>到彼花開蒙授記　登時開法悟無生</div>
<div class='lg-row'>十惡五逆至愚人　永劫沈淪在六塵</div>
<div class='lg-row'>一念稱得彌陀號　至彼還同法性身</div>
<div class='lg-row'>世尊說已向耆山　阿難聞教廣宣傳</div>
<div class='lg-row'>大眾傾心皆頂戴　還將此法利人天</div>
</div></div>
<div class='div-other'><a id='mulu22' />
<p class='h1'>依阿彌陀經讚<span class='note-inline'>(十六偈)</span></p><p class="byline">釋法照<span class='note-inline'>(和准前定)</span></p>
<div class="lg regular"><div class='lg-row'>釋迦悲智廣無邊　先開淨教利人天</div>
<div class='lg-row'>菩薩聲聞無量眾　其時聽在給孤園</div>
<div class='lg-row'>初告聲聞舍利子　吾今欲說汝應聽</div>
<div class='lg-row'>去此西方十萬億　彌陀寶國紫金形</div>
<div class='lg-row'>其國眾生極妙樂　永劫不聞諸苦名</div>
<div class='lg-row'>勸汝當今稱彼佛　須臾即至寶蓮城</div>
<div class='lg-row'>瓊林寶樹七重欄　眾等當須審諦觀</div>
<div class='lg-row'>珠網層層千萬億　能令見者得心安</div>
<div class='lg-row'>彌陀淨剎不思議　處處渠流七寶池</div>
<div class='lg-row'>池中總是摩尼水　晝夜花開無盡時</div>
<div class='lg-row'>四岸琉璃碧玉成　香風拂體覺身輕</div>
<div class='lg-row'>寶閣樓臺千萬億　無邊菩薩盡經行</div>
<div class='lg-row'>心心稽首法王家　專想彌陀發道芽</div>
<div class='lg-row'>碧玉樓中聞妙法　黃金地上散天花</div>
<div class='lg-row'>衣裓持花十萬億　聖眾塵沙受供同</div>
<div class='lg-row'>一念還歸極樂國　永絕胞胎證六通</div>
<div class='lg-row'>淨國彌陀寶鳥音　聞者皆生念佛心</div>
<div class='lg-row'>此鳥寶非三惡趣　為令宣演法幽深</div>
<div class='lg-row'>香風時動寶林鳴　處處唯聞念佛聲</div>
<div class='lg-row'>聲中皆說無邊法　能令聽者證無生</div>
<div class='lg-row'>彌陀壽量豈能知　國中人眾亦如斯</div>
<div class='lg-row'>到彼皆同趺致位　永超生死證無為</div>
<div class='lg-row'>善根福少理難容　七日須成淨土功</div>
<div class='lg-row'>念念傾心於彼國　剎那便即坐蓮宮</div>
<div class='lg-row'>彌陀願力不思議　莊嚴淨土甚希奇</div>
<div class='lg-row'>六方諸佛同時讚　意令諸子斷<span class='corr'>狐</span>疑</div>
<div class='lg-row'>人命無常如剎那　永劫沈淪惡趣多</div>
<div class='lg-row'>急急須專念彼佛　共汝相將出愛河</div>
<div class='lg-row'>諸佛同心歎釋迦　能於苦海度人多</div>
<div class='lg-row'>一一總令專念佛　生生常得見彌陀</div>
<div class='lg-row'>如來說已阿難宣　普化群生被有緣</div>
<div class='lg-row'>眾等須心須頂戴　弘斯淨教廣流傳</div>
</div></div>
<div class='div-other'><a id='mulu23' />
<p class='h1'>歎散花供養讚</p><p class="byline">釋神英</p>
<div class="lg regular"><div class='lg-row'>昔有仙人名善惠　一時買得五莖花</div>
<div class='lg-row'>持將供養定光佛　因花果號釋迦尊</div>
<div class='lg-row'>諸經皆說妙伽他　散花供養福田名</div>
<div class='lg-row'>但以一花散一佛　因花盡得見彌陀</div>
<div class='lg-row'>今時智者見經文　佛說花為成佛因</div>
<div class='lg-row'>便即散花供養佛　仍將花度有緣人</div>
<div class='lg-row'>紛紛正見散花時　片片青運空裏飛</div>
<div class='lg-row'>一一爭前將手棒　人人收得裓盛歸</div>
<div class='lg-row'>空中片片雨天花　散著人人發道芽</div>
<div class='lg-row'>但使勤勤花供養　福田一一遍恒沙</div>
<div class='lg-row'>花飛颯颯遍虛空　翠葉翩翩滿界中</div>
<div class='lg-row'><span class='corr'>淅</span>瀝如馬和雲下　繽紛送子入蓮宮</div>
<div class='lg-row'>蓮花欝欝甚寬平　花上群群菩薩行</div>
<div class='lg-row'>時時散花供養佛　往往宣揚五會聲</div>
<div class='lg-row'>般般聖眾裓盛花　人人歷供遍恒沙</div>
<div class='lg-row'>一一食時還本國　行行不離世尊家</div>
<div class='lg-row'>時時天雨萬般花　處處皆能發道芽</div>
<div class='lg-row'>一一持將奉諸佛　朝朝恒在法王家</div>
<div class='lg-row'>百寶鮮花隊隊飛　空中讚歎不思議</div>
<div class='lg-row'>若有眾生能厭者　當來決定澄無為</div>
<div class='lg-row'>金剛臺上說真宗　西方菩薩盡皆同</div>
<div class='lg-row'>散花供養無休息　皆生花上具神通</div>
<div class='lg-row'>氛氛香氣轉綿綿　花去花來花更鮮</div>
<div class='lg-row'>清旦常持外國獻　食時還到世尊前</div>
</div></div>
<div class='div-other'><a id='mulu24' />
<p class='h1'>淨土五會讚</p><span class='note-inline'>(通一切處誦)</span><p class="byline">釋法照</p>
<div class="lg regular"><div class='lg-row'>第一會時除亂意　第二高聲遍有緣</div>
<div class='lg-row'>第三響颺能哀雅　第四和鳴真可怜</div>
<div class='lg-row'>第五震動天魔散　能令念者入深禪</div>
<div class='lg-row'>五會聲中十種利　為令學者用心堅</div>
<div class='lg-row'>妙音五會摩尼寶　能雨無邊聖法財</div>
<div class='lg-row'>智者必須依此學　臨終一念坐蓮臺</div>
<div class='lg-row'>寄語現前諸大眾　五會念佛利無窮</div>
<div class='lg-row'>今日道場同行者　相將定取坐蓮宮</div>
<div class='lg-row'>五會聖教是真宗　定捨娑婆出苦籠</div>
<div class='lg-row'>眾等發心迴願往　西方世界獲神通</div>
<div class='lg-row'>寶樹森森是翠林　微風五會演清音</div>
<div class='lg-row'>花雨六時隨處下　見聞之者發真心</div>
<div class='lg-row'>眾等今時發信心　聽說彌陀五會音</div>
<div class='lg-row'>專求不妄稱名字　迎將極樂坐化林</div>
<div class='lg-row'>五會合響讚池城　樓臺欝欝映雲青</div>
<div class='lg-row'>瑠璃七寶金繩界　處處唯聞念佛聲</div>
<div class='lg-row'>彌陀五會是舟船　永劫常於苦海傳</div>
<div class='lg-row'>但使聞聲皆解脫　定超生死離人天</div>
</div></div>
<div class='div-other'><a id='mulu25' />
<p class='h1'>極樂五會讚</p>
<div class="lg regular"><div class='lg-row'>寶偈分明化有情　觀經妙讚定中成</div>
<div class='lg-row'>五會閻浮流布廣　相期極樂悟無生</div>
<div class='lg-row'>彌陀寶讚實堪傳　恒為眾生作法船</div>
<div class='lg-row'>五會佛聲聞解脫　一時盡得坐金蓮</div>
<div class='lg-row'>西方五會遍娑婆　意在眾生念佛多</div>
<div class='lg-row'>寶國華開千萬億　聞名去者幾恒河</div>
<div class='lg-row'>千般伎樂遶金臺　百寶蓮花出水開</div>
<div class='lg-row'>五會聲聲須急念　臨終一一盡迎來</div>
<div class='lg-row'>無邊化佛紫金身　守護流傳五會人</div>
<div class='lg-row'>念念彌陀心不退　翩翩寶坐自相親</div>
</div></div>
<div class='div-other'><a id='mulu26' />
<p class='h1'>歎五會妙音讚</p>
<div class="lg regular"><div class='lg-row'>彌陀五會響雄雄　智者傳來五濁中</div>
<div class='lg-row'>五苦聞聲皆得樂　乘斯五會入蓮宮</div>
<div class='lg-row'>智者慈悲開五會　五會意將除五燒</div>
<div class='lg-row'>五燒既因五會滅　皆乘五會出塵勞</div>
<div class='lg-row'>雄雄五會響清深　隱隱雷聲寫妙音</div>
<div class='lg-row'>聖眾相將同讚歎　但是人聞皆發心</div>
<div class='lg-row'>西方微妙五音聲　將來五濁救眾生</div>
<div class='lg-row'>五取聞名皆解脫　五會引到寶蓮城</div>
<div class='lg-row'>泠泠五會出衡山　隱隱如今遍五天</div>
<div class='lg-row'>五眾咸言將利樂　末法仍留五百年</div>
<div class='lg-row'>彌陀五會貫人心　哀怨慈聲屈曲深</div>
<div class='lg-row'>無量壽經如此音　寶水長流演妙音</div>
<div class='lg-row'>五會響颺出雲霞　清音寥亮滿恒沙</div>
<div class='lg-row'>朝朝暮暮常能念　世世生生在佛家</div>
<div class='lg-row'>香風颯起觸人身　吹將五會蕩貪嗔</div>
<div class='lg-row'>五音兼能淨五蘊　聞名永劫離囂塵</div>
<div class='lg-row'>西方皷樂及絃歌　琵琶簫笛雜相和</div>
<div class='lg-row'>一一唯宣五會法　聲聲皆說六波羅</div>
</div></div>
<div class='div-other'><a id='mulu27' />
<p class='h1'>極樂欣厭讚</p><p class="byline">釋靈振</p>
<div class="lg regular"><div class='lg-row'>釋迦昔日同凡夫　歷劫苦行守真如</div>
<div class='lg-row'>成佛往來八千返　蒼生元未出閻浮</div>
<div class='lg-row'>閻浮眾生實苦哉　遞代相送坐哀哀</div>
<div class='lg-row'>暫得人身還却去　須臾滿劫不迴來</div>
<div class='lg-row'>沙門靈振自長呼　無常厭恨在閻浮</div>
<div class='lg-row'>不見如來興出世　今逢末法落凡夫</div>
<div class='lg-row'>自嗔自恨自推尋　萬劫千生罪障深</div>
<div class='lg-row'>生生不見越三界　輪迴六道至于令</div>
<div class='lg-row'>研心性相苦推窮　檢尋聖教自圓融</div>
<div class='lg-row'>雖得丈夫披法服　不那生於末法中</div>
<div class='lg-row'>末法去聖漸迢遙　行門若箇獨能超</div>
<div class='lg-row'>今生但念彌陀佛　亦兌沈論火宅燒</div>
<div class='lg-row'>念佛能為急要門　得出閻浮何可論</div>
<div class='lg-row'>若人不信生疑惑　自看聖教勘經文</div>
<div class='lg-row'>經文專遣念彌陀　急要之門更不過</div>
<div class='lg-row'>但能深信無疑惑　今生便得出娑婆</div>
<div class='lg-row'>彌陀經上自稱揚　七日專念往西方</div>
<div class='lg-row'>六萬恒沙諸佛讚　功德咸言不可量</div>
<div class='lg-row'>七日念佛常如斯　何況盡命至心持</div>
<div class='lg-row'>諸餘功德無倫疋　速疾之門唯佛知</div>
<div class='lg-row'>眾生欵欵審思量　地獄三途難可當</div>
<div class='lg-row'>一失人身經萬劫　緣何不樂往西方</div>
<div class='lg-row'>西方極樂鎮歡娛　直與天堂萬倍殊</div>
<div class='lg-row'>普告眾生須速往　緣何苦死戀閻浮</div>
<div class='lg-row'>閻浮五濁足貧窮　一切因緣有始終</div>
<div class='lg-row'>苦海無涯無底莫　千軍萬眾沒其中</div>
<div class='lg-row'>西方極樂樂無窮　水馬和音說大乘</div>
<div class='lg-row'>菩薩天人無中夭　真言成佛是為終</div>
<div class='lg-row'>閻浮田地足丘坑　山岳堆阜不均平</div>
<div class='lg-row'>只為人心多不善　一切雜惡在中生</div>
<div class='lg-row'>西方極樂掌中平　一無堆阜及丘坑</div>
<div class='lg-row'>瑠璃作地黃金界　雜色蓮花遍滿生</div>
<div class='lg-row'>閻浮大海眾江河　魚鼈黿鼉甚以多</div>
<div class='lg-row'>一朝雨墮衡山谷　漂流雜惡苦相和</div>
<div class='lg-row'>西方極樂七寶池　八功德水不思議</div>
<div class='lg-row'>底有金沙岸香樹　蓮化涌出化生兒</div>
<div class='lg-row'>閻浮託報女人胎　生熟二藏裹孾孩</div>
<div class='lg-row'>亦至平安仍未語　無明人我逐身來</div>
<div class='lg-row'>西方淨土有孾孩　一一託報出蓮臺</div>
<div class='lg-row'>親見如來說妙法　自然解脫悟心開</div>
<div class='lg-row'>閻浮草木眾聚林　高者無過五十尋</div>
<div class='lg-row'>不得多年心朽爛　戀成灰土不堪任</div>
<div class='lg-row'>西方極樂七寶林　五百萬里上餘侵</div>
<div class='lg-row'>微風吹動千般樂　皆說如來解脫音</div>
<div class='lg-row'>閻浮日日炙人傷　婉轉輪迴不定常</div>
<div class='lg-row'>出沒之時有明夜　不兌狂雲所翳光</div>
<div class='lg-row'>西方極樂無邊光　亦無明夜鎮恒常</div>
<div class='lg-row'>得我如來一毛孔　更蓋光明遍十方</div>
<div class='lg-row'>閻浮父母及妻兒　香火思情能幾時</div>
<div class='lg-row'>縱得團圓終不久　須臾即見有分離</div>
<div class='lg-row'>西方極樂不如斯　彌陀如來是大師</div>
<div class='lg-row'>菩薩人天為聖友　同受歡娛無別時</div>
<div class='lg-row'>閻浮極苦苦無邊　男女恩愛命相連</div>
<div class='lg-row'>且暮多求恐不活　無暇歸真慕善緣</div>
<div class='lg-row'>西方極樂樂無邊　不愁男女及錢財</div>
<div class='lg-row'>須衣羅綺千里至　念食百味在傍邊</div>
<div class='lg-row'>閻浮男子女人身　同受四大雨般人</div>
<div class='lg-row'>彼此結心成地獄　須臾萬劫永沈淪</div>
<div class='lg-row'>西方極<span class='corr'>樂</span>無女人　生者皆同菩薩身</div>
<div class='lg-row'>總證三明八解脫　一生補處離囂塵</div>
<div class='lg-row'>閻浮世界足錢財　一一皆從苦還來</div>
<div class='lg-row'>得者榮身不作福　三途一閉遣誰開</div>
<div class='lg-row'>西方極樂樂咍咍　不顧閻浮不淨財</div>
<div class='lg-row'>舍宅園林離即有　衣裳百味遂心來</div>
<div class='lg-row'>閻浮五濁是凡人　託報不得自由身</div>
<div class='lg-row'>妻子從頭索衣食　差別不辨所由瞋</div>
<div class='lg-row'>西方極樂沒凡人　亦無妻子及慈親</div>
<div class='lg-row'>生者皆登菩薩位　總證金剛不壞身</div>
<div class='lg-row'>閻浮世界學修禪　雜惡之處足攀緣</div>
<div class='lg-row'>流浪狂心難把捉　由如大海簸舟船</div>
<div class='lg-row'>西方極樂不如然　上品生者世尊前</div>
<div class='lg-row'>得我如來一言教　百法明門自曉然</div>
<div class='lg-row'>閻浮說法度眾生　唯聽文句不依行</div>
<div class='lg-row'>讚嘆隨心舉合掌　違情觸著起無明</div>
<div class='lg-row'>西方說法度眾生　水鳥絃歌空裏鳴</div>
<div class='lg-row'>聞者皆言念三寶　更無餘外別修行</div>
<div class='lg-row'>閻浮世界不堪停　西業因緣每月盈</div>
<div class='lg-row'>縱饒作得些些善　不覺地獄向剎成</div>
<div class='lg-row'>西方淨土實堪停　長劫不聞諸苦聲</div>
<div class='lg-row'>鼓樂絃歌空裏滿　一一皆言解脫名</div>
<div class='lg-row'>閻浮持戒足無明　由如白日闇中行</div>
<div class='lg-row'>作意向前欲選道　不覺失脚落深坑</div>
<div class='lg-row'>西方極樂樂轟轟　亦亦眾苦及修行</div>
<div class='lg-row'>親見彌陀說妙法　聞者悟解證無明</div>
<div class='lg-row'>眾生念佛喻乘船　假我如來增上緣</div>
<div class='lg-row'>七日七夜專心念　即敵餘心數百年</div>
<div class='lg-row'>眾生欲得出凡籠　急急專求念佛功</div>
<div class='lg-row'>七日稱名生彼國　若比餘門定不同</div>
<div class='lg-row'>但知念佛莫生疑　不解之輩是愚癡</div>
<div class='lg-row'>只為超昇令速疾　此地凡夫信者希</div>
<div class='lg-row'>眾生念佛佛來迎　無常了了甚分明</div>
<div class='lg-row'>彈指即到如來所　他方歷供證無生</div>
<div class='lg-row'>西方極樂鎮歡娛　釋迦所說豈傳虛</div>
<div class='lg-row'>普勸有情生彼國　何得苦死戀閻浮</div>
<div class='lg-row'>專心念佛莫朦籠　定得西方不棄功</div>
<div class='lg-row'>即今且在凡夫境　無常即獲六神通</div>
<div class='lg-row'>西方寶殿寶池亭　樹木水鳥解人情</div>
<div class='lg-row'>鸚鵡和鳴讚三寶　聲中顯出大乘經</div>
<div class='lg-row'>西方寶樹寶根莖　寶花寶網甚分明</div>
<div class='lg-row'>寶葉行行相間錯　寶葉重出化生</div>
<div class='lg-row'>寶池寶岸寶蓮花　寶階寶底寶蓮花</div>
<div class='lg-row'>下生雖有離身障　菩提不發自生牙</div>
<div class='lg-row'>花幢百億遶金臺　光明寶座座如來</div>
<div class='lg-row'>普為眾生說妙法　群生聞者悟心開</div>
<div class='lg-row'>朝朝暮暮念彌陀　為在閻浮降眾魔</div>
<div class='lg-row'>暫到西方親見佛　還來度脫此娑婆</div>
<div class='lg-row'>西方淨土最為精　空中作樂萬般聲</div>
<div class='lg-row'>衣食自然隨意至　保無食者受其馨</div>
<div class='lg-row'>西方盡夜雨天衣　寶殿空裏逐身飛</div>
<div class='lg-row'>百味一念隨心至　何故眾生去者稀</div>
</div></div>
<div class='div-other'><a id='mulu28' />
<p class='h1'>極樂莊嚴讚</p><p class="byline">釋法照</p>
<div class="lg regular"><div class='lg-row'>彌陀願行廣無邊　悲濟群生普盡怜</div>
<div class='lg-row'>總欲化令歸本國　眾生罪業共無緣</div>
<div class='lg-row'>觀音菩薩大慈悲　能於苦海現希奇</div>
<div class='lg-row'>紫金身相三十二　頂戴彌陀尊重時</div>
<div class='lg-row'>勢至菩薩甚難思　紫金身相等無虧</div>
<div class='lg-row'>頂上寶瓶光顯照　普收念佛往生機</div>
<div class='lg-row'>自慶往昔宿緣深　得遇彌陀淨教音</div>
<div class='lg-row'>執持名號無休息　報盡臨終身紫金</div>
<div class='lg-row'>我常自嘆苦精勤　希聞無上法清真</div>
<div class='lg-row'>須共無明時鬪亂　誓當破滅取金身</div>
<div class='lg-row'>一念凝神往寶城　六通起意學身輕</div>
<div class='lg-row'>足踏千葉蓮花上　明月魔尼樹下行</div>
<div class='lg-row'>彌陀淨剎甚精微　彼處娑婆人豈知</div>
<div class='lg-row'>曠劫沈淪於苦海　何年得遇往生時</div>
<div class='lg-row'>極樂寶國無衰變　碧玉樓臺天自然</div>
<div class='lg-row'>磨尼明月琉璃水　光照池臺真可怜</div>
<div class='lg-row'>極樂寶界甚希奇　寶為名生來不知</div>
<div class='lg-row'>今日喜遇彌陀號　頓捨裟婆去者稀</div>
<div class='lg-row'>彌陀寶界不思議　唯嘆娑婆去者稀</div>
<div class='lg-row'>阿鼻地獄人名往　一墮何年更出時</div>
<div class='lg-row'>歸去來歸去來　閻浮五濁足塵埃</div>
<div class='lg-row'>不如西方快樂處　到彼花臺隨意開</div>
</div></div>
<div class='div-other'><a id='mulu29' />
<p class='h1'>厭此娑婆願生淨土讚</p><p class="byline">慈愍和上</p>
<div class="lg regular"><div class='lg-row'>遍觀三界咸皆苦　凡夫耽著事輕盈</div>
<div class='lg-row'>欲海業風波浪鼓　出沒何曾有暫停</div>
<div class='lg-row'>沈淪惡趣經多劫　時往人天一度行</div>
<div class='lg-row'>癡貪愛取貪諸有　六道輪迴死復生</div>
<div class='lg-row'>上生非相還來下　隨入然燒萬丈坑</div>
<div class='lg-row'>劍樹分身心膽碎　那堪拔舌鐵犁耕</div>
<div class='lg-row'>今日至誠歸命禮　彌陀兩足世間明</div>
<div class='lg-row'>唯願慈悲垂攝受　毫光攝受得開萌</div>
<div class='lg-row'>稱名念佛聲相續　七寶花臺聖眾擎</div>
<div class='lg-row'>能於彼國常翹仰　臨終亦定佛親迎</div>
</div></div>
<div class='div-other'><a id='mulu30' />
<p class='h1'>歸向西方讚</p>
<div class="lg regular"><div class='lg-row'>三界無安如火宅　四衢露地絡塵埃</div>
<div class='lg-row'>厭住死生居骨肉　何能五蔭處胞胎</div>
<div class='lg-row'>正值今生發道意　稀逢淨土法門開</div>
<div class='lg-row'>願得西方安養國　彌陀聖眾要相携</div>
<div class='lg-row'>定散二門能得往　精塵九品盡乘臺</div>
<div class='lg-row'>到彼三明八解脫　長辭五濁見如來</div>
</div></div>
<div class='div-other'><a id='mulu31' />
<p class='h1'>念佛之時得見佛讚</p>
<div class="lg regular"><div class='lg-row'>念佛一聲一化佛　皆從口出生紅蓮</div>
<div class='lg-row'>念佛千聲千化佛　跏趺正坐在吾前</div>
<div class='lg-row'>一日常稱一萬佛　計佛高低出梵天</div>
<div class='lg-row'>願我臨終值諸佛　迎將淨土證三賢</div>
<div class='lg-row'>校量坐禪念佛讚　如來說法元無二</div>
<div class='lg-row'>只是眾生心不平　修禪志發禪心淨</div>
<div class='lg-row'>念佛唯求化佛迎　一箇駕車山上走</div>
<div class='lg-row'>一箇乘舡水裏行　山水高低雖有異</div>
<div class='lg-row'>成功德理兩俱平</div>
</div></div>
<div class='div-other'><a id='mulu32' />
<p class='h1'>高聲念讚</p><p class="byline">釋法照</p>
<div class="lg regular"><div class='lg-row'>第一能排除睡障　意令諸子離重昏</div>
<div class='lg-row'>障滅身心亦清淨　更見西方百寶門</div>
<div class='lg-row'>第二動振天魔界　令遣心歸念佛門</div>
<div class='lg-row'>但使魔宮聞一念　因慈永劫奉慈尊</div>
<div class='lg-row'>第三聲遍十方界　為令惡取苦皆停</div>
<div class='lg-row'>一一能聞無量壽　咸登淨國住經行</div>
<div class='lg-row'>第四三途幽苦息　須臾變作寶蓮成</div>
<div class='lg-row'>罪人盡處花間坐　登時聞法悟無生</div>
<div class='lg-row'>第五無令外聲入　心心直往法王家</div>
<div class='lg-row'>光明長照琉璃殿　化生同子散金花</div>
<div class='lg-row'>第六妄念心無散　彌陀淨剎想中成</div>
<div class='lg-row'>寶樹林間宣妙法　聲聲唯讚大乘經</div>
<div class='lg-row'>第七勇猛勤精進　無明塵埃自消除</div>
<div class='lg-row'>念念常觀極樂國　彌陀慈主贈明珠</div>
<div class='lg-row'>第八諸佛皆歡喜　當來護念信心人</div>
<div class='lg-row'>一一咸令不退轉　臨終證得紫金身</div>
<div class='lg-row'>第九能入深三昧　寂滅無為漏禪</div>
<div class='lg-row'>念時無念見諸佛　永超生死離人天</div>
<div class='lg-row'>第十由具諸功德　恒沙福智果圓明</div>
<div class='lg-row'>臨終淨國蓮花坐　彌陀聖眾自親迎</div>
</div></div>
<div class='div-other'><a id='mulu33' />
<p class='h1'>極樂寶池讚</p>
<div class="lg regular"><div class='lg-row'>琉璃為地映池青　念念須心至寶城</div>
<div class='lg-row'>東城之人窮子苦　若生極樂樹珠瓔</div>
<div class='lg-row'>眾生念佛莫狐疑　決定西方七寶池</div>
<div class='lg-row'>每月課功千萬遍　迴願彌陀早已知</div>
<div class='lg-row'>寶臺樓閣甚精微　到彼西方應自知</div>
<div class='lg-row'>努力迴心多念佛　蓮花臺上共為期</div>
<div class='lg-row'>清淨池裏寶蓮臺　淨剎香林映日開</div>
<div class='lg-row'>慈主巍巍金色㗛　盡收念佛往生來</div>
<div class='lg-row'>彌陀淨土甚難思　求者心中莫致疑</div>
<div class='lg-row'>狀似雲中開浪日　超然獨坐寶蓮時</div>
<div class='lg-row'>西方慈主甚巍巍　濁惡愚人豈得知</div>
<div class='lg-row'>百寶合為千尺樹　摩尼明月照金池</div>
<div class='lg-row'>鴻鸞宛轉遶池遊　諸天歌讚甚清幽</div>
<div class='lg-row'>簫管空中為梵響　聞者咸同法性流</div>
<div class='lg-row'>池臺樓闊巧能粧　珠珍寶樹自成行</div>
<div class='lg-row'>碧水恒流於玉樹　瓊珂葉裏放金光</div>
<div class='lg-row'>七寶蓮花出水來　氛氳菡萏正能開</div>
<div class='lg-row'>課功作意由人進　念佛多者紫金臺</div>
<div class='lg-row'>念佛之人求願往　直至西方七寶池</div>
</div></div>
<div class='div-other'><a id='mulu34' />
<p class='h1'>六道讚</p>
<div class="lg regular"><div class='lg-row'>欲知何處苦偏多　唯有埿犁更不過</div>
<div class='lg-row'>罪人一<span class='corr'>入</span>經塵劫　受苦從頭無奈何</div>
<div class='lg-row'>渴飲鎔銅登劍樹　飢喰猛火度灰河</div>
<div class='lg-row'>願離此苦生安樂　求生淨土見彌陀</div>
<div class='lg-row'>思惟餓鬼實堪怜　遍體由來猛火燃</div>
<div class='lg-row'>兩耳不聞漿水字　一身唯有骨相蓮</div>
<div class='lg-row'>值食將喰便作火　臨河欲飲見枯泉</div>
<div class='lg-row'>願離此苦生安樂　長處西方坐寶蓮</div>
<div class='lg-row'>迷塗一配畜生身　逕歷多年受苦辛</div>
<div class='lg-row'>嚴冬露地居寒雪　盛夏當街臥闇塵</div>
<div class='lg-row'>衣裳盡用皮毛覆　飲食唯將水草珍</div>
<div class='lg-row'>願離此苦生安樂　長處西方坐寶蓮</div>
<div class='lg-row'>人身雖復甚難求　得已還生萬種憂</div>
<div class='lg-row'>始見紅顏花欲茂　俄然自髮颯成秋</div>
<div class='lg-row'>魂飛魄散身歸塚　命盡形銷肉糞坵</div>
<div class='lg-row'>如何不樂生安樂　永坐金臺佛國遊</div>
<div class='lg-row'>修羅諂詐性頑豪　善根併被有疑燒</div>
<div class='lg-row'>由此身同鬼受苦　沈淪長劫處塵勞</div>
<div class='lg-row'>由因不信墮修羅　鬪戰相諍受苦多</div>
<div class='lg-row'>願捨狐疑生淨國　西方長得近彌陀</div>
<div class='lg-row'>諸天快樂不思議　自為多生無盡期</div>
<div class='lg-row'>一期報盡還遭苦　捨彼歡喜受五衰</div>
<div class='lg-row'>液中臭汗皆流出　頭上天冠花更萎</div>
<div class='lg-row'>盡是無常流轉處　不如極樂坐蓮池</div>
</div></div>
<div class='div-other'><a id='mulu35' />
<p class='h1'>歎彌陀觀音勢至讚</p><p class="byline">釋法照</p>
<div class="lg regular"><div class='lg-row'>凝神淨剎在微宮　寶界天花滿翠中</div>
<div class='lg-row'>金殿已開慈主笑　奉覩儀容讚未窮</div>
<div class='lg-row'>寶樹樓臺光映照　總是彌陀願力功</div>
<div class='lg-row'>一念相應皆往彼　須更獲得六神通</div>
<div class='lg-row'>衣裓賷持十萬億　聖眾塵沙受供同</div>
<div class='lg-row'>從茲稽首常瞻仰　定捨娑婆出苦籠</div>
<div class='lg-row'>觀音勢至人今見　寶葉蓮花箇箇空</div>
<div class='lg-row'>但念彌陀千萬遍　不久還生極樂中</div>
</div></div>
<div class='div-other'><a id='mulu36' />
<p class='h1'>西方十五願讚</p>
<div class="lg regular"><div class='lg-row'>一願眾生普修道　二願一切莫生疑</div>
<div class='lg-row'>三願袈裟來掛體　四願莫著女人身</div>
<div class='lg-row'>五願粧粉終身斷　六願素面見如來</div>
<div class='lg-row'>七願三塗離罪苦　八願捨離去慳財</div>
<div class='lg-row'>九願眾生敬三寶　十願一切法門開</div>
<div class='lg-row'>十一願眾生勤念佛　十四願總菿佛前朝</div>
<div class='lg-row'>十五願西方生淨土　更莫閻浮重受胎</div>
</div></div>
<div class='div-other'><a id='mulu37' />
<p class='h1'>極樂連珠讚</p>
<div class="lg regular"><div class='lg-row'>極樂門中寶日圓　普照三千及大千</div>
<div class='lg-row'>慈悲廣連彌陀主　為汝重開千葉蓮</div>
<div class='lg-row'>寶池寶岸甚寬平　寶地琉璃千仞明</div>
<div class='lg-row'>普勸眾生勤念佛　臨終決定自來迎</div>
<div class='lg-row'>寶樹浸天難可惻　不知華葉幾由旬</div>
<div class='lg-row'>靜時天樂尋常響　風動如遙日月明</div>
<div class='lg-row'>七行寶樹異光新　一花縱廣百由旬</div>
<div class='lg-row'>花開無數紅蓮坐　其中總是住生人</div>
<div class='lg-row'>寶雲光裏現朝霞　黃金地上雨天花</div>
<div class='lg-row'>微風吹動諸行樹　法音微妙等無著</div>
<div class='lg-row'>汝但勤念彌陀佛　吾今暫住救娑婆</div>
<div class='lg-row'>知汝深心相憶戀　一遇念佛一迴過</div>
<div class='lg-row'>送吾千里慢劬勞　不知端坐相自毫</div>
<div class='lg-row'>相得白毫無數佛　花臺寶坐自然高</div>
<div class='lg-row'>無人抄讚不能傳　不誦如何化世間</div>
<div class='lg-row'>任汝經行極樂國　吾今且去給孤園</div>
<div class='lg-row'>給孤園裏鳳凰池　如來在彼不思議</div>
<div class='lg-row'>金口長宣微妙法　見聞無不願歸依</div>
<div class='lg-row'>修成此業坐西方　無邊世界盡金光</div>
<div class='lg-row'>摩尼流注蓮花裏　一迴風動萬般香</div>
<div class='lg-row'>觀音說法似懸河　鳥聲天樂共相和</div>
<div class='lg-row'>尋常雙足蓮化裏　天冠頂戴阿彌陀</div>
<div class='lg-row'>彌陀身著寶衣新　足下圓明千輻輪</div>
<div class='lg-row'>莫向閻浮貪五欲　念吾名字速成真</div>
<div class='lg-row'>成真早得悟無為　豪相光明安兩眉</div>
<div class='lg-row'>能照閻浮諸穢土　變為佛國妙光輝</div>
<div class='lg-row'>光輝微妙在人間　普攝眾生到佛前</div>
<div class='lg-row'>各各皆成菩薩位　一時總得坐紅蓮</div>
<div class='lg-row'>紅蓮生在寶花池　千光萬色不思議</div>
<div class='lg-row'>水鳥珠林同國土　異香音樂每相隨</div>
<div class='lg-row'>相隨總至妙花宮　十方佛國總雄雄</div>
<div class='lg-row'>處處相迎上寶殿　讚嘆勤功有始終</div>
<div class='lg-row'>始終如一不思議　花臺寶坐在瓊池</div>
<div class='lg-row'>是汝堅心願力造　非<span class='corr'>關</span>諸佛與君為</div>
<div class='lg-row'>君為願力甚堅強　定生上品坐金剛</div>
<div class='lg-row'>莫辭暫住閻浮界　如今名字在西方</div>
<div class='lg-row'>西方寶殿是摩尼　□金界道地琉璃</div>
<div class='lg-row'>千葉蓮花百寶坐　法身清淨餘時衣</div>
<div class='lg-row'>珠衣遍體萬般光　巡行寶樹七重行</div>
<div class='lg-row'>莫怪蓮珠微妙讚　化度眾生無隱藏</div>
<div class='lg-row'>隱藏微妙不成師　法教流行無盛衰</div>
<div class='lg-row'>為汝廣宣極樂讚　如來言化作神威</div>
<div class='lg-row'>神威法界救蒼生　肉眼重開惠眼明</div>
<div class='lg-row'>端坐能觀極樂國　樓臺總是寶憶擎</div>
<div class='lg-row'>憶擎寶地如千日　千日之中萬色光</div>
<div class='lg-row'>光中無數諸菩薩　彌陀殿下獻名香</div>
<div class='lg-row'>名香殿下寶雲成　菩薩端嚴禮不輕</div>
<div class='lg-row'>天樂樓前聽妙響　唯聞水鳥念佛聲</div>
<div class='lg-row'>佛聲振動夜摩宮　天魔心膽悉皆融</div>
<div class='lg-row'>降得魔軍隨佛後　虔誠頂禮數無窮</div>
<div class='lg-row'>無窮算數大魔軍　一時得往作生人</div>
<div class='lg-row'>總為迴心生彼國　恭勤瞻仰大慈尊</div>
<div class='lg-row'>慈尊妙色甚巍巍　豪光怜似五須彌</div>
<div class='lg-row'>兩目澄明如大海　四十八願大慈悲</div>
<div class='lg-row'>慈悲廣開極樂門　誓救閻浮五濁人</div>
<div class='lg-row'>各與光明七寶坐　何曾更見一微塵</div>
<div class='lg-row'>微塵佛剎從心現　無邊世界異光暉</div>
<div class='lg-row'>五蘊變成清淨眼　八識飜為八德池</div>
<div class='lg-row'>八池總是寶蓮花　念佛之人發道牙</div>
<div class='lg-row'>總別閻浮濁惡界　一時極樂受精華</div>
<div class='lg-row'>精華園裏見如來　各坐光明七寶臺</div>
<div class='lg-row'>幸得同生慈主國　長劫之中更不迴</div>
<div class='lg-row'>不迴永住百千西　豪相光明日月齊</div>
<div class='lg-row'>忍辱門中八聖道　聲香風裏七菩提</div>
<div class='lg-row'>菩提道中清淨尊　幽深妙覺事難論</div>
<div class='lg-row'>除想自然成解脫　了心能啟大悲門</div>
<div class='lg-row'>西方極樂自前明　萬法者從心相生</div>
<div class='lg-row'>攝念寂靜心滅樂　觀佛決定寶臺迎</div>
</div></div>
<div class='div-other'><a id='mulu38' />
<p class='h1'>歸西方讚</p><p class="byline">沙門法照述</p>
<div class="lg regular"><div class='lg-row'>歸去來　誰能西邊受輪迴</div>
<div class='lg-row'>且共念彼彌陀號　往生極樂坐化臺</div>
<div class='lg-row'>歸去來　裟婆世境苦難哉</div>
<div class='lg-row'>急手專心念彼佛　彌陀淨土法門開</div>
<div class='lg-row'>歸去來　誰能此處受其災</div>
<div class='lg-row'>總勤同緣諸眾等　努力相將歸去來</div>
<div class='lg-row'>且共往生安樂界　特花普獻彼如來</div>
<div class='lg-row'>歸去來　生老病死苦相催</div>
<div class='lg-row'>晝夜勤須念彼佛　極樂逍遙坐寶臺</div>
<div class='lg-row'>歸去來　<span class='corr'>娑</span>婆苦處哭哀哀</div>
<div class='lg-row'>急須專念彌陀佛　長辭五濁見如來</div>
<div class='lg-row'>歸去來　彌陀淨剎法門開</div>
<div class='lg-row'>但有須心能念佛　臨終決定坐化臺</div>
<div class='lg-row'>歸去來　晝夜為聞唱苦哉</div>
<div class='lg-row'>努力迴心歸淨土　摩尼殿上禮如來</div>
<div class='lg-row'>歸去來　娑婆穢境不堪停</div>
<div class='lg-row'>急手須歸安樂國　見佛聞法五無生</div>
<div class='lg-row'>歸去來　三塗地獄實堪憐</div>
<div class='lg-row'>千生萬死無休息　多劫常為猛焰燃</div>
<div class='lg-row'>聲聲為念彌陀號　一時聞者坐金臺</div>
<div class='lg-row'>歸去來　刀山劍樹實難當</div>
<div class='lg-row'>飲酒食肉貪財色　長劫將身入鑊湯</div>
<div class='lg-row'>不如西方快樂處　永超生死離無常</div>
</div></div>
<div class='div-other'><a id='mulu39' />
<p class='h1'>四十八願讚</p>
<div class="lg regular"><div class='lg-row'>法藏因中弘誓重　釋迦悲願不思議</div>
<div class='lg-row'>勸眾勸求無間斷　莫令虛棄發心遲</div>
<div class='lg-row'>四十八願大慈悲　唯恨眾生念佛遲</div>
<div class='lg-row'>願願之中苦得往　正值彌陀出見時</div>
<div class='lg-row'>頂上旋螺千萬顯　一雙足下踏蓮花</div>
<div class='lg-row'>汝但專心勤念佛　慈光直入行人家</div>
<div class='lg-row'>善哉調御釋迦尊　勸眾恒持淨法門</div>
<div class='lg-row'>令使諸天空裏讚　眾生苦盡出重昏</div>
<div class='lg-row'>座上諸人緊發心　百法門中須入深</div>
<div class='lg-row'>聽取慈尊真實說　今諸學者莫沈吟</div>
<div class='lg-row'>勸汝慇勤苦修道　深厭閻浮大火坑</div>
<div class='lg-row'>黃金地上琉璃照　明月摩尼隨意生</div>
<div class='lg-row'>彌陀三昧自幽清　眾生業障不聞名</div>
<div class='lg-row'>水鳥樹林皆說法　身心散亂被魔侵</div>
<div class='lg-row'>彌陀大覺足良醫　群生有賊善能治</div>
<div class='lg-row'>懺却身中十惡罪　如今正是上蓮時</div>
</div></div>
<div class='div-other'><a id='mulu40' />
<p class='h1'>隨心歎西方讚</p><p class="byline">沙門惟休述</p>
<div class="lg regular"><div class='lg-row'>彌陀起教在西方　正使傳來赴大唐</div>
<div class='lg-row'>五濁界中策淨土　三塗道上建津梁</div>
<div class='lg-row'>開示教門惟速疾　勸人方便散花香</div>
<div class='lg-row'>極樂觀從心相見　閻浮業垢自消亡</div>
<div class='lg-row'>行人努力勸觀佛　見佛當生七寶臺</div>
<div class='lg-row'>一念疑心不生信　三塗萬劫被輪迴</div>
<div class='lg-row'>淨土初門入似寬　求哀懺悔轉將難</div>
<div class='lg-row'>為報化懷疑謗者　同來於此碎身看</div>
<div class='lg-row'>彌陀世界甚輕安　信者皆須審諦看</div>
<div class='lg-row'>相好佛身雖總見　就中偏取白毫觀</div>
<div class='lg-row'>西方寶界廣嚴城　七寶池臺盡化生</div>
<div class='lg-row'>歡喜園中佛說法　無憂樹裏鳥談經</div>
<div class='lg-row'>觀音相好破諸邪　攝取蒼生入佛家</div>
<div class='lg-row'>七日遣修極樂觀　觀成便得坐蓮花</div>
<div class='lg-row'>無生極樂實堪求　同心往者莫悠悠</div>
<div class='lg-row'>三昧忽然隨念得　觀音勢志是用流</div>
<div class='lg-row'>西方淨土寶樓高　同心去者莫辭勞</div>
<div class='lg-row'>一念正觀便即到　到時先上紫金橋</div>
</div></div>
<div class='div-other'><a id='mulu41' />
<p class='h1'>西方雜讚</p>
<div class="lg regular"><div class='lg-row'>竊見人間罪業多　然生自作亦教他</div>
<div class='lg-row'>財色貪求則不樂　口中不肯念彌陀</div>
<div class='lg-row'>口中終日恣胞鮮　斷他性命不矜怜</div>
<div class='lg-row'>佛說怨讎無不報　三途還彼鑊湯煎</div>
<div class='lg-row'>刀山萬刃自如銀　劍樹千峯霜雪新</div>
<div class='lg-row'>猛焰炎爐常不息　口待閻浮食肉人</div>
<div class='lg-row'>西方進道勝娑婆　緣無五欲及邪魔</div>
<div class='lg-row'>成佛不勞諸善業　花臺端坐念彌陀</div>
<div class='lg-row'>五濁眾生多退轉　不如念佛往西方</div>
<div class='lg-row'>到彼自然成正覺　還來苦海作津梁</div>
<div class='lg-row'>法王普勸念彌陀　意在群生出愛河</div>
<div class='lg-row'>上品花臺見慈主　到者皆因念佛多</div>
<div class='lg-row'>彌陀今欲十方遊　幢幡寶蓋引前頭</div>
<div class='lg-row'>菩薩空中為梵嚮　讚言極樂更何憂</div>
<div class='lg-row'>迦陵頻伽色特最　復有孔雀鳥中王</div>
<div class='lg-row'>晝夜連聲不休息　恒歎眾生在苦方</div>
<div class='lg-row'>寶樓寶閣寶連雲　寬地寬平百寶門</div>
<div class='lg-row'>慈主當陽昇寶坐　寶手恒招念佛人</div>
<div class='lg-row'>汝等碎身莫辭痛　無明散盡善牙生</div>
<div class='lg-row'>惡業六塵自稱滅　逍遙極樂意遊行</div>
<div class='lg-row'>白毫光相甚分明　分身百億化群生</div>
<div class='lg-row'>努力勤心多念佛　西方聖眾自來迎</div>
<div class='lg-row'>紫臺金閣真珠網　寶幢高顯出雲霄</div>
<div class='lg-row'>但是有緣皆得往　連辟相將過法橋</div>
<div class='lg-row'>子細推尋諸聖教　念佛道理最能長</div>
<div class='lg-row'>少用功夫亦成就　臨終聖眾自迎將</div>
<div class='lg-row'>到彼西方安養界　快樂歡悅永無憂</div>
<div class='lg-row'>念念唯加功德長　生老病死永長休</div>
<div class='lg-row'>彼國眾生常快樂　三惡六道不曾聞</div>
<div class='lg-row'>一念一時隨眾聽　聞一悟解百千門</div>
<div class='lg-row'>西方淨土實堪停　若欲求生發至誠</div>
<div class='lg-row'>彌陀令遣稱名字　唯即專心盡一形</div>
<div class='lg-row'>忽須念佛莫悠悠　欲超苦海要船舟</div>
<div class='lg-row'>稱名定是生安樂　永絕閻浮生死流</div>
<div class='lg-row'>萬行之中為急要　迅速無過淨土門</div>
<div class='lg-row'>不但本師金口說　十方諸佛共傳論</div>
<div class='lg-row'>莫辭念佛度朝朝　彌陀本願許相招</div>
<div class='lg-row'>臨命終時生安樂　聞法悟解得逍遙</div>
<div class='lg-row'>西方極樂樂轟轟　聞者迴心願往生</div>
<div class='lg-row'>道路未曾知遠近　慚荷如來親自迎</div>
<div class='lg-row'>慈尊願力置西方　翠宇凋携七寶莊</div>
<div class='lg-row'>珊瑚散飾遍階砌　地布從金欝欝黃</div>
<div class='lg-row'>冷冷德水布金沙　影雜祥雲碎錦霞</div>
<div class='lg-row'>眾會莫言空法事　上方時復雨天花</div>
<div class='lg-row'>彼土微風吹寶林　嚮籟千般運法音</div>
<div class='lg-row'>師子坐邊調白玉　天人行處砌黃金</div>
<div class='lg-row'>西方日長於一劫　蓮花開合甚分明</div>
<div class='lg-row'>眾等佛念求三昧　紫金臺上有真名</div>
<div class='lg-row'>如來說教廣無邊　大小隨機度有緣</div>
<div class='lg-row'>八萬四千皆解脫　速疾無過念佛門</div>
<div class='lg-row'>彌陀壽量實無涯　光照無礙照恒沙</div>
<div class='lg-row'>一一蒙光皆攝受　生生長坐寶蓮花</div>
<div class='lg-row'>蓮花菡萏滿西方　池中鳧雁及鴛鴦</div>
<div class='lg-row'>一一聲聲皆說法　花花莖莖盡飛香</div>
<div class='lg-row'>空中花雨亂盤迴　珊瑚地上散成臺</div>
<div class='lg-row'>風吹落葉葉飛去　吹去萎花花更來</div>
<div class='lg-row'>六情妄相遍攀緣　三昧無由得現前</div>
<div class='lg-row'>勤勤光斬無明賊　急急相將上寶蓮</div>
<div class='lg-row'>彌陀名字不思議　聞之罪滅眾應知</div>
<div class='lg-row'>但有稱名生淨剎　總須深信勿懷疑</div>
<div class='lg-row'>此界一人念佛名　西方便有一蓮生</div>
<div class='lg-row'>但使一坐常不退　一花直到此間迎</div>
<div class='lg-row'>清淨池水照蓮臺　森森寶剎照天開</div>
<div class='lg-row'>巍巍慈主常微笑　人人攝取往生來</div>
<div class='lg-row'>莫怪頻頻相苦勸　見人往盡無往常</div>
<div class='lg-row'>若得念佛深三昧　不怕當來平等王</div>
<div class='lg-row'>千重香樹萬重香　光映池中七寶沙</div>
<div class='lg-row'>寶沙湧出摩尼水　水流隨處淨無瑕</div>
<div class='lg-row'>帝青珠網紫金光　照出恒沙七寶堂</div>
<div class='lg-row'>一一花生諸佛國　聲聲讚歎彼西方</div>
<div class='lg-row'>琉<span class='corr'>璃</span>地上紫金山　飛彩流霞映世間</div>
<div class='lg-row'>五濁眾生多熱惱　西方淨土甚清閑</div>
<div class='lg-row'>七寶池裏有花臺　彌陀殿內放光開</div>
<div class='lg-row'>汝等眾生勤念佛　盡生三界往生來</div>
<div class='lg-row'>西方世界甚為精　憶念專心仰寶城</div>
<div class='lg-row'>為能相觀功深遠　蓮花會裏證無生</div>
</div></div>
<div class='div-other'><a id='mulu42' />
<p class='h1'>善道和上　西方讚</p>
<div class="lg regular"><div class='lg-row'>觀彼彌陀極樂界　廣大寬平眾寶城</div>
<div class='lg-row'>四十八願莊嚴起　超諸佛剎最為精</div>
<div class='lg-row'>本國他方大海眾　窮劫算數不知名</div>
<div class='lg-row'>普勸歸西同彼會　恒沙三昧自然成</div>
<div class='lg-row'>無生寶國永無常　一一寶流無數光</div>
<div class='lg-row'>行者須心常對目　勝神踴躍入西方</div>
<div class='lg-row'>寶池寶色寶光飛　一一光成無數臺</div>
<div class='lg-row'>臺中寶樓千萬億　臺側百億寶幢圍</div>
<div class='lg-row'>寶樹寶林諸寶樹　寶花寶葉寶根莖</div>
<div class='lg-row'>或有千寶分林異　或有百寶共成行</div>
<div class='lg-row'>行行相當葉相次　色各不同光亦然</div>
<div class='lg-row'>等量齊高三十萬　枝葉相觸說無因</div>
<div class='lg-row'>寶池寶岸寶金沙　寶葉寶渠寶蓮花</div>
<div class='lg-row'>十二由旬皆正等　寶羅寶網寶欄遮</div>
<div class='lg-row'>德水分流尋寶樹　間波覩樂證怖怕</div>
<div class='lg-row'>寄語有緣同行者　努力翻迷還本家</div>
<div class='lg-row'>彌陀本願花王坐　一切眾寶以為城</div>
<div class='lg-row'>臺上四幢張寶漫　彌陀獨坐顯真形</div>
<div class='lg-row'>彌陀身心遍法界　影現眾生心想中</div>
<div class='lg-row'>是故勸汝常觀察　依心起想表真容</div>
<div class='lg-row'>寶容寶□臨花坐　心開見波國莊嚴</div>
<div class='lg-row'>寶樹三身花遍滿　風鈴樂響與文同</div>
<div class='lg-row'>彌陀身色如金山　相好光明照十方</div>
<div class='lg-row'>唯有念佛蒙光攝　當知本願最為強</div>
<div class='lg-row'>十方如來舒舌證　專稱名號至西方</div>
<div class='lg-row'>到彼花間妙法　十地願行自然彰</div>
<div class='lg-row'>法界傾遙如轉蓬　化佛雲集滿虛空</div>
<div class='lg-row'>普勸有緣常憶念　永絕胞胎證六通</div>
<div class='lg-row'>正座跏趺入三昧　想心來心至西方</div>
<div class='lg-row'>覩見彌陀極樂界　地上虛空七寶莊</div>
<div class='lg-row'>彌陀身量極無邊　重勸眾生觀小身</div>
<div class='lg-row'>丈六八尺隨機現　圓光等示化前真</div>
<div class='lg-row'>上輩上行上根人　求生淨土等貪嗔</div>
<div class='lg-row'>就行差別分三品　五門相續助三因</div>
<div class='lg-row'>一日七日專精進　畢命乘臺出六塵</div>
<div class='lg-row'>慶哉難逢今得遇　永證無為法性身</div>
<div class='lg-row'>中輩中行中根人　一日齋戒處金蓮</div>
<div class='lg-row'>孝養父母教迴向　為說西方快樂因</div>
<div class='lg-row'>佛與聲聞眾來集　直到彌陀花座邊</div>
<div class='lg-row'>百寶花籠經七日　三品蓮開證小真</div>
<div class='lg-row'>下輩下行下根人　十惡五逆等貪嗔</div>
<div class='lg-row'>四重偷僧謗正法　未曾慚愧悔前愆</div>
<div class='lg-row'>終日苦相皆雲集　地獄猛火罪人前</div>
<div class='lg-row'>忽遇往生善知識　急勸專稱彼佛名</div>
<div class='lg-row'>化佛菩薩尋聲到　念一頃心入寶蓮</div>
<div class='lg-row'>三花障重開多劫　于時始發菩提因</div>
<div class='lg-row'>樂何諦事難思議　無遇菩薩為同學</div>
<div class='lg-row'>性海如來盡是師　渴聞般若絕思漿</div>
<div class='lg-row'>念服無生即斷飢　一切莊嚴皆法說</div>
<div class='lg-row'>無心領納自然知　七覺花池隨意入</div>
<div class='lg-row'>八背凝神會一枝　彌陀心水沐身頂</div>
<div class='lg-row'>觀音大聖與衣披　欲然勝空遊法界</div>
<div class='lg-row'>須臾授記號無為　如此道遙快樂處</div>
<div class='lg-row'>人今不去待何時</div>
</div></div>
<div class='div-other'><a id='mulu43' />
<p class='h1'>慈愍三藏　西方讚</p>
<div class="lg regular"><div class='lg-row'>釋迦慈心遍法界　蠢動含識普皆怜</div>
<div class='lg-row'>意欲化令皆解脫　眾生罪業共無緣</div>
<div class='lg-row'>所以總教歸淨土　彌陀宿昔有緣因</div>
<div class='lg-row'>非但娑婆人獨往　他方去者亦無邊</div>
<div class='lg-row'>彌陀攝化無厭定　悲心常遶世間行</div>
<div class='lg-row'>但有傾誠能念佛　毫光直照目前明</div>
<div class='lg-row'>十方世界微塵眾　同時命盡願皆生</div>
<div class='lg-row'>計彼眾生心樂欲　分身遍布一時迎</div>
<div class='lg-row'>觀彼彌陀與眷屬　久於曩劫植洪因</div>
<div class='lg-row'>凡聖等皆同相好　人天一種紫金身</div>
<div class='lg-row'>寶樹寶樓飛寶閣　寶池寶地寶成蓮</div>
<div class='lg-row'>地及虛空賢聖滿　花中總是化生子</div>
<div class='lg-row'>彌陀道成經十劫　眾生皆願往西方</div>
<div class='lg-row'>菩薩聲聞非算數　五通賢者豈能量</div>
<div class='lg-row'>彼國人居不退地　永超生死斷無常</div>
<div class='lg-row'>九品花開隨早脫　端然取證亦何妨</div>
<div class='lg-row'>菩薩道成皆為物　眾生未熟道成難</div>
<div class='lg-row'>為是化緣兜率住　時時向下諦心觀</div>
<div class='lg-row'>人年八萬方成道　三會逢緣證涅槃</div>
<div class='lg-row'>具共迴心生淨土　臨時隨意往來看</div>
<div class='lg-row'>十方三界恒沙佛　功德圓滿等無瑕</div>
<div class='lg-row'>寶國莊嚴皆一種　要於極樂共咨嗟</div>
<div class='lg-row'>但有聞名皆顛往　定名解脫得非賒</div>
<div class='lg-row'>如來不滅歸圓寂　遣行舍利遍三千</div>
<div class='lg-row'>寶塔浮圖建形象　禮念香焚百和煎</div>
<div class='lg-row'>菩薩妙行雖無量　當知念佛最為先</div>
<div class='lg-row'>乘此因緣生淨土　須臾即至世尊前</div>
<div class='lg-row'>三藏微言真聖教　難逢難過亦難逢</div>
<div class='lg-row'>動經恒沙河劫數　知有西方淨土門</div>
<div class='lg-row'>一念須心出生死　終身不退佛迎魂</div>
<div class='lg-row'>觀音救攝多便便　神通變化實難思</div>
<div class='lg-row'>或復轉身成正覺　或為侍者現師資</div>
<div class='lg-row'>眾生樂欲心非一　隨緣六道應時宜</div>
<div class='lg-row'>勸喻總將歸淨土　咸令見佛證無為</div>
<div class='lg-row'>勢至住在彌陀國　報得無比紫金身</div>
<div class='lg-row'>為度眾生來此界　現形同此世間人</div>
<div class='lg-row'>怜慜火宅燒然苦　隨緣六道強勾牽</div>
<div class='lg-row'>送向西方安隱地　遣於生死斷因緣</div>
<div class='lg-row'>西方淨土諸賢聖　神通自在更無過</div>
<div class='lg-row'>一念相隨遊佛剎　凡經劫數幾恒河</div>
<div class='lg-row'>十方世界皆供養　同時說法一時聽</div>
<div class='lg-row'>微塵世界恒沙佛　六通神用豈知名</div>
<div class='lg-row'>聞彼彌陀安樂國　總皆渴仰致丁寧</div>
<div class='lg-row'>況及凡夫流浪者　不求解脫出塵榮</div>
<div class='lg-row'>十方三世聲間眾　窮劫算數豈能知</div>
<div class='lg-row'>諸佛如來方便化　咸令至果斷貪癡</div>
<div class='lg-row'>指示西方安樂國　聞名皆恨往生遲</div>
<div class='lg-row'>解脫之人皆願樂　凡夫不去欲何為</div>
</div></div>
<div class='div-other'><a id='mulu44' />
<p class='h1'>西方極樂讚</p><p class="byline">釋法照述</p>
<div class="lg regular"><div class='lg-row'>善哉法將功能觀　覩見彌陀寶網[革*兌]</div>
<div class='lg-row'>諸佛淨剎從心現　眾生常須向裏看</div>
<div class='lg-row'>彌陀住在紫金樓　十方菩薩聖人遊</div>
<div class='lg-row'>一念他方聞妙法　長辭苦海更何憂</div>
<div class='lg-row'>悲嗟苦海實增多　唯須志意念彌陀</div>
<div class='lg-row'>晝夜傾心常住想　臨終一念出娑婆</div>
<div class='lg-row'>閻浮穢惡不堪停　為有然燒萬丈坑</div>
<div class='lg-row'>急手專心念彼佛　彌陀寶界悟無生</div>
<div class='lg-row'>極樂門中七寶池　花開蓮色紫金暉</div>
<div class='lg-row'>暫念彌陀登寶臺　須臾不覺證無為</div>
<div class='lg-row'>碧玉樓前七寶臺　諸天童子競來看</div>
<div class='lg-row'>持得金花供養佛　處處唯言稱善哉</div>
<div class='lg-row'>彌陀住在寶城樓　傾心念念向西求</div>
<div class='lg-row'>到彼三明八解脫　長辭五濁更何憂</div>
</div></div>
<div class='div-other'><a id='mulu45' />
<p class='h1'>淨土五會讚</p><p class="byline">沙門法照</p>
<div class="lg regular"><div class='lg-row'>五會倍須欽　稱名觀紫金　心中辯邪正</div>
<div class='lg-row'>觀境不來侵　極樂寶林清　微風五會聲</div>
<div class='lg-row'>聲中論妙法　聽者悟無生　淨剎寶林明</div>
<div class='lg-row'>彌陀五會聲　聽者皆生樂　不聞諸苦名</div>
<div class='lg-row'>白玉池邊過　蓮花葉裏香　空中開梵響</div>
<div class='lg-row'>五會長劫常　暫至寶城樓　逍遙何所憂</div>
<div class='lg-row'>唯聞念五會　長劫更何憂　寶剎多真土</div>
<div class='lg-row'>威宣五會音　常聞嚴淨響　從此漸幽深</div>
<div class='lg-row'>極樂黃金樹　花開五會聲　意欲令諸子</div>
<div class='lg-row'>聞者盡修行　持蓮含九品　花接往生人</div>
<div class='lg-row'>五會連聲別　從茲洗客塵　極樂誰家子</div>
<div class='lg-row'>蓮花葉裏生　為由聞五會　從此息塵榮</div>
<div class='lg-row'>淨國摩尼水　渠渠處處流　水聲含五會</div>
<div class='lg-row'>聞者永無憂</div>
</div></div>
<div class='div-other'><a id='mulu46' />
<p class='h1'>西方極樂讚</p><p class="byline">釋法照</p>
<div class="lg regular"><div class='lg-row'>巍巍阿彌陀　已降生死魔　寶池珠林國</div>
<div class='lg-row'>往生極樂多　巍巍阿彌陀　眾生念者多</div>
<div class='lg-row'>能滅無明闇　相將出受河　巍巍阿彌陀</div>
<div class='lg-row'>壽量實難過　八萬四千相　觀瞻越愛河</div>
<div class='lg-row'>巍巍阿彌陀　眾生念者多　剎那登寶界</div>
<div class='lg-row'>神淨永無魔　勝哉大勢至　悲願廣無邊</div>
<div class='lg-row'>頂上瓶光照　諸子普皆憐　淨國琉璃地</div>
<div class='lg-row'>珊瑚馬腦珠　金沙徹水照　嚴界悉如如</div>
<div class='lg-row'>寶國寧無樂　金光盡是臺　摩尼明月照</div>
<div class='lg-row'>時至自還開　人命如朝露　不得故遲遲</div>
<div class='lg-row'>急急須勤念　彌陀迎接時　由因念佛故</div>
<div class='lg-row'>所以滅愚癡　唯深三昧者　方應同正知</div>
<div class='lg-row'>極樂法門開　眾生不肯來　只為無明縛</div>
<div class='lg-row'>永劫受其災　不悟真如理　長時沒愛河</div>
<div class='lg-row'>貪財常愛色　輪迴惡趣多　我常自嘆喜</div>
<div class='lg-row'>深悟真如理　煩惱本來無　眾生妄見起</div>
<div class='lg-row'>極樂甚精微　人人總不知　裏有彌陀主</div>
<div class='lg-row'>相將禮拜時　欲識無生理　唯須念佛名</div>
<div class='lg-row'>塵勞雲散盡　惠日朗然明　欲見真如理</div>
<div class='lg-row'>唯須觀白毫　無明雲散盡　惠鏡朗然高</div>
<div class='lg-row'>真如見無見　無見是真如　若了此中意</div>
<div class='lg-row'>得名明月珠</div>
</div></div>
<div class='div-other'><a id='mulu47' />
<p class='h1'>淨土法身讚<span class='note-inline'>(此讚通一切處誦)</span></p><p class="byline">釋法照</p>
<div class="lg regular"><div class='lg-row'>法鏡臨空照　心通悟色<span class='corr'>堅</span>　神通妙剎丘</div>
<div class='lg-row'>法界總同然　意殊恒自淨　神光遍十方</div>
<div class='lg-row'>知心無處所　解脫得清涼　觀像而無像</div>
<div class='lg-row'>高聲不染聲　了知無所有　惠鏡朗然明</div>
<div class='lg-row'>寂寂幽靈靜　恬然無所緣　坐臥宮霄裏</div>
<div class='lg-row'>超出離人天　暫引池邊立　洗却意中泥</div>
<div class='lg-row'>清淨無塵垢　願汝證菩提　惠鏡無令闇</div>
<div class='lg-row'>智珠常用明　塵勞須斷却　寶坐自然迎</div>
<div class='lg-row'>注想常觀察　三昧寶王珍　洞閑三藏教</div>
<div class='lg-row'>拂却意中泥　人今專念佛　念者入深禪</div>
<div class='lg-row'>初夜端心坐　西方在目前　念即知無念</div>
<div class='lg-row'>無念是真如　若了此中意　名為法性珠</div>
<div class='lg-row'>淨土在心頭　愚人向外求　心中有寶鏡</div>
<div class='lg-row'>不識一生休　諸佛在心頭　汝自不能求</div>
<div class='lg-row'>慎勿令虛過　急手早勤求　寶鏡人皆有</div>
<div class='lg-row'>愚人不解磨　不曾反自照　塵垢更增多</div>
<div class='lg-row'>寶鏡人家有　智人即解磨　勤勤返自照</div>
<div class='lg-row'>塵垢不來過　意珠恒瑩徹　自性本圓明</div>
<div class='lg-row'>悟理知真趣　念佛即無生　碎末為金礦</div>
<div class='lg-row'>礦中不見金　智者用消鍊　真金腹內現</div>
<div class='lg-row'>佛相空無相　真如寂不言　口談文字教</div>
<div class='lg-row'>此界忘相禪　涅槃末鐵法　祕密不教傳</div>
<div class='lg-row'>心通常自用　威當度有緣　三乘元不識</div>
<div class='lg-row'>外道未曾聞　小相未曾聞　誓願不流傳</div>
<div class='lg-row'>道逢良賢　把手相傳　道逢不良賢</div>
<div class='lg-row'>子父不相傳</div>
</div></div>
<div class='div-other'><a id='mulu48' />
<p class='h1'>淨土五字讚<span class='note-inline'>(通一切處誦)</span></p>
<div class="lg regular"><div class='lg-row'>淨剎西方好　人人道可怜　課功勤念佛</div>
<div class='lg-row'>永得離人天　淨土有金園　心通悟色堅</div>
<div class='lg-row'>彌陀皆攝取　普願坐紅蓮　蓮池碧色採</div>
<div class='lg-row'>金花處處滿　玉戶洞清音　五濁慇勤別</div>
<div class='lg-row'>西方共作期　莫迷生死苦　淨土致狐疑</div>
<div class='lg-row'>妙閣紫黃金　瑠璃七寶林　蓮池花色異</div>
<div class='lg-row'>菩薩上遊吟　淨域今時到　蓮花久已門</div>
<div class='lg-row'>為承紅願力　一念坐蓮臺　淨剎壇金樹</div>
<div class='lg-row'>其間寶網[革*兌]　時時出寶果　眾等志心觀</div>
<div class='lg-row'>寶殿金樓閣　紅蓮生碧池　但知勤念佛</div>
<div class='lg-row'>妙偈萬般詞　七寶為宮殿　金蓮合作臺</div>
<div class='lg-row'>真心念佛者　總得上花來　彌陀極樂處</div>
<div class='lg-row'>寶鳥作音聲　聽取聲中意　喚法入金城</div>
<div class='lg-row'>孔雀佛前坐　鴛鴦遊戲吟　白鶴宮中舞</div>
<div class='lg-row'>鸚鴣自彈琴　池水於前現　花林契法身</div>
<div class='lg-row'>汝但持妙典　諸佛證成真　暫向臺邊坐</div>
<div class='lg-row'>彌陀見我身　問言諸子等　好在往生人</div>
<div class='lg-row'>蓮花一叢赤　復有一叢青　中間化生子</div>
<div class='lg-row'>言語甚分明　欲得往西方　唯須念佛強</div>
<div class='lg-row'>下心修淨業　巍巍入寶堂　極樂無燈火</div>
<div class='lg-row'>隨形各自明　但知勤念佛　速得悟無生</div>
<div class='lg-row'>世尊上寶樓　住在化城頭　願汝心清淨</div>
<div class='lg-row'>努力早勤求　極樂前頭現　無明不見他</div>
<div class='lg-row'>碎身勤懺却　慈主自來過　西方有寶樓</div>
<div class='lg-row'>聖眾自來頭　音中常念佛　心裏說無生</div>
<div class='lg-row'>諸佛乃隨身　迷人不自勤　眾等須勤念</div>
<div class='lg-row'>心裏每常欣　妙剎心中現　都由淨業多</div>
<div class='lg-row'>真心入三昧　永離苦娑婆　妙剎一念善</div>
<div class='lg-row'>名字十方知　勤念彌陀佛　正是發心時</div>
<div class='lg-row'>欲得求三昧　無過自攝心　身心莫間斷</div>
<div class='lg-row'>慈主自來尋　極樂真國淨　餘方未得過</div>
<div class='lg-row'>心心求三昧　入定見彌陀　池水金沙映</div>
<div class='lg-row'>蓮花遍滿生　念佛人皆往　隨意任經行</div>
<div class='lg-row'>欲求三昧樂　無過多碎身　真行世尊教</div>
<div class='lg-row'>令眾見金身　諸佛成無漏　皆由累劫修</div>
<div class='lg-row'>欲生淨土者　心裏自勤求　積寶如山岳</div>
<div class='lg-row'>眾生不能求　內懷明懷鏡　不識一生休</div>
<div class='lg-row'>寶閣金樓網　花雨滿池亭　清音七寶管</div>
<div class='lg-row'>不弄自然鳴　佛力加持我　今朝出愛河</div>
<div class='lg-row'>剎那生彼國　還此救娑婆　淨土金沙水</div>
<div class='lg-row'>尋常遶佛流　有人入定見　歡喜更何憂</div>
<div class='lg-row'>聽說人生者　池中是我家　乘蓮必自在</div>
<div class='lg-row'>遊戲散天花　我今住三昧　蓮花色焰暉</div>
<div class='lg-row'>心遊七寶殿　禮佛未能歸　有人欲擬退</div>
<div class='lg-row'>蓮花葉便委　精心勤念佛　花色更增暉</div>
<div class='lg-row'>苦海廣無邊　彌陀願力船　迎將生淨土</div>
<div class='lg-row'>盡得坐紅蓮　淨土諸菩薩　因是苦勤修</div>
<div class='lg-row'>花中得上品　一念十方遊</div>
</div></div>
<div class='div-other'><a id='mulu49' />
<p class='h1'>厭苦歸淨土讚<span class='note-inline'>(此讚大會時誦)</span></p>
<div class="lg regular"><div class='lg-row'>寶閣無人上　地獄競來奔　一朝命已盡</div>
<div class='lg-row'>何故入泉門　西方人牢到　地獄競來奔</div>
<div class='lg-row'>念佛如明鏡　造罪闇昏昏　地獄不須去</div>
<div class='lg-row'>淨土早歸來　池中實妙樂　永劫不聞哀</div>
<div class='lg-row'>地獄酸寒苦　牛頭在眼前　罪人欲入去</div>
<div class='lg-row'>苦痛哭號天　生存不念佛　死後入泉門</div>
<div class='lg-row'>鑊湯頻受苦　猛焰脅人魂　釋迦臺上坐</div>
<div class='lg-row'>徒眾競來聽　說此閻浮苦　輪迴不暫亭</div>
<div class='lg-row'>西方實妙樂　百寶紫蓮臺　黃金為界道</div>
<div class='lg-row'>見者發心來　寶閣西方現　金臺更可憐</div>
<div class='lg-row'>池中化生子　水裏撥紅蓮　碧玉池中水</div>
<div class='lg-row'>蓮花欝欝香　花開能見佛　聞法悟真常</div>
<div class='lg-row'>化閣多青翠　金樓寶網[革*兌]　摩尼幢上蓋</div>
<div class='lg-row'>池水百花般　一生勤念佛　誓願出娑婆</div>
<div class='lg-row'>身心無間斷　長却坐蓮荷　歸念彌陀佛</div>
<div class='lg-row'>稽首彼如來　誓生極樂國　池裏坐花臺</div>
<div class='lg-row'>下意歸西路　低心攝有情　彌陀慈愍見</div>
<div class='lg-row'>報盡自然迎</div>
</div><p>上來依諸聖教略述讚揚五會法事軌儀。以為三卷。前之兩卷。其有明文。意遣群疑。歸心淨國。眾等若念誦讚行。即依前卷迴向發願文。即便應知。時大歷九年冬初十月。於北京龍興寺。再述淨土念誦觀門滓騰神淨方證妙覺之圓明。共處蓮花之會。願諸智者。深信修行。厭離輪迴生死世界。專稱彼佛。同往淨方。疾證菩提。豈非善哉樂哉矣。有緣之者。願共歸西。根性有差。各隨業云爾。</p>

<p class='juan'>淨土念佛誦經觀行儀卷下</p></div>
<div class='div-w'><p>時乾祐四年歲次辛亥蕤賓之日莫願十三葉於宮泉大聖先巖寺講堂後彌勒院寫故記</p>
</div>
</div><!-- end of div[@id='body'] -->
</body></html>