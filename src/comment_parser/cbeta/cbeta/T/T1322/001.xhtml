<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新集浴像儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1322
<p class='juan'><a id='mulu1' />新集浴像儀軌一卷</p><p class="byline">慧琳述</p>
<div class='div-jing'><p>西國五印度僧眾住持稍加嚴麗。或居伽藍寺宇蘭若僧園。每日浴像焚香採眾名華。布散供養禮拜讚佛。虔誠恭敬旋遶。日日如是。精勤畢命為期無替。每日清晨若不修此供養誓不自食。遠近諸國共同無有不作之處。蓋是眾僧修持常敬奉者也。其像唯除土木彩畫不可浴之。若是金銀寶玉銅鑞鍮石如是等像悉堪常浴。凡擬明旦所用浴像香水。今夕各別浸香細擣絹包經宵水浸。但是諸香皆堪浴像。一味香水各別一瓶。亦不以多香和雜一處。其瓶可用不受觸者為佳。所謂金銀諸寶鐵銅鉛鑞白淨瓷瓶無破損者是也。皆須磨洗令其光淨。上題香水名號次第輪用。如貧無者可取未曾經用新淨石瓦木瓶以充其事。更不得雜用即成穢觸。受得用盛浴像已了香水。行此法者於淨觸行護威儀。最須精細作意。諸供養器物準此應知。至灌浴之時灑掃堂殿。於寬淨之處以淨牛糞塗一大壇徑可一丈。置一宣臺於壇中。上安一大器物。中施一臺子上安尊像傍置一床。油單覆上諸香水瓶次第行列。五種法供養物。百索長線新淨軟帛墼等物羅列於上。眾既集已。共請明法阿闍梨。或舉眾中最尊上座。為眾稱誦浴像經中啟白發願大乘妙偈。句句眾人普皆隨誦偈曰。</p>

<div class="lg regular"><div class='lg-row'>我今灌沐諸如來　淨智功德莊嚴聚</div>
<div class='lg-row'>願彼五濁群生類　速證如來淨法身</div>
<div class='lg-row'>戒定慧解知見香　遍十方剎常芬馥</div>
<div class='lg-row'>願彼香煙亦如是　無量無邊作佛事</div>
<div class='lg-row'>亦願三途苦輪息　普令除熱得清涼</div>
<div class='lg-row'>皆發無上菩提心　亦出愛河登彼岸</div>
</div><p>又令一人手執香爐虔恭䠒跪。梵音稱誦三歸依讚。每句眾人作禮一拜。讚曰。</p>
<p class="dharani">曩謨母馱<span class='note-inline'>(引)</span>野虞囉吠<span class='note-inline'>(引一)</span></p>
<p class="dharani">曩謨達麼<span class='note-inline'>(鼻音引)</span>野多<span class='note-inline'>(去)</span>以寧<span class='note-inline'>(二禮)</span></p>
<p class="dharani">娜莫僧<span class='note-inline'>(去)</span>伽<span class='note-inline'>(去引)</span>野摩賀帝<span class='note-inline'>(三禮)</span></p>
<p class="dharani">底哩<span class='note-inline'>(二合)</span>毘喻<span class='note-inline'>(二合引)</span>比娑<span class='note-inline'>(去)</span>多<span class='note-inline'>(上)</span>單娜莫<span class='note-inline'>(四禮)</span></p>
<p>又令二人吹螺二人誦讚。種種雅樂絲竹絃歌一時俱作。阿闍梨親捧水瓶灌沐佛像。取彼長線一頭繫瓶垂下。眾中人人捧線合掌當心。專注虔誠稱念諸佛。若有不及捧其線者。可取執前人身長衣。意如各各躬親自浴佛像之像也。乃至香水瓶次第傾盡一遍。即須替換。浴了佛像更安。未浴遍者。又更各添本類香水如前灌沐。其吹螺誦讚及以樂音直至浴遍。所有尊像方暫停息。既灌洗了。便以淨帛揩拭令乾。安於床上依位行列。即取塗香人人各以無名指頭搵取翹指當心。阿闍梨稱誦獻塗香真言。句句眾人齊聲誦。乃至末句。一時向佛遙彈奉獻作一拜。獻塗香真言曰。</p>
<p class="dharani">唵薩嚩怛佗<span class='note-inline'>(去引)</span>誐多<span class='note-inline'>(一)</span>巘馱<span class='note-inline'>(引)</span>布惹<span class='note-inline'>(引二)</span>謎伽<span class='note-inline'>(去)</span>娑<span class='note-inline'>(上)</span>母捺囉<span class='note-inline'>(二合三)</span>娑頗<span class='note-inline'>(二合)</span>羅拏<span class='note-inline'>(鼻去引四)</span>三摩<span class='note-inline'>(鼻)</span>曳<span class='note-inline'>(平)</span>吽<span class='note-inline'>(引)</span></p>
<p>又取華盤。行者與眾人。各捧一華如前齊誦獻華真言。向佛遙散奉華真言曰。</p>
<p class="dharani">唵薩嚩怛佗<span class='note-inline'>(引去)</span>誐多<span class='note-inline'>(一)</span>補澁跛<span class='note-inline'>(二合)</span>布惹<span class='note-inline'>(二)</span>謎伽<span class='note-inline'>(去)</span>三<span class='note-inline'>(去)</span>母捺囉<span class='note-inline'>(二合三)</span>娑頗<span class='note-inline'>(二合)</span>囉拏三<span class='note-inline'>(去)</span>麼<span class='note-inline'>(鼻)</span>曳<span class='note-inline'>(平)</span>吽<span class='note-inline'>(引)</span></p>
<p>阿闍梨次執香鑪。令其左右及以眾人互執身衣。齊誦焚香真言普心奉獻。真言曰。</p>
<p class="dharani">唵薩嚩怛佗<span class='note-inline'>(引去)</span>誐多<span class='note-inline'>(一)</span>度<span class='note-inline'>(引)</span>波布<span class='note-inline'>(引)</span>惹<span class='note-inline'>(引二)</span>謎伽<span class='note-inline'>(去)</span>三母捺囉<span class='note-inline'>(三合)</span>娑頗<span class='note-inline'>(二合)</span>囉拏<span class='note-inline'>(鼻)</span>三<span class='note-inline'>(去)</span>麼<span class='note-inline'>(鼻)</span>曳<span class='note-inline'>(平)</span>吽<span class='note-inline'>(引)</span></p>
<p>阿闍梨又捧甜脆餅盤。如前稱誦獻食真言。誠心奉獻。真言曰。</p>
<p class="dharani">唵薩嚩怛佗<span class='note-inline'>(去引)</span>誐多<span class='note-inline'>(一)</span>沫<span class='note-inline'>(莫可切)</span>里布<span class='note-inline'>(引)</span>惹<span class='note-inline'>(引二)</span>謎伽<span class='note-inline'>(去)</span>三<span class='note-inline'>(去)</span>母捺囉<span class='note-inline'>(二合)</span>娑頗<span class='note-inline'>(二合)</span>囉拏<span class='note-inline'>(鼻)</span>三<span class='note-inline'>(去)</span>麼曳<span class='note-inline'>(平)</span>吽<span class='note-inline'>(引)</span></p>
<p>次捧燭臺誦奉燈真言一遍真言曰。</p>
<p class="dharani">唵薩嚩怛佗<span class='note-inline'>(去引)</span>誐多<span class='note-inline'>(一)</span>儞<span class='note-inline'>(泥一切)</span>比野<span class='note-inline'>(二合)</span>布惹<span class='note-inline'>(引)</span><span class='note-inline'>(二)</span>謎<span class='note-inline'>(引)</span>伽<span class='note-inline'>(去)</span>三<span class='note-inline'>(去)</span>母捺囉<span class='note-inline'>(二合)</span>娑頗<span class='note-inline'>(二合)</span>羅拏<span class='note-inline'>(鼻)</span>三<span class='note-inline'>(去)</span>麼曳<span class='note-inline'>(平)</span>吽<span class='note-inline'>(引)</span></p>
<p>又令誦讚人人。手執香爐高聲誦浴像妙讚。讚曰<span class='note-inline'>(其文廣不能具載)</span>并誦五讚<span class='note-inline'>(文多故不載)</span>。各各虔跪一偈一禮。灌浴供養既已周備。阿闍梨取彼浴佛香水。瀝自頂上及灑大眾人人頭上。此是洗浴眾聖萬德莊嚴吉祥福水。霑灑身上并飲少多。能令身中煩惱消薄。漸次成就無上菩提。大眾一時虔誠作禮。然更吹螺并誦行願吉祥等讚。音聲絲竹引眾先行。隨日左轉尊卑倫次旋行道三匝七匝。隨意所宜各誦大乘經中讚佛妙偈。法事既畢禮拜辭佛。人擎一尊送本處。此則西方浴像常法。然後眾僧上堂方受其食。<span class='corr'>嗚</span>呼悲哉此方寂無知者。且佛像終身不曾一浴。煙熏塵坌烏鼠穢污。舉國皆然無能曉悟。設有浴者祖習愚情。別造一裸體尊容立於水器之內。以小扚洗。須慢心獻弄。殊無敬重之意反招輕忽之罪。哀哉不知敬田福之大也。高鑒君子賢明哲人。畏罪求福之儔。特宜存意此法。雖不能每日浴者。亦可每月為之。所獲殊勝福利如浴像經中如來金口所說。</p>
</div>
</div><!-- end of div[@id='body'] -->
</body></html>