<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛所行讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 192
<p class='juan'><a id='mulu1' />佛所行讚卷第一<span class='note-inline'>(亦云佛本行經)</span></p><p class="byline">馬鳴菩薩造</p><p class="byline">北涼天竺三藏曇無讖譯</p>
<div class='div-pin'><a id='mulu2' />
<p class='h1'>生品第一</p>
<div class="lg regular" style="margin-left:0em;"><div class='lg-row'>甘蔗之苗裔，　釋迦無勝王，</div>
<div class='lg-row'>淨財德純備，　故名曰淨飯，</div>
<div class='lg-row'>群生樂瞻仰，　猶如初生月。</div>
<div class='lg-row'>王如天帝釋，　夫人猶舍脂，</div>
<div class='lg-row'>執志安如地，　心淨若蓮花，</div>
<div class='lg-row'>假譬名摩耶，　其實無倫比。</div>
<div class='lg-row'>於彼象天后，　降神而處胎。</div>
<div class='lg-row'>母悉離憂患，　不生幻偽心，</div>
<div class='lg-row'>厭惡彼諠俗，　樂處空閑林。</div>
<div class='lg-row'>藍毘尼勝園，　流泉花果茂，</div>
<div class='lg-row'>寂靜順禪思，　啟王請遊彼。</div>
<div class='lg-row'>王知其志願，　而生奇特想，</div>
<div class='lg-row'>勅內外眷屬，　俱詣彼園林。</div>
<div class='lg-row'>爾時摩耶后，　自知產時至，</div>
<div class='lg-row'>偃寢安勝床，　百千婇女侍。</div>
<div class='lg-row'>時四月八日，　清和氣調適，</div>
<div class='lg-row'>齋戒修淨德，　菩薩右脇生，</div>
<div class='lg-row'>大悲救世間，　不令母苦惱。</div>
<div class='lg-row'>優留王股生，　<span class='corr'>卑</span>偷王手生，</div>
<div class='lg-row'>曼陀王頂生，　伽叉王腋生。</div>
<div class='lg-row'>菩薩亦如是，　誕從右脇生，</div>
<div class='lg-row'>漸漸從胎出，　光明普照耀，</div>
<div class='lg-row'>如從虛空墮，　不由於生門。</div>
<div class='lg-row'>修德無量劫，　自知生不死，</div>
<div class='lg-row'>安諦不傾動，　明顯妙端嚴。</div>
<div class='lg-row'>晃然後胎現，　猶如日初昇，</div>
<div class='lg-row'>觀察極明耀，　而不害眼根。</div>
<div class='lg-row'>縱視而不耀，　如觀空中月，</div>
<div class='lg-row'>自身光照耀，　如日奪燈明，</div>
<div class='lg-row'>菩薩真金身，　普照亦如是。</div>
<div class='lg-row'>正真心不亂，　安庠行七步，</div>
<div class='lg-row'>足下安平趾，　炳徹猶七星。</div>
<div class='lg-row'>獸王師子步，　觀察於四方，</div>
<div class='lg-row'>通達真實義，　堪能如是說。</div>
<div class='lg-row'>此生為佛生，　則為後邊生，</div>
<div class='lg-row'>我唯此一生，　當度於一切。</div>
<div class='lg-row'>應時虛空中，　淨水雙流下，</div>
<div class='lg-row'>一溫一清涼，　灌頂令身樂。</div>
<div class='lg-row'>安處寶宮殿，　臥於琉璃床，</div>
<div class='lg-row'>天王金華手，　奉持床四足。</div>
<div class='lg-row'>諸天於空中，　執持寶蓋侍，</div>
<div class='lg-row'>承威神讚歎，　勸發成佛道。</div>
<div class='lg-row'>諸龍王歡喜，　渴仰殊勝法，</div>
<div class='lg-row'>曾奉過去佛，　今得值菩薩。</div>
<div class='lg-row'>散曼陀羅花，　專心樂供養，</div>
<div class='lg-row'>如來出興世，　淨居天歡喜。</div>
<div class='lg-row'>已除愛欲歡，　為法而欣悅，</div>
<div class='lg-row'>眾生沒苦海，　令得解脫故。</div>
<div class='lg-row'>須彌寶山王，　堅持此大地，</div>
<div class='lg-row'>菩薩出興世，　功德風所飄，</div>
<div class='lg-row'>普皆大震動，　如風鼓浪舟。</div>
<div class='lg-row'>栴檀細末香，　眾寶蓮花藏，</div>
<div class='lg-row'>風吹隨空流，　繽紛而亂墜，</div>
<div class='lg-row'>天衣從空下，　觸身生妙樂。</div>
<div class='lg-row'>日月如常度，　光耀倍增明，</div>
<div class='lg-row'>世界諸火光，　無薪自炎熾，</div>
<div class='lg-row'>淨水清涼井，　前後自然生。</div>
<div class='lg-row'>中宮婇女眾，　怪歎未曾有，</div>
<div class='lg-row'>競赴而飲浴，　皆起安樂想。</div>
<div class='lg-row'>無量部多天，　樂法悉雲集，</div>
<div class='lg-row'>於藍毘尼園，　遍滿林樹間。</div>
<div class='lg-row'>奇特眾妙花，　非時而敷榮，</div>
<div class='lg-row'>凶暴眾生類，　一時生慈心，</div>
<div class='lg-row'>世間諸疾病，　不療自然除。</div>
<div class='lg-row'>亂鳴諸禽獸，　恬默寂無聲，</div>
<div class='lg-row'>萬川皆停流，　濁水悉澄清，</div>
<div class='lg-row'>空中無雲翳，　天鼓自然鳴。</div>
<div class='lg-row'>一切諸世間，　悉得安隱樂，</div>
<div class='lg-row'>猶如荒難國，　忽得賢明主。</div>
<div class='lg-row'>菩薩所以生，　為濟世眾苦，</div>
<div class='lg-row'>唯彼魔天王，　震動大憂惱。</div>
<div class='lg-row'>父王見生子，　奇特未曾有，</div>
<div class='lg-row'>素性雖安重，　驚駭改常容，</div>
<div class='lg-row'>二息交胸起，　一喜復一懼。</div>
<div class='lg-row'>夫人見其子，　不由常道生，</div>
<div class='lg-row'>女人性怯弱，　<span class='corr'>怵</span>惕懷氷炭，</div>
<div class='lg-row'>不別吉凶相，　反更生憂怖。</div>
<div class='lg-row'>長宿諸母人，　互亂祈神明，</div>
<div class='lg-row'>各請常所事，　願令太子安。</div>
<div class='lg-row'>時彼林中有，　知相婆羅門，</div>
<div class='lg-row'>威儀具多聞，　才辯高名稱，</div>
<div class='lg-row'>見相心歡喜，　踊躍未曾有。</div>
<div class='lg-row'>知王心驚怖，　白王以真實：</div>
<div class='lg-row'>「人生於世間，　唯求殊勝子。</div>
<div class='lg-row'>王今如滿月，　應生大歡喜，</div>
<div class='lg-row'>今生奇特子，　必光顯宗族。</div>
<div class='lg-row'>安心自欣慶，　莫生餘疑慮，</div>
<div class='lg-row'>靈祥集家國，　從今轉休盛。</div>
<div class='lg-row'>所生殊勝子，　必為世間救，</div>
<div class='lg-row'>惟此上士身，　金色妙光明，</div>
<div class='lg-row'>如是殊勝相，　必成等正覺；</div>
<div class='lg-row'>若習樂世間，　必作轉輪王，</div>
<div class='lg-row'>普為大地主，　勇猛正法治，</div>
<div class='lg-row'>王領四天下，　統御一切王。</div>
<div class='lg-row'>猶如世光明，　日光為最勝，</div>
<div class='lg-row'>若處於山林，　專心求解脫。</div>
<div class='lg-row'>成就實智慧，　普照於世間，</div>
<div class='lg-row'>譬如須彌山，　普為諸山王。</div>
<div class='lg-row'>眾寶金為最，　眾流海為最，</div>
<div class='lg-row'>諸宿月為最，　諸明日為最，</div>
<div class='lg-row'>如來處世間，　兩足中為最。</div>
<div class='lg-row'>淨目脩且廣，　上下瞬長睫，</div>
<div class='lg-row'>瞪矚紺青色，　明煥半月形，</div>
<div class='lg-row'>此相云何非，　平等殊勝目？」</div>
<div class='lg-row'>時王告二生：　「若如汝所說，</div>
<div class='lg-row'>如此奇特相，　以何因緣故，</div>
<div class='lg-row'>不應於先王，　乃現於我世？」</div>
<div class='lg-row'>婆羅門白王：　「不應如是說。</div>
<div class='lg-row'>多聞與智慧，　名稱及事業，</div>
<div class='lg-row'>如是四事者，　不應顧先後。</div>
<div class='lg-row'>物性之所生，　各從因緣起，</div>
<div class='lg-row'>今當說諸譬，　王今且諦聽。</div>
<div class='lg-row'>毘求央耆羅，　此二仙人族，</div>
<div class='lg-row'>經歷久遠世，　各生殊異子。</div>
<div class='lg-row'>毘利訶鉢低，　及與儵迦羅，</div>
<div class='lg-row'>能造帝王論，　不從先族來。</div>
<div class='lg-row'>薩羅薩仙人，　經論久斷絕，</div>
<div class='lg-row'>而生婆羅婆，　續復明經論。</div>
<div class='lg-row'>現在知見生，　不必由先胄，</div>
<div class='lg-row'>毘耶娑仙人，　多造諸經論，</div>
<div class='lg-row'>末後胤跋彌，　廣集偈章句。</div>
<div class='lg-row'>阿低利仙人，　不解醫方論，</div>
<div class='lg-row'>後生阿低離，　善能治百病。</div>
<div class='lg-row'>二生駒尸仙，　不閑外道論，</div>
<div class='lg-row'>後伽提那王，　悉解外道法。</div>
<div class='lg-row'>甘蔗王始族，　不能制海潮，</div>
<div class='lg-row'>至娑伽羅王，　生育千王子，</div>
<div class='lg-row'>能制大海潮，　使不越常限。</div>
<div class='lg-row'>闍那駒仙人，　無師得禪道。</div>
<div class='lg-row'>凡得名稱者，　皆生於自力，</div>
<div class='lg-row'>或先勝後劣，　或先劣後勝。</div>
<div class='lg-row'>帝王諸神仙，　不必承本族，</div>
<div class='lg-row'>是故諸世間，　不應顧先後。</div>
<div class='lg-row'>大王今如是，　應生歡喜心，</div>
<div class='lg-row'>以心歡喜故，　永離於疑惑。」</div>
<div class='lg-row'>王聞仙人說，　歡喜增供養。</div>
<div class='lg-row'>「我今生勝子，　當紹轉輪位，</div>
<div class='lg-row'>我年已朽邁，　出家修梵行，</div>
<div class='lg-row'>無令聖王子，　捨世遊山林。」</div>
<div class='lg-row'>時近處園中，　有苦行仙人，</div>
<div class='lg-row'>名曰阿私陀，　善解於相法，</div>
<div class='lg-row'>來詣王宮門，　王謂梵天應。</div>
<div class='lg-row'>苦行樂正法，　此二相俱現，</div>
<div class='lg-row'>梵行相具足，　時王大歡喜。</div>
<div class='lg-row'>即請入宮內，　恭敬設供養，</div>
<div class='lg-row'>將入內宮中，　唯樂見王子。</div>
<div class='lg-row'>雖有婇女眾，　如在空閑林，</div>
<div class='lg-row'>安處正法座，　加敬尊奉事，</div>
<div class='lg-row'>如安低牒王，　奉事波尸吒。</div>
<div class='lg-row'>時王白仙人：　「我今得大利。</div>
<div class='lg-row'>勞屈大仙人，　辱來攝受我，</div>
<div class='lg-row'>諸有所應為，　唯願時教勅。」</div>
<div class='lg-row'>如是勸請已，　仙人大歡喜：</div>
<div class='lg-row'>「善哉常勝王，　眾德悉皆備。</div>
<div class='lg-row'>愛樂來求者，　惠施崇正法，</div>
<div class='lg-row'>仁智殊勝族，　謙恭善隨順。</div>
<div class='lg-row'>宿殖眾妙因，　勝果現於今，</div>
<div class='lg-row'>汝當聽我說，　今者來因緣。</div>
<div class='lg-row'>我從日道來，　聞空中天說，</div>
<div class='lg-row'>言王生太子，　當成正覺道。</div>
<div class='lg-row'>并見先瑞相，　今故來到此，</div>
<div class='lg-row'>欲觀釋迦王，　建立正法幢。」</div>
<div class='lg-row'>王聞仙人說，　決定離疑網，</div>
<div class='lg-row'>命持太子出，　以示於仙人。</div>
<div class='lg-row'>仙人觀太子，　足下千輻輪，</div>
<div class='lg-row'>手足網縵指，　眉間白毫跱，</div>
<div class='lg-row'>馬藏隱密相，　容色炎光明，</div>
<div class='lg-row'>見生未曾想，　流淚長歎息。</div>
<div class='lg-row'>王見仙人泣，　念子心戰慄，</div>
<div class='lg-row'>氣結盈心胸，　驚悸不自安。</div>
<div class='lg-row'>不覺從坐起，　稽首仙人足，</div>
<div class='lg-row'>而白仙人言：　「此子生奇特，</div>
<div class='lg-row'>容貌極端嚴，　天人殆不異，</div>
<div class='lg-row'>汝言人中上，　何故生憂悲？</div>
<div class='lg-row'>將非短壽子，　生我憂悲乎？</div>
<div class='lg-row'>久渴得甘露，　而反復失耶？</div>
<div class='lg-row'>將非失財寶，　喪家亡國乎？</div>
<div class='lg-row'>若有勝子存，　國嗣有所寄，</div>
<div class='lg-row'>我死時心悅，　安樂生他世，</div>
<div class='lg-row'>猶如人兩目，　一眠而一覺。</div>
<div class='lg-row'>莫如秋霜花，　雖敷而無實，</div>
<div class='lg-row'>人於親族中，　愛深無過子。</div>
<div class='lg-row'>宜時為記說，　令我得蘇息。」</div>
<div class='lg-row'>仙人知父王，　心懷大憂懼，</div>
<div class='lg-row'>即告言大王：　「王今勿恐怖，</div>
<div class='lg-row'>前已語大王，　慎勿自生疑，</div>
<div class='lg-row'>今相猶如前，　不應懷異想；</div>
<div class='lg-row'>自惟我年暮，　悲慨泣歎耳。</div>
<div class='lg-row'>今我臨終時，　此子應世生，</div>
<div class='lg-row'>為盡生故生，　斯人難得遇。</div>
<div class='lg-row'>當捨聖王位，　不著五欲境，</div>
<div class='lg-row'>精勤修苦行，　開覺得真實。</div>
<div class='lg-row'>常為諸群生，　滅除癡冥障，</div>
<div class='lg-row'>於世永熾燃，　智慧日光明。</div>
<div class='lg-row'>眾生沒苦海，　眾病為聚沫，</div>
<div class='lg-row'>衰老為巨浪，　死為海洪濤。</div>
<div class='lg-row'>乘輕智慧舟，　渡此眾流難，</div>
<div class='lg-row'>智慧泝流水，　淨戒為傍岸。</div>
<div class='lg-row'>三昧清涼池，　正受眾奇鳥，</div>
<div class='lg-row'>如此甚深廣，　正法之大河。</div>
<div class='lg-row'>渴愛諸群生，　飲之以蘇息，</div>
<div class='lg-row'>染著五欲境，　眾苦所驅迫，</div>
<div class='lg-row'>迷生死曠野，　莫知所歸趣；</div>
<div class='lg-row'>菩薩出世間，　為通解脫道。</div>
<div class='lg-row'>世間貪欲火，　境界薪熾然；</div>
<div class='lg-row'>興發大悲雲，　法雨雨令滅。</div>
<div class='lg-row'>癡闇門重扇，　貪欲為關鑰，</div>
<div class='lg-row'>閉塞諸群生，　出要解脫門；</div>
<div class='lg-row'>金剛智慧鑷，　拔恩愛逆鑽。</div>
<div class='lg-row'>愚癡網自纏，　窮苦無所依；</div>
<div class='lg-row'>法王出世間，　能解眾生縛。</div>
<div class='lg-row'>王莫以此子，　自生憂悲患，</div>
<div class='lg-row'>當憂彼眾生，　著欲違正法。</div>
<div class='lg-row'>我今老死壞，　遠離聖功德，</div>
<div class='lg-row'>雖得諸禪定，　而不獲其利。</div>
<div class='lg-row'>於此菩薩所，　竟不聞正法，</div>
<div class='lg-row'>身壞命終後，　必生三難天。」</div>
<div class='lg-row'>王及諸眷屬，　聞彼仙人說，</div>
<div class='lg-row'>知其自憂歎，　恐怖悉以除。</div>
<div class='lg-row'>「生此奇特子，　我心得大安。</div>
<div class='lg-row'>出家捨世榮，　修習仙人道，</div>
<div class='lg-row'>遂不紹國位，　復令我不悅。」</div>
<div class='lg-row'>爾時彼仙人，　向王真實說：</div>
<div class='lg-row'>「必如王所慮，　當成正覺道。」</div>
<div class='lg-row'>於王眷屬中，　安慰眾心已，</div>
<div class='lg-row'>自以己神力，　騰虛而遠逝。</div>
<div class='lg-row'>爾時白淨王，　見子奇特相，</div>
<div class='lg-row'>又聞阿私陀，　決定真實說。</div>
<div class='lg-row'>於子心敬重，　珍護兼常念，</div>
<div class='lg-row'>大赦於天下，　牢獄悉解脫。</div>
<div class='lg-row'>世人生子法，　隨宜取捨事，</div>
<div class='lg-row'>依諸經方論，　一切悉皆為。</div>
<div class='lg-row'>生子滿十日，　安隱心已泰，</div>
<div class='lg-row'>普祠諸天神，　廣施於有道。</div>
<div class='lg-row'>沙門婆羅門，　呪願祈吉福，</div>
<div class='lg-row'>嚫施諸群臣，　及國中貧乏。</div>
<div class='lg-row'>村城婇女眾，　牛馬象財錢，</div>
<div class='lg-row'>各隨彼所須，　一切皆給與。</div>
<div class='lg-row'>卜擇選良時，　遷子還本宮，</div>
<div class='lg-row'>二飯白淨牙，　七寶莊嚴輿。</div>
<div class='lg-row'>雜色珠絞絡，　明焰極光澤，</div>
<div class='lg-row'>夫人抱太子，　周匝禮天神。</div>
<div class='lg-row'>然後昇寶輿，　婇女眾隨侍，</div>
<div class='lg-row'>王與諸臣民，　一切俱導從。</div>
<div class='lg-row'>猶如天帝釋，　諸天眾圍遶，</div>
<div class='lg-row'>如摩醯首羅，　忽生六面子。</div>
<div class='lg-row'>設種種眾具，　供給及請福，</div>
<div class='lg-row'>今王生太子，　設眾具亦然。</div>
<div class='lg-row'>毘沙門天王，　生那羅鳩婆，</div>
<div class='lg-row'>一切諸天眾，　皆悉大歡喜。</div>
<div class='lg-row'>王今生太子，　迦毘羅衛國，</div>
<div class='lg-row'>一切諸人民，　歡喜亦如是。</div>
</div></div>
<div class='div-pin'><a id='mulu3' />
<p class='h1'>佛所行讚處宮品第二</p><p class="lg-abnormal"><div class='lg-row'>時白淨王家，　以生聖子故，</div>
<div class='lg-row'>親族名子弟，　群臣悉忠良。</div>
<div class='lg-row'>象馬寶車輿，　國財七寶器，</div>
<div class='lg-row'>日日轉增勝，　隨應而集生。</div>
<div class='lg-row'>無量諸伏藏，　自然從地出，</div>
<div class='lg-row'>清淨雪山中，　兇狂群白象。</div>
<div class='lg-row'>不呼自然至，　不御自調伏，</div>
<div class='lg-row'>種種雜色馬，　形體極端嚴。</div>
<div class='lg-row'>朱髦纖長尾，　超騰駿若飛，</div>
<div class='lg-row'>又野之所生，　應時自然至。</div>
<div class='lg-row'>純色調善牛，　肥壯形端正，</div>
<div class='lg-row'>平步淳香乳，　應時悉雲集。</div>
<div class='lg-row'>怨憎者心平，　中平益淳厚，</div>
<div class='lg-row'>素篤增親密，　亂逆悉消除。</div>
<div class='lg-row'>微風隨時雨，　雷霆不震裂，</div>
<div class='lg-row'>種殖不待時，　收實倍豐積。</div>
<div class='lg-row'>五穀鮮香美，　輕軟易消化，</div>
<div class='lg-row'>諸有懷孕者，　身安體和適。</div>
<div class='lg-row'>除受四聖種，　諸餘世間人，</div>
<div class='lg-row'>資生各自如，　無有他求想。</div>
<div class='lg-row'>無慢無慳嫉，　亦無恚害心，</div>
<div class='lg-row'>一切諸士女，　玄同劫<span class='corr'>初</span>人。</div>
<div class='lg-row'>天廟諸寺舍，　園林井泉池，</div>
<div class='lg-row'>一切如天物，　應時自然生。</div>
<div class='lg-row'>合境無飢餓，　刀兵疾疫息，</div>
<div class='lg-row'>國中諸人民，　親族相愛敬。</div>
<div class='lg-row'>法愛相娛樂，　不生染污欲，</div>
<div class='lg-row'>以義求財物，　無有貪利心。</div>
<div class='lg-row'>為法行惠施，　無求反報想，</div>
<div class='lg-row'>脩習四梵行，　滅除恚害心。</div>
<div class='lg-row'>過去摩㝹王，　生日光太子，</div>
<div class='lg-row'>舉國蒙吉祥，　眾惡一時息。</div>
<div class='lg-row'>今王生太子，　其德亦復爾，</div>
<div class='lg-row'>以備眾德義，　名悉達羅他。</div>
<div class='lg-row'>時摩耶夫人，　見其所生子，</div>
<div class='lg-row'>端正如天童，　眾美悉備足，</div>
<div class='lg-row'>過喜不自勝，　命終生天上。</div>
<div class='lg-row'>大愛瞿曇彌，　見太子天童，</div>
<div class='lg-row'>德貌世奇挺，　既生母命終，</div>
<div class='lg-row'>愛育如其子，　子敬亦如母。</div>
<div class='lg-row'>猶日月火光，　從微照漸廣，</div>
<div class='lg-row'>太子長日新，　德貌亦復爾。</div>
<div class='lg-row'>無價栴檀香，　閻浮檀名寶，</div>
<div class='lg-row'>護身神仙藥，　瓔珞莊嚴身。</div>
<div class='lg-row'>附庸諸隣國，　聞王生太子，</div>
<div class='lg-row'>奉獻諸珍異，　牛羊鹿馬車，</div>
<div class='lg-row'>寶器莊嚴具，　助悅太子心。</div>
<div class='lg-row'>雖有諸嚴飾，　嬰童玩好物，</div>
<div class='lg-row'>太子性安重，　形少而心宿。</div>
<div class='lg-row'>心栖高勝境，　不染於榮華，</div>
<div class='lg-row'>修學諸術藝，　一聞超師匠。</div>
<div class='lg-row'>父王見聰達，　深慮踰世表，</div>
<div class='lg-row'>廣訪名豪族，　風教禮義門。</div>
<div class='lg-row'>容姿端正女，　名耶輪陀羅，</div>
<div class='lg-row'>應<span class='corr'>娉</span>太子妃，　誘導留其心。</div>
<div class='lg-row'>太子志高遠，　德盛貌清明，</div>
<div class='lg-row'>猶梵天長子，　舍那鳩摩羅。</div>
<div class='lg-row'>賢妃美容貌，　窈窕淑妙姿，</div>
<div class='lg-row'>瓌艷若天后，　同處日夜歡。</div>
<div class='lg-row'>為立清淨宮，　宏麗極莊嚴，</div>
<div class='lg-row'>高峙在虛空，　迢遰若秋雲，</div>
<div class='lg-row'>溫涼四時適，　隨時擇善居。</div>
<div class='lg-row'><span class='corr'>伎</span>女眾圍遶，　奏合天樂音，</div>
<div class='lg-row'>勿隣穢聲色，</div>
<div class='lg-row'>令生厭世想。　如天犍撻婆，</div>
<div class='lg-row'>自然寶宮殿，　樂女奏天音，</div>
<div class='lg-row'>聲色耀心目；　菩薩處高宮，</div>
<div class='lg-row'>音樂亦如是。　父王為太子，</div>
<div class='lg-row'>靜居修純德，　仁慈正法化，</div>
<div class='lg-row'>親賢遠惡友，　心不染恩愛，</div>
<div class='lg-row'>於欲起毒想，　攝情撿諸根，</div>
<div class='lg-row'>滅除輕躁意，　和顏善聽訟，</div>
<div class='lg-row'>慈教厭眾心。　宣化諸外道，</div>
<div class='lg-row'>斷諸謀逆術，　教學濟世方，</div>
<div class='lg-row'>萬民得安樂。　如令我子安，</div>
<div class='lg-row'>萬民亦如是，　事火奉諸神，</div>
<div class='lg-row'>叉手飲月光。　恒水沐浴身，</div>
<div class='lg-row'>法水澡其心，　祈福非存己，</div>
<div class='lg-row'>唯子及萬民。　愛言非無義，</div>
<div class='lg-row'>義言非不愛，　愛言非不實，</div>
<div class='lg-row'>實言非不愛。　以有慚愧故，</div>
<div class='lg-row'>不能如實說，　於愛不愛事，</div>
<div class='lg-row'>不依貪恚想。　志存於寂默，</div>
<div class='lg-row'>平正止諍訟，　不以祠天會，</div>
<div class='lg-row'>勝於斷事福。　見彼多求眾，</div>
<div class='lg-row'>豐施過其望，　心無戰爭想，</div>
<div class='lg-row'>以德降怨敵。　調一而護七，</div>
<div class='lg-row'>離七防制五，　得三覺了三，</div>
<div class='lg-row'>知二捨於二。　求情得其罪，</div>
<div class='lg-row'>應死垂仁恕，　不加麤惡言，</div>
<div class='lg-row'>軟語而教勅，　務施以財物，</div>
<div class='lg-row'>指授資生路，　受學神仙道，</div>
<div class='lg-row'>滅除怨恚心，　名德普流聞，</div>
<div class='lg-row'>世間永消亡。　主匠修明德，</div>
<div class='lg-row'>率土皆承習，　如人心安靜，</div>
<div class='lg-row'>四體諸根從。</div>
<div class='lg-row'>時白淨太子，　賢妃耶輸陀，</div>
<div class='lg-row'>年並漸長大，　孕生羅睺羅。</div>
<div class='lg-row'>白淨王自念，　太子已生子，</div>
<div class='lg-row'>歷世相繼嗣，　正化無終極。</div>
<div class='lg-row'>太子既生子，　愛子與我同，</div>
<div class='lg-row'>不復慮出家，　但當力修善。</div>
<div class='lg-row'>我今心大安，　無異生天樂，</div>
<div class='lg-row'>猶若劫初時，　仙王所住道。</div>
<div class='lg-row'>愛行清淨業，　祠祀不害生，</div>
<div class='lg-row'>熾然修勝業，　王勝梵行勝。</div>
<div class='lg-row'>宗族財寶勝，　勇健伎藝勝，</div>
<div class='lg-row'>明顯照世間，　如日千光耀。</div>
<div class='lg-row'>所以為王者，　將為顯其子，</div>
<div class='lg-row'>顯子為宗族，　榮族以名聞，</div>
<div class='lg-row'>名高得生天，　生天為樂已，</div>
<div class='lg-row'>已樂智慧增，　悟道弘正法，</div>
<div class='lg-row'>先勝名聞所，　受行眾妙道。</div>
<div class='lg-row'>唯願令太子，　愛子不捨家，</div>
<div class='lg-row'>一切諸國王，　生子年尚小。</div>
<div class='lg-row'>不令王國土，　慮其心放逸，</div>
<div class='lg-row'>縱情著世樂，　不能紹王種。</div>
<div class='lg-row'>今王生太子，　隨心恣五欲，</div>
<div class='lg-row'>唯願樂世榮，　不欲令學道。</div>
<div class='lg-row'>過去菩薩王，　其道雖深固，</div>
<div class='lg-row'>要習世榮樂，　生子繼宗嗣，</div>
<div class='lg-row'>然後入山林，　修行寂默道。</div>
</p></div>
<div class='div-pin'><a id='mulu4' />
<p class='h1'>佛所行讚厭患品第三</p>
<div class="lg regular" style="margin-left:0em;"><div class='lg-row'>外有諸園林，　流泉清涼池，</div>
<div class='lg-row'>眾雜華果樹，　行列垂玄蔭。</div>
<div class='lg-row'>異類諸奇鳥，　奮飛戲其中，</div>
<div class='lg-row'>水陸四種花，　炎色流妙香。</div>
<div class='lg-row'>伎女因奏樂，　弦歌告太子，</div>
<div class='lg-row'>太子聞音樂，　歎美彼園林。</div>
<div class='lg-row'>內懷甚踊悅，　思樂出遊觀，</div>
<div class='lg-row'>猶如繫狂象，　常慕閑曠野。</div>
<div class='lg-row'>父王聞太子，　樂出彼園遊，</div>
<div class='lg-row'>即勅諸群臣，　嚴飾備羽儀。</div>
<div class='lg-row'>平治正王路，　并除諸醜穢，</div>
<div class='lg-row'>老病形殘類，　羸劣貧窮苦，</div>
<div class='lg-row'>無令少樂子，　見起厭惡心。</div>
<div class='lg-row'>莊嚴悉備已，　啟請求拜辭，</div>
<div class='lg-row'>王見太子至，　摩頭瞻顏色，</div>
<div class='lg-row'>悲喜情交結，　口許而心留。</div>
<div class='lg-row'>眾寶軒飾車，　結駟駿平流，</div>
<div class='lg-row'>賢良善術藝，　年少美姿容，</div>
<div class='lg-row'>妙淨鮮花服，　同車為執御。</div>
<div class='lg-row'>街巷散眾華，　寶縵蔽路傍，</div>
<div class='lg-row'>垣樹列道側，　寶器以莊嚴，</div>
<div class='lg-row'>繒蓋諸幢幡，　繽紛隨風揚。</div>
<div class='lg-row'>觀者挾長路，　側身目連光，</div>
<div class='lg-row'>瞪矚而不瞬，　如並青蓮花。</div>
<div class='lg-row'>臣民悉扈從，　如星隨宿王，</div>
<div class='lg-row'>異口同聲歎，　稱慶世希有。</div>
<div class='lg-row'>貴賤及貧富，　長幼及中年，</div>
<div class='lg-row'>悉皆恭敬禮，　唯願令吉祥。</div>
<div class='lg-row'>郭邑及田里，　聞太子當出，</div>
<div class='lg-row'>尊卑不待辭，　寤寐不相告。</div>
<div class='lg-row'>六畜不遑收，　錢財不及斂，</div>
<div class='lg-row'>門戶不容閉，　奔馳走路傍。</div>
<div class='lg-row'>樓閣堤塘樹，　窓牖衢巷間，</div>
<div class='lg-row'>側身競容目，　瞪矚觀無厭。</div>
<div class='lg-row'>高觀謂投地，　步者謂乘虛，</div>
<div class='lg-row'>意專不自覺，　形神若雙飛。</div>
<div class='lg-row'>虔虔恭形觀，　不生放逸心，</div>
<div class='lg-row'>圓體傭支節，　色若蓮花敷，</div>
<div class='lg-row'>今出處園林，　願成聖法仙。</div>
<div class='lg-row'>太子見修塗，　莊嚴從人眾，</div>
<div class='lg-row'>服乘鮮光澤，　欣然心歡悅。</div>
<div class='lg-row'>國人瞻太子，　嚴儀勝羽從，</div>
<div class='lg-row'>亦如諸天眾，　見天太子生。</div>
<div class='lg-row'>時淨居天王，　忽然在道側，</div>
<div class='lg-row'>變形衰老相，　勸生厭離心。</div>
<div class='lg-row'>太子見老人，　驚怪問御者：</div>
<div class='lg-row'>「此是何等人？　頭白而背僂，</div>
<div class='lg-row'>目冥身戰搖，　任杖而羸步。</div>
<div class='lg-row'>為是身卒變，　為受性自爾？」</div>
<div class='lg-row'>御者心躊躇，　不敢以實答，</div>
<div class='lg-row'>淨居加神力，　令其表真言：</div>
<div class='lg-row'>「色變氣虛微，　多憂少歡樂，</div>
<div class='lg-row'>喜忘諸根羸，　是名衰老相。</div>
<div class='lg-row'>此本為嬰兒，　長養於母乳，</div>
<div class='lg-row'>及童子嬉遊，　端正恣五欲，</div>
<div class='lg-row'>年逝形枯朽，　今為老所壞。」</div>
<div class='lg-row'>太子長歎息，　而問御者言：</div>
<div class='lg-row'>「但彼獨衰老，　吾等亦當然？」</div>
<div class='lg-row'>御者又答言：　「尊亦有此分，</div>
<div class='lg-row'>時移形自變，　必至無所疑，</div>
<div class='lg-row'>少壯無不老，　舉世知而求。」</div>
<div class='lg-row'>菩薩久修習，　清淨智慧業，</div>
<div class='lg-row'>廣殖諸德本，　願果華於今。</div>
<div class='lg-row'>聞說衰老苦，　戰慄身毛竪，</div>
<div class='lg-row'>雷霆霹靂聲，　群獸怖奔走。</div>
<div class='lg-row'>菩薩亦如是，　震怖長噓息，</div>
<div class='lg-row'>繫心於老苦，　頷頭而瞪矚，</div>
<div class='lg-row'>念此衰老苦，　世人何愛樂？</div>
<div class='lg-row'>老相之所壞，　觸類無所擇，</div>
<div class='lg-row'>雖有壯色力，　無一不遷變。</div>
<div class='lg-row'>目前見證相，　如何不厭離？</div>
<div class='lg-row'>菩薩謂御者，　宜速迴車還，</div>
<div class='lg-row'>念念衰老至，　園林何足歡？</div>
<div class='lg-row'>受命即風馳，　飛輪旋本宮。</div>
<div class='lg-row'>心存朽暮境，　如歸空塜間，</div>
<div class='lg-row'>觸事不留情，　所居無暫安。</div>
<div class='lg-row'>王聞子不悅，　勸令重出遊，</div>
<div class='lg-row'>即勅諸群臣，　莊嚴復勝前。</div>
<div class='lg-row'>天復化病人，　守命在路傍，</div>
<div class='lg-row'>身瘦而腹大，　呼吸長喘息，</div>
<div class='lg-row'>手脚攣枯燥，　悲泣而呻吟。</div>
<div class='lg-row'>太子問御者：　「此復何等人？」</div>
<div class='lg-row'>對曰：「是病者，　四大俱錯亂，</div>
<div class='lg-row'>羸劣無所堪，　轉側恃仰人。」</div>
<div class='lg-row'>太子聞所說，　即生哀愍心，</div>
<div class='lg-row'>問：「唯此人病，　餘亦當復爾？」</div>
<div class='lg-row'>對曰：「此世間，　一切俱亦然，</div>
<div class='lg-row'>有身必有患，　愚癡樂朝歡。」</div>
<div class='lg-row'>太子聞其說，　即生大恐怖，</div>
<div class='lg-row'>身心悉戰動，　譬如揚波月。</div>
<div class='lg-row'>處斯大苦器，　云何能自安？</div>
<div class='lg-row'>嗚呼世間人，　愚惑癡闇障，</div>
<div class='lg-row'>病賊至無期，　而生喜樂心。</div>
<div class='lg-row'>於是迴車還，　愁憂念病苦，</div>
<div class='lg-row'>如人被打害，　捲身待杖至，</div>
<div class='lg-row'>靜息於閑宮，　專求反世樂。</div>
<div class='lg-row'>王復聞子還，　勅問何因緣？</div>
<div class='lg-row'>對曰見病人，　王怖猶失身。</div>
<div class='lg-row'>深責治路者，　心結口不言，</div>
<div class='lg-row'>復增伎女眾，　音樂倍勝前。</div>
<div class='lg-row'>以此悅視聽，　樂俗不厭家，</div>
<div class='lg-row'>晝夜進聲色，　其心未始歡。</div>
<div class='lg-row'>王自出遊歷，　更求勝妙園，</div>
<div class='lg-row'>簡擇諸婇女，　美艷極<span class='corr'>姿</span>顏。</div>
<div class='lg-row'>諂黠能奉事，　容媚能惑人，</div>
<div class='lg-row'>增修王御道，　防制諸不淨，</div>
<div class='lg-row'>并勅善御者，　瞻察擇路行。</div>
<div class='lg-row'>時彼淨居天，　復化為死人，</div>
<div class='lg-row'>四人共持輿，　現於菩薩前，</div>
<div class='lg-row'>餘人悉不覺，　菩薩御者見。</div>
<div class='lg-row'>問：「此何等輿？　幡花雜莊嚴，</div>
<div class='lg-row'>從者悉憂慼，　散髮號哭隨。」</div>
<div class='lg-row'>天神教御者，　對曰：「為死人。</div>
<div class='lg-row'>諸根壞命斷，　心散念識離，</div>
<div class='lg-row'>神逝形乾燥，　挺直如枯木。</div>
<div class='lg-row'>親戚諸朋友，　恩愛素纏綿，</div>
<div class='lg-row'>今悉不喜見，　遠棄空塜間。」</div>
<div class='lg-row'>太子聞死聲，　悲痛心交結。</div>
<div class='lg-row'>問：「唯此人死，　天下亦俱然？」</div>
<div class='lg-row'>對曰：「普皆爾，　夫始必有終，</div>
<div class='lg-row'>長幼及中年，　有身莫不壞。」</div>
<div class='lg-row'>太子心驚怛，　身垂車軾前，</div>
<div class='lg-row'>息殆絕而嘆，　世人一何誤？</div>
<div class='lg-row'>公見身磨滅，　猶尚放逸生。</div>
<div class='lg-row'>心非枯木石，　曾不慮無常？</div>
<div class='lg-row'>即勅迴車還，　非復遊戲時，</div>
<div class='lg-row'>命絕死無期，　如何縱心遊？</div>
<div class='lg-row'>御者奉王勅，　畏怖不敢旋，</div>
<div class='lg-row'>正御疾驅馳，　徑往至彼園。</div>
<div class='lg-row'>林流滿清淨，　嘉木悉敷榮，</div>
<div class='lg-row'>靈禽雜奇獸，　飛走欣和鳴，</div>
<div class='lg-row'>光耀悅耳目，　猶天難陀園。</div>
</div></div>
<div class='div-pin'><a id='mulu5' />
<p class='h1'>佛所行讚離欲品第四</p>
<div class="lg regular"><div class='lg-row'>太子入園林，　眾女來奉迎，</div>
<div class='lg-row'>並生希遇想，　競媚進幽誠，</div>
<div class='lg-row'>各盡伎姿態，　供侍隨所宜。</div>
<div class='lg-row'>或有執手足，　或遍摩其身，</div>
<div class='lg-row'>或復對言笑，　或現憂慼容，</div>
<div class='lg-row'>規以悅太子，　令生愛樂心。</div>
<div class='lg-row'>眾女見太子，　光顏狀天身，</div>
<div class='lg-row'>不假諸飾好，　素體踰莊嚴，</div>
<div class='lg-row'>一切皆瞻仰，　謂月天子來。</div>
<div class='lg-row'>種種設方便，　不動菩薩心，</div>
<div class='lg-row'>更互相顧視，　抱愧寂無言。</div>
<div class='lg-row'>有婆羅門子，　名曰優陀夷，</div>
<div class='lg-row'>謂諸婇女言：　「汝等悉端正，</div>
<div class='lg-row'>聰明多技術，　色力亦不常，</div>
<div class='lg-row'>兼解諸世間，　隱祕隨欲方，</div>
<div class='lg-row'>容色世希有，　狀如王女形。</div>
<div class='lg-row'>天見捨妃后，　神仙為之傾，</div>
<div class='lg-row'>如何人王子，　不能感其情？</div>
<div class='lg-row'>今此王太子，　持心雖堅固，</div>
<div class='lg-row'>清淨德純備，　不勝女人力。</div>
<div class='lg-row'>古昔孫陀利，　能壞大仙人，</div>
<div class='lg-row'>令習於愛欲，　以足蹈其頂。</div>
<div class='lg-row'>長苦行瞿曇，　亦為天后壞，</div>
<div class='lg-row'>勝渠仙人子，　習欲隨㳂流。</div>
<div class='lg-row'>毘尸婆梵仙，　修道十千歲，</div>
<div class='lg-row'>深著於天后，　一日頓破壞。</div>
<div class='lg-row'>如彼諸美女，　力勝諸梵行，</div>
<div class='lg-row'>況汝等技術，　不能感王子？</div>
<div class='lg-row'>當更勤方便，　勿令絕王嗣，</div>
<div class='lg-row'>女人性雖賤，　尊榮隨勝天。</div>
<div class='lg-row'>何不盡其術，　令彼生染心？」</div>
<div class='lg-row'>爾時婇女眾，　慶聞優陀說，</div>
<div class='lg-row'>增其踊悅心，　如鞭策良馬，</div>
<div class='lg-row'>往到太子前，　各進種種術。</div>
<div class='lg-row'>歌舞或言笑，　揚眉露白齒，</div>
<div class='lg-row'>美目相眄睞，　輕衣現素身。</div>
<div class='lg-row'>妖搖而徐步，　詐親漸習近，</div>
<div class='lg-row'>情欲實其心，　兼奉大王旨，</div>
<div class='lg-row'>慢形媟隱陋，　忘其慚愧情。</div>
<div class='lg-row'>太子心堅固，　傲然不改容，</div>
<div class='lg-row'>猶如大龍象，　群象眾<span class='corr'>圍</span>遶，</div>
<div class='lg-row'>不能亂其心，　處眾若閑居。</div>
<div class='lg-row'>猶如天帝釋，　諸天女圍繞，</div>
<div class='lg-row'>太子在園林，　圍繞亦如是。</div>
<div class='lg-row'>或為整衣服，　或為洗手足，</div>
<div class='lg-row'>或以香塗身，　或以華嚴飾。</div>
<div class='lg-row'>或為貫瓔珞，　或有扶抱身，</div>
<div class='lg-row'>或為安枕席，　或傾身密語。</div>
<div class='lg-row'>或世俗調戲，　或說眾欲事，</div>
<div class='lg-row'>或作諸欲形，　規以動其心。</div>
<div class='lg-row'>菩薩心清淨，　堅固難可轉，</div>
<div class='lg-row'>聞諸婇女說，　不憂亦不喜。</div>
<div class='lg-row'>倍生厭思惟，　嘆此為奇怪，</div>
<div class='lg-row'>始知諸女人，　欲心盛如是。</div>
<div class='lg-row'>不知少壯色，　俄頃老死壞，</div>
<div class='lg-row'>哀哉此大惑，　愚癡覆其心。</div>
<div class='lg-row'>當思老病死，　晝夜勤勗勵，</div>
<div class='lg-row'>鋒刃臨其頸，　如何猶嬉笑？</div>
<div class='lg-row'>見他老病死，　不知自觀察，</div>
<div class='lg-row'>是則泥木人，　當有何心慮？</div>
<div class='lg-row'>如空野雙樹，　華葉俱茂盛，</div>
<div class='lg-row'>一已被斬伐，　第二不知怖。</div>
<div class='lg-row'>此等諸人輩，　無心亦如是。</div>
<div class='lg-row'>爾時優陀夷，　來至太子所，</div>
<div class='lg-row'>見宴默禪思，　心無五欲想，</div>
<div class='lg-row'>即白太子言：　「大王先見勅，</div>
<div class='lg-row'>為子作良友，　今當奉誠言。</div>
<div class='lg-row'>朋友有三種，　能除不饒益，</div>
<div class='lg-row'>成人饒益事，　遭難不遺棄。</div>
<div class='lg-row'>我既名善友，　棄捨丈夫義，</div>
<div class='lg-row'>言不盡所懷，　何名為三益？</div>
<div class='lg-row'>今故說真言，　以表我丹誠。</div>
<div class='lg-row'>年在於盛時，　容色<span class='corr'>德</span>充備，</div>
<div class='lg-row'>不重於女人，　斯非勝人體。</div>
<div class='lg-row'>正使無實心，　宜應方便納，</div>
<div class='lg-row'>當生軟下心，　隨順取其意。</div>
<div class='lg-row'>愛欲增憍慢，　無過於女人，</div>
<div class='lg-row'>且今心雖背，　法應方便隨。</div>
<div class='lg-row'>順女心為樂，　順為莊嚴具，</div>
<div class='lg-row'>若人離於順，　如樹無花果。</div>
<div class='lg-row'>何故應隨順？　攝受其事故，</div>
<div class='lg-row'>已得難得境，　勿起輕易想。</div>
<div class='lg-row'>欲為最第一，　天猶不能忘，</div>
<div class='lg-row'>帝釋尚私通，　瞿曇仙人妻。</div>
<div class='lg-row'>阿伽陀仙人，　長夜脩苦行，</div>
<div class='lg-row'>為以求天后，　而遂願不果。</div>
<div class='lg-row'>婆羅墮仙人，　及與月天子，</div>
<div class='lg-row'>婆羅舍仙人，　與迦賓闍羅，</div>
<div class='lg-row'>如是比眾多，　悉為女人壞，</div>
<div class='lg-row'>況今自境界，　而不能娛樂？</div>
<div class='lg-row'>宿世殖德本，　得此妙眾具，</div>
<div class='lg-row'>世間皆樂著，　而心反不珍？」</div>
<div class='lg-row'>爾時王太子，　聞友優陀夷，</div>
<div class='lg-row'>甜辭利口辯，　善說世間相。</div>
<div class='lg-row'>答言優陀夷：　「感汝誠心說，</div>
<div class='lg-row'>我今當語汝，　且復留心聽。</div>
<div class='lg-row'>不薄妙境界，　亦知世人樂，</div>
<div class='lg-row'>但見無常相，　故生患累心。</div>
<div class='lg-row'>若此法常存，　無老病死苦，</div>
<div class='lg-row'>我亦應受樂，　終無厭離心。</div>
<div class='lg-row'>若令諸女色，　至竟無衰變，</div>
<div class='lg-row'>愛欲雖為過，　猶可留人情。</div>
<div class='lg-row'>人有老病死，　彼應自不樂，</div>
<div class='lg-row'>何況於他人，　而生染著心？</div>
<div class='lg-row'>非常五欲境，　自身俱亦然，</div>
<div class='lg-row'>而生愛樂心，　此則同禽獸。</div>
<div class='lg-row'>汝所引諸仙，　習著五欲者，</div>
<div class='lg-row'>彼即可厭患，　習欲故磨滅。</div>
<div class='lg-row'>又稱彼勝士，　樂著五欲境，</div>
<div class='lg-row'>亦復同磨滅，　當知彼非勝。</div>
<div class='lg-row'>若言假方便，　隨順習近者，</div>
<div class='lg-row'>習則真染著，　何名為方便？</div>
<div class='lg-row'>虛誑偽隨順，　是事我不為，</div>
<div class='lg-row'>真實隨順者，　是則為非法。</div>
<div class='lg-row'>此心難裁抑，　隨事即生著，</div>
<div class='lg-row'>著則不見過，　如何方便隨？</div>
<div class='lg-row'>處順而心乖，　此理我不見。</div>
<div class='lg-row'>如是老病死，　大苦之積聚，</div>
<div class='lg-row'>令我墜其中，　此非知識說。</div>
<div class='lg-row'>嗚呼優陀夷，　真為大肝膽。</div>
<div class='lg-row'>生老病死患，　此苦甚可畏，</div>
<div class='lg-row'>眼見悉朽壞，　而猶樂追逐。</div>
<div class='lg-row'>今我至儜劣，　其心亦狹小，</div>
<div class='lg-row'>思惟老病死，　卒至不預期。</div>
<div class='lg-row'>晝夜忘睡眠，　何由習五欲？</div>
<div class='lg-row'>老病死熾然，　決定至無疑，</div>
<div class='lg-row'>猶不知憂慼，　真為木石心。」</div>
<div class='lg-row'>太子為優陀，　種種巧方便，</div>
<div class='lg-row'>說欲為深患，　不覺至日暮。</div>
<div class='lg-row'>時諸婇女眾，　伎樂莊嚴具，</div>
<div class='lg-row'>一切悉無用，　慚愧還入城。</div>
<div class='lg-row'>太子見園林，　莊嚴悉休廢，</div>
<div class='lg-row'>伎女盡還歸，　其處盡虛寂，</div>
<div class='lg-row'>倍增非常想，　俛仰還本宮。</div>
<div class='lg-row'>父王聞太子，　心絕於五欲，</div>
<div class='lg-row'>極生大憂苦，　如利刺貫心。</div>
<div class='lg-row'>即召諸群臣，　問欲設何方？</div>
<div class='lg-row'>咸言非五欲，　所能留其心。</div>
</div></div>
<div class='div-pin'><a id='mulu6' />
<p class='h1'>佛所行讚出城品第五</p><p style="margin-left:0em;text-indent:0em" class="lg-abnormal"><div class='lg-row'>王復增種種，　勝妙五欲具，</div>
<div class='lg-row'>晝夜以娛樂，　冀悅太子心。</div>
<div class='lg-row'>太子深厭離，　了無愛樂情，</div>
<div class='lg-row'>但思生死苦，　如被箭師子。</div>
<div class='lg-row'>王使諸大臣，　貴族名子弟，</div>
<div class='lg-row'>年少勝姿顏，　聰慧執禮儀，</div>
<div class='lg-row'>晝夜同遊止，　以取太子心，</div>
<div class='lg-row'>如是未幾時，　啟王復出遊。</div>
<div class='lg-row'>服乘駿足馬，　眾寶具莊嚴，</div>
<div class='lg-row'>與諸貴族子，　圍遶俱出城。</div>
<div class='lg-row'>譬如四種華，　日照悉開敷，</div>
<div class='lg-row'>太子耀神景，　羽從悉蒙光。</div>
<div class='lg-row'>出城遊園林，　修路廣且平，</div>
<div class='lg-row'>樹木花果茂，　心樂遂忘歸。</div>
<div class='lg-row'>路傍見耕人，　墾壤殺諸虫，</div>
<div class='lg-row'>其心生悲惻，　痛踰刺貫心。</div>
<div class='lg-row'>又見彼農夫，　勤苦形枯悴，</div>
<div class='lg-row'>蓬髮而流汗，　塵土坌其身。</div>
<div class='lg-row'>耕牛亦疲困，　吐舌而急喘，</div>
<div class='lg-row'>太子性慈悲，　極生憐愍心。</div>
<div class='lg-row'>慨然興長歎，　降身委地坐，</div>
<div class='lg-row'>觀察此眾苦，　思惟生滅法。</div>
<div class='lg-row'>嗚呼諸世間，　愚癡莫能覺，</div>
<div class='lg-row'>安慰諸人眾，　各令隨處坐。</div>
<div class='lg-row'>自蔭閻浮樹，　端坐正思惟，</div>
<div class='lg-row'>觀察諸生死，　起滅無常變。</div>
<div class='lg-row'>心定安不動，　五欲廓雲消，</div>
<div class='lg-row'>有覺亦有觀，　入初無漏禪。</div>
<div class='lg-row'>離欲生喜樂，　正受三摩提，</div>
<div class='lg-row'>世間甚辛苦，　老病死所壞。</div>
<div class='lg-row'>終身受大苦，　而不自覺知，</div>
<div class='lg-row'>厭他老病死，　此則為大患。</div>
<div class='lg-row'>我今求勝法，　不應同世間，</div>
<div class='lg-row'>自嬰老病死，　而反惡他人。</div>
<div class='lg-row'>如是真實觀，　少壯色力壽，</div>
<div class='lg-row'>新新不暫停，　終歸磨滅法。</div>
<div class='lg-row'>不喜亦不憂，　不疑亦不亂，</div>
<div class='lg-row'>不眠不著欲，　不壞不嫌彼，</div>
<div class='lg-row'>寂靜離諸蓋，　慧光轉增明。</div>
<div class='lg-row'>爾時淨居天，　化為比丘形，</div>
<div class='lg-row'>來詣太子所，　太子敬起迎，</div>
<div class='lg-row'>問言：「汝何人？」　答言：「是沙門。</div>
<div class='lg-row'>畏厭老病死，　出家求解脫，</div>
<div class='lg-row'>眾生老病死，　變壞無暫停。</div>
<div class='lg-row'>故我求常樂，　無滅亦無生，</div>
<div class='lg-row'>怨親平等心，　不務於財色。</div>
<div class='lg-row'>所安唯山林，　空寂無所營，</div>
<div class='lg-row'>塵想既已息，　蕭條倚空閑，</div>
<div class='lg-row'>精麤無所擇，　乞求以支身。」</div>
<div class='lg-row'>即於太子前，　輕舉騰虛逝。</div>
<div class='lg-row'>太子心歡喜，　惟念過去佛，</div>
<div class='lg-row'>建立此威儀，　遺像見於今。</div>
<div class='lg-row'>端坐正思惟，　即得正法念，</div>
<div class='lg-row'>當作何方便？　遂心長出家。</div>
<div class='lg-row'>歛情抑諸根，　徐起還入城，</div>
<div class='lg-row'>眷屬悉隨從，　謂止不遠逝。</div>
<div class='lg-row'>內密興愍念，　方欲超世表，</div>
<div class='lg-row'>形雖隨路歸，　心實留山林，</div>
<div class='lg-row'>猶如繫狂象，　常念遊曠野。</div>
<div class='lg-row'>太子時入城，　士女挾路迎，</div>
<div class='lg-row'>老者願為子，　少願為夫妻，</div>
<div class='lg-row'>或願為兄弟，　諸親內眷屬。</div>
<div class='lg-row'>若當從所願，　諸集悕望斷，</div>
<div class='lg-row'>太子心歡喜，　忽聞斷集聲，</div>
<div class='lg-row'>若當從所願，　斯願要當成，</div>
<div class='lg-row'>深思斷集樂，　增長涅槃心。</div>
<div class='lg-row'>身如金山峰，　傭臂如象手，</div>
<div class='lg-row'>其音若春雷，　紺眼譬牛王。</div>
<div class='lg-row'>無盡法為心，　面如滿月光，</div>
<div class='lg-row'>師子王遊步，　徐入於本宮。</div>
<div class='lg-row'>猶如帝釋子，　心敬形亦恭，</div>
<div class='lg-row'>往詣父王所，　稽首問和安，</div>
<div class='lg-row'>并啟生死畏，　哀請求出家。</div>
<div class='lg-row'>一切諸世間，　合會要別離。</div>
<div class='lg-row'>是故願出家，　欲求真解脫。</div>
<div class='lg-row'>父王聞出家，　心即大戰懼，</div>
<div class='lg-row'>猶如大狂象，　動搖小樹枝。</div>
<div class='lg-row'>前執太子手，　流淚而告言：</div>
<div class='lg-row'>「且止此所說，　未是依法時，</div>
<div class='lg-row'>少壯心動搖，　行法多生過。</div>
<div class='lg-row'>奇特五欲境，　心尚未厭離，</div>
<div class='lg-row'>出家修苦行，　未能決定心。</div>
<div class='lg-row'>空閑曠野中，　其心未寂滅，</div>
<div class='lg-row'>汝心雖樂法，　未若我是時。</div>
<div class='lg-row'>汝應領國事，　令我先出家，</div>
<div class='lg-row'>棄父絕宗嗣，　此則為非法。</div>
<div class='lg-row'>當息出家心，　受習世間法，</div>
<div class='lg-row'>安樂善名聞，　然後可出家。」</div>
<div class='lg-row'>太子恭遜辭，　復啟於父王：</div>
<div class='lg-row'>「惟為保四事，　當息出家心。</div>
<div class='lg-row'>保子命常存，　無病不衰老，</div>
<div class='lg-row'>眾具不損減，　奉命停出家。」</div>
<div class='lg-row'>父王告太子：　「汝勿說此言，</div>
<div class='lg-row'>如此四事者，　誰能保令無？</div>
<div class='lg-row'>汝求此四願，　正為人所笑。</div>
<div class='lg-row'>且停出家心，　服習於五欲。」</div>
<div class='lg-row'>太子復啟王：　「四願不可保，</div>
<div class='lg-row'>應聽子出家，　願不為留難。</div>
<div class='lg-row'>子在被燒舍，　如何不聽出？</div>
<div class='lg-row'>分析為常理，　孰能不聽求？</div>
<div class='lg-row'>脫當自磨滅，　不如以法離，</div>
<div class='lg-row'>若不以法離，　死至孰能持？」</div>
<div class='lg-row'>父王知子心，　決定不可轉，</div>
<div class='lg-row'>但當盡力留，　何須復多言？</div>
<div class='lg-row'>更增諸婇女，　上妙五欲樂，</div>
<div class='lg-row'>晝夜苦防衛，　要不令出家。</div>
<div class='lg-row'>國中諸群臣，　來詣太子所，</div>
<div class='lg-row'>廣引諸禮律，　勸令順王命。</div>
<div class='lg-row'>太子見父王，　悲感泣流淚，</div>
<div class='lg-row'>且還本宮中，　端坐默思惟。</div>
<div class='lg-row'>宮中諸婇女，　親近圍遶侍，</div>
<div class='lg-row'>伺候瞻顏色，　矚目不暫瞬。</div>
<div class='lg-row'>猶若秋林鹿，　端視彼獵師，</div>
<div class='lg-row'>太子正容貌，　猶若真金山。</div>
<div class='lg-row'>伎女共瞻察，　聽教候音顏，</div>
<div class='lg-row'>敬畏察其心，　猶彼林中鹿。</div>
<div class='lg-row'>漸已至日暮，</div>
<div class='lg-row'>太子處幽夜，　光明甚輝耀，</div>
<div class='lg-row'>如日照須彌。　坐於七寶座，</div>
<div class='lg-row'>薰以妙栴檀，　婇女眾圍遶，</div>
<div class='lg-row'>奏犍撻婆音，　如毘沙門子，</div>
<div class='lg-row'>眾妙天樂聲。　太子心所念，</div>
<div class='lg-row'>第一遠離樂，　雖作眾妙音，</div>
<div class='lg-row'>亦不在其懷。　時淨居天子，</div>
<div class='lg-row'>知太子時至，　決定應出家，</div>
<div class='lg-row'>忽然化來下，　厭諸伎女眾，</div>
<div class='lg-row'>悉皆令睡眠。　容儀不歛攝，</div>
<div class='lg-row'>委縱露醜形，　惛睡互低仰，</div>
<div class='lg-row'>樂器亂縱橫。　傍倚或反側，</div>
<div class='lg-row'>或復似投深，　纓絡如曳鎖，</div>
<div class='lg-row'>衣裳絞縛身。　抱琴而偃地，</div>
<div class='lg-row'>猶若受苦人，　黃綠衣流散，</div>
<div class='lg-row'>如摧迦尼華。　縱體倚壁眠，</div>
<div class='lg-row'>狀若懸角弓，　或手攀窓牖，</div>
<div class='lg-row'>如似絞死尸。　頻呻長欠呿，</div>
<div class='lg-row'>魘呼涕流涎，　蓬頭露醜形，</div>
<div class='lg-row'>見若顛狂人。　華鬘垂覆面，</div>
<div class='lg-row'>或以面掩地，　或舉身戰掉，</div>
<div class='lg-row'>猶若獨搖鳥。　委身更相枕，</div>
<div class='lg-row'>手足互相加，　或顰蹙皺眉，</div>
<div class='lg-row'>或合眼開口，　種種身散亂，</div>
<div class='lg-row'>狼籍猶橫屍。　時太子端坐，</div>
<div class='lg-row'>觀察諸婇女：　「先皆極端嚴，</div>
<div class='lg-row'>言笑心諂黠，　妖豔巧姿媚，</div>
<div class='lg-row'>而今悉醜穢。　女人性如是，</div>
<div class='lg-row'>云何可親近？　沐浴假緣飾，</div>
<div class='lg-row'>誑惑男子心。　我今已覺了，</div>
<div class='lg-row'>決定出無疑。」</div>
</p>
<div class="lg regular" style="margin-left:0em;"><div class='lg-row'>爾時淨居天，　來下為開門。</div>
<div class='lg-row'>太子時徐起，　出諸婇女間，</div>
<div class='lg-row'>踟蹰於內閣，　而告車匿言：</div>
<div class='lg-row'>「吾今心渴仰，　欲飲甘露泉，</div>
<div class='lg-row'>被馬速牽來，　欲至不死鄉。</div>
<div class='lg-row'>自知心決定，　堅固誓莊嚴，</div>
<div class='lg-row'>婇女本端正，　今悉見醜形。</div>
<div class='lg-row'>門戶先關閉，　今已悉自開，</div>
<div class='lg-row'>觀此諸瑞相，　第一義之筌。」</div>
<div class='lg-row'>車匿內思惟，　應奉太子教，</div>
<div class='lg-row'>脫令父王知，　復應深罪責。</div>
<div class='lg-row'>諸天加神力，　不覺牽馬來，</div>
<div class='lg-row'>平乘駿良馬，　眾寶鏤乘具。</div>
<div class='lg-row'>高翠長髦尾，　局背短毛耳，</div>
<div class='lg-row'>鹿腹鵝王頸，　額廣圓瓠鼻，</div>
<div class='lg-row'>龍咽臗臆方，　具足驎驥相。</div>
<div class='lg-row'>太子撫馬頸，　摩身而告言：</div>
<div class='lg-row'>「父王常乘汝，　臨敵輒勝怨，</div>
<div class='lg-row'>吾今欲相依，　遠涉甘露津。</div>
<div class='lg-row'>戰鬪多眾旅，　榮樂多伴遊，</div>
<div class='lg-row'>商人求珍寶，　樂從者亦眾。</div>
<div class='lg-row'>遭苦良友難，　求法必寡朋，</div>
<div class='lg-row'>堪此二友者，　終獲於吉安。</div>
<div class='lg-row'>吾今欲出遊，　為度苦眾生，</div>
<div class='lg-row'>汝今欲自利，　兼濟諸群萌，</div>
<div class='lg-row'>宜當竭其力，　長驅勿疲惓。」</div>
<div class='lg-row'>勸已徐跨馬，　理轡倐晨征，</div>
<div class='lg-row'>人狀日殿流，　馬如白雲浮。</div>
<div class='lg-row'>束身不奮迅，　屏氣不噴鳴，</div>
<div class='lg-row'>四神來捧足，　潛密寂無聲。</div>
<div class='lg-row'>重門固關鑰，　天神令自開。</div>
<div class='lg-row'>敬重無過父，　愛深莫踰子，</div>
<div class='lg-row'>內外諸眷屬，　恩愛亦纏綿。</div>
<div class='lg-row'>遣情無遺念，　飄然超出城，</div>
<div class='lg-row'>清淨蓮花目，　從淤泥中生。</div>
<div class='lg-row'>顧瞻父王宮，　而說告離篇，</div>
<div class='lg-row'>不度生老死，　永無遊此緣。</div>
<div class='lg-row'>一切諸天眾，　虛空龍鬼神，</div>
<div class='lg-row'>隨喜稱善哉，　唯此真諦言。</div>
<div class='lg-row'>諸天龍神眾，　慶得難得心，</div>
<div class='lg-row'>各以自力光，　引導助其明。</div>
<div class='lg-row'>人馬心俱銳，　奔逝若流星，</div>
<div class='lg-row'>東方猶未曉，　已進三由旬。</div>
</div></div>
<p class='juan'>佛所行讚卷第一</p>
</div><!-- end of div[@id='body'] -->
</body></html>