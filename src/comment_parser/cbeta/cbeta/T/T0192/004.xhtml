<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛所行讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />佛所行讚卷第四<span class='note-inline'>(亦云佛本行經)</span></p><p class="byline">馬鳴菩薩造</p><p class="byline">北涼天竺三藏曇無讖譯</p>
<div class='div-pin'><a id='mulu20' />
<p class='h1'>瓶沙王諸弟子品第十六</p><p style="margin-left:0em;text-indent:0em" class="lg-abnormal"><div class='lg-row'>時彼五比丘，　阿濕波誓等，</div>
<div class='lg-row'>聞彼知法聲，　慨然而自愧，</div>
<div class='lg-row'>合掌而加敬，　仰瞻於尊顏。</div>
<div class='lg-row'>如來善方便，　次令入正法，</div>
<div class='lg-row'>前後五比丘，　得道調諸根，</div>
<div class='lg-row'>猶五星麗天，　列侍於明月。</div>
<div class='lg-row'>時彼鳩尸城，　長者子耶舍，</div>
<div class='lg-row'>夜睡忽覺悟，　自見其眷屬，</div>
<div class='lg-row'>男女身裸臥，　即生厭離心，</div>
<div class='lg-row'>念此煩惱本，　誑惑於愚夫。</div>
<div class='lg-row'>嚴服佩瓔珞，　出家詣山林，</div>
<div class='lg-row'>尋路而普唱：　「惱亂惱亂亂。」</div>
<div class='lg-row'>如來夜經行，　聞唱惱亂聲，</div>
<div class='lg-row'>即命：「汝善來，　此有安隱處，</div>
<div class='lg-row'>涅槃極清涼，　寂滅離諸惱。」</div>
<div class='lg-row'>耶舍聞佛教，　心中大歡喜，</div>
<div class='lg-row'>乘本厭離心，　聖慧冷然開，</div>
<div class='lg-row'>如入清涼池，　肅然至佛所。</div>
<div class='lg-row'>其身猶俗容，　心已得漏盡，</div>
<div class='lg-row'>宿殖善根力，　疾成羅漢果。</div>
<div class='lg-row'>淨智理潛明，　聞法能即悟，</div>
<div class='lg-row'>猶若鮮素繒，　易為染其色。</div>
<div class='lg-row'>彼已自覺知，　所應作已作，</div>
<div class='lg-row'>顧身猶莊嚴，　而生慚愧心。</div>
<div class='lg-row'>如來知彼念，　而為說偈言：</div>
<div class='lg-row'>「嚴飾以瓔珞，　心調伏諸根，</div>
<div class='lg-row'>平等觀眾生，　行法不計形。</div>
<div class='lg-row'>身被出家服，　其心累未忘，</div>
<div class='lg-row'>處林貪世榮，　是則為俗人。</div>
<div class='lg-row'>形雖表俗儀，　心栖高勝境，</div>
<div class='lg-row'>在家同山林，　則離於我所。</div>
<div class='lg-row'>縛解存於心，　形豈有定相？</div>
<div class='lg-row'>佩鉀衣重袍，　謂能制強敵，</div>
<div class='lg-row'>改形著染衣，　為伏煩惱怨。」</div>
<div class='lg-row'>即命比丘來，　應聲俗容廢，</div>
<div class='lg-row'>具足出家儀，　皆成於沙門。</div>
<div class='lg-row'>先有俗遊朋，　其數五十四，</div>
<div class='lg-row'>尋善友出家，　隨次入正法。</div>
<div class='lg-row'>斯由宿善業，　妙果成於今，</div>
<div class='lg-row'>淳灰洽已久，　經水速鮮明。</div>
<div class='lg-row'>上行諸聲聞，　六十阿羅漢，</div>
<div class='lg-row'>悉如羅漢法，　隨順而教誡：</div>
<div class='lg-row'>「汝今已濟度，　生死河彼岸，</div>
<div class='lg-row'>所作已畢竟，　堪受一切供，</div>
<div class='lg-row'>各應遊諸國，　度諸未度者。</div>
<div class='lg-row'>眾生苦熾然，　久無救護者，</div>
<div class='lg-row'>汝等各獨遊，　哀愍而攝受。</div>
<div class='lg-row'>吾今亦獨行，　還彼伽闍山，</div>
<div class='lg-row'>彼有大仙人，　王仙及梵仙，</div>
<div class='lg-row'>悉皆在於彼，　舉世之所宗。</div>
<div class='lg-row'>迦葉苦行仙，　國人悉奉事，</div>
<div class='lg-row'>受學者甚眾，　我今往度之。」</div>
<div class='lg-row'>時六十比丘，　奉教廣宣法，</div>
<div class='lg-row'>各從其宿緣，　隨意詣諸方。</div>
<div class='lg-row'>世尊獨遊步，　往詣伽闍山，</div>
<div class='lg-row'>入空靜法林，　詣迦葉仙人。</div>
<div class='lg-row'>彼有事火窟，　惡龍之所居，</div>
<div class='lg-row'>山林極清曠，　處處無不安。</div>
<div class='lg-row'>世尊為教化，　告彼而請宿，</div>
<div class='lg-row'>迦葉白佛言：　「無有宿止處，</div>
<div class='lg-row'>唯有事火窟，　善清淨可居，</div>
<div class='lg-row'>而有惡龍止，　必能傷害人。」</div>
<div class='lg-row'>佛言：「但見與，　且一宿止住。」</div>
<div class='lg-row'>迦葉種種難，　世尊請不已，</div>
<div class='lg-row'>迦葉復白佛：　「心不欲相與，</div>
<div class='lg-row'>謂我有悋惜，　且自隨所樂。」</div>
<div class='lg-row'>佛即入火室，　端坐正思惟。</div>
<div class='lg-row'>時惡龍見佛，　瞋恚縱毒火，</div>
<div class='lg-row'>舉室洞熾然，　而不觸佛身，</div>
<div class='lg-row'>舍盡火自滅，　世尊猶安坐。</div>
<div class='lg-row'>猶如劫火起，　梵天宮洞然，</div>
<div class='lg-row'>梵王正基坐，　不恐亦不畏。</div>
<div class='lg-row'>惡龍見世尊，　光顏無異相，</div>
<div class='lg-row'>毒息善心生，　稽首而歸依。</div>
<div class='lg-row'>迦葉夜見火，　歎：「嗚呼怪哉！</div>
<div class='lg-row'>如此道德人，　而為龍火燒。」</div>
<div class='lg-row'>迦葉及眷屬，　晨朝悉來看，</div>
<div class='lg-row'>佛已降惡龍，　置在於鉢中。</div>
<div class='lg-row'>彼知佛功德，</div>
<div class='lg-row'>而生奇特想，　憍慢久習故，</div>
<div class='lg-row'>猶言我道尊。　佛以隨時宜，</div>
<div class='lg-row'>現種種神變，　察其心所念，</div>
<div class='lg-row'>變化而應之，　令彼心柔軟，</div>
<div class='lg-row'>堪為正法器。　自知其道淺，</div>
<div class='lg-row'>不及於世尊，　決定謙下心，</div>
<div class='lg-row'>隨順受正法。　欝毘羅迦葉，</div>
<div class='lg-row'>弟子五百人，　隨師善調伏，</div>
<div class='lg-row'>次第受正法。　迦葉并徒眾，</div>
<div class='lg-row'>悉受正化已，　仙人資生物，</div>
<div class='lg-row'>并諸事火具，　悉棄於水中，</div>
<div class='lg-row'>漂沒隨流遷。　那提伽闍等，</div>
<div class='lg-row'>二弟居下流，　見被服諸物，</div>
<div class='lg-row'>隨流而亂下。　謂其遭大變，</div>
<div class='lg-row'>憂怖不自安，　二眾五百人，</div>
<div class='lg-row'>尋江而求兄。　見兄已出家，</div>
<div class='lg-row'>諸弟子亦然，　知得未曾法，</div>
<div class='lg-row'>而起奇特想：　「兄今已服道，</div>
<div class='lg-row'>我等亦當隨。」　彼兄弟三人，</div>
<div class='lg-row'>及弟子眷屬，　世尊為說法，</div>
<div class='lg-row'>即以事火譬：　「愚癡黑烟起，</div>
<div class='lg-row'>亂想鑽燧生，　貪欲瞋恚火，</div>
<div class='lg-row'>焚燒於眾生。　如是煩惱火，</div>
<div class='lg-row'>熾然不休息，　彌淪於生死，</div>
<div class='lg-row'>苦火亦常然。　能見二種火，</div>
<div class='lg-row'>熾然無依<span class='corr'>怙</span>，　云何有心人，</div>
<div class='lg-row'>而不生厭離？　厭離除貪欲，</div>
<div class='lg-row'>貪盡得解脫，　若已得解脫，</div>
<div class='lg-row'>解脫知見生。　觀察生死流，</div>
<div class='lg-row'>而舉於梵行，　一切作已作，</div>
<div class='lg-row'>更不受後有。」　如是千比丘，</div>
<div class='lg-row'>聞世尊說法，　諸漏永不起，</div>
<div class='lg-row'>一切心解脫。　佛為迦葉等，</div>
<div class='lg-row'>千比丘說法：　「所作者已作，</div>
<div class='lg-row'>淨慧妙莊嚴，　諸功德眷屬，</div>
<div class='lg-row'>施戒淨諸根。　大德仙從道，</div>
<div class='lg-row'>苦行林失榮，　如人捨戒德，</div>
<div class='lg-row'>空身而徒生。」　世尊大眷屬，</div>
<div class='lg-row'>進詣王舍城，　憶念摩竭王，</div>
<div class='lg-row'>先所修要誓。　世尊既至已，</div>
<div class='lg-row'>止住於杖林，　瓶沙王聞之，</div>
<div class='lg-row'>與大眷屬俱，　舉國士女從，</div>
<div class='lg-row'>往詣世尊所。　遠見如來坐，</div>
<div class='lg-row'>降心伏諸根，　除去諸俗容，</div>
<div class='lg-row'>下車而步進，　猶如天帝釋，</div>
<div class='lg-row'>往詣梵天王。　前頂禮佛足，</div>
<div class='lg-row'>敬問體和安，　佛還慰勞畢，</div>
<div class='lg-row'>命令一面坐。　時王心默念：</div>
<div class='lg-row'>「釋迦大威力，　勝德迦葉等，</div>
<div class='lg-row'>今皆為弟子？」　佛知眾心念，</div>
<div class='lg-row'>而問於迦葉：　「汝見何福利，</div>
<div class='lg-row'>而棄事火法？」　迦葉聞佛命，</div>
<div class='lg-row'>驚起大眾前，　胡跪而合掌，</div>
<div class='lg-row'>高聲白佛言：　「修福事火神，</div>
<div class='lg-row'>果報悉輪迥，　生死煩惱增，</div>
<div class='lg-row'>是故我棄捨。　精勤奉事火，</div>
<div class='lg-row'>為求五欲境，　愛欲增無窮，</div>
<div class='lg-row'>是故我棄捨。</div>
<div class='lg-row'>事火修呪術，　離解脫受生，</div>
<div class='lg-row'>受生為苦本，　故捨更求安。</div>
<div class='lg-row'>我本謂苦行，　祠祀設大會，</div>
<div class='lg-row'>為最第一勝，　而更違正道。</div>
<div class='lg-row'>是故今棄捨，　更求勝寂滅，</div>
<div class='lg-row'>離生老病死，　無盡清涼處。</div>
<div class='lg-row'>以知此義故，　放捨事火法。」</div>
<div class='lg-row'>世尊聞迦葉，　說自知見事，</div>
<div class='lg-row'>欲令諸世間，　普生淨信故，</div>
<div class='lg-row'>而告迦葉言：　「汝大士善來，</div>
<div class='lg-row'>分別種種法，　而從於勝道。</div>
<div class='lg-row'>今於大眾前，　顯汝勝功德，</div>
<div class='lg-row'>如巨富長者，　開現於寶藏，</div>
<div class='lg-row'>令貧苦眾生，　增其厭離心。」</div>
<div class='lg-row'>「善哉奉尊教。」　即於大眾前，</div>
<div class='lg-row'>斂身入正受，　飄然昇虛空，</div>
<div class='lg-row'>經行住坐臥，　或舉身洞然，</div>
<div class='lg-row'>左右出水火，　不燒亦不濡。</div>
<div class='lg-row'>從身出雲雨，　雷電動天地，</div>
<div class='lg-row'>舉世悉瞻仰，　縱目觀無厭。</div>
<div class='lg-row'>異口而同音，　稱歎未曾有。</div>
<div class='lg-row'>然後攝神通，　敬禮世尊足。</div>
<div class='lg-row'>「佛為我大師，　我為尊弟子，</div>
<div class='lg-row'>奉教聞斯行，　所作已畢竟。」</div>
<div class='lg-row'>舉世普見彼，　迦葉為弟子，</div>
<div class='lg-row'>決定知世尊，　真實一切智。</div>
<div class='lg-row'>佛知諸會眾，　堪為受法器，</div>
<div class='lg-row'>而告瓶沙王：　「汝今善諦聽！</div>
<div class='lg-row'>心意及諸根，　斯皆生滅法，</div>
<div class='lg-row'>了知生滅過，　是則平等觀。</div>
<div class='lg-row'>如是平等觀，　是則為知身，</div>
<div class='lg-row'>知身生滅法，　無取亦無受。</div>
<div class='lg-row'>如身諸根覺，　無我無我所，</div>
<div class='lg-row'>純一苦積聚，　苦生而苦滅。</div>
<div class='lg-row'>已知諸身相，　無我無我所，</div>
<div class='lg-row'>是則之第一，　無盡清涼處。</div>
<div class='lg-row'>我見等煩惱，　繫縛諸世間，</div>
<div class='lg-row'>既見無我所，　諸縛悉解脫。</div>
<div class='lg-row'>不實見所縛，　見實則解脫，</div>
<div class='lg-row'>世間攝受<span class='corr'>我</span>，　則為邪攝受。</div>
<div class='lg-row'>若彼有我者，　或常或無常，</div>
<div class='lg-row'>生死二邊見，　其過最尤甚。</div>
<div class='lg-row'>若使無常者，　修行則無果，</div>
<div class='lg-row'>亦不受後身，　無功而解脫。</div>
<div class='lg-row'>若使有常者，　無死生中間，</div>
<div class='lg-row'>則應同虛空，　無生亦無滅。</div>
<div class='lg-row'>若使有我者，　則應一切同，</div>
<div class='lg-row'>一切皆有我，　無業果自成。</div>
<div class='lg-row'>若有我作者，　不應苦修行，</div>
<div class='lg-row'>彼有自在主，　何須造作為？</div>
<div class='lg-row'>若我則有常，　理不容變異，</div>
<div class='lg-row'>見有苦樂相，　云何言有常？</div>
<div class='lg-row'>知生則解脫，　遠離諸塵垢，</div>
<div class='lg-row'>一切悉有常，　何用解脫為？</div>
<div class='lg-row'>無我不唯言，　理實無實性，</div>
<div class='lg-row'>不見我作事，　云何說我作？</div>
<div class='lg-row'>我既無所作，　亦無作我者，</div>
<div class='lg-row'>無此二事故，　真實無有我。</div>
<div class='lg-row'>無作者知者，　無主而常遷，</div>
<div class='lg-row'>生死日夜流，　汝今聽我說。</div>
<div class='lg-row'>六根六境界，　因緣六識生，</div>
<div class='lg-row'>三事會生觸，　心念業隨轉。</div>
<div class='lg-row'>陽珠遇乾草，　緣日火隨生，</div>
<div class='lg-row'>諸根境界識，　士夫生亦然。</div>
<div class='lg-row'>芽因種子生，　種非即是芽，</div>
<div class='lg-row'>不即亦不異，　眾生生亦然。」</div>
<div class='lg-row'>世尊說真實，　平等第一義，</div>
<div class='lg-row'>瓶沙王歡喜，　離垢法眼生。</div>
<div class='lg-row'>王眷屬人民，　百千諸鬼神，</div>
<div class='lg-row'>聞說甘露法，　亦隨離諸塵。</div>
</p></div>
<div class='div-pin'><a id='mulu21' />
<p class='h1'>佛所行讚大弟子出家品第十七</p>
<div class="lg regular" style="margin-left:0em;"><div class='lg-row'>爾時瓶沙王，　稽首請世尊，</div>
<div class='lg-row'>遷住於竹林；　哀受故默然。</div>
<div class='lg-row'>王已見真諦，　奉拜而還宮，</div>
<div class='lg-row'>世尊與大眾，　徙居安竹園。</div>
<div class='lg-row'>為度眾生故，　建立慧燈明，</div>
<div class='lg-row'>以梵住天住，　賢聖住而住。</div>
<div class='lg-row'>時阿濕波誓，　調心御諸根，</div>
<div class='lg-row'>時至行乞食，　入於王舍城。</div>
<div class='lg-row'>容貌世挺特，　威儀安序庠，</div>
<div class='lg-row'>城中諸士女，　見者莫不歡，</div>
<div class='lg-row'>行者為住步，　前迎後風馳。</div>
<div class='lg-row'>迦毘羅仙人，　廣度諸弟子，</div>
<div class='lg-row'>第一勝多聞，　其名舍利弗。</div>
<div class='lg-row'>見比丘庠序，　閑雅靜諸根，</div>
<div class='lg-row'>蹰路而待至，　舉手請問言：</div>
<div class='lg-row'>「年少靜儀容，　我所未曾見。</div>
<div class='lg-row'>得何勝妙法？　為宗事何師？</div>
<div class='lg-row'>師教何所說？　願告決所疑。」</div>
<div class='lg-row'>比丘欣彼問，　和顏遜辭答：</div>
<div class='lg-row'>「一切智具足，　甘蔗勝族生，</div>
<div class='lg-row'>天人中最尊，　是則我大師。</div>
<div class='lg-row'>我年既幼稚，　學日又初淺，</div>
<div class='lg-row'>豈能宣大師，　甚深微妙義？</div>
<div class='lg-row'>今當以淺智，　略說師教法。</div>
<div class='lg-row'>一切有法生，　皆從因緣起，</div>
<div class='lg-row'>生滅法悉滅，　說道為方便。」</div>
<div class='lg-row'>二生憂波提，　隨聽心內融，</div>
<div class='lg-row'>遠離諸塵垢，　清淨法眼生。</div>
<div class='lg-row'>先所脩決定，　知因及無因，</div>
<div class='lg-row'>一切無所作，　皆由自在天。</div>
<div class='lg-row'><span class='corr'>今</span>聞因緣法，　無我智開明，</div>
<div class='lg-row'>增微諸煩惱，　無能究竟除。</div>
<div class='lg-row'>唯有如來教，　永盡而無遺，</div>
<div class='lg-row'>非攝受我所，　而能離吾我。</div>
<div class='lg-row'>明因日燈興，　<span class='corr'>孰</span>能令無光？</div>
<div class='lg-row'>如斷蓮花莖，　微絲猶連綿；</div>
<div class='lg-row'>佛教除煩惱，　猶斷石無餘。</div>
<div class='lg-row'>敬禮比丘足，　退辭而還家；</div>
<div class='lg-row'>比丘乞食已，　亦還歸竹園。</div>
<div class='lg-row'>舍利弗還家，　貌色甚和雅，</div>
<div class='lg-row'>善友大目連，　同體聞才均，</div>
<div class='lg-row'>遙見舍利弗，　顏儀甚熙怡，</div>
<div class='lg-row'>告言：「今見汝，　而有異常容，</div>
<div class='lg-row'>素性至沈隱，　歡相見於今。</div>
<div class='lg-row'>必得甘露法，　此相非無因。」</div>
<div class='lg-row'>答言：「如來告，　實獲未曾法。」</div>
<div class='lg-row'>即請而為說，　聞則心開解，</div>
<div class='lg-row'>諸塵垢亦除，　隨生正法眼。</div>
<div class='lg-row'>久殖妙因果，　如觀掌中燈，</div>
<div class='lg-row'>得佛不動信，　俱行詣佛所。</div>
<div class='lg-row'>與徒眾弟子，　二百五十人，</div>
<div class='lg-row'>佛遙見二賢，　而告諸眾言：</div>
<div class='lg-row'>「彼來者二人，　吾上首弟子，</div>
<div class='lg-row'>一智慧無雙，　二神足第一。」</div>
<div class='lg-row'>以深淨梵音，　即命汝善來，</div>
<div class='lg-row'>此有清涼法，　出家究竟道。</div>
<div class='lg-row'>手執三掎杖，　縈髮持澡瓶，</div>
<div class='lg-row'>聞佛善來聲，　即變成沙門。</div>
<div class='lg-row'>二師及弟子，　悉成比丘儀，</div>
<div class='lg-row'>稽首世尊足，　却坐於一面，</div>
<div class='lg-row'>隨順為說法，　皆得羅漢道。</div>
<div class='lg-row'>爾時有二生，　迦葉族明燈，</div>
<div class='lg-row'>多聞身相具，　財盈妻極賢，</div>
<div class='lg-row'>厭捨而出家，　志求解脫道。</div>
<div class='lg-row'>路由多子塔，　忽遇釋迦文，</div>
<div class='lg-row'>光儀顯明耀，　猶若祠天幢。</div>
<div class='lg-row'>肅然舉身敬，　稽首頂禮足：</div>
<div class='lg-row'>「尊為我大師，　我是尊弟子。</div>
<div class='lg-row'>久遠積癡冥，　願為作燈明。」</div>
<div class='lg-row'>佛知彼二生，　心樂崇解脫，</div>
<div class='lg-row'>清淨軟和音，　命之以善來。</div>
<div class='lg-row'>聞命心融泰，　形神疲勞息，</div>
<div class='lg-row'>心栖勝解脫，　寂靜離諸塵。</div>
<div class='lg-row'>大悲隨所應，　略為其解說，</div>
<div class='lg-row'>領解諸深法，　成四無礙辯，</div>
<div class='lg-row'>大德普流聞，　故名大迦葉。</div>
<div class='lg-row'>本見身我異，　或見我即身，</div>
<div class='lg-row'>有我及我所，　斯見已永除，</div>
<div class='lg-row'>唯見眾苦聚，　離苦則無餘。</div>
<div class='lg-row'>持戒修苦行，　非因而見因，</div>
<div class='lg-row'>平等見苦性，　永無他聚心。</div>
<div class='lg-row'>若有若見無，　二見生猶豫，</div>
<div class='lg-row'>平等見真諦，　決定無復疑。</div>
<div class='lg-row'>染著於財色，　迷醉貪欲生，</div>
<div class='lg-row'>無常不淨想，　貪愛永已乖。</div>
<div class='lg-row'>慈心平等念，　怨親無異想，</div>
<div class='lg-row'>哀愍於一切，　則消瞋恚毒。</div>
<div class='lg-row'>依色諸有對，　種種雜想生，</div>
<div class='lg-row'>思惟壞色想，　則斷色於愛。</div>
<div class='lg-row'>雖生無色天，　命亦要之盡，</div>
<div class='lg-row'>愚於四正受，　而生解脫想，</div>
<div class='lg-row'>寂滅離諸想，　無色貪永除。</div>
<div class='lg-row'>動亂心變逆，　猶狂風鼓浪，</div>
<div class='lg-row'>深入堅固定，　寂止掉亂心。</div>
<div class='lg-row'>觀法無我所，　生滅不堅固，</div>
<div class='lg-row'>不見軟中上，　我慢心自忘。</div>
<div class='lg-row'>熾然智慧燈，　離諸癡冥闇，</div>
<div class='lg-row'>見盡無盡法，　無明悉無餘。</div>
<div class='lg-row'>思惟十功德，　十種煩惱滅，</div>
<div class='lg-row'>甦息作已作，　深感仰尊顏。</div>
<div class='lg-row'>離三而得三，　三弟子除三，</div>
<div class='lg-row'>猶三星布列，　三十三司弟，</div>
<div class='lg-row'>列侍於三五，　三侍佛亦然。</div>
</div></div>
<div class='div-pin'><a id='mulu22' />
<p class='h1'>佛所行讚化給孤獨品第十八</p>
<div class="lg regular" style="margin-left:0em;"><div class='lg-row'>時有大長者，　名曰給孤獨，</div>
<div class='lg-row'>巨富財無量，　廣施濟貧乏。</div>
<div class='lg-row'>遠從於北方，　憍薩羅國來，</div>
<div class='lg-row'>止一知識舍，　主人名首羅。</div>
<div class='lg-row'>聞佛興於世，　近住於竹園，</div>
<div class='lg-row'>承名重其德，　即夜詣彼林。</div>
<div class='lg-row'>如來已知彼，　根熟淨信生，</div>
<div class='lg-row'>隨宜稱其實，　而為說法言。</div>
<div class='lg-row'>「汝已樂正法，　淨信心虛渴，</div>
<div class='lg-row'>能減於睡眠，　而來敬禮我。</div>
<div class='lg-row'>今日當為汝，　具設初賓儀。</div>
<div class='lg-row'>汝宿殖德本，　堅固淨其望，</div>
<div class='lg-row'>聞佛名歡喜，　堪為正法器。</div>
<div class='lg-row'>虛懷廣行惠，　周給於貧窮，</div>
<div class='lg-row'>名德普流聞，　果成由宿因。</div>
<div class='lg-row'>今當行法施，　至心精誠施，</div>
<div class='lg-row'>時施寂靜施，　兼受持淨戒。</div>
<div class='lg-row'>戒為莊嚴具，　能轉於惡趣，</div>
<div class='lg-row'>令人上昇天，　報以天五樂。</div>
<div class='lg-row'>諸求為大苦，　愛欲集諸過，</div>
<div class='lg-row'>當脩遠離惡，　離欲寂靜樂。</div>
<div class='lg-row'>知老病死苦，　世間之大患，</div>
<div class='lg-row'>正觀察世間，　離生老病死。</div>
<div class='lg-row'>既見於人間，　有老病死苦，</div>
<div class='lg-row'>生天亦復然，　無有常存者。</div>
<div class='lg-row'>無常則是苦，　苦則無有我，</div>
<div class='lg-row'>無常苦非我，　何有我我所？</div>
<div class='lg-row'>知苦即是苦，　集者則為集，</div>
<div class='lg-row'>苦滅即寂靜，　道即安隱處。</div>
<div class='lg-row'>群生流動性，　當知是苦本，</div>
<div class='lg-row'>厭末塞其源，　不願有非有。</div>
<div class='lg-row'>生老死盛火，　世間普熾然，</div>
<div class='lg-row'>見生死動搖，　當習於無想，</div>
<div class='lg-row'>三摩提究竟，　甘露寂靜處，</div>
<div class='lg-row'>空無我我所，　世間悉如幻，</div>
<div class='lg-row'>當觀於此身，　諸大眾行聚。」</div>
<div class='lg-row'>長者聞說法，　即得於初果，</div>
<div class='lg-row'>生死海消滅，　唯有一滴餘。</div>
<div class='lg-row'>空閑修離欲，　第一有無身，</div>
<div class='lg-row'>不如今俗人，　見諦真解脫。</div>
<div class='lg-row'>不離諸苦行，　種種異見網，</div>
<div class='lg-row'>雖至第一有，　不見真實義，</div>
<div class='lg-row'>邪想著天福，　有愛縛轉深。</div>
<div class='lg-row'>長者聞說法，　陰蓋煥然開，</div>
<div class='lg-row'>逮得於正見，　諸邪見永除，</div>
<div class='lg-row'>猶如秋厲風，　飄散於重雲。</div>
<div class='lg-row'>不計自在因，　亦非邪因生，</div>
<div class='lg-row'>亦復非無因，　而生於世間。</div>
<div class='lg-row'>若自在天生，　無長幼先後，</div>
<div class='lg-row'>亦無五道輪，　生者不應滅。</div>
<div class='lg-row'>亦不應災患，　為惡亦非過，</div>
<div class='lg-row'>淨與不淨業，　斯由自在天。</div>
<div class='lg-row'>若自在天生，　世間不應疑，</div>
<div class='lg-row'>如子從父生，　孰不識其尊。</div>
<div class='lg-row'>人遭窮苦時，　不應反怨天，</div>
<div class='lg-row'>悉應宗自在，　不應奉餘神。</div>
<div class='lg-row'>自在是作者，　不應名自在，</div>
<div class='lg-row'>以其是作故，　彼則應常作。</div>
<div class='lg-row'>常作則自勞，　何名為自在？</div>
<div class='lg-row'>若無心而作，　如嬰兒所為，</div>
<div class='lg-row'>若有心而作，　有心非自在，</div>
<div class='lg-row'>苦樂由眾生，　則非自在作。</div>
<div class='lg-row'>自在生苦樂，　彼應有愛憎，</div>
<div class='lg-row'>已有愛憎故，　不應稱自在。</div>
<div class='lg-row'>若復自在作，　眾生應默然，</div>
<div class='lg-row'>任彼自在力，　何用修善為？</div>
<div class='lg-row'>正復修善惡，　不應有業報，</div>
<div class='lg-row'>自在若業生，　一切則共業。</div>
<div class='lg-row'>若是共業者，　皆應稱自在，</div>
<div class='lg-row'>自在若無因，　一切亦應無。</div>
<div class='lg-row'>若因餘自在，　自在應無窮，</div>
<div class='lg-row'>是故諸眾生，　悉無有作者。</div>
<div class='lg-row'>當知自在義，　於此論則壞，</div>
<div class='lg-row'>一切義相違，　無說則有過。</div>
<div class='lg-row'>若復自性生，　其過亦如是，</div>
<div class='lg-row'>諸明因論者，　未曾如是說。</div>
<div class='lg-row'>無所依無因，　而能有所作，</div>
<div class='lg-row'>彼彼皆由因，　猶如依種子。</div>
<div class='lg-row'>是故知一切，　則非自性生，</div>
<div class='lg-row'>一切諸所作，　非唯一因生，</div>
<div class='lg-row'>而說一自性，　是故則非因。</div>
<div class='lg-row'>若言彼自性，　周滿一切處，</div>
<div class='lg-row'>若周滿一切，　亦無能所作，</div>
<div class='lg-row'>既無能所作，　是則非為因。</div>
<div class='lg-row'>若遍一切處，　一切有作者，</div>
<div class='lg-row'>是則一切時，　常應有所作。</div>
<div class='lg-row'>若言常作者，　無待時生物，</div>
<div class='lg-row'>是故應當知，　非自性為因。</div>
<div class='lg-row'>又說彼自性，　離一切求那，</div>
<div class='lg-row'>一切所作事，　亦應離求那。</div>
<div class='lg-row'>一切諸世間，　悉見有求那，</div>
<div class='lg-row'>是故知自性，　亦復非為因。</div>
<div class='lg-row'>若說彼自性，　異於求那者，</div>
<div class='lg-row'>以常為因故，　其性不應異，</div>
<div class='lg-row'>眾生求那異，　故自性非因。</div>
<div class='lg-row'>自性若常者，　事亦不應壞，</div>
<div class='lg-row'>以自性為因，　因果理應同，</div>
<div class='lg-row'>世間見壞故，　當知別有因。</div>
<div class='lg-row'>若彼自性因，　不應求解脫，</div>
<div class='lg-row'>以有自性故，　應任彼生滅，</div>
<div class='lg-row'>假令得解脫，　自性還生縛。</div>
<div class='lg-row'>若自性不見，　為見法因者，</div>
<div class='lg-row'>此亦非為因，　因果理殊故，</div>
<div class='lg-row'>世間諸見事，　因果悉俱見。</div>
<div class='lg-row'>若自性無心，　不應有心因，</div>
<div class='lg-row'>如見烟知火，　因果類相求。</div>
<div class='lg-row'>非彼因不見，　而生於見事，</div>
<div class='lg-row'>猶金造器服，　始終不離金，</div>
<div class='lg-row'>自性是事因，　始終豈得殊？</div>
<div class='lg-row'>若使時作者，　不應求解脫，</div>
<div class='lg-row'>以彼時常故，　應任彼時節，</div>
<div class='lg-row'>世間無有邊，　時節亦復然，</div>
<div class='lg-row'>是故脩行者，　不應方便求。</div>
<div class='lg-row'>陀羅驃求那，　世間一異論，</div>
<div class='lg-row'>雖有種種說，　當知非一因。</div>
<div class='lg-row'>若說我作者，　應隨欲而生，</div>
<div class='lg-row'>而今不隨欲，　云何說我作？</div>
<div class='lg-row'>不欲而更得，　欲者反更違，</div>
<div class='lg-row'>苦樂不自在，　云何言我作？</div>
<div class='lg-row'>若使我作者，　應無惡趣業，</div>
<div class='lg-row'>種種業果生，　故知非我作。</div>
<div class='lg-row'>言我隨時作，　時應唯作善，</div>
<div class='lg-row'>善惡隨緣生，　故知非我作。</div>
<div class='lg-row'>若使無因作，　不應修方便，</div>
<div class='lg-row'>一切自然定，　修因何所為？</div>
<div class='lg-row'>世間種種業，　而獲種種果，</div>
<div class='lg-row'>是故知一切，　非為無因作。</div>
<div class='lg-row'>有心及無心，　悉從因緣起，</div>
<div class='lg-row'>世間一切法，　非無因生者。</div>
<div class='lg-row'>長者心開解，　通達勝妙義，</div>
<div class='lg-row'>一相實智生，　決定了真諦，</div>
<div class='lg-row'>敬禮世尊足，　合掌而啟請：</div>
<div class='lg-row'>「居在舍婆提，　土地豐安樂，</div>
<div class='lg-row'>波斯匿大王，　師子元族胄。</div>
<div class='lg-row'>福德名稱流，　遠近所宗敬，</div>
<div class='lg-row'>欲造立精舍，　唯願哀愍受。</div>
<div class='lg-row'>知佛心平等，　所居不求安，</div>
<div class='lg-row'>愍彼眾生故，　不違我所請。」</div>
<div class='lg-row'>佛知長者心，　大施發於今，</div>
<div class='lg-row'>無染無所著，　善護眾生心。</div>
<div class='lg-row'>「汝已見真諦，　素心好行施，</div>
<div class='lg-row'>錢財非常寶，　宜應速施為。</div>
<div class='lg-row'>如藏庫被燒，　已出者為珍，</div>
<div class='lg-row'>明人知無常，　出財廣行惠。</div>
<div class='lg-row'>慳貪者守惜，　恐盡不受用，</div>
<div class='lg-row'>亦不畏無常，　徒失增憂悔。</div>
<div class='lg-row'>應時應器施，　如健夫臨敵，</div>
<div class='lg-row'>能施而能戰，　是則勇慧士。</div>
<div class='lg-row'>施者眾所愛，　善稱廣流聞，</div>
<div class='lg-row'>良善樂為友，　命終心常歡。</div>
<div class='lg-row'>無悔亦無怖，　不生餓鬼趣，</div>
<div class='lg-row'>此則為花報，　其果難思議。</div>
<div class='lg-row'>輪迴六趣中，　良伴無過施，</div>
<div class='lg-row'>若生天人中，　為眾所奉事。</div>
<div class='lg-row'>生於畜生道，　施報隨受樂，</div>
<div class='lg-row'>智慧脩寂定，　無依無有數。</div>
<div class='lg-row'>雖獲甘露道，　猶資施以成，</div>
<div class='lg-row'>緣彼惠施故，　脩八大人念。</div>
<div class='lg-row'>隨念歡喜心，　決定三摩提，</div>
<div class='lg-row'>三昧增智慧，　能正觀生滅，</div>
<div class='lg-row'>正觀生滅已，　次第得解脫。</div>
<div class='lg-row'>捨財惠施者，　蠲除於貪著，</div>
<div class='lg-row'>慈悲恭敬與，　兼除嫉恚慢，</div>
<div class='lg-row'>明見惠施果，　無施癡見除，</div>
<div class='lg-row'>諸結煩惱滅，　斯由於惠施。</div>
<div class='lg-row'>當知惠施者，　則為解脫因，</div>
<div class='lg-row'>猶如人種栽，　為蔭花果故，</div>
<div class='lg-row'>布施亦如是，　報樂大涅槃。</div>
<div class='lg-row'>不堅固財施，　獲報堅固果，</div>
<div class='lg-row'>施食唯得力，　施衣得好色，</div>
<div class='lg-row'>若建立精舍，　眾果具足成。</div>
<div class='lg-row'>或施求五欲，　或貪求大財，</div>
<div class='lg-row'>或為名聞施，　有求生天樂，</div>
<div class='lg-row'>或為免貧苦。　唯汝無想施，</div>
<div class='lg-row'>施中之最上，　無利而不獲，</div>
<div class='lg-row'>汝心有所弘，　宜令速成就。」</div>
<div class='lg-row'>癡愛心來遊，　清淨眼開還，</div>
<div class='lg-row'>長者受佛教，　惠心轉增明。</div>
<div class='lg-row'>請優波低舍，　賢友而同歸，</div>
<div class='lg-row'>還彼憍薩羅，　周行擇良墟。</div>
<div class='lg-row'>見太子祇園，　林流極清閑，</div>
<div class='lg-row'>往詣太子所，　請求買其田。</div>
<div class='lg-row'>太子甚寶惜，　元無出賣心，</div>
<div class='lg-row'>「設布黃金滿，　猶尚地不遷。」</div>
<div class='lg-row'>長者心歡喜，　即遍布黃金，</div>
<div class='lg-row'>祇言我不與，　汝云何布金？</div>
<div class='lg-row'>長者言不與，　何言滿黃金？</div>
<div class='lg-row'>二人共諍訟，　延及斷事官。</div>
<div class='lg-row'>眾皆歎奇特，　祇亦知其誠，</div>
<div class='lg-row'>廣問其因緣，　辭言立精舍，</div>
<div class='lg-row'>供養於如來，　并及比丘僧。</div>
<div class='lg-row'>太子聞佛名，　其心即開悟，</div>
<div class='lg-row'>唯取其半金，　求和同建立，</div>
<div class='lg-row'>「汝地我樹林，　共以供養佛。」</div>
<div class='lg-row'>長者地祇林，　以付舍利弗，</div>
<div class='lg-row'>經始立精舍，　晝夜勤速成，</div>
<div class='lg-row'>高顯勝莊嚴，　猶四天王宮。</div>
<div class='lg-row'>隨法順道宜，　稱如來所應，</div>
<div class='lg-row'>世間未曾有，　增暉舍衛城，</div>
<div class='lg-row'>如來現神蔭，　眾聖集安居，</div>
<div class='lg-row'>無侍者哀降，　有侍資道宜。</div>
<div class='lg-row'>長者乘斯福，　壽盡上昇天，</div>
<div class='lg-row'>子孫繼其業，　歷世種福田。</div>
</div></div>
<div class='div-pin'><a id='mulu23' />
<p class='h1'>佛所行讚父子相見品第十九</p>
<div class="lg regular" style="margin-left:0em;"><div class='lg-row'>佛於摩竭國，　化種種異道，</div>
<div class='lg-row'>悉從一味法，　如日映眾星。</div>
<div class='lg-row'>出彼五山城，　與千弟子俱，</div>
<div class='lg-row'>前後眷屬從，　往詣尼金山。</div>
<div class='lg-row'>近<span class='corr'>迦</span>維羅衛，　而生報恩心，</div>
<div class='lg-row'>當修法供養，　以奉於父王。</div>
<div class='lg-row'>王師及大臣，　先遣伺候人，</div>
<div class='lg-row'>常尋從左右，　瞻察其進止。</div>
<div class='lg-row'>知佛欲還國，　駈馳而先白：</div>
<div class='lg-row'>「太子遠遊學，　願滿今來還。」</div>
<div class='lg-row'>王聞大歡喜，　嚴駕即出迎，</div>
<div class='lg-row'>舉國諸士庶，　悉皆從王行。</div>
<div class='lg-row'>漸近遙見佛，　光相倍昔容，</div>
<div class='lg-row'>處於大眾中，　猶如梵天王。</div>
<div class='lg-row'>下車而徐進，　恐為法留難，</div>
<div class='lg-row'>瞻顏內欣踊，　口莫知所言。</div>
<div class='lg-row'>顧貪居俗累，　子超然登仙，</div>
<div class='lg-row'>雖子居道尊，　未知稱何名？</div>
<div class='lg-row'>自惟久思渴，　今日無由宣，</div>
<div class='lg-row'>子今默然坐，　安隱不改容。</div>
<div class='lg-row'>久別無感情，　令我心獨悲，</div>
<div class='lg-row'>如人久虛渴，　路逢清冷泉。</div>
<div class='lg-row'>奔馳而欲飲，　臨泉忽枯<span class='corr'>竭</span>，</div>
<div class='lg-row'>今我見其子，　猶是本光顏。</div>
<div class='lg-row'>心踈氣高絕，　都無蔭流心，</div>
<div class='lg-row'>抑情虛望斷，　如渴對枯泉。</div>
<div class='lg-row'>未見繁想馳，　對目則無歡，</div>
<div class='lg-row'>如人念離親，　忽見畫形像。</div>
<div class='lg-row'>應王四天下，　猶若曼陀王，</div>
<div class='lg-row'>汝今行乞食，　斯道何足榮？</div>
<div class='lg-row'>安靜如須彌，　光相如日明，</div>
<div class='lg-row'>庠行牛王步，　無畏師子吼，</div>
<div class='lg-row'>不受四天封，　乞求而養身。</div>
<div class='lg-row'>佛知父王心，　猶存於子想，</div>
<div class='lg-row'>為開其心故，　并哀一切眾，</div>
<div class='lg-row'>神足昇虛空，　兩手捧日月，</div>
<div class='lg-row'>遊行於空中，　種種作異變，</div>
<div class='lg-row'>或分身無量，　還復合為一，</div>
<div class='lg-row'>或入水如地，　或入地如水，</div>
<div class='lg-row'>石壁不礙身，　左右出水火。</div>
<div class='lg-row'>父王大歡喜，　父子情悉除，</div>
<div class='lg-row'>空中蓮花座，　而為王說法：</div>
<div class='lg-row'>「知王心慈念，　為子增憂悲，</div>
<div class='lg-row'>纏綿愛念子，　宜應速除滅。</div>
<div class='lg-row'>息愛靜其心，　受我子養法，</div>
<div class='lg-row'>人子所未奉，　今以奉父王。</div>
<div class='lg-row'>父未從子得，　今從子得之，</div>
<div class='lg-row'>人王之奇特，　天王亦希有，</div>
<div class='lg-row'>勝妙甘露道，　今以奉大王。</div>
<div class='lg-row'>自業業受生，　業依業果報，</div>
<div class='lg-row'>當知業因果，　勤習度世業，</div>
<div class='lg-row'>諦觀於世間，　唯業為良朋。</div>
<div class='lg-row'>親戚及與身，　深愛相戀慕，</div>
<div class='lg-row'>命終神獨往，　唯業良朋隨。</div>
<div class='lg-row'>輪迴於五趣，　三業三種生，</div>
<div class='lg-row'>愛欲為其因，　種種類差別。</div>
<div class='lg-row'>今當竭其力，　淨治身口業，</div>
<div class='lg-row'>晝夜勤修習，　息亂心寂然。</div>
<div class='lg-row'>唯此為己利，　離此悉非我，</div>
<div class='lg-row'>當知三界有，　猶若海濤波。</div>
<div class='lg-row'>難樂難習近，　當修第四業，</div>
<div class='lg-row'>生死五道輪，　猶眾星旋轉。</div>
<div class='lg-row'>諸天亦遷變，　人中豈得常？</div>
<div class='lg-row'>涅槃為最安，　禪寂樂中勝。</div>
<div class='lg-row'>人王五欲樂，　危險多恐怖，</div>
<div class='lg-row'>猶毒蛇同居，　何有須臾歡？</div>
<div class='lg-row'>明人見世間，　如盛火圍遶，</div>
<div class='lg-row'>恐怖無暫安，　求離生老死。</div>
<div class='lg-row'>無盡寂靜處，　慧者之所居，</div>
<div class='lg-row'>不須利器仗，　象馬以兵車，</div>
<div class='lg-row'>調伏貪恚癡，　天下敵無勝。</div>
<div class='lg-row'>知苦斷苦因，　證滅修方便，</div>
<div class='lg-row'>正覺四真諦，　惡趣恐怖除。」</div>
<div class='lg-row'>先現妙神通，　令王心歡喜，</div>
<div class='lg-row'>信樂情已深，　堪為正法器，</div>
<div class='lg-row'>合掌而讚嘆：　「奇哉誓果成，</div>
<div class='lg-row'>奇哉大苦離，　奇哉饒益我！</div>
<div class='lg-row'>雖先增憂悲，　緣悲故獲利，</div>
<div class='lg-row'>奇哉我今日，　生子果報成。</div>
<div class='lg-row'>宜捨勝妙樂，　宜精勤習苦，</div>
<div class='lg-row'>宜離親族榮，　宜割恩愛情。</div>
<div class='lg-row'>古昔諸仙王，　唐苦而無功，</div>
<div class='lg-row'>清涼安隱處，　汝今悉已獲，</div>
<div class='lg-row'>自安而安彼，　大悲濟眾生。</div>
<div class='lg-row'>昔本住世間，　為轉輪王者，</div>
<div class='lg-row'>無自在神通，　令我心開解，</div>
<div class='lg-row'>亦無此妙法，　使我今日歡。</div>
<div class='lg-row'>設為轉輪王，　生死緒不絕，</div>
<div class='lg-row'>今已絕生死，　輪迴大苦滅，</div>
<div class='lg-row'>能為眾生類，　廣說甘露法。</div>
<div class='lg-row'>如此妙神通，　智慧甚深廣，</div>
<div class='lg-row'>永滅生死苦，　為天人之上；</div>
<div class='lg-row'>雖居聖王位，　終不獲斯利。」</div>
<div class='lg-row'>如是讚歎已，　法愛增恭敬，</div>
<div class='lg-row'>居王父尊位，　謙卑稽首禮。</div>
<div class='lg-row'>國中諸人民，　覩佛神通力，</div>
<div class='lg-row'>聞說深妙法，　兼見王敬重，</div>
<div class='lg-row'>合掌頭面禮，　悉生奇特想，</div>
<div class='lg-row'>厭患居俗累，　咸生出家心。</div>
<div class='lg-row'>釋種諸王子，　心悟道果成，</div>
<div class='lg-row'>悉厭世榮樂，　捨親愛出家。</div>
<div class='lg-row'>阿難陀難陀，　金毘阿那律，</div>
<div class='lg-row'>難圖跋難陀，　及軍荼陀那，</div>
<div class='lg-row'>如是等上首，　及餘釋種子，</div>
<div class='lg-row'>悉從於佛教，　受法為弟子。</div>
<div class='lg-row'>匡國大臣子，　優陀夷為首，</div>
<div class='lg-row'>與諸王子俱，　隨次而出家。</div>
<div class='lg-row'>又阿低梨子，　名曰優波離，</div>
<div class='lg-row'>見彼諸王子，　大臣子出家，</div>
<div class='lg-row'>心感情開解，　亦受出家法。</div>
<div class='lg-row'>父王見其子，　神力諸功德，</div>
<div class='lg-row'>自亦入清流，　甘露正法門。</div>
<div class='lg-row'>捨王位國土，　禪一甘露飯，</div>
<div class='lg-row'>閑居修靜默，　處宮習王仙。</div>
<div class='lg-row'>如來悉隨攝，　本族知識已，</div>
<div class='lg-row'>道中顏和悅，　親戚歡喜隨。</div>
<div class='lg-row'>時至應乞食，　入迦維羅衛，</div>
<div class='lg-row'>城中諸士女，　驚喜舉聲唱：</div>
<div class='lg-row'>「悉達阿羅陀，　學道成而歸。」</div>
<div class='lg-row'>內外轉相告，　巨細馳出看，</div>
<div class='lg-row'>門戶窓牖中，　比肩而側目。</div>
<div class='lg-row'>見佛身相好，　光明甚暉曜，</div>
<div class='lg-row'>外著袈裟衣，　身光內徹照，</div>
<div class='lg-row'>猶如日圓輪，　內外相映發，</div>
<div class='lg-row'>觀者心悲喜，　合掌涕淚流。</div>
<div class='lg-row'>見佛庠序步，　歛形攝諸根，</div>
<div class='lg-row'>妙身顯法儀，　敬惜增悲歎，</div>
<div class='lg-row'>剃髮毀形好，　身被染色衣。</div>
<div class='lg-row'>堂堂儀雅容，　束身視地行。</div>
<div class='lg-row'>應戴羽寶蓋，　手攬飛龍轡，</div>
<div class='lg-row'>如何冒游塵，　執鉢而行乞？</div>
<div class='lg-row'>藝足伏怨敵，　貌足婇女歡，</div>
<div class='lg-row'>華服冠天冠，　黎民咸首陽，</div>
<div class='lg-row'>如何屈茂容，　拘心制其形？</div>
<div class='lg-row'>捨妙欲光服，　素身著染衣，</div>
<div class='lg-row'>見何相何求，　與世五欲怨？</div>
<div class='lg-row'>捨賢妻愛子，　樂獨而孤遊，</div>
<div class='lg-row'>難哉彼賢妃，　長夜抱憂思。</div>
<div class='lg-row'>而今聞出家，　性命猶能全，</div>
<div class='lg-row'>不審淨飯王，　竟見此子不？</div>
<div class='lg-row'>見其妙相身，　毀形而出家，</div>
<div class='lg-row'>怨家猶痛惜，　父見豈能安？</div>
<div class='lg-row'>愛子羅睺羅，　泣涕常悲戀，</div>
<div class='lg-row'>見無撫慰心，　用學此道為？</div>
<div class='lg-row'>諸明相法者，　咸言太子生，</div>
<div class='lg-row'>具足大人相，　應享食四海；</div>
<div class='lg-row'>觀今之所為，　斯則皆虛談。</div>
<div class='lg-row'>如是比眾多，　紛紜而亂說；</div>
<div class='lg-row'>如來心無著，　無欣亦無慼，</div>
<div class='lg-row'>慈悲愍眾生，　欲令脫貧苦，</div>
<div class='lg-row'>增長彼善根，　并為當來世。</div>
<div class='lg-row'>顯其少欲跡，　兼除俗塵謗，</div>
<div class='lg-row'>入貧里乞食，　精麤任所得，</div>
<div class='lg-row'>巨細不擇門，　滿鉢歸山林。</div>
</div></div>
<div class='div-pin'><a id='mulu24' />
<p class='h1'>佛所行讚受祇桓精舍品第二十</p>
<div class="lg regular" style="margin-left:0em;"><div class='lg-row'>世尊已開化，　迦維羅衛人，</div>
<div class='lg-row'>隨緣度已畢，　與大眾俱行，</div>
<div class='lg-row'>往憍薩羅國，　詣波斯匿王。</div>
<div class='lg-row'>祇桓已莊嚴，　堂舍悉周備，</div>
<div class='lg-row'>流泉相灌注，　花果悉敷榮，</div>
<div class='lg-row'>水陸眾奇鳥，　隨類群和鳴，</div>
<div class='lg-row'>眾美世無比，　若稽羅山宮。</div>
<div class='lg-row'>給孤獨長者，　眷屬尋路迎，</div>
<div class='lg-row'>散花燒名香，　奉請入祇桓。</div>
<div class='lg-row'>手執金龍瓶，　躬跪注長水，</div>
<div class='lg-row'>以祇桓精舍，　奉施十方僧。</div>
<div class='lg-row'>世尊呪願受，　鎮國令久安，</div>
<div class='lg-row'>給孤獨長者，　福慶流無窮。</div>
<div class='lg-row'>時波斯匿王，　聞世尊已至，</div>
<div class='lg-row'>嚴駕出祇桓，　敬禮世尊足，</div>
<div class='lg-row'>却坐於一面，　合掌白佛言：</div>
<div class='lg-row'>「不圖卑小國，　忽成大吉祥，</div>
<div class='lg-row'>惡逆多殃災，　豈能感大人？</div>
<div class='lg-row'>今得覩聖顏，　沐浴飲清化。</div>
<div class='lg-row'>鄙雖處凡品，　蒙聖入勝流，</div>
<div class='lg-row'>如風拂香林，　氣合成薰飈，</div>
<div class='lg-row'>眾鳥集須彌，　異色齊金光。</div>
<div class='lg-row'>得與明人會，　蒙蔭而同榮，</div>
<div class='lg-row'>野夫供仙人，　生為三足星。</div>
<div class='lg-row'>世利皆有盡，　聖利永無窮，</div>
<div class='lg-row'>人王多愆咎，　遇聖利常安。」</div>
<div class='lg-row'>佛知王心至，　樂法如帝釋，</div>
<div class='lg-row'>唯有二種著，　不能忘財色。</div>
<div class='lg-row'>知時知心行，　而為王說法：</div>
<div class='lg-row'>「惡業卑下士，　見善猶知敬。</div>
<div class='lg-row'>況復自在王，　積德乘宿因，</div>
<div class='lg-row'>遇佛加恭敬，　此乃非為難。</div>
<div class='lg-row'>國素靜民安，　非見佛所增。</div>
<div class='lg-row'>今當略說法，　大王且諦聽，</div>
<div class='lg-row'>受持我所說，　見我功果成。</div>
<div class='lg-row'>命終形神乖，　親戚悉別離，</div>
<div class='lg-row'>唯有善惡業，　始終而影隨。</div>
<div class='lg-row'>當崇法王業，　子養於萬民，</div>
<div class='lg-row'>現世名稱流，　命終上昇天；</div>
<div class='lg-row'>縱情不順法，　今苦後無歡。</div>
<div class='lg-row'>古昔羸馬王，　順法受天福，</div>
<div class='lg-row'>金步王行惡，　壽終生惡道。</div>
<div class='lg-row'>我今為大王，　略說善惡法，</div>
<div class='lg-row'>大要當慈心，　觀民猶一子。</div>
<div class='lg-row'>不迫亦不害，　善攝持諸根，</div>
<div class='lg-row'>捨邪就正路，　不自舉下人。</div>
<div class='lg-row'>結友於苦行，　勿習邪見朋，</div>
<div class='lg-row'>勿恃王威勢，　勿聽邪佞言，</div>
<div class='lg-row'>勿惱諸苦行，　莫踰王正典，</div>
<div class='lg-row'>念佛維正法，　調伏非法者。</div>
<div class='lg-row'>現為人中上，　德將隆道中，</div>
<div class='lg-row'>深思無常想，　身命念念遷。</div>
<div class='lg-row'>栖心高勝境，　志求清涼津，</div>
<div class='lg-row'>保慈自在樂，　來世增其歡，</div>
<div class='lg-row'>傳名於曠劫，　必報如來恩。</div>
<div class='lg-row'>如人愛甜果，　必種其良栽。</div>
<div class='lg-row'>有從明入暗，　有從闇入明，</div>
<div class='lg-row'>有闇闇相續，　有明明相因；</div>
<div class='lg-row'>智者捨三品，　當學始終明。</div>
<div class='lg-row'>言惡群嚮應，　善唱隨者難，</div>
<div class='lg-row'>無有不作果，　作者不敗亡，</div>
<div class='lg-row'>創業不勤習，　至竟莫能為。</div>
<div class='lg-row'>素不修善因，　後致樂無斯，</div>
<div class='lg-row'>既往無息期，　是故當修善。</div>
<div class='lg-row'>自省不為惡，　自作自受故，</div>
<div class='lg-row'>猶四石山合，　眾生無逃處。</div>
<div class='lg-row'>生老病死山，　群生脫無由，</div>
<div class='lg-row'>唯有行正法，　出斯苦重山。</div>
<div class='lg-row'>世間悉無常，　五欲境如電，</div>
<div class='lg-row'>老死錐鋒端，　何應習非法？</div>
<div class='lg-row'>古昔諸勝王，　猶若自在天，</div>
<div class='lg-row'>勇健志騰虛，　暫顯已磨滅。</div>
<div class='lg-row'>劫火鎔須彌，　海水悉枯竭，</div>
<div class='lg-row'>況身如泡沫，　而望久存世？</div>
<div class='lg-row'>猛風止隨藍，　日光翳須彌，</div>
<div class='lg-row'>盛火水所消，　有物悉歸滅。</div>
<div class='lg-row'>此身無常器，　長夜苦守護，</div>
<div class='lg-row'>廣資以財色，　放逸生憍慢。</div>
<div class='lg-row'>死時忽然至，　挺直如枯木，</div>
<div class='lg-row'>明人見斯變，　勤修豈睡眠？</div>
<div class='lg-row'>生死獨搖機，　不止會墮落，</div>
<div class='lg-row'>不習不續樂，　苦報者不為。</div>
<div class='lg-row'>不近不勝友，　不學不斷智，</div>
<div class='lg-row'>學不受有智，　受必令無身。</div>
<div class='lg-row'>有身不染境，　染境為大過，</div>
<div class='lg-row'>雖生無色天，　不免時遷變。</div>
<div class='lg-row'>當學不變身，　不變則無過；</div>
<div class='lg-row'>以有此身故，　為眾苦之本；</div>
<div class='lg-row'>是故諸智者，　息本於無身。</div>
<div class='lg-row'>一切眾生類，　斯由欲生苦，</div>
<div class='lg-row'>是故於欲有，　當生厭離心，</div>
<div class='lg-row'>厭離於欲有，　則不受眾苦。</div>
<div class='lg-row'>雖生色無色，　變易為大患，</div>
<div class='lg-row'>以不寂靜故，　況不離於欲。</div>
<div class='lg-row'>如是觀三界，　無常無有主，</div>
<div class='lg-row'>眾苦常熾然，　智者豈願樂？</div>
<div class='lg-row'>如樹盛火然，　眾鳥豈群集？</div>
<div class='lg-row'>覺者為明士，　離此則無明；</div>
<div class='lg-row'>此則開覺士，　離此則非覺；</div>
<div class='lg-row'>此則應所作，　離此則不應；</div>
<div class='lg-row'>此則為近宗，　離此與理乖。</div>
<div class='lg-row'>言此殊勝法，　非在家所應，</div>
<div class='lg-row'>此則為非說，　法唯在人弘。</div>
<div class='lg-row'>患熱入冷水，　一切得清涼，</div>
<div class='lg-row'>冥室燈火明，　悉覩於五色。</div>
<div class='lg-row'>修道亦如是，　道俗無異方，</div>
<div class='lg-row'>或山居墮罪，　或在家昇仙。</div>
<div class='lg-row'>癡冥為巨海，　邪見為濤波，</div>
<div class='lg-row'>群生隨愛流，　漂轉莫能度。</div>
<div class='lg-row'>智慧為輕舟，　堅持三昧正，</div>
<div class='lg-row'>方便鼓念檝，　能濟無知海。」</div>
<div class='lg-row'>時王專心聽，　一切智所說，</div>
<div class='lg-row'>厭薄於俗榮，　知王者無歡，</div>
<div class='lg-row'>如逸醉犴象，　醉醒純熟還。</div>
<div class='lg-row'>時有諸外道，　見王信敬佛，</div>
<div class='lg-row'>咸求於大王，　與佛決神通。</div>
<div class='lg-row'>時王白世尊，　願從彼所求。</div>
<div class='lg-row'>佛即默然許。　種種諸異見，</div>
<div class='lg-row'>五通神仙士，　悉來詣佛所，</div>
<div class='lg-row'>佛即現神力，　正基坐空中。</div>
<div class='lg-row'>普放大光明，　如日耀朝陽，</div>
<div class='lg-row'>外道悉降伏，　國民普歸宗。</div>
<div class='lg-row'>為母說法故，　即昇忉利天，</div>
<div class='lg-row'>三月處天宮，　普化諸天人。</div>
<div class='lg-row'>度母報恩畢，　安居時過還，</div>
<div class='lg-row'>諸天眾羽從，　乘於七寶階，</div>
<div class='lg-row'>下至閻浮提，　諸佛常下處。</div>
<div class='lg-row'>無量諸天人，　乘宮殿隨送，</div>
<div class='lg-row'>閻浮提君民，　合掌而仰瞻。</div>
</div></div>
<div class='div-pin'><a id='mulu25' />
<p class='h1'>佛所行讚守財醉象調伏品第二十一</p>
<div class="lg regular" style="margin-left:0em;"><div class='lg-row'>天上教化母，　及餘諸天眾，</div>
<div class='lg-row'>還遊於人中，　隨緣而行化。</div>
<div class='lg-row'>樹提迦耆婆，　首羅輸盧那，</div>
<div class='lg-row'>長者子央伽，　及無畏王子，</div>
<div class='lg-row'>尼瞿屢陀等，　尸利掘多迦，</div>
<div class='lg-row'>尼揵憂波離，　悉令得解脫。</div>
<div class='lg-row'>乾陀羅國王，　其名弗迦羅，</div>
<div class='lg-row'>聞說微妙法，　捨國而出家。</div>
<div class='lg-row'>醯茂鉢低鬼，　及波多耆利，</div>
<div class='lg-row'>於毘富羅山，　調伏而受化。</div>
<div class='lg-row'>波羅延梵志，　波沙那山中，</div>
<div class='lg-row'>半偈微細義，　調伏令信樂。</div>
<div class='lg-row'>他那摩帝村，　有鳩吒檀躭，</div>
<div class='lg-row'>是二生之首，　廣殺生祠祀，</div>
<div class='lg-row'>如來方便化，　令其入正道。</div>
<div class='lg-row'>於毘提訶山，　大威德天神，</div>
<div class='lg-row'>名般遮尸呿，　受法入決定。</div>
<div class='lg-row'>毘紐瑟吒村，　化彼難陀母。</div>
<div class='lg-row'>央伽富梨城，　降伏大力神，</div>
<div class='lg-row'>富那跋陀羅，　輸屢那檀陀，</div>
<div class='lg-row'>兇惡大力龍。　國王及後宮，</div>
<div class='lg-row'>悉皆受正法。　以開甘露門，</div>
<div class='lg-row'>於彼侏儒村，　稽那及尸盧，</div>
<div class='lg-row'>志求生天樂，　化令入正道。</div>
<div class='lg-row'>央瞿利摩羅，　於彼脩侔村，</div>
<div class='lg-row'>為現神通力，　化令即調伏。</div>
<div class='lg-row'>有大長者子，　浮梨耆婆男，</div>
<div class='lg-row'>大富多錢財，　如富那跋陀，</div>
<div class='lg-row'>即於如來前，　受化廣行施。</div>
<div class='lg-row'>於彼跋提村，　化彼跋提梨，</div>
<div class='lg-row'>及與跋陀羅，　兄弟二鬼神。</div>
<div class='lg-row'>毘提訶富利，　有二婆羅門，</div>
<div class='lg-row'>一名為大壽，　二名曰梵壽，</div>
<div class='lg-row'>論議以降伏，　令入於正法。</div>
<div class='lg-row'>至毘舍離城，　化諸羅剎鬼，</div>
<div class='lg-row'>并離車師子，　及諸離車眾，</div>
<div class='lg-row'>薩遮尼犍子，　悉令入正法。</div>
<div class='lg-row'>阿摩勒迦波，　有鬼跋陀羅，</div>
<div class='lg-row'>及跋陀羅迦，　跋陀羅劫摩，</div>
<div class='lg-row'>又至阿臘山，　度鬼阿臘婆，</div>
<div class='lg-row'>二名鳩摩羅，　三訶悉多迦。</div>
<div class='lg-row'>還至伽闍山，　度鬼絙迦那。</div>
<div class='lg-row'>及針毛夜叉，　及其姊妹子。</div>
<div class='lg-row'>又至波羅奈，　化彼迦旃延。</div>
<div class='lg-row'>然後乘神通，　至輸盧波羅，</div>
<div class='lg-row'>化彼諸商人，　多波揵尼劍，</div>
<div class='lg-row'>受其旃檀堂，　妙香流於今。</div>
<div class='lg-row'>至摩醯波低，　度迦毘羅仙，</div>
<div class='lg-row'>牟尼住於彼，　足蹈於石上，</div>
<div class='lg-row'>千輻雙輪現，　終則不磨滅。</div>
<div class='lg-row'>至波羅那處，　化婆羅那鬼。</div>
<div class='lg-row'>至摩偷羅國，　度鬼竭曇摩。</div>
<div class='lg-row'>偷羅俱瑟吒，　度賴吒波羅。</div>
<div class='lg-row'>至鞞蘭若村，　度諸婆羅門。</div>
<div class='lg-row'>迦利摩沙村，　度薩毘薩深，</div>
<div class='lg-row'>亦復化於彼，　阿耆尼毘舍。</div>
<div class='lg-row'>復還舍衛國，　度彼瞿曇摩，</div>
<div class='lg-row'>闍帝輸盧那，　道迦阿低梨。</div>
<div class='lg-row'>還憍薩羅國，　度外道之師，</div>
<div class='lg-row'>弗迦羅婆梨，　及諸梵志眾。</div>
<div class='lg-row'>至施多毘迦，　寂靜空閑處，</div>
<div class='lg-row'>度諸外道仙，　令入佛仙路。</div>
<div class='lg-row'>至阿輸闍國，　度諸鬼龍眾。</div>
<div class='lg-row'>至舍毘羅國，　度二惡龍王，</div>
<div class='lg-row'>一名金毘羅，　二名迦羅迦。</div>
<div class='lg-row'>又至跋伽國，　化度夜叉鬼，</div>
<div class='lg-row'>其名曰毘沙，　那鳩羅父母，</div>
<div class='lg-row'>并及大長者，　令信樂正法。</div>
<div class='lg-row'>至俱舍彌國，　化度瞿師羅，</div>
<div class='lg-row'>及二優婆夷，　波闍欝多羅，</div>
<div class='lg-row'>伴等優婆夷，　眾多次第度。</div>
<div class='lg-row'>至揵陀羅國，　度阿婆羅龍。</div>
<div class='lg-row'>如是等次第，　空行水陸性，</div>
<div class='lg-row'>皆悉往化度，　如日照幽冥。</div>
<div class='lg-row'>爾時提婆達，　見佛德殊勝，</div>
<div class='lg-row'>內心懷嫉妬，　退失諸禪定。</div>
<div class='lg-row'>造諸惡方便，　破壞正法僧，</div>
<div class='lg-row'>登耆闍崛山，　崩石以打佛，</div>
<div class='lg-row'>石分為二分，　墮於佛左右。</div>
<div class='lg-row'>於王平直路，　放狂醉惡象，</div>
<div class='lg-row'>震吼若雷霆，　勇氣奮成雲，</div>
<div class='lg-row'>橫泄而奔走，　逸越如暴風，</div>
<div class='lg-row'>鼻牙尾四足，　觸則莫不摧。</div>
<div class='lg-row'>王舍城巷路，　狼藉殺傷人，</div>
<div class='lg-row'>橫尸而布路，　髓腦血流離。</div>
<div class='lg-row'>一切諸士女，　恐怖不出門，</div>
<div class='lg-row'>合城悉戰悚，　但聞驚喚聲，</div>
<div class='lg-row'>有出城馳走，　有窟穴自藏。</div>
<div class='lg-row'>如來眾五百，　時至而入城，</div>
<div class='lg-row'>高閣窓牖人，　啟佛令勿行。</div>
<div class='lg-row'>如來心安泰，　怡然無懼容，</div>
<div class='lg-row'>唯念貪嫉苦，　慈心欲令安。</div>
<div class='lg-row'>天龍眾營從，　漸至狂象所，</div>
<div class='lg-row'>諸比丘逃避，　唯與阿難俱。</div>
<div class='lg-row'>猶法種種相，　一自性不移，</div>
<div class='lg-row'>醉象奮狂怒，　見佛心即醒。</div>
<div class='lg-row'>投身禮佛足，　猶若太山崩，</div>
<div class='lg-row'>蓮花掌摩頂，　如日照烏雲。</div>
<div class='lg-row'>跪伏佛足下，　而為說法言：</div>
<div class='lg-row'>「象莫害大龍，　象與龍戰難。</div>
<div class='lg-row'>象欲害大龍，　終不生善處。</div>
<div class='lg-row'>貪恚癡迷醉，　難降佛已降，</div>
<div class='lg-row'>是故汝今日，　當捨貪恚癡，</div>
<div class='lg-row'>已沒苦淤泥，　不捨轉更深。」</div>
<div class='lg-row'>彼象聞佛說，　醉解心即悟，</div>
<div class='lg-row'>身心得安樂，　如渴飲甘露。</div>
<div class='lg-row'>象已受佛化，　國人悉歡喜，</div>
<div class='lg-row'>咸歎唱希有，　設種種供養。</div>
<div class='lg-row'>下善轉成中，　中善進增上，</div>
<div class='lg-row'>不信者生信，　已信者深固。</div>
<div class='lg-row'>阿闍世大王，　見佛降醉象，</div>
<div class='lg-row'>心生奇特想，　歡喜倍增敬。</div>
<div class='lg-row'>如來善方便，　現種種神力，</div>
<div class='lg-row'>調伏諸眾生，　隨力入正法，</div>
<div class='lg-row'>舉國脩善業，　猶如劫初人。</div>
<div class='lg-row'>彼提婆達兜，　為惡自纏縛，</div>
<div class='lg-row'>先神力飛行，　今墮無擇獄。</div>
</div></div>
<div class='div-pin'><a id='mulu26' />
<p class='h1'>佛所行讚菴摩羅女見佛品第二十二</p>
<div class="lg regular" style="margin-left:0em;"><div class='lg-row'>世尊廣化畢，　而生涅槃心，</div>
<div class='lg-row'>發於王舍城，　詣巴連弗邑。</div>
<div class='lg-row'>到已住於彼，　<span class='corr'>婆</span>吒利支提，</div>
<div class='lg-row'>彼是摩竭提，　邊邑附庸國。</div>
<div class='lg-row'>國主婆羅門，　多聞明經典，</div>
<div class='lg-row'>瞻相土安危，　國之仰觀師。</div>
<div class='lg-row'>摩竭王遣使，　勅告彼仰觀，</div>
<div class='lg-row'>命起於牢城，　以備於強隣。</div>
<div class='lg-row'>世尊記彼地，　天神所保持，</div>
<div class='lg-row'>於中起城郭，　永固不危亡。</div>
<div class='lg-row'>仰觀心歡喜，　共養佛法僧，</div>
<div class='lg-row'>佛出彼城門，　往詣恒河濱。</div>
<div class='lg-row'>仰觀深敬佛，　名為瞿曇門，</div>
<div class='lg-row'>恒河側人民，　皆出迎世尊，</div>
<div class='lg-row'>興種種供養，　各嚴船令渡。</div>
<div class='lg-row'>世尊以船多，　偏受違眾心，</div>
<div class='lg-row'>即以神通力，　隱身及大眾，</div>
<div class='lg-row'>忽從此岸沒，　而出於彼岸。</div>
<div class='lg-row'>以乘智慧船，　廣濟於眾生，</div>
<div class='lg-row'>緣斯德力故，　濟河不憑舟。</div>
<div class='lg-row'>恒河側人民，　同聲唱奇哉，</div>
<div class='lg-row'>咸言名此津，　名為瞿曇津。</div>
<div class='lg-row'>城門瞿曇門，　津名瞿曇津，</div>
<div class='lg-row'>斯名流於世，　歷代共稱傳。</div>
<div class='lg-row'>如來復前行，　至彼鳩梨村，</div>
<div class='lg-row'>說法多所化，　復至那提村。</div>
<div class='lg-row'>人民多疫死，　親戚悉來問：</div>
<div class='lg-row'>「諸親疫死者，　命終生何所？」</div>
<div class='lg-row'>佛善知業報，　悉隨問記說。</div>
<div class='lg-row'>前至鞞舍離，　住於菴羅林。</div>
<div class='lg-row'>彼菴摩羅女，　承佛詣其園，</div>
<div class='lg-row'>侍女眾隨從，　庠序出奉迎。</div>
<div class='lg-row'>善執諸情根，　身服輕素衣，</div>
<div class='lg-row'>捨離莊嚴服，　自沐浴香花。</div>
<div class='lg-row'>猶世貞賢女，　潔素以祠天，</div>
<div class='lg-row'>端正妙容姿，　猶天玉女形。</div>
<div class='lg-row'>佛遙見女來，　告諸比丘眾：</div>
<div class='lg-row'>「此女極端正，　能留行者情，</div>
<div class='lg-row'>汝等當正念，　以慧鎮其心。</div>
<div class='lg-row'>寧在暴虎口，　狂夫利劍下，</div>
<div class='lg-row'>不於女人所，　而起愛欲情。</div>
<div class='lg-row'>女人顯恣態，　若行住坐臥，</div>
<div class='lg-row'>乃至畫像形，　悉表妖姿容，</div>
<div class='lg-row'>劫奪人善心，　如何不自防？</div>
<div class='lg-row'>現啼笑憙怒，　縱體而垂肩，</div>
<div class='lg-row'>或散髮髻傾，　猶尚亂人心。</div>
<div class='lg-row'>況復飾容儀？　以顯妙姿顏，</div>
<div class='lg-row'>莊嚴隱陋形，　誘誑於愚夫。</div>
<div class='lg-row'>迷亂生德想，　不覺醜穢形，</div>
<div class='lg-row'>當觀無常苦，　不淨無我所。</div>
<div class='lg-row'>諦見其真實，　滅除貪欲想，</div>
<div class='lg-row'>正觀於自境，　天女尚不樂。</div>
<div class='lg-row'>況復人間欲，　而能留人心？</div>
<div class='lg-row'>當執精進弓，　智慧鋒利箭，</div>
<div class='lg-row'>被正念重鎧，　決戰於五欲。</div>
<div class='lg-row'>寧以熱鐵槍，　貫徹於雙目，</div>
<div class='lg-row'>不以愛欲心，　而觀於女色。</div>
<div class='lg-row'>愛欲迷其心，　炫惑於女色，</div>
<div class='lg-row'>亂想而命終，　必墮三惡道，</div>
<div class='lg-row'>畏彼惡道苦，　不受女人欺。</div>
<div class='lg-row'>根不繫境界，　境界不繫根，</div>
<div class='lg-row'>於中貪欲想，　由根繫境界。</div>
<div class='lg-row'>猶如二耕牛，　同一軛一鞅，</div>
<div class='lg-row'>牛不轉相縛，　根境界亦然。</div>
<div class='lg-row'>是故當制心，　勿令其放逸。」</div>
<div class='lg-row'>佛為諸比丘，　種種說法已，</div>
<div class='lg-row'>彼菴摩羅女，　漸至世尊前。</div>
<div class='lg-row'>見佛坐樹下，　禪定靜思惟，</div>
<div class='lg-row'>念佛大悲心，　哀受我樹林。</div>
<div class='lg-row'>端心斂儀容，　止素妖冶情，</div>
<div class='lg-row'>恭形心純至，　稽首接足禮。</div>
<div class='lg-row'>世尊命令坐，　隨心為說法：</div>
<div class='lg-row'>「汝心已純靜，　表徹外德容，</div>
<div class='lg-row'>壯年豐財寶，　備德兼姿顏，</div>
<div class='lg-row'>能信樂正法，　是則世之難。</div>
<div class='lg-row'>丈夫宿智慧，　樂法非為奇，</div>
<div class='lg-row'>女人情志弱，　智淺愛欲深，</div>
<div class='lg-row'>而能樂正法，　此亦為甚難。</div>
<div class='lg-row'>人生於世間，　唯應法自娛，</div>
<div class='lg-row'>財色非常寶，　唯正法為珍。</div>
<div class='lg-row'>強良病所壞，　少壯老所遷，</div>
<div class='lg-row'>命為死所困，　行法無能侵，</div>
<div class='lg-row'>所愛莫不離，　不愛而強隣，</div>
<div class='lg-row'>所求不隨意，　唯法為從心，</div>
<div class='lg-row'>他力為大苦，　自在力為歡。</div>
<div class='lg-row'>女人悉由他，　兼懷他子苦，</div>
<div class='lg-row'>是故當思惟，　厭離於女身。」</div>
<div class='lg-row'>彼菴摩羅女，　聞法心歡喜，</div>
<div class='lg-row'>堅固智增明，　能斷於愛欲，</div>
<div class='lg-row'>即自厭女身，　不染於境界。</div>
<div class='lg-row'>雖耻於陋形，　法力勸其心，</div>
<div class='lg-row'>稽首而白佛：　「已蒙尊攝受，</div>
<div class='lg-row'>哀受明供養，　令滿其志願。」</div>
<div class='lg-row'>佛知彼誠心，　兼利諸群生，</div>
<div class='lg-row'>默然受其請。　令即隨歡喜，</div>
<div class='lg-row'>視聽轉增明，　作禮而還家。</div>
</div></div>
<p class='juan'>佛所行讚卷第四</p>
</div><!-- end of div[@id='body'] -->
</body></html>