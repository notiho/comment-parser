<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛所行讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />佛所行讚卷第三<span class='note-inline'>(亦云佛本行經)</span></p><p class="byline">馬鳴菩薩造</p><p class="byline">北涼天竺三藏曇無讖譯</p>
<div class='div-pin'><a id='mulu13' />
<p class='h1'>瓶沙王詣太子品第十</p>
<div class="lg regular" style="margin-left:0em;"><div class='lg-row'>太子辭王師，　及正法大臣，</div>
<div class='lg-row'>冒浪濟恒河，　路由靈鷲巖。</div>
<div class='lg-row'>藏根於五山，　特秀峙中亭，</div>
<div class='lg-row'>林木花果茂，　流泉溫涼分，</div>
<div class='lg-row'>入彼五山城，　寂靜猶昇天。</div>
<div class='lg-row'>國人見太子，　容德深且明，</div>
<div class='lg-row'>少年身光澤，　無比丈夫形，</div>
<div class='lg-row'>悉起奇特想，　如見自在幢。</div>
<div class='lg-row'>橫行為止足，　隨後者速馳，</div>
<div class='lg-row'>先進悉迴顧，　瞻目視無厭。</div>
<div class='lg-row'>四體諸相好，　隨見目不移，</div>
<div class='lg-row'>恭敬來奉迎，　合掌禮問訊。</div>
<div class='lg-row'>咸皆大歡喜，　隨宜而供養，</div>
<div class='lg-row'>瞻仰尊勝顏，　俯愧種種形。</div>
<div class='lg-row'>政素輕躁儀，　寂默加肅敬，</div>
<div class='lg-row'>結恨心永解，　慈和情頓增。</div>
<div class='lg-row'>士女公私業，　一時悉休廢，</div>
<div class='lg-row'>敬形宗其德，　隨觀盡忘歸。</div>
<div class='lg-row'>眉間白毫相，　脩廣紺青目，</div>
<div class='lg-row'>舉體金光曜，　清淨網縵手，</div>
<div class='lg-row'>雖為出家形，　有應聖王相。</div>
<div class='lg-row'>王舍城士女，　長幼悉不安，</div>
<div class='lg-row'>此人尚出家，　我等何俗歡？</div>
<div class='lg-row'>爾時瓶沙王，　處於高觀上，</div>
<div class='lg-row'>見彼諸士女，　惶惶異常儀，</div>
<div class='lg-row'>勅召一外人，　備問何因緣？</div>
<div class='lg-row'>恭跪王樓下，　具白所見聞：</div>
<div class='lg-row'>「昔聞釋氏種，　殊特殊勝子，</div>
<div class='lg-row'>神慧超世表，　應王領八方，</div>
<div class='lg-row'>今出家在此，　眾人悉奉迎。」</div>
<div class='lg-row'>王聞心驚喜，　形留神已馳，</div>
<div class='lg-row'>勅使者速還，　伺候進趣宜，</div>
<div class='lg-row'>奉教密隨從，　瞻察所施為。</div>
<div class='lg-row'>澄靜端目視，　庠步顯真儀，</div>
<div class='lg-row'>入里行乞食，　為諸乞士光，</div>
<div class='lg-row'>歛形心不亂，　好惡靡不安。</div>
<div class='lg-row'>精麤隨所得，　持鉢歸閑林，</div>
<div class='lg-row'>食訖漱清流，　樂靜安白山。</div>
<div class='lg-row'>青林別高崖，　丹華殖其間，</div>
<div class='lg-row'>孔雀等眾鳥，　翻飛而亂鳴。</div>
<div class='lg-row'>法服助鮮明，　如日照扶桑，</div>
<div class='lg-row'>使見安住彼，　次第具上聞。</div>
<div class='lg-row'>王聞心馳敬，　即勅嚴駕行，</div>
<div class='lg-row'>天冠佩花服，　師子王遊步。</div>
<div class='lg-row'>簡擇諸宿重，　安靜審諦士，</div>
<div class='lg-row'>導從百千眾，　雲騰昇白山。</div>
<div class='lg-row'>見菩薩嚴儀，　寂靜諸情根，</div>
<div class='lg-row'>端坐山巖室，　如月麗青天。</div>
<div class='lg-row'>妙色淨端嚴，　猶若法化身，</div>
<div class='lg-row'>虔心肅然發，　恭步漸親近。</div>
<div class='lg-row'>猶如天帝釋，　詣摩醯首羅，</div>
<div class='lg-row'>歛容執禮儀，　敬問彼和安。</div>
<div class='lg-row'>菩薩詳而動，　隨順反相酬。</div>
<div class='lg-row'>時王勞問畢，　端坐清淨石，</div>
<div class='lg-row'>瞪矚瞻神儀，　顏和情交悅。</div>
<div class='lg-row'>「伏聞名高族，　盛德相承襲，</div>
<div class='lg-row'>欽情久蘊積，　今欲決所疑。</div>
<div class='lg-row'>日光之元宗，　祚隆已萬世，</div>
<div class='lg-row'>令德紹遺嗣，　弘廣萃於今。</div>
<div class='lg-row'>賢明年幼少，　何故而出家？</div>
<div class='lg-row'>超世聖王子，　乞食不存榮，</div>
<div class='lg-row'>妙體應塗香，　何故服袈裟？</div>
<div class='lg-row'>手宜握天下，　反以受薄飡，</div>
<div class='lg-row'>若不代父王，　受禪享其土，</div>
<div class='lg-row'>吾今分半國，　庶望少留情。</div>
<div class='lg-row'>既免逼親嫌，　時過隨所從，</div>
<div class='lg-row'>當體我誠言，　貪德為良隣。</div>
<div class='lg-row'>或恃名勝族，　才德容貌兼，</div>
<div class='lg-row'>不欲降高節，　屈下受人恩。</div>
<div class='lg-row'>當給勇健士，　器仗隨軍資，</div>
<div class='lg-row'>自力廣收羅，　天下孰不推。</div>
<div class='lg-row'>明人知時取，　法財五欲增，</div>
<div class='lg-row'>若不獲三利，　終始徒勞勤。</div>
<div class='lg-row'>崇法捨財色，　財為一分人，</div>
<div class='lg-row'>富財捨法欲，　此則保財資。</div>
<div class='lg-row'>貧窶而忘法，　五欲孰能歡？</div>
<div class='lg-row'>是故三事俱，　德流而道宣。</div>
<div class='lg-row'>法財五欲備，　名世大丈夫，</div>
<div class='lg-row'>無令圓相身，　徒勞而無功。</div>
<div class='lg-row'>曼陀轉輪王，　王領四天下，</div>
<div class='lg-row'>帝釋分半坐，　力不能王天。</div>
<div class='lg-row'>今汝傭長臂，　足攬人天境，</div>
<div class='lg-row'>我不恃王力，　而欲強相留。</div>
<div class='lg-row'>見汝改形好，　愛著出家衣，</div>
<div class='lg-row'>既以敬其德，　矜苦惜其人，</div>
<div class='lg-row'>今見行乞求，　我願奉其土。</div>
<div class='lg-row'>少壯受五欲，　中年習用財，</div>
<div class='lg-row'>年耆諸根熟，　是乃順法時。</div>
<div class='lg-row'>壯年守法財，　必為欲所壞，</div>
<div class='lg-row'>老則氣虛微，　隨順求寂默，</div>
<div class='lg-row'>耆年愧財欲，　行法舉世宗。</div>
<div class='lg-row'>壯年心輕躁，　馳騁五欲境，</div>
<div class='lg-row'>疇侶契纏綿，　情交相感深，</div>
<div class='lg-row'>年宿寡綢繆，　順法者所宗，</div>
<div class='lg-row'>五欲悉休廢，　增長樂法心。</div>
<div class='lg-row'>具崇王者法，　大會奉天神，</div>
<div class='lg-row'>當乘神龍背，　受樂上昇天。</div>
<div class='lg-row'>先勝諸聖王，　嚴身寶瓔珞，</div>
<div class='lg-row'>祠祀設大會，　終歸受天福。」</div>
<div class='lg-row'>如是瓶沙王，　種種方便說，</div>
<div class='lg-row'>太子志堅固，　不動如須彌。</div>
</div></div>
<div class='div-pin'><a id='mulu14' />
<p class='h1'>佛所行讚答瓶沙王品第十一</p>
<div class="lg regular" style="margin-left:0em;"><div class='lg-row'>瓶沙王隨順，　安慰勸請已，</div>
<div class='lg-row'>太子敬答謝：　「深感於來言，</div>
<div class='lg-row'>善得世間宜，　所說不乖理，</div>
<div class='lg-row'>訶梨名族胄，　為人善知識，</div>
<div class='lg-row'>義懷心虛盡，　法應如是說。</div>
<div class='lg-row'>世間說凡品，　不能處仁義，</div>
<div class='lg-row'>薄德遇近情，　豈達名勝事？</div>
<div class='lg-row'>承習先勝宗，　崇禮修敬讓，</div>
<div class='lg-row'>能於苦難中，　周濟不相棄，</div>
<div class='lg-row'>是則為世間，　真善知識相。</div>
<div class='lg-row'>善友財通濟，　是名牢固藏，</div>
<div class='lg-row'>守惜封己利，　是必速亡失。</div>
<div class='lg-row'>國財非常寶，　惠施為福業，</div>
<div class='lg-row'>兼施善知識，　雖散後無悔。</div>
<div class='lg-row'>既知汝厚懷，　不為違逆論，</div>
<div class='lg-row'>且今以所見，　率心而相告。</div>
<div class='lg-row'>畏生老病死，　欲求真解脫，</div>
<div class='lg-row'>捨親離恩愛，　豈還習五欲？</div>
<div class='lg-row'>不畏盛毒蛇，　凍電猛盛火，</div>
<div class='lg-row'>唯畏五欲境，　流轉勞我心。</div>
<div class='lg-row'>五欲非常賊，　劫人善珍寶，</div>
<div class='lg-row'>詐偽虛非實，　猶若幻化人。</div>
<div class='lg-row'>暫思令人惑，　況常處其中？</div>
<div class='lg-row'>五欲為大礙，　永障寂滅法。</div>
<div class='lg-row'>天樂尚不可，　況處人間欲？</div>
<div class='lg-row'>五欲生渴愛，　終無滿足時。</div>
<div class='lg-row'>猶盛風猛火，　投薪亦無足，</div>
<div class='lg-row'>世間諸非義，　莫過五欲境。</div>
<div class='lg-row'>眾生愚貪故，　樂著而不覺，</div>
<div class='lg-row'>智者畏五欲，　不墮於非義。</div>
<div class='lg-row'>王領四海內，　猶外更希求，</div>
<div class='lg-row'>愛欲如大海，　終無止足時。</div>
<div class='lg-row'>曼陀轉輪王，　普天雨黃金，</div>
<div class='lg-row'>王領四天下，　復希忉利天，</div>
<div class='lg-row'>帝釋分半座，　欲圖致命終。</div>
<div class='lg-row'>農沙修苦行，　王三十三天，</div>
<div class='lg-row'>縱欲心高慢，　仙人挽步車，</div>
<div class='lg-row'>緣斯放逸行，　即墮蠎蛇中。</div>
<div class='lg-row'>罣羅轉輪王，　遊於忉利天，</div>
<div class='lg-row'>取天女為后，　賦歛仙人金，</div>
<div class='lg-row'>仙人忿<span class='corr'>加</span>呪，　國滅而命終。</div>
<div class='lg-row'><span class='corr'>婆</span>羅大帝釋，　大帝釋農沙，</div>
<div class='lg-row'>農沙歸帝釋，　天主豈有常？</div>
<div class='lg-row'>國土非堅固，　唯大力所居。</div>
<div class='lg-row'>被服於草衣，　食果飲流泉，</div>
<div class='lg-row'>長髮如垂地，　寂默無所求。</div>
<div class='lg-row'>如是修苦行，　終為欲所壞，</div>
<div class='lg-row'>當知五欲境，　行道者怨家。</div>
<div class='lg-row'>千臂大力王，　勇健難為敵，</div>
<div class='lg-row'>羅摩仙人殺，　亦由貪欲故。</div>
<div class='lg-row'>況我剎利種，　不為欲所牽，</div>
<div class='lg-row'>少味境界欲，　子息長彌增。</div>
<div class='lg-row'>慧者之所惡，　欲毒誰服食？</div>
<div class='lg-row'>種種苦求利，　悉為貪所使，</div>
<div class='lg-row'>若無貪欲者，　勤苦則不生。</div>
<div class='lg-row'>慧者見苦過，　滅除於貪欲，</div>
<div class='lg-row'>世間謂為善，　即皆是惡法，</div>
<div class='lg-row'>眾生所貪樂，　生諸放逸故，</div>
<div class='lg-row'>放逸反自傷，　死當墮惡趣。</div>
<div class='lg-row'>勤方便所得，　而方便所護，</div>
<div class='lg-row'>不勤自亡失，　非方便能留。</div>
<div class='lg-row'>猶若假借物，　智者不貪著，</div>
<div class='lg-row'>貪欲勤苦求，　得以增愛著，</div>
<div class='lg-row'>非常離散時，　益復增苦惱，</div>
<div class='lg-row'>執炬還自燒，　智者所不著。</div>
<div class='lg-row'>愚癡卑賤人，　慳貪毒燒心，</div>
<div class='lg-row'>終身長受苦，　未曾得安樂。</div>
<div class='lg-row'>貪恚如蛇毒，　智者何由近？</div>
<div class='lg-row'>勤苦嚙枯骨，　無味不充飽，</div>
<div class='lg-row'>徒自困牙齒，　智者所不甞。</div>
<div class='lg-row'>王賊水火分，　惡子等共財，</div>
<div class='lg-row'>亦如臭叚肉，　一聚羣鳥爭，</div>
<div class='lg-row'>貪財亦如是，　智者所不欣。</div>
<div class='lg-row'>有財所集處，　多起於怨憎，</div>
<div class='lg-row'>晝夜自守衛，　如人畏重怨，</div>
<div class='lg-row'>東市殺標下，　人情所憎惡。</div>
<div class='lg-row'>貪恚癡長標，　智者常遠離，</div>
<div class='lg-row'>入山林河海，　多敗而少安。</div>
<div class='lg-row'>如樹高條果，　貪取多墮死，</div>
<div class='lg-row'>貪欲境如是，　雖見難可取。</div>
<div class='lg-row'>苦方便求財，　難集而易散，</div>
<div class='lg-row'>猶如夢所得，　智者豈保持？</div>
<div class='lg-row'>如偽覆火坑，　蹈者必燒死，</div>
<div class='lg-row'>貪欲火如是，　智者所不遊。</div>
<div class='lg-row'>如彼鳩羅步，　弼瑟膩難陀，</div>
<div class='lg-row'>彌郗利檀茶，　如屠家刀机，</div>
<div class='lg-row'>愛欲形亦然，　智者所不為。</div>
<div class='lg-row'>束身投水火，　或投於高巖，</div>
<div class='lg-row'>而求於天樂，　徒苦不獲利。</div>
<div class='lg-row'>孫陶鉢孫陶，　阿修輪兄弟，</div>
<div class='lg-row'>同生相愛念，　為欲相殘殺，</div>
<div class='lg-row'>身死名俱滅，　皆由貪欲故。</div>
<div class='lg-row'>貪愛令人賤，　鞭杖駈策苦，</div>
<div class='lg-row'>愛欲卑希望，　長夜形神疲。</div>
<div class='lg-row'>麋鹿貪聲死，　飛鳥隨色貪，</div>
<div class='lg-row'>淵魚貪鉤餌，　悉為欲所困。</div>
<div class='lg-row'>觀察資生具，　非為自在法，</div>
<div class='lg-row'>食以療飢患，　除渴故飲水。</div>
<div class='lg-row'>衣被却風寒，　臥以治睡眠，</div>
<div class='lg-row'>行疲故求乘，　立惓求床座。</div>
<div class='lg-row'>除垢故沐浴，　皆為息苦故，</div>
<div class='lg-row'>是故應當知，　五欲非自在。</div>
<div class='lg-row'>如人得熱病，　求諸冷治藥，</div>
<div class='lg-row'>貪求止苦患，　愚夫謂自在。</div>
<div class='lg-row'>而彼資生具，　亦非定止苦，</div>
<div class='lg-row'>又令苦法增，　故非自在法。</div>
<div class='lg-row'>溫衣非常樂，　時過亦生苦，</div>
<div class='lg-row'>月光夏則涼，　冬則增寒苦。</div>
<div class='lg-row'>乃至世八法，　悉非決定相，</div>
<div class='lg-row'>苦樂相不定，　奴王豈有間？</div>
<div class='lg-row'>教令眾奉用，　以王為勝者，</div>
<div class='lg-row'>教令即是苦，　猶擔能任重。</div>
<div class='lg-row'>普銓世輕重，　眾苦集其身，</div>
<div class='lg-row'>為王多怨憎，　雖親或成患，</div>
<div class='lg-row'>無親而獨立，　此復有何歡？</div>
<div class='lg-row'>雖王四天下，　用皆不過一，</div>
<div class='lg-row'>營求於萬事，　唐苦何益身？</div>
<div class='lg-row'>未若止貪求，　息事為大安。</div>
<div class='lg-row'>居王五欲樂，　不王閑寂歡，</div>
<div class='lg-row'>歡樂既同等，　何用王位為？</div>
<div class='lg-row'>汝勿作方便，　導我於五欲，</div>
<div class='lg-row'>我情之所期，　清涼虛通道。</div>
<div class='lg-row'>汝欲相饒益，　助成我所求，</div>
<div class='lg-row'>我不畏怨家，　不求生天樂。</div>
<div class='lg-row'>心不懷俗利，　而捨於天冠，</div>
<div class='lg-row'>是故違汝情，　不從於來旨。</div>
<div class='lg-row'>如免毒蛇口，　豈復還執持？</div>
<div class='lg-row'>執炬而自燒，　何能不速捨？</div>
<div class='lg-row'>有目<span class='corr'>羨</span>盲人，　已解復求縛，</div>
<div class='lg-row'>富者願貧窮，　智者習愚癡，</div>
<div class='lg-row'>世有如此人，　則我應樂國。</div>
<div class='lg-row'>欲度生老死，　節身行乞食，</div>
<div class='lg-row'>寡欲守空閑，　後世免惡道，</div>
<div class='lg-row'>是則二世安，　汝今勿哀我。</div>
<div class='lg-row'>當哀為王者，　其心常虛渴，</div>
<div class='lg-row'>今世不獲安，　後世受苦報。</div>
<div class='lg-row'>汝以名勝族，　大丈夫禮<span class='corr'>儀</span>，</div>
<div class='lg-row'>厚懷處於我，　樂同世歡娛。</div>
<div class='lg-row'>我亦應報德，　勸汝同我利，</div>
<div class='lg-row'>若習三品樂，　是名世丈夫。</div>
<div class='lg-row'>此亦為非義，　常求無足故，</div>
<div class='lg-row'>若無生老死，　乃名大丈夫。</div>
<div class='lg-row'>汝言少輕躁，　老則應出家，</div>
<div class='lg-row'>我見年耆者，　力劣無所堪，</div>
<div class='lg-row'>不如盛壯時，　志猛心決定。</div>
<div class='lg-row'>死賊執劍隨，　常伺求其便，</div>
<div class='lg-row'>豈聽至年老，　遂志而出家？</div>
<div class='lg-row'>無常為獵師，　老弓病利箭，</div>
<div class='lg-row'>於生死曠野，　常伺眾生鹿，</div>
<div class='lg-row'>得便斷其命，　孰聽終年壽？</div>
<div class='lg-row'>夫人之所為，　若生若滅事，</div>
<div class='lg-row'>少長及中年，　悉應勤方便。</div>
<div class='lg-row'>祠祀修大會，　是皆愚癡故，</div>
<div class='lg-row'>應當崇正法，　反殺以祠天，</div>
<div class='lg-row'>害生而求福，　此則無慈人。</div>
<div class='lg-row'>害生果有常，　猶尚不應殺，</div>
<div class='lg-row'>況復求無常，　而害生祠祀？</div>
<div class='lg-row'>若無戒聞慧，　修禪寂靜者，</div>
<div class='lg-row'>不應從世間，　祠祀設大會。</div>
<div class='lg-row'>殺生得現樂，　慧者不應殺，</div>
<div class='lg-row'>況復殺眾生，　而求後世福？</div>
<div class='lg-row'>三界有為果，　悉非我所樂，</div>
<div class='lg-row'>諸趣流動法，　如風水㵱草，</div>
<div class='lg-row'>是故我遠來，　為求真解脫。</div>
<div class='lg-row'>聞有阿羅灆，　善說解脫道，</div>
<div class='lg-row'>今當往詣彼，　大仙牟尼所。</div>
<div class='lg-row'>誠言苦抑斷，　我今誨謝汝，</div>
<div class='lg-row'>願汝國安隱，　善護如帝釋。</div>
<div class='lg-row'>慧明照天下，　猶如盛日光。</div>
<div class='lg-row'>殊勝大地主，　端心護其命，</div>
<div class='lg-row'>正化護其子，　以法王天下。</div>
<div class='lg-row'>氷雪火為怨，　緣火烟幢起，</div>
<div class='lg-row'>烟幢成浮雲，　浮雲興大雨，</div>
<div class='lg-row'>有鳥於空中，　飲雨不雨身。</div>
<div class='lg-row'>殺重怨為宅，　居宅怨重殺，</div>
<div class='lg-row'>有殺重怨者，　汝今應伏彼，</div>
<div class='lg-row'>令其得解脫，　如飲不雨身。」</div>
<div class='lg-row'>時王即叉手，　敬德心歡喜。</div>
<div class='lg-row'>「如汝之所求，　願令果速成，</div>
<div class='lg-row'>汝速成果已，　當還攝受我。」</div>
<div class='lg-row'>菩薩心內許，　要令隨汝願，</div>
<div class='lg-row'>交辭而隨路，　往詣阿羅藍。</div>
<div class='lg-row'>王與諸群屬，　合掌自隨送，</div>
<div class='lg-row'>咸起奇特想，　而還王舍城。</div>
</div></div>
<div class='div-pin'><a id='mulu15' />
<p class='h1'>佛所行讚阿羅藍欝頭藍品第十二</p>
<div class="lg regular" style="margin-left:0em;"><div class='lg-row'>甘蔗月光胄，　到彼寂靜林，</div>
<div class='lg-row'>敬詣於牟尼，　大仙阿羅藍。</div>
<div class='lg-row'>迦藍玄族子，　遠見菩薩來，</div>
<div class='lg-row'>高聲遙讚歎，　安慰言善來。</div>
<div class='lg-row'>合掌交恭敬，　相問安吉不？</div>
<div class='lg-row'>相勞問畢已，　庠序而就坐。</div>
<div class='lg-row'>梵志見太子，　容貌審諦儀，</div>
<div class='lg-row'>沐浴伏其德，　如渴飲甘露。</div>
<div class='lg-row'>舉手告太子：　「久知汝出家，</div>
<div class='lg-row'>斷親愛纏鎖，　猶如象脫羈，</div>
<div class='lg-row'>深智覺慧明，　能免斯毒果。</div>
<div class='lg-row'>古昔明勝王，　捨位付其子，</div>
<div class='lg-row'>如人佩花鬘，　朽故而棄捨；</div>
<div class='lg-row'>未若汝盛年，　不受聖王位。</div>
<div class='lg-row'>觀汝深固志，　堪為正法器，</div>
<div class='lg-row'>當乘智慧舟，　超度生死海。</div>
<div class='lg-row'>凡人誘來學，　審才而後教，</div>
<div class='lg-row'>我今已知汝，　堅固決定志，</div>
<div class='lg-row'>但當任意學，　終無隱於子。」</div>
<div class='lg-row'>太子聞其教，　歡喜而報言：</div>
<div class='lg-row'>「汝以平等心，　善誨無愛憎，</div>
<div class='lg-row'>但當虛心受，　所願便已獲。</div>
<div class='lg-row'>夜行得炬火，　迷方者蒙導，</div>
<div class='lg-row'>度海得輕舟，　我今亦如是。</div>
<div class='lg-row'>今已蒙哀許，　敢問心所疑，</div>
<div class='lg-row'>生老病死患，　云何而可免？」</div>
<div class='lg-row'>爾時阿羅藍，　聞太子所問，</div>
<div class='lg-row'>自以諸經論，　略為其解說：</div>
<div class='lg-row'>「汝是機悟士，　聰中之第一，</div>
<div class='lg-row'>今當聽我說，　生死起滅義。</div>
<div class='lg-row'>性變生老死，　此五為眾生，</div>
<div class='lg-row'>性者為純淨，　轉變者五大。</div>
<div class='lg-row'>我覺及與見，　隨境根名變，</div>
<div class='lg-row'>色聲香味觸，　是等名境界。</div>
<div class='lg-row'>手足語二道，　是五名業根，</div>
<div class='lg-row'>眼耳鼻舌身，　是名為覺根。</div>
<div class='lg-row'>意根兼二義，　亦業亦名覺，</div>
<div class='lg-row'>性轉變為因，　知因者為我。</div>
<div class='lg-row'>迦毘羅仙人，　及弟子眷屬，</div>
<div class='lg-row'>於此我要義，　修學得解脫。</div>
<div class='lg-row'>彼迦毘羅者，　今波闍波提，</div>
<div class='lg-row'>覺知生老死，　是說名為見。</div>
<div class='lg-row'>與上相違者，　說名為不見，</div>
<div class='lg-row'>愚癡業愛欲，　是說為轉輪。</div>
<div class='lg-row'>若住此三種，　是眾生不離，</div>
<div class='lg-row'>不信我疑濫，　不別無方便。</div>
<div class='lg-row'>境界深計著，　纏綿於我所，</div>
<div class='lg-row'>不信顛倒轉，　異作亦異解。</div>
<div class='lg-row'>我說我知覺，　我去來我住，</div>
<div class='lg-row'>如是等計我，　是名我作轉。</div>
<div class='lg-row'>於諸性猶豫，　是非不得實，</div>
<div class='lg-row'>如是不決定，　是說名為疑。</div>
<div class='lg-row'>若說法是我，　說彼即是意，</div>
<div class='lg-row'>亦說覺與業，　諸數復說我。</div>
<div class='lg-row'>如是不分別，　是說名總攬，</div>
<div class='lg-row'>愚黠性變等，　不了名不別。</div>
<div class='lg-row'>禮拜誦諸典，　殺生祀天祠，</div>
<div class='lg-row'>水火等為淨，　而作解脫想，</div>
<div class='lg-row'>如是種種見，　是名無方便。</div>
<div class='lg-row'>愚癡所計著，　意言語覺業，</div>
<div class='lg-row'>及境界計着，　是說名為著。</div>
<div class='lg-row'>諸物悉我所，　是名為攝受。</div>
<div class='lg-row'>如此八種惑，　彌淪於生死，</div>
<div class='lg-row'>諸世間愚夫，　攝受於五節。</div>
<div class='lg-row'>闇癡與大癡，　瞋恚與恐怖，</div>
<div class='lg-row'>嬾惰名為闇，　生死名為癡。</div>
<div class='lg-row'>愛欲名大癡，　大人生惑故，</div>
<div class='lg-row'>懷恨名瞋恚，　心懼名恐怖。</div>
<div class='lg-row'>此愚癡凡夫，　計著於五欲，</div>
<div class='lg-row'>生死大苦本，　輪轉五道生。</div>
<div class='lg-row'>轉生我見聞，　我知我所作，</div>
<div class='lg-row'>緣斯計我故，　隨順生死流。</div>
<div class='lg-row'>此因非性者，　果亦非有性，</div>
<div class='lg-row'>謂彼正思惟，　四法向解脫。</div>
<div class='lg-row'>黠慧與愚闇，　顯現不顯現，</div>
<div class='lg-row'>若知此四法，　能離生老死。</div>
<div class='lg-row'>生老死既盡，　逮得無盡處，</div>
<div class='lg-row'>世間婆羅門，　皆悉依此義，</div>
<div class='lg-row'>修行於梵行，　亦為人廣說。」</div>
<div class='lg-row'>太子聞斯說，　復問阿羅藍：</div>
<div class='lg-row'>「云何為方便？　究竟至何所？</div>
<div class='lg-row'>行何等梵行？　復應齊幾時？</div>
<div class='lg-row'>何故修梵行？　法應至何所？</div>
<div class='lg-row'>如是諸要義，　為我具足說。」</div>
<div class='lg-row'>時彼阿羅藍，　如其經論說，</div>
<div class='lg-row'>自以慧方便，　更為略分別：</div>
<div class='lg-row'>「初離俗出家，　依倚於乞食，</div>
<div class='lg-row'>廣集諸威儀，　奉持於正戒。</div>
<div class='lg-row'>少欲知足止，　精麤任所得，</div>
<div class='lg-row'>樂獨修閑居，　勤習諸經論。</div>
<div class='lg-row'>見貪欲怖畏，　及離欲清涼，</div>
<div class='lg-row'>攝諸根聚落，　安心於寂默。</div>
<div class='lg-row'>離欲惡不善，　欲界諸煩惱，</div>
<div class='lg-row'>遠離生喜樂，　得初覺觀禪。</div>
<div class='lg-row'>既得初禪樂，　及與覺觀心，</div>
<div class='lg-row'>而生奇特想，　愚癡心樂著，</div>
<div class='lg-row'>心依遠離樂，　命終生梵天。</div>
<div class='lg-row'>慧者能自知，　方便止覺觀，</div>
<div class='lg-row'>精勤求上進，　第二禪相應。</div>
<div class='lg-row'>味著彼喜樂，　得生光音天；</div>
<div class='lg-row'>方便離喜樂，　增修第三禪。</div>
<div class='lg-row'>安樂不求勝，　生於遍淨天；</div>
<div class='lg-row'>捨彼意樂者，　逮得第四禪。</div>
<div class='lg-row'>苦樂已俱息，　或生解脫想。</div>
<div class='lg-row'>任彼四禪報，　得生廣果天，</div>
<div class='lg-row'>以彼久壽故，　名之為廣果。</div>
<div class='lg-row'>於彼禪定起，　見有身為過，</div>
<div class='lg-row'>增進修智慧，　厭離第四禪。</div>
<div class='lg-row'>決定增進求，　方便除色欲，</div>
<div class='lg-row'>始自身諸竅，　漸次修虛解。</div>
<div class='lg-row'>終則堅固分，　悉成於空觀，</div>
<div class='lg-row'>略空觀境界，　進觀無量識。</div>
<div class='lg-row'>善於內寂靜，　離我及我所，</div>
<div class='lg-row'>觀察無所有，　是無所有處。</div>
<div class='lg-row'>文闇皮骨離，　野鳥離樊籠，</div>
<div class='lg-row'>遠離於境界，　解脫亦復然。</div>
<div class='lg-row'>是上婆羅門，　離形常不盡，</div>
<div class='lg-row'>慧者應當知，　是為真解脫。</div>
<div class='lg-row'>汝所問方便，　及求解脫者，</div>
<div class='lg-row'>如我上所說，　深信者當學。</div>
<div class='lg-row'>林祇沙仙人，　及與闍那伽，</div>
<div class='lg-row'>毘陀波羅沙，　及餘求道者，</div>
<div class='lg-row'>悉從於此道，　而得真解脫。」</div>
<div class='lg-row'>太子聞彼說，　思惟其義趣，</div>
<div class='lg-row'>發其先宿緣，　而復重請問：</div>
<div class='lg-row'>「聞汝勝智慧，　微妙深細義，</div>
<div class='lg-row'>於知因不捨，　則非究竟道。</div>
<div class='lg-row'>性轉變知因，　說言解脫者，</div>
<div class='lg-row'>我觀是生法，　亦為種子法。</div>
<div class='lg-row'>汝謂我清淨，　則是真解脫；</div>
<div class='lg-row'>若遇因緣會，　則應還復縛。</div>
<div class='lg-row'>猶如彼種子，　時地水火風，</div>
<div class='lg-row'>離散生理乖，　遇緣種復生。</div>
<div class='lg-row'>無知業因愛，　捨則名解者，</div>
<div class='lg-row'>存我諸眾生，　無畢竟解脫。</div>
<div class='lg-row'>處處捨三種，　而復得三勝，</div>
<div class='lg-row'>以我常有故，　彼則微細隨，</div>
<div class='lg-row'>微細過隨故，　心則離方便。</div>
<div class='lg-row'>壽命得長久，　汝謂真解脫，</div>
<div class='lg-row'>汝言離我所，　離者則無有。</div>
<div class='lg-row'>眾數既不離，　云何離求那？</div>
<div class='lg-row'>是故有求那，　當知非解脫。</div>
<div class='lg-row'>求尼與求那，　義異而體一，</div>
<div class='lg-row'>若言相離者，　終無有是處。</div>
<div class='lg-row'>暖色離於火，　別火不可得，</div>
<div class='lg-row'>譬如身之前，　則無有身者。</div>
<div class='lg-row'>如是求那前，　亦無有求尼，</div>
<div class='lg-row'>是故先解脫，　然後為身縛。</div>
<div class='lg-row'>又知因離身，　或知或無知，</div>
<div class='lg-row'>若言有知者，　則應有所知；</div>
<div class='lg-row'>若有所知者，　則非為解脫。</div>
<div class='lg-row'>若言無知者，　我則無所用；</div>
<div class='lg-row'>離我而有知，　我即同木石。</div>
<div class='lg-row'>具知其精麤，　背麤而崇微。</div>
<div class='lg-row'>若能一切捨，　所作則畢竟。」</div>
<div class='lg-row'>於阿羅藍說，　不能悅其心，</div>
<div class='lg-row'>知非一切智，　應行更求勝。</div>
<div class='lg-row'>往詣欝陀仙，　彼亦計有我，</div>
<div class='lg-row'>雖觀細微境，　見想不想過。</div>
<div class='lg-row'>離想非想住，　更無有出塗，</div>
<div class='lg-row'>以眾生至彼，　必當還退轉。</div>
<div class='lg-row'>菩薩求出故，　復捨欝陀仙，</div>
<div class='lg-row'>更求勝妙道，　進登伽闍山，</div>
<div class='lg-row'>城名苦行林，　五比丘先住。</div>
<div class='lg-row'>見彼五比丘，　善攝諸情根，</div>
<div class='lg-row'>持戒修苦行，　居彼苦行林。</div>
<div class='lg-row'>尼連禪河側，　寂靜甚可樂，</div>
<div class='lg-row'>菩薩即於彼，　一處靜思惟。</div>
<div class='lg-row'>五比丘知彼，　精心求解脫，</div>
<div class='lg-row'>盡心加供養，　如敬自在天。</div>
<div class='lg-row'>謙卑而師事，　進止常不離，</div>
<div class='lg-row'>猶如修行者，　諸根隨心轉。</div>
<div class='lg-row'>菩薩勤方便，　當度老病死，</div>
<div class='lg-row'>專心修苦行，　節身而忘餐。</div>
<div class='lg-row'>淨心守齋戒，　行人所不堪，</div>
<div class='lg-row'>寂默而禪思，　遂經歷六年。</div>
<div class='lg-row'>日食一麻米，　形體極消羸，</div>
<div class='lg-row'>欲求度未度，　重惑逾更沈。</div>
<div class='lg-row'>道由慧解成，　不食非其因，</div>
<div class='lg-row'>四體雖微劣，　慧心轉增明。</div>
<div class='lg-row'>神虛體輕微，　名德普流聞，</div>
<div class='lg-row'>猶如月初生，　鳩牟頭華敷。</div>
<div class='lg-row'>溢國勝名流，　士女競來觀，</div>
<div class='lg-row'>苦形如枯木，　垂滿於六年。</div>
<div class='lg-row'>怖畏生死苦，　專求正覺因，</div>
<div class='lg-row'>自惟非由此，　離欲寂觀生。</div>
<div class='lg-row'>「未若我先時，　於閻浮樹下，</div>
<div class='lg-row'>所得未曾有，　當知彼是道。</div>
<div class='lg-row'>道非羸身得，　要須身力求，</div>
<div class='lg-row'>飲食充諸根，　根悅令心安。</div>
<div class='lg-row'>心安順寂靜，　靜為禪定筌，</div>
<div class='lg-row'>由禪知聖法，　法力得難得。</div>
<div class='lg-row'>寂靜離老死，　第一離諸垢，</div>
<div class='lg-row'>如是等妙法，　悉由飲食生。」</div>
<div class='lg-row'>思惟斯義已，　澡浴尼連濱，</div>
<div class='lg-row'>浴已欲出池，　羸劣莫能起，</div>
<div class='lg-row'>天神按樹枝，　舉手攀而出。</div>
<div class='lg-row'>時彼山林側，　有一牧牛長，</div>
<div class='lg-row'>長女名難陀，　淨居天來告：</div>
<div class='lg-row'>「菩薩在林中，　汝應往供養。」</div>
<div class='lg-row'>難陀婆羅闍，　歡喜到其所，</div>
<div class='lg-row'>手貫白珂釧，　身服青染衣。</div>
<div class='lg-row'>青白相映發，　如水淨沈漫，</div>
<div class='lg-row'>信心增<span class='corr'>踊</span>躍，　稽首菩薩足，</div>
<div class='lg-row'>敬奉香乳糜，　惟垂哀愍受。</div>
<div class='lg-row'>菩薩受而食，　彼得現法果，</div>
<div class='lg-row'>食已諸根悅，　堪受於菩提。</div>
<div class='lg-row'>身體蒙光澤，　德問轉崇高，</div>
<div class='lg-row'>如百川增海，　初月日增明。</div>
<div class='lg-row'>五比丘見已，　驚起嫌怪想，</div>
<div class='lg-row'>謂其道心退，　捨而擇善居。</div>
<div class='lg-row'>如人得解脫，　五大悉遠離，</div>
<div class='lg-row'>菩薩獨遊行，　詣彼吉祥樹，</div>
<div class='lg-row'>當於彼樹下，　成等正覺道。</div>
<div class='lg-row'>其地廣平正，　柔澤軟草生，</div>
<div class='lg-row'>安祥師子步，　步步地震動。</div>
<div class='lg-row'>地動感盲龍，　歡喜目開明，</div>
<div class='lg-row'>言曾見先佛，　地動相如今。</div>
<div class='lg-row'>牟尼德尊<span class='corr'>重</span>，　大地所不勝，</div>
<div class='lg-row'>步步足履地，　轟轟震動聲。</div>
<div class='lg-row'>妙光照天下，　猶若朝日明，</div>
<div class='lg-row'>五百群青雀，　右遶空中旋，</div>
<div class='lg-row'>柔軟清涼風，　隨順而迴轉。</div>
<div class='lg-row'>如斯諸瑞相，　悉同過去佛，</div>
<div class='lg-row'>以是知菩薩，　當成正覺道。</div>
<div class='lg-row'>從彼穫草人，　得淨柔軟草，</div>
<div class='lg-row'>布施於樹下，　正身而安坐，</div>
<div class='lg-row'>加趺不傾動，　如龍絞縛身，</div>
<div class='lg-row'>要不起斯坐，　究竟其所作。</div>
<div class='lg-row'>發斯真誓言，　天龍悉歡喜，</div>
<div class='lg-row'>清涼微風起，　草木不鳴條，</div>
<div class='lg-row'>一切諸禽獸，　寂靜悉無聲，</div>
<div class='lg-row'>斯皆是菩薩，　必成覺道相。</div>
</div></div>
<div class='div-pin'><a id='mulu16' />
<p class='h1'>佛所行讚破魔品第十三</p>
<div class="lg regular" style="margin-left:0em;"><div class='lg-row'>仙王族大仙，　於菩提樹下，</div>
<div class='lg-row'>建立堅固誓，　要成解脫道。</div>
<div class='lg-row'>鬼龍諸天眾，　悉皆大歡喜，</div>
<div class='lg-row'>法怨魔天王，　獨憂而不悅。</div>
<div class='lg-row'>五欲自在王，　具諸戰鬪藝，</div>
<div class='lg-row'>憎嫉解脫者，　故名為波旬。</div>
<div class='lg-row'>魔王有三女，　美貌善儀容，</div>
<div class='lg-row'>種種惑人術，　天女中第一。</div>
<div class='lg-row'>第一名欲染，　次名能悅人，</div>
<div class='lg-row'>三名可愛樂，　三女俱時進。</div>
<div class='lg-row'>白父波旬言：　「不審何憂慼？」</div>
<div class='lg-row'>父具以其事，　寫情告諸女：</div>
<div class='lg-row'>「世有大牟尼，　身被大誓鎧，</div>
<div class='lg-row'>執持大我弓，　智慧剛利箭，</div>
<div class='lg-row'>欲戰伏眾生，　破壞我境界。</div>
<div class='lg-row'>我一旦不如，　眾生信於彼，</div>
<div class='lg-row'>悉歸解脫道，　我土則空虛，</div>
<div class='lg-row'>譬如人犯戒，　其身則空虛。</div>
<div class='lg-row'>及慧眼未開，　我國猶得安，</div>
<div class='lg-row'>當往壞其志，　斷截其橋梁。」</div>
<div class='lg-row'>執弓持五箭，　男女眷屬俱，</div>
<div class='lg-row'>詣彼吉安林，　願眾生不安。</div>
<div class='lg-row'>見牟尼靜默，　欲度三有海，</div>
<div class='lg-row'>左手執強弓，　右手彈利箭，</div>
<div class='lg-row'>而告菩薩言：　「汝剎利速起，</div>
<div class='lg-row'>死甚可怖畏，　當修汝自法，</div>
<div class='lg-row'>捨離解脫法，　習戰施福會，</div>
<div class='lg-row'>調伏諸世間，　終得生天樂。</div>
<div class='lg-row'>此道善名稱，　先勝之所行，</div>
<div class='lg-row'>仙王高宗胄，　乞士非所應。</div>
<div class='lg-row'>今若不起者，　且當安汝意，</div>
<div class='lg-row'>慎莫捨要誓，　試我一放箭。</div>
<div class='lg-row'>罣羅月光孫，　亦由我此箭，</div>
<div class='lg-row'>小觸如風吹，　其心發狂亂。</div>
<div class='lg-row'>寂靜苦行仙，　聞我此箭聲，</div>
<div class='lg-row'>心即大恐怖，　惛迷失本性。</div>
<div class='lg-row'>況汝末世中，　望脫我此箭？</div>
<div class='lg-row'>汝今速起者，　幸可得安全。</div>
<div class='lg-row'>此箭毒熾盛，　慷慨而戰掉，</div>
<div class='lg-row'>計力堪箭者，　自安猶尚難，</div>
<div class='lg-row'>況汝不堪箭，　云何能不驚？」</div>
<div class='lg-row'>魔說如斯事，　迫脅於菩薩，</div>
<div class='lg-row'>菩薩心怡然，　不疑亦不怖。</div>
<div class='lg-row'>魔王即放箭，　兼進三玉女，</div>
<div class='lg-row'>菩薩不視箭，　亦不顧三女，</div>
<div class='lg-row'>魔王惕然疑，　心口自相語：</div>
<div class='lg-row'>「曾為雪山女，　射魔醯首羅，</div>
<div class='lg-row'>能令其心變，　而不動菩薩。</div>
<div class='lg-row'>非復以此箭，　及天三玉女，</div>
<div class='lg-row'>所能移其心，　令起於愛恚；</div>
<div class='lg-row'>當更合軍眾，　以力強逼迫。」</div>
<div class='lg-row'>作此思惟時，　魔軍忽然集，</div>
<div class='lg-row'>種種各異形，　執戟持刀劍，</div>
<div class='lg-row'>戟樹捉金杵，　種種戰鬪具。</div>
<div class='lg-row'>猪魚驢馬頭，　駝牛兕虎形，</div>
<div class='lg-row'>師子龍象首，　及餘禽獸類。</div>
<div class='lg-row'>或一身多頭，　或面各一目，</div>
<div class='lg-row'>或復眾多眼，　或大腹長身。</div>
<div class='lg-row'>或羸瘦無腹，　或長脚大膝，</div>
<div class='lg-row'>或大脚肥[蹲-酋+(十/田/ㄙ)]，　或長牙利爪。</div>
<div class='lg-row'>或無頭目面，　或兩足多身，</div>
<div class='lg-row'>或大面傍面，　或作灰土色。</div>
<div class='lg-row'>或似明星光，　或身放烟火，</div>
<div class='lg-row'>或象耳負山，　或被髮裸身。</div>
<div class='lg-row'>或被服皮革，　面色半赤白，</div>
<div class='lg-row'>或著虎皮衣，　或復著蛇皮。</div>
<div class='lg-row'>或腰帶大鈴，　或縈髮螺髻，</div>
<div class='lg-row'>或散髮被身，　或吸人精氣。</div>
<div class='lg-row'>或奪人生命，　或超擲大呼，</div>
<div class='lg-row'>或奔走相逐，　迭自相打害。</div>
<div class='lg-row'>或空中旋轉，　或飛騰樹間，</div>
<div class='lg-row'>或<span class='corr'>呼呷</span>吼喚，　惡聲震天地。</div>
<div class='lg-row'>如是諸惡類，　圍遶菩提樹，</div>
<div class='lg-row'>或欲擘裂身，　或復欲吞噉。</div>
<div class='lg-row'>四面放火然，　烟焰盛衝天，</div>
<div class='lg-row'>狂風四激起，　山林普震動。</div>
<div class='lg-row'>風火烟塵合，　黑闇無所見，</div>
<div class='lg-row'>愛法諸天人，　及諸龍鬼等，</div>
<div class='lg-row'>悉皆忿魔眾，　瞋恚血淚流。</div>
<div class='lg-row'>淨居諸天眾，　見魔亂菩薩，</div>
<div class='lg-row'>離欲無瞋心，　哀愍而傷彼，</div>
<div class='lg-row'>悉來見菩薩，　端坐不傾動。</div>
<div class='lg-row'>無量魔圍繞，　惡聲動天地，</div>
<div class='lg-row'>菩薩安靖默，　光顏無異相。</div>
<div class='lg-row'>猶如師子王，　處於群獸中，</div>
<div class='lg-row'>皆歎嗚呼呼！　奇特未曾有。</div>
<div class='lg-row'>魔眾相駈策，　各進其威力，</div>
<div class='lg-row'>迭共相催切，　須臾令摧滅，</div>
<div class='lg-row'>裂目而切齒，　亂飛而超摧。</div>
<div class='lg-row'>菩薩默然觀，　如看童兒戲，</div>
<div class='lg-row'>眾魔益忿恚，　倍增戰鬪力。</div>
<div class='lg-row'>抱石不能舉，　舉者不能下，</div>
<div class='lg-row'>飛矛戟利矟，　凝虛而不下，</div>
<div class='lg-row'>雷震雨大雹，　化成五色花，</div>
<div class='lg-row'>惡龍蛇[口*孫]毒，　化成香風氣。</div>
<div class='lg-row'>諸種種形類，　欲害菩薩者，</div>
<div class='lg-row'>不能令傾動，　隨事還自傷。</div>
<div class='lg-row'>魔王有姊妹，　名彌伽迦利，</div>
<div class='lg-row'>手執髑髏器，　在於菩薩前，</div>
<div class='lg-row'>作種種異儀，　婬惑亂菩薩。</div>
<div class='lg-row'>如是等魔眾，　種種醜類身，</div>
<div class='lg-row'>作種種惡聲，　欲恐怖菩薩，</div>
<div class='lg-row'>不能動一毛，　諸魔悉憂慼。</div>
<div class='lg-row'>空中負多神，　隱身出音聲：</div>
<div class='lg-row'>「我見大牟尼，　心無怨恨想，</div>
<div class='lg-row'>眾魔惡毒心，　無怨處生怨。</div>
<div class='lg-row'>愚癡諸惡魔，　徒勞無所為，</div>
<div class='lg-row'>當捨恚害心，　寂靜默然住。</div>
<div class='lg-row'>汝不能口氣，　吹動須彌山，</div>
<div class='lg-row'>火冷水熾然，　地性平軟濡；</div>
<div class='lg-row'>不能壞菩薩，　歷劫修善果。</div>
<div class='lg-row'>菩薩正思惟，　精進勤方便，</div>
<div class='lg-row'>淨智慧光明，　慈悲於一切。</div>
<div class='lg-row'>此四妙功德，　無能中斷截，</div>
<div class='lg-row'>而為作留難，　不成正覺道？</div>
<div class='lg-row'>如日千光明，　必除世間闇，</div>
<div class='lg-row'>鑽木而得火，　掘地而得水，</div>
<div class='lg-row'>精勤正方便，　無求而不獲。</div>
<div class='lg-row'>世間無救護，　中貪恚癡毒，</div>
<div class='lg-row'>哀愍眾生故，　求智慧良藥。</div>
<div class='lg-row'>為世除苦患，　汝云何惱亂？</div>
<div class='lg-row'>世間諸癡惑，　悉皆著邪徑，</div>
<div class='lg-row'>菩薩習正路，　欲引導眾生，</div>
<div class='lg-row'>惱亂世尊師，　是則大不可。</div>
<div class='lg-row'>如大曠野中，　欺誑商人導，</div>
<div class='lg-row'>眾生墮大冥，　莫知所至處，</div>
<div class='lg-row'>為燃智慧燈，　云何欲令滅？</div>
<div class='lg-row'>眾生悉漂沒，　生死之大海，</div>
<div class='lg-row'>為脩智慧舟，　云何欲令沒？</div>
<div class='lg-row'>忍辱為法芽，　固志為法根，</div>
<div class='lg-row'>律儀戒為地，　覺正為枝幹，</div>
<div class='lg-row'>智慧之大樹，　無上法為菓，</div>
<div class='lg-row'>蔭護諸眾生，　云何而欲伐？</div>
<div class='lg-row'>貪恚癡枷鎖，　軛縛於眾生，</div>
<div class='lg-row'>長劫修苦行，　為解眾生縛，</div>
<div class='lg-row'>決定成於今，　於此正基坐，</div>
<div class='lg-row'>如過去諸佛，　堅竪金剛臺，</div>
<div class='lg-row'>諸方悉輕動，　惟此地安隱。</div>
<div class='lg-row'>能堪受妙定，　非汝所能壞，</div>
<div class='lg-row'>但當輕下心，　除諸憍慢意，</div>
<div class='lg-row'>應修智識想，　忍辱而奉事。」</div>
<div class='lg-row'>魔聞空中聲，　見菩薩安靜，</div>
<div class='lg-row'>慚愧離憍慢，　復道還天上。</div>
<div class='lg-row'>魔眾悉憂慼，　崩潰失威武，</div>
<div class='lg-row'>鬪戰諸器仗，　縱橫棄林野，</div>
<div class='lg-row'>如人殺怨主，　怨黨悉摧碎。</div>
<div class='lg-row'>眾魔既退散，　菩薩心虛靜，</div>
<div class='lg-row'>日光倍增明，　塵霧悉除滅。</div>
<div class='lg-row'>月明眾星朗，　無復諸闇障，</div>
<div class='lg-row'>空中雨天花，　以供養菩薩。</div>
</div></div>
<div class='div-pin'><a id='mulu17' />
<p class='h1'>佛所行讚阿惟三菩提品第十四</p>
<div class="lg regular" style="margin-left:0em;"><div class='lg-row'>菩薩降魔已，　志固心安隱，</div>
<div class='lg-row'>求盡第一義，　入於深妙禪。</div>
<div class='lg-row'>自在諸三昧，　次第現在前，</div>
<div class='lg-row'>初夜入正受，　憶念過去生。</div>
<div class='lg-row'>從某處某名，　而來生於此，</div>
<div class='lg-row'>如是百千萬，　死生悉了知。</div>
<div class='lg-row'>受生死無量，　一切眾生類，</div>
<div class='lg-row'>悉曾為親屬，　而起大悲心。</div>
<div class='lg-row'>大悲心念已，　又觀彼眾生，</div>
<div class='lg-row'>輪迴六趣中，　生死無窮極。</div>
<div class='lg-row'>虛偽無堅固，　如芭蕉夢幻，</div>
<div class='lg-row'>即於中夜時，　逮得淨天眼。</div>
<div class='lg-row'>見一切眾生，　如觀鏡中像，</div>
<div class='lg-row'>眾生生生死，　貴賤與貧富。</div>
<div class='lg-row'>清淨不淨業，　隨受苦樂報，</div>
<div class='lg-row'>觀察惡業者，　當生惡趣中。</div>
<div class='lg-row'>修習善業者，　生於人天中，</div>
<div class='lg-row'>若生地獄者，　受無量種苦。</div>
<div class='lg-row'>吞飲於洋銅，　鐵槍貫其體，</div>
<div class='lg-row'>投之沸鑊湯，　駈入盛火聚。</div>
<div class='lg-row'>長牙群犬食，　利[口*(隹/乃)]鳥啄腦，</div>
<div class='lg-row'>畏火赴叢林，　劍葉截其體。</div>
<div class='lg-row'>利刀解其身，　或利斧斫剉，</div>
<div class='lg-row'>受斯極苦毒，　業行不令死。</div>
<div class='lg-row'>樂修不淨業，　極苦受其報，</div>
<div class='lg-row'>味著須臾頃，　苦報甚久長。</div>
<div class='lg-row'>戲笑種禍因，　號泣而受罪，</div>
<div class='lg-row'>惡業諸眾生，　若見自報者。</div>
<div class='lg-row'>氣脉則應斷，　恐怖崩血死，</div>
<div class='lg-row'>造諸畜生業，　業種種各異。</div>
<div class='lg-row'>死墮畜生道，　種種各異身，</div>
<div class='lg-row'>或為皮肉死，　毛角骨尾羽。</div>
<div class='lg-row'>更互相殘殺，　親戚還相噉，</div>
<div class='lg-row'>負重而抱軛，　鞭策鉤錐刺。</div>
<div class='lg-row'>傷體膿血流，　飢渴莫能解，</div>
<div class='lg-row'>展轉相殘殺，　無有自在力，</div>
<div class='lg-row'>虛空水陸中，　逃死亦無處。</div>
<div class='lg-row'>慳貪增上者，　生於餓鬼趣，</div>
<div class='lg-row'>巨身如大山，　咽孔猶針鼻，</div>
<div class='lg-row'>飢渴火毒然，　還自燒其身。</div>
<div class='lg-row'>求者慳不與，　或遮人惠施，</div>
<div class='lg-row'>生彼餓鬼中，　求食不能得，</div>
<div class='lg-row'>不淨人所棄，　欲食而變失。</div>
<div class='lg-row'>若人聞慳貪，　苦報如是者，</div>
<div class='lg-row'>割肉以施人，　如彼尸毘王。</div>
<div class='lg-row'>或生人道中，　身處於行廁。</div>
<div class='lg-row'>動轉極大苦，　出胎生恐怖，</div>
<div class='lg-row'>軟身觸外物，　猶如刀劍截。</div>
<div class='lg-row'>任彼宿業分，　無時不有死，</div>
<div class='lg-row'>勤苦而求生，　得生長受苦。</div>
<div class='lg-row'>乘福生天者，　渴愛常燒身，</div>
<div class='lg-row'>福盡命終時，　衰死五相至。</div>
<div class='lg-row'>猶如樹華萎，　枯悴失光澤，</div>
<div class='lg-row'>眷屬存亡分，　悲苦莫能留。</div>
<div class='lg-row'>宮殿廓然空，　玉女悉遠離，</div>
<div class='lg-row'>坐臥塵土中，　悲泣相戀慕。</div>
<div class='lg-row'>生者哀墮落，　死者戀生悲，</div>
<div class='lg-row'>精勤修苦行，　貪求生天樂，</div>
<div class='lg-row'>既有如此苦，　鄙哉何可貪？</div>
<div class='lg-row'>大方便所得，　不免別離苦，</div>
<div class='lg-row'>嗚呼諸天人，　脩短無差別。</div>
<div class='lg-row'>積劫修苦行，　永離於愛欲，</div>
<div class='lg-row'>謂決定長存，　而今悉墮落。</div>
<div class='lg-row'>地獄受眾苦，　畜生相殘殺，</div>
<div class='lg-row'>餓鬼飢渴逼，　人間疲渴愛，</div>
<div class='lg-row'>雖云諸天樂，　別離最大苦。</div>
<div class='lg-row'>迷惑生世間，　無一蘇息處，</div>
<div class='lg-row'>嗚呼生死海，　輪轉無窮已，</div>
<div class='lg-row'>眾生沒長流，　漂泊無所依。</div>
<div class='lg-row'>如是淨天眼，　觀察於五道，</div>
<div class='lg-row'>虛偽不堅固，　如芭蕉泡沫，</div>
<div class='lg-row'>即彼第三夜，　入於深正受。</div>
<div class='lg-row'>觀察諸世間，　輪轉苦自性，</div>
<div class='lg-row'>數數生老死，　其數無有量，</div>
<div class='lg-row'>貪欲癡闇障，　莫知所由出。</div>
<div class='lg-row'>正念內思惟，　生死何從起？</div>
<div class='lg-row'>決定知老死，　必由生所致，</div>
<div class='lg-row'>如人有身故，　則有身痛隨。</div>
<div class='lg-row'>又觀生何因？　見從諸有業，</div>
<div class='lg-row'>天眼觀有業，　非自在天生。</div>
<div class='lg-row'>非自性非我，　亦復非無因，</div>
<div class='lg-row'>如破竹初節，　餘節則無難。</div>
<div class='lg-row'>既見生死因，　漸次見真實，</div>
<div class='lg-row'>有業從取生，　猶如火得薪。</div>
<div class='lg-row'>取以愛為因，　如小火焚山，</div>
<div class='lg-row'>知愛從受生，　覺苦樂求安。</div>
<div class='lg-row'>飢渴求飲食，　受生愛亦然，</div>
<div class='lg-row'>諸受觸為因，　三等苦樂生。</div>
<div class='lg-row'>鑽燧加人功，　則得火為用，</div>
<div class='lg-row'>觸從六入生，　盲無明覺故。</div>
<div class='lg-row'>六入名色起，　如芽長莖葉，</div>
<div class='lg-row'>名色由識生，　如種芽葉生。</div>
<div class='lg-row'>識還從名色，　展轉更無餘，</div>
<div class='lg-row'>緣識生名色，　緣名色生識。</div>
<div class='lg-row'>猶人船俱進，　水陸更相運，</div>
<div class='lg-row'>如識生名色，　名色生諸根。</div>
<div class='lg-row'>諸根生於觸，　觸復生於受，</div>
<div class='lg-row'>受生於愛欲，　愛欲生於取。</div>
<div class='lg-row'>取生於業有，　有則生於生，</div>
<div class='lg-row'>生生於老死，　輪迴周無窮。</div>
<div class='lg-row'>眾生因緣起，　正覺悉覺知，</div>
<div class='lg-row'>決定正覺已，　生盡老死滅。</div>
<div class='lg-row'>有滅則生滅，　取滅則有滅，</div>
<div class='lg-row'>愛滅則取滅，　受滅則愛滅。</div>
<div class='lg-row'>觸滅則受滅，　六入滅觸滅，</div>
<div class='lg-row'>一切入滅盡，　由於名色滅。</div>
<div class='lg-row'>識滅名色滅，　行滅則識滅，</div>
<div class='lg-row'>癡滅則行滅，　大仙正覺成。</div>
<div class='lg-row'>如是正覺成，　佛則興世間，</div>
<div class='lg-row'>正見等八道，　坦然平直路，</div>
<div class='lg-row'>畢竟無我所，　如薪盡火滅。</div>
<div class='lg-row'>所作者已作，　得先正覺道，</div>
<div class='lg-row'>究竟第一義，　入大仙人室。</div>
<div class='lg-row'>闇謝明相生，　動靜悉寂默，</div>
<div class='lg-row'>逮得無盡法，　一切智明朗。</div>
<div class='lg-row'>大仙德淳厚，　地為普震動，</div>
<div class='lg-row'>宇宙悉清明，　天龍神雲集，</div>
<div class='lg-row'>空中奏天樂，　以供養於法。</div>
<div class='lg-row'>微風清涼起，　無雲雨香雨，</div>
<div class='lg-row'>妙華非時敷，　甘菓違節熟。</div>
<div class='lg-row'>摩訶曼陀羅，　種種天寶花，</div>
<div class='lg-row'>從空而亂下，　供養牟尼尊。</div>
<div class='lg-row'>異類諸眾生，　各慈心相向，</div>
<div class='lg-row'>恐怖悉消除，　無諸恚慢心。</div>
<div class='lg-row'>一切諸世間，　皆同漏盡人，</div>
<div class='lg-row'>諸天樂解脫，　惡道暫安寧，</div>
<div class='lg-row'>煩惱暫休息，　智月漸增明。</div>
<div class='lg-row'>甘蔗族仙人，　諸有生天者，</div>
<div class='lg-row'>見佛出興世，　歡喜充滿身，</div>
<div class='lg-row'>即於天宮殿，　雨花以供養。</div>
<div class='lg-row'>諸天神鬼龍，　同聲嘆佛德，</div>
<div class='lg-row'>世人見供養，　及聞讚嘆聲，</div>
<div class='lg-row'>一切皆隨喜，　踊躍不自勝。</div>
<div class='lg-row'>唯有魔天王，　心生大憂苦。</div>
<div class='lg-row'>佛於彼七日，　禪思心清淨，</div>
<div class='lg-row'>觀察菩提樹，　瞪視目不瞬。</div>
<div class='lg-row'>「我依於此處，　得遂宿心願。」</div>
<div class='lg-row'>安住無我法，　佛眼觀眾生，</div>
<div class='lg-row'>發上哀愍心，　欲令得清淨。</div>
<div class='lg-row'>貪恚癡邪見，　飄流沒其心，</div>
<div class='lg-row'>解脫甚深妙，　何由能得宣？</div>
<div class='lg-row'>捨離勤方便，　安住於默然。</div>
<div class='lg-row'>顧惟本誓願，　復生說法心，</div>
<div class='lg-row'>觀察諸眾生，　煩惱孰增微。</div>
<div class='lg-row'>梵天知其念，　法應請而轉，</div>
<div class='lg-row'>普放梵光明，　為度苦眾生，</div>
<div class='lg-row'>來見牟尼尊。　說法大人相，</div>
<div class='lg-row'>妙義悉顯現，　安住實智中，</div>
<div class='lg-row'>離於留難過。　無諸虛偽心，</div>
<div class='lg-row'>恭敬心歡喜，　合掌勸請言：</div>
<div class='lg-row'>「世間何福慶，　遭遇大世尊！</div>
<div class='lg-row'>一切眾生類，　塵穢滓雜心，</div>
<div class='lg-row'>或有重煩惱，　或煩惱輕微。</div>
<div class='lg-row'>世尊已免度，　生死大苦海，</div>
<div class='lg-row'>願當濟度彼，　沈溺諸眾生。</div>
<div class='lg-row'>如世間義士，　得利與物同，</div>
<div class='lg-row'>世尊得法利，　唯應濟眾生。</div>
<div class='lg-row'>凡人多自利，　彼我兼利難，</div>
<div class='lg-row'>唯願垂慈悲，　為世難中難。」</div>
<div class='lg-row'>如是勸請已，　奉辭還梵天。</div>
<div class='lg-row'>佛以梵天請，　心悅嘉其誠，</div>
<div class='lg-row'>長養大悲心，　增其說法情。</div>
<div class='lg-row'>念當行乞食，　四王咸奉鉢，</div>
<div class='lg-row'>如來為法故，　受四合成一。</div>
<div class='lg-row'>時有商人行，　善友天神告：</div>
<div class='lg-row'>「大仙牟尼尊，　在彼山林中，</div>
<div class='lg-row'>世間良福田，　汝應往供養。」</div>
<div class='lg-row'>聞命大歡喜，　奉施於初飯。</div>
<div class='lg-row'>食已顧思惟：　「誰應先聞法？</div>
<div class='lg-row'>唯有阿羅藍，　欝頭羅摩子，</div>
<div class='lg-row'>彼堪受正法，　而今已命終；</div>
<div class='lg-row'>次有五比丘，　應聞初說法。」</div>
<div class='lg-row'>欲說寂滅法，　如日光除冥，</div>
<div class='lg-row'>行詣波羅㮈，　古仙人住處。</div>
<div class='lg-row'>牛王目平視，　安庠師子步，</div>
<div class='lg-row'>為度眾生故，　往詣迦尸城，</div>
<div class='lg-row'>步步獸王顧，　顧瞻菩提林。</div>
</div></div>
<div class='div-pin'><a id='mulu18' />
<p class='h1'>佛所行讚轉法輪品第十五</p><p style="margin-left:0em;text-indent:0em" class="lg-abnormal"><div class='lg-row'>如來善寂靜，　光明顯照曜，</div>
<div class='lg-row'>嚴儀獨遊步，　猶若大眾隨。</div>
<div class='lg-row'>道逢一梵志，　其名憂波迦，</div>
<div class='lg-row'>執持比丘儀，　恭立於路傍。</div>
<div class='lg-row'>欣遇未曾有，　合掌而啟問：</div>
<div class='lg-row'>「群生皆染著，　而有無著容，</div>
<div class='lg-row'>世間心動搖，　而獨靜諸根，</div>
<div class='lg-row'>光顏如滿月，　似味甘露津，</div>
<div class='lg-row'>容貌大人相，　慧力自在王，</div>
<div class='lg-row'>所作必已辦，　為宗稟何師？」</div>
<div class='lg-row'>答言：「我無師，　無宗無所勝，</div>
<div class='lg-row'>自悟甚深法，　得人所不得。</div>
<div class='lg-row'>人之所應覺，　舉世無覺者，</div>
<div class='lg-row'>我今悉自覺，　是故名正覺。</div>
<div class='lg-row'>煩惱如怨家，　伏以智慧劍，</div>
<div class='lg-row'>是故世所稱，　名之為最勝。</div>
<div class='lg-row'>當詣波羅㮈，　擊甘露法鼓，</div>
<div class='lg-row'>無慢不存名，　亦不求利樂。</div>
<div class='lg-row'>唯為宣正法，　拔濟苦眾生，</div>
<div class='lg-row'>以昔發弘誓，　度諸未度者。</div>
<div class='lg-row'>誓果成於今，　當遂其本願，</div>
<div class='lg-row'>當財自供已，　不稱名義士。</div>
<div class='lg-row'>兼利於天下，　乃名大丈夫，</div>
<div class='lg-row'>臨危不濟溺，　豈云勇健士？</div>
<div class='lg-row'>疾病不救療，　何名為良醫？</div>
<div class='lg-row'>見迷不示路，　孰云善導師？</div>
<div class='lg-row'>如燈照幽冥，　無心而自明，</div>
<div class='lg-row'>如來然慧燈，　無諸求欲情。</div>
<div class='lg-row'>鑽燧必得火，　穴中風自然，</div>
<div class='lg-row'>穿地必得水，　此皆理自然。</div>
<div class='lg-row'>一切諸牟尼，　成道必伽耶，</div>
<div class='lg-row'>亦同迦尸國，　而轉正法輪。」</div>
<div class='lg-row'>梵志憂波迦，　嗚呼嘆奇特，</div>
<div class='lg-row'>隨心先所期，　從路各分乖，</div>
<div class='lg-row'>計念未曾有，　步步顧踟蹰。</div>
<div class='lg-row'>如來漸前行，　至於迦尸城，</div>
<div class='lg-row'>其地勝莊嚴，　如天帝釋宮，</div>
<div class='lg-row'>恒河波羅㮈，　二水雙流間。</div>
<div class='lg-row'>林木花果茂，　禽獸同群遊，</div>
<div class='lg-row'>閑寂無喧俗，　古仙人所居。</div>
<div class='lg-row'>如來光照耀，　倍增其鮮明，</div>
<div class='lg-row'>憍隣如族子，　次十力迦葉，</div>
<div class='lg-row'>三名婆澁波，　四阿濕波誓，</div>
<div class='lg-row'>五名跋陀羅，　習苦樂山林。</div>
<div class='lg-row'>遠見如來至，　集坐共議言：</div>
<div class='lg-row'>「瞿曇染世樂，　放捨諸苦行，</div>
<div class='lg-row'>今復還至此，　慎勿起奉迎，</div>
<div class='lg-row'>亦莫禮問訊，　供給其所須，</div>
<div class='lg-row'>已壞本誓故，　不應受供養。</div>
<div class='lg-row'>凡人見來賓，　應修先後宜，</div>
<div class='lg-row'>且為設床座，　任彼之所安。」</div>
<div class='lg-row'>作此要言已，　各各正基坐，</div>
<div class='lg-row'>如來漸次至，　不覺違要言，</div>
<div class='lg-row'>有請讓其坐，　有為攝衣鉢，</div>
<div class='lg-row'>有為洗摩足，　有請問所須，</div>
<div class='lg-row'>如是等種種，　尊敬師奉事，</div>
<div class='lg-row'>唯不捨其族，　猶稱瞿曇名。</div>
<div class='lg-row'>世尊告彼言：　「莫稱我本性，</div>
<div class='lg-row'>於阿羅呵所，　而生褻慢言。</div>
<div class='lg-row'>於敬不敬者，　我心悉平等，</div>
<div class='lg-row'>汝等心不恭，　當自招其罪。</div>
<div class='lg-row'>佛能度世間，　是故稱為佛。</div>
<div class='lg-row'>於一切眾生，　等心如子想，</div>
<div class='lg-row'>而稱本名字，　如得慢父罪。」</div>
<div class='lg-row'>佛以大悲心，　哀愍而告彼，</div>
<div class='lg-row'>彼率愚騃心，　不信正真覺。</div>
<div class='lg-row'>言先修苦行，　猶尚無所得，</div>
<div class='lg-row'>今恣身口樂，　何因得成佛？</div>
<div class='lg-row'>如是等疑惑，　不信得佛道，</div>
<div class='lg-row'>究竟真實義，　一切智具足。</div>
<div class='lg-row'>如來即為彼，　略說其要道：</div>
<div class='lg-row'>「愚夫習苦行，　樂行悅諸根，</div>
<div class='lg-row'>見彼二差別，　斯則為大過，</div>
<div class='lg-row'>非是正真道，　以違解脫故。</div>
<div class='lg-row'>疲身修苦行，　其心猶馳亂，</div>
<div class='lg-row'>尚不生世智，　況能超諸根？</div>
<div class='lg-row'>如以水燃燈，　終無破闇期，</div>
<div class='lg-row'>疲身修慧燈，　不能壞愚癡。</div>
<div class='lg-row'>朽木而求火，　徒勞而弗獲，</div>
<div class='lg-row'>鑽<span class='corr'>燧</span>人方便，　即得火為用。</div>
<div class='lg-row'>求道非苦身，　而得甘露法，</div>
<div class='lg-row'>著欲為非義，　愚癡障慧明。</div>
<div class='lg-row'>尚不了經論，　況得離欲道？</div>
<div class='lg-row'>如人得重病，　食不隨病食；</div>
<div class='lg-row'>無知之重病，　著欲豈能除？</div>
<div class='lg-row'>放火於曠野，　乾草增猛風，</div>
<div class='lg-row'>火盛孰能滅，　貪愛火亦然。</div>
<div class='lg-row'>我已離二邊，　心存於中道，</div>
<div class='lg-row'>眾苦畢竟息，　安靜離諸過。</div>
<div class='lg-row'>正見踰日光，　平等覺觀佛，</div>
<div class='lg-row'>正語為舍宅，　遊戲正業林，</div>
<div class='lg-row'>正命為豐姿，　方便正修塗，</div>
<div class='lg-row'>正念為城郭，　正定為床座，</div>
<div class='lg-row'>八道坦平正，</div>
<div class='lg-row'>免脫生死苦。　從此塗出者，</div>
<div class='lg-row'>所作已究竟，　不墮於此彼。</div>
<div class='lg-row'>二世苦數中，　三界純苦聚，</div>
<div class='lg-row'>唯此道能滅，　本所未曾聞，</div>
<div class='lg-row'>正法清淨眼，　等見解脫道，</div>
<div class='lg-row'>唯我今始超。　生老病死苦，</div>
<div class='lg-row'>愛離怨憎會，　所求事不果，</div>
<div class='lg-row'>及餘種種苦，　離欲未離欲，</div>
<div class='lg-row'>有身及無身，　離淨功德者，</div>
<div class='lg-row'>略說斯皆苦。　猶如盛火息，</div>
<div class='lg-row'>雖微不捨熱，　寂靜微細我，</div>
<div class='lg-row'>大苦性猶存，　貪等諸煩惱，</div>
<div class='lg-row'>及種種業過，　是則為苦因，</div>
<div class='lg-row'>捨離則苦滅。　猶如諸種子，</div>
<div class='lg-row'>離於地水等，　眾緣不和合，</div>
<div class='lg-row'>芽葉則不生。　有有性相續，</div>
<div class='lg-row'>從天至惡趣，　輪廻而不息，</div>
<div class='lg-row'>斯由貪欲生，　軟中上差降，</div>
<div class='lg-row'>種種業為因。　若滅於貪等，</div>
<div class='lg-row'>則無有相續，　種種業盡者，</div>
<div class='lg-row'>差別苦長息。　此有則彼有，</div>
<div class='lg-row'>此滅則彼滅，　無生老病死，</div>
<div class='lg-row'>無地水火風。　亦無初中邊，</div>
<div class='lg-row'>亦非欺誑法，　賢聖之所住，</div>
<div class='lg-row'>無盡之寂滅。　所說八正道，</div>
<div class='lg-row'>是方便非餘，　世間所不見，</div>
<div class='lg-row'>彼彼長迷惑。　我知苦斷集，</div>
<div class='lg-row'>證滅修正道，　觀此四真諦，</div>
<div class='lg-row'>遂成等正覺。</div>
<div class='lg-row'>謂我已知苦，　已斷有漏因，</div>
<div class='lg-row'>已滅盡作證，　已修八正道。</div>
<div class='lg-row'>已知四真諦，　清淨法眼成，</div>
<div class='lg-row'>於此四真諦，　未生平等眼。</div>
<div class='lg-row'>不名得解脫，　不言作已作，</div>
<div class='lg-row'>亦不言一切，　真實知覺成。</div>
<div class='lg-row'>已知真諦故，　自知得解脫，</div>
<div class='lg-row'>自知作已作，　自知等正覺。」</div>
<div class='lg-row'>說是真實時，　憍憐族姓子，</div>
<div class='lg-row'>八萬諸天眾，　究竟真實義，</div>
<div class='lg-row'>遠離諸塵垢，　清淨法眼成。</div>
<div class='lg-row'>天人師知彼，　所作事已作，</div>
<div class='lg-row'>歡喜師子吼，　問憍憐如來。</div>
<div class='lg-row'>憍憐即白佛：　「已知大師法。」</div>
<div class='lg-row'>以彼知法故，　名阿若憍憐，</div>
<div class='lg-row'>於佛弟子中，　最先第一悟。</div>
<div class='lg-row'>彼知正法聲，　聞於諸地神，</div>
<div class='lg-row'>咸共舉聲唱：　「善哉見深法。</div>
<div class='lg-row'>如來於今日，　轉未曾所轉，</div>
<div class='lg-row'>普為諸天人，　廣開甘露門。</div>
<div class='lg-row'>淨戒為眾輻，　調伏寂定齊，</div>
<div class='lg-row'>堅固智為輞，　慚愧楔其間。</div>
<div class='lg-row'>正念以為轂，　成真實法輪，</div>
<div class='lg-row'>正真出三界，　不退從邪師。」</div>
<div class='lg-row'>如是地神唱，　虛空神傳稱，</div>
<div class='lg-row'>諸天轉讚嘆，　乃至徹梵天。</div>
<div class='lg-row'>三界諸天神，　始聞大仙說，</div>
<div class='lg-row'>展轉驚相告，　普聞佛興世。</div>
<div class='lg-row'>廣為群生類，　轉寂靜法輪，</div>
<div class='lg-row'>風霽雲霧除，　空中雨天華，</div>
<div class='lg-row'>諸天奏天樂，　嘉歎未曾有。</div>
</p></div>
<p class='juan'>佛所行讚卷第三</p>
</div><!-- end of div[@id='body'] -->
</body></html>