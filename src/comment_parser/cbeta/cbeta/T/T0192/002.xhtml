<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛所行讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />佛所行讚卷第二<span class='note-inline'>(亦云佛本行經)</span></p><p class="byline">馬鳴菩薩造</p><p class="byline">北涼天竺三藏曇無讖譯</p>
<div class='div-pin'><a id='mulu8' />
<p class='h1'>車匿還品第六</p>
<div class="lg regular" style="margin-left:0em;"><div class='lg-row'>須臾夜已過，　眾生眼光出，</div>
<div class='lg-row'>顧見林樹間，　跋伽仙人處。</div>
<div class='lg-row'>林流極清曠，　禽獸親附人，</div>
<div class='lg-row'>太子見心喜，　形勞自然息。</div>
<div class='lg-row'>此則為祥瑞，　必獲未曾利，</div>
<div class='lg-row'>又見彼仙人，　是所應供養，</div>
<div class='lg-row'>并自護其儀，　滅除高慢跡。</div>
<div class='lg-row'>下馬手摩頭，　汝今已度我。</div>
<div class='lg-row'>「慈目視車匿，　猶清涼水洗，</div>
<div class='lg-row'>駿足馳若飛，　汝常係馬後。</div>
<div class='lg-row'>感汝深敬勤，　精勤無懈惓，</div>
<div class='lg-row'>餘事不足計，　唯取汝真心。</div>
<div class='lg-row'>心敬形堪勤，　此二今始見，</div>
<div class='lg-row'>人有心至誠，　身力無所堪。</div>
<div class='lg-row'>力堪心不至，　汝今二俱備，</div>
<div class='lg-row'>捐棄世榮利，　進步隨我來。</div>
<div class='lg-row'>何人不向利？　無利親戚離，</div>
<div class='lg-row'>汝今空隨我，　不求現世報。</div>
<div class='lg-row'>夫人生育子，　為以紹宗嗣，</div>
<div class='lg-row'>所以奉敬王，　為以報恩養。</div>
<div class='lg-row'>一切皆求利，　汝獨背利遊。</div>
<div class='lg-row'>至言不煩多，　今當略告汝，</div>
<div class='lg-row'>汝事我已畢，　今且乘馬還。</div>
<div class='lg-row'>自我長夜來，　所求處今得。」</div>
<div class='lg-row'>即脫寶瓔珞，　以授於車匿，</div>
<div class='lg-row'>具持是賜汝，　以慰汝憂悲。</div>
<div class='lg-row'>寶冠頂摩尼，　光明照其身，</div>
<div class='lg-row'>即脫置掌中，　如日曜須彌。</div>
<div class='lg-row'>「車匿持此珠，　還歸父王所，</div>
<div class='lg-row'>持珠禮王足，　以表我虔心。</div>
<div class='lg-row'>為我啟請王，　願捨愛戀情，</div>
<div class='lg-row'>為脫生老死，　故入苦行林。</div>
<div class='lg-row'>亦不求生天，　非無仰戀心，</div>
<div class='lg-row'>亦不懷結恨，　唯欲捨憂悲。</div>
<div class='lg-row'>長夜集恩愛，　要當有別離，</div>
<div class='lg-row'>以有當離故，　故求解脫因。</div>
<div class='lg-row'>若得解脫者，　永無離親期，</div>
<div class='lg-row'>為斷憂出家，　勿為子生憂；</div>
<div class='lg-row'>五欲為憂根，　應憂著欲者。</div>
<div class='lg-row'>乃祖諸勝王，　堅固志不移，</div>
<div class='lg-row'>今我襲餘財，　唯法捨非宜。</div>
<div class='lg-row'>夫人命終時，　財產悉遺子，</div>
<div class='lg-row'>子多貪俗利，　而我樂法財。</div>
<div class='lg-row'>若言年少壯，　非是遊學時，</div>
<div class='lg-row'>當知求正法，　無時非為時。</div>
<div class='lg-row'>無常無定期，　死怨常隨伺，</div>
<div class='lg-row'>是故我今日，　決定求法時。</div>
<div class='lg-row'>如上諸所啟，　汝悉為我宣，</div>
<div class='lg-row'>唯願今父王，　不復我顧戀。</div>
<div class='lg-row'>若以形毀我，　令王割愛者，</div>
<div class='lg-row'>汝慎勿惜言，　使王念不絕。」</div>
<div class='lg-row'>車匿奉教勅，　悲塞情惛迷，</div>
<div class='lg-row'>合掌而䠒跪，　還答太子言：</div>
<div class='lg-row'>「如勅具宣言，　恐更增憂悲，</div>
<div class='lg-row'>憂悲增轉深，　如象溺深泥。</div>
<div class='lg-row'>決定恩愛乖，　有心孰不哀？</div>
<div class='lg-row'>金石尚摧碎，　何況溺哀情？</div>
<div class='lg-row'>太子長深宮，　少樂身細軟，</div>
<div class='lg-row'>投身刺棘林，　苦行安可堪？</div>
<div class='lg-row'>初命我索馬，　下情甚不安，</div>
<div class='lg-row'>天神見驅逼，　命我速莊嚴。</div>
<div class='lg-row'>何意令太子，　決定捨深宮？</div>
<div class='lg-row'>迦毘羅衛國，　合境生悲痛。</div>
<div class='lg-row'>父王年已老，　念子愛亦深，</div>
<div class='lg-row'>決定捨出家，　此則非所應。</div>
<div class='lg-row'>邪見無父母，　此則無復論。</div>
<div class='lg-row'>瞿曇彌長養，　乳哺形枯乾，</div>
<div class='lg-row'>慈愛難可忘，　莫作背恩人。</div>
<div class='lg-row'>嬰兒功德母，　勝族能奉事，</div>
<div class='lg-row'>得勝而復棄，　此則非勝人。</div>
<div class='lg-row'>耶輸陀勝子，　嗣國掌正法，</div>
<div class='lg-row'>厥年尚幼少，　是亦不應捨。</div>
<div class='lg-row'>已違捨父王，　及宗親眷屬，</div>
<div class='lg-row'>勿復遺棄我，　要不離尊足。</div>
<div class='lg-row'>我心懷湯火，　不堪獨還國。</div>
<div class='lg-row'>今於空野中，　棄捐太子歸，</div>
<div class='lg-row'>則同須曼提，　棄捨於羅摩，</div>
<div class='lg-row'>今若獨還宮，　白王當何言？</div>
<div class='lg-row'>合宮同見責，　復以何辭答？</div>
<div class='lg-row'>太子向告我，　隨方便形毀。</div>
<div class='lg-row'>牟尼功德所，　云何而虛說？</div>
<div class='lg-row'>我深慚愧故，　舌亦不能言，</div>
<div class='lg-row'>設使有所說，　天下誰復信？</div>
<div class='lg-row'>若言月光熱，　世間有信者；</div>
<div class='lg-row'>脫有信太子，　所行非法行？</div>
<div class='lg-row'>太子心柔軟，　常慈悲一切，</div>
<div class='lg-row'>深愛而棄捨，　此則違宿心。</div>
<div class='lg-row'>願可思還宮，　以慰我愚誠。」</div>
<div class='lg-row'>太子聞車匿，　悲切苦諫言，</div>
<div class='lg-row'>心安轉堅固，　而復告之曰：</div>
<div class='lg-row'>「汝今為我故，　而生別離苦，</div>
<div class='lg-row'>當捨此悲念，　且自慰其心，</div>
<div class='lg-row'>眾生各異趣，　乖離理自常。</div>
<div class='lg-row'>縱令我今日，　不捨諸親族，</div>
<div class='lg-row'>死至形神乖，　當復云何留？</div>
<div class='lg-row'>慈母懷妊我，　深愛常抱苦。</div>
<div class='lg-row'>生已即命終，　竟不蒙子養，</div>
<div class='lg-row'>存亡各異路，　今為何處求？</div>
<div class='lg-row'>曠野茂高樹，　眾鳥群聚栖，</div>
<div class='lg-row'>暮集晨必散，　世間離亦然。</div>
<div class='lg-row'>浮雲興高山，　四集盈虛空，</div>
<div class='lg-row'>俄而復消散，　人理亦復然。</div>
<div class='lg-row'>世間本自乖，　暫會恩愛纏，</div>
<div class='lg-row'>如夢中聚散，　不應計我親。</div>
<div class='lg-row'>譬如春生樹，　漸長柯葉茂，</div>
<div class='lg-row'>秋霜遂零落，　同體尚分離，</div>
<div class='lg-row'>況人暫合會，　親戚豈常俱？</div>
<div class='lg-row'>汝且息憂苦，　順我教而歸，</div>
<div class='lg-row'>歸意猶存我，　且歸後更還。</div>
<div class='lg-row'>迦毘羅衛人，　聞我心決定，</div>
<div class='lg-row'>顧遺念我者，　汝當宣我言，</div>
<div class='lg-row'>越度生死海，　然後當來還；</div>
<div class='lg-row'>情願若不果，　身滅山林間。」</div>
<div class='lg-row'>白馬聞太子，　發斯真實言，</div>
<div class='lg-row'>屈膝而舐足，　長息淚流連。</div>
<div class='lg-row'>輪掌網鞔手，　順摩白馬頂，</div>
<div class='lg-row'>汝莫生憂悲，　我今懺謝汝，</div>
<div class='lg-row'>良馬之勤勞，　其功今已畢，</div>
<div class='lg-row'>惡道苦長息，　妙果現於今。</div>
<div class='lg-row'>眾寶莊嚴劍，　車匿常執隨，</div>
<div class='lg-row'>太子拔利劍，　如龍曜光明，</div>
<div class='lg-row'>寶冠籠玄髮，　合剃置空中。</div>
<div class='lg-row'>上昇凝虛境，　飄若鸞鳥翔，</div>
<div class='lg-row'>忉利諸天下，　執髮還天宮。</div>
<div class='lg-row'>常欲奉事足，　況今得頂髮？</div>
<div class='lg-row'>盡心加供養，　至於正法盡。</div>
<div class='lg-row'>太子時自念，　莊嚴具悉除，</div>
<div class='lg-row'>唯有素繒衣，　猶非出家儀。</div>
<div class='lg-row'>時淨居天子，　知太子心念，</div>
<div class='lg-row'>化為獵師像，　持弓佩利箭，</div>
<div class='lg-row'>身被袈裟衣，　徑至太子前。</div>
<div class='lg-row'>太子念此衣，　染色清淨服，</div>
<div class='lg-row'>仙人上標飾，　獵者非所應。</div>
<div class='lg-row'>即呼獵師前，　軟語而告曰：</div>
<div class='lg-row'>「汝於此衣服，　貪愛似不深，</div>
<div class='lg-row'>以我身上服，　與汝相貿易。」</div>
<div class='lg-row'>獵師白太子：　「非不惜此衣，</div>
<div class='lg-row'>用謀諸群鹿，　誘之令見趣。</div>
<div class='lg-row'>苟是汝所須，　今當與交易。」</div>
<div class='lg-row'>獵者既貿衣，　還自復天身，</div>
<div class='lg-row'>太子及車匿，　見生奇特想，</div>
<div class='lg-row'>此必無事衣，　定非世人服。</div>
<div class='lg-row'>內心大歡喜，　於衣倍增敬，</div>
<div class='lg-row'>即與車匿別，　被著袈裟衣。</div>
<div class='lg-row'>猶若青絳雲，　圍繞日月輪，</div>
<div class='lg-row'>安詳而諦步，　入於仙人窟。</div>
<div class='lg-row'>車匿自隨矚，　漸隱不復見，</div>
<div class='lg-row'>太子捨父王，　眷屬及我身，</div>
<div class='lg-row'>愛著袈裟衣，　入於苦行林。</div>
<div class='lg-row'>舉首仰呼天，　迷悶而躃地，</div>
<div class='lg-row'>起抱白馬頸，　望絕隨路歸。</div>
<div class='lg-row'>徘徊屢反顧，　形往心反馳，</div>
<div class='lg-row'>或沈思失魂，　或俯仰垂身，</div>
<div class='lg-row'>或倒而復起，　悲泣隨路還。</div>
</div></div>
<div class='div-pin'><a id='mulu9' />
<p class='h1'>佛所行讚入苦行林品第七</p>
<div class="lg regular" style="margin-left:0em;"><div class='lg-row'>太子遣車匿，　將入仙人處，</div>
<div class='lg-row'>端嚴身光曜，　普照苦行林。</div>
<div class='lg-row'>具足一切義，　隨義而之彼，</div>
<div class='lg-row'>譬如師子王，　入于群獸中，</div>
<div class='lg-row'>俗容悉已捨，　唯見道真形。</div>
<div class='lg-row'>彼諸學仙士，　忽覩未曾見，</div>
<div class='lg-row'>懍然心驚喜，　合掌端目矚，</div>
<div class='lg-row'>男女隨執事，　即視不改儀。</div>
<div class='lg-row'>如天觀帝釋，　瞪視目不瞬，</div>
<div class='lg-row'>諸仙不移足，　瞪視亦復然。</div>
<div class='lg-row'>任重手執作，　瞻敬不釋事，</div>
<div class='lg-row'>如牛在轅軛，　形來而心依。</div>
<div class='lg-row'>俱學神仙者，　咸說未曾見，</div>
<div class='lg-row'>孔雀等眾鳥，　亂聲而翔鳴。</div>
<div class='lg-row'>持鹿戒梵志，　隨鹿遊山林，</div>
<div class='lg-row'>麤性鹿睒<span class='corr'>睗</span>，　見太子端視，</div>
<div class='lg-row'>隨鹿諸梵志，　端視亦復然。</div>
<div class='lg-row'>甘蔗燈重明，　猶如初日光，</div>
<div class='lg-row'>能感群乳牛，　增出甜香乳。</div>
<div class='lg-row'>彼諸梵志等，　驚喜傳相告，</div>
<div class='lg-row'>為八婆藪天，　為二阿濕波，</div>
<div class='lg-row'>為第六魔王，　為梵迦夷天，</div>
<div class='lg-row'>為日月天子，　而來下此耶？</div>
<div class='lg-row'>要是所應敬，　奔競來供養，</div>
<div class='lg-row'>太子亦謙下，　敬辭以問訊。</div>
<div class='lg-row'>菩薩遍觀察，　林中諸梵志，</div>
<div class='lg-row'>種種修福業，　悉求生天樂。</div>
<div class='lg-row'>問長宿梵志，　所行真實道，</div>
<div class='lg-row'>「今我初至此，　未知行何法？</div>
<div class='lg-row'>隨事而請問，　願為我解說。」</div>
<div class='lg-row'>爾時彼二生，　具以諸苦行，</div>
<div class='lg-row'>及與苦行果，　次第隨事答。</div>
<div class='lg-row'>非聚落所出，　清淨水生物，</div>
<div class='lg-row'>或食根莖葉，　或復食華果。</div>
<div class='lg-row'>種種各異道，　服食亦不同，</div>
<div class='lg-row'>或習於鳥生，　兩足鉗取食。</div>
<div class='lg-row'>有隨鹿食草，　吸風蟒<span class='corr'>蛇</span>仙，</div>
<div class='lg-row'>木石舂不食，　兩齒嚙為痕。</div>
<div class='lg-row'>或乞食施人，　取殘而自食，</div>
<div class='lg-row'>或常水沐頭，　或復奉事火，</div>
<div class='lg-row'>水居習魚仙，　如是等種種。</div>
<div class='lg-row'>梵志修苦行，　壽終得生天，</div>
<div class='lg-row'>以因苦行故，　當得安樂果。</div>
<div class='lg-row'>兩足尊賢士，　聞此諸苦行，</div>
<div class='lg-row'>不見真實義，　內心不欣悅，</div>
<div class='lg-row'>思惟哀念彼，　心口自相告。</div>
<div class='lg-row'>哀哉大苦行，　唯求人天報，</div>
<div class='lg-row'>輪迴向生死，　苦多而果少。</div>
<div class='lg-row'>違親捨勝境，　決定求天樂，</div>
<div class='lg-row'>雖免於小苦，　終為大苦縛。</div>
<div class='lg-row'>自枯槁其形，　修行諸苦行，</div>
<div class='lg-row'>而求於受生，　增長五欲因。</div>
<div class='lg-row'>不觀生死故，　以苦而求苦，</div>
<div class='lg-row'>一切眾生類，　心常畏於死。</div>
<div class='lg-row'>精勤求受生，　生已會當死，</div>
<div class='lg-row'>雖復畏於苦，　而長沒苦海。</div>
<div class='lg-row'>此生極疲勞，　將生復不息，</div>
<div class='lg-row'>任苦求現樂，　求生天亦勞，</div>
<div class='lg-row'>求樂心下劣，　俱墮於非義。</div>
<div class='lg-row'>方於極鄙劣，　精勤則為勝，</div>
<div class='lg-row'>未若修智慧，　兩捨永無為。</div>
<div class='lg-row'>苦身是法者，　安樂為非法，</div>
<div class='lg-row'>行法而後樂，　因法果非法。</div>
<div class='lg-row'>身所行起滅，　皆由心意力，</div>
<div class='lg-row'>若離心意者，　此身如枯木，</div>
<div class='lg-row'>是故當調心，　心調形自正。</div>
<div class='lg-row'>食淨為福者，　禽獸貧窮子，</div>
<div class='lg-row'>常食於果葉，　斯等應有福。</div>
<div class='lg-row'>若言善心起，　苦行為福因，</div>
<div class='lg-row'>彼諸安樂行，　何不善心起？</div>
<div class='lg-row'>樂非善心起，　善亦非苦因。</div>
<div class='lg-row'>若彼諸外道，　以水為淨者，</div>
<div class='lg-row'>樂水居眾生，　惡業能常淨。</div>
<div class='lg-row'>彼本功德仙，　所可住止處。</div>
<div class='lg-row'>功德仙住故，　普世之所重，</div>
<div class='lg-row'>應尊彼功德，　不應重其處。</div>
<div class='lg-row'>如是廣說法，　遂至日云暮，</div>
<div class='lg-row'>見有事火者，　或鑽或吹然。</div>
<div class='lg-row'>或有酥油灑，　或舉聲呪願，</div>
<div class='lg-row'>如是竟日夜，　觀察彼所行，</div>
<div class='lg-row'>不見真實義，　則便欲捨去。</div>
<div class='lg-row'>時彼諸梵志，　悉來請留住，</div>
<div class='lg-row'>眷仰菩薩德，　無不勤勸請。</div>
<div class='lg-row'>汝從非法處，　來至正法林，</div>
<div class='lg-row'>而復欲棄捨，　是故勸請留。</div>
<div class='lg-row'>諸長宿梵志，　蓬髮服草衣，</div>
<div class='lg-row'>追隨菩薩後，　願請小留神。</div>
<div class='lg-row'>菩薩見諸老，　隨逐身疲勞，</div>
<div class='lg-row'>止住一樹下，　安慰遣令還。</div>
<div class='lg-row'>梵志諸長幼，　圍繞合掌請：</div>
<div class='lg-row'>「汝忽來至此，　園林妙充滿，</div>
<div class='lg-row'>而今棄捨去，　遂成丘曠野。</div>
<div class='lg-row'>如人愛壽命，　不欲捨其身，</div>
<div class='lg-row'>我等亦如是，　唯願小留住。</div>
<div class='lg-row'>此處諸梵志，　王仙及天仙，</div>
<div class='lg-row'>皆依於此處，　又隣雪山側。</div>
<div class='lg-row'>增長人苦行，　其處莫過此，</div>
<div class='lg-row'>眾多諸學士，　由此路生天。</div>
<div class='lg-row'>求福學仙者，　皆從此已北，</div>
<div class='lg-row'>攝受於正法，　慧者不遊南。</div>
<div class='lg-row'>若汝見我等，　懈怠不精進，</div>
<div class='lg-row'>行諸不淨法，　而不樂住者。</div>
<div class='lg-row'>我等悉應去，　汝可留止此，</div>
<div class='lg-row'>此諸梵志等，　常求苦行伴。</div>
<div class='lg-row'>汝為苦行長，　云何相棄捨？</div>
<div class='lg-row'>若能止住此，　奉事如帝釋，</div>
<div class='lg-row'>亦如天奉事，　毘梨訶鉢低。」</div>
<div class='lg-row'>菩薩向梵志，　說己心所期：</div>
<div class='lg-row'>「我修正方便，　唯欲滅諸有。</div>
<div class='lg-row'>汝等心質直，　行法亦寂默，</div>
<div class='lg-row'>親念於來賓，　我心實愛樂。</div>
<div class='lg-row'>美說感人懷，　聞者皆沐浴，</div>
<div class='lg-row'>聞汝等所說，　增我樂法情，</div>
<div class='lg-row'>汝等悉歸我，　以為法良朋。</div>
<div class='lg-row'>而今棄捨汝，　其心甚悵然，</div>
<div class='lg-row'>先違本親屬，　今與汝等乖，</div>
<div class='lg-row'>合會別離苦，　其苦等無異。</div>
<div class='lg-row'>非我心不樂，　亦不見他過，</div>
<div class='lg-row'>但汝等苦行，　悉求生天樂，</div>
<div class='lg-row'>我求滅三有，　形背而心乖。</div>
<div class='lg-row'>汝等所行法，　自習先師業，</div>
<div class='lg-row'>我為滅諸集，　以求無集法，</div>
<div class='lg-row'>是故於此林，　永無久停理。」</div>
<div class='lg-row'>爾時諸梵志，　聞菩薩所說，</div>
<div class='lg-row'>真實有義言，　辭辯理高勝，</div>
<div class='lg-row'>其心大歡喜，　倍深加宗敬。</div>
<div class='lg-row'>時有一梵志，　常臥塵土中，</div>
<div class='lg-row'>縈髮衣樹皮，　黃眼脩高鼻。</div>
<div class='lg-row'>而白菩薩言：　「志固智慧明，</div>
<div class='lg-row'>決定了生過，　善知離生安。</div>
<div class='lg-row'>祠祀祈天神，　及種種苦行，</div>
<div class='lg-row'>悉求生天樂，　未離貪欲境。</div>
<div class='lg-row'>能與貪欲爭，　志求真解脫，</div>
<div class='lg-row'>此則為丈夫，　決定正覺士。</div>
<div class='lg-row'>斯處不足留，　當至頻陀山，</div>
<div class='lg-row'>彼有大牟尼，　名曰阿羅藍，</div>
<div class='lg-row'>唯彼得究竟，　第一增勝眼。</div>
<div class='lg-row'>汝當往詣彼，　得聞真實道，</div>
<div class='lg-row'>能使心悅者，　必當行其法。</div>
<div class='lg-row'>我觀汝志樂，　恐亦非所安，</div>
<div class='lg-row'>當復捨彼遊，　更求餘多聞。</div>
<div class='lg-row'>隆鼻廣長目，　丹脣素利齒，</div>
<div class='lg-row'>薄膚面光澤，　朱舌長軟薄，</div>
<div class='lg-row'>如是眾妙相，　悉飲爾炎水。</div>
<div class='lg-row'>當度不測深，　世間無有比，</div>
<div class='lg-row'>耆舊諸仙人，　不得者當得。」</div>
<div class='lg-row'>菩薩領其言，　與諸仙人別，</div>
<div class='lg-row'>彼諸仙人眾，　右繞各辭還。</div>
</div></div>
<div class='div-pin'><a id='mulu10' />
<p class='h1'>佛所行讚合宮憂悲品第八</p>
<div class="lg regular" style="margin-left:0em;"><div class='lg-row'>車匿牽馬還，　望絕心悲塞，</div>
<div class='lg-row'>隨路號泣行，　不能自開割。</div>
<div class='lg-row'>先與太子俱，　一宿之徑路，</div>
<div class='lg-row'>今捨太子還，　生奪天蔭故。</div>
<div class='lg-row'>徘徊心顧戀，　八日乃至城，</div>
<div class='lg-row'>良馬素體駿，　奮迅有威相。</div>
<div class='lg-row'>躑躅顧瞻仰，　不覩太子形，</div>
<div class='lg-row'>流淚四體垂，　憔悴失光澤。</div>
<div class='lg-row'>旋轉慟悲鳴，　日夜忘水草，</div>
<div class='lg-row'>遺失救世主，　還歸迦毘羅。</div>
<div class='lg-row'>國土悉廓然，　如入空聚落，</div>
<div class='lg-row'>如日隱須彌，　舉世悉曛冥。</div>
<div class='lg-row'>泉池不澄清，　華果不榮茂，</div>
<div class='lg-row'>巷路諸士女，　憂慼失歡容。</div>
<div class='lg-row'>車匿與白馬，　悵怏行不前，</div>
<div class='lg-row'>問事不能答，　遲遲若尸行。</div>
<div class='lg-row'>眾見車匿還，　不見釋王子，</div>
<div class='lg-row'>舉聲大號泣，　如棄羅摩還。</div>
<div class='lg-row'>有人來路傍，　傾身問車匿：</div>
<div class='lg-row'>「王子世所愛，　舉國人之命。</div>
<div class='lg-row'>汝輙盜將去，　今為何所在？」</div>
<div class='lg-row'>車匿抑悲心，　而答眾人言：</div>
<div class='lg-row'>「我眷戀追逐，　不捨於王子，</div>
<div class='lg-row'>王子捐棄我，　并捨俗威儀，</div>
<div class='lg-row'>剃頭被法服，　遂入苦行林。」</div>
<div class='lg-row'>眾人聞出家，　驚起奇特想，</div>
<div class='lg-row'>嗚咽而啼泣，　涕淚交流下，</div>
<div class='lg-row'>各各相告語，　我等作何計？</div>
<div class='lg-row'>眾人咸議言：　「悉當追隨去，</div>
<div class='lg-row'>如人命根壞，　身死形神離。</div>
<div class='lg-row'>王子是我命，　失命我豈生？</div>
<div class='lg-row'>此邑成丘林，　彼林城郭邑，</div>
<div class='lg-row'>此城失威德，　如殺毘梨多。」</div>
<div class='lg-row'>城內諸士女，　虛傳王子還，</div>
<div class='lg-row'>奔馳出路上，　唯見馬空歸，</div>
<div class='lg-row'>莫知其存亡，　悲泣種種聲。</div>
<div class='lg-row'>車匿步牽馬，　歔欷垂淚還，</div>
<div class='lg-row'>失太子憂悲，　加增怖懼心，</div>
<div class='lg-row'>如戰士破敵，　執怨送王前。</div>
<div class='lg-row'>入門淚雨下，　滿目無所見，</div>
<div class='lg-row'>仰天大啼哭，　白馬亦悲鳴，</div>
<div class='lg-row'>宮中雜鳥獸，　內廐諸群馬，</div>
<div class='lg-row'>聞白馬悲鳴，　長鳴而應之，</div>
<div class='lg-row'>謂呼太子還，　不見而絕聲。</div>
<div class='lg-row'>後宮諸婇女，　聞馬鳥獸鳴，</div>
<div class='lg-row'>亂髮面萎黃，　形瘦脣口乾。</div>
<div class='lg-row'>弊衣不浣濯，　垢穢不浴身，</div>
<div class='lg-row'>悉捨莊嚴具，　毀悴不鮮明。</div>
<div class='lg-row'>舉體無光耀，　猶如細小星，</div>
<div class='lg-row'>衣裳壞繿縷，　狀如被賊形。</div>
<div class='lg-row'>見車匿白馬，　涕泣絕望歸，</div>
<div class='lg-row'>感結而號咷，　猶如新喪親，</div>
<div class='lg-row'>狂亂而搔擾，　如牛失其道。</div>
<div class='lg-row'>大愛瞿曇彌，　聞太子不還，</div>
<div class='lg-row'>竦身自投地，　四體悉傷壞，</div>
<div class='lg-row'>猶如狂風摧，　金色芭蕉樹。</div>
<div class='lg-row'>又聞子出家，　長歎增悲感：</div>
<div class='lg-row'>「右旋細軟髮，　一孔一髮生。</div>
<div class='lg-row'>黑淨鮮光澤，　平住而灑地，</div>
<div class='lg-row'>何意合天冠？　剃著草土中。</div>
<div class='lg-row'>傭臂師子步，　脩廣牛王目，</div>
<div class='lg-row'>身光黃金炎，　方臆梵音聲。</div>
<div class='lg-row'>持是上妙相，　入於苦行林，</div>
<div class='lg-row'>世間何薄福，　失斯聖地主？</div>
<div class='lg-row'>妙網柔軟足，　清淨蓮花色，</div>
<div class='lg-row'>土石刺棘林，　云何而可蹈？</div>
<div class='lg-row'>生長於深宮，　溫衣細軟服，</div>
<div class='lg-row'>沐浴以香湯，　末香以塗身。</div>
<div class='lg-row'>今則置風露，　寒暑安可堪？</div>
<div class='lg-row'>華族大丈夫，　標挺勝多聞，</div>
<div class='lg-row'>德備名稱高，　常施無所求，</div>
<div class='lg-row'>云何忽一朝，　乞食以活身？</div>
<div class='lg-row'>清淨寶床臥，　奏樂以覺惽，</div>
<div class='lg-row'>豈能山樹間，　草土以籍身？」</div>
<div class='lg-row'>念子心悲痛，　悶絕而躄地，</div>
<div class='lg-row'>侍人扶令起，　為拭其目淚。</div>
<div class='lg-row'>其餘諸夫人，　憂苦四體垂，</div>
<div class='lg-row'>內感心慘結，　不動如畫人。</div>
<div class='lg-row'>時耶輸陀羅，　深責車匿言：</div>
<div class='lg-row'>「生亡我所欽，　今為在何所？</div>
<div class='lg-row'>人馬三共行，　今唯二來歸，</div>
<div class='lg-row'>我心極惶怖，　戰慄不自安。</div>
<div class='lg-row'>終是不正人，　不昵非善友，</div>
<div class='lg-row'>不吉縱強暴，　應笑用啼為？</div>
<div class='lg-row'>將去而啼還，　反覆不相應。</div>
<div class='lg-row'>愛念自在伴，　隨欲恣心作，</div>
<div class='lg-row'>故使聖王子，　一去不復歸。</div>
<div class='lg-row'>汝今應大喜，　作惡已果成。</div>
<div class='lg-row'>寧近智慧怨，　不習愚癡友，</div>
<div class='lg-row'>假名為良朋，　內實懷怨結。</div>
<div class='lg-row'>今此勝王家，　一旦悉破壞，</div>
<div class='lg-row'>此諸貴夫人，　憂悴毀形好，</div>
<div class='lg-row'>涕泣氣息絕，　雨淚橫流下。</div>
<div class='lg-row'>夫主尚在世，　依止如雪山，</div>
<div class='lg-row'>安意如大地，　憂悲殆至死，</div>
<div class='lg-row'>況此窓牖中，　悲泣長叫者，</div>
<div class='lg-row'>生亡其所天，　是苦何可堪？</div>
<div class='lg-row'>告馬汝無義，　奪人心所重，</div>
<div class='lg-row'>猶如闇冥中，　怨賊劫珍寶。</div>
<div class='lg-row'>乘汝戰鬪時，　刀刃鋒利箭，</div>
<div class='lg-row'>一切悉能堪，　今有何不忍？</div>
<div class='lg-row'>一族之殊勝，　強奪我心去，</div>
<div class='lg-row'>汝是弊惡蟲，　造諸不正業。</div>
<div class='lg-row'>今日大嗚呼！　聲滿於王宮，</div>
<div class='lg-row'>先劫我所念，　爾時何以瘂？</div>
<div class='lg-row'>若爾時有聲，　舉宮悉應覺，</div>
<div class='lg-row'>爾時若覺者，　不生今苦惱。」</div>
<div class='lg-row'>車匿聞苦言，　飲氣而息結，</div>
<div class='lg-row'>收淚合掌答：　「願聽我自陳，</div>
<div class='lg-row'>莫嫌責白馬，　亦莫恚於我。</div>
<div class='lg-row'>我等悉無過，　天神之所為，</div>
<div class='lg-row'>我極畏王法，　天神所駈逼。</div>
<div class='lg-row'>速牽馬與之，　俱去疾如飛，</div>
<div class='lg-row'>厭氣令無聲，　足亦不觸地。</div>
<div class='lg-row'>城門自然開，　虛空自然明，</div>
<div class='lg-row'>斯皆天神力，　豈是我所為？」</div>
<div class='lg-row'>耶輸陀聞說，　心生奇特想，</div>
<div class='lg-row'>天神之所為，　非是斯等咎。</div>
<div class='lg-row'>嫌責心消除，　熾然大苦息，</div>
<div class='lg-row'>躃地稱怨歎：　「雙輸鳥分乖，</div>
<div class='lg-row'>我今失依怙，　同法行生離，</div>
<div class='lg-row'>樂法捨同行，　何處更求法？</div>
<div class='lg-row'>古昔諸先勝，　大快見王等，</div>
<div class='lg-row'>斯皆夫妻俱，　學道遊林野。</div>
<div class='lg-row'>而今捨於我，　為求何等法？</div>
<div class='lg-row'>梵志祠祀典，　夫妻必同行，</div>
<div class='lg-row'>同行法為因，　終則同受報，</div>
<div class='lg-row'>汝何獨法慳，　棄我而隻遊？</div>
<div class='lg-row'>或見我嫉惡，　更求無嫉者？</div>
<div class='lg-row'>或當嫌薄我，　更求淨天女？</div>
<div class='lg-row'>為何勝德色，　修習於苦行？</div>
<div class='lg-row'>以我薄命故，　夫妻生別離，</div>
<div class='lg-row'>羅睺羅何故，　不蒙於膝下？</div>
<div class='lg-row'>嗚呼不吉士！　貌柔而心剛，</div>
<div class='lg-row'>勝族盛光榮，　怨憎猶宗仰。</div>
<div class='lg-row'>又子生未孩，　而能永棄捨，</div>
<div class='lg-row'>我亦無心腸，　夫棄遊山林，</div>
<div class='lg-row'>不能自泯沒，　此則木石人。」</div>
<div class='lg-row'>言已心迷亂，　或哭或狂言，</div>
<div class='lg-row'>或瞪視沈思，　哽咽不自勝，</div>
<div class='lg-row'>惙惙氣殆盡，　臥於塵土中。</div>
<div class='lg-row'>諸餘婇女眾，　見生悲痛心，</div>
<div class='lg-row'>猶如盛蓮花，　風雹摧令萎。</div>
<div class='lg-row'>父王失太子，　晝夜心悲戀，</div>
<div class='lg-row'>齋戒求天神，　願令子速還。</div>
<div class='lg-row'>發願祈請已，　出於天祠門，</div>
<div class='lg-row'>聞諸啼哭聲，　驚怖心迷亂，</div>
<div class='lg-row'>如天大雷震，　群象亂奔馳。</div>
<div class='lg-row'>見車匿白馬，　廣問知出家，</div>
<div class='lg-row'>舉身投於地，　如崩帝釋幢。</div>
<div class='lg-row'>諸臣徐扶起，　以法勸令安，</div>
<div class='lg-row'>久而心小醒，　而告白馬言：</div>
<div class='lg-row'>「我數乘汝戰，　每念汝有功，</div>
<div class='lg-row'>今者憎惡汝，　倍於愛念時。</div>
<div class='lg-row'>所念功德子，　汝輙運令去，</div>
<div class='lg-row'>擲著山林中，　猶自空來歸。</div>
<div class='lg-row'>汝速持我往，　不爾往將還，</div>
<div class='lg-row'>不為此二者，　我命將不存。</div>
<div class='lg-row'>更無餘方治，　唯待子為藥，</div>
<div class='lg-row'>如珊闍梵志，　為子死殺身，</div>
<div class='lg-row'>我失行法子，　自殺令無身。</div>
<div class='lg-row'><span class='corr'>摩</span>㝹眾生主，　亦當為子憂，</div>
<div class='lg-row'>況復我常人？　失子能自安？</div>
<div class='lg-row'>古昔阿闍王，　愛子遊山林，</div>
<div class='lg-row'>感思而命終，　即時得生天。</div>
<div class='lg-row'>吾今不能死，　長夜住憂苦，</div>
<div class='lg-row'>合宮念吾子，　虛渴如餓鬼，</div>
<div class='lg-row'>如人渴探水，　欲飲而奪之。</div>
<div class='lg-row'>守渴而命終，　必生餓鬼趣。</div>
<div class='lg-row'>今我至虛渴，　得子水復失，</div>
<div class='lg-row'>及我未命終，　速語我子處，</div>
<div class='lg-row'>勿令我渴死，　墮於餓鬼中。</div>
<div class='lg-row'>我素志力強，　難動如大地，</div>
<div class='lg-row'>失子心躁亂，　如昔十車王。」</div>
<div class='lg-row'>王師多聞士，　大臣智聰達，</div>
<div class='lg-row'>二人勸諫王，　不緩亦不切：</div>
<div class='lg-row'>「願自寬情念，　勿以憂自傷，</div>
<div class='lg-row'>古昔諸勝王，　棄國如散花。</div>
<div class='lg-row'>子今行學道，　何足苦憂悲？</div>
<div class='lg-row'>當憶阿私記，　理數自應然。</div>
<div class='lg-row'>天樂轉輪聖，　蕭然不累清，</div>
<div class='lg-row'>豈曰世界王，　能移金王心？</div>
<div class='lg-row'>今當使我等，　推求到其所，</div>
<div class='lg-row'>方便苦諫諍，　以表我丹誠，</div>
<div class='lg-row'>要望降其志，　以慰王憂悲。」</div>
<div class='lg-row'>王喜即答言：　「唯汝等速行，</div>
<div class='lg-row'>如舍君陀鳥，　為子空中旋，</div>
<div class='lg-row'>我今念太子，　便悁心亦然。」</div>
<div class='lg-row'>二人既受命，　王與諸眷屬，</div>
<div class='lg-row'>其心小清涼，　氣宣飡飲通。</div>
</div></div>
<div class='div-pin'><a id='mulu11' />
<p class='h1'>佛所行讚推求太子品第九</p>
<div class="lg regular" style="margin-left:0em;"><div class='lg-row'>王正以憂悲，　感切師大臣，</div>
<div class='lg-row'>如鞭策良馬，　馳駛若迅流，</div>
<div class='lg-row'>身疲不辭勞，　逕詣苦行林。</div>
<div class='lg-row'>捨俗五儀飾，　善攝諸情根，</div>
<div class='lg-row'>入梵志精廬，　敬禮彼諸仙。</div>
<div class='lg-row'>諸仙請就座，　說法安慰之。</div>
<div class='lg-row'>即白仙人言：　「意有所諮問，</div>
<div class='lg-row'>淨稱淨<span class='corr'>飯</span>王，　甘蔗名勝胄。</div>
<div class='lg-row'>我等為師臣，　法教典要事，</div>
<div class='lg-row'>王如天帝釋，　子如闍延多。</div>
<div class='lg-row'>為度老病死，　出家或投此，</div>
<div class='lg-row'>我等為彼來，　惟尊應當知。」</div>
<div class='lg-row'>答言：「有此人，　長臂大人相，</div>
<div class='lg-row'>擇我等所行，　隨順生死法。</div>
<div class='lg-row'>往詣阿羅藍，　以求勝解脫。」</div>
<div class='lg-row'>既得定實已，　遵崇王速命，</div>
<div class='lg-row'>不敢計疲勞，　尋路而馳進。</div>
<div class='lg-row'>見太子處林，　悉捨俗儀飾，</div>
<div class='lg-row'>真體猶光耀，　如日出烏雲。</div>
<div class='lg-row'>國奉天神師，　執正法大臣，</div>
<div class='lg-row'>捨除俗威儀，　下乘而步進。</div>
<div class='lg-row'>猶王婆摩疊，　仙人婆私吒，</div>
<div class='lg-row'>往詣山林中，　見王子羅摩，</div>
<div class='lg-row'>各隨其本儀，　恭敬禮問訊。</div>
<div class='lg-row'>猶如儵迦羅，　及與央耆羅，</div>
<div class='lg-row'>盡心加恭敬，　奉事天帝釋。</div>
<div class='lg-row'>王子亦隨敬，　王師及大臣，</div>
<div class='lg-row'>如帝釋安慰，　儵迦央耆羅。</div>
<div class='lg-row'>即命彼二人，　坐於王子前，</div>
<div class='lg-row'>如富那婆藪，　兩星侍月傍。</div>
<div class='lg-row'>王師及大臣，　啟請於王子，</div>
<div class='lg-row'>如毘利波低，　語彼闍延多。</div>
<div class='lg-row'>「父王念太子，　如利刺貫心，</div>
<div class='lg-row'>荒迷發狂亂，　臥於塵土中。</div>
<div class='lg-row'>日夜增悲思，　流淚常如雨，</div>
<div class='lg-row'>勅我有所命，　唯願留心聽。</div>
<div class='lg-row'>『知汝樂法情，　決定無所疑，</div>
<div class='lg-row'>非時入林藪，　悲戀嬈我心，</div>
<div class='lg-row'>汝若念法者，　應當哀愍我。</div>
<div class='lg-row'>望寬遠遊情，　以慰我懸心，</div>
<div class='lg-row'>勿令憂悲水，　崩壞我心岸。</div>
<div class='lg-row'>如雲水草山，　風日火雹災，</div>
<div class='lg-row'>憂悲為四患，　飄乾燒壞心。</div>
<div class='lg-row'>且還食土邑，　時至更遊仙，</div>
<div class='lg-row'>不顧於親戚，　父母亦棄捐，</div>
<div class='lg-row'>此豈名慈悲，　覆護一切耶？</div>
<div class='lg-row'>法不必山林，　在家亦脩閑，</div>
<div class='lg-row'>覺悟勤方便，　是則名出家。</div>
<div class='lg-row'>剃髮服染衣，　自放山藪間，</div>
<div class='lg-row'>此則懷畏怖，　何足名學仙？</div>
<div class='lg-row'>願得一抱汝，　以水雨其頂，</div>
<div class='lg-row'>冠汝以天冠，　置於傘蓋下，</div>
<div class='lg-row'>矚目一觀汝，　然後我出家。</div>
<div class='lg-row'>頭留摩先王，　阿㝹闍阿涉，</div>
<div class='lg-row'>跋闍羅婆休，　毘跋羅安提，</div>
<div class='lg-row'>毘提訶闍那，　那羅濕波羅，</div>
<div class='lg-row'>如是等諸王，　悉皆著天冠，</div>
<div class='lg-row'>瓔珞以嚴容，　手足貫珠環，</div>
<div class='lg-row'>婇女眾娛樂，　不違解脫因。</div>
<div class='lg-row'>汝今可還家，　崇習於二事，</div>
<div class='lg-row'>心修增上法，　為地增上主。』</div>
<div class='lg-row'>垂淚約勅我，　令宣如是言。</div>
<div class='lg-row'>既有此勅旨，　汝應奉教還。</div>
<div class='lg-row'>父王因汝故，　沒溺憂悲海，</div>
<div class='lg-row'>無救無所依，　無由自開釋，</div>
<div class='lg-row'>汝當為船師，　渡著安隱處。</div>
<div class='lg-row'>毘林摩王子，　二羅彌跋祗，</div>
<div class='lg-row'>聞父勅恭命，　汝今亦應然。</div>
<div class='lg-row'>慈母鞠養恩，　盡壽報罔極，</div>
<div class='lg-row'>如牛失其犢，　悲呼忘眠食。</div>
<div class='lg-row'>汝今應速還，　以救我生命，</div>
<div class='lg-row'>孤鳥離群哀，　龍象獨遊苦。</div>
<div class='lg-row'>憑依者失蔭，　當思為救護，</div>
<div class='lg-row'>一子孩幼孤，　遭苦莫知告，</div>
<div class='lg-row'>勉彼焭焭苦，　如人救月蝕。</div>
<div class='lg-row'>舉國諸士女，　別離苦熾然，</div>
<div class='lg-row'>歎息烟衝天，　熏慧眼令闇，</div>
<div class='lg-row'>唯求見汝水，　滅火目開明。」</div>
<div class='lg-row'>菩薩聞父王，　切教苦備至，</div>
<div class='lg-row'>端坐正思惟，　隨宜遜順答。</div>
<div class='lg-row'>「我亦知父王，　慈念心過厚，</div>
<div class='lg-row'>畏生老病死，　故違罔極恩。</div>
<div class='lg-row'>誰不重所生？　以終別離故，</div>
<div class='lg-row'>正使生相守，　死至莫能留，</div>
<div class='lg-row'>是故知所重，　長辭而出家。</div>
<div class='lg-row'>聞父王憂悲，　增戀切我心，</div>
<div class='lg-row'>但如夢暫會，　倐忽歸無常。</div>
<div class='lg-row'>汝當決定知，　眾生性不同，</div>
<div class='lg-row'>憂苦之所生，　不必子與親。</div>
<div class='lg-row'>所以生離苦，　皆從癡惑生，</div>
<div class='lg-row'>如人隨路行，　中道暫相逢，</div>
<div class='lg-row'>須臾各分析，　乖理本自然。</div>
<div class='lg-row'>合會暫成親，　隨緣理自分，</div>
<div class='lg-row'>深達親假合，　不應生憂悲。</div>
<div class='lg-row'>此世違親愛，　他世更求親，</div>
<div class='lg-row'>暫親復乖離，　處處無非親。</div>
<div class='lg-row'>常合而常散，　散散何足哀？</div>
<div class='lg-row'>處胎漸漸變，　分分死更生。</div>
<div class='lg-row'>一切時有死，　山林何非時？</div>
<div class='lg-row'>侍時受五欲，　求財時亦然，</div>
<div class='lg-row'>一切時死故，　除死法無時。</div>
<div class='lg-row'>欲使我為王，　慈愛法難違，</div>
<div class='lg-row'>如病服非藥，　是故我不堪。</div>
<div class='lg-row'>高位愚癡處，　放逸隨愛憎，</div>
<div class='lg-row'>終身常畏怖，　思慮形神疲，</div>
<div class='lg-row'>順眾心違法，　智者所不為。</div>
<div class='lg-row'>七寶妙宮殿，　於中盛火然，</div>
<div class='lg-row'>天厨百味飯，　於中有雜毒，</div>
<div class='lg-row'>蓮華清涼池，　於中多毒蟲，</div>
<div class='lg-row'>位高為災宅，　慧者所不居。</div>
<div class='lg-row'>古昔先勝王，　見居國多愆，</div>
<div class='lg-row'>楚毒加眾生，　厭患而出家。</div>
<div class='lg-row'>故知王正苦，　不如行法安，</div>
<div class='lg-row'>寧處於山林，　食草同禽獸。</div>
<div class='lg-row'>不堪處深宮，　黑蛇同其穴，</div>
<div class='lg-row'>捨王位五欲，　任苦遊山林，</div>
<div class='lg-row'>此則為隨順，　樂法漸增明。</div>
<div class='lg-row'>今棄閑靜林，　還家受五欲，</div>
<div class='lg-row'>日夜苦法增，　此則非所應。</div>
<div class='lg-row'>名族大丈夫，　樂法而出家，</div>
<div class='lg-row'>永背名稱族，　建大丈夫志，</div>
<div class='lg-row'>毀形被法服，　樂法遊山林。</div>
<div class='lg-row'>今復棄法服，　有違慚愧心，</div>
<div class='lg-row'>天王尚不可，　況歸人勝宅？</div>
<div class='lg-row'>已吐貪恚癡，　而復還服食，</div>
<div class='lg-row'>如人反食吐，　此苦安可堪？</div>
<div class='lg-row'>如世舍被燒，　方便馳走出，</div>
<div class='lg-row'>須臾還復入，　此豈為黠夫？</div>
<div class='lg-row'>見生老死過，　厭患而出家，</div>
<div class='lg-row'>今當還復入，　愚癡與彼同。</div>
<div class='lg-row'>處宮修解脫，　則無有是處，</div>
<div class='lg-row'>解脫寂靜生，　王者如楚罰。</div>
<div class='lg-row'>寂靜廢王威，　王正解脫乖，</div>
<div class='lg-row'>動靜猶水火，　二理何得俱？</div>
<div class='lg-row'>決定修解脫，　亦不居王位。</div>
<div class='lg-row'>若言居王位，　兼修解脫者，</div>
<div class='lg-row'>此則非決定，　決定解亦然。</div>
<div class='lg-row'>既非決定心，　或出還復入；</div>
<div class='lg-row'>我今已決定，　斷親屬鉤餌，</div>
<div class='lg-row'>正方便出家，　云何還復入？」</div>
<div class='lg-row'>大臣內思惟：　「太子大丈夫，</div>
<div class='lg-row'>深識德隨順，　所說有因緣。」</div>
<div class='lg-row'>而告太子言：　「如王子所說，</div>
<div class='lg-row'>求法法應爾，　但今非是時。</div>
<div class='lg-row'>父王衰暮年，　念子增憂悲，</div>
<div class='lg-row'>雖曰樂解脫，　反更為非法。</div>
<div class='lg-row'>雖樂出無慧，　不思深細理，</div>
<div class='lg-row'>不見因求果，　徒捨現法歡。</div>
<div class='lg-row'>有言有後世，　又復有言無，</div>
<div class='lg-row'>有無既不判，　何為捨現樂？</div>
<div class='lg-row'>若當有後世，　應任其所得，</div>
<div class='lg-row'>若言後世無，　無即為解脫。</div>
<div class='lg-row'>有言有後世，　不說解脫因，</div>
<div class='lg-row'>如地堅火暖，　水濕風飄動，</div>
<div class='lg-row'>後世亦復然，　此則性自爾。</div>
<div class='lg-row'>有說淨不淨，　各從自性起，</div>
<div class='lg-row'>言可方便移，　此則愚癡說。</div>
<div class='lg-row'>諸根行境界，　自性皆決定，</div>
<div class='lg-row'>愛念與不念，　自性定亦然，</div>
<div class='lg-row'>老病死等苦，　誰方便使然？</div>
<div class='lg-row'>謂水能滅火，　火令水煎消，</div>
<div class='lg-row'>自性增相壞，　性和成眾生。</div>
<div class='lg-row'>如人處胎中，　手足諸體分，</div>
<div class='lg-row'>神識自然成，　誰有為之者？</div>
<div class='lg-row'>蕀刺誰令利？　此則性自然，</div>
<div class='lg-row'>及種種禽獸，　無欲使爾者。</div>
<div class='lg-row'>諸有生天者，　自在天所為，</div>
<div class='lg-row'>及餘造化者，　無自力方便。</div>
<div class='lg-row'>若有所由生，　彼亦能令滅，</div>
<div class='lg-row'>何須自方便，　而求於解脫？</div>
<div class='lg-row'>有言我令生，　亦復我令滅，</div>
<div class='lg-row'>有言無由生，　要方便而滅。</div>
<div class='lg-row'>如人生育子，　不負於祖宗，</div>
<div class='lg-row'>學仙人遺典，　奉天大祠祀，</div>
<div class='lg-row'>此三無所負，　則名為解脫。</div>
<div class='lg-row'>古今之所傳，　此三求解脫，</div>
<div class='lg-row'>若以餘方便，　徒勞而無實。</div>
<div class='lg-row'>汝欲求解脫，　唯習上方便，</div>
<div class='lg-row'>父王憂悲息，　解脫道得申，</div>
<div class='lg-row'>捨家遊山林，　還歸亦非過。</div>
<div class='lg-row'>昔奄婆梨王，　久處苦行林，</div>
<div class='lg-row'>捨徒眾眷屬，　還家居王位。</div>
<div class='lg-row'>國王子羅摩，　去國處山林，</div>
<div class='lg-row'>聞國風俗離，　還歸維正化。</div>
<div class='lg-row'>娑樓婆國王，　名曰頭樓摩，</div>
<div class='lg-row'>父子遊山林，　終亦俱還國。</div>
<div class='lg-row'>婆私晝牟尼，　及與安低疊，</div>
<div class='lg-row'>山林修梵行，　父亦歸本國。</div>
<div class='lg-row'>如是等先勝，　正法善名稱，</div>
<div class='lg-row'>悉還王領國，　如燈照世間。</div>
<div class='lg-row'>是故捨山林，　正法化非過。」</div>
<div class='lg-row'>太子聞大臣，　愛語饒益說，</div>
<div class='lg-row'>以常理不亂，　無礙而庠序，</div>
<div class='lg-row'>固志安隱說，　而答於大臣：</div>
<div class='lg-row'>「有無等猶豫，　二心疑惑增，</div>
<div class='lg-row'>而作有無說，　我不決定取，</div>
<div class='lg-row'>淨智修苦行，　決定我自知。</div>
<div class='lg-row'>世間猶豫論，　展轉相傳習，</div>
<div class='lg-row'>無有真實義，　此則我不安，</div>
<div class='lg-row'>明人別真偽，　信豈由他生？</div>
<div class='lg-row'>猶如生盲人，　以盲人為導，</div>
<div class='lg-row'>於夜大闇中，　當復何所從？</div>
<div class='lg-row'>於淨不淨法，　世間生疑惑，</div>
<div class='lg-row'>設不見真實，　應行清淨道，</div>
<div class='lg-row'>寧苦行淨法，　非樂行不淨。</div>
<div class='lg-row'>觀彼相承說，　無一決定相，</div>
<div class='lg-row'>真言虛心受，　永離諸過患，</div>
<div class='lg-row'>語過虛偽說，　智者所不言。</div>
<div class='lg-row'>如說羅摩等，　捨家修梵行，</div>
<div class='lg-row'>終歸還本國，　服習五欲者，</div>
<div class='lg-row'>此等為陋行，　智者所不依。</div>
<div class='lg-row'>我今當為汝，　略說其要義。</div>
<div class='lg-row'>日月墜於地，　須彌雪山轉，</div>
<div class='lg-row'>我身終不易，　退入於非處。</div>
<div class='lg-row'>寧身投盛火，　不以義不畢，</div>
<div class='lg-row'>還歸於本國，　入於五欲火。」</div>
<div class='lg-row'>表斯要誓已，　<span class='corr'>徐</span>起而長辭。</div>
<div class='lg-row'>太子辯鋒炎，　猶如盛日光，</div>
<div class='lg-row'>王師及大臣，　言論莫能勝。</div>
<div class='lg-row'>相謂計已盡，　唯當辭退還，</div>
<div class='lg-row'>深敬嘆太子，　不敢強逼留。</div>
<div class='lg-row'>敬奉王命故，　不敢速疾還，</div>
<div class='lg-row'>徘徊於中路，　行邁顧遲遲。</div>
<div class='lg-row'>選擇黠慧人，　審諦機悟士，</div>
<div class='lg-row'>隱身密伺候，　然後捨而還。</div>
</div></div>
<p class='juan'>佛所行讚卷第二</p>
</div><!-- end of div[@id='body'] -->
</body></html>