<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>略明般若末後一頌讚述</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1817 [cf. Nos. 1510, 1514]
<p class='juan'><a id='mulu1' />略明般若末後一頌讚述</p><p class="byline">唐三藏法師義淨述</p>
<div class='div-jing'><p>義淨因譯無著菩薩般若頌釋訖。詳夫大士判其九喻。可謂文致幽深。理義玄簡。自非地隣極喜。誰能發此明慧。而西域相承云。無著菩薩昔於覩史多天慈氏尊處。親受此八十頌。開般若要門。順瑜伽宗理。明唯識之義。遂令教流印度。若金烏之焰赫扶桑。義闡神州。等玉兔之光浮雪嶺。然而能斷金剛。西方乃有多釋。考其始也此頌最先。即世親大士躬為其釋此。雖神州譯訖。而義有闕如。故復親覈談筵。重詳其妙。雅符釋意。更譯本經。世親菩薩復為般若七門義釋。而那爛陀寺盛傳其論。但為義府幽冲尋者莫測。有師子月法師造此論釋。復有東印度多聞俗士其名月官。遍檢諸家亦為義釋。斯等莫不意符三性。不同中觀矣。更有別釋。而但順龍猛。不會瑜伽。瑜伽則真有俗無。以三性為本。中觀乃真無俗有。寔二諦為先。般若大宗。含斯兩意。致使東夏則道分南北。西方乃義隔有空。既識介綱。理無和雜。各准　聖旨誠難乖競。然而末後一頌云。一切有為法如星瞖燈幻。露泡夢電雲。應作如是觀者。而釋文既隱。恐尋者尚昧。輒因二九事喻。聊題十八之作。冀使朝覽遂閑。庶罔銷神之滯。夜光親授。長無按劍之惑。然而見等九事。即生死之區寰。大士了如星等。是故處而不著。智不住生津。嫓紅蓮之在瀲。悲不居圓寂。若白玉之沈溺。因答無住涅槃。申其九喻云爾。</p>
<p>論見　觀見如星長夜妄執。</p>

<div class="lg regular"><div class='lg-row'>見心長夜景　妄執久冥舒</div>
<div class='lg-row'>三心纔已發　兩分盡皆除</div>
</div><p>喻星　以星喻見夜有明無。</p>

<div class="lg regular"><div class='lg-row'>榆星通夜景　柳色徹明舒</div>
<div class='lg-row'>千條光若發　一旦盡皆除</div>
</div><p>論境　道境如瞖妄覩空花。</p>

<div class="lg regular"><div class='lg-row'>境色無非障　妄有見塵瑕</div>
<div class='lg-row'>但由真智力　不復覩狂花</div>
</div><p>喻瞖　以瞖喻境元無妄執。</p>

<div class="lg regular"><div class='lg-row'>太虛本無障　淨境性亡瑕</div>
<div class='lg-row'>但由瞖眼力　遂使見空花</div>
</div><p>論識　言識如燈生生不絕。</p>

<div class="lg regular"><div class='lg-row'>見起起不已　妄生生未極</div>
<div class='lg-row'>留滯死宮中　良由依識力</div>
</div><p>喻燈　以燈喻識焰焰無窮。</p>

<div class="lg regular"><div class='lg-row'>發焰焰不已　舒光光未極</div>
<div class='lg-row'>照灼炳宵中　良為膏油力</div>
</div><p>論界　說界如幻藉業生而會盡。</p>

<div class="lg regular"><div class='lg-row'>業功莊處巧　由惑生眾相</div>
<div class='lg-row'>所執定非真　界體全虛妄</div>
</div><p>喻幻　以幻喻界假匠起而終無。</p>

<div class="lg regular"><div class='lg-row'>幻師方便巧　假作眾形相</div>
<div class='lg-row'>鞠體固非真　所見皆虛妄</div>
</div><p>論身　序身如露體不久停。</p>

<div class="lg regular"><div class='lg-row'>投軀生巘際　寄命死河中</div>
<div class='lg-row'>鎮處飄颻夜　還如橐籥風</div>
</div><p>喻露　以露喻身逢風必落。</p>

<div class="lg regular"><div class='lg-row'>圓珠停草際　渧淚處華中</div>
<div class='lg-row'>悽悽動林夜　索索盡隨風</div>
</div><p>論受用　陳用如泡待根境識。</p>

<div class="lg regular"><div class='lg-row'>寰中根色積　託此復心行</div>
<div class='lg-row'>寔由三觸合　遂令三受生</div>
</div><p>喻泡　以泡喻用假渧水風。</p>

<div class="lg regular"><div class='lg-row'>池中平水積　渧墜有風行</div>
<div class='lg-row'>但由三事合　乘使萬泡生</div>
</div><p>論過　述過如夢由思而起。</p>

<div class="lg regular"><div class='lg-row'>過去雖無境　尋思意尚通</div>
<div class='lg-row'>遂令方寸內　還見九城容</div>
</div><p>喻夢　以夢喻過因憶乃生。</p>

<div class="lg regular"><div class='lg-row'>處晝多緣境　良宵記念通</div>
<div class='lg-row'>遂令於睡內　重憶本時容</div>
</div><p>論現　談現如電暫時而有。</p>

<div class="lg regular"><div class='lg-row'>萬像如電野　四相等流光</div>
<div class='lg-row'>詎知唯一念　妄計有三常</div>
</div><p>喻電　以電喻現跾忽便亡。</p>

<div class="lg regular"><div class='lg-row'>震雷鳴四野　擊電動千光</div>
<div class='lg-row'>剎那存有念　即體自無常</div>
</div><p>論未　論未如雲本識能持其種。</p>

<div class="lg regular"><div class='lg-row'>藏識無初結　波情浪後飛</div>
<div class='lg-row'>良由有貪愛　帶種定何疑</div>
</div><p>喻雲　以雲喻未自體必含於潤。</p>

<div class="lg regular"><div class='lg-row'>靉靆屯雲結　煥爛景風飛</div>
<div class='lg-row'>光華如可愛　含潤理無疑</div>
</div><p>更以一句收事收喻撮其要義而為一述。</p>

<div class="lg regular"><div class='lg-row'>見心智滅如星殄　惑境真亡若瞖除</div>
<div class='lg-row'>想起由識如燈焰　界有藉思同幻車</div>
<div class='lg-row'>一身暫顯同朝露　三受忽現等泡虛</div>
<div class='lg-row'>憶念過時空夢發　計執現存奔電舒</div>
<div class='lg-row'>既知雨潤雲中住　未種常依識藏居</div>
</div><p>次下別據三性三身真俗般若。以明觀行九喻解九事云。</p>

<div class="lg regular"><div class='lg-row'>熟觀生界咸如此　智者應可務真常</div>
<div class='lg-row'>真常實不玄　圓成在目前</div>
<div class='lg-row'>覺二體空蛇索盡　了一非無鏡月懸</div>
<div class='lg-row'>鏡月懸時實無慮　但作他緣生福處</div>
<div class='lg-row'>唯識初心乍有依　真如後念還無據</div>
<div class='lg-row'>無據即般若　勝俗亡真假</div>
<div class='lg-row'>福津如筏捐不捐　悲智隨生捨不捨</div>
</div>
<p class='juan'>略明般若末後一頌讚述</p></div>
</div><!-- end of div[@id='body'] -->
</body></html>