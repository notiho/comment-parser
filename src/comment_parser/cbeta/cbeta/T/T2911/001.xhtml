<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>讚僧功德經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2911
<p class='juan'><a id='mulu1' />讚僧功德經</p>
<div class='div-jing'>
<div class="lg regular"><div class='lg-row'>阿含經中略集出，　歎大<span class='corr'>福田諸僧寶</span>，</div>
<div class='lg-row'><span class='corr'>大梵天王及帝釋</span>，　以大梵音讚僧寶。</div>
<div class='lg-row'>如地堅牢<span class='corr'>諸神等</span>，　<span class='corr'>讚歎一切僧寶眾</span>，</div>
<div class='lg-row'>我末法中出家人，　常住僧<span class='corr'>寶常住僧</span>。</div>
<div class='lg-row'><span class='corr'>僧寶僧共興佛法</span>，　志求菩提微妙果，</div>
<div class='lg-row'>於濁苦惡世界中，　常在如來清淨眾。</div>
<div class='lg-row'>僧中或有求四果，　或以證果在僧中，</div>
<div class='lg-row'>此等八輩諸上人，　和合僧中常不斷。</div>
<div class='lg-row'>或有頭陀常乞食，　或有山間樂寂靜，</div>
<div class='lg-row'>乃至於微細戒中，　不犯如來嚴命教。</div>
<div class='lg-row'>或有深廣學智慧，　或有息慮習諸禪，</div>
<div class='lg-row'>并皆集在僧眾中，　猶如百川歸大海。</div>
<div class='lg-row'>殊勝妙寶大德僧，　長養眾生功德種，</div>
<div class='lg-row'>能與人天勝果者，　無過佛法僧寶眾。</div>
<div class='lg-row'>善心僧中施掬水，　獲福多於大海量，</div>
<div class='lg-row'>微塵尚可有算期，　僧中施寶無有盡。</div>
<div class='lg-row'>若人當來求遠離，　越於生死貧窮河，</div>
<div class='lg-row'>應當速疾志誠心，　於僧寶中樹因果。</div>
<div class='lg-row'>於此最妙良福田，　若有種植功德子，</div>
<div class='lg-row'>當來收獲無邊畔，　<span class='corr'>猶</span>如雲中含大雨。</div>
<div class='lg-row'>施者不籌量度者，　平等奉施無二心，</div>
<div class='lg-row'>是人方可能堪任，　受人天中勝如果。</div>
<div class='lg-row'>無量功德具莊嚴，　大悲世尊弟子眾，</div>
<div class='lg-row'>凡人肉眼難分別，　<span class='corr'>猶</span>如灰覆於火上。</div>
<div class='lg-row'>或有外現犯戒相，　內祕無量諸功德，</div>
<div class='lg-row'>應當信順崇重之，　賢聖愚凡不可測。</div>
<div class='lg-row'>或有外現具威儀，　或示未能捨其欲，</div>
<div class='lg-row'>外相人觀謂凡夫，　不妨內即是其聖。</div>
<div class='lg-row'>內如四種菴羅果，　生熟難分不可別，</div>
<div class='lg-row'>如來弟子亦如是，　有戒無戒亦難辨。</div>
<div class='lg-row'>是故殷勤勸諸人，　不聽毀罵僧寶眾，</div>
<div class='lg-row'>若欲不沈淪苦海，　常當敬重植良田。</div>
<div class='lg-row'>常欲<span class='corr'>人</span>中受樂者，　亦當供養苾芻僧，</div>
<div class='lg-row'>勿以凡夫下劣心，　分別如來弟子眾。</div>
<div class='lg-row'>若有清信士女等，　能於十念生信心，</div>
<div class='lg-row'>平等供養苾芻僧，　是人獲得無量報。</div>
<div class='lg-row'>若於僧中起邪見，　當來定墮三惡道，</div>
<div class='lg-row'>世尊親自以梵音，　金口弘宣誠不妄。</div>
<div class='lg-row'>寧以利刀割其舌，　或以捻杵碎其身，</div>
<div class='lg-row'>不應一念嗔恚心，　謗毀如來淨僧眾。</div>
<div class='lg-row'>寧以吞大熱鐵丸，　寧便口中出猛焰，</div>
<div class='lg-row'>不應戲論以一言，　毀罵出家清淨眾。</div>
<div class='lg-row'>寧以利刀自屠割，　殘害支節毀肌膚，</div>
<div class='lg-row'>不應戲笑調凡愚，　何呪打罵苾芻眾？</div>
<div class='lg-row'>寧以自手挑兩目，　寧於多劫受生盲，</div>
<div class='lg-row'>其於習行離欲人，　不應惡眼而瞻視。</div>
<div class='lg-row'>寧毀精舍及制多，　寧焚七寶舍利塔，</div>
<div class='lg-row'>勿於僧中出惡言，　誹謗如來清淨眾。</div>
<div class='lg-row'>毀塔之人自墮落，　經無量劫受諸苦，</div>
<div class='lg-row'>好說眾僧短長者，　自墮亦引無量眾。</div>
<div class='lg-row'>是故智者善思量，　勿於僧中起輕慢，</div>
<div class='lg-row'>善自防護口業非，　莫談此持彼犯戒。</div>
<div class='lg-row'>若一惡言毀沙門，　當墮泥犁受極苦，</div>
<div class='lg-row'>從地獄出得人身，　即招聾盲瘖瘂報。</div>
<div class='lg-row'>世間多有愚劣人，　談說僧尼諸過惡，</div>
<div class='lg-row'>因茲墮落惡道中，　永劫沈淪沒苦海。</div>
<div class='lg-row'>大悲世尊禮大眾，　尊敬和合大德僧，</div>
<div class='lg-row'>諸佛尚自致慇懃，　何況凡夫輕慢眾？</div>
<div class='lg-row'>世間多有信心人，　崇重世尊弟子者，</div>
<div class='lg-row'>聞說三寶短長時，　怨於僧中起邪見。</div>
<div class='lg-row'>因此退敗諸善人，　毀壞如來清淨眾，</div>
<div class='lg-row'>不見賢劫千世尊，　是故智者應思忖。</div>
<div class='lg-row'>昔有俱迦離苾芻，　以一惡言罵僧眾，</div>
<div class='lg-row'>猶落鉢頭磨地獄，　舌被犁耕數萬段。</div>
<div class='lg-row'>亦有迦葉佛弟子，　謗毀無量世間人，</div>
<div class='lg-row'>承斯惡業捨殘形，　還受耕舌地獄苦。</div>
<div class='lg-row'>沙門懷忿毀諸人，　尚招無量口業報，</div>
<div class='lg-row'>何況無戒白衣人，　罵僧免墮惡道者？</div>
<div class='lg-row'>是故智人不應罵，　乃至草木塼瓦等，</div>
<div class='lg-row'>況毀清淨出家人，　習行離欲善法者？</div>
<div class='lg-row'>縱使慾火熾燒心，　點污尸羅清淨戒，</div>
<div class='lg-row'>不久速能自懺除，　還入如來聖眾位。</div>
<div class='lg-row'>如人暫迷失其道，　有目還能尋本路，</div>
<div class='lg-row'>苾芻雖犯世尊禁，　雖然暫犯還能滅。</div>
<div class='lg-row'>如人平地蹶脚時，　有足還能而速起，</div>
<div class='lg-row'>苾芻雖暫缺尸羅，　雖犯不久還能補。</div>
<div class='lg-row'>猶如世間金寶器，　雖破其價一種貴，</div>
<div class='lg-row'>木器縱然全不漏，　不可比於破寶器。</div>
<div class='lg-row'>破禁苾芻雖無戒，　初心出家功德勝，</div>
<div class='lg-row'>百千萬億白衣人，　功德縱多不及彼。</div>
<div class='lg-row'>出家弟子能堪任，　繼嗣如來末代法，</div>
<div class='lg-row'>萬德無量在俗人，　不能須臾弘聖教。</div>
<div class='lg-row'>最下犯禁破戒僧，　供養由獲萬億報，</div>
<div class='lg-row'>是故世尊讚勝因，　天上人中受尊貴。</div>
<div class='lg-row'>是故殷勤勸諸人，　勿毀如來僧寶眾，</div>
<div class='lg-row'>今生習惡因緣故，　當來業成亦毀佛。</div>
<div class='lg-row'>緣茲身口意業支，　永斷世間人天種，</div>
<div class='lg-row'>當墮三塗惡道中，　億劫沈淪無休息。</div>
<div class='lg-row'>若於清眾起正信，　無有毀謗名僧罪，</div>
<div class='lg-row'>常能防護口業過，　不談如來僧寶眾。</div>
<div class='lg-row'>若人於僧有罵罪，　應須志誠速求懺，</div>
<div class='lg-row'>於僧勿起憍慢心，　來生受苦必當悔。</div>
<div class='lg-row'>如僧剎那有功德，　其福不容於大地，</div>
<div class='lg-row'>何況經月累歲年，　堅持如來嚴禁戒。</div>
<div class='lg-row'>是人持戒功德報，　佛於一劫說不盡，</div>
<div class='lg-row'>況餘凡俗知其邊，　福等虛空無有量。</div>
<div class='lg-row'>當知功德廣莊嚴，　釋迦如來僧寶眾，</div>
<div class='lg-row'>是故不聽在家者，　毀辱打罵出家僧。</div>
<div class='lg-row'>縱見沙門犯戒時，　當寬其意勿嫌毀，</div>
<div class='lg-row'>如入芳叢採妙花，　不應摘選枯枝葉。</div>
<div class='lg-row'>廣大清淨佛法海，　多有持戒精修者，</div>
<div class='lg-row'>其中縱有犯威儀，　白衣不應生毀謗。</div>
<div class='lg-row'>譬如田中新苗稼，　於中亦有稗莠草，</div>
<div class='lg-row'>應可一種敬良田，　不應揀選生分別。</div>
<div class='lg-row'>是以世尊制諸人，　不聽毀謗沙門眾，</div>
<div class='lg-row'>唯當尊重生敬心，　同此受勝諸天報。</div>
<div class='lg-row'>佛日滅沒雖久遠，　僧寶連暉傳法燈，</div>
<div class='lg-row'><span class='corr'>猶</span>如龍王降甘雨，　大地萠芽普洽潤。</div>
<div class='lg-row'>和合僧寶亦如是，　雨於如來妙法雨，</div>
<div class='lg-row'>滋潤枯渴諸群生，　長養善牙功德種。</div>
<div class='lg-row'>於多劫中宿植田，　得為如來弟子眾，</div>
<div class='lg-row'>處在賢聖法海中，　飲妙解脫甘露味。</div>
<div class='lg-row'>傳持世尊末代教，　流化十方諸國土，</div>
<div class='lg-row'>利益一切諸眾生，　令佛法輪恒不絕。</div>
<div class='lg-row'>佛法久後滅沒時，　伽藍精舍毀成聚，</div>
<div class='lg-row'>龕塔尊像併荒<span class='corr'>涼</span>，　設欲供養難可得。</div>
<div class='lg-row'>壁畫僧形不可見，　何況得聞於正法？</div>
<div class='lg-row'>人身難得生人中，　佛法難逢今已遇。</div>
<div class='lg-row'>如何於妙良福田，　不種當來功德種？</div>
<div class='lg-row'>冥路懸遠不可達，　當<span class='corr'>辦</span>資糧備前所。</div>
<div class='lg-row'>善福田中不種植，　當來嶮路之資糧，</div>
<div class='lg-row'>是故諸人應善思，　聞經僧中應惠施。</div>
<div class='lg-row'>依經我略讚僧寶，　功德無量遍虛空，</div>
<div class='lg-row'>迴施一切諸群生，　願共當來值彌勒。</div>
</div></div>
</div><!-- end of div[@id='body'] -->
</body></html>