<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說犢子經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 808 [No. 809]
<p class='juan'><a id='mulu1' />佛說犢子經</p><p class="byline">吳月氏優婆塞支謙譯</p>
<div class='div-jing'><p>聞如是：</p>
<p>一時佛在舍衛國祇洹阿那邠遲阿藍精舍。</p>
<p>爾時佛遇風患，當須牛乳。時有婆羅門大富，去城不遠。時佛遣阿難言：「汝往到婆羅門家從乞牛乳。」</p>
<p>阿難受教而往，便至婆羅門家。婆羅門問阿難言：「來何所求？」</p>
<p>阿難言：「如來向者<span class='corr'>小</span>遇風患，故遣我乞牛乳耳。」</p>
<p>婆羅門言：「牛在彼間，自[穀-禾+牛]取之。」</p>
<p>阿難即往到牛群所。有一牸牛，性常弊惡，無人能近。阿難即自思惟：「我法不應自[穀-禾+牛]取牛乳。」</p>
<p>爾時帝釋知阿難所念，即來，化作婆羅門像，在牛邊立。阿難往倩言：「婆羅門！為我[穀-禾+牛]取牛乳。」</p>
<p>語牛言：「如來遇小風患。汝與乳湩，令如來服之。差者，汝得福無量，不可稱計。如來者，是天上、天下之大師也。當以慈心憂念一切蠕動之類，欲令度脫一切苦惱。」</p>
<p>牛言：「此手捫摸我乳，一何快耶！前兩乳取去，置後兩乳用遺我子。我子朝來未有所食。」</p>
<p>爾時犢子在邊立住，聞有佛名，即語母言：「持我乳分盡用與佛。佛者，天上、天下之大師也。甚難得值。我自食草，飲水，足得活耳。何以故？我先身以來常飲乳食，今當生牛身亦復飲乳。世間愚癡者甚多無量。我先世時坐隨惡知識教，不信佛經，使我作牛、作馬經十六劫，而今乃得聞有佛名。持我所食分，盡用與佛，滿器而去，令我後世智慧聰明，得道如佛。」</p>
<p>阿難持乳還至佛所。</p>
<p>佛問阿難：「彼牛母子有何言說？」</p>
<p>阿難言：「大可怪也。牛先甚大弊惡，不可得近。有一婆羅門為我[穀-禾+牛]乳，牛即調善。母子共說。」</p>
<p>佛言：「此牛子母先世時不信佛經故，墮牛、馬中經十六劫。今乃得悟，聞有佛名，便有慈心，以乳施佛。彼牛母子後世，當為彌勒佛沙門弟子，得大羅漢。犢子死後，當為我懸繒、幡、蓋，散華，燒香，受持經戒。過二十劫後當作佛，名乳光如來，度脫一切。」</p>
<p>佛言：「牛以好善心意與佛乳故，度諸苦難，後得無量福報。以是因緣，佛不可不信，經不可不讀，道不可不學。普告天上、天下，皆悉令知。」</p>
</div>
<p class='juan'>佛說犢子經</p>
</div><!-- end of div[@id='body'] -->
</body></html>