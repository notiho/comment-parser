<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣圓覺修多羅了義經略疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />大方廣圓覺修多羅了義經略疏注卷下<span class='note-inline'>(一)</span></p><p class="byline">終南山草堂寺沙門宗密述</p><p>第三深究。輪迴之根者。謂窮其展轉根元。推其差別種性故。於中文四。初三。今初。</p>
<p>於是彌勒菩薩在大眾中。即從座起。頂禮佛足右繞三匝。長跪叉手而白佛言　同上。次正陳辭句文二。初慶前。</p>
<p>大悲世尊。廣為菩薩開祕密藏。令諸大眾深悟輪迴　因舟行岸移等喻。悟得真隨妄轉。</p>
<p>分別邪正。能施末世一切眾生無畏<span class='note-inline'>(決定)</span>道眼　五眼之中即慧眼法眼。具真俗故。</p>
<p>於大涅槃生決定信　永不信餘。首楞云。妙信常住一切妄想滅盡無餘。</p>
<p>無復重隨輪轉境界起循環見　不執月運岸移等。二請後文二三舉法問。二結益請。初中二。一問斷輪迴。</p>
<p>世尊。若諸菩薩及末世眾生。欲遊如來大寂滅　大般涅槃。</p>
<p>海　具足三德能建大義。體深用廣故如海也。</p>
<p>云何當斷輪迴根本　因前章云。先斷無始輪迴根本。故今問斷之方。</p>
<p>於諸輪迴　前云種種取捨皆是輪迴。故此云諸。</p>
<p>有幾種性　既一切皆是輪迴之相。未審有幾種性。二問修悲智。</p>
<p>修佛菩提幾等差別　法門無邊誓願學故。即從假入空成大智。</p>
<p>迴入塵勞。當設幾種教化方便度諸眾生　眾生無邊誓願度故。即從空入假成大悲。惑病既多方藥非一。若無方便少湯添水。恐落愛見大悲。故須問也。一結益請。</p>
<p>惟願不捨救世大悲。令諸修行一切菩薩。及末世眾生。慧目　即能照也。</p>
<p>肅清　緣塵不雜。</p>
<p>照耀心鏡　即所照也。心淨如鏡故。六祖偈云。心如淨明鏡。身如明鏡臺。</p>
<p>圓悟如來無上知見　無能無所自在圓明故。即同法華雙開菩提涅槃是無上義。下三唱倣前。</p>
<p>作是語已。五體投地。如是三請終而復始。爾時世尊告彌勒菩薩言。善哉善哉。善男子。汝等乃能為諸菩薩及末世眾生。請問如來深奧祕密微妙之義　本清淨之輪迴。無差別之種類等故。</p>
<p>令諸菩薩潔清慧目。及令一切末世眾生。永斷輪迴心悟實相。具無生忍　真性無生本來清淨。眾生未悟。妄心見生。生即必滅。故是輪迴。今悟實相了心無生。心既不生輪迴永絕。如是忍可名無生忍。上皆讚也。</p>
<p>汝今諦聽。當為汝說<span class='note-inline'>(許也)</span>時彌勒菩薩奉教歡喜。及諸大眾默然而聽　次下正說長行中二。一答斷輪迴。二答修悲智。前中二。一推本末令斷。二明種性令知。初中二。一示所斷。二勸令斷。初中四。一指愛為本。二欲助成因。三展轉更依。四起諸業報。初中二初約貪欲以標指。</p>
<p>善男子。一切眾生從無始際。由有種種恩愛貪欲故有輪迴　謂對所貪五欲。標指能貪之愛是輪迴之本。首楞云。流愛為種納想為胎。交遘發生吸引同業。以是因緣故有生死。又涅槃云。因愛生憂因愛生怖。若離貪愛何憂何怖。又佛名經云。有愛則生愛盡則滅。故知生死貪愛為本。先令斷者。如樹除根等。謂由於五欲引起愛心。能令眾生生死不絕。言種種者。或天屬之恩如父母等。或感事之恩如得惠齎等。或任運生愛。即自身及名利色味六親等。或因敬成愛因恩成愛。或因愛結恩。恩之與愛應成四句。謂因非愛等。又所貪之境眾多。故能貪之愛不一。然貪與愛亦有四句。謂貪非愛等。若對治簡境則有順有乖。若約妄簡心則皆為過患。又唯就愛復有其三。一惡愛。謂禽荒色荒及名利等。二善愛。謂貪來報行施戒等。三法愛。謂樂著名義。及貪聖果而修行等。故下云。法愛不存心。漸次可成就。我身本不有。憎愛何由生。後約受生以結定。</p>
<p>若諸世界一切種性。卵生胎生濕生化生。皆因淫欲而正性命。當知輪迴愛為根本　卵等四生則受生差別。故瑜伽釋眾生云。思業為因。殼胎濕染為緣。五蘊初起為生。若以四生配六道者。天及地獄化生。鬼通胎化。謂鬼子及地行羅剎是胎。餘皆化生。人畜各四。人具四者。毘舍佉母卵生三十二子。胎則常人。濕則柰女。化為劫初。畜具四者。金翅及龍。餘獸皆胎。餘鳥皆卵。然著地飛空若水若陸。微細蠢動或卵胎。或濕化。不可具分品類。皆因淫欲正性命者。淫謂耽染愛著。但是情染總得名淫。縱使化生亦依業染。但約欲界輕重者。俱舍云。六受欲。交抱執手笑視淫。四洲之人同四王界。餘諸異類卵濕胎形。心染氣傳。難具分析。受性稟命莫不由之。既性命由淫。淫復由愛。故云愛為根本。二欲助成因。</p>
<p>由有諸欲<span class='note-inline'>(境也)</span>助發愛性　心也即愛之種子。</p>
<p>是故能令生死相續　由外塵欲牽起愛心。亦由愛心貪著於欲。貪欲故造業。造業故受報。由此生死不斷。故肇論云。眾生所以久流轉者。皆由著欲故也。若欲止於心。則無復生死。潛神玄默與虛空合其德。是名涅槃。三展轉更依。</p>
<p>欲因愛生命因欲有。眾生愛命還依欲本。愛欲為因。愛命為果　欲謂貪婬。命謂身命。無愛欲則不生。無欲身則不有。當知欲因愛有。身因欲生。既有此身還生於愛。由愛身故還為欲因。復感未來生死果報。如是展轉相續無窮。四起諸業報文中二。一別釋。二總結。初中三。一惡業苦報。</p>
<p>由於欲境起諸違　不可意。</p>
<p>順<span class='note-inline'>(可意)</span>境。背愛心而生憎嫉。造種種業　由愛彼境。境不順心便生熱惱憎嫉。憎嫉故起瞋。瞋故殺害逼惱打罵凌辱。種種惡業從此便興。亦可境稱愛心而生耽著淫盜飲啖侵奪綺妄種種惡業。文無者略也。言種種者。十不善等。</p>
<p>是故復生地獄餓鬼　三惡報也。無畜生者。取其文潤成句。以二例知。亦可翻譯傳寫脫漏。義必合有。故華嚴云。十不善業道。上者地獄因。中者畜生因。下者餓鬼因。二善業樂報。</p>
<p>知欲可厭　知愛欲心是惡道因。於彼欲境深生厭離。</p>
<p>愛厭業道　怖彼惡道不造惡因。於離惡法門深生愛樂。</p>
<p>捨惡樂善　比由愛欲故造惡。今知欲可厭故。捨十惡樂十善也。</p>
<p>復現天人　樂報也。華嚴云。十善業道。是人天受生因。判云樂報。麁相言之。若論人間八苦天上五衰地居斫截殘害驅擯。豈能免苦。若於天鬼畜中。開出修羅即戒六道。三不動業報。</p>
<p>又知諸愛可厭惡故棄愛樂捨還滋愛本　知其愛惡愛善俱未免苦。棄彼愛心樂修捨法。捨法即四禪八定。而不知樂捨之心還同彼愛。故云還滋愛本。</p>
<p>便現有為增上善果　上二界殊勝依正二報也。由於欲界修得此定。各隨其地而生彼天。二總結。</p>
<p>皆輪迴故　愛為根本故皆輪迴。</p>
<p>不成聖道　不了自心故非聖道。前指無明此標貪愛。發潤備矣。然十惡業一向須除。十善八定則但除其病。第二勸斷文三。初正勸。</p>
<p>是故眾生欲脫生死免諸輪迴。先斷貪欲及除愛渴　既知生死皆由貪愛故。欲脫生死先斷此二。遠公報應論云。夫事起必由其心。報應必由於事。是故自報以觀事而事可變。舉事以責心而心可反。渴者喻其至切。二通妨。恐有難云。若爾云何菩薩亦有貪愛故受生邪。故下通云。</p>
<p>善男子。菩薩變化示現世間。非愛為本。但以慈悲令彼捨愛。假諸貪欲而入生死　菩薩示現受生。非愛為本。但以大悲益人為利。欲行教化。須現受生示同凡夫同事利物。故淨名云。眾生病則菩薩病。示現等者悲深也。非愛者智深也。三顯益。</p>
<p>若諸末世一切眾生。能捨諸欲及除憎愛。永斷輪迴。勤求如來圓覺境界。於清淨心便得開悟　先能除捨方可勤求。如出鑛金始堪為器。故首楞云。如是貪欲。有名鬼倫。無名天趣。有無相傾起輪迴性。有無二無無二亦滅。於佛菩提方可希冀。問從前但云貪愛。何故此云及除憎愛。答由愛身愛境。境違於情或身被惱。故生憎也。是知憎亦由愛。故雖兼憎意但說愛。二明種性令知者。謂由前說始終動靜乃至思度佛境皆是輪迴。故彌勒問其種性。意云。比聞餘教只言五道輪迴。今何得三乘行人亦未能免。故佛為說。由本貪欲顯出五性。故屬輪迴。不以悟淨圓覺為本因故。然菩薩性中修證行相。但除其病不除其法。餘如廣疏。文中二一總標因依。</p>
<p>善男子。一切眾生由本貪欲。發揮無明。顯出五性差別不等　厭惡樂善。三乘教熏積習既深遂成別性。楞伽云。隨說彼而成。皆名教熏起。</p>
<p>依。二種障而現深淺　若遇邪師教者。則於人法二我極為堅執。名之為深。若遇二乘人說人空理。於法雖未離愚。於人已無堅執。對前為淺。若遇菩薩及佛。深淺相望可知。二別釋差等文二。一所依。二障。</p>
<p>云何二障　依起信釋。</p>
<p>一者理障礙正知見　根本無明也。不達法界性相。是礙正知見義故。故彼論云。是心從本已來自性清淨。以不達一法界故。心不相應。忽然念起名為無明。</p>
<p>二者事障續諸生死　六種染心也。三細乃至起業受報。是續生死義故。故彼論云。此清淨心為無明所染。有其染心。染心義者。名煩惱礙等。廣如彼說。二能依五性文三。一徵。</p>
<p>云何五性　此皆新熏。不同法相宗中本有之說。兩宗五性義見懸譚。今此又與彼所引楞伽等文大同小異。如文詳之。二釋中二。一總明未熏。</p>
<p>善男子。若此二障未得斷滅名未成佛　本以發心修證約斷二障。故成五性。此都不斷故非五數。亦未發心遇教。故言未熏。若據楞伽之文。即當第五無性。二熏成五性文四。一二乘性合辨二也。</p>
<p>若諸眾生永捨貪欲。先除事障未斷理障　知生死苦止息攀緣。故云除事。其實未能除三細也。意責不先悟理但先除事。故有先除未斷之言。</p>
<p>但能悟入聲聞緣覺　障有事理。執有人法。今唯斷於前。故云但能。</p>
<p>未能顯住菩薩境界　雖至長者之家。猶在後園除糞。止宿草庵未敢當堂。故云爾也。二菩薩性。</p>
<p>善男子。若諸末世一切眾生。欲汎如來大圓覺海。先當發願勤斷二障。二障已伏。即能悟入菩薩境界　此約地前以辨其相。故言已伏。</p>
<p>若事理障已永斷滅即入如來微妙圓覺滿足菩提及大涅槃　此約入地乃至果位以辨其相。故言永斷及菩提等。三不定性。</p>
<p>善男子。一切眾生皆證圓覺　定知身心本來具有。以已證知一切有情無不是覺。譯經訛也。應云證諸眾生皆有圓覺。</p>
<p>逢善知識。依彼所作因地法行。爾時修習便有頓漸　覺性雖圓遇教不同。欣趣有異故。</p>
<p>若遇如來無上菩提正修行路。根無大小皆成佛果　遇於勝教皆成。即明無別定性。反明不遇勝緣則隨所聞成小。文無者略也。由此名不定性。故上標頓漸。四外道性。</p>
<p>若諸眾生雖求善友。遇邪見者未得正悟。是則名為外道種性　內心雖勝。宿遇邪宗既熏其心。積習成種。故於聖道難起信心。上明邪種也。下明師過云。</p>
<p>邪師過謬非眾生咎　意顯此性定是新熏非自本有。故云非眾生咎。前諸種性亦例此知。但文略也。則知眾生本同覺性。但遇教成差有大有小有邪有正。故知發心之者。切須善辨宗途。然餘經論目第五性云無性者。但明本來不覺染心相續。未有邪正師教所熏。無三乘種故聞亦不信。由此濫於本有。今云外道性者。決了新熏之義彰矣。三結。</p>
<p>是名眾生五性差別　二答修悲智。既識輪迴之病用心。免落異宗。即須依解修行速求證入。然菩薩修行不出悲智二利。故須明之。前問中先智後悲。今答則先悲後智。意表即智之悲即悲之智無先無後。故互明之。文中二。初悲。</p>
<p>善男子。菩薩唯以大悲方便。入諸世間　前問云。當設幾種教化方便。今答意云。但以大悲方便示現種種形相。順逆隨時無定種數。言唯以大悲方便者。雖遇種種之機。唯用此二各隨其類而應化也。但有大悲必能普化。但有方便必稱根宜無其過累。故思益經云。眾生行世間而不知世間。菩薩行世間明了世間相。世間虛空相。虛空亦無相。菩薩知如是。不染於世間。</p>
<p>開發未悟　令知妄法本空真法本淨。</p>
<p>乃至示現種種形相　如觀音隨三十二類而應其身。</p>
<p>逆順境界　論云。或為眷屬親友。或為怨家。能令眾生增長善根。若見若聞得利益故。</p>
<p>與其同事　四攝中之一也意該餘三。餘三者。布施愛語利行。</p>
<p>化令成佛　不取餘乘。故法華云。我本立誓願。欲令一切眾。如我等無異。</p>
<p>皆依無始清淨願力　菩薩因地之時必發度生之願。乘此願力所生之。處更不退轉。心若疲倦即憶昔願力。以自策勵所為。不是隨情故云皆依願力。又非希望報恩。亦非愛見之悲。故言清淨。云無始者。同體大悲稱性大願性本具之。非別新得但由迷悟有發不發。發即無始。二智。</p>
<p>若諸末世一切眾生於大圓覺　此下正明大智上求菩提。對前大悲下化眾生。</p>
<p>起增上心　決定趣向。</p>
<p>當發菩薩清淨大願　彌論諸行速至佛果若。無願力則多退轉。</p>
<p>應作是言。願我今者住佛圓覺。求善知識。莫值外道及與二乘　決定不趣餘乘。不同前隨五性。故言莫值等。</p>
<p>依願修行　亦是所為不隨情逐念。但依願力而自策勵。如前悲中所說。願是總相通悲通智。故二段中皆說願力。具悲智願即菩提心。</p>
<p>漸斷諸障　理雖頓悟其空。事乃漸除方盡。</p>
<p>障盡　即下解脫。</p>
<p>願滿　即下證大圓覺。</p>
<p>便登解脫清淨法殿　障盡則行住坐臥一切時中觸向無非解脫故以清淨法殿喻之。</p>
<p>證大圓覺妙莊嚴域　願滿則觸目對境。一切諸法無非圓覺。故以妙莊嚴域喻之。域謂彊域。偈讚中二。全同長行。</p>
<p>爾時世尊欲重宣此義而說偈言。</p>

<div class="lg regular"><div class='lg-row'>彌勒汝當知　一切諸眾生</div>
<div class='lg-row'>不得大解脫　皆由貪欲故</div>
<div class='lg-row'>墮落於生死</div>
</div><p>示所斷也。長離而廣。此合而略。</p>

<div class="lg regular"><div class='lg-row'>若能斷憎愛　及與貪瞋癡</div>
<div class='lg-row'>不因差別性　皆得成佛道</div>
<div class='lg-row'>二障永銷滅　求師得正悟</div>
<div class='lg-row'>隨順菩薩願　依止大涅槃</div>
</div><p>勸令斷也此及明種性亦長離此合。</p>

<div class="lg regular"><div class='lg-row'>十方諸菩薩　皆以大悲願</div>
<div class='lg-row'>示現入生死　現在修行者</div>
<div class='lg-row'>及末世眾生　勤斷諸愛見</div>
<div class='lg-row'>便歸大圓覺</div>
</div><p>上來究輪迴之根竟。</p>
<p>此下第四略分修證之位也。既顯覺智之源。復究輪迴之本。已知圓覺凡聖無殊。但未辦隨順圓覺之心從凡至聖如何差別。故次明之。言略分者。三賢統為一位。十地等覺合之一門。修即修圓覺。證即證圓覺圓覺無差。約修智以明位地。文四。初三之初。</p>
<p>於是清淨慧菩薩在大眾中。即從座起。頂禮佛足右繞三匝。長跪叉手而白佛言　同上。次陳辭句文中二。初慶前。</p>
<p>大悲世尊。為我等輩廣說如是不思議事　於一味淨覺之中。說輪迴本末種性差別雜染等法。而無乖失故不思議。</p>
<p>本所不見。本所不聞　立相之教染淨迢然。破相之宗染淨俱絕。今顯出覺性染淨融通。故此之前未曾聞見。</p>
<p>我等今者蒙佛善誘。身心泰然得大饒益　蕩除細惑。二請後中文二。一正問。</p>
<p>願為諸來一切法眾。重宣法王圓滿覺性。一切眾生及諸菩薩。如來世尊所證所得。云何差別　舉所正覺性。問能證位地。覺心一味因果皆差。二義既乖故須起問。二結益。</p>
<p>令末世眾生聞此聖教。隨順開悟漸次能入　下三唱倣前。</p>
<p>作是語已。五體投地。如是三請終而復始。爾時世尊告清淨慧菩薩言。善哉善哉。善男子。汝等乃能為末世眾生請問。如來漸次差別。汝今諦聽。當為汝說。時清淨慧菩薩奉教歡喜。及諸大眾默然而聽　正說中長行二。一明圓覺無。證二明對機說證。初中二。一法二喻法二。初正明無證。後徵釋所以。今初。</p>
<p>善男子。圓覺自性非性　非前五性及貪愛等輪迴差別之性。</p>
<p>性有　前差別性皆有圓覺。</p>
<p>循<span class='note-inline'>(循隨)</span>諸性起　圓覺不守自性。隨緣遍諸差別之性。諸性起時全覺性起故法身。不增不減經云。法身流轉五道。名曰眾生。</p>
<p>無取無證　非當情之境。</p>
<p>於實相中。實無菩薩及諸眾生　次下便自徵釋所以云。</p>
<p>何以故　何以無菩薩眾生。</p>
<p>菩薩眾生皆是幻化。幻化滅故無取證者　約有幻垢名曰眾生。對離幻垢名為菩薩。故二皆空。然前輪迴及此修證皆云無者。前似岸移。此如鏡像。二喻。</p>
<p>譬如眼根不自見眼。性自平等。無平等者　夫眼能見一切。唯不能自見眼根。又如眼光照矚物時。境則萬差見即是一。故云平等。但約於凡聖無分別勝劣之心。說平等義。亦無有能作平等之者。二對機說證文二。一總標大意。二證位階差。前中二。今初功用有殊。</p>
<p>眾生迷倒　眾生若無迷惑顛倒。則無差別之義。故先標此。約之以明證覺差別。迷倒之體即根本無明及三細六麁。論中亦約翻此。以顯始覺階位。</p>
<p>未能除滅一切幻化　執之為實。</p>
<p>於滅未滅　即論四位中前三覺前不覺後也。謂障習漸盡如一分塵盡一分鏡明。</p>
<p>妄功用中　七地已還皆是夢中修道。故華嚴有夢渡大河之喻。圓明證悟始知煩惱本無。則見能斷智慧功用亦是虛妄。如夢中以藥治病得差寤後則藥病俱無。故言妄功用也。</p>
<p>便顯差別　正是總標位地。二功極不異。</p>
<p>若得如來寂滅　諸佛同證此理故。</p>
<p>隨　與本相應。</p>
<p>順　無乖也非謂起心別求寂滅。</p>
<p>實無寂滅及寂滅者　無能所也。意明心念。不生不見有寂滅之法。亦無能寂滅者滅之令寂。二證位階差文中二。一明依位漸證。二明忘心頓證。初中四。一信位。二賢位。三聖位。四果位。此四即論中逆次約息除生住異滅四相麁細。寄顯反流四位以明始覺分齊也。然心性離念本無生滅。良由無明迷自真體鼓動起念。能令心體生住異滅從細至麁微著不同先後際異。先際最微名為生相。中間二三名住異相。後際最麁名為滅相。今因本覺不思議熏力。起厭求心。又因真如所流聞熏教法熏於本覺。益性解力。損無明能。漸向心源。始息滅相終息生相。朗然大悟覺了心源。本無所動今無始靜。平等平等無別始覺之異。大意如此。今以論意釋之。初信位者。論寄息於滅相。經文分三。一標具足凡夫。</p>
<p>善男子。一切眾生從無始來　此初一段未入信位。所以有此文者。不約凡迷即無位地。故先標此翻之彰信。即論文翻四相成四位之謂也。</p>
<p>由妄想我　我體元無妄想為有。四生九類無不皆然。</p>
<p>及愛我者　執為我故便生愛著。上句我體即所執也。此句我見即能執也。具明我義下自有文。</p>
<p>會不自知念念生滅　我體本無。唯心故有。心既念念無常。我亦念念生滅。故淨名云。是身如電。念念不住故。論云。一切眾生不名為覺。以從本來念念相續。故說無始無明。</p>
<p>故起憎愛耽著五欲　迷執之過也。由執我故。順我則愛違我則憎。故著五欲。二明聞法覺悟。</p>
<p>若遇善友。教令開悟　即聞熏也。</p>
<p>淨圓覺性　即內熏也。</p>
<p>發明起滅　慧照朗然顯發心性。無始妄習一時悟現。如寤時覺夢然迷時即起滅。妄念是我。故妄念不自見於妄念。如眼不自見。今既開悟心冥真覺。不以妄念為我。故以冥真之慧。照於起滅之念。起之與滅念念皆知。翻前曾不自知念念生滅。</p>
<p>即知此生性自勞慮　即此生滅之心。迷性之時性即起滅。妄念還自勞役心慮。千營萬計念念不停。三明息妄隨真。</p>
<p>若復有人勞慮永斷　絕求作之心。</p>
<p>得法界淨　若理法界。則法界體中絕諸勞慮塵境不生。名之為淨。若事法界。則分別念慮之心差別塵境之法。十八界等當體不生。名之為淨。何者。法界淨穢皆由自心。心穢則穢。心淨則淨。</p>
<p>即彼淨解為自障礙　麁念既盡得少輕安。於彼淨時心生愛著。於淨起解名為淨解。繫心在淨故成障礙。非外塵所擾。故言自礙。</p>
<p>故於圓覺而不自在　結成信中證覺之相。作意於覺故不自在。</p>
<p>此名凡夫隨順覺性　結成信位也。二賢位。論寄息成異相。文云覺於念異念無異相等。</p>
<p>善男子。一切菩薩見解為礙　見前淨解之礙也。是躡前位以辨此位之相。即覺於念異也。</p>
<p>雖斷解礙　超前位也。言雖者。預顯劣後。念無異相等。</p>
<p>猶住見覺　正當此位。</p>
<p>覺礙為礙而不自在　結成地前證覺之相劣於登地。所覺是礙故能覺亦礙。此則將礙除礙。故不自在。</p>
<p>此名菩薩未入地者隨順覺性　結成賢位。三聖位。論寄息於住相。文云覺於念住念無住相。今文分三。一悟前非。二明證相。三結成位。今初。</p>
<p>善男子有照　信中淨解。</p>
<p>有覺　賢位中覺礙之覺。</p>
<p>俱名障礙　正顯前非。即論中覺於念住。二明證相。謂以智證理理智冥符。如日合空。如珠自照。但是本覺顯現。非能所故。文中二。一不住證。二不住教前中三。謂法喻合。今初。</p>
<p>是故菩薩常覺不住照與照者。同時寂滅　能所契合也。故唯識見道偈云。若時於所緣。智都無所得。爾時住唯識。離二取相故。智無所得。則此常覺不住。常覺即是無分別智。不住即不取種種戲論相故。離二取相。即此照與照者寂滅。智與真如平等平等。俱離能取所取相故。彼文雖局於見道。而證理之義十地無殊。亦可不同凡夫。故云常覺。不同地前。故云不住。此則念無住相覺住相無故不住矣。次喻。</p>
<p>譬如有人自斷其首。首已斷故無能斷者　如把刀劍自斷其頭。頭未落時即無能斷之義。頭若已落。復無能斷之人。後合。</p>
<p>則以礙心　覺礙之覺。</p>
<p>自滅諸礙　所覺之礙。</p>
<p>礙已落滅無滅礙者　如火出木盡煙滅灰飛。二不住教。謂地前未證真理難忘言教。登地證理不住名言。不住故名真解教。故華嚴初地文云得經論智。文中二。一標以喻釋。</p>
<p>修多羅教如標月指。若復見月了知所標畢竟非月　夫設言象在於得意。無言象而倒惑。執言象而迷真。故以標月之指喻於言教。謂見月須藉指端。悟心須假佛教。因指見月見月忘指。因教筌心悟心忘教。存指則失真月執教則失本心。意令證實忘標故。云畢竟非月。二具以法合。</p>
<p>一切如來種種言說開示菩薩。亦復如是　此明諸佛同以言詮顯理。故文殊般若云。總持無文字。文字顯總持。三結成位。</p>
<p>此名菩薩已入地者隨順覺性　論亦結云名隨順覺。四果位。論寄息於生相。文云。如菩薩地盡滿足方便。一念相應。覺心初起心無初相。以遠離微細念故。得見心性。心即常住名究竟覺。今文分三。一明境。</p>
<p>善男子。一切障礙即究竟覺　總標也謂智明圓覺無分別心故。列十對法皆同真實。即論中見性常住等也。又若見有障可斷。斷已名覺。覺非究竟故障礙。即覺方究竟矣。障礙者。標每對中上句。究竟覺即標下句。十對者。</p>
<p>得念失念無非解脫　一識智對。無念則得其正念。是智也。有念則為失念。是識也。故論中說。覺則離念念則不覺等。今明念本自空元是無念故皆解脫。</p>
<p>成法破法皆名涅槃　二成破對。眾緣相會曰成。緣離曰破。又進修曰成。毀謗為破。緣無自性成破一如。故皆涅槃。</p>
<p>智慧愚癡通為般若　三愚智對。大寶積云。癡從分別生。分別亦非有。癡性與佛性。平等無差別。</p>
<p>菩薩外道所成就法。同是菩提　四邪正對。思益云。住正道者不分別是邪是正。</p>
<p>無明真如無異境界　五真妄對。涅槃云。無明本際性本解脫。古德云。迷則真如是妄想。悟則妄想是真如。</p>
<p>諸戒定慧及淫怒癡。俱是梵行　六染淨對。夫戒定慧翻於三毒。三毒本空元是梵行。諸法無行經云。貪欲即是道。恚癡亦復然。如是三事中。有無量佛道。</p>
<p>眾生國土同一法性　七依正對。涅槃云。我以佛眼遍觀三界有情無情一切人法悉皆究竟。究竟者。即法性也。</p>
<p>地獄天宮皆為淨土　八苦樂對。極惡業成天宮即見地獄。極善業熟地獄即是天宮。二業之念由心。地獄天宮豈定。心既本空一切清淨。故寶積經有地獄三昧天宮三昧。然諸法皆爾非唯天獄。今且約敵體相違之法。以例餘。</p>
<p>有性無性齊成佛道　九有性無性對。有性者。三乘性也。無性者。闡提性也。非為他日迴心。現已齊成佛道。</p>
<p>一切煩惱畢竟解脫　十縛解對。佛頂經云。根塵同源縛脫無二。識性虛妄猶如空華。然煩惱依識。識性既空煩惱何縛。上之十對名相雖異其意不殊。但緣佛證覺心心無取捨。故得諸法普同圓妙。故今但各引例而已。不更一一推求相即無礙之由。二明心。</p>
<p>法界海慧　法界深廣故如海也。慧則是用。稱法界故名法界慧。</p>
<p>照了諸相猶如虛空　理量齊鑑無倒正知。內分別心諸相差別。今海慧離念故諸相如空。又能照之慧離分別念。猶如虛空。即同淨名其無礙慧無若干也。如鏡照物鏡自無心。上來皆是論中。滿足方便一念相應覺心初起心無初相也。三結位。</p>
<p>此名如來隨順覺性　二妄心頓證。前由普示教門。就機說有深淺。今恐存分別則悟入無期。故示圓頓安心。於覺成真隨順。前是隨相。此當離相。亦如華嚴。先說差別位地因果。後以平等因果融之。即差別中之平等。平等中之差別。此中意趣正同彼也。文三。一忘心入覺。二驗果知因。三印成佛智。初中二。一指示安心。</p>
<p>善男子。但諸菩薩及末世眾生　指示末世安心。文有四節。每節二句。</p>
<p>居一切時不起妄念　妄念者。攀緣取著外法也。念則違覺。故令不起。</p>
<p>於諸妄心亦不息滅　若求真捨妄。猶棄影勞形。若滅妄存真。似揚聲止響。</p>
<p>住妄想境不加了知　境從心現元是自心。若加了知即迷現量。故經說非幻成幻。論云。心不見心。但不生情自然如鏡照物。且心體本自知覺。何必更加了知。知上起知名為加矣。</p>
<p>於無了知不辨真實　能知既寂即真實知。真實即知。誰知真實。如眼不自見等。二依法頓入。</p>
<p>彼諸眾生聞是法門。信解受持不生驚畏。是則名為隨順覺性　彼當根眾。若聞此方便心無疑惑。體達分明領受任持。則坦然合道。亦同金剛經中不驚不怖不畏甚為希有等。二驗果知因。</p>
<p>善男子。汝等當知。如是眾生已曾供養百千萬億恒河沙諸佛及大菩薩。植眾德本　愨云。驗今聞悟頓契佛心。方達宿因。曩承熏習。若但就現世即是頓機。若推其因已是積習。金剛亦云不於一二佛等。三印成佛智。</p>
<p>佛說是人。名為成就一切種智　謂一切種智由此而得。因果相攝決定無疑。是以如來印言成就。又此經宗分同華嚴因該果海果徹因源稱性互收無別先後。彼云。若諸菩薩能與如是觀行相應。於諸法中不生二解。即同此安心之文。即得阿耨菩提。同此一切種智。偈讚中三。初二全同長行。第三兩句總結長行無也。</p>
<p>爾時世尊欲重宣此義。而說偈言。</p>

<div class="lg regular"><div class='lg-row'>清淨慧當知　圓滿菩提性</div>
<div class='lg-row'>無取亦無證　無菩薩眾生</div>
</div><p>上圓覺無證下對機說證。</p>
<p class="lg-abnormal"><div class='lg-row'>覺與未覺時　漸次有差別</div>
</p><p>上總標大意下證位階差。</p>

<div class="lg regular"><div class='lg-row'>眾生為解礙<span class='note-inline'>(信位)</span>　菩薩未離覺<span class='note-inline'>(賢位)</span></div>
<div class='lg-row'>入地永寂滅　不住一切相<span class='note-inline'>(聖位)</span></div>
<div class='lg-row'>大覺悉圓滿　名為遍隨順<span class='note-inline'>(果位)</span></div>
<div class='lg-row'>末世諸眾生　心不生虛妄</div>
</div><p>忘心頓證。</p>

<div class="lg regular"><div class='lg-row'>佛說如是人　現世即菩薩</div>
<div class='lg-row'>供養恒沙佛　功德已圓滿</div>
</div><p>印成佛智。</p>
<p class="lg-abnormal"><div class='lg-row'>雖有多方便　皆名隨順智</div>
</p><p>總結頓漸故云多方便。上來四段通明觀行竟次四問答別明觀行。中根修證言別明者。有其二意。一則由一類人已依前門證入不必修此。故此名別。二則此門各各自別。如三觀或一人具三。或一或二單復交絡成二十五種。各應一機故云別也。其所離障亦各不同。且如四相。或一人具四。或三二一。其四病者。人各有一定不兼餘。以相違故。故此兩四皆是別相。不同前無明及愛但是凡夫悉有故。前通此別矣。然通別觀行中。皆與惑障同科段者。由是障觀行之惑。惑除則成觀行故。文二。初二問答三觀修行。後三問答兩重除障。初中二。初示三觀行相。後明單複修習。初中文四。初三之初。</p>
<p>於是威德自在菩薩在大眾中。即從座起頂禮佛足。右繞三匝長跪叉手。而白佛言　同上。次陳辭句二。一慶前。</p>
<p>大悲世尊。廣為我等。分別如是隨順覺性　領前依位漸證。</p>
<p>令諸菩薩覺心光明承佛圓音。不因修習而得善利　領前忘心頓證。暫聞已得善利。況勤而行之。二請後文二。一問所修。二明所為。初中二。一立理。</p>
<p>世尊。譬如大城<span class='note-inline'>(圓覺)</span>外有四門<span class='note-inline'>(行門)</span>隨方來者非止一路　如從東來不可西門而入。</p>
<p>一切菩薩莊嚴佛國。及成菩提非一方便　法合可知。謂前說觀行理趣分明。今復諮詢。恐涉非分。故先立理請更投機。二正請。</p>
<p>惟願世尊。廣為我等宣說一切方便漸次　所修之行。</p>
<p>并修行人總有幾種　能修之人。二明所為。</p>
<p>令此會菩薩及末世眾生。求大乘者速得開悟。遊戲如來大寂滅海　下三唱倣前。</p>
<p>作是語已。五體投地。如是三請終而復始。爾時世尊告威德自在菩薩言。善哉善哉。善男子。汝等乃能為諸菩薩及末世眾生。問於如來如是方便。汝今諦聽。當為汝說。時威德自在菩薩奉教歡喜。及諸大眾默然而聽　次正說長行中四。一標本舉數。二正示觀門。三引例障圓。四校量顯勝。初二。一約稱性之行以標本。</p>
<p>善男子。無上妙覺遍諸十方。出生如來　十方諸佛同證同修。證義如前。此問修矣。</p>
<p>與一切法同體平等　色心不二凡聖無差皆依覺性。故同平等。智論云。在眾生數中名為佛性。在非眾生數中名為法性。上皆所稱之性也。</p>
<p>於諸修行實無有二　能稱之行也。即如前二空觀門。根塵普淨貪愛俱寂。悲智雙行離相離心常無所得。一切菩薩無不如斯。隨事雖差此意無二故。二約隨機之行以舉數。</p>
<p>方便隨順其數無量　然眾生根性利鈍不同。煩惱厚薄沈掉不等。隨其根性設教多端。不爾難為趣入。故楞伽云。所說非所應。於彼為非說。彼彼諸病人。良醫為處方。如來為眾生。隨心應量說。</p>
<p>圓攝所歸循<span class='note-inline'>(循隨)</span>性<span class='note-inline'>(根性)</span>差別。當有三種　眾生根性雖有萬差。而此三門一切收盡。必須三者義如下釋。二正示觀門三。一泯相澄神觀。二起幻銷塵觀。三絕待靈心觀。然禪觀綱領已具懸譚。修習菩提非此不證。但以教隨機異展轉諸途。邪正凡聖大小權實事理漸頓有共不共。今此託法進修。以成圓頓觀行。即事理定慧俱無礙也。與論中修習真如三昧。體相大同小異。小異者。彼不開為三也。今初泯相文字有三。一標本。</p>
<p>善男子。若諸菩薩悟淨圓覺　謂發心修行欲趣佛果。先須了悟身中淨圓覺性以為行本。本即解也。依解而修方為妙行。膏明相賴目足更。故下標本等皆同此矣。二三釋三。一起行。</p>
<p>以淨覺心　約其所悟而起行也。以者用也。凡夫用妄。菩薩用覺。迷悟異故。</p>
<p>取靜為行　雖悟即動即靜。為欲對治動亂之習。一向以靜境安心。漸漸修行方得成就。不取於法為取靜也。愨云。然覺心初建力尚尫微。理宜取靜安詳方能展照。論云。若修止者。住於靜處端坐正意。不依氣息形色虛空地水火風見聞覺知。乃至當知唯心無外境界。即復此心無自相等。</p>
<p>由澄諸念覺識煩動　由前以靜澄心諸念不起心合靜源體非分別。故見分別之識煩勞動擾。苦自是識則不能見識。如眼不自見。今由念澄智顯故覺識也。二功成。</p>
<p>靜慧發生　由前念澄覺識。慧性開明。因靜生慧故云靜慧。比隱今顯故云發生。</p>
<p>身心客塵從此永滅　由慧發生身心相盡塵妄不起。名為永滅。客非本性。塵污自體。</p>
<p>便能內發寂靜輕安　由離根境內心自閑。寂靜清虛輕安調暢。喧塵永息麁重長袪。三感應。</p>
<p>由寂靜故。十方世界諸如來心於中顯現　眾生圓明性體與佛不殊。但以妄情凡聖似隔。今身心相盡妄念不生。圓覺妙心凡聖交徹。理實而言。我之身心亦遍現十方佛中。故先德云。黃昏戌。寂寞身心總無物。恒沙諸佛入我身。我身常入恒沙佛。今但約入觀者為主。故云諸佛於中顯現。</p>
<p>如鏡中像　如諸鏡入一鏡中諸鏡即成影像故。諸佛心入行人觀心。如影像也。然塵鏡之性本明。磨瑩即呈物像。眾生自心亦爾。心靜即現如來。故論問云。若諸佛有自然業。能現一切處利益眾生者。云何世間多不能見。答曰。諸佛如來法身平等遍一切處。無有作意故說自然。但依眾生心現。眾生心者。猶如於鏡。鏡若有垢色像不現。如是眾生心若有垢法身不現。經云佛心。論云法身。身心一也。皆據能現之本。若就所現應云應化。此約心靜故。則知佛心亦然。故名為現。非謂佛心有所現也。此乃鏡明則像像歷然。智顯則心心交映。故淨名云。如自觀身實相觀佛亦然。三結名。</p>
<p>此方便者。名奢摩他　此翻云止。定之異名。寂靜義也。謂於染淨等境心不妄緣故。若準涅槃經釋。即名能滅能調寂靜遠離及能清等。結云以是義故名為定相。二起幻鎖塵觀文三。初標本。</p>
<p>善男子。若諸菩薩悟淨圓覺　同上。二正釋中五。一起行。</p>
<p>以淨覺心知覺心性。及與根塵皆因。幻化　躡前標解也。心性是識。識與根塵三和合有。各無自性。但是無明迷真而起。故名幻化。</p>
<p>即起諸幻以除幻者　正明起行也。諸幻即幻智也。幻者。即根本無明是能幻之者。除幻者。依如幻始覺力。分覺根本不覺。始息滅相。終息生相。即是除幻。</p>
<p>變化諸幻而開幻眾　隨機應化說法開示如幻眾生也。若觀心釋者。變起差別幻智。遍觀八萬塵勞之眾。一一稱真清淨非障非蔽。即為開也。二功成。</p>
<p>由起幻故。便能內發大悲　根塵既消自他無二。故能內發同體大悲。</p>
<p>輕安　由悲從定起。非其愛見故。輕安暢適。三結通。</p>
<p>一切菩薩從此起行。漸次增進　明諸菩薩從此觀門方能起於悲智乃至佛果。四簡濫。</p>
<p>彼觀幻者。非同幻故　拂幻法也。簡識殊智。能所勝劣異故。</p>
<p>非同幻觀皆是幻故　拂幻智也。</p>
<p>幻相永離　五總結。</p>
<p>是諸菩薩所圓妙行　結成非幻稱真之行。</p>
<p>如土長苗　如種穀等依土長苗收子之時苗土俱棄。種喻覺心。土喻幻法。苗喻幻智。謂悟淨圓覺。依幻法而起幻智。從幻智而忘心入覺。入覺則前二皆袪。三結名。</p>
<p>此方便者。名三摩鉢提　亦名三摩鉢底。此云等至。等持之中能至勝位故。又等謂齊等。離沈掉故。至謂至到。到勝定故。故前有如幻三昧。三絕待靈心觀文三。初標本。</p>
<p>善男子。若諸菩薩悟淨圓覺　如上。正釋中二。一起行。</p>
<p>以淨覺心　躡其所依。</p>
<p>不取幻化　離第二觀。</p>
<p>及諸淨相　離第一觀。</p>
<p>了知身心皆為罣礙　有身有心悉皆是妄。了知是能身心是所。託所起能故二皆礙。此下明其所用。於中又三。謂法喻合。</p>
<p>無知覺　即上所了身心也。謂身觸為覺。心緣曰知。由此分別。障正知見。</p>
<p>明　正顯靈妙之體。然此靈心上而無頂下而無底。傍無邊際。中無在處。既無當中。何有東西上下。欲言空寂不似太虛。欲言相用不從緣起。欲言知見異於分別。欲言頑礙異於木石。欲言其覺不同醒悟之初。欲言其明不同日月之類。故諸經教於寂靜空無呵為邪小。於知見明覺互泯互存。各有深意。今此欲入觀門。恐知字引分別念。故宜但云明也。</p>
<p>不依諸礙　諸礙者。身心能所。不依者直造靈明。</p>
<p>永得　究竟常然。</p>
<p>超過　迴殊對待。</p>
<p>礙　前觀幻涉於煩惱。</p>
<p>無礙境　前取靜同於涅槃。</p>
<p>受用　屬己資緣。</p>
<p>世界　共居國邑。</p>
<p>及與身　宛然形質。</p>
<p>心　還有見聞。</p>
<p>相在　不異尋常。</p>
<p>塵域　不離舊處。此由執認沒體。同他今不生情豈拘靈照。</p>
<p>如器中鍠聲出於外　鍠字不定。恐譯人錯。遂為三釋。一依鍠字音橫。準切韻訓和訓樂。不是器中之聲。今率愚詳之。取其聲勢不取訓字。此應是金石等中聲相也。今且現聞擊鍾磬之類。其聲鍠鍠然。即知鍠是此類聲之相狀。譯人迴潤稍拙。應云如今器聲鍠鍠出外。二作[金*(廿/由/八)]字音同。即大鍾也。是諸器中之一數。故云如器中[金*(廿/由/八)]。準此則順本經文。迴潤非失。但筆受或寫錄。錯誤以[金*(廿/由/八)]為鍠爾。三者皆簧音黃。即笙簧之類。以有簧之器非一故。不局云笙中簧。乃云器中簧也。亦如管籥之屬。皆能發聲出于外故。準此則譯人不善此方聲韻文字。故字與音俱錯爾。後正釋喻者。前三雖異合法皆通。皆器喻世界身心。聲喻靈明觀智。謂聲從器出。器不能拘。故聲聞四遠器局本處。以喻觀智約身心修得。身心所不能拘。觀智廓爾無邊。身心不離舊處。但所喻相當何爭喻所依物。愨云。如萬釣之鏞星樓受礙。搖杵一擊聲振寰區。自體兼他不能留礙。豈以樓拘鍾相便響不通。形礙管聲令音不透。觀此文勢未免懷疑。復不能決通。媕婀邈之而已。意亦同前。仍法合最具。謂加樓喻世界。餘準上知。</p>
<p>煩惱涅槃<span class='note-inline'>(如器)</span>不相留礙　如鍠二功成。</p>
<p>便能內發寂滅　不取幻化幻化即寂。不取靜相靜相即滅。非故寂之滅之。又但是真心實理非對靜幻。故楞伽云。寂滅者名為一心。此非息動之寂生已而滅。故云內發。</p>
<p>輕安<span class='note-inline'>(同上)</span>妙覺隨順寂滅境界　在觀之時用心同佛。故隨順妙覺寂滅。</p>
<p>自他身心所不能及　唯獨自明了餘。人所不見。故他不及。自己心識之量亦不能造。如螢燒須彌。必須離情方契。故自不及。又依體起智為自。根塵發識名他。不可識識智知。故皆不及。</p>
<p>眾生壽命皆為浮想　一切眾生壽命。但為浮想任持。本無實體。故華嚴云。一切眾生但想所持。其猶空雲是空之浮氣。了虛空者。即知浮雲畢竟非空。眾生壽命是真之浮想。了真寂者。即知眾生畢竟非真。三結名。</p>
<p>此方便者。名為禪那　此云靜慮。即慮而靜故無散動。即當定義。即靜而慮故非無記。即當慧義。故四靜慮定慧平等。問既是定慧平等。云何科云絕待靈心。答正由不滯此二直造心源。故定慧等。釋相文中絕待之義甚明。固無疑矣。然釋相中指修行者妄情用心。故顯。雙非絕待。後但約義以結。故取雙是齊融。齊融絕待雙是雙非皆是中道故釋相與結名互顯三觀文初皆標悟者。聞前經故。謂初靜觀修文殊中解。次幻觀修普賢全普眼前半之解。後靈心觀修普眼後半剛藏全章之解。對配前經昭然可見。然此三門與涅槃經三相大同小異。與天台三觀則義理同而意趣異。同者。一泯相即空觀也。二起幻即假觀也。三絕待即中觀也。異者。此明行人用心方便。彼則推窮諸法性相。此多約心成行。故不立所觀之境。彼多約義生解。故對所觀三諦。三引例彰圓。</p>
<p>善男子。此三法門皆是圓覺。親近隨順十方如來。因此成佛十方菩薩種種方便。一切同異皆依如是三種事業　此三門皆依悟淨圓覺而起觀行。觀行亦皆趣入圓覺。始終不離故。云親近隨順。佛及菩薩同證同修。隨機隨事行相各異。或多人同修一門。或一人具修多行。若三五若百千。同之與異隨類難準。然必皆依此三種業。三種業中或具依三。或一或二同時前後單複綺互。具如二十五輪所明。此是修行人之事業矣。</p>
<p>若得圓證即我圓覺　趣入雖從一門。功成即三皆圓證。若偏修一行但名親近。三事圓通名證圓覺。四校量顯勝。</p>
<p>善男子。假使有人修於聖道。教化成就百千萬億阿羅漢辟支佛果。不如有人聞此。圓覺無礙法門。一剎那頃隨順修習　初舉劣。後不如下顯勝。且如勸得一人二人持於五戒十戒。據諸教說。福已甚多。況令爾許億人成就辟支羅漢。具足六通八解。永超三界十纏。而乃不如有人暫習圓覺。時中極促唯一剎那。豈況長時圓修妙觀。愨云。牛跡巨海何可校量。聞此等者聞慧。隨順者思慧。修習者修慧。偈中唯三。闕校量故。餘全同長行。</p>
<p>爾時世尊欲重宣此義。而偈言　且標舉也。</p>

<div class="lg regular"><div class='lg-row'>威德汝當知　無上大覺心</div>
<div class='lg-row'>本際無二相　隨於諸方便</div>
<div class='lg-row'>其數即無量　如來總開示</div>
<div class='lg-row'>便有三種類　寂靜奢摩他</div>
<div class='lg-row'>如鏡照諸像　如幻三摩提</div>
<div class='lg-row'>如苗漸增長　禪那唯寂滅</div>
<div class='lg-row'>如彼器中鍠　三種妙法門</div>
<div class='lg-row'>皆是覺隨順　十方諸如來</div>
<div class='lg-row'>及諸大菩薩　因此得成道</div>
<div class='lg-row'>三事圓證故　名究竟涅槃</div>
</div><p>上來三觀竟。</p>
<p>自此第二明單複修習文四。初三之初。</p>
<p>於是辨音菩薩在大眾中。即從座起。頂禮佛足右繞三匝。長跪叉手而白佛言　同上。後陳辭句中二。初慶前。</p>
<p>大悲世尊。如是法門甚為希有　可知。二請後有二。一問所修。</p>
<p>世尊此諸方便　指前三觀。</p>
<p>一切菩薩於圓覺門　指前所依行本。</p>
<p>有幾修習　前說三觀。雖行相分明。未審諸菩薩所修為復一人具三。為三人各一。為前後。為同時。為依次。為超次。二明所為。</p>
<p>願為大眾及末世眾生。方便開示令悟實相　可見下三唱倣前。</p>
<p>作是語已。五體投地。如是三請終而復始。爾時世尊告辨音菩薩言。善哉善哉。善男子。汝等乃能為諸大眾及末世眾生。問於如來如是修習。汝今諦聽。當為汝說。時辨音菩薩奉教歡喜。及諸大眾默然而聽　正說長行中四。一舉意標數。二觀網交羅。三結成正因。四總示修習。今初。</p>
<p>善男子。一切如來圓覺清淨。本無修習及修習者　明所依之本。</p>
<p>一切菩薩及末世眾生。依於未覺幻力修習　正明諸輪大意。無修之修。義同前段。</p>
<p>爾時便有二十五種清淨。定輪　輪者摧輾義。能摧惑障令正智轉。故名為輪。二觀網交羅。於中三。初有三輪單修三觀。次有二十一輪。交絡三觀。後有一輪圓修三觀。愨疏於此二十五觀約喻各立一名。今全用之。初中三一澄渾息用觀。</p>
<p>若諸菩薩　此下二十五輪皆有標列結。亦應一一標云悟淨圓覺以為起行所依。為前有故。經恐文繁。故略不載。又此初三觀行相前已具釋。此為分成二十五數。故略明之以顯單複之相。是故三觀皆標云唯。結云單。意顯不兼餘二。力所未兼。非輕餘行。</p>
<p>唯取極靜　不兼餘事。</p>
<p>由靜力故。永斷煩惱究竟成就　由靜心之力。覺身心空。瞥念尚無煩惱何據。煩惱不起即是覺心。故云究竟成就。</p>
<p>不起于座便入涅槃　不起法空之座。便入寂滅涅槃。</p>
<p>此菩薩者。名單修奢摩他　結名二庖丁恣刃觀。</p>
<p>若諸菩薩唯觀如幻。以佛力故。變化世界種種作用。備行菩薩清淨妙行。於陀羅尼不失寂念。及靜諸慧。此菩薩者。名單修三摩鉢提　庖丁是晉時屠子。十九年以一刀解牛鋒刃不損。喻菩薩利眾生修萬行應。緣入俗自智無傷。餘義已如前釋。三呈音出礙觀。謂器質音融。隨扣應響。</p>
<p>若諸菩薩唯滅諸幻。不取作用　以諸幻境無邊難可窮究。故直云滅。滅者絕念也。作用施為又妨禪寂。故云不取。入佛境界經云。諸法猶如幻。如幻不可得。離諸幻法故敬禮無所觀。</p>
<p>獨斷煩惱　獨者不假諸行也。正是絕待之義。</p>
<p>煩惱斷盡便證實相　但與靈心相應。煩惱自無所有。無所有處即為證也。</p>
<p>此菩薩者名單修禪那　結名。後交絡三觀。每以一觀為頭。兼於餘三。交絡成七。三七故有二十一輪。兼前三單及後一圓。足二十五然每一觀為頭。七段之中皆有四節。初兩段二二共合。次兩段三行次第。次有一段先一後齊。後有兩段先齊後一。今每觀為首之中。但長科七段。又緣每輪辨其先後。一一須牒觀名。今恐文繁。每觀但各舉一字以論其次。謂初靜次幻後寂。寂與靜異者。靜是二乘境。寂是佛境。又靜是禪定。寂是涅槃。文中三。初七輪靜觀為首。兼於幻寂。次七輪幻觀為首。兼於靜寂。後七輪寂觀為首。兼於靜幻初中七觀。一運舟兼濟觀。菩薩修定以出塵即運舟。發慧以化物即兼濟。</p>
<p>若諸菩薩先取至靜　標靜觀為首。</p>
<p>以靜慧心　從靜躡跡起也。</p>
<p>照諸幼者。便於是中起菩薩行　兼修幻觀。若無靜慧則自居幻化。何能照幻。</p>
<p>此菩薩者。名先修奢摩他。後修三摩鉢提　結名。二湛海澄空觀。湛海則波瀾不動先靜觀以反流。澄空則水性清明。後寂觀以顯性。</p>
<p>若諸菩薩以靜慧故<span class='note-inline'>(靜也)</span>證至靜性　寂也躡靜而兼修寂矣。</p>
<p>便斷煩惱永出生死　二觀功用斷煩惱是因亡。出生死是果喪。</p>
<p>此菩薩者。名先修奢摩他。後修禪那　結名三首羅三目觀。三觀俱修。如摩醯首羅面上三目。</p>
<p>若諸菩薩以寂靜慧<span class='note-inline'>(靜也)</span>復現幻力種種變化。度諸眾生<span class='note-inline'>(次幻)</span>後斷煩惱而入寂滅<span class='note-inline'>(後寂)</span>此菩薩者。名先修奢摩他中修三摩鉢提。後修禪那　結名四三點齊修觀三點者梵之伊字。愨意云。一人俱修三觀。即名為齊。非謂同時。</p>
<p>若諸菩薩以至諍力<span class='note-inline'>(靜)</span>斷煩惱已<span class='note-inline'>(寂)</span>後起菩薩清淨妙行。度諸眾生　幻也。煩惱既盡愛見已無。故所起行無不淨妙。可解他縛。</p>
<p>此菩薩者。名先修奢摩他中修禪那。後修三摩鉢提　結名五品字單雙觀。上單靜觀如上一口。後雙明寂幻。如下兩口。故云單雙。</p>
<p>若諸菩薩以至靜力<span class='note-inline'>(靜)</span>心斷煩惱。復度眾生。建立境界　齊兼幻寂。初句是寂。後二句是幻。內斷煩惱外度眾生。</p>
<p>此菩薩者。名先修奢摩他。齊修三摩鉢提禪那　結名六獨足雙頭觀。白澤圖中有山精。頭如鼓有兩面。前後俱見此喻靜幻雙照二利齊運。如雙頭也。單寂觀如獨足也。</p>
<p>若諸菩薩以至靜力。資發變化　齊標靜幻。以至靜力資助策發變化之力。以度眾生。</p>
<p>後斷煩惱　兼寂。前二利備故入中道。此與前異。前則靜獨為初。後始兼寂幻。此則靜與幻齊為初。後始單兼於寂。</p>
<p>此菩薩者。名齊修奢摩他三摩鉢提。後修禪那　結名七。果落華敷觀。即以靜定之樹。結寂滅中道之果。後敷華者。復以幻觀入有情界。度諸眾生。同令獲得涅槃之果。</p>
<p>若諸菩薩以至靜力用資寂滅<span class='note-inline'>(齊滅)</span>後起作用變化世界<span class='note-inline'>(兼幻)</span>。此菩薩者。名齊修奢摩他禪那。後修三摩鉢提　次七輪一一標幻為首。次兼餘二。今初先武後文觀。武王伐紂後鑄戈戟為農器。喻此菩薩先變化種種已後入靜觀。</p>
<p>若諸菩薩以變化力。種種隨順<span class='note-inline'>(標幻)</span>而取至靜<span class='note-inline'>(兼靜)</span>。此菩薩者。名先修三摩鉢提。後修奢摩他　二功成退職觀。菩薩發慧利物即是功成。習寂內修名為退職。</p>
<p>若諸菩薩以變化力。種種境界<span class='note-inline'>(幻)</span>而取寂滅<span class='note-inline'>(兼寂)</span>。此菩薩者。名先修三摩鉢提。後修禪那　二幻師解術觀。先起變化作術法。後歸靜體寂故解術。</p>
<p>諸菩薩以變化力而作佛事<span class='note-inline'>(幻)</span>。安住寂靜<span class='note-inline'>(靜也)</span>而斷煩惱<span class='note-inline'>(寂)</span>。此菩薩者。名先修三摩鉢提中修奢摩他。後修禪那　四神龍隱海觀。起幻化生如神龍布雲雨。歸體入靜。如隱海也。</p>
<p>若諸菩薩以變化力。無礙作用<span class='note-inline'>(幻)</span>斷煩惱故<span class='note-inline'>(寂)</span>安住至靜<span class='note-inline'>(靜也)</span>。此菩薩者。名先修三摩鉢提中修禪那後修奢摩他　五龍樹通真觀。先起幻後歸靜寂。如龍樹初行幻術廣化邪途後習真乘自階聖果。</p>
<p>若諸菩薩以變化力。方便作用<span class='note-inline'>(幻)</span>至靜寂滅。二俱隨順　齊兼靜寂。</p>
<p>此菩薩者。名先修三摩鉢提。齊修奢摩他禪那　六商那示相觀。商那和修即優波毱多之師也。先以神力示相降伏毱多弟子慢心後。乃入定歸寂。</p>
<p>若諸菩薩以變化力。種種起用資於至靜<span class='note-inline'>(齊靜)</span>後斷煩惱<span class='note-inline'>(兼寂)</span>。此菩薩者。名齊修三摩鉢提奢摩他。後修禪那　七大通宴默觀。大通如來先化用利物。後自歸寂。</p>
<p>若諸菩薩以變化力。資於寂滅<span class='note-inline'>(齊寂)</span>後住清淨無作靜慮<span class='note-inline'>(兼靜)</span>。此菩薩者。名齊修三摩鉢提禪那。後修奢摩他　後七輪一一標寂為首。次兼餘二。此初寶明空海觀。佛頂經云。同入如來寶明空海。今靈心觀。即本覺明。如寶明也。後靜觀如空海也。</p>
<p>若諸菩薩以寂滅力<span class='note-inline'>(寂)</span>而起至靜住於清淨<span class='note-inline'>(兼靜)</span>。此菩薩者。名先修禪那。後修奢摩他　二虛空妙用觀。靈心之體如虛空。起化即妙用。</p>
<p>若諸菩薩以寂滅力<span class='note-inline'>(寂)</span>。而起作用。於一切境寂用隨順<span class='note-inline'>(兼)</span>。此菩薩者。名先修禪那。後修三摩鉢提　三舜若呈禪觀。舜若即虛空神。遇日光映之暫現。如此先寂次靜後幻。</p>
<p>若諸菩薩以寂滅力。種種自性<span class='note-inline'>(寂)</span>安於靜慮<span class='note-inline'>(靜)</span>而起變化<span class='note-inline'>(幻)</span>。此菩薩者。名先修禪那中修奢摩他。後修三摩鉢提　四飲光歸定觀。大迦葉也。先證體次起神通。後乃歸定。</p>
<p>若諸菩薩以寂滅力。無作自性<span class='note-inline'>(寂)</span>起於作用清淨境界<span class='note-inline'>(幻)</span>歸於靜慮<span class='note-inline'>(靜)</span>。此菩薩者。名先修禪那中修三摩鉢提。後修奢摩他　五多寶呈通觀。多寶佛先成道證如體。後於塔中發起法華。如靜幻無礙。</p>
<p>若諸菩薩以寂滅力。種種清淨<span class='note-inline'>(寂)</span>而住靜慮起於變化　齊兼靜幻。</p>
<p>此菩薩者。名先修禪那。齊修奢摩他三摩鉢提　六下方騰化觀。即法華菩薩六萬恒沙從下方現。</p>
<p>若諸菩薩以寂滅力。資於至靜<span class='note-inline'>(齊靜)</span>而起變化<span class='note-inline'>(兼幻)</span>。此菩薩者。名齊修禪那奢摩他。後修三摩鉢提　七帝心含變觀。此寶含諸物像。對即變應應而還空。如靈心觀成包含德用應緣起幻而復安靜。</p>
<p>若諸菩薩以寂滅力。資於變化<span class='note-inline'>(齊幻)</span>而起至靜清明境慧<span class='note-inline'>(兼靜)</span>。此菩薩者。名齊修禪那三摩鉢提。後修奢摩他　後有一輪圓修二觀。此名如意圓修觀。如意寶珠四方俱照。大智頓覺三觀齊修。</p>
<p>若諸菩薩以圓覺慧　稱圓覺而發慧故。</p>
<p>圓合一切　圓融和合一切事理性相真妄色空等類。舉體相應。是為圓合。謂由圓覺合理理即非理。故全即事。又由以覺合事事即非事。故全即理。餘性相等皆同此說。中道義諦於是現焉。非理非事雙遮顯中。即理即事雙照顯中。遮照同時是為圓覺。</p>
<p>於諸性　依此修靜觀。</p>
<p>相　依此修幻觀。</p>
<p>無離覺性　依此修寂觀故。科云圓修三觀矣。又以圓覺合一切。是從體起用。性相無異覺性。是會用歸體。體用無礙寂照同時。是為圓滿無上妙覺。</p>
<p>此菩薩者。名為圓修三種自性清淨隨順　三結成正因。</p>
<p>善男子。是名菩薩二十五輪。一切菩薩修行如是　可見四總示修習。</p>
<p>若諸菩薩及末世眾生。依此輪者　示修習者。修此二十五輪之時。於事中威儀法式及用心方便三業事理。具足修習之意。</p>
<p>當持梵行<span class='note-inline'>(戒也)</span>寂靜<span class='note-inline'>(定也)</span>思惟　慧也。具戒定慧心在觀門。如是修行必定成佛。</p>
<p>求哀懺悔經三七日　多生業累恐障淨心。懺悔求哀發露先罪。日數若少慮不精誠。三七日中已彰懇禱。懺悔之義下道場加行中當釋。</p>
<p>於二十五輪。各安標記　書此二十五輪名字文句。安置道場之中。禮念虔誠精祈一行。</p>
<p>至心求哀隨手結取　若自的樂一門。隨便積習。若勝劣難分不能自決。即憑聖力以卜應修。信手取之不宜簡擇。</p>
<p>依結開示便知頓漸　依所捻結。開而視之頓漸自知。無貪餘觀。</p>
<p>一念疑悔即不成就　心懷疑阻併失前功。縱使再修稍難成就。據根驗理必在于茲。無乃等閑輕於事相。偈中亦四全同長行。</p>
<p>爾時世尊欲重宣此義。而說偈言<span class='note-inline'>(標舉)</span>。</p>

<div class="lg regular"><div class='lg-row'>辨音汝當知　一切諸菩薩</div>
<div class='lg-row'>無礙清淨慧　皆依禪定生</div>
</div><p>今修觀之人先以所依之體為本而起觀行。長行云圓覺清淨。無能所修心宜此理。即禪定義。</p>

<div class="lg regular"><div class='lg-row'>所謂奢摩他　三摩提禪那</div>
<div class='lg-row'>三法頓漸修　有二十五種</div>
</div><p>長廣偈略。</p>

<div class="lg regular"><div class='lg-row'>十方諸如來　三世修行者</div>
<div class='lg-row'>無不因此法　而得成菩提</div>
</div><p>正結所為。</p>
<p class="lg-abnormal"><div class='lg-row'>唯除頓覺人　并法不隨順</div>
</p><p>簡非所為也。長無偈有。今為二釋。一者兩句皆作上根釋。謂唯除上根圓頓悟解之人。并及於一切定相之法不隨順者。則不必具依二十五輪及道場探結等。不隨順法者。不取相也。既不隨相即隨真覺。此乃頓入圓明觸目合道。不可加之繩索傷乎無瘡。是前知幻即離不作方便等類。故除之矣。二者下句作無信下根釋。謂都不信者。聞之不能隨順。依此則上智與下愚不移也。前釋不隨。不隨倒法。此釋不隨。不隨正法。</p>

<div class="lg regular"><div class='lg-row'>一切諸菩薩　及末世眾生</div>
<div class='lg-row'>常當持此輪　隨順勤修習</div>
<div class='lg-row'>依佛大悲力　不久證涅槃</div>
</div>
<p class='juan'>大方廣圓覺脩多羅了義經略疏注卷下一<span class='note-inline'>(終)</span></p>
<p class='juan'><a id='mulu5' />大方廣圓覺脩多羅了義經略疏卷下<span class='note-inline'>(二)</span></p><p class="byline">唐終南山草堂沙門宗密述</p><p>次後有二問答。兩重除障。初淨業章除我入覺。後普覺章依師離病。此皆觀行中障。故同大科。初中雖約計執淺深說有四相差別。然唯是我見。故經文除別列四名之外。節節皆有我字。若除此執便是圓覺。故云入覺。文四。初三之初。</p>
<p>於是淨諸業障菩薩在大眾中。即從座起。頂禮佛足右繞三匝。長跪叉手而白佛言　同上。陳辭句中二。一慶前。</p>
<p>大悲世尊。為我等輩廣說如是不思議事　前總明觀行。一向稱理而修。猶可領解。今於一味之中。廣張諸輪屈曲差別。差別不乖一味。尤為難見。故不思議。</p>
<p>一切如來因地行相　遠成所答文殊之問。</p>
<p>令諸大眾得未曾有。覩見調御歷恒沙劫勤苦境界。一切功用。猶如一念。我等菩薩深自慶慰　悟因行也。夫果德稱真約理可照。因行治染體解是難。今一念備知炳然齊現。如瑠璃瓶盛多芥子。故深慶矣。二問後又三。一正問。</p>
<p>世尊。若此覺心本性清淨。因何染污。使諸眾生迷悶不入　此中問意不說本來都迷。意明已知覺性圓明諸法清淨。何得凡心宛在不合覺源。所作所為情猶憎愛。自他全別難自渾融。比對果人天地之遠。覺心本淨悟即應同。更有何法染污。令我用心異佛。故云因何迷悶不入。二情後。</p>
<p>惟願如來廣為我等開悟法性　法性者諸法之性。若直譚本體則名覺性。若推窮差別之法。皆無自體同於一性。即名法性。今推破四相豁融諸法。全同覺性。故云開悟法性。從前經文但云覺性。唯此段云法性。意在此矣。三結意。</p>
<p>令此大眾及末世眾生作將來眼　下三唱倣前。</p>
<p>說是語已。五體投地。如是三請終而復始。爾時世尊告淨諸業障菩薩言。善哉善哉。善男子。汝等乃能為諸大眾及末世眾生。諮問如來如是方便。汝今諦聽。當為汝說。時淨諸業障菩薩奉教歡喜。及諸大眾默然而聽　正說長行中四。一總敘過由。二別釋四相。三存我失道。四斷惑成因。初中總敘四相。為過患之因由。文二一明過患本起。</p>
<p>善男子。一切眾生從無始來　未曾悟故。故下有生盲之喻。</p>
<p>妄想執有　無中橫計。</p>
<p>我人眾生及與壽命　統唯我相但由展轉約義。故有四名。四名復有二相。一迷識境。二迷智境。初者謂取自體為我。計我展轉趣於餘趣為人。計我盛衰苦樂種種變異相續為眾生。計我一報命根不斷而住為壽者。如金剛兩論所說。迷智境者。即此經說。至文當知。</p>
<p>認四顛倒為實我體　真我本有。迷之謂無。妄我本空。執之為有。四皆橫計。故云爾也。二明過患滋多文四。一展轉生妄。二違拒覺心。三動息俱迷。四結成障道。今初展轉者初四句由迷起惑。次二句由惑造業。次二句由業招報。後一句反於五道墮於二乘。</p>
<p>由此便生憎愛二境　謂由執四相為實我體。所以於自生愛於他生憎。順我者愛。違我者憎。如是愛憎皆由執我。故曰由此。</p>
<p>於虛妄體重執虛妄　四大五蘊迷性妄生。眾緣假合已是虛妄。更於其上重執我人。故云爾也。</p>
<p>二妄想依生妄業道　由前二妄故。生起造作種種妄業。業能引至苦樂之果。故名為道。</p>
<p>有妄業故妄見流轉　業成即受生死流轉。生死流轉是所至之果。</p>
<p>厭流轉者　厭三界不安皆如火宅。息緣斷惑。</p>
<p>妄見涅槃　趣寂耽空志在灰身滅智。然上十句總當二乘宗中生滅四諦也。謂初六句集諦。次二句苦諦。次一句道諦。後一句滅諦。二違拒覺心。</p>
<p>由此不能入清淨覺　正是結答前問。前問云何迷悶不入。今答云。由認四相展轉生過。縱離六道復墮二乘。是故不入。</p>
<p>非覺違拒諸能入者　前問云因何使諸眾生不入。故此答云。非覺違拒使之不入。但由認我故不入也。如夢身未忘不能合於本身。非本身違拒。</p>
<p>有諸能入非覺入故　釋成非覺違拒。意云。入時若是覺入。不入即是覺拒。既入者自是信解行等。覺體元無出入。入與不入何責於覺。三動息俱迷文二。一正明。</p>
<p>是故動念　即前苦集八句。</p>
<p>及與息念　即前滅道二句。</p>
<p>皆歸迷悶　結成不入二徵釋文二。初徵。</p>
<p>何以故　動念既為背覺。息念即合契真。何故皆稱迷悶。二釋分一一直釋。</p>
<p>由有無始本起無明　最初根本而起。又從本源而起。</p>
<p>為己主宰　由將無始住地無明為我主故。動是我動。息是我息。我相既在動息俱迷。二轉釋。前是對徵之釋。此又委細釋於前文本起之義。</p>
<p>一切眾生生無慧目　未曾悟故。如人若十歲二十始盲。則眼前雖不見物。說之即能了知。若胎中無目生來便盲。則對色之時種種為說終無所益。則先須金錍抉膜然後指示是非。故涅槃經說。如盲人不識乳色。他人為說展轉譬喻貝米雪鶴。竟不能得識其乳色。</p>
<p>身心等性皆是無明　前得本起因地。則所修皆是佛因。此用本起無明。一切皆是魔業。又前以覺圓明故根塵普淨。結云一切是覺。今以無明為本。故云皆是無明。前如金為千器器器皆金。此如土為千器器器皆瓦。</p>
<p>譬如有人不自斷命　由愛故得身。若斷身即違愛。如人身縱卑陋病苦亦自保命終不能斷。斷餘或可。自斷誠難。認我亦爾。斷一切煩惱惡業。容有得者。欲令斷我其可得乎。何以故。我終不能還斷我故。又有我故必不覺我。如眠不自見故。必情忘想盡與覺一體。覺是真我則妄我本無。方名為斷。如夢身縱令至劣至苦夢時終不肯斷。必須覺來合於本身方嫌夢苦復無可斷。四結成障道。</p>
<p>是故當知　指前意勢。直從我體起憎愛已來。乃至不斷命等。此都結之以成障道所以云。</p>
<p>有愛我者我與隨順　對順生愛以明我。</p>
<p>非隨順者便生憎怨　對違起憎以明我。</p>
<p>為憎愛心養無明故　雙指上二唯滋無明。故知迷心修道縱令勤苦種種行門。但助無明何成佛果。</p>
<p>相續求道皆不成就　正明障道。言相續者。本從無明而生憎愛。憎愛還熏無明。種子現行相續不斷。將此求道畢竟不成。故寶積經云。於身生寶愛。不離於我人。彼作是修行由斯墮惡趣。二別釋四相。然此我等行相殊常。常者但約迷執。初果已除。此乃直就修證。羅漢未曉。文中即為四段。一約事驗我。二悟我成人。三了迹迹生。四潛續如命。初謂驗其任運分自他者是其我相。文中二。一標釋麁相。二結指細相。初中二。一徵起標示。</p>
<p>善男子。云何我相謂諸眾生心所證者　夫我難自見。約事證知。但驗自他各殊。即證自中有我。設令修道捨妄證真。但覺有心。總名我相。二約喻以釋。</p>
<p>善男子。譬如有人百骸調適。忽忘我身四支弦<span class='note-inline'>(緊急)</span>緩　緩慢皆是支體不調手足失度之狀。</p>
<p>攝養乖方。微加針艾則知有我。是故證取方現我體　此況道者燕居靜室或隱深山。心絕經營境無違順。習閑成性暫得忘情。不覺自他謂證無我。若違順所逼宛有心生心。既未平方知我在故下云。若復有人歎謗其法即喜恨等。二結指細相。</p>
<p>善男子。其心乃至證於　上能下所。</p>
<p>如來畢竟了知　於所證中又上是能了知也。</p>
<p>清淨涅槃　所了知也。</p>
<p>皆是我相　謂非但了知二乘涅槃為我相。設使了知如來涅槃亦是我相。然涅槃但是覺體。非別有可證。今既證得涅槃不忘能所。即是我相。二悟我成人。悟前非者是此相矣。文二。一麁相。</p>
<p>善男子。云何人相。謂諸眾生心悟證者　覺前非也。者字正名人相。</p>
<p>善男子。悟有我者不復認我　不作證心。</p>
<p>所悟非我悟亦如是　同前非也。</p>
<p>悟已超過一切證者　絕所證之過。除能悟之累。</p>
<p>悉為人相　結成也。二細相。</p>
<p>善男子。其心乃至圓悟涅槃　不取能所故。</p>
<p>俱是我者心存少悟　此智不袪為存悟矣。非諸差別故云少也。</p>
<p>備殫證理　無非不盡故曰備。殫盡也。</p>
<p>皆名人相　結成細相。三了迹迹生。謂前二相俱是心迹。總不執之故免我人。然此了心又亦是迹。故云了迹迹生。文三。一徵起標示。</p>
<p>善男子。云何眾生相。謂諸眾生心自證悟所不及者　覺前能悟悟是所覺。悟既成所覺又名能。展轉無窮皆成能所。能所及處皆是相待。了此無定。故離前非計所不及。謂免諸過。不覺此計又是眾生。眾生者不定執一之謂也。二舉喻徵釋。</p>
<p>善男子。譬如有人作如是言　借世人語辭以為義勢。顯眾生相。</p>
<p>我是眾生則知彼人說眾生者。非我非彼　雙標非也。下自釋云。</p>
<p>云何非我。我是眾生則非是我　以自是眾生故非我也。</p>
<p>云何非彼我是眾生　以云我是眾生不云彼是眾生故非彼也。</p>
<p>非彼我故　非彼人之我也。又顯於自於彼不計我人。故非彼我。三指前對辨。</p>
<p>善男子。但諸眾生了證<span class='note-inline'>(我相)</span>了悟<span class='note-inline'>(人相)</span>皆為我人　指前二相也。下對之以辨眾生之相云。</p>
<p>而我人相所不及者　了證者空則我不及。了悟者空則人不及。不執主宰故離我人。</p>
<p>存有所了名眾生相　心不忘故。即上者宇四。潛續如命。謂都無所執但擬修行。由不起心免前三過。即此無執之業智相續未忘。非故生心。故言潛續。文二。一徵起標示。</p>
<p>善男子。云何壽命相。謂諸眾生<span class='note-inline'>(可知)</span>心照清淨　即心之照故云清淨。即自覺也。</p>
<p>覺所了者　覺前三相即覺他也。證悟等盡徹於真源。無別能覺。故上云心照。</p>
<p>一切業智　擬將此智修習一切無漏之業故。</p>
<p>所不自見猶如命根　雖能除妄而不自除。故不自見。不自見故猶如命根。如命根者。兼取相續不斷之義。二展轉細釋又三。一以義正釋。</p>
<p>善男子若心照見　是此門之相。</p>
<p>一切覺　是前三相。</p>
<p>者<span class='note-inline'>(通二)</span>皆為塵垢　雙指過患下釋過患所以云。</p>
<p>覺所覺者不離塵故　由將此心見前諸覺故不離塵。以心未忘故。二以喻反釋。</p>
<p>如湯銷氷。無別有氷知氷銷者　湯銷氷盡同成一水。更無能知盡者。反明此業智既照前三相皆盡。則是我病未盡。如氷若言我盡。即此言盡之氷便是不盡。若細配合則水喻真性。氷喻四相。湯喻智慧。煎水名湯。悟心名智。故謂水凍成氷。還煎水以銷之。氷湯俱盡濕性獨存。以喻心迷成我還悟心以消之我智俱盡照體獨立。三以法正合。</p>
<p>存我覺我亦復如是　若以同喻反合。應云無別有我知我盡者。今翻喻勢順前正釋。故云正合三存我失道文二。一總標失道。</p>
<p>善男子。末世眾生。不了四相。雖經多劫勤苦修道。但名有為　由前四相皆有取證。</p>
<p>終不能成一切聖果　既將此心修行。則行行。皆帶能所。故不成聖。正同華嚴多劫六度不名菩薩。</p>
<p>是故名為正法末世　正宗佛法之末世也。夫正法之時。修則皆證。末世之時人多取相。今既取證相。則正法亦同末世。若遇此教了達病源。則雖末世還同正法。後展轉廣釋文四。一認我為真。二說病為法。三將凡濫聖。四趣果迷因。初中二。一徵釋其過。二結成障覺。初中六。一久修如何不證徵。二認我取證非真釋三取證云何妨道徵。四愛寂憎喧非脫釋。五何知證法非脫徵。六讚喜謗瞋驗我釋。今初。</p>
<p>何以故　劫數既多行又勤苦。以何義故不證聖果。釋中二。一法。</p>
<p>認一切我為涅槃故。有證有悟名成就故　良由認我以為涅槃故。雖多劫勤修終無所益。如認夢身以為自己。勤為家業種種疲勞。終無一事益於資產。二喻。</p>
<p>譬如有人認賊為子。其家財寶終不成就　賊若在外猶可隄防。養之為兒如何撿慎。又知賊是賊賊無能為。認之為兒寧免破敗。以喻六根取境猶可制禦藏識妄我難以辨明。故如來藏中功德之寶念念衰耗。由此<span class='corr'>貧</span>窮難集福智。三證何妨道徵。</p>
<p>何以故　縱使認我取證。何以便妨於道。憎愛非脫釋。</p>
<p>有我愛者。亦愛涅槃伏我愛根為涅槃相。有憎我者亦憎生死　夫生死輪迴本自憎愛。欲求解脫須盡二源。今愛涅槃還是本愛。今憎生死亦是本憎。棄苦欣樂雖殊。憎愛元是本習。帶之修道佛果豈成。伏我愛根為涅槃者。由伏之故不起。不起之相似涅槃相。以似為真故云爾也。</p>
<p>不知愛者真生死故。別憎生死名不解脫　本愛涅槃擬除生死。愛心既在即生死根。愛根憎苗豈名解脫。五何知證法非脫徵。</p>
<p>云何當知法不解脫　法者涅槃。由前釋知愛涅槃者名不解脫。故此徵云。若愛生死許是繫縛。今悟涅槃是寂滅法。以何相知云不解脫。六讚毀驗我釋者。謂實證者必無我無我故即無瞋喜。今為法瞋喜。即知證法非真。我未盡故。文中二。一標我未盡。</p>
<p>善男子。彼末世眾生習菩提者。以已微證為自清淨　外知根塵假合。內覺性體寂然。</p>
<p>由未能盡我相根本　正標未盡。二以境驗知。</p>
<p>若復有人讚歎彼法。即生歡喜便欲濟度。若復誹謗彼所得者。便生瞋恨　然世境違順麁重易明。唯就法門最難覺察。但言為法瞋彼度此。不知此心元是我相。</p>
<p>則知我相堅固執持　因對外境驗得內心我無間斷。</p>
<p>潛伏藏識　種子也。</p>
<p>遊戲諸根曾不間斷　現行也。遇境則發相續流轉。通而言之。謂因對外境。驗得內心我執猶堅潛藏相續。雖慧軍數舉魔眾頻摧。且阿賴耶城難攻主宰。末那常侍防護牢強。意識謀臣經營內外。旁監五識之將。以鎮六根之門。由是賊主頻通遊戲。時時偷號惑我法王。往往侵彊擾我觀境。雖外怯般若。晝伏夜行。而內挾無明晝夜不斷。二結成障覺。</p>
<p>善男子。彼修道者不除我相。是故不能入清淨覺　二說病為法文一。一正釋其非二結成障覺。初中二。一覆推。躡前為法瞋喜之次推窮。以成說病為法之過。</p>
<p>善男子。若知我空無毀我者　恐聞瞋喜是我便擬忍受不瞋用為無我。故推徵云。若見彼是毀人我被彼毀而不瞋者。此亦是我。故云。若知我空無毀我者。既見有毀我者則未得我空。亦應云。若知我空無我說法。故次云。</p>
<p>有我說法我未斷故　然毀者是彼。說者是我。經文於毀者言無。反明過也。於說法者言有。順明過也。翻覆推過者。下擬決斷為病故。</p>
<p>眾生壽命　闕人相者。取其文潤成句。</p>
<p>亦復如是　例於我也。二決斷。</p>
<p>善男子。末世眾生說病為法　指前所推之過也。即是四相四相若存總名為病。</p>
<p>是故名為可憐愍者　以病為法誠可憐愍。</p>
<p>雖勤精進增益諸病　帶病修行故增諸病。反此而言。則稱實修行唯益實德。如藥草等種有甘苦。水土所滋各唯增益。苦喻我相為本。甘喻淨覺為本。水土則喻萬行。二結成障覺。</p>
<p>是故不能入清淨覺　三將凡濫聖文二。一正明相濫。二結成障覺。初中二。一抑聖同<span class='corr'>己</span>。</p>
<p>善男子。末世眾生不了四相。以如來解及所行處。為自修行終不成就　佛說了義稱理法門。皆言心境本空惑業本淨凡聖不異因果皆圓。就佛見之理實如此。且眾生迷倒已久種習根深縱令信解法門。現用元來隨念。但以分別心識。解他無礙言教謂言佛意亦秖如然。心既是念。故不覺念。不知冥通。證入異於隨相信心。認佛平等之譚。不能斷惑求證。故經印言終不成就。華嚴亦云。如貧數他寶等。二騁己齊聖。前則抑高就下。此則騁下齊高。文二。一認其聖智。</p>
<p>或有眾生未得謂得　理也。乃至聖人所具功德。</p>
<p>未證謂證　智也。則聖人冥證之智身。今謂得謂證者增上慢人。若自知不證而言證者。則根本戒中大妄語戒。非此文意。二驗出凡情。</p>
<p>見勝進者心生嫉妬　然諸聖人形類不定。得與不得內證在心。何以辨他未得未證。故觀心行以驗真虛。夫聖人用心他己無二。見他勝進或法教流行。念念喜歡必能隨順。自驗內心如此。或即證悟不虛。若自覺己衰他盛則嫉。己盛他衰則喜。縱令深解妙境但是心之所緣。勿錯認之謂得謂證。二結成障覺。</p>
<p>由彼眾生　雙指前兩類之人。</p>
<p>未斷我愛　前云終不成就者。以佛無我愛凡有我愛故云云。見勝進嫉妬。亦由我愛。由我愛故下云。</p>
<p>是故不能入清淨覺　四趣果迷因。</p>
<p>善男子。末世眾生希望成道<span class='note-inline'>(趣果)</span>無令求悟惟益多聞　迷因也。即知先須悟道然後多聞增慧。末世之人多迷此意。唯宗名數不務了心。心既不通。解義唯多我見唯長。故下云。</p>
<p>增長我見　華嚴亦云。不能了自心增長一切惡等。又智論云。多聞無智慧是不知實相。譬如大闇中有燈而無目等。四斷惑成因二。一順釋。</p>
<p>但當精勤　誡勸之辭。</p>
<p>降伏煩惱　別標所斷。</p>
<p>起大勇猛　通勸修斷。</p>
<p>未得令得　修也。謂真實境中一切功德妙用。</p>
<p>未斷令斷　斷也。顛倒境中一切障礙之法。即下所列云。</p>
<p>貪瞋愛慢　根本煩惱中三也。愛無別性貪數所攝。</p>
<p>諂曲嫉妬　小隨煩惱。</p>
<p>對境不生彼<span class='note-inline'>(他也)</span>我<span class='note-inline'>(自也)</span>恩愛一切寂滅　重舉此者。生死根本最難拔故。念盡則自他俱寂。</p>
<p>佛說是人漸次成就　結成因也。由前說除我用心。當時雖悟仍慮長時難離我習。故佛誡云。但得頓我悟空勤斷煩惱。我見習氣漸盡。無上佛果自然漸成。</p>
<p>求善知識不墮邪見　商人入海須假導師。學者修行必資善友。二反釋。</p>
<p>若於所求別生憎愛。則不能入清淨覺海　反明不生憎愛則入覺也。偈讚中四。如次諷前。全同長行。故不煩寫。</p>
<p>爾時世尊欲重宣此義。而說偈言　且標舉也。</p>

<div class="lg regular"><div class='lg-row'>淨業汝當知　一切諸眾生</div>
<div class='lg-row'>皆由執我愛　無始妄流轉<span class='note-inline'>(一也)</span></div>
<div class='lg-row'>未除四種相　不得成菩提<span class='note-inline'>(二也)</span></div>
<div class='lg-row'>愛憎生於心　諂曲存諸念</div>
<div class='lg-row'>是故多迷悶　不能入覺城</div>
</div><p>三也。城喻覺者。法喻各有三義一了心性空眾惑不入。如防外敵。二見恒沙德則萬行圓增。如養人眾二道無不通。如開門引攝。</p>
<p class="lg-abnormal"><div class='lg-row'>若能歸悟剎</div>
</p><p>剎是世界如入唐國率土屬唐蕃境亦爾。故知若到悟境。則法法屬悟。迷境亦爾。</p>
<p class="lg-abnormal"><div class='lg-row'>先去貪瞋癡</div>
</p><p>癡長無偈有。慢則長有偈無。文影略也。</p>
<p class="lg-abnormal"><div class='lg-row'>法愛</div>
</p><p>愛涅槃。</p>

<div class="lg regular"><div class='lg-row'>不存心<span class='note-inline'>(斷也)</span>　漸次可成就<span class='note-inline'>(成因)</span></div>
<div class='lg-row'>我身</div>
</div><p>憎愛之本。</p>
<p class="lg-abnormal"><div class='lg-row'>本不有　憎愛何由生</div>
</p><p>所依既空能依何有。</p>

<div class="lg regular"><div class='lg-row'>此人求善友　終不墮邪見</div>
<div class='lg-row'>所求別生心　究竟非成就</div>
</div><p>四也。悟剎我身皆長無偈有。自下依師離病者。謂廣勸依善知識。除去四病及諸細惑。文四。初三之初。</p>
<p>於是普覺菩薩在大眾中即從座起。頂禮佛足有繞三匝。長跪叉手而白佛言　正陳中二。一慶前。</p>
<p>大悲世尊。快說禪病<span class='note-inline'>(四相)</span>令諸大眾得未曾有。心意蕩然獲大安隱　二請後曲有三。</p>
<p>世尊。末世眾生去佛漸遠。賢聖隱伏邪法增熾　一明請問之意。如人有子病者偏憂。菩薩大悲先哀末世。賢聖隱沒正法將沈。欲令廣益當來。是故懸興此問。次下正請問。前皆有我相。未可施功。今既障除方堪修習就此運用復有是非。故須依師免溺四病。</p>
<p>使諸眾生求何等人　由前云求善知識不墮邪見。故此請問何等之人是善知識。答中具指。</p>
<p>依何等法。行何等行。除去何病。云何發心　文相皆顯。</p>
<p>令彼群盲不墮邪見　三明所為也。下三唱倣前。</p>
<p>作是語已。五體投地。如是三請終而復始。爾時世尊告普覺菩薩言。善哉善哉。善男子。汝等乃能諮問如來如是修行。能施末世一切眾生無畏道眼。令彼眾生得成聖道。汝今諦聽。當為汝說。時普覺菩薩奉教歡喜。及諸大眾默然而聽　正說。長行中五。一指示明師令事。二分別四病令除。三辨事師之心。四明除病之行。五顯發心深廣。如次答前五問。然復有少相濫。故且顯經文。今初答第一問也。文三。一令識。二令事。三顯益。今初。</p>
<p>善男子。末世眾生將發大心　簡餘乘也。正因。</p>
<p>求善知識　正緣也。善能知真識妄知病識藥。故初心便令求者。文殊告善財云。親近供養諸善知識。是具一切智最初因緣。故光讚般若經云。欲學六波羅蜜者。當與真善知識相隨常當承事。</p>
<p>欲修行者　為行求解。</p>
<p>當求一切正知見人　標指也。善達覺性不因修生決擇無疑。名正知見。法句經云。善解深法空無相無作無生無滅了達諸法從本已來究竟平等無業無報無因無果性相如如住於實際。於畢竟空中熾然建立。是名真善知識。華手經云。有四法者。當知為善知識。謂善知教化修道各及過患。</p>
<p>心不住相　離凡夫煩惱境界。謂不應住色生心等。</p>
<p>不著聲聞緣覺境界　離二乘滯寂境界。稱讚大乘經云。寧在地獄經百千劫。終不發二乘之心。亦可正知見者簡外道。不住相簡凡夫。不著等簡二乘。上皆順行下逆行云。</p>
<p>雖現塵勞　即貪等也。</p>
<p>心恒清淨　現染之中而不染也。如淨名云。雖有妻子常修梵行等。華嚴云。菩薩在家與妻子俱。未曾捨離菩提之心。</p>
<p>示有諸過　欲度有過眾生。先以同事相攝。心既相親方能受教。如淨名云。入諸淫舍示欲之過等。亦同華嚴善財善友婆須蜜女等。</p>
<p>讚歎梵行。不令眾生入不律儀　或為利益。或有別緣。所作非儀暫乖真教。秖得貶已承非。不得飾非說理以誤凡下。此乃不同邪人自造諸過。復說非梵行事為其真實。令無量人墮大險趣。但為同事攝故。雖現諸過常須讚歎真實梵行。故論云。壞見之人雖不壞行。不堪與眾生為其道眼。雖壞行而不破見者。是則人天真勝福田。</p>
<p>求如是人。即得成就阿耨多羅三藐三菩提　結成大益。二令事文二。一舉身命之難。二例身外之易。初中二。一正舉。</p>
<p>末世眾生見如是人。應當供養不惜身命　如雪山捨身香城破骨之類。儒典尚令竭力事父致身事君。何況為法。故大乘四法經云。諸苾芻盡壽乃至逢遇喪命因緣。必定不得捨善知識。二遮疑。</p>
<p>彼善知識四威儀中常現清淨　指前順行。</p>
<p>乃至示現種種過患　指前逆行。</p>
<p>心無憍慢　正明不疑。夫菩薩化現權道難測。但依法門莫疑其迹。不以順行即效虔誠或覩逆行便生憍慢。故智論云。於諸師尊如世尊想。若有能開釋深義解散疑結。於我有益則盡心敬之不念餘惡。如弊囊盛寶。不得以囊惡故不取其寶。又如夜行險道弊人執炬。不得以人惡故不取其照。菩薩亦復如是。於師得智慧光明。不計其惡。然為師之難為徒不易。勿因此誡誤敵麁人。欲驗真虛如前簡擇。已諳其道如此遵承。又此藥治徒。師勿錯服。服之增病。無藥可治。以縛解縛無有是處。二例身外之易。</p>
<p>況復<span class='corr'>摶</span>　<span class='corr'>摶</span>食也。譯之訛略。應云段食。</p>
<p>財<span class='note-inline'>(錢帛)</span>妻子<span class='note-inline'>(最親)</span>眷屬　僕從對前身命之難。故言況復。二顯益。</p>
<p>若善男子。於彼善友不起惡念　由前無慢故也。憍慢若起惡念便生障覆自心。法何得入。</p>
<p>即能究竟成就正覺　既無惡念之覆。即得正覺成就。</p>
<p>心華發明照十方剎　覺心既明即慧光開發觸向無染。故曰心華。稱體無邊照十方剎。二分別四病令除者。答第二問。標以妙法。釋依圓覺。圓覺是所依法故。此法離於四病方可依故。除病之問下自有答。然文似濫故含而科之。文三。一總標徵起。</p>
<p>善男子。彼善知識所證妙法。應離四病。云何四病　心病無邊要唯此四。隨有其一即不堪為師。二別釋行相。皆名病者。總緣不以教為繩墨不以師為指南但自舉心作如是意。故經文皆云。若復有人作如是言。言是意言矣。文四。一生心造作。</p>
<p>一者作病<span class='note-inline'>(標名)</span>若復有人作如是言。我於本心作種種行。欲求圓覺　辨相也。思惟揣度計校籌量。興心運為擬作行相。造塔造寺供佛供僧。持呪持經僧講俗講。端然宴坐種種施為。止息深山遊歷世界。勤憂衣食謂是道緣。故受饑寒將為功德。觀空觀有愛身厭身。於多行門隨執其一。託此一行欲契覺心。既是造作生情。豈合無為寂照。此病從前幻觀中來。彼云。一切菩薩從此起行。至諸輪中皆云度生起行起用。失彼文意成此作病。</p>
<p>彼圓覺性非作得故　指體以破也。圓覺性非造作。造作如何契之。若了覺性本圓。不用興心求益。不興心處即合覺心。合覺心時自無諸妄。無諸妄已則所作相應。積土聚沙皆成佛道。即於上來諸行。遇緣力及便為。隨病隨治不順妄念。但得妄盡性自開明。歇即菩提豈從外得。</p>
<p>說名為病　結名也。此上四節。下三亦同。二任意浮沈。</p>
<p>二者任病。若復有人作如是言。我等今者不斷生死不求涅槃涅槃生死無起滅念　意云。生死是空。更何所斷。涅槃本寂。何假修求。不厭不欣無起滅念。</p>
<p>任彼一切隨諸法性　如火熱水濕之類。各各差別之性也。今時見有一類人。云妄從他妄真任他真。各稱其心。何必改作。作亦任作好閑任閑。逢饑即餐。遇衣即著。好事惡事一切不知。任運而行信緣而活。睡來即臥興來即行。東西南北何定去住。此病因前云圓覺清淨本無修習依於未覺幻力修習。失彼文意。自謂已覺何必作幻。故成任病。</p>
<p>欲求圓覺　謂言閑即契道。</p>
<p>彼圓覺性非任有故　前則驅馳覓佛。此乃放縱身心。設令善惡不拘。即名無記之性。七賢豈是大道四皓寧為聖人尚昧欲天焉冥覺體。行人至此溺水沈舟。宜自警懷。勿霑斯病。故前云。若不修行常居幻化云何解脫。</p>
<p>說名為病　三止息妄情。</p>
<p>三者止病。若復有人作如是言。我今自心永息諸念　生心恐非。隨情慮失。一向止息豈合任之。但止妄即真。何須別照。</p>
<p>得一切性　息念故離相。離相故得性。是諸法無性之性。非即覺性。</p>
<p>寂然平等　意云。由我心生妄想故。招苦樂差殊。今但止息妄心。妄盡自然平等。此病從前靜觀中來。迷彼取靜為行。及證諸念之言。因成此病。</p>
<p>欲求圓覺　謂言止妄即真。</p>
<p>彼圓覺性非止合故　覺本無念。見念既乖。性本靈明。迷照亦失。念無而有。既止息令無。照有而隱。何不觀察令顯。又真本無念。念既乖真。性本無止。止亦違性。故言非止合故。故前云。於諸妄心亦不息滅。</p>
<p>說名為病　四滅除心境。</p>
<p>四者滅病　前但止息心念令寂。此則計於身心根塵本來空寂。又前不妨見有根塵。但不隨念愛染。故云止息。此則於根塵亦無。堅持空寂之相。由見空無故云除滅。</p>
<p>若復有人作如是言。我今永斷一切煩惱。身心畢竟空無所有。何況根塵虛妄境界　意云。煩惱之本即是身心。若執身心煩惱何斷。故標斷煩惱。釋身以空。又斷盡煩惱空却身心身心尚空根塵何有。</p>
<p>一切永寂欲求圓覺　身等本空故名永寂。諸相既。泯寂相現前擬將此心求證圓覺。此病從寂觀中來。彼諸輪中皆云。寂滅及斷煩惱。迷彼成此。</p>
<p>彼圓覺性非寂相故　夫覺體靈明不唯寂滅。今滅惑住寂。豈得相應。況圓覺者非動非靜。雙融動靜。恒沙妙用無礙難思。住寂之心何能契合。言即似近理即全疎。與理相違故言非也。</p>
<p>說名為病　三結明真偽。</p>
<p>離四病者則知清淨　將前四行自驗其心。隨落一門則知是病。故言離者則知清淨。然上四門皆是諸經觀讚。況前三觀具有斯文。今此以為病者。有其二意。一者四中皆無觀慧。二者但以率心偏住一行。不窮善友圓意。不究佛教圓文。纔悟一門之義。便不能久事明師。纔見一經妙文。便不能廣窮聖意。但貪單省執一為圓。是以經文總訶為病。若能四皆通達不滯一門。即此四中並皆入道。雖然作種種行。元來任運清閑。雖頓覺身心本空。習起還須息滅。又須常冥覺體。不得取四為心。則自然休時非休。作時非作。故淨名云但除其病而不除法。</p>
<p>作是觀者名為正觀　即上所釋病除法在。是正觀也。雖不取四病。而慧解昭然不得懼落四中便不建志立節。</p>
<p>若他觀者名為邪觀　復有聞斯四過離四。又更生情便信胸襟別為見解。故云邪觀。又作是觀者離四也。他觀者取四也。問為說簡師之時求於離病之者。為說學人自離四病。若說師病者。何以問中別標其目。又結云作是觀者等。若說學人病者。云何標云彼善知識所證妙法應離四病。答二皆不異。既聞經識病。須求離病之師。既事此師。即修離病之行。然別釋之中。若師若徒病無別相。雖含二意而無二途。解釋結文之中即須科簡。若結行人即依前釋。若結簡師。師無四病即須歸依。名為正觀。若縱智別求。名為邪觀。故菩薩戒云。其法師者或小姓年少卑門貧窮。而實有德。是故不得觀法師種姓。意云。但觀病中離與不離。莫觀種姓貴之與賤。三辨事師之心。此當答第三行何等行之問。故標云欲修行者。結云如是修行。然且唯說事師更無別行。故但作此科判以當修行。謂菩薩行門本無定迹。隨當時事隨差別機。但令善事明師。明師必自臨事指示。亦同善財於文殊處發菩提心已聞菩薩行。文殊亦不具說。但令親近善友矣。</p>
<p>善男子。末世眾生欲修行者。應當盡命供養善友事善知識　如善財南邁普賢西遊等也。涅槃經說。是具足因緣故。故法句經說。善知識如父母眼目脚足梯蹬衣食鎧繩藥刃等。乃至云。善男子善知識有如是無量功德。是故我今教汝親近。大眾聞已舉聲號哭等。</p>
<p>彼善知識欲來親近。應斷憍慢　夫善友度人種種方便。師徒心契法意方傳。是以俯就物機相親相近。愚者無識憍慢便生。慢既翳心即不入道。故云應斷。</p>
<p>若復遠離應斷瞋恨　或欲除慢或遇異緣。相去相離便生瞋恨。云疎我親彼。說愛說憎既一念瞋百萬障起。非論失道。亦墮三途。故此令斷。論語云。唯女子與小人為難養也。近之則不遜。遠之又怨。怨則此瞋恨也。不遜則此憍慢也。</p>
<p>現逆順境　遠離名逆。親近名順。又違情曰逆。隨情曰順。故勝鬘云應攝受者而攝受之。應折伏者而折伏之。則佛法久住。</p>
<p>猶如虛空　心無改易。</p>
<p>了知身心畢竟平等。與諸眾生同體無異　結示同體悲智。所以然者。若不了善友及諸眾生與己同體者。則雖知菩提可進。而不能屈節事師。雖知薩埵可悲。而不能忘軀弘道。故此示也。</p>
<p>如此修行方入圓覺　結因成果。四名除病之行。是答第四除去何病之問。文二。初明所治。</p>
<p>善男子。末世眾生不得成道。由有無始自他憎愛一切種子故。未解脫　自他憎愛前已頻明。今復說者。是種子故。是入道微細病故。由此種子難契圓明故。隨所聞法門。即生心作意捨此取彼。憎妄愛真難忘能所故後能治云即除諸病。現行麁而易覺。種子細而難明。故偏指也。後明能治文二。一等心觀人。</p>
<p>若復有人觀彼怨家。如己父母心無有二。即除諸病　七品行慈之中此當上怨。同上親也。觀之既同應與上樂。二等心觀法。</p>
<p>於諸法中自他憎愛亦復如是　前既云怨家父母無二。例此觀法應云涅槃生死不殊。不殊則無自他憎愛。故知諸病秖由愛真憎妄見自見他故。不能久事師宗。但自生情起行。今既斷斯種子。則諸病自除。所以觀人中云即除諸病此云亦復如是。又此於諸法中明自他憎愛。尤顯異於前段。前段不言法故。五顯發心深廣。正答第五問也。文三。一總標發心。二別明心相。三通結離邪。今初。</p>
<p>善男子。末世眾生欲求圓覺。應當發心作如是言　諸佛因地皆發此心。依此願修方成正覺。若無心願策引。所修行亦不成。二別明心相。此同金剛經中具四心也。四心者。彼經彌勒頌云。廣大第一常其心不顛倒。今此文二。文二合故。一廣大第一。</p>
<p>盡於虛空一切眾生　廣大心也。彼云四生九類。</p>
<p>我皆令入究竟圓覺　第一心也。彼云入於無餘涅槃。各隨宗故。然菩薩發心皆無分劑。等眾生界不擇怨親。普使修行同歸圓覺。虛空眾生無有邊際。菩薩悲願亦復如然。由發此願自熏成種。承此願力任運而化。不要起心。三世諸佛悉同於此。若不爾者。即與二乘無異。二常不顛倒。</p>
<p>於圓覺中無取覺者　常心也。我入覺時我即圓覺。眾生亦爾何有取者。故天親云。自身滅度無異眾生。故名常心。若見有眾生因我入覺。即非常也。</p>
<p>除彼我人一切諸相　不顛倒心。故天親云。遠離依止身見眾生等相。故無著云。已斷我見得自行平等想。故信解自他平等。上來總是彼經實無眾生得滅度者。若有我人等相即非菩薩。三通結離邪。</p>
<p>如是發心不墮邪見　可知。偈中文五。全同長行。</p>
<p>爾時世尊欲重宣此義。而說偈言　且標舉也。</p>

<div class="lg regular"><div class='lg-row'>普覺汝當知　末世諸眾生</div>
<div class='lg-row'>欲求善知識　應當求正見</div>
<div class='lg-row'>心遠二乘者<span class='note-inline'>(一也)</span>　法中除四病</div>
<div class='lg-row'>謂作止任滅<span class='note-inline'>(二也)</span>　親近無憍慢</div>
<div class='lg-row'>遠離無瞋恨　見種種境界</div>
<div class='lg-row'>心當生希有　還如佛出世</div>
</div><p>三也。長行達已同凡。此乃敬師如佛。</p>
<p class="lg-abnormal"><div class='lg-row'>不犯非律儀　戒根永清淨</div>
</p><p>四也。但諷前能治。以所治憎愛是犯戒因。云未解脫亦違戒德故。此云不犯及永淨也。</p>

<div class="lg regular"><div class='lg-row'>度一切眾生　究竟入圓覺</div>
<div class='lg-row'>無彼我人相　當依正智慧</div>
<div class='lg-row'>便得超邪見　證覺般涅槃</div>
</div><p>五也。此句長無此有。般涅槃之義。留對下佛出現文以釋。後一問答。道場加行下根修證。得道之處名曰道場。謂於此處誓志剋期。加功用行以求證入故名加行。下根修證者。謂雖信解前法。而障重心浮。須入道場自為制勒。緣強境勝則功用有期。問此入道場但是修前三觀。何得別為大科。答觀行法門雖同。修之方便有異。隨機施設故。故此文先結前云。若在伽藍安處徒眾隨分思察。如我已說。結已然後說道場儀式。故知別是一段矣。</p>
<p>於是圓覺菩薩　義如前釋。文四初三之初。</p>
<p>在大眾中即從座起。頂禮佛足右繞三匝。長跪叉手。而白佛言　正陳中二。一慶前。</p>
<p>大悲世尊。為我等輩廣說淨覺種種方便。令末世眾生有大增益　解之可知也。一請後。</p>
<p>世尊。我等今者已得開悟　躡慶前之文。</p>
<p>若佛滅後末世眾生未得悟者　舉所為也。下正請云。</p>
<p>云何安居修此圓覺清淨境界　間道場也。</p>
<p>此圓覺中三種淨觀。以何為首　問加行。</p>
<p>惟願大悲。為諸大眾及末世眾生。施大饒益　結請。下三唱倣前。</p>
<p>作是語已。五體投地。如是三請。終而復始。爾時世尊告圓覺菩薩言。善哉善哉。善男子。汝等乃能問於如來如是方便。以大饒益施諸眾生。汝今諦聽。當為汝說。時圓覺菩薩奉教歡喜。及諸大眾默然而聽　正說長行中二。一答道場。二答加行。初中二。一結前。</p>
<p>善男子。一切眾生。若佛住世若佛滅後　正法像法。</p>
<p>若法末時<span class='note-inline'>(末法)</span>有諸眾生具大乘性　宿有聞熏種也。不同唯識永簡餘性。</p>
<p>信佛祕密大圓覺心　聞慧初開。</p>
<p>欲修行者　菩提心發。上皆明當機也。</p>
<p>若在伽藍安處徒眾。有緣事故隨分思察如我已說　指前普眼法門及三觀諸輪所說。謂圓機菩薩不滯空閑。種種施為作諸利益。廣度群品。修學法門。隨其閑暇分中。則便思察三觀。故言隨分。非謂見解未圓名為隨分。二正說文三。一道場期限。二限內修行。三誡取邪正。今初。</p>
<p>若復無有他事因緣　菩薩逢益即為。遇緣且赴。如法華中官事當行之類。</p>
<p>即建道場。當立期限。若立長期百二十日。中期百日。下期八十日　若無勝利。須建道場克志加功以期聖果。則三期皆是自利。為簡利他故名無他事。亦可王賊命難名為他事。定三期者。過則情生疲厭。少則功行未圓故量克三期亦無別義。然約三根配之。有其二意。一約障盡難易配長期下根。中期中根。下期上根。二約精進懈怠配者。即反於此。根有利鈍期有遠近。對病設藥斯之謂歟。</p>
<p>安置淨居　欲使內外清淨身心潔白事理稱可。二限內修行文二。一明道場行相。二明遇夏安居。初文二。一明隨相用心。</p>
<p>若佛現在　對當會菩薩眾。</p>
<p>當正思惟　明不假設像等。當知唯心無外境界。</p>
<p>若復滅後　對末世眾生。</p>
<p>施設形像。心存目想生正憶念。還同如來常住之日　明設像之意。謂大師去世不覩真儀。設像諦觀引心入法。相即無相即見如來。亦可想佛真身常在不滅。若稱理說者。觀行無間是佛現在。間斷之時是佛滅後。斷後復作觀行思唯。是設像存想。今且依事行釋也。次下明禮懺儀式。</p>
<p>懸諸幡華　嚴持壇場也。備如方等經說。</p>
<p>經三七日　去其久近。無別所表。方等經極少七日。久則不遮。次下正明法事。準離垢慧菩薩所問禮佛法經。總有八重。一供養。二讚佛。三禮佛。四懺悔。五勸請。六隨喜。七迴向。八發願。今略唯二。謂禮佛懺悔。然文雖略法必具行。論中亦云。應當精勤禮佛懺悔勸請隨喜迴向常不休息。得免諸障善根增長。華嚴亦令禮敬稱讚供養懺悔等。</p>
<p>稽首十方諸佛名字　禮佛也。以名召體觀而禮之。準勒那三藏禮佛觀門。優劣有七。一我慢禮。二唱和禮。此二非儀。三恭敬禮。敬從心發運於身口五輪著地。四無相禮。深入法性離能所相。五起用禮。觀身與佛皆從緣起如幻如影。普運身心遍禮一切。六內觀禮。但禮身內法身真佛不緣他佛。七實相禮。若內若外若凡若佛同一實相。見佛可禮亦是邪見。觀身實相觀佛亦然。名平等禮。故文殊云。不生不滅故。敬禮無所觀等。然後四禮皆屬觀行。謂第四空觀禮真諦佛。入法之性故。五假觀禮俗諦佛。從體起用故。六中觀禮第一義諦佛。不計空色直見本覺真性故。七則三觀一心禮三諦一境佛。不取真棄假泯絕無寄故。今經既是隨相門中。且當第三第五禮也。餘在下離相攝念中。</p>
<p>求哀懺悔　具云懺摩。此云悔過。若別說者。懺名陳露先罪。悔名改往修來。其所懺法不出惑業報等三障。今欲懺者須知展轉起由。由無始不覺。起貪瞋癡發身口意。造一切業受諸苦惱。懺有二意。若約責心三障俱懺。若就所作唯懺惡業。惡業復有性罪遮罪。遮罪依教作法懺之。性罪即須起行。起行有二。一事行。如方等佛名經等。二理行。如淨名經觀罪不在內外等。餘意如上。</p>
<p>遇善境界　感應也。或見佛像。或覩光明。不作聖心名善境界。若作聖解即墮群邪。故下文云。非彼所聞。一切境界終不可取。若天台意。即與信等相應。名善境界。</p>
<p>得心輕安　獲益也。身心調暢輕利安和。神爽氣清支體柔潤。二明離相用心。</p>
<p>過三七日<span class='note-inline'>(躡前)</span>一向攝念　亦名會緣入實。謂初以塵心麁重。令託勝相為緣。相既皆虛誠宜入實。攝念者。論云。若修止者住於靜處端坐正意。乃至心若馳散。即當攝來住於正念。正念者。當知唯心無外境界。然論與經皆先以禮懺等。除惑業之濁。次以正念攝馳散之動。空而又寂。方能現佛之像。二明遇夏安居。文三。一標異聲聞。</p>
<p>若經夏首三月安居。當為清淨菩薩止住　然建道場。或在伽藍。或於餘處。期限未滿夏首已臨。入眾安居則乖誓約。作念結夏又雜觀心。道場中人由此疑惑。如來遠念故為辨明。為俗乖律即非。因大廢小無失。故決定毘尼經云。持聲聞戒是破菩薩戒。持菩薩戒是破聲聞戒。</p>
<p>心離聲聞　大小不同。次即下說。</p>
<p>不假徒眾　不必六和。</p>
<p>至安居日。即於佛前作如是言　言在下也。二正陳辭。</p>
<p>我比丘　梵語也。此含三義故存梵不譯。一怖魔。二乞士。三淨戒。</p>
<p>比丘尼　尼女也。女比丘。</p>
<p>優婆塞優婆夷　此云近事男近事女。謂親近比丘比丘尼而承事故。即三歸五戒之士女也。小乘局於二眾。大乘道俗俱霑。</p>
<p>某甲　各稱其名。</p>
<p>踞<span class='note-inline'>(踞居)</span>菩薩乘　簡羊鹿車。</p>
<p>修寂滅行　簡四諦行。</p>
<p>同入清淨實相住持　簡事相住持。</p>
<p>以大圓覺為我伽藍　此云眾園。園是眾居處故。圓覺則萬德所依。以八識海澄流注寂滅。體遍法界故得名大。於四智中則圓鏡也。</p>
<p>身心安居　身即五識。依色根所發故。心即意識。以五識取塵意識分別熏動心海波浪從生故不名安。今意無分別。五不妄緣識浪永寂與體一如。故名安也。身安故即成所作智。心安故則妙觀察智。</p>
<p>平等性智　此以四惑相應妄計賴耶為自內我。於平等理中。起不平等見。今既所緣性寂。能緣七識自如。如性皆同。故平等矣。</p>
<p>涅槃自性無繫屬故　為簡二乘計著方處。今順法性故無所屬。</p>
<p>今我敬請。不依聲聞。當與十方如來及大菩薩。三月安居。為修菩薩無上妙覺大因緣故。不繫徒眾　小大安居略有八異。一所依異。別界圓覺。二假實異。定實示現。三住持異。事相實相。四結安異。對首作法獨自稱名。五成安異。身不出界心不起念。六失安異。身出越界念起背本。七還界異。身不逾時及界。念不間斷而覺八所期異。阿羅漢果無上菩提。有此八異。故云不依及為修等。大因緣者。不拘小節之意也。三結示休期。</p>
<p>善男子。此名菩薩示現安居。過三期日隨往無礙　道場三期已滿。小乘夏限未終。以本非小乘安居故。不妨隨往無礙。三誡取邪證。</p>
<p>善男子。若彼末世修行眾生。求菩薩道入三期者　指前行人。</p>
<p>非彼所聞一切境界終不可取　總標加行中所證之境。誡其邪謬。謂信解行證雖階級不同。而所信乃至所證之法元來不異。謂解則解其所信。修則修其所解。證則證其所修。今明證得境界。若非本所信等法即不應取。二答加行文三。一別修三觀。二遍修三觀。三互修三觀。初文二。一別釋。二總結。初中三。一靜觀。二幻觀。三寂觀。初中又三。一修觀成。</p>
<p>善男子。若諸眾生修奢摩他。先取至靜不起思念　義如上釋。</p>
<p>靜極便覺　超動靜相圓覺顯現。如前從空入中也。</p>
<p>如是初靜。從於一身至一世界　釋上靜相自他普遍。遍靜雖無先後。約行人趣入故。從<span class='corr'>陜</span>至寬。</p>
<p>覺亦如是　例於靜也。應云如是初覺從於一身至一世界。靜即是體是定。覺即是慧是用。初觀成不見自身之相。名一身靜。以身靜時當體是覺。名一身覺。世界亦然。二起功用。</p>
<p>善男子。若覺遍滿一世界者。一世界中有一眾生。起一念者皆悉能知　知眾生念者。世界既全成覺。眾生全在覺中。故所起念無不了達。如影入鏡鏡照無遺。</p>
<p>百千世界亦復如是　類此可解。說則以一例多。覺發則同時已遍。三誡邪證。</p>
<p>非彼所聞一切境界終不可取　文義俱同上也。二幻觀文二。一明正觀。</p>
<p>善男子。若諸眾生修三摩鉢提。先當憶想十方如來十方世界一切菩薩。依種種門。漸次修行勤苦三昧　前至靜觀不假外緣。大起幻門中須憑聖境。前威德段中圓說。故約大悲化生。今道場之內且自克修。故約大智求佛。亦可諸佛菩薩必以大悲為本。但依佛菩薩種種之門。自然具大悲也。道場之內且學悲心。限滿對緣即將化用。漸次者前至靜歸體功則頓現。今隨差別之相故應漸次。所以前有起於功用。今則無文。是斯意也。</p>
<p>廣發大願自熏成種　願者。希求欲樂之義。眾生無始已來。念念希欲五塵之境。今已了悟。故發心念念希欲悲智六度等境。熏心成習故云種也。二誡邪證。</p>
<p>非彼所聞一切境界終不可取　同上。三寂觀文三。一修觀成。</p>
<p>善男子。若諸眾生修於禪那。先取數門　此有二意。一者先用數息觀門。治諸覺觀漸入妙境。然修出入息者。有六妙門。謂一數。二隨。三止。四觀。五還。六淨。或依次第。或隨便宜。廣如疏釋。二者即下所知生滅心念。便是數門。</p>
<p>心中了知生住滅念分齊頭數　由前心息相依息調心淨。故了知心中生住異滅。麁細妄念本末分齊頭緒數量。謂生滅各一。住四。異二。經無異字者。或脫或略。義必具有。據論所說十信凡夫覺滅相。三賢覺異相。十地覺住相。位滿覺生相。覺生相者。動念都盡唯一心在。故論云。心無初相。而言知初相者。即謂無念。若得無念者則知心相。生住異滅乃至皆無自立。本來平等同一覺故。釋曰。既云動念都盡本來平等同於一覺。正當此門絕待中觀。問文無無念之言。如何同此。答三觀體用文在前章。今此但明修之方便。彼有絕待之念。又有寂滅之文。由是科云靈心絕待。絕待無念一覺靈心豈非同邪。是知絕念之慧。方能了知生住滅念。故於此觀明之。</p>
<p>如是周遍。四威儀中分別念數。無不了知　初則宴坐照見。後則行住皆知。知即無患。譬如妖魅所欲著人。若知其名自然消滅。涅槃云。如人覺知是賊。賊無能為。二起功用。</p>
<p>漸次增進乃至得知百千世界一滴之雨。猶如目覩所受用物　淨身是圓覺自體。世界本在其中。觀行成就全合靈源。如雨滴數固宜本分。非唯雨滴萬物皆然。舉一例諸。且標雨滴。凡夫之類迷此真心。隨念所知。故無其用。三誡邪證。</p>
<p>非彼所聞一切境界終不可取　文義準前。二總結。</p>
<p>是名三觀初首方便　前問云。三種淨觀以何為首。故具答已結云。是名等也。即知前段三觀諸輪雖具釋相。趣入方便是此所明。二遍修三觀。</p>
<p>若諸眾生。遍修三種勤行精進。即名如來出現于世　如來本所示生。秖緣勸物修習。今三觀既修則萬行已圓。故就此人已名佛出。又即此人本覺離念。名為佛出。然前離四病。云證覺般涅槃。今修三觀名如來出世。今以出世涅槃相對而釋。有其二門。一約實義。二約對機。實義有三。一緣起即空之真諦。則非出非般。故大經云。如來不出世亦無有涅槃。二真如緣起之俗諦。則念念處處而出現。念念處處而涅槃。大經又云。菩薩應知。自心念念常有佛成正覺。如自心一切眾生心亦復如是。即念念也。又云。當知無有少許處空無佛身。即處處也。涅槃者。即如上遍一切處出現之佛身。既是緣起有為之相。念念即生即滅四相同時。今以生生即滅。為念念處處而般涅槃。三約第一義諦。即常住世常涅槃。謂寂而常照為住世。照而常寂為涅槃。對機者。機緣感則菩提樹下而出現。機緣盡則雙林樹間而涅槃。故大經云。佛子諸佛如來為令眾生生欣樂故。出現於世。欲令眾生生戀慕故。示現涅槃。譬如日出普照世間淨水器中等。對今經意配釋可知。然此三觀雖各有證相。理實遍修方契圓覺。如前文說。三互修三觀文三。一明修觀不成。</p>
<p>若後末世鈍根眾生。心欲求道不得成就　下中之下力不遂心。二令懺除惑業。</p>
<p>由昔業障當勤懺悔。常起希望。先斷憎愛嫉妬諂曲求勝上心　重發誓願決心欲證。加功勵志懺業斷惑。論中亦云。若人修行信心。以從先世罪業眾多障礙。應當勇猛禮懺等。三令隨便互修。</p>
<p>三種淨觀隨學一事。此觀不得。復習彼觀。心不放捨漸次求證　有人色相所礙。空靜之觀難成。先觀色幻。幻即全空靜觀方成。復有執定實色。礙於心識難修幻觀。先知其體本無而不妨覩相。方成假幻。復有修中難成絕待。先知假全空而無假。空全而假無空。空假俱無絕於對待。方成寂滅。又有人直見心源。方知諸法即性故空。不壞相故假。或但從性現故假。無別所現故空。先後綺互如諸輪說。偈讚中二。全同長行。</p>
<p>爾時世尊欲重宣此義。而說偈言。</p>

<div class="lg regular"><div class='lg-row'>圓覺汝當知　一切諸眾生</div>
<div class='lg-row'>欲求無上道　先當結三期</div>
</div><p>期限也。</p>

<div class="lg regular"><div class='lg-row'>懺悔無始業　經於三七日</div>
<div class='lg-row'>然後正思惟</div>
</div><p>限內修行。</p>
<p class="lg-abnormal"><div class='lg-row'>非彼所聞境　畢竟不可取</div>
</p><p>誡取邪證。</p>

<div class="lg regular"><div class='lg-row'>奢摩他至靜　三摩正憶持</div>
<div class='lg-row'>禪邪明數門　是名三淨觀<span class='note-inline'>(別修)</span></div>
<div class='lg-row'>若能勤修習　是名佛出世<span class='note-inline'>(遍修)</span></div>
<div class='lg-row'>鈍根未成者　常當勤心懺</div>
<div class='lg-row'>無始一切罪　諸障若消滅</div>
<div class='lg-row'>佛境便<span class='corr'>現前</span></div>
</div><p>互修結前及安居之法。長有偈無。佛境出現長先偈後。餘但文略耳。</p>
<p>大文第三流通分。謂正宗之分法義已周。欲使廣益他方遠霑來世流傳通泰展轉無窮。故有此分。都無人傳是不流。流則不住不滯。傳之遇其障難是不通。通則不壅不塞。文五。一慶聞深法請問流通。二讚許佇聽交感流通。三依問宣說內護流通。四稟命加衛外護流通。五時眾受持總結流通。初文三段同上。今初。</p>
<p>於是賢善首菩薩在大眾中即從座起。頂禮佛足右繞三匝。長跪叉手而白佛言　可知。二正陳中二。一慶聞所詮。</p>
<p>大悲世尊。廣為我等及末世眾生。開悟如是不思議事　近慶道場遠該一部。二請問能詮。</p>
<p>世尊。此大乘教　然正宗分中但問所詮法義。法義雖已圓備。凡心難可任侍。聞時令會分明。過後恐還遺忘。事須持教以教貫穿。文既不遺。隨文解義。依義起觀。方成真正修行。故此問經教也。</p>
<p>名字何等　解義先須識名。迷名於義不了。</p>
<p>云何奉持　前雖已說持法。今問持教。</p>
<p>眾生修習得何功德　依理修行證聖。已知功德無邊。受持名教。恐無利益故問。</p>
<p>云何使我護持經人　使我諸菩薩等於末世中云何衛護受持此經之人。</p>
<p>流布此教至於何地　十法行也。若人一向於此了義經教。供養寫施聽受讀誦說釋思修。如是分布流傳。未審此人智慧功德畢竟至何位地。下三唱倣前。</p>
<p>作是語已五體投地。如是三請。終而復始。爾時世尊告賢善首菩薩言。善哉善哉。善男子。汝等乃能為諸菩薩及末世眾生。問於如來如是經教功德名字。汝今諦聽。當為汝說。時賢善首菩薩奉教歡喜。及諸大眾默然而聽　三依問宣說文二。初且標能說能護之人。</p>
<p>善男子。是經百千萬億恒河沙諸佛所說　說此經佛既是真身。真身無礙塵沙同體。故一說即是多說。華嚴云。十方諸如來同共一法身。一心一智慧。力無畏亦然。又不了義經則隨方有說不說。了義之教無佛不譚。如華嚴云。我不見有佛國土一說此經等。</p>
<p>三世如來之所守護　亦如華嚴經云。我等諸佛護持此法。令未來世一切菩薩未曾聞者皆悉得聞。</p>
<p>十方菩薩之所歸依　因行之中無不從此成佛。</p>
<p>十二部經清淨眼目　良以推窮迷本照徹覺源。是以理貫群經義無不盡。於此若解則諸教煥然。若不了之何知正道。故云眼目。二正答所說所護之法文五。一答名字。二答所至。三答奉持。四答功德。五答護持。今初。</p>
<p>是經名大方廣圓覺陀羅尼。亦名脩多羅了義　經有五名。二名已釋。</p>
<p>亦名祕密王三昧　非器不聞名祕。隨器異聞名密。三昧之名其數無量。圓覺三昧是彼根源。故稱王也。</p>
<p>亦名如來決定境界　極證之處。</p>
<p>亦名如來藏自性差別　如來藏即圓覺在纏之名。妄不能變名為自性。隨緣起妄名為差別。又空如來藏不空如來藏。即是差別。</p>
<p>汝當奉持　勅令依此名義而持。謂已悟者文性離而持法。未悟者無離文而持義。是奉持之相也。然答奉持之問者。若以文顯。則不妨。因說經名承其文勢便於此答。若以義求。則在後頓漸門中。二答所至文二。一標行所依。</p>
<p>善男子。是經唯顯如來境界。唯佛如來能盡宣說　前云是諸眾生清淨覺地。又說無明貪愛四相四病。今云唯顯如來境界者。下句自釋。唯佛能說。故說無明等皆無所有正是佛境。佛境若不顯現。眾生豈得皆空。生若不空豈徹覺地。故華嚴信位即佛境甚深。雖智與知殊。皆佛境界。是此意也。二依修所至。</p>
<p>若諸菩薩及末世眾生。依此修行　十法行也。</p>
<p>漸次增進至於佛地　由經唯顯佛境故。修之必至佛地。三答奉持文二一法。</p>
<p>善男子。是經名為頓教大乘。頓機眾生從此開悟。亦攝漸修一切群品　宗是頓教。事具漸門。既頓漸俱收。則遲速皆益。入與不入總可留心。故正宗中分上中下。二喻。</p>
<p>譬如大海不讓小流　謂漸教則乖頓教。頓門必具漸門。</p>
<p>乃至蚊虻　此喻二乘受持。</p>
<p>及阿脩羅　此喻菩薩受持。</p>
<p>飲其水者皆得充滿　大海有無量之水。飲之則量腹少多。圓覺有無邊法門。受之則隨器頓漸。四答功德文三。一以施寶校量顯聞經勝。意明其福。以福校量故。二以度人校量顯說經勝。意明其智。非智不能度人故。又聞者假令不解。亦生其福。說者必無不解。故唯智也。三以宿因反驗。顯信經勝雙明福智。初中二。初舉劣。</p>
<p>善男子。假使有人。純以七寶積滿三千大千世界。以用布施　積福可知。二顯勝。</p>
<p>不如有人聞此經名及一句義　如金剛經校量文例。謂世珍盈剎。能為漏果之資。妙法一言必獲菩提之報。二以度人校量者。謂前以劣福顯勝福。此以劣智顯勝智。文二。初舉劣。</p>
<p>善男子。假使有人。教百恒河沙眾生得阿羅漢果　積德可知。二顯勝。</p>
<p>不如有人宣說此經。分別半偈　凡全偈者。所謂四句。句有二種。謂文句義句。若約文句。即兩句為半偈。若約義句。即說一切法本來空寂。是半偈也。顯空體不空方為全偈。或無常真常為半及全。三以宿因顯信經勝。雙明福智者。經文自顯文二。一明聞信。</p>
<p>善男子。若<span class='corr'>復</span>有人。聞此經名信心不惑　二驗宿因文二。一反顯。</p>
<p>當知是人。非於一佛二佛種諸福慧　二順明。</p>
<p>如是乃至盡恒河沙一切佛所。種諸善根。聞此經教　亦如金剛文勢。然此宗信者。必是即解之信。信該果海不是小緣。故驗宿因。亦非聊爾人耳。五答護持。</p>
<p>汝善男子。當護末世是修行者。為令惡魔及諸外道。惱其身心令生退屈　前問云何護持。今答意云。但莫令惡魔外道惱身心者。即是護持。然惱身心俱通魔外。若以義配者。外道以邪智惑人令疑。是惱心也。魔以神力令種種不安。乃至病等。是惱身也。故經說。眾魔者樂生死。外道者著諸見等。二事皆令初心行人退屈。實藉護持。四稟命外護文三。一力士眾。</p>
<p>爾時會中有火首　首頭也。頭有火焰故。</p>
<p>金剛　執此杵故。若取名者云露肩神。</p>
<p>摧碎金剛尼藍婆　未詳唐語。</p>
<p>金剛等八萬金剛。并其眷層。即從座起。頂禮佛足右繞三匝。而白佛言。世尊。若後末世一切眾生。有能持此決定大乘。我當守護如護眼目。乃至道場所修行處。我等金剛自領徒眾。晨夕守護令不退轉　此神初發心時常發大願。願為力士護修行人。</p>
<p>其家　在家眾也。</p>
<p>乃至永無災障疫病銷滅　凡發大心多有障難。障難多種略舉災病。故云乃至也。今由神護一切皆除。</p>
<p>財寶豐足　修道資緣也。不必富奢方名豐足。故次但云。</p>
<p>常不乏少　不乏少故。進趣妙門不退屈也。二天王眾。</p>
<p>爾時大梵王　別指初禪王娑婆世界主。</p>
<p>二十八天王　總指三界。</p>
<p>并須彌山王　別名帝釋。</p>
<p>護國天王等　別顯四王。別標三類者。以梵與釋諸佛轉法輪時皆為請主護世持國使災害不生故。於總列之外而更別明。</p>
<p>即從座起。頂禮佛足右繞三匝。而白佛言。世尊。我亦守護是持經者。常令安隱心不退轉　正明護持三鬼王眾。</p>
<p>爾時有大力鬼王。名吉槃茶　亦云鳩槃茶。食人精血。其疾如風變化稍多。住於林野。管諸鬼眾。故號為王。來至道場而為上首。</p>
<p>與十萬鬼王　其數十萬。一一若斯。依附深山或居巖穴。其形可畏通變極多。不屬人天。住居鬼趣。</p>
<p>即從座起。頂禮佛足右繞三匝。而白佛言。我亦守護是持經人。朝夕侍衛令不退屈　無障難故不退。</p>
<p>其人所居一由旬內　一由旬則四十里。一云十六里。</p>
<p>若有鬼神侵其境界。我當使其碎如微塵　碎鬼神境界者。護佛菩提心故。五時眾受持。</p>
<p>佛說此經已。一切菩薩天龍鬼神八部眷屬。及諸天王梵王等。一切大眾。聞佛所說皆大歡喜。信受奉行　文殊所問經說。有三種義歡喜奉行。一說者清淨。不為取著名利所染故。二所說清淨。以如實知法體故三得果清淨。即說益也。</p>

<div class="lg regular"><div class='lg-row'>自惟無始迷心海　曠劫漂沈生死波</div>
<div class='lg-row'>塵沙諸佛出人中　浮木盲龜難值遇</div>
<div class='lg-row'>何幸此身逢了教　千重疑滯類氷消</div>
<div class='lg-row'>尋思累世積聞熏　慚愧多生善知識</div>
<div class='lg-row'>上士慈悲哀末世　始終次第為諮詢</div>
<div class='lg-row'>能仁應感稱心源　本末無遮頓演說</div>
<div class='lg-row'>已採群筌扣真寂　隨應聖旨解斯文</div>
<div class='lg-row'>普回功德向眾生　同入神通大光藏</div>
</div>
<p class='juan'>大方廣圓覺修多羅了義經略疏卷下二</p></div>
<div class='div-w'><a id='mulu6' />
<p class='h1'>圭峰定慧禪師遙稟清涼國師書</p><p>　<span class='note-inline'>(宗密)</span>慶以天幸竊稟</p>
<p>和尚華嚴疏文。雖乖禮足且解生焉。<span class='note-inline'>(宗密)</span>恨以累有事故。不獲早赴起居。下情伏增惶懼。既未繫目。敢自陳心。若不粗述本緣。寧表誠素。欲書實語。恐塵瀆視聽。進退無已。伏惟照恕幸甚。<span class='note-inline'>(宗密)</span>本巴江一賤士。志好道而不好藝。縱游藝而必欲根乎道。自齠年洎弱冠。雖則詩書是業。每覺無歸。而復傍求釋宗。薄似有寄。決知業緣之報。如影響應乎形聲。遂止葷茹。考經論。親禪德。狎名僧。莊居屢置法筵。素服濫嘗覆講。但以學虧極教。悟匪圓宗。不造心源。惑情宛在。後遇遂州大雲寺圓和尚法門。即荷澤之裔也。言下相契師資道合。一心皎如萬德斯備。既知世業事藝本不相關。方始落[髟/米]披緇服勤敬事。習氣損之又損。覺智百鍊百精。然於身心因果。猶懷漠漠。色空之理。未即於心。遂屢咨參方蒙授與。終南大師華嚴法界觀門。佛法寶藏。從此頓彰。同志四人琢磨數載。一句中理論則通宵未休。一事中義旨則塵沙莫算。達水常濕寧疑波湛之殊。悟鏡恒明不驚影像之變。淨剎穢土非壞非成。諸佛眾生何起何滅。由是念包三世同時互促互延塵與十方。全體相即相入多生。謬計反覆枉受於沈淪。今日正觀始覺元同于大用。然後所顯境界。離情則隨照分明能詮大經。配文則難為通會。章句浩博因果重疊。理雖一味勢變多端。差別義門㘝盡血脈。不知科段意莫連環。縱使歷諸講場。不添已悟。名相繁雜。難契自心<span class='note-inline'>(宗密)</span>謂言章疏例只如斯。遂休心傳教。適志遊方。但以終南觀門為助緣。以離情順智為自力照融。通法界而棲托。指事理懸說。為利他以夢幻身心游影像世界。神冥妙境智歷義門。跋涉江山至于襄漢。於恢覺寺遇靈峯闍梨。即和尚門下一哲人也。寢疾數月漸至羸極。相見三日纔通其情。願以同聲之分經及疏鈔。悉蒙授與。議論未周奄然遷逝。斯則夙緣法會忍死待來。若見若聞無不歎訝<span class='note-inline'>(宗密)</span>渴逢甘露貧遇摩尼。騰躍之心手捧而舞。遂於此山返關絕迹。忘飡輟寢。夙夜披尋。以疏通經。以鈔釋疏。尋文而性離。照理而情忘。偶之于心會之于教。窮本究末宗途皎如。一生餘疑蕩如瑕翳。曾所習義。於此大通。外境內心豁然無隔。誠所謂太陽升而六合朗耀。巨海湛而萬象昭彰。妙德妙智而頓開。普賢普行而齊現。五周四分一部之網在綱。六相十玄三乘之流會海。義則色空同於中道。教則權實融於圓宗。理則體用即寂。而性相宛然。智則凡聖混同。而因果不壞。顯隨緣而不變。弘經則理趣周圓。指幻而識真。修觀則禪心使曠。蕩九會經文無不契心。由斯可謂契經矣。使一真心地無不印經。由斯可謂心印矣。是知執三藏文者。誠為失道。局一性義者。猶未圓通。想夫斯流固宜絕分。聲聞聾瞽諒不虛哉。<span class='note-inline'>(宗密)</span>未遇疏前。每覽古今著述。在理或當。所恨不知和會。禪宗天台多約止觀。美則美矣。且義勢展轉滋蔓。不直示眾生自心行相。雖分明入處猶歷漸次。豈如問明釋文殊偈。印靈知而心識頓袪。懸談開分齊章。顯真空而相用繁起。起不異性故。事事融通。通而互收故。重重無盡。悟此則全同佛果。方是圓因。隨緣造修無非稱體。開頓漸禪要。可以此為楷模。傳權實教門。可以此為軌範。藥得雪山善見。群疾俱消。寶獲滄海摩尼。千珍隨念。況懸文卷半。諸義盡包。備覈源流。遍窮名體。然後融成本部。全揀全收。苟能精之。已領百家之文義。少功多獲。要在茲焉。凡曰釋流孰不可習。<span class='note-inline'>(宗密)</span>夙生多幸同種善根。遇如是經逢如是疏。頃於王饍未敢即飡。今得明文印決。心意泰然。誓願生生盡命弘闡。當時便被僧尼徒眾。因請贊揚務自溫習。課虛順命。但依文配讀而已。詎足以發明於人。為顯圓宗多驚撫掌。爰有宿機堅種聞即稟承。從始洎終可數十人。誓願修學。蓋茲疏文玄妙。傳之不虛。豈以微才能感如是。襄陽講罷。暫往東都。禮祖師塔。便擬馳赴。拜覲蓋緣夏逼。且止永穆寺。襄陽徒眾迤邐訪尋。再邀第二遍講。復聞茲經遂允眾請許。終懸疏却赴上都。今月七日纔畢。聽徒泰恭遂斷一臂云。自慶所逢之法。玄妙難思。用表懇誠。厥願修學。此迺和尚道威德洽。教令將行。門下宗枝有斯精苦。伊且割截支體傷斷筋骨。都無痛惱。神色宛然。自初至今身心仍舊。若道若俗無不異之。觀智之功感應昭著。時臺省詢驗。事迹分明。留守崇敬大經已申中書門下。據伊本意。豈盡顯揚。然發起門亦藉旌表。沿伊手瘡未愈。官司牒寺委令將養。未便遊行。以此禮覲轉見遲違。下情無任伏增惶懼。謹差聽徒僧玄珪智輝。先具申述<span class='note-inline'>(宗密)</span>才微語拙領悟難陳。伏乞慈悲特賜攝受幸甚。不備學徒<span class='note-inline'>(宗密)</span>惶恐百拜上。</p>
<p>華嚴疏主清涼國師大和尚</p>
<p>　唐元和六年辛卯歲九月十三日在東都上清涼國師誨答</p>
<p>十月十二日玄珪智輝至。得汝書。遙伸師敬。備述行迹。領大教之玄趣。說傳贊事誠感悽然。心納矣。吾自傳揚。或面言心授。或展轉分照盈于異域。然仲尼傾蓋伯牙輟絃。亦藉形聲矣。不面而傳得旨繫表。意猶吾心未知有也。非憑聖力必藉夙因。當自慰爾。轉輪真子可以喻也。泰恭斷臂重法情至。加其懇禱。然半偈忘軀一句投火。教有文矣。意存身外有重法之寶爾。宜誡之。後學勿使傚之。當斷其情慮。勿斷其形骸。當斷其妄心。無斬其肢分。則淺識異學安其所不驚視。苟俗無髮膚之誡。則玄化不廣而自博矣。汝當篤志幽趣。儻得一面印所懸解。復何嘉焉。如忽緣阻。但當心契玄極。豈山河形聲所能隔哉。勉之不多云。老僧澄觀付。</p>
<p>宗密法子收</p>
<p>十月二十三日學徒<span class='note-inline'>(宗密)</span>裁書再拜。</p>
<p>本講華嚴疏主。玄珪智輝迴。伏奉誨示。納所微悟。許廁法席。頂戴奉持不任忻懼。多慚陋質。未効勤勞。空呈寸心。坐蒙收<span class='corr'>采</span>自驚僥倖。喜極成悲。伏蒙慈願弘深降斯過分。一經印決頓覺光輝。學流進功時輩增仰。幸甚。<span class='note-inline'>(宗密)</span>便欲奔赴給侍。緣泰恭臂瘡未愈。慎風不敢冐路。再三涕泣。願侍隨行念伊迹苦。不忍棄遺。伏惟照察。不備學徒<span class='note-inline'>(宗密)</span>再拜上。</p>
<p>本講華嚴疏主</p>
<p>大方廣圓覺修多羅了義經略疏卷下二</p>
</div>
</div><!-- end of div[@id='body'] -->
</body></html>