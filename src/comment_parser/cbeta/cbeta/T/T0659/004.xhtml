<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘寶雲經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu9' />大乘寶雲經卷第四</p><p class="byline">梁扶南三藏曼陀羅仙共僧伽婆羅譯</p><a id='mulu10' />
<p class='h1'>陀羅尼品第四</p><p>爾時，佛告降伏一切障礙菩薩摩訶薩言：「善男子！菩薩摩訶薩具足十法，深解微細。何等為十？所謂解求出離、解究竟諸法、解具足一切法、解隨順一切法相、解分析一切諸法、解十二因緣甚深難冒、解業力不可思議、解如所說深義、解通達順如道理、解一實諦。</p>
<p>「善男子！云何菩薩解求出離乃至云何解一實諦？</p>
<p>「菩薩恒作是念：『一切世間痛哉苦哉，八苦猛火之所焚然，婬欲炎盛燒其身首、瞋烟蓬勃妄想亂起、無明癡暗障蔽眼目。』</p>
<p>「菩薩見已，復作是念：『是等眾生云何出離三界火宅得脫火難？』</p>
<p>「為是眾生得脫因緣，是故求解諸法，求得隨順諸法平等；得平等已，如實了知諸法幻相；了知幻已則如實知；如實知已而順觀察甚深難冒十二因緣；得緣觀已，觀察業力不可思議。</p>
<p>「作是觀已，生大希有而作是念：『一切諸法雖無自體，而能巧作種種色像。』</p>
<p>「如是微細以意覺了，所說諸義則得明解；已了義故，通達真如；達真如已，得見實際；見實際已則能度脫一切眾生生死火宅。</p>
<p>「善男子！如是，菩薩解求出離乃至解一實諦。具足如是十法，菩薩摩訶薩深解微細。</p>
<p>「善男子！菩薩摩訶薩具足十法，辯才會理。何等為十？所謂一切諸法但是假名，無我、無人、無眾生、無壽者、無養者、無造者、無受者、無知者、無見者，危脆災厄、不能自由、空無所有、虛妄分別、因緣假合，如是假合假名說之。善男子！有此道理隨順法相，無人、無我、眾生、壽者、造者、受者、知者、見者，無有自在、虛妄分別、因緣假合。如是說法有此道理隨順法相，不違法相與理相應，如是觀察實法道理，悉不顛倒顯了法相。如是，辯才與理相應，是故說名辯才會理。善男子！具足十法，菩薩摩訶薩辯才會理。</p>
<p>「善男子！菩薩摩訶薩具足十法，辯才明了。何等為十？所謂解結辯才、無盡辯才、無斷絕辯才、無不潤辯才、無下劣辯才、無怖畏辯才、無比辯才、不可沮壞辯才、無窮辯才、四無礙具足辯才。善男子！菩薩摩訶薩具是十法，辯才明了。</p>
<p>「善男子！菩薩摩訶薩具足十法，淨潔辯才。何等為十？所謂無吃訥辯才、無恐怖辯才、無劣弱辯才、不自逞辯才、不損義辯才、不損文辯才、不失方法辯才、無失時辯才、無麁澁辯才、無不明了辯才。</p>
<p>「善男子！菩薩辯才無諸吃訥。所以者何？以無所畏故，菩薩在大眾中如師子王，不畏、不怯。</p>
<p>「菩薩辯才不逞、不諂。何以故？遠煩惱故；有煩惱者而恒自逞，非無煩惱。</p>
<p>「菩薩辯才義無損減。何以故？得法爾故。</p>
<p>「菩薩無無義辯才。何以故？證得法故。</p>
<p>「善男子！未證法者有義損減非得法者，菩薩辯才無文損<span class='corr'>減</span>。何以故？通學一切諸經論故。不學經論有失文章，若學經論無有此失。</p>
<p>「菩薩不失方法。何以故？已修一切諸方法故。</p>
<p>「菩薩善學無量經法，不失時節、無前後失，故菩薩無麁澁辯才、無有麁惡、無逆耳語。何以故？遠離惡口、諸過失故。</p>
<p>「菩薩辯才無不明了。何以故？具利根故。</p>
<p>「善男子！菩薩摩訶薩具是十法，辯才淨潔。</p>
<p>「善男子！菩薩摩訶薩具足十法，能令一切眾生歡喜辯才。何等為十？所謂愛語、姿顏悅豫無有顰蹙、恒說義理、恒說正法、說法平等、不逞自能、無所輕蔑、心無污染、不輕躁動、種種辯才。</p>
<p>「善男子！菩薩愛語，能令眾生心得歡喜。</p>
<p>「姿顏光悅，無有顰蹙，諮嗟具足，和悅眾生。</p>
<p>「恒說義理，優量語故悅眾生心。</p>
<p>「恒為說法，利益語故而悅眾生。</p>
<p>「說法平等，於諸眾生令悅其意。</p>
<p>「菩薩不自逞能，遠離憍慢、自恣、矜高，隨眾生類而教導之，必令歡喜。</p>
<p>「菩薩無所輕蔑，殷勤為說令得歡喜。</p>
<p>「菩薩無所染污，持淨戒故令眾歡喜。</p>
<p>「菩薩不輕躁動，多修忍故。</p>
<p>「菩薩種種辯才，以愛語故令眾歡喜。</p>
<p>「善男子！菩薩摩訶薩具是十法，辯才能令一切眾生歡喜。</p>
<p>「善男子！菩薩摩訶薩具足十法，言語辯才人所信受。何等為十？所謂菩薩於諸眾生非是法器而不為說、謗法眾生亦不為說、有來調弄亦不為說、外道邪見亦不為說、無恭敬者亦不為說、無信心者亦不為說、幻惑諂曲亦不為說、不為自身乏無資生故為說法、不為利養嫉妬慳悋故為說法、散頭裸袒及瘖瘂者不為說法。所以者何？善男子！菩薩於諸眾生無有慳悋、亦無祕法、無不憐愍、無不利物，但諸眾生於佛法中非法器故，是故菩薩而不攝受。」</p>
<p>降伏一切障礙菩薩言：「世尊！有何眾生，菩薩為其說法？」</p>
<p>佛言：「善男子！菩薩說法為諸眾生：有信根者可成熟者、具有法器、於過去佛已種善根、無有諂曲、離諸欺誑、所有威儀實無虛假、不著世間名聞利養、具足信心、善友攝持、行諸善業、易可開悟、利根眾生於所說義能解意趣、精進勇猛能得佛果、如說修行，善男子！如是眾生，諸佛、菩薩而為說法。善男子！菩薩摩訶薩具是十方，所出語言悉可信受。</p>
<p>「善男子！菩薩摩訶薩具足十法，善能說法。何者為十？所謂但為修行諸佛法故而演說法，如是說法而佛及法俱不可得；但欲修行諸波羅蜜而為說法，而是修行及波羅蜜亦不可得；為菩提行菩薩說法，而是菩提及菩提行皆不可得；為滅煩惱故為說法，不得煩惱及煩惱滅；為修厭離而證滅故，菩薩說法不得厭離亦不得滅；為須陀洹、為斯陀含、為阿那含證得果故菩薩說法，亦不得是須陀洹及斯陀含、阿那含等悉不可得；為阿羅漢果故菩薩說法，亦不可得阿羅漢及阿羅漢果；為得辟支佛果故菩薩說法，緣覺及果俱不可得；為滅執著、諸我見故菩薩說法，我與執著皆不可得；菩薩雖說有諸業報，業及業報亦不可得。何以故？作是思惟：『所說之法依因名字，依此名字尋法不得。所以者何？所言法者，非文字體。夫文字者亦無法體，以是義故，依於假名俗諦故說。於無名法而立名字，如是名字皆是虛妄而非真實。非真實者，非第一義；既非真諦，是虛妄法，誑惑一切嬰兒、凡夫。』善男子！菩薩摩訶薩具是十法，善能說法。</p>
<p>「善男子！菩薩摩訶薩具足十法，無不隨順。善男子！菩薩隨順於法不出於色、隨順於法不出受想行識、隨順於法不出欲界、隨順於法不出色界、隨順於法不出無色界、隨順於法不出於法、隨順於法不順眾生、隨順於法不順斷見、隨順於法不出於道、以智善巧方便相應非不隨順。善男子！菩薩摩訶薩具是十法，無不隨順。</p>
<p>「善男子！菩薩摩訶薩具足十法，善解法界。何者為十？所謂智慧具足、為善知識之所攝受、勇猛精進、遠離一切障礙、善能清淨、於所教誨生殷重心、多修空相、遠離僻見、善行聖道、了見真實，是為十法。善男子！慧命菩薩親近善友，見善知識生歡喜心，於善友中生世尊想，依止而住。依善友已，勇猛精進，為滅一切不善之法、成就滿足一切善法，如是勇猛，一切障礙悉皆滅盡。無障礙已，不息於道，故得清淨，遠離一切身、口、意惡及破戒業。得清淨已，於所教誨生殷重心；殷重教已，多修空相；修空相已，不生倒見；離倒見已而修聖道；修聖道已而見真實。」</p>
<p>降伏一切障礙菩薩言：「世尊！何者名為真實？」</p>
<p>佛言：「善男子！夫真實名非顛倒名。」</p>
<p>「世尊！何者是非顛倒？」</p>
<p>佛言：「善男子！非是虛妄，名不顛倒。」</p>
<p>「世尊！何者是非虛妄？」</p>
<p>佛言：「即是如如無變異法。」</p>
<p>「世尊！何者名如如？」</p>
<p>佛言：「夫如如者，謂是內所證知之法，不可文字之所顯示。所以者何？是法一切言語道斷，文字、章句所不能詮，過音聲界、離諸口業、絕諸戲論，不增、不減，不出、不入，不合、不散，非可籌度、不可思量，過算數境非心行處、無礙無想過想境界、過諸嬰兒一切境界、一切嬰兒所不行處、過一切魔境界、過一切煩惱境界、過識境界無所住處、無住寂靜聖智行處。如是，如是內所證，無垢、無污、無染、清淨，微妙第一、畢竟最勝，常恒湛然，無生滅法，如來出世及不出世法界常爾。</p>
<p>「善男子！菩薩為是法故，精勤不懈，修行精進、忍種種苦，如是苦行證是法界，於是法中復加安立一切眾生。善男子！是名如如、是名實際、是名一切智、是名一切種智、是名不可思議界、是名無二界。」</p>
<p>降伏一切障礙菩薩言：「世尊！云何應證？云何應得？如是法界說名內所證得耶？」</p>
<p>佛言：「善男子！以出世智故，內應當證、內應當得。」</p>
<p>降伏一切障礙菩薩復白佛言：「世尊！以智所證得，是內證得不？」</p>
<p>佛言：「善男子！不也。何以故？以智慧故，如實見法，以身證之。」</p>
<p>菩薩復言：「世尊！諸善男子若以聞慧、若以思慧得證是法，名內證不耶？」</p>
<p>佛言：「善男子！不可也。何以故？不可以聞慧、不可以思慧內證此法。</p>
<p>「善男子！我今為汝說於譬喻。善男子！如大曠野林中夏月後分，設有一人從東方而往西域。復有一人從於西方而往東域，以蒸熱所苦，渴乏惱亂，路中逢見東方來者而問之曰：『仁者！我今熱惱所苦，渴乏煩躁。汝可為我示於道路——若池、若湖——有清淨水涼冷無濁，能為我除此渴乏者？』是時，東方來人諳悉道路，經見善知水路之相，己曾自飲洗浴是水，便報之曰：『仁者！以此道路汝但直去，若於是處見有二道，可避左邊而行右道，乃至得見欝茂叢林，是叢林中有三池水，清淨香美、柔軟輕冷、八德具足。』</p>
<p>「善男子！於汝意云何？是人為熱所苦，渴乏逼惱，但聞水名，唯思是水除渴乏不？即證此水涼冷以不？」</p>
<p>對曰：「不也。世尊！如渴乏者要須至彼清冷水處，得飲浴已渴乏乃除，方自證知。」</p>
<p>「善男子！聞、思二慧不得內證，亦復如是。善男子！言叢林者，即生死之名也；熱惱所苦者，一切眾生也。何以故？三障煩惱熱所逼故，渴乏五欲。所言示道路者，則是菩薩之名也，善解一切智道，經證是法，內證得法故；言清冷水者，即是第一義諦之名也。</p>
<p>「復次，善男子！我今為汝更說譬喻，汝當聽之。善男子！於意云何？諸佛如來若住世界一劫壽命，於閻浮提人前稱歎甘露之味——所謂色、香、美味、清淨具足、柔軟——是諸眾生聞歎是食得飽以不？」</p>
<p>「不也。世尊！」</p>
<p>佛言：「善男子！以此義故應當知之，聞、思二慧不可內證得如是法。</p>
<p>「復次，善男子！諦聽譬喻。善男子！如有一人經食甘果知其美味，於眾人前而稱嘆之具足色、香、味、觸。善男子！汝意云何？是等眾人聞說果味，得果味不？」</p>
<p>「不也。世尊！」</p>
<p>佛言：「善男子！依此義故應當知之，聞、思二慧不可內證得如是法。」</p>
<p>降伏一切障礙菩薩言：「善說。世尊！善說。善逝！世尊！是等眾生何當得是法？由聞此經歷耳因緣故。所以者何？世尊！是等眾生為得此法，因聞是法無顛倒故。」</p>
<p>佛言：「如是如是，如汝所說。得聞是法，以不顛倒故當得是法，如我不異。</p>
<p>「善男子！菩薩摩訶薩具是十法，善解法界。</p>
<p>「善男子！菩薩摩訶薩具足十，法行空境界。何等為十？所謂力空、無畏空、佛不共法空、戒藏空、定藏空、慧藏空、解脫藏空、解脫知見藏空、一切法空、空空，悉皆了知。不以此因緣故而得空法，亦不著空、亦無空見、亦不依空、亦不以此因緣故墮斷滅相。善男子！菩薩摩訶薩具是十法，行空境界。</p>
<p>「善男子！菩薩摩訶薩具足十法，住於無相。何者為十？所謂離於外相、亦離內相、離諸戲論、離一切分別、離一切有所得、離一切動轉、離一切行處、離一切境界、不得於識、亦不得所識之法。善男子！菩薩摩訶薩具是十法，住於無相。」</p>
<p>爾時，降伏一切障礙菩薩白佛言：「世尊！諸佛菩薩云何觀察是無相法？」</p>
<p>佛言：「善男子！是處不可思議，其義深妙。何以故？過意識境界故，一切眾生於是法處皆生狂亂。善男子！是如來法不可思議，一切眾生不能得見；是如來法微妙甚深，不可思算勞累心識。所以者何？善男子！是法難入，甚深甚深、不可思議，無彼、無此，等於虛空，一切論師非其境界，不能思量、不能籌度。」</p>
<p>降伏一切障礙菩薩言：「世尊！我於今日重欲諮啟，願垂聽許。」</p>
<p>佛言：「善男子！隨汝所問，我當答之。」</p>
<p>降伏一切障礙菩薩即白佛言：「如佛所說，此無相法一切眾生不能得見。是如來法誰能信者？如來法王而自稱嘆，將非貢高、增上慢耶？夫貢高者，非大人相。」</p>
<p>佛言：「善男子！善能諮問，諦聽諦聽，善思念之。」</p>
<p>「唯然，世尊！」</p>
<p>佛言：「善男子！佛無憍慢亦無貢高，不為名聞、不為利養、不為知識，非虛自歎、非虛自高，但為利益一切眾生故、為得此法故而作是說。所以者何？是等眾生於如來邊聞是所說，得大歡喜、無量清淨，當得是法不異今日，為是法器長夜利安，乃至能得阿耨多羅三藐三菩提。」</p>
<p>降伏一切障礙菩薩言：「世尊！是等眾生將不知佛之威神耶？」</p>
<p>佛言：「善男子！是等不知。何以故？心下劣故。善男子！此佛剎土多有眾生小意下劣、薄弱卑陋、小智小信、少分善根，是故不知如來威神之德。為是眾生故，佛自歎己，令彼於佛而生信故。</p>
<p>「善男子！如一醫王善巧治病。時多眾生深滯疾苦，是處聚落唯有此醫，無二、無三，諸病人眾都無一人識是醫者善能療治、具大威德。是時，醫師而作是念：『此等病者困苦可矜、眾惱所逼，不識藥性、不識增損，我今當為是等眾生療治令差。』是時，醫王於病眾前而自歎己：『汝等病人應知我是大醫之王，善巧治病、了知病源、善解診藥。』病者聞已，信知是醫而往依附。是大醫王即為病人而療治之，種種疾病應時得差。善男子！於意云何？是醫可得名貢高不？」</p>
<p>「不也。世尊！」</p>
<p>佛言：「善男子！諸佛如來亦復如是，為大醫王，了知一切煩惱重病，亦知煩惱病之根源，普施眾生大法妙藥。煩惱病者所不識知，如來醫王見是事已，於病眾前而自稱歎己之功德。諸眾生等聞說如來真實功德，皆生信心歸投如來。為是等人，如來大醫以大法藥、種種微妙療治一切煩惱重病，悉皆滅盡。何者名為大法藥耶？所謂不淨觀、慈悲觀、十二因緣等觀。善男子！佛見如是無量利故自歎己德，非貢高也。</p>
<p>「善男子！菩薩摩訶薩具足十法，遠離一切依願。何者為十？所謂雖願布施不依於施，雖願戒、忍、精進、禪定、智慧及以三界、菩提、涅槃悉皆不願。所以者何？菩薩遠離一切諸願，以無所願遍行世間。善男子！菩薩摩訶薩具是十法，遠離一切依願。</p>
<p>「善男子！菩薩摩訶薩具足十法，以慈為身。何者為十？所謂無少分慈具足、無彼此慈具足、法慈具足、寂靜慈具足、不追過慈具足、利益慈具足、於諸眾生生平等慈具足、無忿恨慈具足、於十方界普覆慈具足、出世間慈具足。善男子！菩薩摩訶薩具足十法，以慈為身。</p>
<p>「善男子！菩薩摩訶薩具足十法，以悲為身。何等為十？所謂見諸眾生困苦、無救、無護、無歸依處發菩提心；發是心已努力修行，勇猛精進為得是法；得是法已為諸眾生而作利益——見慳惜者勸住於施、見破戒者勸令持戒、見瞋恨者勸修忍辱、見懈怠者勸修精進、見散亂者勸修攝心、見無智者勸修智慧——菩薩摩訶薩見諸眾生劇苦所逼、難可堪忍，是故不退於菩提行。善男子！菩薩摩訶薩具足十法，以悲為身。</p>
<p>「善男子！菩薩摩訶薩具足十法，住於歡喜。何者為十？所謂我已得出遠離三有火宅牢獄，故生歡喜；我已斷除生死羅網、無始纏縛，故生歡喜；我已得度種種覺觀蛟龍亂住生死大海，故生歡喜；久遠戴立憍慢之幢我已傾倒，故生歡喜；我以金剛智杵破碎煩惱高山，令究竟盡無復遺餘，故生歡喜；我已穌息，復為安慰未穌息者令得悅意，故生歡喜；我已覺寤，無始久遠世間睡眠渴愛所逼、無明癡暗障蔽眼目、未覺寤者復令覺寤，故生歡喜；我已得脫六趣惡道種種苦報，復當度脫諸餘眾生遭是惡道受苦報者，故生歡喜；我無始來迷於生死曠野稠林，獨無伴侶、慞遑亂走、未曾見路、不識正道、無示導者，今日欻然值遇導師，故生歡喜；我今漸近一切智城、隣於佛座，故生歡喜。善男子！菩薩摩訶薩具是十法，住於歡喜。</p>
<p>「善男子！菩薩摩訶薩具足十法，住優畢叉。何者為十？所謂眼識所了諸色境界此中捨離，不以色境而自損害、不作瘡疣；耳所聽聲、鼻所嗅香、舌所得味、身所覺觸、意所了法皆悉捨離，不以意識了諸法故而自損害、為作瘡疣、亦不隔礙；於行苦中、於苦苦中、於壞苦中捨離而住，於此三苦不自損害、不作瘡疣、亦無隔礙，於事已辦；眾聖人邊捨心而住，於聖人邊生大歡喜，復作是念：『是等聖人本凡夫地，我應化度。其今成聖，我願已得。』故住捨心。善男子！菩薩摩訶薩具是十法，住於捨心。</p>
<p>「善男子！菩薩摩訶薩具足十法，神通遊戲。何者為十？所謂從兜率下、託神母胎、示現受生、處宮受樂、踰城出家、樂於閑寂苦行修道、降制魔軍、坐於道場而成正覺、轉於法輪、示現涅槃。」</p>
<p>降伏一切障礙菩薩白佛言：「世尊！何因緣故，菩薩摩訶薩示現兜率天下乃至示現涅槃？」</p>
<p>佛言：「善男子！於彼兜率天宮有諸眾生，執有常想。時見菩薩——世間最勝、至尊至極、無上無邊、不染欲樂——從彼退墮，是其所執常想即滅，生無常想，依無常想故不放逸。</p>
<p>「善男子！於彼天宮有諸眾生多放逸者，於菩薩所生歡喜心，戀著欲樂而不欲往，修覲菩薩亦不承事，其作是念：『菩薩常在、我等亦在，時節長遠，何慮不得往親近之？』是故，菩薩為除是等眾生放逸故現退墮。彼諸眾生忽見菩薩於彼墮墜，大生懊惱，遠離五欲，不復放逸；無放逸故，決定當得阿耨多羅三藐三菩提。</p>
<p>「善男子！有諸眾生宜於胎中受教化者，菩薩在胎威神巍巍，是等見已即生希有，為是眾生菩薩處胎，隨其所宜而為說法，必令決定當得阿耨多羅三藐三菩提。</p>
<p>「善男子！有諸眾生宜於菩薩作嬰兒時及在宮中應可成熟，而諸菩薩為彼眾生得成熟故、及餘下劣眾生樂小法者為隨順故，是故示現作嬰兒相住於宮中。</p>
<p>「善男子！有諸眾生宜見菩薩踰城出家，是菩薩為彼眾生令成熟故而示是等踰城出家。</p>
<p>「善男子！有天、龍、夜叉、乾闥婆等樂於弊陋，為是等故示現苦行，復為降伏諸外道故示現苦行。</p>
<p>「善男子！有諸眾生：『待菩薩坐道場時，我當到彼設諸供養。』為是等故現坐道場。是諸眾生詣菩薩所而設供養，因緣決定當得阿耨多羅三藐三菩提。</p>
<p>「善男子！有諸眾生憍慢、剛強，為折伏故，菩薩坐於道場降伏魔軍。</p>
<p>「善男子！有諸眾生成熟善根，為進修德勝利益故，是故菩薩現登正覺。</p>
<p>「是時，菩薩登於正覺，三千大千世界種種音聲悉皆休息，三千大千世界無不寂靜。是等眾生見是事已，發弘誓願：『願我來世坐於道場，證得阿耨多羅三藐三菩提。』</p>
<p>「善男子！有諸眾生謂言自是世間之師，而未覺了究竟出離清淨之法，於當來世亦無其分，但為折伏是眾生故。有諸眾生善根成熟、堪為法器，為是等眾示現道故，而是菩薩得道之時往詣迦尸城轉于法輪——其輪十二，三轉具足——於大眾中而師子吼。</p>
<p>「善男子！有諸眾生宜於涅槃受教化者，為化此等，是故菩薩現般涅槃。</p>
<p>「善男子！以是因緣，示現從兜率天下閻浮提，乃至涅槃而示現之。</p>
<p>「善男子！菩薩摩訶薩具是十法，神通遊戲。</p>
<p>「善男子！菩薩摩訶薩具足十法，遠離八難。何等為十？所謂遠離一切諸不善業、於諸如來所制禁戒不敢故犯、遠離慳貪、於過去佛種諸善根、福德相應、智慧具足、善巧方便、發弘誓願、修厭離想、勇猛精進。</p>
<p>「善男子！菩薩不造諸不善業、不感地獄。有諸眾生墮於地獄，受於種種不如意苦，受苦既久，於彼眾生在地獄者互生瞋恚；而是菩薩性戒清淨、十善具足，是故菩薩不墮地獄。</p>
<p>「善男子！菩薩摩訶薩於諸如來所制禁戒不敢故犯，隨順受持，是故不生畜生惡道。何以故？是諸畜生受畜生苦故。</p>
<p>「善男子！菩薩摩訶薩無慳貪心，慳貪因緣墮餓鬼道、受餓鬼苦故。</p>
<p>「菩薩摩訶薩不生邪見卑下之家。何以故？邪見眾生不得親近善知識故。所以者何？菩薩累劫久於過去諸如來所種諸善根，以是因緣，生生世世生正見家、富足錢財、具足修道習因成就，展轉增長福德智慧。菩薩摩訶薩所得諸根無不具足，以是因緣，諸根具足為佛法器。</p>
<p>「是故，菩薩功德成就既與福德業相應故，於佛塔廟、於法、於僧設諸供養；供養因緣修習善業，是故而得諸根具足；諸根具故，是則得為諸佛法器。</p>
<p>「菩薩摩訶薩不生邊地。何以故？邊地眾生暗鈍癡頑、瘖瘂，不了不解言語，似於羺羊、不堪聽受善不善法、甚深意趣不識道理，而不堪為甘露法器、不名沙門、不名信士，是故菩薩生於中國。中國眾生利根聰哲、諸根明了、智者稱嘆、堪受所說善不善法、深解意趣、堪為諸佛甘露法器、名為沙門、名為信士。何以故？過去願力、智慧力故。</p>
<p>「菩薩不生長壽天中，若生住彼，無量諸佛出於世間不沾法潤、不獲法利，饒益眾生便爾被廢。是故，菩薩生於欲界，教化成熟下界眾生，值佛出世。何以故？如是菩薩巧方便故。</p>
<p>「菩薩不生無佛出處。何以故？是中眾生不聞佛名、不聞法名、不聞僧名、不敬三尊，是故菩薩所生剎土有三寶處，如其過去所發誓願具足滿故。</p>
<p>「眾生[怡-台+龍]悷、剛強難化；菩薩不爾。何以故？聞八難苦無不厭離。以厭離故，勇猛精進，修行正勤，滅如是等不善法故。</p>
<p>「善男子！菩薩摩訶薩具是十法，遠離八難。</p>
<p>「善男子！菩薩摩訶薩具足十法，不忘菩提心。何等為十？所謂遠離幻惑、諂曲、貢高，質直和雅，信心清淨；於正法中斷除疑悔，於諸眾生樂受法者而不悋惜、不作祕師；絓是能損正法因緣皆悉遠離，不相違犯，如說修行；受持大乘一切諸典，若見有人持大乘者生殷重心，恭敬禮拜作同學想，一心一意聽受大乘，於說法人生如來想。善男子！菩薩摩訶薩具是十法，不忘菩提心。</p>
<p>「善男子！菩薩摩訶薩具足十法，得宿命智。何等為十？所謂已多供養承事諸佛、已曾受持諸佛正法、戒品清淨、遠離掉悔、無有諸障、心多歡喜、修心令直、得入禪定、恒受化生、無疑惑心。</p>
<p>「善男子！菩薩摩訶薩以多供養過去佛者，敬重正法、於持法人生謙下心，以是因緣就聽正法，受持、讀誦、通利文句、廣為他人、分別解說、不惜身命而弘正法。</p>
<p>「禁戒清淨者，所謂於三品戒——若身、口、意——持淨戒故，離諸掉悔而生恭敬。所以者何？以戒清淨故而無掉悔，無掉悔故而離障礙，離障礙故而生歡喜，多歡喜故而能堪任修心令直，以修心故則得入定，得禪定故六道清淨，六道淨故而受化生，受化生故無疑惑心，無疑惑故得宿命智，追憶過去一生、二生、三、四、五生、十生、二、三十生、四、五十生，乃至無量百萬億生。</p>
<p>「善男子！菩薩摩訶薩具是十法，得宿命智。</p>
<p>「善男子！菩薩摩訶薩具足十法，值善知識。何等為十？所謂不離見佛、不離聞法、不離供養眾僧福田、不離恭敬禮拜謙卑合掌承事諸佛菩薩、不離多聞及說法者、不離聞諸波羅蜜行、不離聞三十七品助道之法、不離聞三解脫門、不離聞於四無量心、不離聞於一切種智。善男子！菩薩摩訶薩具是十法，得值善友。</p>
<p>「善男子！菩薩摩訶薩具足十法，遠離惡知識。何等為十？所謂遠離破戒人故——當知名為離惡知識——遠離邪見人故、遠離失威儀人故、遠離邪命人故、遠離喧閙混雜中住故、遠離懈怠懶惰人故、遠離樂住生死人故、遠離背菩提行人故、遠離交習在家人故、遠離一切煩惱故，是則名為諸惡知識，菩薩摩訶薩當遠離之。善男子！雖離是處，於眾生邊不生惡心亦不生瞋，心無惱熱亦不輕蔑，於前眾生而作是念：『如佛所說，一切眾生是氣類聚，為近惡知識故失於大利。是故，我今速當遠離諸惡知識。』善男子！菩薩摩訶薩具足十法，離惡知識。</p>
<p>「善男子！菩薩摩訶薩具足十法，得佛法身。何等為十？所謂無等等身、清淨之身、無瘡疣身、非修得身、不可思算身、甚深法身、非思議身、寂靜之身、虛空等身、佛智之身。善男子！菩薩摩訶薩具是十法，得佛法身。」</p>
<p>降伏一切障礙菩薩白佛言：「世尊！菩薩摩訶薩何處住止，能得如來如是法身？」</p>
<p>佛言：「善男子！於初地中得無等等身。何以故？遠離一切身差別故、隨順一切菩薩平等法故；二地菩薩得清淨身，戒品清淨故；三地菩薩得無瘡疣身，遠離一切瞋恨故；四地菩薩得非修得身，已經修佛法故；五地菩薩得不思算身，已得通達一切法故；六地菩薩得甚深法身，已修不可思量法故；七地菩薩得不可思議身，已修善巧方便故；八地菩薩得寂靜身，已遠離一切戲論、無煩惱故；九地菩薩得虛空等身，光明徹故；十地菩薩得妙智身。何以故？遍修一切所知境故。」</p>
<p>降伏一切障礙菩薩白佛言：「世尊！如來法身、菩薩法身，將無差別耶？」</p>
<p>佛言：「善男子！得種種身無有差別，功德明昧亦有差別。」</p>
<p>降伏一切障礙菩薩言：「世尊！云何種種身而無差別，功德威神獨有差別？」</p>
<p>佛言：「善男子！彼身、此身，無有差別。何以故？修一身故。而是功德威神之相殊有差別，應當觀之。」</p>
<p>降伏一切障礙菩薩言：「世尊！兩身差別當云何觀？」</p>
<p>佛言：「善男子！諦聽諦聽，我當為汝說於譬喻，成是義故。善男子！如摩尼珠磨瑩治飾，光曜明淨，以練治故。於諸摩尼未被練者，比前摩尼可相及不？」</p>
<p>「不也。世尊！被練治者，光色淨徹，悅眾意故；未被治者不得為類。」</p>
<p>佛言：「如是，菩薩身摩尼珠及如來身摩尼之珠，雖復同是清淨法身，菩薩法身於如來身，畢竟清淨不可為比。所以者何？如來身者不可限量，齊眾生界、徹虛空界，遍照而住。何以故？最極清淨，遠離一切諸塵垢故。而菩薩身摩尼珠明徹不爾。何以故？有餘垢故。</p>
<p>「善男子！譬如初月，其光始顯漸漸增長，至十五日方乃圓明。俱得月名，而此初月不可比於十五日夜。何以故？得法爾故。諸佛、菩薩雖復同得法身之名，而菩薩身於如來身，光明遍照不可為比。善男子！如是，佛身及菩薩身同是身相，與佛功德威神之相非為一相。</p>
<p>「善男子！菩薩摩訶薩具足十法，獲得金剛貞實堅固不破壞身。何者為十？所謂貪、瞋、癡等不能破壞；怨憾、忿恨、災蓋、憍慢、貢高、邪見、顛倒不能破壞；世間八風不能破壞；三惡道苦不能破壞；眾生諸苦不能破壞；生、老、病、死不能破壞；外諸梵志、諸邪論師不能破壞；一切眾魔及諸天魔不能破壞；一切聲聞及緣覺等一切欲樂亦不能壞。善男子！菩薩摩訶薩具是十法，獲得金剛貞實堅固不破壞身。</p>
<p>「善男子！菩薩摩訶薩具足十法，作大薩泊主。何者為十？所謂堪可慶賀、堪為恭敬、能令濟度、堪可依止、能為安立、資糧豐厚、修理行具、無有厭足、引導上首、善能隨入一切智城。</p>
<p>「善男子！云何菩薩堪可慶賀乃至善能隨入一切智城？</p>
<p>「善男子！如薩泊主，國王、朝臣、宰相所可慶賀；如是，菩薩大薩泊主，諸佛、菩薩所可慶賀亦復如是。</p>
<p>「善男子！如薩泊主，剎利、百民之所恭敬；菩薩宗主，學、無學人，及餘天、龍、夜叉、乾闥婆所可恭敬，亦復如是。</p>
<p>「善男子！如大宗主，於大山林曠野險難而能濟度，令得安樂而無疲倦；菩薩宗主在於生死稠林曠野，眾生群品遭諸煩惱劫賊逼切而能濟度，令得安樂而無疲倦，亦復如是。</p>
<p>「善男子！如諸商賈貧窮困乏，而往依投大薩泊主即得出於曠野稠林；尼揵、梵志、種種外道依投菩薩大薩泊主，獲得出離生死曠野諸大險難處。</p>
<p>「善男子！如薩泊主能為安立文武等眾諸憑附者；菩薩宗主能為安立生死眾生亦復如是。</p>
<p>「善男子！如薩泊主隨方發趣，與大群眾冒涉山林險難曠野，為得至彼安樂大城，足有資糧，安隱得出曠野之難不覺疲勞，乃得到彼豐樂之處；菩薩宗主亦復如是，是過去佛所行之方而隨行之，將領是等大群眾生欲令得度生死大險、欲令是等速至一切種智大城，而修種種福德資糧，豐足無限，示導而行。</p>
<p>「善男子！如大宗主多畜種種資生之具隨方而行，所謂金、銀、瑠璃、真珠、璧玉、珊瑚等寶；菩薩宗主亦復如是，趣向一切種智大城，善修佛法種種諸行。</p>
<p>「善男子！如薩泊主求諸財物不知厭足；菩薩宗主求聖法財不知厭足亦復如是。</p>
<p>「善男子！如薩泊主於諸商賈引導之首。何以故？富財物故、眾中勝故、以將領故、語言有用故。如是，菩薩大薩泊主於諸眾生為引導主。何以故？豐功德故、階位勝故、法自在故、所說無謬故。</p>
<p>「善男子！如薩泊主善能令至豐沃國土，如是，菩薩大薩泊主善領眾生至於一切種智國土。</p>
<p>「善男子！如是，菩薩具是十法，作大宗主。</p>
<p>「善男子！菩薩摩訶薩具足十法，作大導師，了知正道。何等為十？所謂知路平坦、知路阻險、知路豐沃、知路安隱、知路有水無水、知路穌息處所、知路相貌、知路正直、知路迴曲、知路速出。善男子！如是，菩薩摩訶薩具是十法，了知正道。</p>
<p>「善男子！菩薩摩訶薩具足十法，能示導正路而不顛倒。何等為十？所謂若以大乘所應化者，而為是等說大乘道，而不為說聲聞之乘；若有眾生以聲聞乘而受化者，即為是等說聲聞道，而不為說菩薩之乘；若有眾生以一切智應得度者，即為是等說一切智道，而不為說二乘之道；若有眾生以辟支佛道所應化者，即為是等說辟支佛道，而不為說大乘之道；若有眾生執著我見、執著諸法，為是等故而說無我、空、無相道，不說我、人、眾生、壽者；若有眾生著於二邊，而為是等不說二邊；若有眾生心有散亂，為是等故說奢摩他、毘婆舍那，不說散亂；若有眾生多有戲論，為是等故說如如道，不說戲論凡夫之道；若有眾生樂住生死，為是等故說涅槃道，不說生死；若有眾生行於邪道，為是等故說平坦道，不說煩惱刺棘等道。善男子！如是，菩薩摩訶薩具是十法，能示正道而不顛倒。</p>
<p>「善男子！我今為諸四部弟子大眾安樂行故，說是經者、聽是經者護其身心，令其辯才明了無盡，使諸天龍八部擁護是眾，令其獲得四事供養，離諸疾惱，四百四病令滅無餘，生生世世得宿命智，見佛、聞法、遇善知識，展轉增長乃至成佛，十力具足、得無所畏。」</p>
<p>而說呪曰：</p>
<p class="dharani">「怛絰咃　陀柯第<span class='note-inline'>(吳音)</span>　陀柯婆羅第　陀柯那伽脚那呵利膩　毘梨履膩　迦蘭闍蘭那桎叉桎叉薩婆薩埵<span class='note-inline'>(耽音)</span>　婆羅耶寐　莎呵阿祇那伽多羅祇　阿致那祇　禰弟<span class='note-inline'>(吳音)</span>　斯思伊履旨履　比詈　須呵羅怒　摩訶薩衣<span class='note-inline'>(吳音)</span>　因陀羅闍　液叉　卑多屈<span class='note-inline'>(居勿反)</span>　砂䐽茶柯喃羅裳伽多喃　婆覆䔋呵　南無般那伽寐詈　莎呵　怛絰咃　豆富豆富　柯支留　一柯支喜遏婆詈他　離樓地<span class='note-inline'>(吳音)</span>　紀理矩鏤蔗　魔磨　陀罕塼彌莎呵　怛絰咃　他彌他彌他彌他須　旨利旃陀利乾他梨常伽利　拘波癡<span class='note-inline'>(吳音)</span>　婆羅磨那　頗婆枳展那賒耶泥　展那閤示　拘留師理　尼猗婆　弼地耶　娑莫伽羅呵禰　薩跋痤邏　毘那尸尼　薩婆魯伽婆奢摩尼　摩訶摩由羅喜陀耶　䐽多　婆摩波多　伊底莎呵</p>
<p>「若火難、若王難、若災厄難、若劫賊難、若惡鬼難、若兩足難、若四足難、若多足難、若無足難、若有色難、若無色難、若煩惱難，一切諸難，當用一心憶念、受持、讀誦此呪，即得消除、遠離諸難，便得安樂，永無怖畏，得如所願。」</p>

<p class='juan'>大乘寶雲經卷第四</p></div>
</div><!-- end of div[@id='body'] -->
</body></html>