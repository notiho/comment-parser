<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘寶雲經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu11' />大乘寶雲經卷第五</p><p class="byline">梁扶南三藏曼陀羅仙共僧伽婆羅譯</p><a id='mulu12' />
<p class='h1'>安樂行品第五</p><p>爾時，世尊復告降伏一切障礙菩薩摩訶薩言：「善男子！菩薩摩訶薩修行十法，在在處處心恒寂靜而安樂住。何等為十？所謂善修憶念觀察於身及受、心、法，善修憶念觀察境界、阿蘭若處，於諸聚落國城都邑、於諸利養恭敬名聞、於諸如來所制禁戒、於皮肉心一切煩惱上、中、下品，善修憶念而觀察之。</p>
<p>「善男子！云何菩薩觀察於身而安樂住？菩薩摩訶薩以智慧故觀察是身，從足至頂唯見是身三十六物假合成人，念念生滅、無常敗壞、筋脈連持、不淨充滿、無可樂者，如是觀察即生厭離。以厭離故，身染、身貪、身見、身著悉不復生。以是因緣，凡諸不善與身相應皆得遠離、有諸善法與身相應悉皆增長。</p>
<p>「云何觀受善修憶念而安樂住？菩薩摩訶薩作是思惟：『凡是諸受一切皆苦。所以者何？嬰兒、凡夫頑<span class='corr'>嚚</span>無智，以顛倒故，以苦受中而生樂想；一切聖人唯見是苦，復能安立一切眾生，於是法中令得隨順。』如是學之，已得觀受善住念處，於苦樂受不瞋、不貪。為滅受故，勤修憶念，於是法中勸化他人、令如是行。</p>
<p>「云何觀察於心念處而安樂住？菩薩摩訶薩作是思惟：『是心顛倒，無常常想、苦生樂想、於無我法而作我想、於不淨中而作淨想，躁動易轉、一念不住，為諸煩惱而作根本，長為眾生開三塗門，為諸苦惱而作因緣，能閉善道，能為發起貪、瞋、癡等，為一切法作增上緣。一切諸法心為上首，若知於心則能得知一切諸法。心能盡作一切世間種種色像，唯心見心、唯心造業——若善、不善——唯心輪轉無暫休息猶若火輪、唯心奔逸猶如惡馬、唯心能燒猶如野火、唯心潤生猶若大<span class='corr'>水</span>。』如是觀察住心念處，則便能得不隨於心、能為心師；以心師故則能得為一切法師。若能於心得自在者，則於諸法而得自在。</p>
<p>「云何菩薩觀法念處而安樂住？菩薩摩訶薩於如是等不善諸法如實而知，言不善者，貪、瞋、癡等及諸煩惱因無明生。以是義故，修對治門，若貪心生修不淨觀、若瞋心生修慈悲觀、若癡心生而修十二因緣之觀，修行正勤而令除滅。復為觀察一切善法，見善法已，於善法中攝心令住，憶念觀察受持是法，於是法中轉更勸化，令他眾生安住其中。</p>
<p>「云何菩薩於諸境界攝念觀察而安樂住？菩薩於色、聲、香、味、觸——若好、若醜——而不生於戀著、隔礙、貪、瞋之心。作是思惟：『我今不宜起如此心，一切諸法皆非是持，我今云何橫生戀著？於是法中我若戀著，我是愚癡、我是不了、我是顛倒。所以者何？如佛所說，以戀慕故而生染著、以染著故而取境界、以愚癡故則不能了善、不善法，以是因緣當墮惡道。』復作是念：『我今不宜生如是心，於危脆法而生隔礙。若生隔礙則不堪忍，由不忍耐便生瞋恚，以生瞋故為諸聖人之所呵責、一切同學而生毀呰、所不稱歎。』作是觀已，於憎恨境善修憶念而安樂住。</p>
<p>「云何菩薩於阿蘭若而安樂住？菩薩摩訶薩作如是念：『夫阿蘭若，無諍三昧之所居處。此阿蘭若多有天、龍、夜叉、乾闥婆等得他心智、證知我心及心數法。是故，我今於此林中不宜起諸不善思惟。』於一切法若能不生不善思惟，觀行得成、多修善法。</p>
<p>「云何菩薩於村聚落、國城、都邑而作觀察得安樂住？菩薩摩訶薩行於聚落，脫見是處於出家人不相宜者應遠避之。何等是耶？所謂若酤酒家、若婬女舍、若國王家、若波羅塞等嬉戲之處，及以飲酒聚集之處、若白衣群作倡伎樂歌舞之處。凡是出家非所宜者悉遠離之，是中觀察而安樂住。</p>
<p>「云何菩薩於諸利養、恭敬、名聞而作觀察得安樂住？菩薩摩訶薩於諸利養、檀越、䞋施、功德事中，於是利養而須自策調伏其心，勿令貪著、不生愛樂，亦復不生我我所心，所得利養皆與一切困乏眾生共同平等、普受用之。若藉是緣而得名聞，於是名中亦不自高、不生憍慢亦不自恣，作如是念：『我今所得如是名聞，不久之頃自當歇滅，能得名者及所得名一切無常。何有智者於諸虛妄、無常迅速敗壞、危脆無安立處，而生貪著、起於憍慢、輕蔑他人？』如是觀察得安樂住。</p>
<p>「云何菩薩於諸如來所制戒律憶念觀察得安樂住？菩薩摩訶薩作如是念：『於過去世一切如來學此法律已成等覺而般涅槃、於未來世一切如來學此法律當成正覺而般涅槃、於現在世一切如來亦學是法今成正覺而般涅槃。』作是觀已，於諸法律至心恭敬，勤求是法，修行諸善，得安樂住。</p>
<p>「云何菩薩於皮肉心上、中、下品三種煩惱憶念觀察得安樂住？菩薩摩訶薩於皮煩惱而觀察之、肉心煩惱亦觀察之，以觀察故知其因緣——是諸煩惱從何緣生、是諸因緣復依何生——即得知見煩惱因緣則是無明。無明因緣不善思惟。不善思惟復何因生？不聽正法。不聽正法復何因緣？不近善友。如是知已，煩惱因緣、煩惱源由、煩惱境界悉能遠離，得安樂住。</p>
<p>「善男子！如是，菩薩具是十法，在在處處心恒寂靜、得安樂住。</p>
<p>「善男子！菩薩摩訶薩具足十法，著糞掃衣。何等為十？所謂受持堅固、謙卑堪忍、無疲倦心、無染污心、不見其惡、唯見功德、亦不自高、不輕蔑人、具足淨戒、感諸天人之所供養恭敬禮拜。</p>
<p>「云何菩薩受持堅固？善男子！菩薩摩訶薩信根成就，內懷清淨，隨順如來所制法律，若喪身命終不故犯。</p>
<p>「所受持法堅固持已，得謙卑心；謙卑心故，憍慢不生；無憍慢故，摭拾弊壞、世間所棄、異於世俗所著之衣；摭拾得已，浣濯練治，壞其本色，縫納為衣，不生煩惱、不辭劬勞，心無疲倦亦無污染，直為成就所作功德。</p>
<p>「於如是等糞掃衣中不見其惡，謂是糞掃大藍縷哉、過麁弊哉、聚多虱哉、迮我身哉、出垢污哉。</p>
<p>「以是義故，菩薩觀察於糞掃衣唯見功德——是糞掃衣一切仙聖所經受持，隨於無欲，順於聖種；一切諸佛之所稱歎，不以此緣生我慢心，亦不自高、不輕蔑人。</p>
<p>「若離憍慢即不輕他；不輕他故，戒品具足；戒具足已，一切釋、梵及諸天眾之所供養、稱嘆、禮拜，一切諸佛之所護念、一切菩薩之所擁護、人非人等之所恭敬，國王、豪族及諸臣民之所供養、一切同學之所勸進。</p>
<p>「善男子！如是，菩薩具足十法，著糞掃衣。」</p>
<p>降伏一切障礙菩薩言：「世尊！一切菩薩心地廣大，何緣樂此下劣麁弊糞掃衣耶？」</p>
<p>佛言：「善男子！一切菩薩欲使一切世間願力自在成就，然諸菩薩於願力中未成就者，為諸煩惱不得生故，對治法門而修習之。善男子！汝意云何？如來世尊廣大心耶？弊陋意耶？鄙下心耶？」</p>
<p>對曰：「世尊！我無此辯能答是言。所以者何？世尊！諸佛如來應現信解非我境界。何以故？唯是世尊了見是法、唯修伽陀了見是法，諸佛如來無有一法而不知見、不可信者。」</p>
<p>佛言：「善男子！汝意云何？何因緣故，如來世尊於閻浮提人、非人等種種根性、種種信解，於眾生前現弊陋行，及諸天、龍、夜叉、乾闥婆等於其前說光揚稱歎頭陀功德？」</p>
<p>降伏一切障礙菩薩又言：「世尊！為是眾生所應化者而現是事，及諸無量新發心者行菩提行、煩惱未斷，如來為示對治法門。」</p>
<p>「善男子！如是，菩薩得誓願力，但為教導諸眾生故著糞掃衣，非鄙下心。善男子！以是義故，菩薩摩訶薩著糞掃衣。</p>
<p>「善男子！菩薩摩訶薩具足十法，受持三衣。何等為十？所謂其心知足、而常少欲、遠離貪求、遠離儲蓄、既無所蓄無去失憂、既無失憂離有失苦、離失苦故惡心不生、惡心無故無有愁毒、無愁毒故無所求取、無求取故能得修行，盡諸有流。善男子！以知足故，菩薩摩訶薩隨宜法服而為自足；以自足故，即得少欲；以少欲故，遠離貪求；離貪求故，無所儲蓄；無儲蓄故，無有失憂；無失憂故，不生苦惱；無苦惱故，惡心不生；無惡心故，不生愁毒；無愁毒故，無所求取；無求取故，能得修行，盡諸有流。善男子！如是菩薩具足十法，受持三衣。</p>
<p>「善男子！菩薩摩訶薩具足十法，不低昂住。何者為十？所謂不隨貪欲、不隨瞋恚、不隨愚癡，安隱而住，是名不低昂住；無怨恨住、無嫉妬住、無慳悋住、無憍慢住、不顯己德住、不求名聞住、不貪利養住、不輕蔑他住、不自高住。善男子！菩薩摩訶薩具是十法，無低昂住。</p>
<p>「善男子！菩薩摩訶薩具足十法，行乞摶食。何等為十？所謂發心利益諸眾生故、次第行乞、無渴愛求、已自知足、性樂分施、無貪婪想、於所乞食自知限量、趣向助道、巧摶善根、遠離摶想。</p>
<p>「善男子！云何菩薩利益眾生乃至遠離<span class='corr'>摶</span>想？</p>
<p>「善男子！菩薩摩訶薩見諸眾生貧窮困苦、功德微薄、不種善根，為利彼故行詣乞食。</p>
<p>「若入城郭、若入聚落而行乞時，應善攝念、內善思惟，於諸境界勿令馳騁，威儀庠序，諸根不動，慎無於放逸，視地七尺低頭而行，於諸善法勿使心散。</p>
<p>「以如是法次第行乞，不長出手，斂鉢在胸。</p>
<p>「若入大富、長者之家，亦不多求，知量受之，充足是日一食而已，勿妨法事。</p>
<p>「若處多有惡狗、惡牛、惡馬、惡象、種種禽獸來相惱觸，若男、若女、若小、若大惡口戲調，或相是非、毀呰、誹謗，如是等處悉皆遠離。</p>
<p>「修行乞法勿渴愛求、勿強逼求，於諸檀越勿起愛慕亦不瞋恨。</p>
<p>「既無渴樂，隨宜所得，已自知足持鉢而還，至所住處安置衣鉢而洗手足。</p>
<p>「若見佛像而前恭敬、供養、禮拜，然後入寺。</p>
<p>「於所食者分為四分：一分與同學、一分施貧窮、一分與畜生、一分而自食。</p>
<p>「如是取食，無貪著心、無希望心，隨宜飲食但能持身，莫為過少、莫為過多，於食多少籌量取足。所以者何？若食過少，不能行道；若食過多，睡眠身重亦不堪任學問坐禪。</p>
<p>「夫求道者，皆應正勤而作是念：『懈怠、懶惰何由能得滿助道法？』</p>
<p>「若能合集助道法已則不著我；若不著我，能自割肉以飴眾生。</p>
<p>「善男子！如是，菩薩具足十法，行乞摶食。</p>
<p>「善男子！菩薩摩訶薩具足十法，唯一坐食。何等為十？所謂坐於菩提道場，一切魔兵為作恐怖而坐不動；於出世座而坐不動；於出世慧而坐不動；於出世智而坐不動；於空三昧而坐不動；覺了諸法而坐不動；於八正道而坐不動；於真實際而坐不動；於如如中而坐不動；於一切智而坐不動。所言一坐，唯是法座，是故名為一坐食也。善男子！如是，菩薩見是十法，唯一坐食。</p>
<p>「善男子！菩薩摩訶薩具足十法，持不再食。何者為十？所謂一食之後無所希望、無所染著，勸食不食，是時、非時悉皆不受；脫能治身種種湯藥所可食者，所謂若蘇、若油、若石蜜、若白蜜、若砂糖、若根、若果，設見他食亦不生瞋、亦不貪樂、亦不悋惜；若菩薩中後不食而病困苦，若以病故恐失壽命、恐廢行道，以無疑心審知是藥能治是病許為受用。善男子！如是，菩薩具是十法，持不再食。</p>
<p>「善男子！菩薩摩訶薩具足十法，住阿蘭若。何者為十？所謂久習梵行、善解毘尼、諸根不缺、廣博多聞、持戒德業、離著我怖、譬如野鹿攝身威儀、修身輕利、趣向寂靜、心無愁悶。</p>
<p>「善男子！云何菩薩久習梵行乃至心無愁悶？</p>
<p>「善男子！菩薩摩訶薩出家已來，於正法律具足戒品、三輪清淨、善解法相、威儀具足、出入以時，凡是如來所示道法上中、下、品皆悉通達，不復求人、不易可動，不著邪論、一切外典，於佛正法文義明了。</p>
<p>「犯與不犯懺悔方法無不具知，於所犯者皆悉遠離，恭敬正法，數數懺悔。</p>
<p>「一切惡法發露改往，是罪源由莫不洞達而遠離之，上中下業、上中下報亦悉了知。</p>
<p>「已信解故，守護正法，眼、耳等根具足，身分無所殘缺。</p>
<p>「住阿蘭若——阿者言無、蘭若謂諍——住山林中不與世諍，於是林中無相觸惱，不近、不遠，便於乞食。</p>
<p>「是山林中有清淨水，無諸難事，灌洗易得。樹木蔭映，華果豐足，無惡禽獸。自然石室不過峻阻，登涉無難。</p>
<p>「寂靜閑居，獨而無侶，曾所聞法而誦習之，日夜六時憶念不忘，聲不高下，誦之勿廢。</p>
<p>「調伏諸根不令馳騁，攝心思惟勿生散亂，恬然自樂受持經典，取於三相謂止發捨，勿著睡眠。</p>
<p>「脫有國王、大臣、長者及諸人民故來尋詣，應作是言：『善來，善來。』若至住處，喚大王坐，隨宜坐處。王若能坐，二人俱坐；王若不坐，莫獨自坐。王若躁動，不就鄙座，應作愛語：『大王！此山林地甚有利益，持戒道德、多聞沙門是中安止，無怖、無畏、無劫盜賊。』若是國王安隱寂靜、堪聽說法，而為說之；其若不樂廣分別說，當為略說隨順厭離；其若不樂聽厭離法，當說嘆佛無上功德。</p>
<p>「若諸長者、人民來至，隨其所應為說法要，悉令得生信法之心、亦使受持三歸戒等，令諸人輩生歡喜心、自利利他。</p>
<p>「已生諸惡及諸煩惱令得滅故，而修多聞、不著於我；不著我故，住於山林，無憂、無畏、無怯弱想、不生恐怖。</p>
<p>「趣向寂靜，遠離喧雜，獨居如鹿，少欲知足。</p>
<p>「善男子！菩薩居山，不同於鹿怖畏馳走，不取其失。言如鹿者，遠離郭邑、聚落、居家，其作是念：『近惡人故，或失壽命。』如是，菩薩離於喧雜——若男、若女、若小、若大——而作是念：『親近是等，失我宿昔所習善根，勿生散亂。』如是，恒生怖畏心住故向寂靜，於世間中生厭離心，住山林中唯見功德、唯見寂靜、唯見畢竟、唯見安樂，無憂愁心、無迷悶心，不近惡友、不障山中寂定功德、受持修行一切善法。</p>
<p>「善男子！如是，菩薩具是十法，住阿蘭若。</p>
<p>「善男子！菩薩摩訶薩具足十法，依止樹下。何等為十？所謂所依樹下，去於聚落不近不遠、無諸棘刺及毒草木穢雜之處、樹葉不彫、非猿猴處、眾鳥巢處、非惡禽獸所居之樹、無有惡人危難之處，所依樹下身安樂處、心無悶處、安心而止。善男子！如是，菩薩具是十法，依止樹下。</p>
<p>「善男子！菩薩摩訶薩具足十法，坐於露地。何等為十？所謂冬時、夏時、春時不得近於舂場之處、不近樹木非叢聚處、不約山險、莫近江河、不遮寒、不遮風、亦不遮雨、亦不遮熱、不遮霜露——唯除疾病。菩薩摩訶薩若坐露地，身有疾病不堪行法當住寺中，而作是念：『諸佛如來制頭陀法，但為斷除一切煩惱。如佛教法我當奉行，我雖住寺應學正勤，為斷煩惱不得懈怠、散亂、閑住，雖居寺舍不生貪著。』復作是念：『如是寺舍皆是檀越之所起造，利益一切修道之人。是故，我今不應於寺生我所心，雖住寺中恒不離於露地之想。』善男子！如是，菩薩具是十法，坐於露地。</p>
<p>「善男子！菩薩摩訶薩具足十法，住屍陀林。何等為十？所謂若在中住多生厭離，恒作死想、作八萬戶蟲所唼食想、作赤血想、作青淤想、作臭穢想、作膖脹想、作血塗想、作膿爛想、作解離想、作骸骨想。</p>
<p>「善男子！菩薩摩訶薩住屍陀林，恒興慈悲憐愍眾生，持戒清淨、具足威儀、恒習素食、支持活命。所以者何？善男子！是屍陀林有諸非人依止中住，食人血肉，若見菩薩食魚肉者，而起惡心來相觸惱。</p>
<p>「善男子！住屍陀林菩薩脫入寺舍，前禮佛塔，次禮大德，問訊上座，恭敬事畢一處而立，於眾僧座不得坐之。何以故？菩薩之法將護世間諸俗人意，是屍陀林住止菩薩翻於世間凡愚眾生，不違眾聖。</p>
<p>「若於私座請菩薩坐，審如是僧心無變異乃可就坐，勿令前人而生悔心，以卑下心於己身中作旃陀羅想。</p>
<p>「善男子！如是，菩薩具是十法，住屍陀林。</p>
<p>「善男子！菩薩摩訶薩具足十法，宴坐不臥。何等為十？所謂不為苦身故而坐不眠、不為惱心故不為眠、所牽故不萎身坐、菩薩摩訶薩凡坐不眠、但為滿足菩提諸行、為一心故、為向正道故、為坐道場故、為利眾生故、為滅一切煩惱故，坐而不臥。善男子！如是，菩薩具是十法，常坐不臥。</p>
<p>「善男子！菩薩摩訶薩具足十法，隨宜敷坐。何等為十？所謂於坐之處不過經營、亦不求他而為敷座、不作相貌令他敷座、所坐之處若葉若草隨得而坐、若有地所多諸虫——蟻、蚊、虻、蠅、蚤——作窟住處及闍維處悉遠離之；若消息時，右脇而臥，上下累脚，袈裟覆身，正念專心作光明想；恒作悟想而暫眠臥，不取眠樂、不取脇樂，但調其身；持於四大勿令過困、晝夜用心趣助道法。善男子！如是，菩薩具是十法，隨敷而坐。</p>
<p>「善男子！菩薩摩訶薩具足十法，攝心與理相應。何者為十？所謂多修不淨觀、多修慈悲觀、多修十二因緣觀、善識污心之法、多修空相、多修無相、多修攝心、無所願求、恒修不息不令悔恨、具足戒品。</p>
<p>「善男子！云何菩薩多修不淨觀？善男子！菩薩摩訶薩獨居閑寂，不出人間，隱山林中，一向默念其心調直。令身調直，結跏趺坐，見其支節屈伸俯仰，生厭離心。當觀身內三十六物，念念相次，莫觀皮外。作如是觀：乃至眾生種種飲食美味淨潔——若麁、若好——纔入腹中即成不淨，觸於內火則便臭爛，穢氣逆鼻，一切世間之所不耐。如此之身，一切嬰兒、凡夫、眾生之所戀著，當依聖教以善智慧如實觀之。是故，我今不應愛此臭處之身，以是因緣故厭離之。如是，菩薩多修不淨觀。</p>
<p>「云何菩薩多修慈悲觀？菩薩摩訶薩獨居閑靜具如前說，依前次第而作是念：『是諸眾生多諸瞋恚、怨憾、忿恨，造諸惡業、結搆怨家、無緣責主。若於過去、現在、未來一切瞋恚究竟滅已，我方得坐菩提道場。』作是甚深觀察，思惟真實慈悲，非但口說。</p>
<p>「云何菩薩多修十二因緣觀？菩薩摩訶薩若貪欲生、若瞋恚生、若愚癡生，作是思惟：『是貪、瞋、癡藉因緣生，而此因緣復藉因緣，於是諸法因緣所生，無有自性悉是虛妄。何有智者以虛妄法——因緣所生——於自己身而作瘡疣？』</p>
<p>「云何菩薩善知污心之法？菩薩摩訶薩觀是污法——若在自心、若在他心——不可量度，為滅是等因緣法故當觀察之。何者是耶？所謂不敬佛、不敬法、不敬僧、不敬戒律、不敬同學——若老、若少並不恭敬——是名染污心法。</p>
<p>「唯重自身、輕蔑他人，於諸境界馳騁散亂，背於涅槃，著於我見、人見、眾生見、壽者見，執著空見、執著斷見，執常、無常，憎忿善人，親近凡愚、離持戒者，近破戒眾、伏事惡友，遠善知識，誹謗諸佛甚深經典，於甚深法生怖畏相，懈怠懶惰，於己身中生下劣想，無有威德，訥於言語，非處生疑、應疑不疑、不疑而疑，諸蓋諸結之所纏縛，幻惑世人，間構諂曲，睡眠瞪瞢，唯貪利養、求於名聞，恃於姓族，戀於眷屬，染於邪見，恃怙國土、戀慕群眾，習學呪術、路伽耶陀、世俗文章，捨離正法、廢於道行，於不善法<span class='corr'>怱</span>務經營、於功德業不勤其事，憎惡毀呰出家之人，但好歌詠歎諸女色、稱美少年——若男、若女——不樂寂靜，於阿蘭若愁憒不樂，於善、不善不知量度，於可尊重不往問訊、親近、供養，讀誦經典不知時節，於所行處不避譏嫌，於諸戒律若輕若重悉不能持。於諸惡法皆無怖畏，諸根暗鈍、愚癡障重，心恒躁動、惡業快利，無所忌難、自恣獨步，橫理取法、憂慮愁毒。於色好醜取相評量、於瞋恚境不修慈悲、於諸貧窮不起憐愍、見疾病苦不生厭離、見死不怖、住火宅中不欲出離，但經營身不護戒律，於過去中經作何事、於現在中正作何事、於未來中當何所作？如是境界都無思惟。於不思議而作思議、於不可量而作限量、所不可求而競勤求、於非清淨作清淨想、於非出離作出離想、於非正道作正道想、於所未得謂言已得。『我正多事未得修善。』『我是凡夫那能修行諸聖道法？』多戀俗務推斥度日，迴避微妙功德善根。於大小乘不能稱歎，設見信樂佛正法者而誹謗之，樂於鬪諍、好相是非、麁獷惡口、自大高舉、惡賴罵詈、卒暴怱擾、凌轢於他、說無義語、喜論人過、所不可說而好說之，樂於戲論，耽著嬉戲。如是等事名染污法，能染污心而善知之。</p>
<p>「為滅一切諸戲論故，多修於空而入禪定以調其心。</p>
<p>「如是修空，於此境界隨心著處。</p>
<p>「當尋是處，求其體性遂無所有；無所有故，通達於空。</p>
<p>「所緣之境及能緣心並須觀察，作觀察已，心、境二法悉無所有而通達空。</p>
<p>「通達空故，為修無相而攝其心入於禪定，一切相貌顯現相似，善觀察之則見非相。</p>
<p>「既了非相，不得己身則無身相；得無相已，不著己身；不著身故，不得一切外諸境相。</p>
<p>「於諸外境不作分別、不更移心，於內外相心既不動，為滅無相之相故，於修觀行不生憂喜。</p>
<p>「雖得是定，習氣尚多；為滅習氣恒修是定，心心相續無令休息，猶如㸇火。</p>
<p>「住於奢摩他、毘婆舍那中，毘婆舍那者如實法觀、奢摩他者一心寂默。</p>
<p>「得心定故，後不致悔；不致悔故，生歡喜心。何故歡喜？由戒清淨。一切菩薩具足戒品，清淨攝心與理相應。何以故？持戒清淨故，攝心得成。是故，說名與理相應。</p>
<p>「善男子！如是，菩薩具足十法，攝心與理相應。</p>
<p>「善男子！菩薩摩訶薩具足十法，受持經典。所謂為護正法而往聽聞，不為資生；為護正教勤聽正法，不為利養；為三寶種不斷絕故勤求多聞，不為世利；為欲利益學大乘者而修多聞，不為稱歎；為諸眾生無救護者利益因緣而修多聞、為諸眾生三苦所逼作安樂故而修多聞、為無慧眼諸眾生故令得慧眼而修多聞、為小乘人說聲聞法而修多聞、為大乘人說菩薩道而修多聞、為自得證無上智慧而修多聞、不求下乘而修多聞。善男子！菩薩具是十法，受持經典。</p>
<p>「善男子！菩薩摩訶薩具足十法，受持毘尼。何等為十？所謂了知毘尼并律宗體、毘尼甚深、毘尼微細、犯與不犯、性罪制罪、波羅提木叉、學之本源、聲聞毘尼、菩薩毘尼悉皆了知。善男子！如是，菩薩具足十法，受持毘尼。</p>
<p>「善男子！菩薩摩訶薩具足十法，威儀行處齊整具足。何等為十？所謂於聲聞法已經修學、於緣覺法已經修學、於菩薩法已經修學，如是學已威儀具足；凡是沙門不宜處行皆悉遠離，以是因緣，非處不行、非時不行、非國不行；修行沙門所應行處不失威儀，勿令沙門婆羅門之所譏誚。夫威儀者，與理相應，復勸化他，令住此法，使行法者具諸威儀，庠序細密，內懷相應，無有虛假。善男子！如是，菩薩具是十法，威儀行處齊整具足。</p>
<p>「善男子！菩薩摩訶薩具足十法，心無慳貪亦無嫉妬。何等為十？所謂自能惠施、復勸他人令行布施、稱歎布施、見他布施起隨喜心、勸歎成獎令其歡喜。不作是念：『但施於我，莫施餘人；唯使我豐，不令他得。』應作是念：『令諸眾生得安樂具、種種資生，若於世間、若出世間具足安樂，我今所為是等眾生利益安樂修諸苦行。是故，我今於眾生邊不應起諸慳貪、嫉妬。』善男子！如是，菩薩具足十法，無有慳貪、嫉妬之心。</p>
<p>「善男子！菩薩摩訶薩具足十法，於諸眾生行平等心。何等為十？所謂於諸眾生業行平等、於諸眾生無忿憾心、於諸眾生平等利益而行布施、受持禁戒、修於忍辱、勇猛精進、善思禪定、修般若智、不依二邊而修是心、緣諸眾生起平等心、修行六度令得是法。</p>
<p>「生死火宅眾苦熾然，自得出已，復救餘人令其得出。以心平等，不生彼此隔礙之想，無有憎愛。</p>
<p>「善男子！譬如長者，其家巨富，唯有六子愛念憐愍而悉平等。是等子息嬰稚愚癡，於事不了，匍匐而戲。是長者宅被火所燒，熾然猛焰炎盛遍起，是等諸子各各東西。善男子！於意云何？是時長者頗作是念：『我今前可且救一子，然後方便救餘子。』不？」</p>
<p>降伏一切障礙菩薩對曰：「不也。世尊！所以者何？而是長者於其諸子平等救濟、無有偏心，而隨近者前引出之。」</p>
<p>「善男子！如是，一切眾生之類皆是菩薩之嬰兒也，未了苦樂、無所知解生死火宅，六道之中各各住處。菩薩摩訶薩隨其善根有成熟者，前救脫之安置令住清淨法界、生死之外。</p>
<p>「善男子！如是，菩薩具足十法，於諸眾生行平等心。</p>
<p>「善男子！菩薩摩訶薩具足十法，慇懃恭敬供養諸佛。何等為十？所謂供養於法是供養佛、不以財物是供如來、為作安樂利益眾生、為欲攝受一切眾生、為欲成就眾生善根、不捨所受清淨禁戒、不癈一切菩薩行業、如所說法身即能行，如是修行心無疲倦、不捨無上菩提之心。</p>
<p>「如是恭敬供養諸佛不用財寶，若能修行諸佛正法即供養佛。所以者何？供養於法則是供養一切如來。</p>
<p>「是法所生利益群品令出世間，若背菩薩所行之業則為身、口相乖，如所誓願不得成滿，則心疲倦便捨菩提，則不能得利益眾生。何以故？菩薩摩訶薩求阿耨多羅三藐三菩提，但為利益諸眾生故，若無眾生亦無菩薩取於正覺。善男子！當如是觀：法即是佛，一切諸佛法為身故。</p>
<p>「善男子！如是，菩薩具足十法，慇懃恭敬供養諸佛。</p>
<p>「善男子！菩薩摩訶薩具足十法，斷除憍慢。何等為十？所謂出離家居，勤苦求道，親識、朋友、一切眷屬不復相關，何異死人？故無憍慢；改其形相，著壞色衣，而我今者別有所求，故無憍慢；剃頭持鉢，家家乞食活此身故，不生憍慢；以乞食故，生謙下心，如栴陀羅不應憍慢；今我身命寄於人活受他摶食，猶若餓狗人所輕蔑，不應憍慢；我應紹續尊重福田，不應憍慢；令諸同學見而歡喜，不應憍慢；持諸威儀，庠序齊整，不應憍慢；所未得法我當得之，不生憍慢；於弊惡性諸眾生中多修忍辱，不生憍慢住。善男子！如是，菩薩具足十法，斷除憍慢。</p>
<p>「善男子！菩薩摩訶薩具足十法，心多清淨。何等為十？所謂福業所持過去善根、宿因具足、正見具足、不著邪論、不可移動、不事餘師、內懷清淨、無有諂曲、意無貢高、亦不幻惑。其心質直，備諸智慧、諸根明利、離眾障蔽、心行清潔、親近善友、遠惡知識、摧伏憍慢、勤求妙理、於聽法時不伺過失、諸佛功德皆悉了知。善男子！如是，菩薩具是十法，心多清淨。」</p>
<p>降伏一切障礙菩薩言：「世尊！諸佛功德不可思議，我於此法云何得聞、能了知之？」</p>
<p>佛言：「善男子！汝善諦聽，我今為汝說於如來少分功德。」</p>
<p>「唯然，世尊！願樂欲聞。」</p>
<p>佛言：「善男子！如來大慈具足圓滿，於諸眾生悉皆平等——如於一人慈悲平等，於遍法界一切眾生其心亦爾。</p>
<p>「如虛空界遍於一切眾生界中；如來慈悲遍一切處、無量無邊亦復如是，異於聲聞、緣覺菩薩。</p>
<p>「善男子！諸佛如來說法無盡，於無量劫不可窮竭，種種名字、種種義趣，於無量眾一時一音而為說法，隨其類音各各得解無限無盡。</p>
<p>「善男子！諸佛如來問答具足。設有一切預眾生類以種種問俱問如來，如來隨其種種類音、種種名字，於一剎那、一念、一時皆悉能答，無滯無礙。</p>
<p>「善男子！諸佛禪定境界無礙。善男子！設有一切眾生之類位階十地，一時一念俱時入於百千萬億禪定三昧，於諸無量種種三昧皆不能及如來三昧無邊境界。</p>
<p>「善男子！如來具足無量色身。善男子！設有眾生以如來身應受化者，一念之頃遍於眾生，對其面前而現佛身，隨眾生願，一念之頃現種種身。</p>
<p>「善男子！如來具足天眼無量境界。善男子！有諸眾生得天眼者，所見諸色無量無邊諸世界中，如來悉見，如菴摩勒在手掌中。</p>
<p>「善男子！如來無量天耳境界。善男子！設有眾生得天耳者，滿於無量無邊世界，隨其所聞種種音聲，如來能於一剎那頃皆悉得聞是等音聲。</p>
<p>「善男子！如來具足知他心智無邊無盡等於虛空。善男子！設有一切諸眾生界種種覺觀、種種思惟、種種業行，如來能於一念之頃悉能了知無量無邊一切諸心，及所造業并業果報，於三世中以無礙智悉皆了知。</p>
<p>「善男子！如來恒在禪定不曾忘失。所以者何？佛無失念，諸根不動、內心無亂。何以故？一切煩惱、煩惱習氣畢竟盡故，恒在寂靜。善男子！有煩惱人內心迷亂，不得禪定；如來不爾。夫如來者，無復煩惱、無復塵累，無漏、無為，得一切法，自在遊於一切甚深三昧境界。善男子！如來設住隨一威儀中、隨一三昧中，乃至涅槃，常住其中無有動移，故常在三昧。</p>
<p>「善男子！諸佛如來於無量劫備修諸行得成正覺，不可思量、不可思議、無有邊限。」</p>
<p>降伏一切障礙菩薩言：「世尊！如來不於無量劫中修功德耶？」</p>
<p>佛言：「善男子！莫作是說。何以故？菩薩摩訶薩不應思量如來境界。如來境界不可思量，但為淺近諸眾生等說三僧祇修習所得，而實菩薩發心已來不可稱計。」</p>
<p>降伏一切障礙菩薩言：「世尊！幸甚。是等眾生修諸善根、已滅業障、多生信解、近於菩提，聞佛功德心生歡喜，何況聞已盡能受持、讀誦、解說、書寫、供養？世尊！是等眾生不久當得如來功德，無異今日。」</p>
<p>佛言：「善男子！如是，如是。如來攝受是等眾生，於諸佛所已種善根、恭敬承事於無量佛，是等眾生聞佛功德不生疑惑。</p>
<p>「善男子！若善男子、若善女人七日七夜無餘思想，內心不亂，念念相續，憶持如來如是功德甚深微妙，著淨潔衣，設諸供養，心心成就，是七日內即見如來三十二相色身具足。若有散亂、不平其事而恒一心，於臨死時如來現身立在其前。」</p>
<p>降伏一切障礙菩薩言：「世尊！頗有眾生聞佛所說如來功德生不信耶？」</p>
<p>佛言：「善男子！有諸眾生聞佛說是如來功德，以其惡口麁獷罵詈、生瞋恚心、於說法者生怨家想，以是因緣，捨身之後生於地獄，受無量苦。善男子！有諸眾生聞佛功德生歡喜者，於說法人生善友想、生如來想。善男子！是等眾生信最極理，已於過去曾聞如來如是功德。是等眾生於大眾中而作是說：『我於過去曾聞如來說佛功德，無異今日經中所說。』」</p>
<p>爾時，世尊出長舌相以覆其面、覆於面已復覆其頂、覆於頂已復覆於身、覆於身已覆師子座、覆師子座已復覆菩薩及聲聞眾、覆聲聞眾已復覆釋梵四天等眾，如是普覆大眾等已而縮舌相，問大眾言：「如來世尊有此舌相，頗復能作妄語不耶？善男子！汝等當信如來所說必非虛妄。若信此經，於未來世為汝等故，長夜利益，安樂無盡。」</p>
<p>說是語時，八萬四千菩薩摩訶薩得無生法忍；無量無邊諸眾生等遠塵離垢，於佛法中得法眼淨；無量眾生——未曾發於菩提心者——即於是時皆發阿耨多羅三藐三菩提心。</p>

<p class='juan'>大乘寶雲經卷第五</p></div>
</div><!-- end of div[@id='body'] -->
</body></html>