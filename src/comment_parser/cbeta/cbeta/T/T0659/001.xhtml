<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘寶雲經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 659 [No. 658]
<div class='div-pin'>
<p class='juan'><a id='mulu1' />大乘寶雲經卷第一</p><p class="byline">梁扶南三藏曼陀羅仙共僧伽婆羅譯</p><a id='mulu2' />
<p class='h1'>序品第一</p><p>如是我聞：</p>
<p>一時佛婆伽槃住伽耶國伽耶頂山，與大僧眾七萬人俱，一切皆是大阿羅漢——諸漏已盡，無復煩惱；心得自在，心善解脫、慧善解脫；眾所知識，皆大龍、象；所作已辦，不受後有，捨離重擔，逮得己利；盡諸有結，善俱解脫，一切自在，究竟彼岸；善達法性，法王之子；其心調伏，堅固不退，世間八風所不能動；眾德具足，所願皆滿，住涅槃道——唯除一人，所謂長老阿難。</p>
<p>復與諸大菩薩摩訶薩眾十六萬大士俱——一切皆是一生補處，向一切智、重一切智、趣一切智、就一切智，得無礙陀羅尼三昧，住於首楞嚴三昧；悉皆遊戲，藉大神通成熟眾生，不暫休息；無復一切煩惱、障礙，大慈大悲遍現十方一切國土，善能往反無量佛剎；以空境界住於無相，動、止、進、退每為利益一切眾生；善行一切諸佛境界，智慧無邊同於虛空、三昧微妙甚深如海、心不搖動如須彌山、清淨無穢猶如蓮華、心善明淨如摩尼寶、其心皎潔如鍊真金——其名曰：寶相菩薩摩訶薩、寶掌菩薩、寶印掌菩薩、寶冠菩薩、寶頂菩薩、寶首菩薩、寶積菩薩、寶髻菩薩、寶幢菩薩、金藏菩薩、金剛藏菩薩、寶藏菩薩、吉藏菩薩、莊嚴藏菩薩、如來藏菩薩、智慧藏菩薩、日月藏菩薩、三昧藏菩薩、蓮華藏菩薩、解脫月菩薩、普月菩薩、觀世音菩薩、大勢至菩薩、觀察自在菩薩、普賢菩薩、普眼菩薩、蓮華眼菩薩、廣眼菩薩、普威儀菩薩、普齊整菩薩、普悅意菩薩、普禮菩薩、智意菩薩、法意菩薩、勝意菩薩、上意菩薩、金剛意菩薩、師子奮迅菩薩、大雷聲王菩薩、師子吼菩薩、深響音菩薩、無污菩薩、無垢菩薩、金剛明菩薩、日光菩薩、智光菩薩、智吉菩薩、月吉菩薩、芙蓉吉菩薩、寶吉菩薩、文殊師利童子菩薩等；十六大士，賢護菩薩以為上首；及賢劫中諸大菩薩，彌勒菩薩以為上首。</p>
<p>四天王天，四大天王以為上首；三十三天，天主帝釋以為上首；夜摩天子，須夜摩天以為上首；兜率諸天，刪兜率陀天以為上首；化樂諸天，化樂天主以為上首；他化自在諸天，自在天主以為上首；與諸梵俱助白諸梵王等一切梵眾，是大梵王以為上首；一切淨居諸天，大自在天以為上首；阿修羅王毘摩質多以為上首，如是等無量百千阿修羅王；阿耨達龍王、摩那斯龍王、娑竭羅龍王、婆修吉龍王，如是等無量百千龍王，吉威德龍王以為上首；及諸龍女、無量百千天、龍、夜叉、乾闥婆、阿修羅、迦留羅、緊那羅、摩睺羅伽、人非人等。</p>
<p>爾時，大眾圍遶。伽耶頂山廣四由旬，無有地所及虛空中有空缺處猶若隣虛。是時，大眾聚集，瞻仰尊顏，一面安坐。</p>
<p>是中寶師子座高一由旬，四方寶座高二十里，無量繒綵敷覆其上，懸七寶鈴及諸羅網、百千幡華。高座四面一切地界變為金剛，七寶所成，悅眾人意，平坦如掌，掃灑淨潔，燒諸雜香，無量天華皆散其上。無量百千蓮華大如車輪，從地踊出，皆是金色，瑠璃為臺、因陀尼羅珠以為其鬘，香氣馚馥、可愛柔軟，供養世尊。高座四角不近、不遠，有四寶樹自然而出，高六十里，四維各十五里。</p>
<p>爾時，世尊坐師子座，以平等心善轉法輪、降魔怨敵，世間八風所不能動，無怖、無畏、無怯弱想，如師子王，亦如阿耨達池八功德水湛然盈滿、猶若大海甚深無底、如須彌山安隱不動、如日照了一切世間、如月悅樂一切群品、如大龍王遍雨法雨、如大梵王出過三界。無量調順弟子圍遶，無量百千釋、梵、護世諸天恭敬禮拜，心不高下，光明照曜一切大眾。</p>
<p>是時，世尊從頭頂上放大光明——其名普照——無量光明侍從而出，照曜十方無量無邊一切世界。照已收還，右旋三匝而皆入於如來面門。如是入已而無增減，猶如酥油、水等而寫沙中，不增、不減；如來光明亦復如是。</p>
<p>爾時，東方過無量恒河沙數世界，彼有世界名芙蓉華，是中有佛，名芙蓉眼如來、應供、正遍知、明行足、善逝、世間解、無上士、調御丈夫、天人師、佛、世尊，正為菩薩摩訶薩眾演說法要，所謂一大乘道。是中佛剎無有聲聞、辟支佛二乘之名，而彼世界一切眾生悉是菩薩階位，不退於阿耨多羅三藐三菩提。彼佛世界無餘雜食，一切菩薩唯羨禪味以為飲食、唯善法樂以為飲食。是中世界無復日、月、星宿之光，唯是如來光明照了。是方世界無有穢草、砂礫、荊棘及諸黑山，而彼世界平坦如掌。</p>
<p>是中有菩薩摩訶薩名曰薩婆尼弼沙敢毘陣國言此降伏一切障礙菩薩，若有眾生聞是菩薩名字，一彈指頃而發善心即能得除一切障礙。</p>
<p>爾時，降伏一切障礙菩薩摩訶薩遇是世尊所放光明往照其身，而從住處出詣彼佛，頭面恭敬禮佛足已，一所而坐；及與無量菩薩大眾觸是光明，各各從於住處出詣彼佛，頭面作禮，恭敬已畢却坐一處。</p>
<p>爾時，降伏一切障礙菩薩從座而起，偏袒右肩，右膝著地，在蓮華臺上合掌向佛而前白言：「世尊！何因何緣有此光明遍照，種種雜色不可思議，清淨無垢悅樂一切菩薩身心？」</p>
<p>是時，佛告菩薩言：「善男子！去此西方過恒河沙數世界，彼有佛剎名娑訶世界，是中有佛名釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。若有眾生得聞釋迦牟尼佛名號，是諸眾生則不退轉於阿耨多羅三藐三菩提。如是光明則是釋迦如來所放光明，清淨無垢，微妙第一，悅樂一切菩薩身心。」</p>
<p>作是語已，復白佛言：「世尊！以何義故，有諸眾生得聞釋迦牟尼佛名而不退轉於阿耨多羅三藐三菩提？」</p>
<p>作是問已，芙蓉眼佛告降伏一切障礙菩薩言：「善男子！釋迦如來於過去世行菩薩時已發誓願：『我成佛時，凡是眾生聞我名者皆悉令得不退轉於阿耨多羅三藐三菩提。』」</p>
<p>「世尊！彼世界中一切眾生聞佛名者盡不退轉耶？」</p>
<p>佛言：「不然。」</p>
<p>「世尊！彼土眾生不聞釋迦牟尼佛名耶？」</p>
<p>佛言：「善男子！皆得聞也。」</p>
<p>「世尊！彼土眾生無退轉者云何不退轉耶？」</p>
<p>佛言：「善男子！是諸眾生種植不退轉因，藉聞彼佛名號而生。今者，如來見是事已，說彼眾生無有退轉，非但聞名而不退轉。善男子！我今為汝當說譬喻，成是義故。善男子！如樹種子若大、若小，但無事礙、具諸外緣，即生萌牙乃至增長。善男子！云何說是為種子耶？」</p>
<p>對曰：「世尊！無事礙故，說為種子。」</p>
<p>佛言：「如是。善男子！聞如來名則便得種不退轉種，是諸眾生即得名為不退轉於阿耨多羅三藐三菩提。」</p>
<p>復白佛言：「世尊！我今往彼娑訶世界，願樂欲得見釋迦佛、應供、正遍知，親近、恭敬、禮拜、供養。」</p>
<p>爾時，芙蓉眼世尊告降伏一切障礙菩薩摩訶薩言：「善男子！善哉佳矣，往時已到，汝當知之。」</p>
<p>復有無量諸大菩薩悉皆往詣芙蓉眼佛所而白佛言：「世尊！我等皆亦願樂往彼娑訶世界，欲見釋迦牟尼佛，親近、恭敬、尊重、供養。」</p>
<p>爾時，芙蓉眼佛告菩薩眾：「善男子！汝等隨意往之，今正是時。至彼世界，謹慎收攝莫放逸住。何以故？彼土眾生貪欲甚多、嗔恚甚多、愚癡甚多，不持沙門清淨梵行、深樂非法、惡賴姦詐、磣毒麁獷、讒刺言語、穢曲逆耳、惡口罵詈、放逸自恣、傲誕獨高、嘲調諂曲、形容醜陋、懈怠懶惰、破戒暗鈍、勤行惡業、嫉妬慳貪，無量煩惱之所纏縛。如是彼土眾生眾中，釋迦如來正為說法。」</p>
<p>是等菩薩大眾對如來曰：「世尊！甚難甚難，釋迦如來為彼眾生而說法耶。」</p>
<p>佛言：「如是，如是。善男子！釋迦如來為彼眾生演說法要，甚難甚難。善男子！彼土眾生如是麁獷，運一念善甚為艱難。何以故？若於清淨世界，眾生清淨，修行善法不足為難；娑訶世界如是穢濁，設彼眾生能運善心一彈指頃甚為希有，一彈指頃歸依於佛、歸依正法、歸依聖僧甚為希有，一彈指頃受持淨戒甚為希有、一彈指頃發離欲心甚為希有、一彈指頃運大悲心發阿耨多羅三藐三菩提心甚為希有。」</p>
<p>是諸菩薩而白佛言：「希有。世尊！希有。善逝！」爾時，一切諸菩薩摩訶薩言：「善哉。世尊！如所教誨，隨順正法，如誨奉行。」</p>
<p>從佛聞已，頂禮佛足，禮竟而出。復為釋迦如來化作種種供養之具：有化寶樹，華果莊嚴，相好圓滿；有化毘琉璃樹、有化玻梨寶樹、有化金銀之樹，及如意樹華果之樹；又化衣雲，及莊嚴雲、香雲、鬘雲、蓋雲并伎樂雲，如是變化合成一雲。是諸菩薩與降伏一切障礙菩薩俱而往娑訶世界。</p>
<p>爾時，降伏一切障礙菩薩報諸菩薩言：「仁者！此娑訶世界眾生，恒為眾苦之所逼惱。善哉，仁者！我等應當為諸眾生作大神通，以神通力令彼眾生遠離眾苦而受快樂。」</p>
<p>是諸菩薩答言：「善哉，善哉。仁者！」</p>
<p>爾時，降伏一切障礙菩薩而作神通，即從身出種種光明——清涼微妙，無有垢穢，悅樂身心——以是光明遍照三千大千世界。是中一切地獄及諸畜生、餓鬼之類及閻羅王，遇此光明皆離眾苦、受諸快樂，無復相殺害心、無忿恨心、無嗔恚心，互相恭敬作父母想。三千大千世界中間無光明處，日月光明、神通道力不能照處，是菩薩光悉皆照了，是中眾生互得相見。又，三千大千世界諸鐵圍山、目真隣山、大目真隣山及餘無量黑山，皆是菩薩光明照了。上至一切諸梵天處乃至有頂，下去乃至地獄——所謂活活地獄、黑繩地獄、合破地獄、叫喚地獄、大叫喚地獄、燒煮地獄、大燒煮地獄、阿鼻地獄，一百三十六諸大地獄及諸寒氷地獄無有方所，諸地獄等非日光明之所能照——遇此光明悉得快樂，息諸苦痛。</p>
<p>以是神通，有諸眾生求食得食、求飲得飲，衣服、車乘、財帛、金銀、珍寶應念而得，無眼得眼、聾者得聞、瘂者能語、失心顛狂而得正念、苦者得樂、懷娠之女產生安隱，無有痛惱。</p>
<p>爾時，一切大地菩薩摩訶薩眾往詣伽耶頂山，是諸大士去山非遠。此三千大千世界七寶羅網遍覆其上，於虛空中雨大蓮華。諸天華雲、果雲、鬘雲、香雲、衣雲、諸散香雲、種種繒綵、幢幡、蓋雲，一切自然空中而現，凡諸眾生觸此雲雨皆得快樂。伽耶頂山諸穢樹木悉不復現，是諸地界悉大清淨，唯有寶樹、意樹、華樹、果樹、檀樹、沈香之樹遍滿其中。</p>
<p>無量天女於虛空中作天伎樂而供養佛，以是音樂出此偈頌歌詠佛德：</p>

<div class="lg regular" style="margin-left:1em;"><div class='lg-row'>「託生林苑世奇特，　清淨、無污、無等等，</div>
<div class='lg-row'>願禮虛空等相故，　我等故來到此國；</div>
<div class='lg-row'>於道樹下成等覺，　破碎一切眾魔怨，</div>
<div class='lg-row'>願禮無比具威神，　我等故來到此國；</div>
<div class='lg-row'>眾中轉于妙法輪，　說法如幻、水中月，</div>
<div class='lg-row'>願禮微妙如意樹，　我等故來到此國；</div>
<div class='lg-row'>了知世間如夢等，　種種色像如火輪，</div>
<div class='lg-row'>願禮不動福慧聚，　我等故來到此國；</div>
<div class='lg-row'>於無量劫修雙行，　福慧成滿由大悲，</div>
<div class='lg-row'>願禮清淨滿月面，　我等故來到此國；</div>
<div class='lg-row'>無量人、天、菩薩眾，　恭敬供養稽首禮，</div>
<div class='lg-row'>願禮除暗踰日光，　我等故來到此國；</div>
<div class='lg-row'>累劫苦行獲法珍，　慈悲不悋施群品，</div>
<div class='lg-row'>願禮自利利他者，　我等故來到此國；</div>
<div class='lg-row'>心淨寂滅慈悲熏，　塵勞不污如蓮華，</div>
<div class='lg-row'>願禮無量功德聚，　我等故來到此國；</div>
<div class='lg-row'>無為本性非生滅，　神通道力現三相，</div>
<div class='lg-row'>願禮自在不思議，　我等故來到此國；</div>
<div class='lg-row'>分明相好莊嚴身，　救護世間所歸仰，</div>
<div class='lg-row'>願禮寶樹無量枝，　我等並齎供養具。」</div>
</div><p>爾時，偈頌出已未久，長老目連即從座起，偏袒右肩，右膝著地，合掌向佛，恭敬禮畢而白佛言：「世尊！如今瑞相是誰所作？本未曾有、未曾聞見。」</p>
<p>說是語已，佛告長老目揵連言：「目連！東方去此過恒河沙等數世界，彼有世界名芙蓉華，是中有佛名芙蓉眼如來、應、正遍知，即時存在，正說法要。從彼佛土，降伏一切障礙菩薩與無量百千億那由他諸大士，俱來至此娑訶世界現是瑞相。」</p>
<p>佛說是語未久之頃，降伏一切障礙菩薩與百千億那由他諸菩薩俱，以大神通悉詣佛所，與大士俱頭面稽首敬禮佛足，圍繞千匝俱立佛前，以此偈頌一時同音而歎佛曰：</p>

<div class="lg regular" style="margin-left:1em;"><div class='lg-row'>「大名！大勇猛！　大智！大仙尊！</div>
<div class='lg-row'>過有諸危嶮，　歸命度彼岸。</div>
<div class='lg-row'>光明普照了，　普知眾生性，</div>
<div class='lg-row'>普愍、普救拔，　敬禮至極尊；</div>
<div class='lg-row'>不動如須彌、　如海深無底，</div>
<div class='lg-row'>降諸外道群，　稽首禮法王；</div>
<div class='lg-row'>本來無生滅，　法性體自然，</div>
<div class='lg-row'>眾中師子吼，　敬禮轉法輪。</div>
<div class='lg-row'>時為說正道、　時令達真如、</div>
<div class='lg-row'>時令入涅槃、　或為授記別，</div>
<div class='lg-row'>善達三聚性，　時機無不了，</div>
<div class='lg-row'>所化諸眾生，　法網如意滿。</div>
<div class='lg-row'>婬、怒、癡等垢，　及餘無量惑，</div>
<div class='lg-row'>坐於菩提樹，　以智火燒盡。</div>
<div class='lg-row'>自度而度他、　自脫脫世間，</div>
<div class='lg-row'>久迷三有險，　唯佛能濟拔。</div>
<div class='lg-row'>三有長牢獄，　無明熟眠眾，</div>
<div class='lg-row'>法燈今覺悟，　頂禮群品親。</div>
<div class='lg-row'>如是諸菩薩，　皆是佛化生，</div>
<div class='lg-row'>願樂聞正法，　世尊為說之。」</div>
</div><p>爾時，降伏一切障礙菩薩與諸菩薩摩訶薩等以是偈頌歎佛已畢，世尊憐愍聽許復座，俱於蓮華臺上而坐，隨其所應而從座起，偏袒右肩，右膝著蓮華臺，合掌向佛而白佛言：「世尊！我今欲問如來、應供、正遍知隨處少分，唯願世尊！如今所問憐愍答之。」</p>
<p>作是語已，佛告降伏一切障礙菩薩言：「大士但問，如來世尊常自聽許。隨意所問，如來當為分別答之。」</p>
<p>爾時，降伏一切障礙菩薩蒙佛聽許而白佛言：「世尊！菩薩摩訶薩云何具足檀那波羅蜜？云何具足尸羅波羅蜜？云何具足羼提波羅蜜？云何具足毘梨耶波羅蜜？云何具足禪那波羅蜜？云何具足般若波羅蜜？云何具足優和俱舍羅波羅蜜？云何具足波尼牢那波羅蜜？云何具足婆羅波羅蜜？云何具足闍那波羅蜜？世尊！云何菩薩摩訶薩與地平等？云何菩薩與水平等？云何菩薩與火平等？云何菩薩與風平等？云何菩薩與虛空平等？世尊！云何菩薩如月、如日？云何菩薩如師子王？世尊！云何菩薩善能調伏？云何菩薩世所知識？云何菩薩喻若蓮華？云何菩薩發增廣心？云何菩薩得清淨心？云何菩薩無疑惑心？云何菩薩意如大海？世尊！云何菩薩心解微細？云何菩薩辯才會理？云何菩薩辯才明了？云何菩薩辯才淨潔？云何菩薩辯才能悅一切眾生？云何菩薩入壞言語？世尊！云何菩薩利益說法？云何菩薩無不隨順？云何菩薩善了法界？云何菩薩行於空境？云何菩薩住於無相？云何菩薩遠離一切心願？云何菩薩以慈為身？云何菩薩以悲為身？云何菩薩恒歡喜住？云何菩薩住於捨中？云何菩薩神通遊戲？云何菩薩永離八難？云何菩薩不忘失菩提心？云何菩薩得宿命智？云何菩薩親近善知識？云何菩薩遠離惡知識？云何菩薩得如來法身？云何菩薩得金剛不壞身？云何菩薩作大薩泊主？云何菩薩作大導師？云何菩薩示道不顛倒？云何菩薩恒正憶念？云何菩薩著糞掃衣？云何菩薩受持三衣？云何菩薩行不低昂？云何菩薩如法乞食？云何菩薩唯一坐食？云何菩薩不再飲食？云何菩薩住阿蘭若？云何菩薩依止樹下？云何菩薩習坐露地？云何菩薩住尸陀林？云何菩薩宴坐不眠？云何菩薩隨宜敷座？云何菩薩攝心方法？云何菩薩用心與理相應？云何菩薩受持修多羅經？云何菩薩受持毘尼律？云何菩薩具足威儀法用舉止？云何菩薩無慳嫉心？云何菩薩於諸眾生生平等心？云何菩薩殷勤供養恭敬諸佛？云何菩薩斷除憍慢？云何菩薩心多清淨？世尊！云何菩薩了知世諦？云何菩薩通達第一義諦？云何菩薩善解十二因緣？云何菩薩於世間解？云何菩薩生淨佛剎？云何菩薩不受胎生染污？云何菩薩出離家居？云何菩薩壽命清淨？云何菩薩心無疲倦？云何菩薩行佛制法？云何菩薩姿顏悅豫、面無顰蹙？云何菩薩多聞具足？云何菩薩持正法？云何菩薩生法王子？云何菩薩釋、梵、護世諸天之所奉迎？云何菩薩了知眾生機性？云何菩薩成熟眾生？云何菩薩堪任正位？云何菩薩共住安樂？云何菩薩善行攝法？云何菩薩得身端正？云何菩薩為所依止？云何菩薩喻大藥樹王？云何菩薩福業相應？云何菩薩善能變化？世尊！云何菩薩速成阿耨多羅三藐三菩提？」</p>
</div>
<div class='div-pin'><a id='mulu3' /><a id='mulu4' />
<p class='h1'>大乘寶雲經十波羅蜜品第二</p><p>爾時，佛告降伏一切障礙菩薩摩訶薩言：「善哉，善哉。善男子！重復善哉。汝為利益一切眾生，亦為安樂一切世間，特為莊嚴人天大眾，是故汝今以如是義應問如來。善男子！諦聽諦聽，善思念之，我當為汝分別解說。」</p>
<p>「唯然，世尊！願樂欲聞。」</p>
<p>佛言：「善男子！菩薩摩訶薩具足十法修行檀波羅蜜。何等為十？一者、法施具足，二者、無畏施具足，三者、財施具足，四者、無反報施具足，五者、憐愍施具足，六者、不輕慢施具足，七者、殷重施具足，八者、供養施具足，九者、無所依施具足，十者、淨潔施具足。</p>
<p>「善男子！云何菩薩法施具足？善男子！菩薩無希望心受持正法，不為利養、不為知識、不為名聞種種因緣，但為欲滅一切眾生劇苦因緣，以無著心於諸眾生而為說法，一向平等、無二心故。如於國王、王子、朝臣、富貴之處而為說法，於旃陀羅及下賤人平等說法亦復如是——無二心故——何況於諸萬民都邑一切眾生？如是說法不生憍慢。善男子！是名菩薩法施具足。</p>
<p>「善男子！云何菩薩無畏施具足？善男子！菩薩自身捨棄一切刀仗，不令一切眾生怖畏，以所行法傳勸化他，於諸眾生生父母想、眷屬妻子想、善知識想。何以故？如佛所說：『生生世世流轉無始，無一眾生非是汝等昔時父母、眷屬、妻子、知識——乃至蠕動、一切眾生四生之類——是故，應施其無所畏，割肉飴之勿令怖畏，何況於大眾生？』善男子！如是，菩薩無畏施具足。</p>
<p>「善男子！云何菩薩財施具足？菩薩若見眾生心性弊惡、行不善業，即施財物，施財物竟，止其惡業、令修善行。復更思惟：『如來所說，菩薩行施即滅三種惡法：所謂嫉妬、慳惜、貪愛。是故，我等依如來教而行布施。』如是行施不生傲慢。善男子！如是，菩薩財施具足。</p>
<p>「善男子！云何菩薩不望報施具足？善男子！菩薩行施不為自身、不為眷屬、不為世俗往還因緣而行布施。是諸菩薩如法布施、性樂布施，以是因緣，菩薩無有求報恩心。善男子！如是，菩薩不望報施具足。</p>
<p>「善男子！云何憐愍布施具足？善男子！菩薩見諸困苦眾生，若飢、若渴、若裸、若袒、若披破弊，無救、無護、無歸依處、無所安身、福德微薄，見已則生憐愍殷勤之心：『為是眾生利益安樂，是故我應急行阿耨多羅三藐三菩提。是諸眾生困苦、無救、無護、無歸、無依，流轉生死遍於六道，受諸劇苦無暫休息。我當獨於一切眾生為尊、為師、為將、為上、為首、為導、為救、為護、為歸、為依。』以大憐愍逼切其心，以憐愍故攝受眾生，如是憐愍攝受無量無邊一切眾生，修是善根，不生憍慢。善男子！如是，菩薩憐愍布施具足。</p>
<p>「善男子！云何菩薩無憍慢施具足？善男子！菩薩行施非擲與施、不輕他施、不罵辱施、不前惱施、不恃富貴恍惚而施、不求名譽、不恃多聞。夫欲行施，殷重而施，前作恭敬，然後方自手施與之。善男子！如是，菩薩無憍慢施具足。</p>
<p>「善男子！云何菩薩殷重施具足？善男子！菩薩若見和上、師僧、可尊重者及諸同學，以身恭敬而心殷重合掌禮拜，奉迎送去，作和合意，於諸種種修行法事與善相應，常為朋友。善男子！如是，菩薩殷重施具足。</p>
<p>「善男子！云何菩薩供養施具足？善男子！菩薩若於佛前、於法前、僧前而設供養；若至如來塔廟之處，以諸香華而供養之，淨潔掃灑；若如來塔有破壞者即為治理。如是供養諸佛，復於所聽如來正法，讀誦、受持、書寫、演說、思惟其義、如法修行，以無顛倒故如是供養正法。以諸衣服、飲食、臥具、湯藥、種種資生，乃至冷暖湯水悉皆施給，如是供養僧眾。善男子！是名菩薩供養施具足。</p>
<p>「善男子！云何菩薩無所依施具足？善男子！菩薩行布施時不作是願：『以此善根令得生天，若次諸天、若生國王、朝臣、宰相、富貴之處。』善男子！如是，菩薩無所依施具足。</p>
<p>「善男子！云何菩薩淨潔施具足？</p>
<p>「善男子！菩薩如前所說，種種行施善觀察之，如是觀察布施過失、布施垢穢、布施障礙，悉令不生。善男子！如是，菩薩淨潔施具足。</p>
<p>「善男子！以是十法菩薩檀波羅蜜滿足。</p>
<p>「善男子！菩薩具於十法尸羅波羅蜜具足。何者為十？一者、護持波羅提木叉禁戒，二者、護持菩薩所應學戒，三者、遠離一切煩惱燒熱，四者、遠離不善思惟，五者、信業因果，六者、怖畏罪想，七者、慚愧觀察，八者、受持堅固，九者、無所依戒，十者、三輪淨戒。</p>
<p>「善男子！云何菩薩護持波羅提木叉戒？若修多羅、若於毘尼及諸經中，『善哉，如來所制禁戒在在處處我應當學、如法受持，不恃種姓、不著諸見、不規徒眾、不見人過、無下劣想、不著雜藝，於是戒律生殷重心，如法受持。』如是，菩薩守護波羅提木叉禁戒。</p>
<p>「善男子！云何菩薩守護菩薩所應學戒？善男子！菩薩作是思惟、反覆籌度：『非但受持波羅提木叉戒，我當證得阿耨多羅三藐三菩提。是故，處處經中凡是如來所說菩薩種種威儀，并於所制菩薩種種律儀，我應當學，如法受持。』何者菩薩修威儀戒？菩薩非處、非時不可說法，要知時節、善解國土，以軟美音方為說之。何以故？勿令眾生生不善心，將護彼意，自收六情，菩薩方得菩提行滿。何者律儀戒具足？所謂愛語、軟語、不渾雜住、樂住閑靜、顏貌和悅。如是，菩薩具威儀已，絓是如來所制諸法律儀，以殷重心悉皆受持。如是，菩薩守護菩薩所應學戒。</p>
<p>「善男子！云何菩薩遠離一切煩惱燒熱？善男子！菩薩若慾燒熱、若瞋燒熱、若癡燒熱，及諸無量一切煩惱火所燒熱，或復種種財貨資生因緣身心熾然，當修三種對治法門，仍速遠離三毒因緣。</p>
<p>「何者是慾對治？何者是婬欲因緣？修不淨觀是慾對治，一切女色是婬因緣。何者修不淨觀？所謂觀此身分，其中唯有毛、髮、爪、齒、皮膚、垢膩、淚、汗、涕、唾、大小便利、筋、肉、血、脈、腦、膜、肪、[月*冊]、骨、髓、膏、膿、心、肺、脾、腎、肝、膽、腸、胃、黃白涎癊、生熟二藏，不淨充滿。菩薩如是身分當善觀察三十六物，如是觀察復更思惟：『有諸嬰兒、凡夫，癡無曉了、少分善根，尚能觀察三十六物不生貪欲，何況有智、具大人相、厚種善根？』如是，菩薩修不淨觀。</p>
<p>「何者名為女色？所謂主家母村好能莊嚴色像、外形、姿態，三十六物假合醜穢以為形相惑諸凡愚。菩薩若眼見已而作是念：『如來常說一切境界如夢、如幻，皆是虛妄。何有智者於諸境界——如夢、幻等——而生貪欲？』作是觀察應速遠離，是名菩薩離欲因緣。</p>
<p>「何者瞋恚對治？何者瞋恚因緣？善男子！菩薩於諸眾生多生慈悲，凡是因緣能生瞋者皆悉遠離。如是，菩薩修瞋對治，離瞋因緣。菩薩作是觀已即得離癡；得離癡已不生惱熱，若被損辱、若失財物亦不生熱。如是，菩薩遠離一切煩惱燋熱。</p>
<p>「善男子！云何菩薩遠離不善思惟？善男子！菩薩獨無伴侶，住於空閑寂靜之處，發如是心：『我今安住無喧雜處、住清淨處，是故，得住如來法律、安樂清淨。有諸沙門剃除鬚髮、被壞色衣而行苦行，近惡知識、不善思惟，是故失於如來所說法律。』如是，菩薩遠離不善思惟。</p>
<p>「云何菩薩信業因果？菩薩作是思惟：『如佛所說：「沙門！夫作功德，應當至心持戒、修智，至到努力。何以故？至心造功德故，當受如意安樂果報。」』如是信故，即得遠離諸不善業，是名菩薩信業因果。</p>
<p>「善男子！云何菩薩怖畏罪想？菩薩於微細罪恒生怖畏，尚不故犯。何以故？如佛所說：『沙門！毒藥體性，若多、若少，俱能殺人；一切罪殃，若大、若小，俱令眾生墮三惡道——地獄、餓鬼、畜生——劇苦之中亦復如是。』思惟是已則生怖畏一切罪想，是名菩薩怖懼罪業。</p>
<p>「云何菩薩慚愧觀察？菩薩與四部眾及諸國民無不親狎，如是等人於菩薩邊而施金、銀、真珠、琉璃、璧玉種種寶物，而是菩薩獨不生貪；若塔廟物、若僧鬘物，付囑委之而不自用。何以故？如佛所說：『菩薩於己身分乍割其肉隨意用之，而不可以非捨施物而應得用。』如是，菩薩慚愧觀察。</p>
<p>「云何菩薩受持堅固？菩薩若魔眷屬及諸天神之所嬈亂，令生貪著一切財物及五欲樂，其心安住，不動、不搖亦不退轉。如是，菩薩受持堅固。</p>
<p>「云何菩薩無所依求戒？菩薩護持淨戒，作如是念：『不以此戒我當生天及諸天等、國王、帝主、諸大朝臣。』菩薩持戒為無所得故，如是，菩薩無所依戒。</p>
<p>「云何菩薩三輪淨戒？菩薩以身清淨、口、心清淨。何者菩薩身清淨戒？絓是一切身業不善，所謂殺生、偷盜、邪<span class='corr'>婬</span>等，皆悉遠離，是名菩薩身業清淨。何者菩薩口業清淨？絓是一切口業不善，所謂妄語、兩舌、惡口、罵詈、破散戲語，皆悉遠離，是名菩薩口業清淨。何者菩薩心業清淨？絓是心業一切不善，所謂貪欲、瞋恚、愚癡等，皆悉遠離，是名菩薩心業清淨。如是，名為三輪淨戒。</p>
<p>「善男子！是名菩薩摩訶薩尸羅波羅蜜清淨具足。</p>
<p>「善男子！菩薩具有十法，羼提波羅蜜具足。何等為十？一者、內忍具足，二者、外忍具足，三者、法忍具足，四者、佛印可忍具足，五者、無方所忍具足，六者、平等忍具足，七者、不見事忍具足，八者、不搖動忍具足，九者、慈悲忍具足，十者、成就誓願忍具足。</p>
<p>「善男子！云何菩薩內忍具足？內有憂悲、苦惱、愁毒、惆悵、憒悶，悉皆忍之，默然不熱，是名菩薩內忍具足。</p>
<p>「云何菩薩外忍具足？善男子！菩薩聞有惡口、罵詈、種種誹謗，及其父母、一切眷屬、和上師僧，乃至誹謗佛、法、僧寶，聞已不瞋、不惱、不入內懷，而堪忍之無怨恨心，是名菩薩外忍具足。</p>
<p>「云何菩薩法忍具足？菩薩摩訶薩於諸如來所說甚深經教斷諸疑惑，意趣難達諸佛境界，所謂諸法本來寂靜，不生、不滅，性自涅槃，聞如是法不恐、不怖、不驚、不畏，即便作是進退思惟：『頗有一人不聞如來如是甚深微妙正法得成阿耨多羅三藐三菩提耶？』以是因緣，應當至心受持、讀誦、觀察、修行如是正法，是名菩薩法忍具足。</p>
<p>「云何佛所印可忍具足？菩薩靡訶薩若生瞋恨，即當至心諦善思惟：『如此瞋者，何由而生？又何處滅？復誰所生？云何而生？藉何因生？』如是觀察，不見瞋因、不見生處、不見源由，以是因緣即便忍之，不生煩惱，是名菩薩佛所印可忍具足。</p>
<p>「云何無方所忍具足？菩薩非晝日忍、夜中不忍，非夜中忍、晝日不忍，非此國忍、彼國不忍，非彼國忍、此國不忍，非知識不忍、知識而忍，非不知識忍、知識不忍。菩薩不爾，於一切時、在在處處皆悉安耐一切能忍，是名菩薩無方所忍具足。</p>
<p>「云何菩薩平等忍具足？菩薩不但於其父母、尊長、妻子、一切眷屬等所而為堪忍、餘處不忍，菩薩不然。何以故？菩薩堪忍，無有親疎、不問尊卑及旃陀羅，以平等心而堪忍之，是名菩薩平等忍具足。</p>
<p>「云何菩薩不見事忍具足？菩薩不以事緣故忍、不為名聞故忍、不為世流布忍、不為慚愧故忍。菩薩在在處處常修忍辱，是名菩薩不見事忍具足。</p>
<p>「云何菩薩不擾動忍具足？菩薩瞋恚未發之前，為惡不生而暫忍辱，不名為忍；若遇惡境——或以手捲、若以刀仗、或打、或殺、或口罵辱——菩薩皆忍，是名菩薩不擾動忍具足。</p>
<p>「云何菩薩慈悲忍具足？菩薩若作國王、王子、朝臣、富貴，多饒財寶、得自在力，設被罵辱、毀呰、誹謗、種種輕欺悉皆堪忍，不瞋、不恨、不逞富貴，而作是念：『是等眾生我皆荷負、我所守護，是故不可於所守護增加瞋恚便棄捨之。』以是因緣，興大慈悲，能堪忍之，不生瞋恨，是名菩薩慈悲忍具足。</p>
<p>「云何菩薩誓願忍具足？菩薩摩訶薩應作是念：『我於如來、應供、正遍知前作師子吼：「我當修行阿耨多羅三藐三菩提，見諸眾生沈滯生死、沒深淤泥，我應拔濟令得度脫。」是故，我今不可以於所度之眾多生瞋忿、起怨憾心、不耐不忍。若我不忍，尚不自渡，何況渡人？』</p>
<p>「善男子！譬如醫王見諸盲人便作是念：『我今當為如是人等除其目中一切暗翳、種種障膜。』雖作是念而是醫師本自盲冥。善男子！於意云何？如是醫師能為眾生除眼翳不？」</p>
<p>對曰：「不也。世尊！」</p>
<p>佛言：「善男子！如是，菩薩於此無明生盲世界自無慧眼，云何能除世間無明？自眼翳障尚不能治，豈能治他？以是因緣，菩薩欲除一切眾生無明暝者，應前自除一切暗障後及於人。是故，菩薩應堪忍之，不生瞋恨。如是，菩薩自誓願忍具足。</p>
<p>「善男子！是名菩薩摩訶薩具足十法，忍波羅蜜滿足。</p>

<p class='juan'>大乘寶雲經卷第一</p></div>
</div><!-- end of div[@id='body'] -->
</body></html>