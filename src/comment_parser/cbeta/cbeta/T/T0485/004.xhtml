<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無所有菩薩經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />無所有菩薩經卷第四</p><p class="byline">隋天竺三藏闍那崛多等譯</p><p>爾時王舍城中，頻婆娑羅王而有一女，欲出遊時，頻婆娑羅王勅諸侍女其數一千：「汝等已為我女眷屬，共相圍遶於彼之處。王所飲食，汝等常食，汝等常飲。」</p>
<p>彼王舍城，多有婦女其數一千，聞此語已，種種瓔珞莊嚴自身。彼諸婦女，見是希有可喜諸花，身心喜悅不能自勝，欲取彼華遂不能取不能遠離，申手欲取，去華一尺而不能及，見彼諸華皆悉向於毘福羅山去而不住。</p>
<p>爾時，眾人及千婦女，及與頻婆羅王女，從王舍城次第而出。彼諸華等在眾人前微行而進，眾亦不知行與不行，彼諸人眾作如是念：「此華近手而不能取。」</p>
<p>時彼諸華一切皆上毘福羅山，彼諸男女亦上彼山。既上山已，見於如來、阿羅訶、三藐三佛陀，無量百千大眾圍遶而為說法。</p>
<p>爾時，二十八女姊妹，合掌佛前勸請世尊。時頻婆娑羅王女，及見彼等一切諸女，亦見彼等諸女姊妹勸請世尊。作如是言：「此諸婦女，何故合掌在世尊前？何所求請？欲求何願？」即聞空聲，而語之曰：「此等欲見無所有菩薩身，唯除佛身於三界中無能勝者。」彼等同聲咸作是言：「我等願見彼菩薩身。」說是語已，彼諸華等，即便在彼眾人手中，即以此華散如來上，作如是言：「唯願，世尊！示於我等無所有菩薩身。」</p>
<p>爾時，世尊告無所有菩薩言：「善男子！汝可示現圓滿自身，令多眾生見汝身已種菩提因，亦當如汝於多百千諸如來所當種善根。」</p>
<p>爾時，無所有菩薩即現其身。爾時，大地皆悉震動，安隱潤澤，無有眾生恐怖毛<span class='corr'>豎</span>，一切音樂不鼓自鳴，於虛空中雨眾天華，於一切處天香人香皆自然燒。</p>
<p>爾時，無所有菩薩示現如是具足色身。彼現身時，諸女人眾皆生愛樂，一一婦人皆作是念：「是無所有菩薩！唯與於我共相娛樂。」各現於前，亦復不知彼神通化，各稱其願，於毘福羅山叢林樹下。「我於此處歡喜受樂，我等未曾得聞如是諸妙音聲諸色香等，我等今者荷世尊恩。」彼諸女等各一樹下，七寶<span class='corr'>輦</span>輿一切果報，皆悉具足歡喜受樂，一切所須悉皆備足，不復更念歸還之想，彼等如是受歡喜樂七日七夜。</p>
<p>爾時，世尊為諸眾生更說法要：「若有不見彼菩薩身，皆由善根未得成熟，雖望欲見終不可得，莫知何事。」彼等見者過七日已，見彼菩薩身漸毀壞無有精光，受用果報皆沒不現唯見一樹，彼等菩薩漸漸不現亦無住處。彼即聞於空中聲言：「諸善男子！此是諸行真實體性，汝等不應起常有想，汝等可捨女人身想，應當願求丈<span class='corr'>夫</span>之身、無等等身、諸佛之身。汝等可發阿耨多羅三藐三菩提心受丈夫身。」</p>
<p>彼諸女人聞是聲已，於剎那時心住寂靜，見如來像具三十二大人之相。彼等見已，皆作是言：「願我當得如是妙身，無有染著無染著處，如此佛身寂靜無惱。」彼諸女人說是語時，彼諸女人悉轉女身得丈夫身，唯除往昔發願供養是無所有菩薩等者，乃至道場，然後我當轉於女身，以如是故不轉女身。所有轉身得男身者端正可憙，世間天人皆悉愛敬。</p>
<p>爾時，佛像忽然不現，唯見世尊釋迦牟尼。爾時，諸女得男身者而白佛言：「希有世尊！甚奇！甚特！乃有如是幻化戲者，昔未曾聞。諸凡夫等心意迷惑，未曾安定如壓油輪，彼不能住近善知識。世尊！若有親近於善知識供養承事，以善知識威神力故，我於今者轉離女身得五神通。</p>
<p>「世尊！我今憶念往昔多千佛所，與善知識同種善根自捨身命，為令我等生諸善根，復示彼等諸佛世尊，為說在家諸過患事，方便讚歎出家功德，諸勝妙事。我等已經爾許多時近善知識，從爾已來未曾復生諸惡趣中，我於過去未逢教師教示我故，恒常流轉人天馳逐受諸苦惱。</p>
<p>「世尊！我今假使能以恒河沙等諸世界中用滿七寶，或已自身具足滿已施善知識。雖作是事猶不能報善知識恩。所以者何？由是神力而令我等，當於世間而得作佛，開現成就我等佛剎，皆因此等善知識故，教示我等詣諸佛所種諸善根，教行種種疾利方便，教我等入深法行中。或出愛語，或示訶責，或言清涼，或說熱惱，或有逼迫，如是教示，一切樂具一切利養皆悉捨已，彼等眾生難得值遇，彼等<span class='corr'>眾</span>生未有所辯。若不得是善知識者，唯除如來，我等無有別善知識，如無所有菩薩摩訶薩者。」</p>
<p>爾時，無所有菩薩摩訶薩告諸女人轉男身者：「善男子等！我今非但獨為汝等作善知識，我亦為於一切眾生作善知識。善男子等！若有眾生能知無所有菩薩，為眾生作利益成就，彼等眾生更不承事諸餘師友，彼等眾生即忘飲食，不生疑退無有愛欲，而於我所晝夜親近。所以者何？我今教於一切眾生和合善根，令住一切世間出世具足事中，令入無量波羅蜜中，令入一切諸功德中，令住無濁無障淨處無顛倒處，不現一切諸有相中住無行處，樂修一切身心薰習具足法中。我已曾令無量眾生，住如是法善巧智中，我今實語無有異言，佛自證知，諸天世人而作證明。」</p>
<p>佛言：「善男子！如是如是，如汝所言。」爾時大眾，佛神力故即見東方，南西北方，有千諸佛。</p>
<p>爾時，世尊告諸大眾作如是言：「諸善男子！汝今見此諸佛已不？」</p>
<p>彼言：「世尊！我等皆見。」</p>
<p>佛復告言：「此等已令此善男子，成熟如是阿耨多羅三藐三菩提。」</p>
<p>彼等更復歡喜踊躍，作如是言：「世尊！我等今世現轉女身已得男身。世尊！是故我今深信此事，解知此事念持此事無有疑惑。世尊！我今已得入於佛大神通，漸次<span class='corr'>少</span>分，皆由於是無所有菩薩神通力故。願我當得諸佛神通皆悉開現，願當共此於諸佛所種諸善根，當得一切功德具足。」</p>
<p>爾時，彼諸菩薩摩訶薩，心作是念：「所有身者，五陰聚合不可得，以名字所說而有可聞。我等云何而能共彼種於善根？」</p>
<p>爾時，世尊知彼菩薩心之所念，告無所有菩薩摩訶薩言：「善男子！汝今應為此諸菩薩摩訶薩等說五陰聚和合身事，汝今應為此等菩薩顯示五陰和合之身，此等聞已當壞我見，更復當近於佛菩提。」</p>
<p>爾時，眾中有一菩薩名曰愛語，而白佛言：「世尊！今者見何事故，如來阿羅訶三藐三佛陀，自不解釋，而當勸彼無所有菩薩解釋？」</p>
<p>佛言：「善男子！此眾如是於無所有，長夜隨順流注歸向，是故我今勸此菩薩摩訶薩說。」</p>
<p>爾時，無所有菩薩白佛言：「世尊！我今欲說，如我所見，如佛色空，我色亦爾；如佛色，一切眾生色亦爾；如眾生色，一切樹林藥草色亦爾；如一切樹林藥草色，彼一切界和合聚色亦爾。所有空色及我色、如來色、一切眾生色、一切樹林藥草等色、一切界和合聚色，無有二相。無知無動無生，無等無有等等，無行無說，非法非非法，非法界非不法界所攝，非空非非空。眾生愚癡不知不覺，虛妄貪著慳悋嫉妬，不能拔出虛妄毒箭，於慳妬中忘失恩義，無明網覆遠善知識多有疑惑。於如此法不能聽受當作障礙，不能受持讀誦修行而有觸證。</p>
<p>「有諸菩薩智慧善巧，猶如虛空無所著者，於諸世間所有法中不得法想，況復餘想？彼等能入於此法行。諸少智者於無色中或作是想，悕望欲入此法行中，於無色中妄起行想，略說乃至受想行識中，如是作如色所作，如虛空識，我識亦爾；如彼識，如來識亦爾；如如來識，彼識一切眾生識亦爾；如一切眾生識，彼識一切樹林藥草識亦爾；如一切樹林藥草識，一切界和合識亦爾。其虛空識及以我識、如來識、一切眾生識、一切樹林藥草識、一切界和合識，無二相。不可知，不可分別，不生，無等等，無行，不可作名字，非法非非法，非法界非非法界所攝，非虛空非非虛空。眾生愚癡不覺不知，無智少智少聞，嫉妬慳貪或著，妬嫉結縛無明網覆，為惡知識之所攝者各自迷惑，欲聞是法而作障礙，不能受持讀誦修行而有解證。</p>
<p>「有諸菩薩善巧智慧無所住著，於一切法不得法想，何況餘想？彼等能於此行中行。諸小智等，於此法行所不能知。」說此五種色等平等出離諸行無有壞散無別法時，大地震動虛空雨華。</p>
<p>爾時，難調菩薩摩訶薩白佛言：「世尊！何因何緣大地震動虛空雨華？」</p>
<p>佛告難調菩薩摩訶薩言：「善男子！此是由彼說五陰空，無二無別，無有所住，無可言說，無有藏積，無有散壞，無有邊量，不樂顛倒。」</p>
<p>說是諸佛自在處時，有百千億那由他數諸天，皆得無生法忍。於此眾中，諸比丘、比丘尼、優婆塞、優婆夷五千人等，皆亦得於無生法忍，於未來世當得作佛，號曰不可說陰聚所生如來、應供、正遍知，當出於世，劫名無住，以此因緣大地震動而雨眾華。</p>
<p>爾時，女人得男身者皆共同聲，而說偈言：</p>

<div class="lg regular" style="margin-left:1em;"><div class='lg-row'>「虛妄非虛妄，　虛妄虛妄愛，</div>
<div class='lg-row'>如實知此等，　是故皆授記。</div>
<div class='lg-row'>我等知如是，　一切皆虛妄，</div>
<div class='lg-row'>今得丈夫身，　我等皆具足。</div>
<div class='lg-row'>我聞虛妄已，　知解不生疑，</div>
<div class='lg-row'>如是還虛妄，　實無有知說。</div>
<div class='lg-row'>無實無實中，　誘誑諸眾生，</div>
<div class='lg-row'>不知無實故，　無所有教說。</div>
<div class='lg-row'>於中無所減，　亦無有增益，</div>
<div class='lg-row'>於中無示現，　但以假名說。</div>
<div class='lg-row'>平等無危險，　說無有散處，</div>
<div class='lg-row'>既無有等等，　何況有勝者？</div>
<div class='lg-row'>其色似色形，　其色色色故，</div>
<div class='lg-row'>若知色虛妄，　無有可實者。</div>
<div class='lg-row'>受似於觸形，　以受故為受，</div>
<div class='lg-row'>知受虛妄已，　彼無有可實。</div>
<div class='lg-row'>想為欲想者，　其識以想現，</div>
<div class='lg-row'>知想虛妄已，　彼無真實處。</div>
<div class='lg-row'>諸行無自在，　假名示現行，</div>
<div class='lg-row'>知諸行虛妄，　彼無有真實。</div>
<div class='lg-row'>識以了知義，　是故示現識，</div>
<div class='lg-row'>若知識虛妄，　恒常如虛空。</div>
<div class='lg-row'>如是皆虛妄，　所有世憂愁，</div>
<div class='lg-row'>彼愚輩不知，　以住我見故。</div>
<div class='lg-row'>彼等無所安，　彼等無所遣，</div>
<div class='lg-row'>彼無有住處，　愚輩而不知。</div>
<div class='lg-row'>此法不易知，　寂滅句難解，</div>
<div class='lg-row'>住懈怠我想，　為惡作所覆，</div>
<div class='lg-row'>不見無所有，　不聞彼所說，</div>
<div class='lg-row'>無所可說處，　於中無所置。」</div>
</div><p>爾時，諸女轉男身者說此偈已，供養佛故五體投地，頂禮佛足。而說偈言：</p>

<div class="lg regular" style="margin-left:1em;"><div class='lg-row'>「南無最大力，　一切世無上，</div>
<div class='lg-row'>世尊有大恩，　其等無所著。」</div>
</div><p>說是偈已，禮敬世尊合掌而住。</p>
<p>爾時，世尊告長老阿難：「汝受持此無所有所問，我今說法，廣為人說光顯此法。阿難！汝為何等眾生當令聞此法本之者，彼等聞已能廣解義文句莊嚴，彼等皆當決定阿耨多羅三藐三菩提。若雖得聞而不解義，於後漸次亦當如是，解其義趣修行觸證，於多百千那由他數諸如來所種諸善根。所以者何？其無所有菩薩有如是願。」</p>
<p>爾時，眾中有諸女等住於大乘，而白佛言：「世尊！何用勸請阿難受持此法？所以者何？我今已受如此法本，習誦通利。世尊！我今聞此法本，於未來世當為他說，於阿僧祇百千那由他劫中光顯此法。」</p>
<p>爾時，眾中有百比丘、六百比丘尼，二百優婆塞、優婆夷，復有那由他數諸天子等，以諸雜華散世尊已，作如是言：「世尊！此修多羅而能照明一切諸法如實顯示。世尊！我今得聞此法本已，即能受持讀誦通利，猶如明鏡見其面像。如是，如是，我等受持此法本已。是故，世尊！我等於今及未來世，如此法本，於阿僧祇那由他劫，廣為人說光顯是行。當令證覺為諸眾生，令知我等如是利益。我住菩提，云何當作？為諸眾生一切利益具佛法故。世尊！我等不貪利養及名聞等，而受此法為眾生說，亦復不為己自身命，但為一切諸眾生等，欲與眾生諸樂具故，欲令近於諸佛法故，為於無量諸眾生等，除滅愛著諸煩惱故。」</p>
<p>佛言：「善哉！善哉！善男子等！汝今一切善說此法。」</p>
<p>爾時，海姊妹白佛言：「世尊！此無所有菩薩，不起亦不說如此等。善男子、善女人等！說此法本當光顯故。世尊！彼當受持正法，亦為一切過去未來現在諸佛所有法行，彼亦受持讀誦通利，亦教他人讀誦通利，若教令知。」</p>
<p>爾時，無所有菩薩摩訶薩，告海姊妹言：「過阿僧祇百千劫中，彼時有劫，名曰法寶開敷，於彼劫中滿足五百諸佛出世。時有一佛最初出世，名難降幢如來、應供、正遍知、明行足、善逝、世間解、無上士、調御丈夫、天人師、佛、世尊。於彼時中亦復多有眾生，住於煩惱濁中業障所覆，煩惱增上，貪欲恚癡諸惱增上，含毒所惱。善女人！</p>
<p>「爾時，彼難降幢佛如來、應供、正遍知，我於爾時亦如是問，彼佛如來亦如是解釋，如今世尊釋迦牟尼如來、應、正遍知之所解釋。善女人！如是次第五千諸佛，亦如是問如此法本，彼諸世尊亦復為我如是解說，如今世尊釋迦牟尼諸釋中王為我解說。善姊！汝今安意。善姊！我從今已於未來世，當於無量阿僧祇數諸佛世尊，亦當如是問此法本。所有如是諸佛剎中，亦有諸濁煩惱眾生，或有少者，或復倍多有煩惱者。」</p>
<p>爾時，無所有菩薩摩訶薩說此語時，於剎那頃，彼摩伽陀主頻婆娑羅王，有大勢力四兵圍遶次第漸行，尋彼諸女所行之處來詣佛所。到佛所已，頂禮佛足，却住一面。佛慰勞已，隨所敷具而就其坐，彼諸大眾亦皆而坐。</p>
<p>時，頻婆娑羅王白佛言：「世尊！我有少女與眾侍女，出遊園林久乃不還，後於園中求覓不得。又聞有說向世尊所，今於此眾我復不見。」</p>
<p>佛告大王：「今會當見。」</p>
<p>王言：「世尊！我今未見。」</p>
<p>佛言：「大王！汝今可問無所有菩薩，當示王處。」</p>
<p>王言：「世尊！其無所有菩薩。何者是也？」</p>
<p>於時，世尊告無所有菩薩言：「汝無所有！汝今應報頻婆娑羅王所問諸女行來之處，令此眾知。」</p>
<p>爾時，無所有菩薩以不現身，告頻婆娑羅王及大眾言：「大王當知，彼諸女等在此眾中。」</p>
<p>王言：「大士！我但聞聲不見汝形。」</p>
<p>菩薩告言：「大王！今者所有諸女聞我名已，一一婦女至於樹下，皆取我身隨意娛樂，<span class='corr'>取我</span>身已皆捨女身受丈夫身。彼等諸女既取我身，成丈夫身，我則無身。」</p>
<p>然，無所有菩薩告彼諸女丈夫身者言：「汝善男子！各各示現自身之德。」</p>
<p>爾時，諸女得男身者共集一處，具丈夫相端正可憙，作如是言：「我等今者捨於女身，已成如是丈夫之身。」</p>
<p>爾時，頻婆娑羅王及諸大眾生疑不信。</p>
<p>爾時，無所有菩薩復作是言：「大王！何故及諸人眾猶懷疑惑？王今於佛豈不可信？若可信者如來現前，王今宜問：『此善男子！如是所說有異不耶？』」</p>
<p>爾時，頻婆娑羅王白佛言：「世尊！如是，如是。如虛空聲所說以不？而不見身。」</p>
<p>爾時，佛告頻婆娑羅王言：「如是，如是。大王！皆悉如此菩薩所說。大王！今者宜信此語莫生疑惑。」</p>
<p>王聞是語，即起合掌三稱：「善哉！」白言：「世尊！是誰神力？為是菩薩無所有力？為當是佛威神之力？」</p>
<p>佛告王言：「大王！當知此是諸女往昔願力。彼於往昔於多千佛，教此諸女種諸善根發菩提心，諸佛法中而得成就，故今我所得滿其願。大王！有諸女人於未來世，亦更教化無量諸女得轉女身。」</p>
<p>爾時，佛告無所有菩薩言：「善男子！汝今可為於此眾人，令此諸女各復本身？」</p>
<p>爾時，無所有菩薩作如是言：「如我實說，我於無量無邊婦女，令轉女身得丈夫身，皆是實故。此等眾生還復女身！」說是語時，多有婦女於彼丈夫前有如是形，有如是色如是行住，還復如先所向來者，彼等各各相共言說如前無異。</p>
<p>彼時，諸女及頻婆娑羅王等生希有心：「云何諸女已轉女身，今已還復女人身耶？此諸女人為是實身為當化起？」</p>
<p>佛言：「大王！此等婦女非實非化。所以者何？大王！此善男子於往昔時有如是願。若諸婦人見我身者，彼見我身即發是願求轉女身，彼諸婦人所有夫主，更取餘婦還復如是，不增不減如前婦身，可愛端正不相離別。」</p>
<p>爾時，頻婆娑羅王而白佛言：「希有世尊！諸菩薩摩訶薩等，能有如是神通善根。世尊！一切諸法不可思議，眾生果報不可思議，得禪定者定之境界不可思議。」</p>
<p>佛言：「如是，如是。大王！如是，如是。大王！此有三種不可思議。何者為三？業幻量幻<span class='note-inline'>(梵本少一句)</span>。此善男子已覺諸幻已證已觸。此善男子即是幻師，是故此等不可取量。」</p>
<p>爾時，世尊令彼大眾以無所有和合法義，教化言說令得歡喜，令得威神增長教化，令歡喜已，勸言：「汝等！各自知時還其所至。」</p>
<p>時諸人眾各還本處。其去未久，有一菩薩名曰生疑，而白佛言：「世尊！其無所有菩薩，能為此等眾生，以神通化還令如舊，而不令彼諸眾生等有愛別離。世尊！此等當作何等利益？」</p>
<p>佛告生疑菩薩言：「善男子！此諸人等所在之處，共此諸女曾轉根者，語言飲食共相娛樂遊行戲樂，種種諸事種種方便，於彼時處令此眾人，於菩提中令得發心近佛法中。何以故？善男子！此無所有菩薩，已於往昔諸如來所，以一切樂具供養尊重，種諸善根皆已具足，發如是願，是故滿願滿分別意。此善男子如是教化成熟眾生，教令入於義文字中，所有法體無生之處，無成就處令入令覺，如是教中不令有失，令得成就於佛法故。</p>
<p>「善男子！此無所有菩薩教化眾生，於彼中者無一眾生當向惡趣，無一眾生於所教師過去佛土而不中生。善男子！彼諸眾生還當如是成就菩提，亦如今者無所有菩薩所成就者。」</p>
<p>爾時，生疑菩薩從佛世尊聞善說已，除諸疑惑，而說偈言：</p>

<div class="lg regular" style="margin-left:1em;"><div class='lg-row'>「眾生聞以得，　於中方便學，</div>
<div class='lg-row'>如是健修習，　名無所有者。</div>
<div class='lg-row'>純直心柔和，　軟意無嫉妬，</div>
<div class='lg-row'>亦無有怯弱，　名無所有者。</div>
<div class='lg-row'>多文字和合，　復說如是義，</div>
<div class='lg-row'>所有無可見，　亦當無所觸。</div>
<div class='lg-row'>無二不可取，　無餘不可見，</div>
<div class='lg-row'>不可說而說，　法教無有比。」</div>
</div><p>爾時，闍那那修多女告生疑菩薩言：「善男子！汝承誰力能說此偈？」</p>
<p>彼即答言：「我身如是，知無所有菩薩身中從出是聲。善姊當知，今此偈聲非我身出。」</p>
<p>爾時，闍那那修多女而白佛言：「希有世尊！是無所有菩薩，乃至能得不思議法，皆已具足，能以種種方便開示，彼無所有之處說法。」</p>
<p>佛告彼言：「如是，如是。善女人！如汝所說。」</p>
<p>爾時，兩時無有出生菩薩而白佛言：「世尊！我能辯說無所有所問修多羅。」</p>
<p>佛言：「兩時無有出生菩薩！汝今為辯說諸菩薩摩訶薩境界廣境界，無礙無可得，無邊無畔際，發起多聞與利益故。以善巧智，如諸菩薩摩訶薩，為自境界增長，無著無可得處，無邊無畔際處。諸多聞利益，欲於善巧方便法中，教令建立開現處故，當速成就菩提道故。」</p>
<p>爾時，兩時無有出生菩薩摩訶薩，而說偈言：</p>

<div class="lg regular" style="margin-left:1em;"><div class='lg-row'>「善說此經已，　正念入禪定，</div>
<div class='lg-row'>當覺一切法，　顯示此經典。</div>
<div class='lg-row'>令覺一切義，　及如文字等，</div>
<div class='lg-row'>所有修多羅，　諸佛之所說。</div>
<div class='lg-row'>顯現一切義，　彼此皆相見，</div>
<div class='lg-row'>無量不思議。　皆經善說處。</div>
<div class='lg-row'>此經法知已，　莊嚴義文字，</div>
<div class='lg-row'>諸法無缺少，　一切不思議。</div>
<div class='lg-row'>陰界諸入等，　當得方便智，</div>
<div class='lg-row'>隨順十二緣，　一切聲一聲，</div>
<div class='lg-row'>一聲一切聲，　諸聲等和合。</div>
<div class='lg-row'>於此經覺悟，　所有諸心者，</div>
<div class='lg-row'>眾生所思覺，　計我所思者，</div>
<div class='lg-row'>一切心所因，　一切皆能知，</div>
<div class='lg-row'>是等諸思覺，　彼無有思處。</div>
<div class='lg-row'>於此經覺悟，　亦無有思者，</div>
<div class='lg-row'>於自及與他，　一切悉能知。</div>
<div class='lg-row'>如心所轉行，　照諸法如鏡，</div>
<div class='lg-row'>說此修多羅，　於彼此等見。</div>
<div class='lg-row'>彼等還覺此，　一切非為一，</div>
<div class='lg-row'>不見別多說，　一切文句離。</div>
<div class='lg-row'>若見於此經，　彼為眾生說，</div>
<div class='lg-row'>眾生非此彼，　令彼眾生脫，</div>
<div class='lg-row'>住著不動處，　知一切虛妄。</div>
<div class='lg-row'>以虛妄為說，　既知虛妄已，</div>
<div class='lg-row'>不著虛妄中，　無有所生道。</div>
<div class='lg-row'>諸佛見一切，　於此無不覺。</div>
<div class='lg-row'>能覺此經者，　一切功業處，</div>
<div class='lg-row'>呪術醫方智，　及時智所生，</div>
<div class='lg-row'>皆此經覺悟。　一切一切智，</div>
<div class='lg-row'>所有不可數，　彼一切次第，</div>
<div class='lg-row'>於此經悉知。　一切見捨已，</div>
<div class='lg-row'>眾生所迷惑，　若知於此經，</div>
<div class='lg-row'>不著彼名字。　眾生著令脫，</div>
<div class='lg-row'>彼相所覆者，　此經威力故，</div>
<div class='lg-row'>於中得實證。　若學此經者，</div>
<div class='lg-row'>彼得一切報，　天上及人中，</div>
<div class='lg-row'>一切功德具。　此是教師法，</div>
<div class='lg-row'>此即是父母，　和上阿闍梨，</div>
<div class='lg-row'>亦是善知識。　此知足少欲，</div>
<div class='lg-row'>具足諸頭陀，　此所修資財，</div>
<div class='lg-row'>皆為彼當作。　若有大眾生，</div>
<div class='lg-row'>欲說多種法，　應當學此經，</div>
<div class='lg-row'>學一切法處。　若有大眾生，</div>
<div class='lg-row'>欲說多種法，　彼應學此經。</div>
<div class='lg-row'>一切法持處，　生處皆當得，</div>
<div class='lg-row'>少病長壽命，　常得諸禪定。</div>
<div class='lg-row'>隨順此經已，　身常受安樂，</div>
<div class='lg-row'>心亦得常樂。　若能證此經，</div>
<div class='lg-row'>口業悉具足，　如是差別法，</div>
<div class='lg-row'>彼當得隨順。　若能證此經，</div>
<div class='lg-row'>即總持諸經，　若能如是證，</div>
<div class='lg-row'>如此經中說。　彼等皆知經，</div>
<div class='lg-row'>諸佛有所說，　所有諸文字，</div>
<div class='lg-row'>所說諸法者。　若聞於此經，</div>
<div class='lg-row'>則離於文字，　諸法離文字，</div>
<div class='lg-row'>以文字說法，　文字非是法，</div>
<div class='lg-row'>文字非非法。　彼等於此經，</div>
<div class='lg-row'>住於菩提中，　彼等於此求，</div>
<div class='lg-row'>世間最名聞。」</div>
</div><p>爾時，兩時無有出生菩薩說此偈已，頂禮世尊右遶三匝，即於佛前沒而不現。</p>
<p>爾時，眾中有一菩薩名無所續，而白佛言：「世尊！此兩時無有出生菩薩，從何而來？」</p>
<p>佛言：「從如所來，還如是去。」</p>
<p>彼菩薩言：「世尊！彼云何來？復云何去？」</p>
<p>佛言：「如影幻夢焰響虛空，及與空無相無願無作，離欲寂滅無實無像，如是等聚分別遣來。汝今語我生於一切，一切眾生，一切菩薩，一切諸佛，亦如影幻夢陽焰響虛空，及空無相無願無作，離欲寂滅涅槃無實。彼等所有一切果報，及彼名字，彼等皆是我等所為，彼等及我，一切非一非二，非多非少，亦非有物，不可聞，不共具足，無有能見者，無能知者，無能聞者。是故，汝等！從我等聽，信解思惟歡喜稱善，彼等無量阿僧祇數，行無實已皆不可得，汝等亦不可得，汝等莫以虛妄誹謗我等，莫毀呰我。我等既無，有物無相，無有處所，為他何假須說寧不說勝。若有說者，彼還是如彼，此還是如此，如是遣如遣，如是說已如是來。」</p>
<p>爾時，大眾得聞如是句義已，無色心，無出入息，無物染著，彼等於世尊所，一切樂具皆悉遍滿。彼等得本念已，作如是言：「此是本性體真實，無所有，無可證，無所識，如是知已，無知故。如是，如是！彼從何處有？不可作名字。」</p>
<p>爾時，於上虛空，有無價寶遍滿其間，有菩薩名滅及無出生菩薩，白佛言：「世尊！是何瑞相，此無價寶遍滿虛空？」</p>
<p>佛言：「善男子等！有若干菩薩等，聞此無所可證法門得出離已，皆悉已得無生法忍，故現此相。」</p>
<p>爾時，彼諸一切大眾皆白佛言：「希有世尊！善巧能學巧方便智，為欲解脫諸眾生故。世尊！乃能知此一切無動空無所有，無有眾生本性寂靜。然今如來為諸眾生，辯說諸法一切如影，而能勤勞教化眾生。」</p>
<p>佛言：「如是，如是。諸善男子！如汝所說。諸善男子！若無辯說，云何能知影像、幻夢、陽焰、響聲及與虛空無相、無願無作離欲涅槃之法？而為虛妄影像等法？」</p>
<p>爾時，以佛威神力故，於上虛空聞如是聲：「世尊！何者是彼影形為影？世尊！何者是彼乃至虛妄而為影形？世尊！此一切莊嚴已具足，法本不假莊嚴。世尊！譬如畫師若畫弟子，善學伎能畫如來像，具足眾相無所缺少。更有金巧師，取最勝金作其金鬘而著頂上，然彼形像倍更端正，為一切眾瞻之無厭。世尊！如是，如是。如此法本，具足諸相瞻之無厭。世尊今者更倍莊嚴。」</p>
<p>說是語已，時佛告彼虛空聲言：「譬如巧學幻化之師若幻弟子，善於幻化，幻作男女端正可喜，諸根具足皆共和合，而生子息為作名字。影像幻夢陽焰響聲，太虛空等不自在也。無相無願無作離欲寂滅涅槃，彼虛妄等增長成就。所有作事入深山谷，多有人眾各發大聲，呼諸影像乃至虛空。彼出聲已沒而不現，於彼空谷無所染著，彼時眾人求是聲處了不可得。如是一切諸煩惱等，如實求之亦不可得，如彼陽焰動搖似水而不可飲，如是響聲陽焰無形像。」</p>
<p>爾時眾中未證法者，聞此說已皆得證法。有二十億那由他等諸天及人，皆悉得於一切法中無所染著。</p>
<p>爾時，虛空還復出聲，諸天人眾皆悉見聞：「此唯名字所謂影等，乃至虛妄影像等也。影像幻化其有所問，如來解釋於先作證。」有二十億諸天人等，聞此法已，皆得決定住於阿耨多羅三藐三菩提中，當為成熟諸眾生故而為之友。</p>
<p>爾時，聞持菩薩白佛言：「世尊！當何名此法本？我等云何受持？」</p>
<p>佛言：「此法本名『諸罪無相無捨』，如是受持；『如來自在』，如是名持；『無所有菩薩所問』，如是名持；『說佛大神通』，如是名持；『惡心難調怨讐悔過』，如是名持；『無所有法可示現者』，如是名持；『非不見一切諸法』，如是名持。」</p>
<p>佛說此經時，其無所有菩薩，及難調怨讐、聞持菩薩，及彼大眾、天、人、阿修羅、乾闥婆等，聞佛所說，歡喜奉行。</p>

<p class='juan'>無所有菩薩經卷第四</p></div>
</div><!-- end of div[@id='body'] -->
</body></html>