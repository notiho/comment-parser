<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無所有菩薩經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 485
<p class='juan'><a id='mulu1' />無所有菩薩經卷第一</p><p class="byline">隋天竺三藏闍那崛多等譯</p>
<div class='div-jing'><p>如是我聞：</p>
<p>一時，婆伽婆住王舍城毘富羅山中，與大比丘眾滿足百千人俱。復有百千諸菩薩眾，及比丘尼、諸優婆塞及優婆夷、天、龍、夜叉、乾闥婆、緊那羅、摩睺羅、伽迦樓羅等。復有欲界諸天子、色界淨居諸天子等，圍遶在前而為說法。</p>
<p>爾時，眾中有一菩薩，名無所有，在彼會坐。然彼眾中有諸菩薩，心懷疑惑，悔作惡者、住顛倒者、有業障者、有法障者，及諸眾生為障所障不能問佛。</p>
<p>然彼欲為彼等眾生淨業障故，欲問世尊：「觀此諸眾，多有菩薩欲悔先惡，而心焦惱不能聽法。復見菩薩，心不悔惱能一心聽，觀彼心行多有苦惱，多有憂患多有穢雜，多生老死憂悲苦惱，多怨憎會多愛別離，當欲成就阿耨多羅三藐三菩提，而為如是等無量纏縛。云何當於阿僧祇劫行菩薩行？既自有縛，云何當能解眾生縛？」爾時，無所有菩薩如是念已，即自思惟：「若世尊教聽我請問，為於此眾一切眾生，作惡疑悔令遠離故。」</p>
<p>爾時，世尊知無所有菩薩摩訶薩并及彼等諸菩薩眾心所念已，告無所有菩薩摩訶薩言：「汝無所有！我亦不為諸菩薩說有染有著有縛有繫有犯犯處。所以者何？一切著處，一切染處，一切縛處，一切障處，一切犯處，欲令超越遠離諸相，行不和合，諸法不雜，不可得故，證阿耨多羅三藐三菩提。如是一切諸法不縛，諸法不染，諸法不著，不繫不障，不犯不得，是故當成一切種智。善男子！有一切智發心之處不得眾生，於彼處中無法可縛可染可著可繫可障可犯可得可知處所，汝無所有！汝應當為諸菩薩問。如諸菩薩摩訶薩等不倦不污無著無縛無障虛空，離虛空想無有障礙，於阿耨多羅三藐三菩提速成就故，於一切處當為開顯。」</p>
<p>爾時，無所有菩薩既為如來教請加持，及己智力於多佛所種善根故，能於般若波羅蜜中無有疑惑，隱身不現而無所著。欲為攝化諸菩薩故，而復欲顯諸福德故，復為著心諸眾生等，為取著覆行在於相，遠善知識為惡知識之所攝取諸菩薩輩，知一切法皆不可得，欲令無著、欲令覺故，即以無量種種名花，或水陸生或金銀花，普散佛上。以精誠意歡喜勝妙無有缺減，令諸眾生生歡喜故，讚歎世尊。以偈問曰：</p>

<div class="lg regular" style="margin-left:1em;"><div class='lg-row'>「菩薩遊何處？　何者是父母？</div>
<div class='lg-row'>住止於何處？　何等為眷屬？」</div>
</div><p>爾時，世尊即以偈頌報彼無所有菩薩言：</p>

<div class="lg regular" style="margin-left:1em;"><div class='lg-row'>「勇猛空遊處，　般若母佛父，</div>
<div class='lg-row'>佛塔為住處，　諸菩薩眷屬，</div>
<div class='lg-row'>遊六波羅蜜，　菩提心父母，</div>
<div class='lg-row'>三昧為住處，　諸福為眷屬。」</div>
</div><p>爾時，無所有菩薩從佛世尊聞此偈已，歡喜隨順。復以偈頌問世尊曰：</p>

<div class="lg regular" style="margin-left:1em;"><div class='lg-row'>「善能說此言，　一切智無礙，</div>
<div class='lg-row'>隨喜於此言，　復問人中上。</div>
<div class='lg-row'>以何為因緣？　用何方便智？</div>
<div class='lg-row'>觸證於何法？　當覺知云何？」</div>
</div><p>爾時，世尊以偈報彼無所有菩薩言：</p>

<div class="lg regular" style="margin-left:1em;"><div class='lg-row'>「勇猛菩提緣，　方便攝眾生，</div>
<div class='lg-row'>證諸法空已，　智者覺菩提。」</div>
</div><p>爾時，無所有菩薩聞此偈已，歡喜隨順，以偈稱讚。而復問曰：</p>

<div class="lg regular" style="margin-left:1em;"><div class='lg-row'>「善能說此言，　一切智無礙，</div>
<div class='lg-row'>隨喜於此言，　復問人中上。</div>
<div class='lg-row'>何故不墮惡？　大熾可畏處，</div>
<div class='lg-row'>捨一切惡處，　速至於善處。」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「不造一切罪，　是故捨惡處；</div>
<div class='lg-row'>恒常為法行，　是故至善處。」</div>
</div><p>爾時，無所有菩薩聞此偈已，隨喜稱讚。而復問曰：</p>

<div class="lg regular" style="margin-left:1em;"><div class='lg-row'>「善說此語言，　一切智無礙，</div>
<div class='lg-row'>隨喜於此言，　復問人中上。</div>
<div class='lg-row'>云何彼多罪，　無智處造作，</div>
<div class='lg-row'>一切能速滅，　盡滅無遺餘？」</div>
</div><p>爾時，世尊復以偈頌報彼無所有菩薩言：</p>

<div class="lg regular" style="margin-left:1em;"><div class='lg-row'>「眾生求解脫，　此等願菩提，</div>
<div class='lg-row'>菩提不得故，　諸罪皆滅盡。」</div>
</div><p>爾時，無所有菩薩聞此偈已，隨順歡喜。復以偈頌而復問曰：</p>

<div class="lg regular" style="margin-left:1em;"><div class='lg-row'>「善能說此言，　一切智無礙，</div>
<div class='lg-row'>隨喜於此言，　復問人中上。</div>
<div class='lg-row'>云何諸愛著，　流轉煩惱苦，</div>
<div class='lg-row'>成就菩提時，　皆盡無有餘？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「常樂我淨處，　顛倒取虛空，</div>
<div class='lg-row'>如實真覺已，　渴愛皆當盡。</div>
<div class='lg-row'>無我慢渴愛，　取等如虛空，</div>
<div class='lg-row'>不住於內外，　彼等無得處。」</div>
</div><p>爾時，無所有菩薩隨喜此偈，而復稱讚。以偈問曰：</p>

<div class="lg regular" style="margin-left:1em;"><div class='lg-row'>「善能說此言，　一切智無礙，</div>
<div class='lg-row'>隨喜於此言，　復問人中上。</div>
<div class='lg-row'>當作何業已，　彼種子云何？</div>
<div class='lg-row'>彼等多有財，　恒常無有盡，</div>
<div class='lg-row'>復能施一切，　捨施無慳悋，</div>
<div class='lg-row'>身肉財頭等，　彼皆悉能捨。」</div>
</div><p>爾時，世尊聞此問已，為無所有而為解釋，復說偈言：</p>

<div class="lg regular" style="margin-left:1em;"><div class='lg-row'>「恒常於三寶，　供養不疲倦，</div>
<div class='lg-row'>若復斷世間，　彼智者供養，</div>
<div class='lg-row'>所發菩提心，　為樂眾生故。</div>
<div class='lg-row'>彼荷擔菩提，　為他說受用，</div>
<div class='lg-row'>一切一切智，　為與眾生說，</div>
<div class='lg-row'>是故彼有財，　一切時無盡。</div>
<div class='lg-row'>作如是業已，　種如是子已，</div>
<div class='lg-row'>一切所生處，　福饒多有財。</div>
<div class='lg-row'>若麁若細食，　飲已淨如法，</div>
<div class='lg-row'>若得新衣服，　先他後自著，</div>
<div class='lg-row'>是故生生中，　一切具足勝，</div>
<div class='lg-row'>不加用功力，　而得無盡財。</div>
<div class='lg-row'>是故一切施，　捨施無慳悋，</div>
<div class='lg-row'>身肉及與頭，　彼等無不施。」</div>
</div><p>爾時，無所有菩薩聞此偈已，隨喜稱歎。復以偈問：</p>

<div class="lg regular" style="margin-left:0em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何離熱惱，　身口及與意？</div>
<div class='lg-row'>云何有上色，　無垢最清淨？」</div>
</div><p>爾時，世尊復為敷演而說偈言：</p>

<div class="lg regular" style="margin-left:0em;"><div class='lg-row'>「受齋戒無闕，　常說空無缺，</div>
<div class='lg-row'>知一切皆空，　忍諸打罵辱，</div>
<div class='lg-row'>身口及與意，　是故無熱惱，</div>
<div class='lg-row'>當得最上色，　一切眾生愛。」</div>
<div class='lg-row'>「略說一切善語中，　一切諸問解釋中，</div>
<div class='lg-row'>彼等云何堅精進？　於一切處不違背，</div>
<div class='lg-row'>彼云何得有諸乘？　若在世間及出世。」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「作事不怯弱，　分別心行中，</div>
<div class='lg-row'>故精進及智，　所生中常有。」</div>
</div><p>爾時，無所有菩薩，復以偈頌，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>彼云何有智，　世間中決定？</div>
<div class='lg-row'>彼云何有力，　眾生無能伏？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「常問諸佛法，　不誹謗諸法，</div>
<div class='lg-row'>求諸巧方便，　故彼有上智。</div>
<div class='lg-row'>五種味常施，　施眾生無畏，</div>
<div class='lg-row'>是故彼有力，　眾生無能伏。」</div>
</div><p>爾時，無所有菩薩以偈問曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>彼云何勝色，　於世間最上？</div>
<div class='lg-row'>云何得長壽，　多百億數歲？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「若聞虛實過，　不傳向他說，</div>
<div class='lg-row'>常讚歎三寶，　名聞至十方，</div>
<div class='lg-row'>不惱諸眾生，　不隨喜殺者，</div>
<div class='lg-row'>是故得長壽，　多百億數歲。」</div>
</div><p>爾時，無所有菩薩復以偈問於世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何得梵音，　迦陵頻伽聲？</div>
<div class='lg-row'>若有得聞者，　聞已得歡喜。」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「說法時讚歎，　無復毀訾言，</div>
<div class='lg-row'>不破壞和合，　是故得上音。</div>
<div class='lg-row'>護四種口過，　常說利益言，</div>
<div class='lg-row'>自過能發露，　是故得上音。</div>
<div class='lg-row'>螺鼓等音聲，　和合眾伎樂，</div>
<div class='lg-row'>供養諸佛已，　是故得上音。」</div>
</div><p>爾時，無所有菩薩以偈問曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何彼身腹，　而得於平正，</div>
<div class='lg-row'>所有諸眷屬，　而得相隨順？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「毒藥及非藥，　不與不教他，</div>
<div class='lg-row'>應病施湯藥，　是故腹平正；</div>
<div class='lg-row'>善友及怨讎，　平等於光明，</div>
<div class='lg-row'>於彼等心已，　是故腹平正；</div>
<div class='lg-row'>所有眾生界，　無有數量者，</div>
<div class='lg-row'>愛念如自身，　是故腹平正；</div>
<div class='lg-row'>父母於一子，　常起憐愍意，</div>
<div class='lg-row'>於眾生如是，　故得腹平正。</div>
<div class='lg-row'>菩薩及父母，　供養不疲倦，</div>
<div class='lg-row'>是故彼眷屬，　常順如自身。</div>
<div class='lg-row'>世尊諸長宿，　及有尊上者，</div>
<div class='lg-row'>若承事彼等，　調柔心謙下，</div>
<div class='lg-row'>是故彼眷屬，　隨順如自身。</div>
<div class='lg-row'>彼無有分別，　一切平等心，</div>
<div class='lg-row'>以四攝攝他，　能攝多眾生，</div>
<div class='lg-row'>是故彼眷屬，　當得如自身。</div>
<div class='lg-row'>教行諸善利，　於不思眾生，</div>
<div class='lg-row'>是故彼眷屬，　隨順如自身。</div>
<div class='lg-row'>和合菩提心，　於不思眾生，</div>
<div class='lg-row'>是故彼眷屬，　隨順如自身。</div>
<div class='lg-row'>彼等無不捨，　於諸眾生所，</div>
<div class='lg-row'>故彼眷屬等，　隨順如自身。</div>
<div class='lg-row'>於諸眾生等，　當共同一事，</div>
<div class='lg-row'>是故諸眾生，　常共為眷屬。</div>
<div class='lg-row'>己所有愛物，　能以施於他，</div>
<div class='lg-row'>不念失分別，　是故多眷屬。」</div>
</div><p>爾時，無所有復以偈頌問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何彼念淨，　當有趣無邊？</div>
<div class='lg-row'>云何彼樂法，　亦不離正法？」</div>
</div><p>爾時，世尊以偈報曰：</p>

<div class="lg regular" style="margin-left:1em;"><div class='lg-row'>「樂法者為說，　失法者令念，</div>
<div class='lg-row'>不惱於眾生，　故彼正念行。」</div>
</div><p>爾時，無所有菩薩復以偈，問於世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何聞法已，　常無有疑惑？</div>
<div class='lg-row'>若得五通已，　云何當不失？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「令眾生無惑，　最上佛法中，</div>
<div class='lg-row'>彼等聞無疑，　當得不失通。」</div>
</div><p>爾時，無所有菩薩復以偈頌，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>云何諸菩薩，　常在諸佛前，</div>
<div class='lg-row'>貪瞋一切種，　亦不能降伏？</div>
<div class='lg-row'>云何生煩惱？　依何而對治，</div>
<div class='lg-row'>復能有慚愧，　生已能寂靜？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「恒常念諸佛，　亦無有所念，</div>
<div class='lg-row'>不得於眾生，　彼等言菩提，</div>
<div class='lg-row'>是故名菩薩，　恒常在佛前。</div>
<div class='lg-row'>亦不壞煩惱，　亦不離諸佛，</div>
<div class='lg-row'>猶如智慧人，　仰觀上虛空，</div>
<div class='lg-row'>於中無身心，　彼無有別處，</div>
<div class='lg-row'>何時彼智人，　觀看上虛空？</div>
<div class='lg-row'>彼時無餘念，　若身若心中。</div>
<div class='lg-row'>如是護菩提，　彼於諸佛所，</div>
<div class='lg-row'>不動身心等，　亦不遠諸佛，</div>
<div class='lg-row'>無物妄分別，　發起欲等患，</div>
<div class='lg-row'>無物不分別，　是故不可破。</div>
<div class='lg-row'>有念現前生，　無念故無障，</div>
<div class='lg-row'>捨已無實故，　覺已此等捨。」</div>
</div><p>爾時，無所有菩薩復以偈頌，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣當化生，　菩薩常有樂，</div>
<div class='lg-row'>諸佛說法時，　生諸蓮花中？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「所有諸功德，　生死中有樂，</div>
<div class='lg-row'>眾生於中生，　教諸佛法中，</div>
<div class='lg-row'>所有波羅蜜，　於中一切教，</div>
<div class='lg-row'>世間及出世，　令覺一切法。</div>
<div class='lg-row'>一切諸法相，　無相無持者，</div>
<div class='lg-row'>諸法如是住，　於中教眾生。</div>
<div class='lg-row'>於空及無相，　無生中亦然，</div>
<div class='lg-row'>世間無行處，　於中教眾生。</div>
<div class='lg-row'>是故彼化生，　菩薩常有樂，</div>
<div class='lg-row'>諸佛說法時，　生諸蓮花中。</div>
<div class='lg-row'>如是修功德，　菩薩不毀者，</div>
<div class='lg-row'>彼等不為難，　諸樂不思議。</div>
<div class='lg-row'>修是功德已，　無能毀菩薩，</div>
<div class='lg-row'>諸法中巧智，　彼無所不知。</div>
<div class='lg-row'>於諸法自在，　決定見無疑，</div>
<div class='lg-row'>為於眾生說，　攝取眾生故。」</div>
</div><p>爾時，無所有菩薩聞此偈已，隨喜此言，稱歎世尊，以偈問曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣婦人見，　變身為丈夫，</div>
<div class='lg-row'>端正人憙見，　眾生皆愛樂？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「所有婦人念，　婦人攀緣處，</div>
<div class='lg-row'>婦人歌詠聲，　於彼不共住。</div>
<div class='lg-row'>皆不憙見聞，　不觸如毒器，</div>
<div class='lg-row'>遠離如毒蛇，　常恐怖婦人。</div>
<div class='lg-row'>不觸於諸女，　不勸受女身；</div>
<div class='lg-row'>教轉女身故，　彼見成男身。</div>
<div class='lg-row'>如是行行已，　正住於此行，</div>
<div class='lg-row'>是故婦人見，　即變身為男。」</div>
</div><p>爾時，無所有菩薩聞說此已，隨喜此言復以偈問：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣眾生見，　能發菩提心，</div>
<div class='lg-row'>而得不退轉，　乃至菩提座？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「不說於小處，　唯說勝菩提，</div>
<div class='lg-row'>是故眾生見，　即發菩提心。</div>
<div class='lg-row'>若少分所有，　想行中眾苦，</div>
<div class='lg-row'>如實無有處，　為諸眾生說。」</div>
</div><p>爾時無所有，復以偈頌，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣見病者，　於此發慈心？」</div>
</div><p>爾時，世尊復以偈報：</p>

<div class="lg regular" style="margin-left:1em;"><div class='lg-row'>「觀身是虛妄，　於中無所著，</div>
<div class='lg-row'>此是世間藥，　是故脫眾患；</div>
<div class='lg-row'>由此病者見，　須臾得除差，</div>
<div class='lg-row'>於彼起慈心，　是故除諸患。」</div>
</div><p>爾時，無所有菩薩復問世尊，而說偈言：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣眾生見，　所有諸飢渴，</div>
<div class='lg-row'>皆悉能除愈，　飽滿身充悅？」</div>
</div><p>爾時，世尊以偈報曰：</p>

<div class="lg regular" style="margin-left:1em;"><div class='lg-row'>「常施多飲食，　復為說上法，</div>
<div class='lg-row'>是故眾生見，　飢虛自然滅。」</div>
</div><p>爾時，無所有菩薩復問世尊，以偈頌曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣能離著，　斷滅及常等，</div>
<div class='lg-row'>彼於中邊中，　亦復無依住？」</div>
</div><p>爾時，世尊以偈報言：</p>

<div class="lg regular" style="margin-left:1em;"><div class='lg-row'>「不攀緣分別，　超越世語言，</div>
<div class='lg-row'>知諸法平等，　彼得無染著。」</div>
</div><p>爾時，無所有菩薩復以偈頌，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣見惡行，　能縛此世間，</div>
<div class='lg-row'>捨一切諸趣，　能淨業思報？」</div>
</div><p>爾時，世尊以偈報曰：</p>

<div class="lg regular" style="margin-left:1em;"><div class='lg-row'>「當近善知識，　若發菩提心，</div>
<div class='lg-row'>是故離惡行，　當淨於佛智。」</div>
</div><p>爾時，無所有菩薩復以偈讚，問世尊曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣想行智，　一切皆無有，</div>
<div class='lg-row'>真實空法中，　彼當得無疑？</div>
<div class='lg-row'>何緣得辯才，　能分別諸句，</div>
<div class='lg-row'>知於眾生行，　如是為說法？</div>
<div class='lg-row'>云何四輪中，　常得於彼住，</div>
<div class='lg-row'>彼不墮八難，　當得此閑處？</div>
<div class='lg-row'>當取何頭陀，　當行何苦行，</div>
<div class='lg-row'>彼無有惡悔，　又復無煩惱？」</div>
</div><p>爾時，世尊以偈報曰：</p>

<div class="lg regular" style="margin-left:1em;"><div class='lg-row'>「眾生著想行，　說如陽焰義，</div>
<div class='lg-row'>覺空無我已，　當解諸辯才。</div>
<div class='lg-row'>覺實最勝義，　彼當離八難，</div>
<div class='lg-row'>當滿四種輪，　菩薩善巧智。</div>
<div class='lg-row'>抖擻諸有得，　不得上苦行，</div>
<div class='lg-row'>知自我空已，　無復有疑悔。</div>
<div class='lg-row'>諸法如虛空，　知已不著世，</div>
<div class='lg-row'>覺顛倒義已，　當成佛菩提。」</div>
</div><p>爾時，無所有菩薩隨喜此言，復問世尊，以偈頌曰：</p>

<div class="lg regular" style="margin-left:1em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>聞已到閑處，　當無所可住，</div>
<div class='lg-row'>云何發菩提，　而名為最上？」</div>
</div><p>爾時，世尊復為解釋而說偈言：</p>

<div class="lg regular" style="margin-left:1em;"><div class='lg-row'>「如是聞已發，　發已而不住，</div>
<div class='lg-row'>彼上勝眾生，　當行勝菩提。</div>
<div class='lg-row'>若行如是行，　彼無處可住，</div>
<div class='lg-row'>當速覺菩提，　如人上射箭。</div>
<div class='lg-row'>此是三行說，　若當覺如實，</div>
<div class='lg-row'>如本性寂靜，　彼不行菩提。</div>
<div class='lg-row'>若有為聲中，　所說於世間，</div>
<div class='lg-row'>一切聲無故，　當知不為實。</div>
<div class='lg-row'>無實中無發，　行亦不可得，</div>
<div class='lg-row'>若能如是知，　彼行菩提行。</div>
<div class='lg-row'>無行以行取，　亦不淺開敷，</div>
<div class='lg-row'>無所覺知已，　彼行不可得。」</div>
</div><p>爾時，無所有菩薩以偈問曰：</p>

<div class="lg regular" style="margin-left:0em;"><div class='lg-row'>「善說此語言，　諸智具足體，</div>
<div class='lg-row'>隨喜於此言，　復問人中上。</div>
<div class='lg-row'>何緣捨諸身，　當無一切苦，</div>
<div class='lg-row'>平等到諸界，　當捨壽命行？</div>
<div class='lg-row'>若復右脇臥，　若結加趺坐，</div>
<div class='lg-row'>或復起立住，　或復當合掌，</div>
<div class='lg-row'>說甚深法時，　般若波羅蜜。</div>
<div class='lg-row'>一切諸佛法，　不住寂諸法，</div>
<div class='lg-row'>或見成佛時，　或讚歎諸法，</div>
<div class='lg-row'>所有說諸法，　定意於彼聽。</div>
<div class='lg-row'>當捨故身體，　後生新身體，</div>
<div class='lg-row'>從家至於家，　生發菩提心，</div>
<div class='lg-row'>不迷調伏念，　一念正住定。」</div>
<div class='lg-row'>「云何當捨命，　當復現神通？</div>
<div class='lg-row'>為我解此問，　無邊智聚者。」</div>
<div class='lg-row'>「於中略當知，　如調伏所說，</div>
<div class='lg-row'>所有諸功德，　無量不思議，</div>
<div class='lg-row'>一切勝具足，　彼等當成就。</div>
<div class='lg-row'>教師為我說，　如有實如相，</div>
<div class='lg-row'>若聞是功德，　一切當供養。</div>
<div class='lg-row'>當護十善已，　無疑於空法，</div>
<div class='lg-row'>具四種梵行，　一切皆成就。</div>
<div class='lg-row'>不得於六根，　及一切三界，</div>
<div class='lg-row'>一切得自在，　所聞不生疑。</div>
<div class='lg-row'>所有有為法，　當知皆如影，</div>
<div class='lg-row'>應當如是知，　其影無有為。</div>
<div class='lg-row'>無有為無影，　無說無分別，</div>
<div class='lg-row'>無思無言說，　無慳無有施；</div>
<div class='lg-row'>無為無影中，　無說無分別，</div>
<div class='lg-row'>無思無言中，　無持戒破戒；</div>
<div class='lg-row'>無為無影中，　無說無分別，</div>
<div class='lg-row'>無思無言中，　無諍無忍者；</div>
<div class='lg-row'>無為無影中，　無說無分別，</div>
<div class='lg-row'>無思無言中，　無懈無精進；</div>
<div class='lg-row'>無為無影中，　無說無分別，</div>
<div class='lg-row'>無思無言中，　無亂無禪定；</div>
<div class='lg-row'>無為無影中，　無說無分別，</div>
<div class='lg-row'>無思無言中，　無愚無智慧。</div>
<div class='lg-row'>於時無影已，　更無有所見，</div>
<div class='lg-row'>彼無所見已，　故言為無影。</div>
<div class='lg-row'>亦非無有眼，　其眼淨無垢，</div>
<div class='lg-row'>彼中無有物，　無物盲不見。</div>
<div class='lg-row'>清淨當無物，　無名無清淨，</div>
<div class='lg-row'>如是淨眼者，　清淨無所見。</div>
<div class='lg-row'>所有影無有，　無有亦無有，</div>
<div class='lg-row'>其空於空中，　於諸煩惱等。</div>
<div class='lg-row'>現無當亦無，　若男若女二，</div>
<div class='lg-row'>今無當亦無，　此等如虛空，</div>
<div class='lg-row'>無思無分別。　若知如此者，</div>
<div class='lg-row'>彼無有所著，　離諸身有住，</div>
<div class='lg-row'>當求諸佛法。　如虛空無邊，</div>
<div class='lg-row'>彼無所可住，　無住無攀緣，</div>
<div class='lg-row'>隨意去而去。　如是摩訶薩，</div>
<div class='lg-row'>當覺此方便，　不著於三界，</div>
<div class='lg-row'>當行菩提行，　心及與身口，</div>
<div class='lg-row'>常行為眾生。　不知體空虛，</div>
<div class='lg-row'>猶如壓油輪，　彼等見行時，</div>
<div class='lg-row'>不得於邊際，　令住不動法，</div>
<div class='lg-row'>無所有住處。　數數見眾生，</div>
<div class='lg-row'>受諸苦惱時，　於彼起悲心，</div>
<div class='lg-row'>當行菩提行，　為諸眾生說，</div>
<div class='lg-row'>如實真如相，　汝等離有為，</div>
<div class='lg-row'>應覺於真實。　顛倒無智故，</div>
<div class='lg-row'>無牢起牢思，　無牢身體中，</div>
<div class='lg-row'>愚癡等味著。　此身常日別，</div>
<div class='lg-row'>以飲食買贖，　彼不為自他，</div>
<div class='lg-row'>虛妄受疲倦。　常與受樂時，</div>
<div class='lg-row'>亦無念恩德，　無恩念羸弱，</div>
<div class='lg-row'>宜應速捨去。　生死中受苦，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　生死中多飲，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　生死受戲樂，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　生死多受喜，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　承事此身已，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　生死流轉中，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　生死中多睡，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　令此身受樂，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　令此身受苦，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　養育於此身，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　此身起我所，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　愛欲等流轉，</div>
<div class='lg-row'>處所無有邊，　今亦不可得，</div>
<div class='lg-row'>當亦不可得。　如無實無物，</div>
<div class='lg-row'>顛倒常欺誑，　癡惑諸有為，</div>
<div class='lg-row'>如是誑癡世。　猶如癡小兒，</div>
<div class='lg-row'>為他所欺誑，　如是愚無智，</div>
<div class='lg-row'>以虛事所誑。　無實誑愚蒙，</div>
<div class='lg-row'>不知無實故，　當受虛妄苦，</div>
<div class='lg-row'>癡意起毒想。　自然於自身，</div>
<div class='lg-row'>自然自合苦，　猶如惡行故，</div>
<div class='lg-row'>後自受形首。　心思已出言，</div>
<div class='lg-row'>身作非善事，　其思無所有，</div>
<div class='lg-row'>言說亦無事，　其聲無過去，</div>
<div class='lg-row'>過去亦復無，　過去我何說？</div>
<div class='lg-row'>亦無有實相。　若有如是知，</div>
<div class='lg-row'>身心如是觸，　彼即戒行具，</div>
<div class='lg-row'>不生諸惡道。　此等四種偈，</div>
<div class='lg-row'>舊作十億數，　往昔別生中，</div>
<div class='lg-row'>求勝菩提故，　我聞此等偈，</div>
<div class='lg-row'>未曾墮惡道，　當逢事諸佛，</div>
<div class='lg-row'>無量人中雄。　我過去次第，</div>
<div class='lg-row'>值遇然燈佛，　彼時觸如是，</div>
<div class='lg-row'>於後我得記。　我為眾生說，</div>
<div class='lg-row'>於後住佛智，　我無所可取，</div>
<div class='lg-row'>愚癡不受教。　嗚呼眾生鈍！</div>
<div class='lg-row'>盲冥癡無智，　能盡苦因緣，</div>
<div class='lg-row'>授之不肯欲，　無智不肯取，</div>
<div class='lg-row'>樂小法眾生，　不取於大法。</div>
<div class='lg-row'>若得世間樂，　及解脫世間，</div>
<div class='lg-row'>常生世間眼，　授彼而不取。</div>
<div class='lg-row'>得聞於此偈，　若如是住已，</div>
<div class='lg-row'>於世無分別。　我於世間中，</div>
<div class='lg-row'>寂靜無所著，　當脫一切苦，</div>
<div class='lg-row'>而得不動樂。」</div>
</div><p>爾時，眾中有不調伏怨仇害人者，在彼眾中從坐而起，偏袒右邊整衣服已，作如是念：「當以何事供養世尊？其世尊者，具足法身，不可少物而用供養。如是大德具足法身，然我今者，於世間中先有暗障，今見世尊，及無所有菩薩所問，世尊解釋得聞法要，我已得於一切法中無有障礙，已滅黑暗照曜世間。我今自見已生天眼已得五通，我今已得脫諸苦惱，我見自身所著衣服皆有血污，我於今者若以此衣覆世尊上，唯恐不任如來所受。願佛威神令我更得勝物奉施，供養世尊當用奉事，如是最勝大德法身。如此眾生具足難有。」</p>
<p>是惡心難調怨仇害人者，起如是願，欲信入佛如來大德神通。念時，彼左手中自然而有一篋天花，柔軟潤澤過於諸天，眾香自燒；於右手中，上衣下衣自然而生，歡喜踊躍遍滿其身，更於諸佛大德神通更求信入。彼時即見十方無量世界諸佛皆放光明。爾時，彼復作如是念：「嗚呼！諸佛不可思議，大德神通不可稱量無有等等。願諸眾生信佛大德，自身觸已皆得行願。」即以上衣及以下衣而覆佛上，以彼天花如是再三散於佛上。於虛空中，莖上葉下而成花蓋。然彼復生第二花篋，亦生第二上衣下衣。彼復歡喜踊躍無量遍滿其身，即作是念：「若佛聽我以此花散此無量佛，及以此等上衣下衣覆諸佛上。願我生信諸佛世尊，願勿令我當有悔意而不成施。」</p>
<p>則聞空中如是聲言：「汝善男子！汝應普散此諸如來。善男子！一切諸佛同一法身。諸佛世尊於諸法中、於諸物中無嫉妬意。善男子！諸佛世尊受用果報，於諸物中無染著故。」</p>
<p>彼作是念：「今者世尊已聽許我。」即以諸花及上下衣，遙散無量諸佛世尊。見彼花衣於諸佛上，在虛空中作蓋而住，及見彼衣在諸佛前，即生愛樂歡喜踊躍，四支投地禮世尊足，舐世尊足而為頂禮。彼復見身頂禮諸佛，及釋迦牟尼佛。</p>
<p>時彼諸世尊，及釋迦牟尼佛，皆以右手摩其頭言：「起！善男子！汝今已生無量福聚。」</p>
<p>彼則起已，唯見釋迦牟尼如來，彼則問言：「世尊！彼等無量諸佛世尊！今何所在？我不復見。」</p>
<p>佛言：「善男子！此是諸佛大德法身具足，無所得故，汝今應信。」</p>
<p>彼作是念：「嗚呼諸佛不可思議！有如是色見大法體。」頂禮佛足右遶三匝，在一面住合掌向佛，白言世尊：「我是惡心難調怨仇殺人害者。唯然，世尊！如我先作令此眾知。世尊！我為此眾生等故如是說。此等聞已，當起厭離如是等惡，如先所有毒害嚴熾。若諸眾生，有見我時恐怖馳走。世尊！我於今朝，取合死者十丈夫殺，嚙壞彼項即飲彼血。世尊！我時以人血醉，惡心更增更求害人。然我求時在王舍城，漸漸遊行至東北分。于時我見王舍城中，有多人眾遊行在路，我則背面在遠而住，恐彼見我生怖迴還。</p>
<p>「世尊！時彼人眾出王舍城，皆共往詣毘富羅山，到已上山。我時復見多有俱致那由他百千諸天遍滿，不得邊際。世尊！我於彼時不見有一能於世尊功德光明，眾相諸色形貌長短，若寬廣等能有勝者。世尊！我自見身最為卑賤，我於爾時即於自身生穢惡想，生輕弱想、不如物想。我於爾時毀辱自身，我今無利我今惡活，我於如是多人眾中，最為下賤最為穢惡，最為不如最為嚴熾。</p>
<p>「世尊！我於爾時厭惡自身如是羞愧，若此大地容受我者即便入中。唯然，世尊！我於爾時則聞空中如是聲言：『汝善男子！但信諸佛大德法身。汝當得離此下類身。』我於爾時如是思惟，正念根中念於諸佛大德法身。如是念時復聞虛空如是聲言：『善男子！汝當莫瞬諦觀世尊，汝觀察時即當得入諸佛體中，當信當得。』</p>
<p>「世尊！我於彼時合掌不瞬瞻仰世尊，即見世尊諸毛孔中出大蓮花，眾寶所成有無量色，金色無邊色諸蓮花等，大如車輪從身中出。彼花臺中皆有諸佛，如釋迦如來諸相具足，皆於中坐遍滿虛空，無有眾生能障礙者，於日光明亦無能障。</p>
<p>「世尊！我於彼時即生最勝歡喜踊躍，此是諸佛神通之力。我於彼時生清淨已見佛世尊，如是觀時即見所有諸世界中無佛出處，即住彼間而為說法攝諸菩薩，無著無作，無有熱惱，空無所有，無言無說，無有所住。于彼時中多有俱致那由他等百千眾生發菩提心，離顛倒法信無言空，於多億劫住菩提中，我如是知。亦不知晝亦不知夜，不知半月一月年節，我如是知。</p>
<p>「於彼時中，我聞般若波羅蜜法，無染著處，無言無說。我於彼時聞如是法，所有法相無有染著，無有言說，聞是法已不見自身，無知無得，亦無處所。當於彼時有如來像出現我前，於彼時間即自見身及見諸佛，還復來入於世尊身，不見世尊身，不見世尊身有增減，不見世尊住處有暗。」</p>
<p>佛告彼言：「汝善男子！此是彼等諸佛如來大神通力。」</p>
<p>彼難調者而白佛言：「唯然，世尊！我今於佛大神通力更無有疑。我無疑故，見於無量諸菩薩等身皆金色，有三十二大人之相，持諸音樂種種香花甚可悅樂，禮拜世尊奉獻供養，以彼香花散佛上已，聞無所有所問法已，歡喜踊躍遍滿其身，即自稱歎欣慶而去。世尊！我於彼時作如是念：『此是諸佛神通之力，無有眾生得邊際者。我於彼時還入思惟諸佛神通，思求此時見此聽眾，比丘、比丘尼、優婆塞、優婆夷、天、龍、夜叉、乾闥婆、阿修羅、緊那羅、摩睺羅、伽等一切大眾，而說偈言：</p>

<div class="lg regular" style="margin-left:2em;"><div class='lg-row'>「『無比知寂已，　處所無染著，</div>
<div class='lg-row'>當脫一切苦，　而得不動樂。』</div>
</div>
<p class='juan'>無所有菩薩經卷第一</p></div>
</div><!-- end of div[@id='body'] -->
</body></html>