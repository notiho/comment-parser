<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切祕密最上名義大教王儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 888
<div class='div-jing'>
<p class='juan'><a id='mulu1' />一切祕密最上名義大教王儀軌卷上</p><p>此於瑜伽大部中略出。</p>
<p class="byline">西天譯經三藏傳法大師賜紫沙門臣施護奉　詔譯</p><p>歸命一切佛。</p>

<div class="lg regular"><div class='lg-row'>五身作者如是生，　不見眾生決定身；</div>
<div class='lg-row'>亦復不見決定心，　觀想諸佛亦如是！</div>
<div class='lg-row'>若欲頂禮佛大士！　應當頂禮自實智，</div>
<div class='lg-row'>佛智自智本同源，　祕密性中無二相。</div>
<div class='lg-row'>若了一切無我生，　所生即是無二智；</div>
<div class='lg-row'>愛非愛中得解脫，　彼頂禮相無所有。</div>
<div class='lg-row'>法非已生非現生，　已生已謝現無住；</div>
<div class='lg-row'>觀想諸佛相亦然，　應當頂禮自實智。</div>
<div class='lg-row'>愛非愛本無分位，　隨眾生心而動亂；</div>
<div class='lg-row'>染種煩惱過失中，　悉成一切相應事。</div>
<div class='lg-row'>眾生有身故有苦，　此苦所因心所生；</div>
<div class='lg-row'>若有於心善覺了，　即能出離一切苦。</div>
<div class='lg-row'>十方三世一切佛，　毘盧遮那一佛攝；</div>
<div class='lg-row'>彼一切佛證覺圓，　故現佛身救生死。</div>
<div class='lg-row'>為利一切眾生故，　悲心起作方便事；</div>
<div class='lg-row'>因性平等既相應，　果性由斯而出現。</div>
<div class='lg-row'>果真實故平等住，　彼因真實示求相；</div>
<div class='lg-row'>於中若有實求心，　即長輪迴諸種子。</div>
<div class='lg-row'>相應法從相應生，　隨所愛法不可得；</div>
<div class='lg-row'>有得乃是一法存，　彼即不離分別相。</div>
<div class='lg-row'>正念觀佛無所緣，　正念觀法法相應；</div>
<div class='lg-row'>自他二行亦復然！　佛二足尊常所說。</div>
<div class='lg-row'>自相如實安住已，　想入諸佛影像中；</div>
<div class='lg-row'>正念觀佛得相應，　故諸佛雲從此現。</div>
<div class='lg-row'>自相如實安住已，　想入金剛法性中；</div>
<div class='lg-row'>正念觀法得相應，　起大法雲而普遍。</div>
<div class='lg-row'>相者所謂幖幟義，　破者即是破相心；</div>
<div class='lg-row'>四種即相幖幟門，　能破煩惱為最上。</div>
<div class='lg-row'>自身即是諸眾生，　自心即攝一切法；</div>
<div class='lg-row'>法無我中得相應，　諸魔由斯而自滅。</div>
<div class='lg-row'>自心如實證覺已，　彼所覺心不可得；</div>
<div class='lg-row'>自心如實正了知，　而諸魔心亦如是。</div>
<div class='lg-row'>相應相應性和合，　是性求生不可得；</div>
<div class='lg-row'>觀想諸佛若相應，　是故我即同諸佛。</div>
<div class='lg-row'>三摩地智所出生，　平等一切佛自性；</div>
<div class='lg-row'>佛相應行既非無，　從相應心得佛性。</div>
<div class='lg-row'>若於妙性有所見，　彼麁染性不能除；</div>
<div class='lg-row'>於性無性若差殊，　而觀想心即分別。</div>
<div class='lg-row'>不可以性觀於性，　是中觀亦無所觀；</div>
<div class='lg-row'>觀想及性二俱無，　由心動轉故差別。</div>
<div class='lg-row'>非眾生境非佛境，　是中非佛非眾生；</div>
<div class='lg-row'>眾生自心即佛心，　覺了無佛無佛智。</div>
<div class='lg-row'>若於因性如實見，　果性如實亦復然；</div>
<div class='lg-row'>此即三摩地智門，　無二相應平等行。</div>
<div class='lg-row'>諸法因性不可得，　諸法果性亦復然；</div>
<div class='lg-row'>實智觀故性本真，　此即相應平等行。</div>
<div class='lg-row'>法本無因而觀因，　法本無果而觀果；</div>
<div class='lg-row'>若於因果有所觀，　是即自心而起著。</div>
<div class='lg-row'>觀因當觀實智因，　觀果當觀祕密果；</div>
<div class='lg-row'>祕密無二相應中，　應當如是自觀察。</div>
<div class='lg-row'>若能了知真實性，　即知祕密中祕密；</div>
<div class='lg-row'>甚深祕密既了知，　乃成最上相應行。</div>
<div class='lg-row'>若於愛境中平等，　即是非愛境自性；</div>
<div class='lg-row'>愛非愛境諸相中，　如來雖觀而無見。</div>
<div class='lg-row'>相應行者相應生，　非無表了無分量；</div>
<div class='lg-row'>自智若入清淨門，　諸佛如來即清淨。</div>
<div class='lg-row'>由是身語心出生，　祕密無二相應行；</div>
<div class='lg-row'>量初四種表了門，　謂即相應四印法。</div>
<div class='lg-row'>羯摩印為身密印；　法印名為語密印；</div>
<div class='lg-row'>大印即是心印門，　三昧耶印印一切。</div>
<div class='lg-row'>觀想諸印印諸法，　即祕密主三相應；</div>
<div class='lg-row'>自性如實得正知，　三摩地智善施作。</div>
<div class='lg-row'>由身語心善表了，　起諸教相種種事；</div>
<div class='lg-row'>然其不離三密門，　巧業金剛故安立。</div>
<div class='lg-row'>五部如來真實智，　即是祕密無上智；</div>
<div class='lg-row'>祕密四印若相應，　能作相應語悉地。</div>
<div class='lg-row'>地水火風四大種，　即是所說四密印；</div>
<div class='lg-row'>四印平等若相應，　四種明妃皆合集。</div>
<div class='lg-row'>佛眼菩薩為地大；　摩摩枳尊為水大；</div>
<div class='lg-row'>白衣菩薩為火大；　多羅菩薩為風大。</div>
<div class='lg-row'>東方帝釋天地大；　西方水天為水大；</div>
<div class='lg-row'>南方火天為火大；　北方風天為風大。</div>
<div class='lg-row'>當知帝釋天黃色，　壇相四方作增益；</div>
<div class='lg-row'>水天白色壇相圓，　作息災法應如教；</div>
<div class='lg-row'>火天赤色壇三角，　作敬愛事如本儀；</div>
<div class='lg-row'>風天黑色壇弓形，　忿怒心作降伏事。</div>
<div class='lg-row'>從四大種所出生，　四種事業如其次；</div>
<div class='lg-row'>轉此四種事業輪，　最上悉地皆圓滿。</div>
<div class='lg-row'>息災當依佛眼法；　增益蓮華金剛法；</div>
<div class='lg-row'>敬愛毘盧遮那法；　降伏金剛忿怒法。</div>
<div class='lg-row'>初夜當作息災法；　平旦作彼增益法；</div>
<div class='lg-row'>日中應作降伏法；　中夜作於敬愛法。</div>
<div class='lg-row'>息災賢聖像白色；　增益賢聖像黃色；</div>
<div class='lg-row'>敬愛賢聖像赤色；　降伏賢聖像黑色。</div>
<div class='lg-row'>當知三摩地智生，　最上悉地諸事業；</div>
<div class='lg-row'>觀想諸佛本清淨，　一切佛事皆成就。</div>
<div class='lg-row'>中方毘盧遮那佛！　四方金剛界如來！</div>
<div class='lg-row'>想五部主真實身，　一切所作皆成就。</div>
<div class='lg-row'>於心復想大明妃！　相應者持相應法；</div>
<div class='lg-row'>能生一切諸佛身，　此是金剛界佛母！</div>
<div class='lg-row'>世間貪瞋癡三毒，　即是金剛界如來！</div>
<div class='lg-row'>由佛祕密清淨門，　了彼三毒成無毒，</div>
<div class='lg-row'>即於貪瞋癡三毒，　獲得三界中自在；</div>
<div class='lg-row'>諸佛大士破毒心，　觀想即是諸佛智。</div>
<div class='lg-row'>若了諸佛離貪心，　菩提心從貪性出；</div>
<div class='lg-row'>復能出生普賢行，　貪心即是佛如來！</div>
<div class='lg-row'>若了諸佛調伏心，　微妙智從瞋性出；</div>
<div class='lg-row'>復能出生一切智，　瞋心即是佛如來！</div>
<div class='lg-row'>若於自心能覺了，　光明從彼癡性出；</div>
<div class='lg-row'>復能出生一切佛，　癡心即是佛如來！</div>
<div class='lg-row'>若了諸佛無我心，　諸親友從我見出；</div>
<div class='lg-row'>復能出生一切佛，　慈心即是佛如來！</div>
<div class='lg-row'>諸佛愛為普觀照，　諸佛慈悲為法語；</div>
<div class='lg-row'>一切無畏即大施，　此名諸佛敬愛法。</div>
<div class='lg-row'>布施相應歡喜地；　持戒具足離垢地；</div>
<div class='lg-row'>忍辱堅固發光地；　精進勤策焰慧地；</div>
<div class='lg-row'>禪定無見現前地；　妙慧了知難勝地；</div>
<div class='lg-row'>具大方便遠行地；　勝力圓成不動地；</div>
<div class='lg-row'>誓願增廣善慧地；　智修成就法雲地；</div>
<div class='lg-row'>唯佛如來妙智身，　是名十一地圓滿。</div>
<div class='lg-row'>十聖修十波羅密，　十力自在諸行圓；</div>
<div class='lg-row'>如是超過十地已，　佛相應法然後得。</div>
<div class='lg-row'>飲金剛水成正覺，　法甘露味即相應；</div>
<div class='lg-row'>等同無邊一切佛，　一切取捨皆遠離。</div>
<div class='lg-row'>本來清淨相應法，　飲金剛水淨亦然；</div>
<div class='lg-row'>法甘露味適其心，　金剛弟子亦如是。</div>
<div class='lg-row'>本來清淨即菩提，　而菩提心然後得；</div>
<div class='lg-row'>菩提心主若安住，　應知菩薩即如來！</div>
<div class='lg-row'>如理獲得解脫句，　而菩提心無有上；</div>
<div class='lg-row'>若住金剛薩埵心，　現生成就相應法。</div>
<div class='lg-row'>羯摩三密三昧門，　得三昧眼常觀照；</div>
<div class='lg-row'>眾生界趣廣無邊，　彼三昧母持無盡。</div>
<div class='lg-row'>三金剛體善安住，　三昧耶印印一切；</div>
<div class='lg-row'>三密三昧法印門，　而語金剛不厭離。</div>
<div class='lg-row'>於彼一切世界中，　廣說乃至踰始多；</div>
<div class='lg-row'>大印心密若相應，　而心金剛不厭離。</div>
<div class='lg-row'>三界一切所愛道，　廣說乃至踰始多；</div>
<div class='lg-row'>遍知一切所愛門，　一切隨應受無著。</div>
<div class='lg-row'>金剛薩埵所出生，　妙踰始多一切印；</div>
<div class='lg-row'>於彼所行若相應，　一切印中自在用。</div>
<div class='lg-row'>最上祕密相應行，　出生三摩地智門；</div>
<div class='lg-row'>是中我見若不生，　不稱吽字為警覺。</div>
<div class='lg-row'>不假身業有所作，　布壇結印造塔像；</div>
<div class='lg-row'>不假語業持呪明，　及讀誦法亦應捨；</div>
<div class='lg-row'>不於心業有動想，　輕易尊重等無差；</div>
<div class='lg-row'>如是三業得相應，　求佛菩提此為要。</div>
<div class='lg-row'>殺盜染妄四種法，　於中勿起防護心，</div>
<div class='lg-row'>若起遮防分別生，　應知即染常清淨。</div>
<div class='lg-row'>禪定中作護摩事，　及諸所作無異想；</div>
<div class='lg-row'>身語心密本相應，　此即最上廣大行。</div>
<div class='lg-row'>若欲成就諸明句，　及一切處欲相應；</div>
<div class='lg-row'>應當專注起一心，　觀想一切佛法性。</div>
<div class='lg-row'>所有十八不共法，　此即名為諸佛法；</div>
<div class='lg-row'>於中常起觀想心，　諸佛菩提得成就。</div>
<div class='lg-row'>四禪四定滅盡定，　如是諸定皆獲得；</div>
<div class='lg-row'>是中常離有得心，　而佛菩提方成就。</div>
<div class='lg-row'>所有菩薩法門中，　彼三十七菩提分，</div>
<div class='lg-row'>是中觀想若清淨，　能為世間作利益。</div>
<div class='lg-row'>世間所有變化心，　觀想真實而不動；</div>
<div class='lg-row'>彼從空性所出生，　此即名為金剛智。</div>
<div class='lg-row'>復從法無我出生，　無二真實最上智；</div>
<div class='lg-row'>而最上智即法性，　此即名為大法界。</div>
<div class='lg-row'>當知法界自性者，　即金剛智所成心；</div>
<div class='lg-row'>金剛喻定所出生，　此即名為金剛界。</div>
<div class='lg-row'>最初微妙智相應，　此相應心極廣大；</div>
<div class='lg-row'>一切如來種智生，　此即毘盧遮那佛！</div>
<div class='lg-row'>修行行者最上門，　慈相應行極廣大；</div>
<div class='lg-row'>無漏真實不動心，　此即名為阿閦佛！</div>
<div class='lg-row'>隨攝眾生善施作，　悲相應行極廣大；</div>
<div class='lg-row'>利益眾生和合心，　此即名為寶生佛！</div>
<div class='lg-row'>最上大乘離垢染，　喜相應行極廣大；</div>
<div class='lg-row'>清淨光明瑩徹心，　此即名為無量壽！</div>
<div class='lg-row'>覺了一切眾生類，　善捨心中極廣大；</div>
<div class='lg-row'>不空無上妙用心，　此即不空成就佛！</div>
<div class='lg-row'>無上菩提三昧法，　是法名為金剛智；</div>
<div class='lg-row'>從金剛智所出生，　此即金剛勇菩薩！</div>
<div class='lg-row'>善以最上金剛鉤，　普能鉤召一切佛；</div>
<div class='lg-row'>一切金剛部中王，　此即金剛王菩薩！</div>
<div class='lg-row'>善以最上敬愛法，　普能敬愛一切佛；</div>
<div class='lg-row'>大愛心亦不捨魔，　此即金剛愛菩薩！</div>
<div class='lg-row'>一切諸佛悉歡喜，　稱讚善哉善所作；</div>
<div class='lg-row'>得彼諸佛歡喜已，　此即金剛善菩薩！</div>
<div class='lg-row'>不空無礙大珍寶，　出生是寶等虛空；</div>
<div class='lg-row'>普施諸佛及眾聖，　此即金剛寶菩薩！</div>
<div class='lg-row'>智離無明故清淨，　諸行無著亦復然；</div>
<div class='lg-row'>解脫光明大光照，　此即金剛光菩薩！</div>
<div class='lg-row'>於解脫道如實證，　得一切相所成智；</div>
<div class='lg-row'>以正法幢為大幢，　此即金剛幢菩薩！</div>
<div class='lg-row'>菩薩心悅出大息，　即大相應金剛笑；</div>
<div class='lg-row'>普令一切佛歡喜，　此即金剛笑菩薩！</div>
<div class='lg-row'>諸法清淨如來性，　悉能證悟諸佛法；</div>
<div class='lg-row'>能與諸佛大相應，　此即金剛法菩薩！</div>
<div class='lg-row'>大乘妙慧極鋒利，　能斷一切煩惱種；</div>
<div class='lg-row'>能破智障亦復然，　此即金剛利菩薩！</div>
<div class='lg-row'>大士大乘微妙因，　隨順如來語輪轉；</div>
<div class='lg-row'>由佛語故轉法輪，　此即金剛因菩薩！</div>
<div class='lg-row'>智慧莊嚴清淨語，　遠離一切分別聲；</div>
<div class='lg-row'>妙音振響法相應，　此即金剛語菩薩！</div>
<div class='lg-row'>智慧莊嚴清淨業，　隨起一切化相門；</div>
<div class='lg-row'>諸勝事業悉能成，　此即金剛業菩薩！</div>
<div class='lg-row'>正念觀佛相應法，　隨順菩提心所行；</div>
<div class='lg-row'>正心遠離於餘乘，　此即金剛護菩薩！</div>
<div class='lg-row'>利牙食噉罪業者，　滅諸煩惱義亦然；</div>
<div class='lg-row'>煩惱盡故妙用成，　此即金剛牙菩薩！</div>
<div class='lg-row'>金剛身語心三密，　能盡纏縛諸邊際；</div>
<div class='lg-row'>智住真如實性中，　此即金剛拳菩薩！</div>
</div>
<p class='juan'>一切祕密最上名義大教王儀軌卷上</p></div>
</div><!-- end of div[@id='body'] -->
</body></html>