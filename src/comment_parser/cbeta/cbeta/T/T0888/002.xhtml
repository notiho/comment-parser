<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切祕密最上名義大教王儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />一切祕密最上名義大教王儀軌卷下</p><p class="byline">西天譯經三藏傳法大師賜紫臣施護奉　詔譯</p>
<div class="lg regular"><div class='lg-row'>布施波羅蜜多法，　即是金剛大嬉戲；</div>
<div class='lg-row'>遊戲自在常清淨，　此即金剛戲菩薩！</div>
<div class='lg-row'>持戒波羅蜜多法，　即是金剛妙寶鬘；</div>
<div class='lg-row'>莊嚴身意悉清淨，　此即金剛鬘菩薩！</div>
<div class='lg-row'>忍辱波羅蜜多法，　即是金剛妙歌詠；</div>
<div class='lg-row'>善集正法嗢陀那，　此即金剛歌菩薩！</div>
<div class='lg-row'>精進波羅蜜多法，　即是金剛妙旋舞；</div>
<div class='lg-row'>非久得成佛菩提，　此即金剛舞菩薩！</div>
<div class='lg-row'>大慧波羅蜜多法，　即是金剛最上香；</div>
<div class='lg-row'>遍一切處廣無邊，　此即金剛香菩薩！</div>
<div class='lg-row'>禪定波羅蜜多法，　即是金剛殊妙華；</div>
<div class='lg-row'>蓮華不染泥中生，　此即金剛華菩薩！</div>
<div class='lg-row'>勝願波羅蜜多法，　即是金剛廣大燈；</div>
<div class='lg-row'>遍一切處悉照明，　此即金剛燈菩薩！</div>
<div class='lg-row'>方便波羅蜜多法，　即是金剛妙塗香；</div>
<div class='lg-row'>一切惡香悉清淨，　此即金剛塗香尊！</div>
<div class='lg-row'>一切如來大方便，　分別四種祕密相；</div>
<div class='lg-row'>一切羯磨大方便，　此即金剛鉤菩薩！</div>
<div class='lg-row'>相應行者菩提行，　是即最上金剛杵；</div>
<div class='lg-row'>而彼堅固勝妙性，　此即金剛鎖菩薩！</div>
<div class='lg-row'>一切法本無所生，　本來清淨虛空等；</div>
<div class='lg-row'>而此法語真實體，　此即金剛鈴菩薩！</div>
<div class='lg-row'>觀悉無上菩提心，　最上佛性所從來；</div>
<div class='lg-row'>建立波羅蜜多名，　此即薩埵金剛尊！</div>
<div class='lg-row'>大慧波羅蜜多淨，　四攝法門從是生；</div>
<div class='lg-row'>而四攝法利無邊，　此即寶金剛菩薩！</div>
<div class='lg-row'>真實波羅蜜多淨，　即大波羅蜜多生；</div>
<div class='lg-row'>祕密法門平等智，　此即法金剛菩薩！</div>
<div class='lg-row'>金剛波羅蜜多淨，　即四波羅蜜多王；</div>
<div class='lg-row'>一切施作悉相應，　此即羯磨金剛尊！</div>
<div class='lg-row'>大智波羅蜜多淨，　金剛波羅蜜多性；</div>
<div class='lg-row'>一切祕密普相應，　由是出生十二相。</div>
<div class='lg-row'>當知金剛手出生，　一切三昧祕密印；</div>
<div class='lg-row'>二種堅固金剛拳！　此即名為羯磨印。</div>
<div class='lg-row'>無我平等智出生，　無相無礙無我見；</div>
<div class='lg-row'>一切染愛悉清淨，　此即金剛手菩薩！</div>
<div class='lg-row'>此說金剛染因緣，　即是金剛無上智；</div>
<div class='lg-row'>染法復是淨蓮華，　華即金剛妙法智。</div>
<div class='lg-row'>若了自種出自相，　即一切佛同此攝；</div>
<div class='lg-row'>二種變化若相應，　金剛薩埵真供養。</div>
<div class='lg-row'>大智了知自種子，　悲愛二法即和合；</div>
<div class='lg-row'>二處相應住等持，　以無二法破二性。</div>
<div class='lg-row'>平等安住曼拏羅，　從是出大相應法；</div>
<div class='lg-row'>戲笑言說及歌舞，　皆是佛語方便門。</div>
<div class='lg-row'>自他二行相應中，　現諸眾生利益事；</div>
<div class='lg-row'>自性光明本清淨，　此即心月曼拏羅。</div>
<div class='lg-row'>貪本清淨如蓮華，　諸煩惱怨悉除斷；</div>
<div class='lg-row'>最初語言所表示，　此即大輪曼拏羅。</div>
<div class='lg-row'>自性光明本清淨，　而菩提心無有上；</div>
<div class='lg-row'>成諸眾生利益事，　此即妙月曼拏羅。</div>
<div class='lg-row'>智慧清淨所莊嚴，　從彼金剛喻定生；</div>
<div class='lg-row'>解脫光明平等光，　此即日輪曼拏羅。</div>
<div class='lg-row'>五佛平等若相應，　五智和合諸作用；</div>
<div class='lg-row'>五眼清淨善觀視，　此即五佛曼拏羅。</div>
<div class='lg-row'>金剛杵能破一切，　執鉤表示相應行；</div>
<div class='lg-row'>而彼金剛勝妙箭，　善哉善作歡喜事。</div>
<div class='lg-row'>寶等莊嚴悉具足；　日光發生大明照；</div>
<div class='lg-row'>建立金剛勝妙幢；　此即開發金剛笑！</div>
<div class='lg-row'>巧業金剛一切性，　法爾不破相應行；</div>
<div class='lg-row'>現利牙相得相應，　一切印契皆成就。</div>
<div class='lg-row'>四種明妃普相應，　嬉戲行住而無礙；</div>
<div class='lg-row'>那哩所紡新妙線，　依其分量善秤界。</div>
<div class='lg-row'>當住身語心觀想，　而以智線作界道；</div>
<div class='lg-row'>依法安布曼拏羅，　四方四門四樓閣。</div>
<div class='lg-row'>四線等量分壇隅，　禰踰賀及尾提相；</div>
<div class='lg-row'>半全瓔珞并寶拂，　七寶華鬘等嚴飾。</div>
<div class='lg-row'>壇中安布妙蓮華，　心曼拏羅為最上；</div>
<div class='lg-row'>樓閣即是真實智，　智峯高顯而起立。</div>
<div class='lg-row'>觀彼壇相外四方，　一切有情周遍出；</div>
<div class='lg-row'>慈悲喜捨四種心，　此即表示四種線。</div>
<div class='lg-row'>所說四線若平等，　於法正念即相應；</div>
<div class='lg-row'>若一切見不解脫，　由智線故而得脫。</div>
<div class='lg-row'>壇中蓮華所莊嚴，　即表最上淨戒行；</div>
<div class='lg-row'>四方中心五牆界，　即表信等五勝根；</div>
<div class='lg-row'>曼拏羅門周遍說，　即表八解脫法門；</div>
<div class='lg-row'>四門所有四樓閣，　是即表於四正斷；</div>
<div class='lg-row'>其壇所有四尾提，　是即表於四念處；</div>
<div class='lg-row'>而彼四種禰踰賀，　是即表於四神足；</div>
<div class='lg-row'>七寶華鬘妙莊嚴，　是即表於七覺支；</div>
<div class='lg-row'>四門八柱所應知，　是即表於八聖道。</div>
<div class='lg-row'>由彼三摩地智故，　能令二障得解脫；</div>
<div class='lg-row'>壇中所有妙寶拂，　是即表於勝道智。</div>
<div class='lg-row'>壇中全分瓔珞者，　即表全斷諸煩惱；</div>
<div class='lg-row'>瓔珞體即是勝智，　故諸煩惱能除斷。</div>
<div class='lg-row'>所有半分瓔珞者，　即表半斷諸煩惱；</div>
<div class='lg-row'>自他二行相應故，　蓋纏煩惱半分斷。</div>
<div class='lg-row'>無我平等如虛空，　無貪妙智復最上；</div>
<div class='lg-row'>貪心淨故亦無二，　此即名為智莊嚴。</div>
<div class='lg-row'>若以無貪得菩提，　菩提即與貪心異；</div>
<div class='lg-row'>菩提心體既無差，　是故貪無貪不二。</div>
<div class='lg-row'>世間貪無貪二種，　應以方便善觀想；</div>
<div class='lg-row'>印成就法從貪生，　及餘一切皆成就。</div>
<div class='lg-row'>若住世間調伏心，　乃起相應平等行；</div>
<div class='lg-row'>不調伏心既清淨，　此即貪亦是供養。</div>
<div class='lg-row'>所有廣說諸行相，　是即分別境界相；</div>
<div class='lg-row'>若住身語心印門，　所印即是真實智。</div>
<div class='lg-row'>觀想此印若相應，　於諸印中常自在；</div>
<div class='lg-row'>而此印法若了知，　觀想諸印皆成就。</div>
<div class='lg-row'>於諸境界相和合，　知已相應平等行；</div>
<div class='lg-row'>如其諸相若相應，　一切悉地皆圓滿。</div>
<div class='lg-row'>一切祕密中幖幟，　右即表示於慧門；</div>
<div class='lg-row'>左為悲門義亦然，　如其所表常觀想。</div>
<div class='lg-row'>二手相合結印時，　即表二種三摩地；</div>
<div class='lg-row'>二足所有幖幟相，　即表自他二利行。</div>
<div class='lg-row'>五指平等若相應，　表莊嚴五曼拏羅；</div>
<div class='lg-row'>五佛現成正等覺，　其所表示如次第。</div>
<div class='lg-row'>中指即表虛空生；　頭指表示地天壇；</div>
<div class='lg-row'>無名指及大小指；　水大風天壇如次。</div>
<div class='lg-row'>於臍輪處觀想時，　表示金剛界佛母！</div>
<div class='lg-row'>若復於心作觀想，　即表薩埵金剛尊！</div>
<div class='lg-row'>眉間表示寶金剛！　頸上表示法金剛！</div>
<div class='lg-row'>頂表羯摩金剛尊！　如其所表善觀想。</div>
<div class='lg-row'>五佛現成正等覺，　五智圓滿皆成就；</div>
<div class='lg-row'>五種色相若相應，　五曼拏羅而出現。</div>
<div class='lg-row'>若於前聲有所聞，　是即表於前名句；</div>
<div class='lg-row'>如其後聲有所聞，　此即表示於後義。</div>
<div class='lg-row'>又於前聲有所聞，　此即表示於因義；</div>
<div class='lg-row'>如其後聲有所聞，　此即表示於果義。</div>
<div class='lg-row'>諸佛世尊無二法，　是中因果不可得；</div>
<div class='lg-row'>根本無性法門中，　是故諸法皆常住。</div>
<div class='lg-row'>自心覺了即是佛，　能覺所覺心亦忘；</div>
<div class='lg-row'>諸佛如來境界中，　而菩提心無有異。</div>
<div class='lg-row'>一切眾生光明性，　於一切處相平等；</div>
<div class='lg-row'>而眾生性本清淨，　菩提由斯而建立。</div>
<div class='lg-row'>於心無動善關鎖，　而堅固性自成就；</div>
<div class='lg-row'>髻中想住等引心，　被甲護身常勇健。</div>
<div class='lg-row'>所有諸佛正了知，　金剛語即是如來！</div>
<div class='lg-row'>二處三摩鉢底門，　毘盧遮那佛無異。</div>
<div class='lg-row'>法中十二歲那哩，　所說即是佛如來！</div>
<div class='lg-row'>十六歲者即表示，　金剛手等十六尊！</div>
<div class='lg-row'>二十歲者諸禰尾，　即是祕密二十天！</div>
<div class='lg-row'>作二十種供養事，　彼二十眾應如次。</div>
<div class='lg-row'>自那囉者本部生，　即是所說自大明；</div>
<div class='lg-row'>他那囉者別部生，　即是所說他大明。</div>
<div class='lg-row'>真實了知諸所作，　心曼拏羅為最上；</div>
<div class='lg-row'>作諸供養要專精，　當以身語心供養。</div>
<div class='lg-row'>自金剛杵蓮華合，　二處平等而出生；</div>
<div class='lg-row'>觀自種相即佛相，　金剛薩埵真供養。</div>
<div class='lg-row'>半全瓔珞寶拂等，　諸莊嚴相如前說；</div>
<div class='lg-row'>此中曼拏羅分量，　應十二或十六肘。</div>
<div class='lg-row'>次復漸增二十肘，　曼拏羅相當周遍；</div>
<div class='lg-row'>合用二十五肘時，　即作二十五肘量。</div>
<div class='lg-row'>於曼拏羅門中分，　九分分布如儀軌；</div>
<div class='lg-row'>隨應分布禰踰賀，　曼拏羅門善思察。</div>
<div class='lg-row'>內曼拏羅平等作，　曼拏羅半禰踰賀；</div>
<div class='lg-row'>如是不離九分中，　曼拏羅隅善安布。</div>
<div class='lg-row'>壇中四方所應用，　四尾提相當安布；</div>
<div class='lg-row'>五色和合若相應，　五曼拏羅為嚴飾。</div>
<div class='lg-row'>五眼觀視淨諸惡，　五色即是五如來！</div>
<div class='lg-row'>五佛平等法相應，　地分五色莊嚴相。</div>
<div class='lg-row'>當於五曼拏羅中，　想安五佛依方位；</div>
<div class='lg-row'>五種功德悉周圓，　五色即五三摩地。</div>
<div class='lg-row'>其壇中心地清淨，　月愛摩尼光妙色；</div>
<div class='lg-row'>東方地相大青色；　南方黃色如儀軌；</div>
<div class='lg-row'>西方赤色隨所應；　北方曼[口*爾]瑟吒色。</div>
<div class='lg-row'>諸處皆用尾提相，　唯門中道勿應用。</div>
<div class='lg-row'>壇中毘盧遮那佛！　想現水精月光相；</div>
<div class='lg-row'>彼一切佛同一攝，　此即無畏眼如來！</div>
<div class='lg-row'>東方觀想阿閦佛！　出現帝青光明相；</div>
<div class='lg-row'>一切金剛同一攝，　此即金剛眼如來！</div>
<div class='lg-row'>南方觀想寶生佛！　出現閻浮金光相；</div>
<div class='lg-row'>諸佛普攝利眾生，　此即光明眼如來！</div>
<div class='lg-row'>西方觀想無量壽！　出現蓮華色大光；</div>
<div class='lg-row'>從法智生大無畏，　此即蓮華眼如來！</div>
<div class='lg-row'>北方不空成就佛！　出現摩竭色光相；</div>
<div class='lg-row'>普攝眾生亦同生，　此即慈愛眼如來！</div>
<div class='lg-row'>復次曼拏羅中想，　諸佛勝妙無上智；</div>
<div class='lg-row'>從虛空界所出生，　最上妙月曼拏羅。</div>
<div class='lg-row'>中想諸佛影像已，　次想佛眼菩薩尊！</div>
<div class='lg-row'>淨目修廣面端嚴，　月愛摩尼光妙色，</div>
<div class='lg-row'>身諸相分皆圓滿，　一切明妃中最上，</div>
<div class='lg-row'>觀想手持於大輪，　普令三界悉敬愛；</div>
<div class='lg-row'>次想成就事業智，　是智等於虛空界，</div>
<div class='lg-row'>虛空金剛中出現，　最上妙月曼拏羅；</div>
<div class='lg-row'>中想諸佛影像已，　次想摩摩枳聖尊！</div>
<div class='lg-row'>淨目修廣面端嚴，　青優鉢羅華色相，</div>
<div class='lg-row'>身諸相分皆圓滿，　虛空幻化最上尊，</div>
<div class='lg-row'>手持青優鉢羅華，　普令三界悉歸命。</div>
<div class='lg-row'>次想菩提清淨智，　是智等於虛空界，</div>
<div class='lg-row'>虛空金剛中出現，　最上妙月曼拏羅。</div>
<div class='lg-row'>中想諸佛影像已，　次想白衣菩薩尊！</div>
<div class='lg-row'>淨目修廣面端嚴，　蓮華摩尼光妙色，</div>
<div class='lg-row'>身諸相分皆圓滿，　祕密金剛法智尊，</div>
<div class='lg-row'>手持赤優鉢羅華，　得一切佛常觀照。</div>
<div class='lg-row'>次想金剛禪定智，　是智等於虛空界，</div>
<div class='lg-row'>從是虛空所出生，　最上妙月曼拏羅。</div>
<div class='lg-row'>中想諸佛影像已，　次想多羅菩提尊！</div>
<div class='lg-row'>淨目修廣面端嚴，　最上黃金光妙色，</div>
<div class='lg-row'>身諸相分皆圓滿，　明妃自在嬉戲尊，</div>
<div class='lg-row'>手持黃優鉢羅華，　一切眾生悉歸命。</div>
</div><p>如是四菩薩彼彼心大明。</p>
<p>佛眼菩薩大明曰：</p>
<p class="dharani">唵<span class='note-inline'>(引)</span>　嚕嚕　塞普<span class='note-inline'>(二合)</span>嚕<span class='note-inline'>(一句)</span>　入嚩<span class='note-inline'>(二合)</span>羅<span class='note-inline'>(二)</span>　底瑟吒<span class='note-inline'>(三)</span><span class='note-inline'>(二合)</span>　悉馱　路<span class='note-inline'>(引)</span>左儞<span class='note-inline'>(四)</span>　薩哩嚩<span class='note-inline'>(二合引)</span>囉他<span class='note-inline'>(二合)</span>娑<span class='note-inline'>(引)</span>達儞　莎<span class='note-inline'>(引)</span>賀<span class='note-inline'>(引)</span><span class='note-inline'>(五)</span></p>
<p>摩摩枳菩薩大明曰：</p>
<p class="dharani">唵<span class='note-inline'>(引)</span>　商葛黎<span class='note-inline'>(引)</span><span class='note-inline'>(一句)</span>　扇<span class='note-inline'>(引)</span>底葛黎<span class='note-inline'>(引)</span><span class='note-inline'>(二)</span>　瞿吒瞿吒<span class='note-inline'>(三)</span>瞿吒儞<span class='note-inline'>(四)</span>　伽<span class='note-inline'>(引)</span>多野伽<span class='note-inline'>(引)</span>多野<span class='note-inline'>(五)</span>　瞿致儞　莎<span class='note-inline'>(引)</span>賀<span class='note-inline'>(引)</span><span class='note-inline'>(六)</span></p>
<p>白衣菩薩大明曰：</p>
<p class="dharani">唵<span class='note-inline'>(引)</span>　葛致<span class='note-inline'>(引)</span><span class='note-inline'>(一)</span>　尾葛致<span class='note-inline'>(引)</span><span class='note-inline'>(二)</span>　儞葛致<span class='note-inline'>(引)</span><span class='note-inline'>(三)</span>　葛啗葛致<span class='note-inline'>(引)</span><span class='note-inline'>(四)</span>　葛嚕<span class='note-inline'>(引)</span>吒尾哩曳<span class='note-inline'>(二合引)</span>　莎<span class='note-inline'>(引)</span>賀<span class='note-inline'>(引)</span><span class='note-inline'>(五)</span></p>
<p>多羅菩薩大明曰：</p>
<p class="dharani">唵<span class='note-inline'>(引)</span>　多<span class='note-inline'>(引)</span>黎<span class='note-inline'>(引)</span><span class='note-inline'>(一句)</span>　覩多<span class='note-inline'>(引)</span>黎<span class='note-inline'>(引)</span><span class='note-inline'>(二)</span>　覩黎<span class='note-inline'>(引)</span>　莎<span class='note-inline'>(引)</span>賀<span class='note-inline'>(引)</span><span class='note-inline'>(三)</span></p>
<p>如是四菩薩四種大明，總攝祕密身語心業，諸供養中是真供養，金剛三密普護一切，於一切處常所出生，一切所作無不成就。此相應法自性清淨，諸修相應行者，當如實知、如實所作，即得真實成就。何以故？此相應行從祕密智所出生故，是即般若波羅蜜多方便三摩地智，由是一切事業悉能成辦，一切輪迴悉得清淨。如最上寶自體光明常所照耀，輪迴清淨亦復如是。又若相應行者，於此相應法門能善修習，即是金剛界中大愛樂者，復能圓滿解脫大智，四祕密法亦得成就，如諸佛所說此名大智者！</p>

<p class='juan'>一切祕密最上名義儀軌卷下</p></div>
</div><!-- end of div[@id='body'] -->
</body></html>