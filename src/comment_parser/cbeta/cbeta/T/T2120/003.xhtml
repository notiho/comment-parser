<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>代宗朝贈司空大辨正廣智三藏和上表制集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu48' />代宗朝贈司空大辨正廣智三藏和上表制集卷第三</p><p class="byline">上都長安西明寺沙門釋圓照集</p>
<div class='div-other'><p>凡一十六首　答制九首　總二十五首</p>

<ul class="">
<li>三朝所翻經論請入目錄流行表一首<span class="note-inline">(并答)</span></li>

<li>謝恩許新翻經論入目錄流行表一首<span class="note-inline">(并答)</span></li>

<li>勅賜汾州西河縣西苑房佛堂寺額制一首</li>

<li>恩命令祈甘雨表一首<span class="note-inline">(并答)</span></li>

<li>東都先師塔及石戒壇院請抽大德制一首</li>

<li>請超悟法師於化度寺修六菩薩制一首</li>

<li>勅置天下文殊師利菩薩院制一首</li>

<li>謝勅置天下文殊師利菩薩院表一首<span class="note-inline">(并答)</span></li>

<li>請京城兩街各置一寺講制一首</li>

<li>貶興善寺主圓敬歸河南慧遠寺制一首</li>

<li>進文殊師利佛剎功德經狀一首</li>

<li>請補前都維那道遇充寺主制一首</li>

<li>恩賜瓊花真人一切經一藏謝表一首<span class="note-inline">(并答)</span></li>

<li>恩賜文殊閣上梁赤錢[鐎-隹+?]餅等物謝表一首<span class="note-inline">(并答)</span></li>

<li>恩命祈雨三藏和上賀雨表一首<span class="note-inline">(并答)</span></li>

<li>瓊華真人真如金剛薨奉慰表一首<span class="note-inline">(并答)</span></li>

<li>五月五日　恩賜白素謝表一首<span class="note-inline">(并答)</span></li>

<li>三藏和上遺書一首</li>
</ul></div>
<div class='div-other'><a id='mulu49' />
<p class='h1'>三朝所翻經請入目錄流行表一首</p><p>三朝所翻經總七十七部凡一百一卷并都目一卷</p>

<ul class="">
<li>金剛頂瑜伽真實大教王經三卷</li>

<li>金剛頂瑜伽般若理趣經一卷</li>

<li>觀自在菩薩授記經一卷</li>

<li>瑜伽念珠經一卷</li>

<li>奇特佛頂經三卷</li>

<li>觀自在菩薩最勝明王心經一卷</li>

<li>金剛頂瑜伽文殊師利菩薩經一卷</li>

<li>阿唎多羅阿嚕力經一卷</li>

<li>普賢行願讚一卷</li>

<li>地藏菩薩問法身讚一卷</li>

<li>出生無邊門經一卷</li>

<li>大吉祥天女經一卷</li>

<li>底哩三昧耶經三卷</li>

<li>十一面觀自在菩薩經一卷</li>

<li>吉祥天女十二名號經一卷</li>

<li>金剛頂瑜伽十八會指歸一卷</li>

<li>金剛頂瑜伽三十七尊分別聖位法門一卷</li>

<li>菩提場所說一字頂輪王經五卷</li>

<li>寶篋經一卷</li>

<li>金剛壽命陀羅尼經一卷</li>

<li>大孔雀明王經三卷</li>

<li>大雲請雨經二卷</li>

<li>蘘虞梨童女經一卷</li>

<li>雨寶陀羅尼經一卷</li>

<li>稻榦喻經一卷</li>

<li>大寶廣博樓閣經三卷</li>

<li>菩提場莊嚴經一卷</li>

<li>除一切疾病陀羅尼經一卷</li>

<li>能淨一切眼陀羅尼經一卷</li>

<li>施焰口餓鬼陀羅尼經一卷</li>

<li>三十五佛名經一卷</li>

<li>八大菩薩曼陀羅經一卷</li>

<li>葉衣觀自在菩薩陀羅尼經一卷</li>

<li>訶利帝母經一卷</li>

<li>毘沙門天王經一卷</li>

<li>觀自在菩薩說普賢陀羅尼經一卷</li>

<li>文殊問字母品經一卷</li>

<li>金剛頂蓮華部心念誦法一卷</li>

<li>金剛頂瑜伽千手千眼觀自在念誦法一卷</li>

<li>無量壽如來念誦儀軌一卷</li>

<li>阿閦如來念誦法一卷</li>

<li>佛頂尊勝念誦法一卷</li>

<li>金剛頂勝初瑜伽普賢菩薩念誦法一卷</li>

<li>金剛王菩薩念誦法一卷</li>

<li>普賢金剛薩埵念誦法一卷</li>

<li>金剛頂瑜伽五祕密修行儀軌一卷</li>

<li>金剛壽命念誦法一卷</li>

<li>一字頂輪王瑜伽經一卷</li>

<li>一字佛頂輪王念誦儀軌一卷</li>

<li>仁王般若念誦法一卷</li>

<li>如意輪念誦法一卷</li>

<li>大虛空藏菩薩念誦法一卷</li>

<li>瑜伽蓮華部念誦法一卷</li>

<li>觀自在菩薩真言觀行儀軌一卷</li>

<li>觀自在多羅瑜伽念誦法一卷</li>

<li>甘露軍吒利瑜伽念誦法一卷</li>

<li>華嚴入法界品四十二字門觀一卷</li>

<li>文殊讚法身禮一卷</li>

<li>受菩提心戒儀一卷</li>

<li>金剛頂瑜伽三十七尊禮一卷</li>

<li>理趣般若釋一卷</li>

<li>大曼荼羅十七尊釋一卷</li>

<li>金剛頂瑜伽護摩儀軌一卷</li>

<li>諸部陀羅尼目一卷</li>

<li>大乘緣生論一卷</li>

<li>七俱胝佛母陀羅尼經一卷</li>

<li>大虛空藏菩薩所問經八卷</li>

<li>仁王經二卷</li>

<li>密嚴經三卷</li>

<li>仁王念誦儀軌一卷</li>

<li>仁王經疏三卷</li>
</ul><p>沙門不空言。不空爰自幼年承事先師大弘教三藏和尚二十有四載。稟受瑜伽法門。後遊五夫尋求所未受者并諸經論。更重學習。凡得梵本瑜伽真言經論五百餘部。奉為國家詳譯聖言。廣崇福祐。天寶五載却至上都。奉　玄宗皇帝恩命。於內建立道場。所齎梵經盡許翻譯。及肅宗皇帝配天繼聖。特奉　綸旨。於內道場建立護摩。及灌頂法。又為國譯經助宣皇化。累奉二聖　恩勅。先代三藏所有梵文並使搜訪。其中有縚索脫落便令修補。其有未經翻譯者續譯　奏聞伏惟　陛下纘承皇運。大庇含靈。廣闢福田。重明日月。恩波遠被。法雨分流。四海宅心。萬方欣戴。是知佛之付囑允在　聖君。不空叨承渥澤榮幸實深。切自思之如何報國。奉先皇聖制令闡微言。又奉　陛下恩命恭尊遺旨。再遣翻譯利濟群生。雖復四時精勤未酬萬一。是以區區於日夕。詳譯真言及大乘經典。冀効涓微。上資　皇道。其所譯金剛頂瑜伽法門是成佛速疾之路。其修行者必能頓超凡境達于彼岸。餘部真言諸佛方便其徒不一。所譯諸大乘經典。皆是上資邦國息滅災厄。星辰不愆風雨慎敘。仰恃佛力輔成國家。謹纘集前後所翻譯訖者。自開元至今大曆六年。凡一百一卷七十七部并目錄一卷。及筆受僧俗名字繕寫已訖。謹因　降誕之辰謹具進奉。庶得真言福祐長護聖躬。大乘威力永康國界。其未翻梵本經中。但有護持於國福潤生靈者續譯奏聞。不勝虔誠之至謹奉表以聞。沙門不空誠惶誠恐謹言。</p>
<p style="margin-left:1em">大曆六年十月十二日</p>
<p style="margin-left:1em">特進試鴻臚卿三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>和上夙事　先朝弘闡妙教。演茲貝葉廣示迷津。朕嗣纘　丕圖恭承叡旨。和尚再加詳譯。令卷軸續畢永濟生靈。深可嘉歎。其所譯經宜宣付中外。入一切經目錄。</p>
</div>
<div class='div-other'><a id='mulu50' />
<p class='h1'>謝　恩許新翻經論入目錄流行表一首</p><p>沙門不空言。中使李憲誠奉宣　聖旨。送新翻經目錄　勅一道制答進經表　勅一道特令中外施行。仍入一切經目錄捧戴。忻躍喜荷無任誠歡誠悚。再歎再愧。伏惟　陛下承法王之付屬。滿人心之志願持普賢之密印。行天子之正教。浹辰。際朗惠日於八方。在於頃刻注　洪澤于萬物。斯乃普天幸甚。而況在不空者焉。然不空所翻聖典四十餘年　三朝已來贊修功德志在宣傳。上資　王室下潤生靈。豈意夙心一朝願滿。聖恩廣大累劫難酬。況更特許翻譯所是未翻梵本。倍增悲喜。敢罄竭心力承奉聖旨。續譯進奉。不勝歡悚懷恩之至。謹因中使李憲誠奉表以聞。不空誠喜誠媿謹言。</p>
<p style="margin-left:1em">大曆七年正月二十七日</p>
<p style="margin-left:2em">特進試鴻臚卿三藏大廣智不空上表</p>
<p style="margin-left:2em">寶應元聖文武皇帝批</p>
<p>和上久證菩提入佛知見。所翻經典皆洞精微受。命施行式傳惠照寰示頒㝢。廣濟含靈。未光慈航煩至陳謝也。</p>
</div>
<div class='div-other'><a id='mulu51' />
<p class='h1'>勅賜汾州西河縣西苑房佛堂寺額　制一首</p><p>汾州西河縣西苑房古佛堂院。</p>
<p>右特進試鴻臚卿三藏大廣智不空奏。前件佛堂。西河縣社邑百姓。於至德年中創共修葺志願。妖孽喪亡。國家剋復。伏以先聖孝感取為社名。並不煩擾公家。亦不私有求乞。其社人等各自卛家資遂共成<span class='corr'>辦</span>。自茲已來修葺不輟。前年奉　恩命。五臺山修功德。迴日到此佛堂院。尋問根由具悉其實。堂殿院宇已就垂成。特望　天恩賜一寺額。</p>
<p>中書門下　牒大廣智不空</p>
<p>牒奉　勅宜賜額法津之寺牒至准　勅故牒</p>
<p style="margin-left:1em">大曆七年三月四日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
</div>
<div class='div-other'><a id='mulu52' />
<p class='h1'>恩命祈雨賀雨表一首</p><p>沙門不空言。中使姜庭瓌至奉宣　聖旨。屬以亢陽令祈雨。限七日得者。不空聞。絲言必准者君也。綸發必從者臣也。伏惟　陛下。明四目達四聰。天高聽卑憂心嫁穡。可謂元首之至明矣。既奉天詔。旋嚴道場。莫不勠其力一其心。使　陛下天成依諸佛遺教。微誠懇極。至誠感神。無勞燕舞之徵。已降普天之澤。下順人望。上赴　聖心。足蹈手舞無任抃躍。謹奉表陳賀以聞。沙門不空誠歡誠喜謹言。</p>
<p style="margin-left:1em">大曆七年六月一日特進試鴻臚卿大興善寺三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>和上妙行圓明大慈弘濟。慮深家國仁洽生靈。精潔壇場至祈甘澤。晝夜勤請真聖照臨。不踰旬時克致零雨。緣苗恒茂豐歲有期。顧惟薄德載懷媿勵也。</p>
</div>
<div class='div-other'><a id='mulu53' />
<p class='h1'>東都先師塔院及石戒壇院請抽大德制一首</p><p>東都薦福寺大弘教三藏和上塔院。請抽諸寺名行大德七人。</p>
<p style="margin-left:1em">右不空先師在日。特蒙　玄宗置上件塔院。年月深久。廟宇崩摧。香火闕供。無人掃洒。今請抽諸寺大德七人住持彼院。六時懺念為國進修三密瑜伽。繼師資之舊業。</p>
<p>同寺一切有部古石戒壇院。請抽諸寺名行律師七人。每年為僧置立戒壇。</p>
<p style="margin-left:1em">右件戒壇院是不空和上在日。捨衣鉢興建。當不空進具之日。亦有誠願。許同修葺。不空叨承　聖澤。冀玉鏡之重開。覩大師之舊規。望金輪之再轉。今請置一切有部戒壇院額。及抽名大德七人。四季為僧敷唱戒律。六時奉為國修行三密法門。</p>
<p>以前特進試鴻臚卿大興善寺三藏沙門大廣智不空奏。前件院抽僧及置額等。請有闕續填。其府縣差科及一切僧事。並請放免不同諸寺。謹件如前。</p>
<p>中書門下　牒大廣智不空</p>
<p>牒奉　勅宜依牒至准　勅故牒</p>
<p style="margin-left:1em">大曆七年六月十六日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
</div>
<div class='div-other'><a id='mulu54' />
<p class='h1'>請超悟法師於化度寺修六菩薩講制一首</p><p>化度寺大菩薩像六軀</p>
<p style="margin-left:1em">右特進試鴻臚卿大興善寺三藏沙門大廣智不空奏。先奉恩命造前件功德。今請超悟法師。於像前為國講大般涅槃經。冀陛下。崇修洗生靈耳目。則微誠願滿。</p>
<p>中書門下　牒大廣智不空　牒祠部准此</p>
<p>牒奉　勅宜依牒至准　勅故牒</p>
<p style="margin-left:1em">大曆七年八月二日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李抱玉</p>
<p>司徒兼中書令使</p>
<p>祠部牒大廣智不空</p>
<p>牒奉中書門下　勅牒如右牒至准　勅故牒</p>
<p style="margin-left:1em">大曆七年八月四日　　　令史尚秀牒</p>
<p style="margin-left:13em">主事劉義</p>
<p style="margin-left:2em">即中褚長孺</p>
</div>
<div class='div-other'><a id='mulu55' />
<p class='h1'>勅置天下文殊師利菩薩院制一首</p><p>中書門下　牒不空三藏。</p>
<p>牒奉　勅京城及天下僧尼寺內。各簡一勝處。置大聖文殊師利菩薩院。仍各委本州府長官即句當修葺。并素文殊像裝飾綵畫功畢。各畫圖其狀聞奏。不得更於寺外別造。牒至准　勅故牒。</p>
<p style="margin-left:1em">大曆七年十月十六日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
</div>
<div class='div-other'><a id='mulu56' />
<p class='h1'>謝　勅置天下寺文殊院表一首<span class='note-inline'>(并答)</span></p><p>沙門不空言。伏見今月十六日特勅。京城及天下僧尼寺內各簡一勝處。置大聖文殊師利菩薩院。并素文殊像裝飾綵畫者。不空聞。惟聖作法。其德動天。澤潤生靈。懸之日月。不空誠歡誠荷載忻載躍。伏惟　陛下開法王之玄造。闢非常之福田。建文殊真容。使普天瞻仰。在於緇侶光幸尤深。且文殊聖者即諸佛祖師。大悲弘願不取正覺。大乘引導利樂無期。昔釋迦如來先有懸記。一乘典語興在中華。當有至聖帝王必以大乘理國。八百餘載。歷伏帝王聖賢多矣。實未有如　陛下者也。不空何幸生遇聖朝介修大乘。奉事文殊師利。常以此聖真言奉為國家特誦。每蒙護念。　恩德逾深。曰夜思之無階上報。不謂忽然　天慈普洽。垂淚宿誠。廢寢忘食無任悲喜。不勝戴荷之至。謹附中使揚貴珍奉表陳賀以聞。沙門不空誠歡誠悅謹言。</p>
<p style="margin-left:1em">大曆七年十月二十七日特進試鴻臚卿大興善寺三藏沙門大廣智不空表進</p>
<p style="margin-left:2em">寶應元聖文武皇帝批</p>
<p>大聖文殊久登正覺。拯生人於三界。鎮毒龍於五峯。慈悲道深。弘濟功遠。故令釋眾同此歸依。三藏梵域宗師。當深慰愜也。所賀知。</p>
</div>
<div class='div-other'><a id='mulu57' />
<p class='h1'>請京城兩街各置一寺講　制一首</p><p>新譯大虛空藏經<span class='note-inline'>(章敬寺大德元盈法師請保壽寺講資聖寺大德道液法師請西明寺講)</span>。</p>
<p style="margin-left:1em">右特進試鴻臚卿大興善寺三藏沙門大廣智不空奏。前件經奉　詔頒行。曾未開闡。若不稱讚寧表聖功。上件大德並述疏已成。請東西兩街各於一寺常講此經。冀福河潛流。上資聖壽。</p>
<p>中書門下　牒大廣智不空</p>
<p>牒奉　勅宜依牒至准　勅故牒</p>
<p style="margin-left:1em">大曆八年正月八日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
<p>二月十五日有　勅於大興善寺翻經院起首。修造大聖文殊鎮國之閣。大德僧秀巖充使修造使沙門慧勝同撿校。沙門不空言。伏奉　恩旨翻譯此經。天力護持。卷軸功畢。證義筆受僧俗名字年月處所咸列終篇。去月端午進奉已訖。聖情恩造許賜班宣。不空誠歡誠悚載媿載荷。不空聞。設教者如來。弘傳者　君上施行佛事非聖主而誰。伏惟。陛下迴月日於黃道。垂　雨露於蒼生。霑潤物情。僧侶偏幸修渥撫己。未知何報。然此經者。眾行之本源。淨土之殊稱。菩薩大願功德莊嚴三昧神通如來法印無不具足。暫聞隨喜福尚無窮。況讀誦受持功德何限。冀茲法利酬　恩萬一。特望　天恩。令天下大寺七僧小寺三僧。於新置文殊院長時為國講宣讀誦。有闕續填。務使法音傳燈不絕。永康率土。長護聖躬。不勝懇願之至。謹奉表以聞。沙門不空誠請誠悚謹言。</p>
<p style="margin-left:1em">大曆八年六月日</p>
<p style="margin-left:1em">特進試鴻臚卿三藏沙門大廣智不空表進</p>
</div>
<div class='div-other'><a id='mulu58' />
<p class='h1'>貶興善寺寺主圓敬歸河南思遠寺制一首</p><p>大興善寺寺主圓敬本配河南府陸渾。縣思遠寺。</p>
<p style="margin-left:1em">右特進試鴻臚卿大興善寺三藏沙門大廣智不空奏。前件僧比將解撿校僧事。不空遂舉充興善寺主。今得徒眾如謙等狀稱。其僧自任綱維。侵損常住。毀圻僧舍屋。修自己私房。非理役使家人。手功已下妾聚尼眾止宿不護嫌疑。見被京兆府推問。事跡彰露。恐令准法科繩。法門之中實可愧恥。伏乞存其法服不奪僧名。勒歸陸渾本寺。許其改過。為國修持。</p>
<p>中書門下　牒大廣智不空三藏</p>
<p>牒奉　勅宜依牒至准　勅故牒</p>
<p style="margin-left:1em">大曆八年七月十三日牒</p>
<p>中書侍郎同平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
</div>
<div class='div-other'><a id='mulu59' />
<p class='h1'>進文殊師利佛剎功德經狀一首</p><p>大聖文殊師利菩薩佛剎功德莊嚴經一部三卷<span class='note-inline'>(并)</span>寶鈿函</p>
<p style="margin-left:1em">右不空先奉　綸旨令譯此經。天恩曲臨。並已成<span class='corr'>辦</span>。參校唐梵。詳定言音。年月處所筆受證義僧俗之名咸題卷中。文殊事跡緣起根由。始于發心至成正覺莊嚴淨土。此經具載。諸佛理體。菩薩行門。法界有情無生實相分明表示。功德廣大。餘經罕儔。願此勝因上資聖祚。伏乞宣示寰宇以福生靈。特望　天恩。所是新置文殊院大寺七僧小寺三僧。於文殊院中長時為國講宣誦習。有闕續填。是使法燈繼明不絕。靈神庶類孰不歡心。幸因輪王降誕之辰天人嘉會之日。冀茲景福上益壽山。願以法流添於　聖海。謹隨狀陳進以聞。如天思允許請降墨勅。</p>
<p style="margin-left:1em">大曆八年十三日</p>
<p style="margin-left:1em">特進試鴻臚卿三藏沙門大廣智不空狀進</p>
</div>
<div class='div-other'><a id='mulu60' />
<p class='h1'>請補前都維那道遇充寺主　制一首</p><p>興善寺前都維那道遇</p>
<p style="margin-left:1em">右特進試鴻臚卿三藏沙門大廣智不空奏。前件僧。戒行精潔為眾所推。先充都師勾當寺事。終始如一。勤効頗彰。今當寺見闕寺主。藉其撿校。伏望備充寺主。</p>
<p>中書門下　牒大廣智不空</p>
<p>牒奉　勅宜依牒至准　勅故牒</p>
<p style="margin-left:1em">大曆八年八月四日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李使</p>
<p>司徒兼中書令使</p>
</div>
<div class='div-other'><a id='mulu61' />
<p class='h1'>謝　恩賜瓊華真人一切經一藏表一首<span class='note-inline'>(并答)</span></p><p>沙門不空言。內謁者監吳休悅奉宣　聖旨。瓊華真人真如金剛一切經一藏凡五千五十卷。並是栴檀香軸。織成綵帙。眾香合成經藏。香木經案。金寶香鑪。雲霞相輝。日月間錯。光明芬馥充溢街衢。並賜不空。當院安置。令其轉讀奉迎禮拜。喜荷交并。未知何功。上答玄造。審復思惟諸佛聖典纔受持者獲福無邊。冀此勝因以酬萬一。謹即差二七人長時轉讀。願真人真如金剛福德堅固　聖皇寶祚萬劫惟新。不勝喜躍之志。謹附中使吳休悅。奉表陳謝以聞。沙門不空誠歡誠悚謹言。</p>
<p style="margin-left:1em">大曆八年十月十八日特進試鴻臚卿三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>三藏梵行精深聖真加護。經行轉讀福德無邊。敬以藏經置於香剎。願祈嘉禮。保佑瓊華。使瘵疾永除慶善滋長。豈云殊渥煩此謝恩。</p>
</div>
<div class='div-other'><a id='mulu62' />
<p class='h1'>恩賜文殊閣上梁[飢-几+蒸]餅見錢等物謝表一首</p><p>沙門不空言。其文殊閣先奉　恩命。取今月十四日上梁。天澤曲臨。特賜千僧齋飯。上梁赤錢二百貫。[飢-几+蒸]餅二千顆。胡餅二千枚。茶二百串。香列湯十甕。蘇蜜食十合槃。甘橘子十五箇。甘蔗四十莖。中使相繼於道路。飯食盈溢於街衢。御饍珍羞悉飽大會。天厨湯茗普洽士庶。聖恩過甚。答効何階。智者皆言。自佛法東來向欲千載。古之王者豈不修福。弘益廣大實未有如今之皇上。不空何幸生遇聖朝。又傳真言。贊於皇化。雖復百身不擇晝夜精勤持誦。豈酬萬一。不勝歡悚之至。謹附監使李憲誠奉表陳謝以聞。沙門不空誠荷誠媿謹言。</p>
<p style="margin-left:1em">大曆八年十二月十日</p>
<p style="margin-left:1em">特進試鴻臚卿大興善寺三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>和上傳教梵宮。流音東夏。弘揚聖典。持護真宗。福資群生。慶集家圀。創建文殊之閣。初舛香剎之梁。錫饌助齋。勿勞於表謝。</p>
</div>
<div class='div-other'><a id='mulu63' />
<p class='h1'>賀雨表一首<span class='note-inline'>(并答)</span></p><p>沙門不空言。頃以去年終冬罷雪。今春正盡。猶自愆陽。比屋熬然　皇情憂軫。為人引咎。精思祈天。果得應時。春澤普洽。川原滂霈。草木滋華。是知聖德動天。神應如響。一人有感。萬類照蘇。不勝忻悅之至。謹因中使李憲誠奉表陳賀以聞。沙門不空誠歡誠荷謹言。</p>
<p style="margin-left:1em">大曆九年二月五日</p>
<p style="margin-left:1em">特進試鴻臚卿三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>自冬少雪。慮切農郊。分命群官。偏祈岳瀆。而宗社貺祐。靈祇願懷。雲馳早春。雨洽中野。和上念深家國。虔請道場。豐和有期。慰悅斯在。所賀知。</p>
</div>
<div class='div-other'><a id='mulu64' />
<p class='h1'>奉慰瓊華真人薨表一首<span class='note-inline'>(并答)</span></p><p>沙門不空言。伏承瓊華真人薨逝。上軫　聖慈。傍悲行路。不空拙自將理伏枕多時。聖恩不以不空凡僧。遣養真人為女。痛切之至實倍常情。真人乖攝之時。不空身正因惙。不獲力疾就內加持。昨二十七日扶策欲請對。行至子城東南角已承真人凶諱。中路却迴。追感平生。無由取訣。哀情莫展。痛迫實深。望伏聖慈許不空來月二日扶力就真人喪次。轉念獲申情禮。實為悲幸。每虔誠發願。上向諸佛。庶憑法力。保護亡靈。伏惟　聖心俯垂昭鑒。不空稍侯痊減即冀扶持奉慰。謹奉表以聞。沙門不空誠悲誠慟謹言。</p>
<p style="margin-left:1em">大曆九年四月二十九日</p>
<p style="margin-left:1em">特進試鴻臚卿三藏沙門大廣智不空上表</p>
<p style="margin-left:2em">寶應元聖文武皇帝批</p>
<p>真人平生朕深所鍾念。以其久疾依怙福田。和上慈悲養之為女。膏肓莫救。憫悼誠深。和上乖侯多時。體氣虛弱。且宜將攝。不可勞到喪。次㑏聞痊復也。</p>
</div>
<div class='div-other'><a id='mulu65' />
<p class='h1'>恩賜白素謝表一首<span class='note-inline'>(并答)</span></p><p>沙門不空言。伏奉中使元應全宣　聖問。兼賜白素等。捧受慚悚罔知所圖。伏以。攝生無方自嬰疾苦。致力不逮禍夭瓊華。更沐　恩私。錫問頻及。無任悲荷之至。謹附表陳謝以聞。沙門不空誠惶誠恐謹言。</p>
<p style="margin-left:1em">大曆九年五月五日</p>
<p style="margin-left:1em">沙門特進試鴻臚卿大廣智不空表上</p>
<p style="margin-left:2em">寶應元聖文武皇帝批</p>
<p>和上道行圓明。慈悲普洽。少嬰常疾。軫慮殊深。節物所霑。勞此申謝也。</p>
</div>
<div class='div-other'><a id='mulu66' />
<p class='h1'>三藏和上遺書一首</p><p>吾普告四眾弟子等。大教總特浩汗深廣。瑜伽祕密誰測其源。吾自髫齓出家。依師學業。討尋梵夾二十餘年。晝夜精勤。伏膺諮稟。方授瑜伽四千頌法。奈何積釁深重。先師壽終。栖託無依。憑何進業。是以遠遊天竺。涉海乘危。遍學瑜伽。親禮聖跡。得十萬頌法藏印可。相傳來歸帝鄉。福地行化。然一朝供奉為三代帝師。人主盡授瑜伽密傳法契。爰自今聖弘教。最深十八會瑜伽盡皆建立。三十七聖眾一一修行。每入道場。依時念誦。九重萬乘恒觀五智之心。闕庭百寮盡持三密之印。吾當代灌頂三十餘年。入壇授法弟子頗多。五部琢磨成立八箇。淪亡相次。唯有六人。其誰得之。則有金閣含光．新羅慧超．青龍慧果．崇福慧朗．保壽元皎．覺超。後學有疑。汝等開示。法燈不絕。以報吾恩。況吾年登七十。氣力漸衰。汝等幼稚者多。故先遺囑當院僧弟子慧勝等。少小事吾。恭謹無怠。勤勞歲久。實可矝憐。雖五部未霑。並一尊精熟修持成佛是可有餘。各自策勵如吾在日。必須和睦同共住持。若有害群。吾不祐汝。吾受持金剛。鈴杵并銀盤子菩提子念珠水精念珠并合子。並進供奉　聖人請入內。及保壽化度興善諸寺弟子等。吾在之日。汝等依吾。吾護念汝。吾百年後。汝等依國。於國須忠。努力虔誠為國持念。國安人泰。吾願滿焉。青龍曇貞。大法真言吾先授與。至於契印渠未得之。汝等為吾轉為授。却俗弟子功德使李開府。依吾受法三十餘年。勤勞精誠。孝心厚深。河西南海問道往來。淨影鴻臚躬親供養。瑜伽五部先以授之。十七五身更增祕密。吾銀道具五股金剛杵三股獨股鈴並留與開府。作念受持速證悉地。院中師僧開府往來撿挍如吾在日。務須安存。上下和睦。監使李大夫自監吾已來無少違意。往來進奏皆契聖心。不但輔佐　國家。亦為護法菩薩。普賢祕密尋以受持。踵襲大乘必當剋證。吾銀羯磨金剛杵四箇并輪留與。受持為念取證菩提。佛法護持如吾在日。賢者趙遷。吾為翻經有時執筆。諸餘鈔寫亦有其功。若愛出家為與聞奏。樂之處俗汝亦安存。吾後翻得文殊經一卷。寶樓閣念誦法一卷。如來藏經一卷。翻譯雖終未及進奉。勾當寫出為吾進都。寶金剛事吾日深。小心孝順。至於念誦倍更精勤。留在院中同住供養。院內行者童子。上從賢德下至汝奴。汝仕大夫為奏與度。其蘇但那野奢並放為良任從所適。樂在院中亦任本意。其庭秀為老親見在南海欲得侍奉。亦語開府放去養親令喬為是家人。久以祇承隨吾入內。聖人亦識。每偏驅使辛勤最多。件李大夫與奏出家。莊上有牛兩頭。可准錢物拾餘貫。將陪常住。用充價直。收贖令喬院內應緣。道場所有幡華楨像諸功德等氈廗毯耨銅器瓷器䗍盃。一切並捨入文殊閣下道場。永為供養。不得轉輒有零落出外借人。吾緣身衣並已捨盡有金八十七兩銀二百二十兩半。並將施入五臺山金閣玉華兩寺。裝修功德。所有家具什物柴器䥫器瓦器床廗氈褥床子耨子及諸雜一切物等。吾並捨與當院受用。子弟往來須有投寄。梵夾閣上藏中安置其藏及經為是　勅賜鎮院安置。汝常為　國轉讀持念焚香供養守護。並不得零落損失。吾奏　聖人造閣。下置文殊菩薩。上安漢梵之經。為國福田永代供養。閣則大改已成。作家欠錢裝飾未了。軒廊門屋僧房亦未成立。所有搏零落殘方榑木。汝共大夫計會善為聞奏修崇了却。閣成已後奉為　國家置三七僧。轉經念誦。永資　聖壽。滿吾本願。東京　和上塔所師僧院舍莊園。汝亦為吾勾當成立。其車牛鄠縣洨南莊并新買地及御宿川貼得稻地街南菜園。吾並捨留當院文殊閣下道場。轉念師僧永充糧用香油炭火等供養。並不得出院破用。外人一切不得遮蘭及有侵奪。其祥谷紫莊將倍常住。其莊文契並付寺家。吾重告諸弟子。汝等須知。人代無常誰免此也。師資之道以法義情親不同骨肉。與俗全別。汝等若依吾語是吾法子。若違吾命則非法緣。吾壽終後。並不得著服及有哭泣攀慕。憶吾即勤加念誦。是報吾恩。亦不得枉破錢財威儀葬送。亦莫置其塋域虛棄人功。唯持一床。盡須念誦。送至郊外。依法荼毘。取灰加持。便即散却。亦不得立其靈机圖寫吾形。儒生七十二子尚有心喪。吾教灌頂相傳都不然也。汝等諸子是從佛口生從法化生得佛法分。即同普賢身。行普賢行。住普賢心。圓明廓周。五智齊現。修行如此。是契吾心。何勞驅驅營營非法不益之事。吾所告焉。汝等須依吾此處分。恐後無憑。仍請三綱直歲徒眾等著名。為記鄔波馱耶告。</p>
<p style="margin-left:1em">大曆九年歲次甲寅五月己亥朔七日乙巳</p>
<p style="margin-left:13em">直歲慧達</p>
<p style="margin-left:13em">典座明彥</p>
<p style="margin-left:12em">都維那法高</p>
<p style="margin-left:13em">寺主道遇</p>
<p style="margin-left:13em">上座潛真</p>
</div>
<p class='juan'>大辨正大廣智三藏和尚表制集卷第三</p>
</div><!-- end of div[@id='body'] -->
</body></html>