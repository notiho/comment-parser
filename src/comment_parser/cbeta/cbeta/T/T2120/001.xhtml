<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>代宗朝贈司空大辨正廣智三藏和上表制集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2120
<p class='juan'><a id='mulu1' />代宗朝贈司空大辨正廣智三藏和上表制集卷第一</p><p class="byline">上都長安西明寺沙門釋圓照集</p>
<div class='div-xu'><a id='mulu2' /><p>大唐大興善寺三藏者。諱智藏號不空金剛。梵曰阿目佉跋折羅。本西域人也。昔事大弘教金剛三藏。稟受真言。二十四年摳衣請益。大師歿後還詣五天。梵本瑜伽備皆披閱周遊遍覽。旋赴　帝京。或化河西。或歸關內。屬　天寶末歲胡馬入關　至德二年剋復京洛。和上親承　聖旨。精建壇場。為灌頂師。三朝寵遇。表謝答制師弟相承大凡而言一百四十四首。迺分成六卷。庶流布將來。好學之徒知其志也。</p>
</div>
<div class='div-other'>
<ul class="">
<li>肅宗朝
<ul class="">
<li>賀收復西京表一首<span class="note-inline">(并答)</span></li>

<li>賀收復東京表一首<span class="note-inline">(并答)</span></li>

<li>賀上皇還京表一首<span class="note-inline">(并答)</span></li>

<li>謝恩賜香陳情表一首</li>

<li>請搜訪天下梵夾修葺翻譯制書一首</li>

<li>制許搜訪梵夾祠部告牒一首</li>

<li>賀冊皇后張氏表一首</li>

<li>制許翻譯經論祠部告牒一首<span class="note-inline">(并答)</span></li>

<li>進虎魄像并梵書隨求真言狀一首<span class="note-inline">(并答)</span></li>

<li>請大興善寺置灌頂道場墨勅一首</li>

<li>智炬寺修功德勅天下兵馬元師牒一首</li>
</ul></li>
</ul>
<ul class="">
<li>代宗
<ul class="">
<li>進白檀摩利支像并梵書大佛頂真言狀一首<span class="note-inline">(并答)</span></li>

<li>請每載置灌頂道場墨勅一首</li>

<li>請大興善寺置大德四十九員制書一首</li>

<li>請降誕日度僧七人祠部勅牒一首</li>

<li>請依梵夾再譯仁王般若經制書一首</li>

<li>杜冕中丞請迴封入翻譯經院制書一首</li>

<li>謝御製新仁王經序并賀百座見慶雲表一首<span class="note-inline">(并答)</span></li>

<li>贈故金剛三藏開府兼贈號制書一首</li>

<li>拜不空三藏鴻卿兼賜號制書一首</li>
</ul></li>
</ul></div>
<div class='div-other'><a id='mulu3' />
<p class='h1'>賀收復西京表一首</p><p>大興善寺三藏沙門智藏言。竊聞。惟天為大。非元聖無以順天行誅。惟王法天。非興王無以代天育物。伏惟　陛下功超立極。道冠混元。纘堯寶圖。復禹丕績。自頃元兇已殄殘㜸猶迷　陛下義待倒戈。恩先善貸。暫勞豼武。永滅豺狼。自京輩肅清樓臺望幸　陛下俯從人欲。克叶天心。山川不移。園苑如舊。今　鑾輿既降　聖政惟新。方將昭報昊穹濟斯仁壽。導　上皇汾陽之賀。類上帝圓丘之壇。演沙劫而轉法輪。朗千界而懸佛日。智藏久霑　王化。重覩漢儀。生成已多。報效何冀。不勝鳧藻之至。謹詣銀臺門。奉表陳賀以聞。輕黷宸嚴。伏深戰越。沙門智藏誠惶誠恐謹言。</p>
<p style="margin-left:1em">至德二載十月二十四日</p>
<p style="margin-left:5em">大興善寺三藏沙門智藏上表</p>
<p style="margin-left:2em">乾元光天大聖文武孝感皇帝批</p>
<p><span class='corr'>諡</span>文明武德大聖大宣孝皇帝。</p>
<p>狡猾之流。久為殘暴。天厭其禍。卒以敗亡。顧城闕而依然。臨士庶而咸若。感慰之至。深在朕懷。所賀知。</p>
</div>
<div class='div-other'><a id='mulu4' />
<p class='h1'>賀收復東京表一首</p><p>大興善寺三藏沙門智藏言。伏承官軍獻捷收復東京。逆黨氷銷。王師獨剋。生靈慶快抃躍失圖。智藏聞。逆德者亡已孽難逭垂於竹葉。允是格言。自狂胡亂華。向經三歲。神怨人憤。惡稔貫盈　陛下<span class='corr'>旰</span>食宵衣簞醪等膳。遂使股肱畢力熊武爭先廟略無遺神功不再。乘斯破竹。會彼倒戈。一戎而三捷。累臻旬日而兩都咸復實莫不　睿謀廣運英略殊常　聖力匡持特高列辟。方將勤崇東岱昭報上玄。智藏幸保昌明佇觀盛禮。不任抃躍之至。謹詣銀臺門。奉表陳賀以聞。輕黷　宸嚴。伏深戰越。沙門智藏誠歡誠喜謹言。</p>
<p style="margin-left:1em">至德二載十月二十七日。</p>
<p style="margin-left:5em">大興善寺三藏沙門智藏上表</p>
<p style="margin-left:2em">皇帝批</p>
<p>所賀知。</p>
</div>
<div class='div-other'><a id='mulu5' />
<p class='h1'>賀上皇還京表一首</p><p>沙門不空言。不空聞。道惟帝先帝道洽則神功不宰。孝為德本。至德茂而克受元符。伏惟　陛下膺天纘堯。從人復禹。不易物而二儀貞觀。未浹辰而兩都底寧切格昊穹德超列辟。東揖群后。西迎　上皇。垂　帝服而更導　鑾輿。清天步而仍延法賀　天父天子先天後天。去閶闔而復歸九重。正乾綱而載安萬姓。斯實　上皇垂訓推功高象帝之前　陛下乘時至德冠興王之首。足以暉范史冊亮視唐虞。不空生預斯昌。偶茲榮觀。不任慶悅之至。謹詣銀臺門。奉表陳賀以聞。輕觸　宸嚴。伏增戰越。沙門不空誠歡誠喜謹言。</p>
<p style="margin-left:1em">至德二載十二月九日</p>
<p style="margin-left:5em">大興善寺三藏沙門不空上表</p>
<p style="margin-left:2em">皇帝批</p>
<p>掃清氛祲底定寰區。聖上旋歸以安宮闕。晨昏展禮喜慶殊深。所賀知。</p>
</div>
<div class='div-other'><a id='mulu6' />
<p class='h1'>謝恩賜香陳情表一首</p><p>沙門不空言。中使吳遊巖至奉宣　聖旨。以不空本院今日設齊。特賜名香。兼降　天使。鴻私由被。欣躍難名。不空誠歡誠喜。不空託蔭法流。思弘密教。孤遊萬里。遍學五天。凝想十方覲華藏之諸佛。專精五部窮柰苑之真言。每布字觀心投身請護。願乘弘誓之力。得值輪王出興。潔誠十年。累會　明聖。前載函關未啟　陛下養德春宮。早奉　德音。曲垂　省問。兼賚香藥。密遣加持。及　陛下北巡。不空雖不獲陪侍。弟子僧含光等歸從西。出又得親遇　鑾輿。崎嶇戎旅之間。預聞　定冊之議。不空雖身陷胡境。常心奉　闕庭。頻承　密詔。進奉咸達　陛下睿謀獨運。法力冥加。群兇散亡　宸象歸正。不空微質。又忝　朝恩。十月清宮以建辟魔之會。正朝薦號仍臨灌頂之壇。塗飾　上宮。熏修　別殿。既許翻譯。仍與度僧渥澤已深。報効何日。謹當三時浴像半月護摩。庶三十七尊保　明王之國土。一十六護增　聖帝之威神。壽如南山永永無極。不勝咸戴欣荷之至。謹奉表陳謝以聞。沙門不空誠歡誠喜謹言。</p>
<p style="margin-left:1em">至德三年正月二十三日</p>
<p style="margin-left:5em">大興善寺三藏沙門不空表上</p>
<p style="margin-left:2em">光天文武大聖孝感皇帝批</p>
<p>師現身西方。開法中國。在昔弘誓。朕心悉知。經行恒沙。致大福力。自頃跋涉。常念因緣。而今比丘問道申願。今蓮花至淨貝葉重宣微妙佛陀不思議也。崇無罣礙是錫末香。奉持精修常不退轉。所謝知。</p>
</div>
<div class='div-other'><a id='mulu7' />
<p class='h1'>請搜撿天下梵夾修葺翻譯　制書一首</p><p>中京慈恩薦福等寺。及東京聖善長壽福光等寺。并諸州縣舍寺村坊。有舊大遍覺義淨．善無畏．流支．寶勝等三藏所將梵夾。</p>
<p>右大興善寺三藏沙門不空奏。前件梵夾等。承前三藏多有未飜。年月已深縚索多斷。湮沈零落實可哀傷。若不修補恐違聖教。近奉恩命許令翻譯。事資探討證會微言。望　許所在撿閱收訪。其中有破壞缺漏隨事補葺。有堪弘闡助國揚化者。續譯奏聞福資　聖躬最為殊勝　天恩允許請宣付所司。</p>
<p>中書門下　牒大興善寺三藏不空</p>
<p>牒奉　勅宜依請牒至准　勅故牒</p>
<p style="margin-left:1em">乾元元年三月十二日</p>
<p>特進行中書令崔圓</p>
<p>特進行侍中苗晉卿</p>
<p>司空兵部尚書同平章事李<span class='note-inline'>(使)</span></p>
<p>司徒尚書左僕射同平章事順<span class='note-inline'>(使)</span></p>
</div>
<div class='div-other'><a id='mulu8' />
<p class='h1'>制許搜訪梵夾祠部告牒一首</p><p>中京慈恩等寺及東京聖善長壽寺。并諸州縣舍寺村坊。有舊大遍覺義淨善無畏流支寶勝等三藏所將梵夾。</p>
<p>右大興善寺三藏沙門不空奏。前件梵夾等。承前三藏多有未翻。年月已深縚索多斷。湮沈零落實可哀傷。若不修補恐違聖教。近奉　恩命許令翻譯。事資探討證會微言。望許所在撿閱收訪。其中有破壞缺漏隨事補葺。有堪弘闡助國揚化者。續譯奏聞福資　聖躬最為殊勝　天恩允許請宣付所司　勅旨依奏。</p>
<p style="margin-left:1em">乾元元年三月十二日</p>
<p>特進行中書令集賢院大學士知院事監修國史上柱國趙國公臣崔圓宣</p>
<p>中書侍郎闕中大夫中書舍人兼尚書右丞集賢院學士副</p>
<p>知院事上柱國賜紫金魚袋徐浩奉行</p>
<p>奉　勅員如右牒到奉行</p>
<p style="margin-left:2em">乾元元年三月十五日</p>
<p>特進行侍中弘文館大學士知太清宮事監修國史上柱國韓國公晉卿黃門侍郎闕</p>
<p>銀青光祿大夫行給事中上柱國縉雲縣開國男嶧尚書祠部　大興善寺三藏沙門不空</p>
<p>牒奉　勅如右牒至准　勅故牒</p>
<p style="margin-left:1em">　乾元元年三月十七日　　令史門貴牒</p>
<p style="margin-left:12em">主事唐國興</p>
<p style="margin-left:11em">員外郎韋少遊</p>
</div>
<div class='div-other'><a id='mulu9' />
<p class='h1'>賀冊皇后張氏表一首</p><p>沙門不空言。伏見今日令辰冊　皇后者。伏聞有天有地是生萬物。一陰一陽故為之道。所以神化庶品。母育群黎。在昔　皇王斯為盛典。伏惟　皇后德彰柔範。功佐春闈。望雲氣而知歸。臨戎軒而推轂　陛下上符景命。下叶坤儀。順蒼生之心與天下之母。二像已定萬萬克禎。凡在寰區孰不稱慶。況不空偏承問道。久沐湛恩。喜躍之情。萬萬恒品。無任慶悅屏營之至。謹奉賀以聞。不空誠惶誠恐謹言。</p>
<p style="margin-left:1em">乾元元年四月八日</p>
<p style="margin-left:5em">大興善寺三藏沙門不空上表</p>
<p style="margin-left:2em">乾元光天文武大聖孝感皇帝批</p>
<p>皇后德被宮闈。功成輔佐。用崇冊禮。以正坤像所賀知。</p>
</div>
<div class='div-other'><a id='mulu10' />
<p class='h1'>制許翻譯經論祠部告牒一首</p><p>陀羅尼教金剛頂瑜伽經等八十部。大小乘經論二十部計一千二百卷。</p>
<p>右大興善寺三藏沙門不空奏。不空聞纘帝堯者紹帝位。受佛囑者傳佛教。省茲格言曾不改易。流興萬代散葉千枝。不空杖錫挈瓶。行邁天竺尋歷川谷跋涉邦方。凡遇聖蹤投請禮敬。輒聞經教罄竭哀祈。搜求精微。窮博深密。丹誠攸囑。願言弘宣。遂得前件經論。自到中京竟未翻譯。既闕書寫。又乖授持。特望　寵慈許令翻譯。庶得法筵重敷更雪住持之路。佛日再舉彌增演暢之功。　天恩允許請宣付所司。</p>
<p style="margin-left:1em">乾元元年六月十一日</p>
<p>勅旨依奏</p>
<p style="margin-left:1em">中書令闕</p>
<p style="margin-left:1em">中書侍郎同中書門下平章事賜紫金魚袋王與宣</p>
<p style="margin-left:1em">朝散大夫中書舍人兼禮部侍郎上柱國姑縣開國公李揆奉行</p>
<p>奉　勅旨如右牒到奉行</p>
<p style="margin-left:1em">乾元元年六月十六日</p>
<p>特進行侍中弘文館大學士知太清宮事監修國史上柱國韓國公晉卿</p>
<p>黃門侍郎<span class='note-inline'>(闕)</span></p>
<p>通議大夫行給事中賜紫金魚袋開國男休尚書祠部　大興善寺三藏沙門不空</p>
<p>牒奉　勅如右牒至准　勅故牒</p>
<p style="margin-left:1em">乾元元年六月十八日　　令史門貴牒</p>
<p style="margin-left:12em">主事唐國興</p>
<p style="margin-left:11em">員外郎韋少遊</p>
</div>
<div class='div-other'><a id='mulu11' />
<p class='h1'>進虎魄像并梵書隨求真言狀一首</p><p>虎魄寶生如來像一軀</p>
<p>梵書大隨求陀羅尼一本</p>
<p>右昔者河清啟運樞電告祥。方屬重陽之辰。遂誕千年之聖。以　陛下允膺寶祚像有寶生之名。以　陛下興念隨通明有隨求之號。像能光明洞徹。如　陛下光宅四維。明能威似魔怨。如　陛下威降萬國。謹案金剛頂經。一切如來成等正覺。皆受寶生灌頂。乃至　陛下玄功格天。正法理國。事與時並。若合符契。伏願少修敬念緘而帶之。則必持明照迴廣王化於東戶。本尊敷佑延　聖壽於南山。無任歡慶之深。謹隨狀進。輕黷旒扆。伏增戰越。謹進。</p>
<p style="margin-left:1em">乾元元年九月一日</p>
<p style="margin-left:6em">大興善寺三藏沙門不空進</p>
<p style="margin-left:2em">乾元光天文武大聖孝感皇帝批</p>
<p>諸佛儀形。優曇希現。如來密藏。神呪難思。師大啟空宗。能持祕印。以茲正法弘護朕躬。信受奉行。深為利益也。</p>
</div>
<div class='div-other'><a id='mulu12' />
<p class='h1'>請於興善寺置灌頂道場狀一首<span class='note-inline'>(并墨勅)</span></p><p>請大興善寺修灌頂道場</p>
<p>右臣竊觀度災禦難之法不過祕密大乘。大乘之門灌頂為最。今屬閏夏之月百花皆榮。伏望　命三藏不空。於前件寺為國修一灌頂道場。其道場有息災增益之教。有降伏歡喜之能。奉此功力以滅群兇。上滋　聖壽無彊。承此兆久清泰。臣素無才行。忝奉驅馳。謹獻愚誠。倍增戰汗。如　允臣所奏。請降</p>
<p style="margin-left:1em">墨勅　依奏。</p>
<p style="margin-left:1em">乾元三年閏四月十四日宮苑都巡使禦侮校尉右內率府率員外置同正員賜紫金魚袋內飛龍驅使臣史元琮狀進</p>
</div>
<div class='div-other'><a id='mulu13' />
<p class='h1'>智炬寺修功德　制書一首　連元師牒</p><p>奉　勅不空三藏并僧弟子三人宣於智炬寺修功德</p>
<p style="margin-left:2em">八月二十五日　開府判行軍李輔國</p>
<p style="margin-left:2em">宣勅天下兵馬元師　牒不空三藏</p>
<p>牒奉　勅如右請施行者錄　勅各牒所由准　勅事了日停者故牒</p>
<p style="margin-left:1em">上元元年八月二十五日　　　　　牒</p>
<p>開府判行軍李輔國</p>
<p>元師越王在內</p>
<p>代宗朝</p>
</div>
<div class='div-other'><a id='mulu14' />
<p class='h1'>進摩利支像并梵書大佛頂真言狀一首<span class='note-inline'>(并答)</span></p><p>彫白檀摩利支像一軀<span class='note-inline'>(此云威光)</span></p>
<p>梵書大佛頂陀羅尼一本</p>
<p style="margin-left:1em">右不空幸因</p>
<p>聖運。早奉休明。遂逢</p>
<p>降誕之辰。更遇金輪之日伏惟。以</p>
<p>陛下之壽延寶祚。像有威光之名。以</p>
<p>陛下百王為首。真言有佛頂之號。謹按大佛頂經。一切如來成等正覺。皆受此真言。乃至金輪帝位莫不遵而行之。伏惟</p>
<p>陛下承天踐祚。</p>
<p>聖政惟新。正法理國與靈合契。伏願少修敬念緘而　帶之。則廣</p>
<p>至化於東戶。延</p>
<p>聖壽於南山。無任歡慶之至。謹隨狀進。輕黷宸嚴。伏增戰越。謹進。</p>
<p style="margin-left:1em">寶應元年十月十三日</p>
<p style="margin-left:5em">大興善寺三藏沙門不空狀進</p>
<p style="margin-left:2em">皇帝批　廟號代宗<span class='corr'>諡</span>睿文孝武皇帝</p>
<p>檀磨瑞像。貝葉真文。南天既遙。中國難遇。上人慈慜緘護而來不祕桑門。傳諸象闕得未曾有。良以慰懷。</p>
</div>
<div class='div-other'><a id='mulu15' />
<p class='h1'>請置灌頂道場　墨勅一首</p><p>大興善寺三藏沙門不空請為　國置灌頂道場</p>
<p style="margin-left:1em">右不空聞。毘盧遮那包括萬界。密印真言吞納眾經。准其教宜有頓有漸。漸謂聲聞小乘登壇學處。頓謂菩薩大士灌頂法門。是詣極之夷途。為入佛之正位。頂謂頭頂。表大行之尊高。灌謂灌持。明諸佛之護念。超昇出離何莫由斯。是以剋己服勤不捨。晝夜誓志鑽仰豈敢怠遑。冀每載夏中及三長齋月。依經建立。嚴淨花以開覺。使有識而歸真。庶邊境肅淨　聖躬萬壽。不勝懇念之至。謹詣右銀臺門。奉狀陳請以聞。天恩允許請降　墨勅　依奏。</p>
<p style="margin-left:1em">廣德元年十一月十四日</p>
<p style="margin-left:5em">大興善寺三藏沙門不空狀進</p>
</div>
<div class='div-other'><a id='mulu16' />
<p class='h1'>請置大興善寺大德四十九員　勅一首</p><p>定國寺僧懷感</p>
<p>含光</p>
<p>法誠</p>
<p>慧遠</p>
<p>元皎</p>
<p>東都敬愛寺僧乘如</p>
<p>超度</p>
<p>勝業寺僧通幽<span class='note-inline'>(見充上座)</span></p>
<p>僧慧靈<span class='note-inline'>(見充寺主)</span></p>
<p>鳳翔府標覺寺僧深照<span class='note-inline'>(見充都維那)</span></p>
<p>薦福寺僧藏用</p>
<p>法準</p>
<p>慧通</p>
<p>千福寺僧飛錫</p>
<p>曇延</p>
<p>法崇</p>
<p>夏州靈覺寺僧潛真</p>
<p>滄州崇道寺僧慧通</p>
<p>奉恩寺僧慧端</p>
<p>東都龍興寺僧慧照</p>
<p>靈山</p>
<p>性如</p>
<p>廣福寺僧慧明</p>
<p>永寧寺僧智順</p>
<p>天竺寺僧談義</p>
<p>汴州相國寺僧惟秀</p>
<p>漢刕南陽寺僧道晏</p>
<p>成都府淨眾寺僧道遇</p>
<p>寶頂寺僧慧映</p>
<p>荊州慧日寺僧法珍</p>
<p>天長寺僧延秀</p>
<p>翠微寺僧道朗</p>
<p>大雲寺僧海明</p>
<p>資聖寺僧通由</p>
<p>慈恩寺僧法琳</p>
<p>金光明寺僧道猷</p>
<p>寶臺寺僧大辯</p>
<p>西明寺僧慧旴</p>
<p>崇福寺僧慧宗</p>
<p>如淨</p>
<p>慧月</p>
<p>青龍寺僧南崿</p>
<p>勝業寺僧智銘</p>
<p>希湊</p>
<p>開闡</p>
<p>靈感寺僧覺超</p>
<p>醴泉寺僧慧澄</p>
<p>保壽寺僧慧崇</p>
<p>鳳翔府郿縣建法寺僧法敬</p>
<p style="margin-left:1em">右大興善寺三藏沙門不空奏。前件寺是初置長安之日。將鎮帝國。首建斯寺。廊宇宏大。全用一坊古來住持皆是名德。比緣老宿淪沒僧眾凋殘。威儀軌則並是廢絕。況綿歷多載。臺殿荒涼。瞻言清規。實所歎惜。雖有後度戒律未閑。復屬艱難。事資福祐。前件大德四十九人。並道業清高。洞明經戒。眾所欽尚。堪為師範。伏乞。隷名此寺。有闕續填。庶勠力匡持。葺理頹弊。永修香火。以福　聖躬。其見任。之綱維。望並依定。又緣寺之貧破。伏乞矜放諸雜差科科得齊糧不絕報國行道。如　天恩允許請宣付所司。</p>
<p>勅旨依奏</p>
<p style="margin-left:1em">廣德二年正月二十三日</p>
<p style="margin-left:1em">司徒兼中書令汾陽郡王<span class='note-inline'>(使)</span></p>
<p style="margin-left:1em">銀青光祿大夫行中書侍郎同平章事臣元載宣朝散大夫行中書舍人長樂縣開國侯臣潘炎奉行</p>
<p>奉勅旨如右牒到奉行</p>
<p style="margin-left:1em">廣德二年二月二日</p>
<p>侍中使</p>
<p>黃門侍郎同平章事王縉</p>
<p>給事中皡</p>
<p>尚書祠部　牒三藏不空</p>
<p>牒奉　勅如右牒至准　勅故牒</p>
<p style="margin-left:1em">廣德二年二月六日　　　令史藺玼牒</p>
<p style="margin-left:13em">主事何漪</p>
<p style="margin-left:12em">員外即岑參</p>
</div>
<div class='div-other'><a id='mulu17' />
<p class='h1'>降誕日請度七僧祠部　勅牒一首</p><p>無名僧慧通年五十五<span class='note-inline'>(絳州　曲沃縣　俗姓王　無籍　請住千福寺)</span></p>
<p>慧雲年二十三<span class='note-inline'>(京兆府　長安縣　俗姓段　無籍　請住大興善寺)</span></p>
<p>僧慧琳年三十<span class='note-inline'>(虢州　閿鄉縣　方祥鄉　閿鄉里　俗姓何　名光王　兄昢為戶請住興善寺)</span></p>
<p>僧慧珍年卅三<span class='note-inline'>(京兆府　萬年縣　洪洞鄉　福潤里　俗姓王名庭現伯高為戶請大興住善寺)</span></p>
<p>僧法雄年廿八<span class='note-inline'>(京兆府　富平縣　赤陽鄉　毘山里　無籍　請住靜法寺)</span></p>
<p>僧法滿年十八<span class='note-inline'>(京兆府　萬年縣　崇德鄉　文圓里　俗姓胡　祖賓為戶)</span></p>
<p>僧慧璡年四十</p>
<p style="margin-left:1em">右興善寺三藏沙門不空奏。上件僧等自出家來。常尋法教不闕師資。戒行精修實堪為器。比雖離俗跡昌私名。今因　陛下開降誕之辰。朝賀歡欣之日。伏請官名以為正度。用資　皇祚以福無疆。如　天恩允許請宣付所司。</p>
<p>中書門下　牒祠部</p>
<p>牒奉　勅宜依牒至准　勅故牒</p>
<p style="margin-left:1em">廣德二年十月十九日</p>
<p>中書侍郎平章事杜鴻漸</p>
<p>中書侍郎平章事元載</p>
<p>黃門侍郎平章事王<span class='note-inline'>(使)</span></p>
<p>檢校侍中李<span class='note-inline'>(使)</span></p>
<p>檢校右僕射平章事<span class='note-inline'>(使)</span></p>
<p>大尉兼中書令<span class='note-inline'>(使)</span></p>
<p>尚書祠部　牒三藏不空</p>
<p>牒奉中書門下　勅牒如右牒至准　勅故牒</p>
<p style="margin-left:1em">廣德二年十月十九日　　　　令史牒</p>
<p style="margin-left:15em">主事</p>
</div>
<div class='div-other'><a id='mulu18' />
<p class='h1'>請再譯仁王經　制書一首</p><p>仁王經望依梵匣再譯舊文。</p>
<p style="margin-left:1em">右興善寺三藏沙門不空奏。伏以。如來妙旨惠矜生靈。仁王寶經義崇護國。前代所譯理未融通。潤色微言事歸明聖。伏惟　寶應元聖文武皇帝陛下。叡文啟運。濬哲乘時。弘闡真言。宣揚像教　皇風遠振。佛日再明。每為黎元俾開講誦其仁王經。望依梵匣再譯舊文。貝葉之言永無漏略。金口所說更益詳明。仍請僧懷感．飛錫．子翷．建宗．歸性．義嵩．道液．良賁．潛真．慧靈．法崇．超悟．慧靜．圓寂．道林等。於內道場所翻譯。福資　聖代。澤及含靈。寇濫永清寰區允穆。傳之曠劫救護實深。</p>
<p>中書門下　牒祠部</p>
<p>牒奉　勅宜依牒至准　勅故牒</p>
<p style="margin-left:1em">永泰元年四月二日牒　　　　　　牒</p>
<p>中書侍郎同平章事杜鴻漸</p>
<p>中書侍郎同平章事元載</p>
<p>黃門侍郎同平章事王<span class='note-inline'>(使)</span></p>
<p>檢校侍中李<span class='note-inline'>(使)</span></p>
<p>檢校右僕射平章事<span class='note-inline'>(使)</span></p>
<p>檢校左僕射平章事<span class='note-inline'>(使)</span></p>
<p>中書令<span class='note-inline'>(使)</span></p>
<p>尚書祠部　仁王經望依梵匣再譯舊文興善寺三藏沙門不空牒奉中書門下　勅牒如右牒至准　勅故牒</p>
<p style="margin-left:1em">永泰元年四月四日　　　令吏張濟牒</p>
<p style="margin-left:13em">主事楊獻</p>
<p>郎中崔漪</p>
</div>
<div class='div-other'><a id='mulu19' />
<p class='h1'>杜中丞請迴封入翻譯　制一首</p><p>鄜坊等州都防禦使特進試大常卿使持節鄜州諸軍事鄜州刺史兼御史中丞上柱國鄭國公桂杜冕宣州實封壹佰戶寶應元年五月十九日制賜。</p>
<p style="margin-left:1em">右杜冕奏。臣素無功勳。曲霑　恩渥。謬踐寵賜。願答聖慈。今迴寶應元年已後至永泰元年已前封。約計錢一萬餘貫。臣請為國迴造功德。其寶應元年封先請得二千五百餘貫。到京分付興善寺不空三藏。助翻譯佛經。其所請到封物錢。請充給道場。齊儭翻譯抄寫糧食等用。其請未到者先差弟統。請受望請各下所由。發遣續供其佛經。或有梵夾未翻。冀聞傳譯。古本雖著義味不周。特望　天恩。委新龍武軍將軍李元琮勾當與三藏及與興善寺大德縉真。僉量京城義學大德七人。同參會翻譯各寫二十一本。頒示諸道及京城大寺。即傳諸千界流布萬年。使不臣者滅蜂蠆之形。逐狂虜者掃狼心之跡。伏惟　陛下納無疆之福。膺無疆之休。即愚臣微誠。生死願畢。特望　聖慈允許臣所請。</p>
<p>中書門下</p>
<p>牒奉　勅宜依牒至准　勅故牒</p>
<p style="margin-left:1em">永泰元年六月十八日牒</p>
<p>中書侍郎平章事杜鴻漸</p>
<p>中書侍郎平章事元載</p>
<p>黃門侍郎平章事王<span class='note-inline'>(使)</span></p>
<p>檢校侍中李<span class='note-inline'>(使)</span></p>
<p>檢校右僕射平章事<span class='note-inline'>(使)</span></p>
<p>檢校左僕射平章事<span class='note-inline'>(使)</span></p>
<p>中書令在使院</p>
</div>
<div class='div-other'><a id='mulu20' />
<p class='h1'>謝御製新仁王經序表一首<span class='note-inline'>(并賀百座見慶雲)</span></p><p>三藏沙門不空言。不空道乏前修。學虧曩哲。猥承　綸詔翻譯真經。若履春。氷猶臨泉谷。伏惟　陛下撥開慧日布蔭慈雲　叡思風飛　龍章玉潤。躬為序述照煥大千。流法雨於九天。竪勝幢於百座。威儀容衛。宛釋迦之下鷲峯。士庶駢闐。猶波斯之詣王舍。慶雲呈瑞。嘉氣浮空。足表大階之平。自叶無疆之祐。不勝戴荷之至。謹奉表陳賀以聞。沙門不空誠懼誠喜謹言。</p>
<p style="margin-left:1em">　永泰元年九月二日</p>
<p style="margin-left:6em">興善寺三藏沙門不空上表</p>
<p style="margin-left:2em">寶應元聖文武皇帝批</p>
<p>和上遠自蓮宮親緘貝葉。敷演玄教利濟蒼生。翻譯既成。天人合會。朗三秋之霽景。開五色之祥雲。闡揚真乘。符契妙理。頃因指喻早結師資。覩此感通彌深頂敬。</p>
</div>
<div class='div-other'><a id='mulu21' />
<p class='h1'>贈金剛三藏開府及號　制一首</p><p>勅不空三藏和尚。故金剛三藏天資秀異。氣稟冲和。識洞四生。心依六度。爰自西域杖錫東來。以梵行周身慈心濟物。覺花外照。智炬內明。汲引群迷。證通圓寂。密傳法印。隱示涅槃。衣鉢空存。音徽長往。教能垂後。禮有飾終。宜旌美名俾叶榮。可贈開府儀同三司。仍贈號大弘教三藏。</p>
<p style="margin-left:1em">永泰元年十一月一日</p>
<p style="margin-left:1em">中書令使</p>
<p style="margin-left:1em">銀青光祿大夫行中書侍郎平章事上柱國頴川郡開國公元載宣</p>
<p style="margin-left:1em">正議大夫行中書舍人上柱國臣潘炎奉行</p>
<p>奉　勅如右牒到奉行</p>
<p style="margin-left:1em">永泰元年十一月二十日</p>
<p>侍中使</p>
<p>特進行中書侍郎平章事知門下省事上柱國鴻漸銀青光祿大夫行給事中上柱國臣盧允</p>
<p style="margin-left:2em">月日</p>
<p style="margin-left:2em">時都事</p>
<p style="margin-left:2em">右司郎中</p>
<p>金紫光祿大夫吏部尚書博陵縣開國伯寓正議大夫吏部侍郎上柱國隴西縣開國子李卿</p>
<p>銀青光祿大夫行吏部侍郎上柱國扶風縣男延昌朝議大夫守尚書左丞集賢院學士副知院事兼修國史館告贈開府儀同三司。仍贈號大弘教三藏</p>
<p>奉　勅如右符到奉行</p>
<p style="margin-left:2em">主事鳳</p>
<p style="margin-left:2em">令吏主涓</p>
<p style="margin-left:2em">書令史</p>
<p>郎中元曾</p>
<p style="margin-left:1em">永泰元年十一月二十日下</p>
</div>
<div class='div-other'><a id='mulu22' />
<p class='h1'>拜不空三藏特進試鴻臚卿兼賜號　制書一首</p><p>勅不空三藏蓮宮釋種香界道師。性表真如。學精祕藏。承紺園之妙旨開示四依。譯金口之微言津梁六趣。身持梵匣遠涉流沙。傳燈益明。甘露溥潤。散慈雲於火宅。揚慧日於幽塗。頃者躬問勝因。弘示方便永決疑網。滋予知牙。雖出塵之心齊謝於名位。而褒崇之典式旌於賢哲。俾應嘉命用叶朝章。可特進試鴻臚卿。仍賜號大廣智不空三藏。</p>
<p style="margin-left:1em">永泰元年十一月一日</p>
<p style="margin-left:1em">中書令使</p>
<p style="margin-left:1em">銀青光祿大夫中書侍郎平章事上柱國頴川郡開國公臣元載宣</p>
<p style="margin-left:1em">中書舍人臣楊炎奉行</p>
<p>奉　勅如右牒到奉行</p>
<p style="margin-left:1em">永泰元年十一月日</p>
<p>檢校侍中使</p>
<p>特進行中書侍郎權判門下省事上柱國衛國公杜鴻漸</p>
<p>銀青光祿大夫給事中上柱國范陽縣開國侯盧允</p>
<p style="margin-left:1em">十一月日</p>
<p style="margin-left:2em">時都事</p>
<p style="margin-left:2em">左司郎中</p>
<p>金紫光祿大夫吏部尚書上柱國博陵縣開國伯㝢正議大夫吏部侍郎上柱國隴西縣開國子賜紫金魚袋李卿</p>
<p>銀青光祿大夫吏部侍郎上柱國扶風縣開國男延昌</p>
<p>朝議郎守尚書右丞集賢殿學士副知院事兼修國史館告特進試鴻臚卿大廣智不空三藏</p>
<p>奉　勅如右牒到奉行</p>
<p style="margin-left:2em">主事海</p>
<p style="margin-left:2em">令史涓</p>
<p style="margin-left:2em">書史令</p>
<p>郎中諤</p>
<p style="margin-left:1em">永泰元年十一月日下　表制集卷第一</p>
</div>
</div><!-- end of div[@id='body'] -->
</body></html>