<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>代宗朝贈司空大辨正廣智三藏和上表制集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu67' />代宗朝贈司空大辨正廣智三藏和上表制集卷第四</p><p class="byline">上都長安西明寺沙門釋圓照集</p>
<div class='div-other'><p>凡一十九首　答制三首　總二十二首</p>

<ul class="">
<li>請於興善寺當院兩道場各置持誦僧制一首</li>

<li>加開府儀同三司及封肅國公制告牒一首</li>

<li>三藏和上臨終陳情表一首<span class="note-inline">(并答)</span></li>

<li>和上初薨賜賻贈物制一首</li>

<li>勅諸孝子各守法教制一首</li>

<li>勅諸孝子著服喪儀制一首</li>

<li>賜孝子米麵擇地等手詔一首</li>

<li>和上寫真影讚并序一首</li>

<li>恩賜起造靈塔絹制一首</li>

<li>謝恩賜造塔絹表一首<span class="note-inline">(并答)</span></li>

<li>鄧國夫人張氏祭文一首</li>

<li>弟子苾芻慧勝祭文一首</li>

<li>五日李相公祭文一首</li>

<li>賜司空并<span class="corr">諡</span>號制一首</li>

<li>大廣智三藏行碑一首<span class="note-inline">(沙門飛錫文)</span></li>

<li>大廣智不空三藏和尚影贊一首<span class="note-inline">(飛錫文)</span></li>

<li>六日勅遣中使祭文一首</li>

<li>六日元相公祭文一首</li>

<li>謝追贈司空并<span class="corr">諡</span>號表一首</li>
</ul></div>
<div class='div-other'><a id='mulu68' />
<p class='h1'>請於興善當院兩道場各置持誦僧制一首</p><p style="margin-left:1em">弟子僧慧朗．慧超．慧璨．慧海．慧見．慧覺．慧暉．右件僧等請於當院灌頂道場常為國念誦。僧慧幹．慧果．慧嚴．慧雲．慧信．慧珍．慧勝．慧深．慧應．慧行．慧積．慧俊．慧賢．慧英</p>
<p>右件僧等請於大聖文殊閣下常為　國轉讀　勅賜一切經。</p>
<p>以前特進試鴻臚卿大興善寺三藏沙門大廣智不空奏。住此寺院二十餘年。建立道場為　國持誦。靈應非一。不可名言。其大聖文殊閣　恩命賜錢修造向畢。既安梵夾。又有御經。理合弘持以資景福。其惠朗等二十一人。並久探秘藏。深達真乘。戒行圓明。法門標準。望依前件常令念誦轉經。如後有事故。即請簡擇灼然有道行僧填闕。庶法燈不絕。聖壽無疆。</p>
<p>中書門下　牒大廣智不空</p>
<p>牒奉　勅宜依牒至准　勅故牒</p>
<p style="margin-left:1em">大曆九年六月六日牒</p>
<p>中書侍郎平章事元載</p>
<p>門下侍郎平章事王縉</p>
<p>兵部尚書平章事李抱玉</p>
<p>司徒兼中書令使</p>
</div>
<div class='div-other'><a id='mulu69' />
<p class='h1'>加開府及封肅國公　制一首</p><p>勅。大道之行同合於異相。王者至理總歸於正法。方化城之齊致。何儒釋之殊途。故前代帝王罔不崇奉法教弘闡與時偕行。特進試鴻臚卿大興善寺三藏沙門大廣智不空。我之宗師。人之舟檝。超誦三學坐離於見取。修持萬行常示於化滅。執律捨縛。護戒為儀繼明善教之志。來受人王請。朕往在先朝。早聞道要。及當付囑。常所歸依。每執經內殿。開法前廗。憑几同膠序之禮。順風比崆峒之問。而妙音圓演。密行內持。待扣如說。自涯皆晤。滌除昏妄。調伏魔冤。天人洗心於度門。龍鬼受軄於神印。固以氣消災癘。福致吉祥。實惟弘我之多。寧止利吾之美。甞有命帙用申優禮而得為師。盛味道滋。深恩復強。名載明前志。夫妙界有莊嚴之土。內品有果地之殊。大乎尚德。敬順時典。可開府儀同三司。仍封肅國公。食邑三千戶。餘如故。</p>
<p style="margin-left:1em">大曆九年六月十一日</p>
<p>銀青光祿大夫中書侍郎平章事元載</p>
<p>司徒兼中書命使宣</p>
<p>中書舍人揚炎奉行</p>
<p>奉　勅如右牒到奉行</p>
<p style="margin-left:1em">大曆九年六月日</p>
<p>侍中闕</p>
<p>金紫光祿大夫行門下侍郎同平章事王縉</p>
<p>朝議郎守給事中趙涓</p>
<p style="margin-left:1em">六月　日　　　　　　　時都事</p>
<p style="margin-left:13em">左司郎中</p>
<p>金紫光祿大夫吏部尚書上柱國彭城郡開國公晏吏部侍郎闕</p>
<p>尚書左丞闕</p>
<p>告開府儀同三司肅國公食邑三千戶大興善寺三歲沙門大廣智不空</p>
<p>奉　勅如右符到奉行</p>
<p style="margin-left:13em">主事光遠</p>
<p style="margin-left:13em">令史廗晟</p>
<p style="margin-left:1em">大曆九年六月　日下</p>
</div>
<div class='div-other'><a id='mulu70' />
<p class='h1'>三藏和上臨終陳情辭表一首</p><p>沙門不空言。不空幼事先師。已過二紀。早承天澤。三十餘年演瑜伽法門。奉累聖之恩眄。自從　陛下臨御殊私轉深。賜黃閣以宴居。降　紫微而問道。積恩重疊。日月相繼。雖復精懇。豈酬萬一。而露電難駐。蒲柳易衰。一從伏枕。自春往夏　陛下深[目*奏]。存問再三。中使名醫相望道路。但以膏<span class='corr'>肓</span>之病雖針藥而難生。生滅之質寧戀惜而能固。忽從昨夜已來。頓覺氣力彌惙身非己有。瞬息掩掩。心神寖微。違謝　聖朝。不任戀慕。不空今者年過中壽。未為夭逝。但以往時越度南海。周遊五天。尋其未聞。習其未解。所得金剛頂瑜伽十萬頌諸部真言及經論等五十餘萬頌。冀總翻譯少答國恩。何夙願之未終。忽生涯之已盡。此不空所以為恨也。伏惟　陛下降諸佛之慈惠。下從人之所願。不空先進大聖文殊佛剎經。聖情尋許頒示中外。伏願哀愍念臨終之一言。冀福皇家。滋吉祥之萬劫。實為僧人。生死榮幸。五鈷金剛鈴杵先師所傳并銀盤子菩提子及水精念珠并合子並謹隨表進奉。臨紙涕泣悲淚交流。永辭聖代。不勝戀慕之至。謹附監使李憲誠奉表陳辭以聞。沙門不空誠悲誠戀謹言。</p>
<p style="margin-left:1em">大曆九年六月十五日開府儀同三司試鴻臚卿肅國公大興善寺三藏沙門大廣智不空表上</p>
</div>
<div class='div-other'><p class="byline">寶應元聖文武皇帝批</p><a id='mulu71' /><p>和上行登十地。來自五天。敷演瑜伽。宣流梵夾。周遊萬里。踐曆　三朝。先譯聖言。親承師授。當下武之興運。繼前薪之火傳。而弘菩薩心。為眾生病彌留有問。宸悼增深。並宜依所請也　爾時開府儀同三司試鴻臚卿肅國公大廣智不空三藏和上表上陳情　聖恩垂涕。墨制旋降。所請皆依　和上情意。獲申一心觀行。右脇累足恬然而薨。弟子號慕中使奏聞　聖上宸悼殊深。輟朝三日。爰降中使。詣于僧伽藍。宣慰眾徒。及錫賻贈。</p>
<p>奉　勅絹三百疋。布二百端。宜送大興善寺故大廣智不空三藏院充賻贈物。</p>
<p style="margin-left:1em">大曆九年六月十六日宣</p>
</div>
<div class='div-other'><a id='mulu72' />
<p class='h1'>勅諸孝子各守法教　制一首</p><p>奉　勅語諸孝子等。和上為　三代國師。門徒稍眾。宜各相和順住瑜伽觀行。依本教修行。如有違諍者即錄名奏來。</p>
<p style="margin-left:1em">大曆九年六月十六日內謁者監李憲誠　宣</p>
</div>
<div class='div-other'><a id='mulu73' />
<p class='h1'>勅諸孝子着服喪儀　制一首</p><p>奉　勅語諸孝子。着服哭泣葬送威儀立靈塔置圖寫影來等。除此之外餘一切並依遺書。</p>
<p style="margin-left:1em">大曆九年六月十八日中使李憲誠　宣</p>
</div>
<div class='div-other'><a id='mulu74' />
<p class='h1'>手詔賜孝子米麵擇地葬日等　制一首</p><p>奉　手詔。與孝子等糧米麵。并並擇地塔及日葬事等。白米五車粳米五車白麵五車柴十車油七石炭三車。並如京宣索如無準元奏來當別支送。</p>
</div>
<div class='div-other'><a id='mulu75' />
<p class='h1'>三藏和上影讚并序一首</p><p>大唐大廣智三藏和上影讚<span class='note-inline'>(并序)</span></p>
<p class="byline">弟子朝散大夫撿挍左庶子嚴郢文</p><p>和上諱不空　聖上尊之曰大廣智三藏。故南天竺阿闍梨金剛智之法化也。昔毘盧遮那佛以瑜伽無上秘密最大乘教傳於金剛薩埵。金剛薩埵數百歲方得龍猛菩薩而傳授焉。龍猛又數百歲乃傳龍智阿闍梨。龍智又數百歲傳金剛智阿闍梨。金剛智振錫東來傳於和上。自法身如來至于和上傳此道者六人而已矣。和上童孺出家。聰明卓異。服勤精苦晝夜不息。經耳閱目咸誦無遺。聞一知十若有神告。先師歎曰。吾道東矣。先師既歿。和上遂泛海遊天竺師子等國。詣龍智阿闍梨更得瑜伽十八會法五部秘藏三乘遺典。莫不究其精奧焉。貌與人同。而心與佛齊矣。天寶初歸至上都。玄宗深敬遇之。遂為三代國師。出入　禁闥。　聖上每延至內殿順風請益。玄言啟沃。宗仰日深。大曆九年示疾而臥。詔使結轍。侍醫甞藥。無虛日焉　恩旨就臥。加開府儀同三司。依前試鴻臚卿。封肅國公。食邑三千戶。累讓不允。至六月十五日。忽沐浴蘭湯。換潔衣服。抗表辭　主。奄然而化。春秋七十矣。夏臘五十矣　聖上追慟廢朝三日。和上所居寺有荷池。周迴數十畝。傍無灌注。中湧甘泉。醴甘鏡清。冬夏常滿。及和上遷化之日。池水先夕而涸。與夫雙林變白事異而感同矣。夫法體堅固無來無去。應俗緣則現於人世。證道品則歸於涅槃。豈常情之所能測乎。繢事如生。梁木其壞。綴序本行。記諸善言。重宣此義而作讚曰。瑜伽上乘秘密之門。度諸禪定頓入佛身。法化正嫡迄今六人。恭惟和尚為時而出。演教救世如揭月日。三聖宗師優曇再發。甘露方注涅槃不待。凡我後學心沒憂海。畫圖惟肖瞻仰如在。</p>
</div>
<div class='div-other'><a id='mulu76' />
<p class='h1'>恩賜造靈塔絹　制一首</p><p>奉　勅。絹七百五十二匹。宜賜興善寺故三藏大廣智不空和尚院。充先師造靈塔直。</p>
<p style="margin-left:1em">大曆九年六月二十八日內侍韋守宗　宣</p>
</div>
<div class='div-other'><a id='mulu77' />
<p class='h1'>恩賜絹七百五十二匹造塔謝表一首<span class='note-inline'>(并答)</span></p><p>草土僧曇貞等言。今日內侍韋守宗奉宣恩勅。賜絹七百五十二匹。充先師塔直。捧戴殊旨咸被哀榮。使有展敬之地。始起舍利之塔。竊謂微言尚存。聖朝增福。蓋　陛下之道崇著。豈門人之孝克招。曇貞等不勝號擗哀荷之至。謹奉表陳謝以聞。曇貞等誠哀誠懼謹言。</p>
<p style="margin-left:1em">大曆九年六月二十八日</p>
<p style="margin-left:6em">大興善寺草土僧曇貞表上</p>
<p style="margin-left:2em">寶應元聖文武皇帝批</p>
<p>和上領袖緇門。弘宣妙旨。永歸寂滅。宗慕良深。遠日有期。遷神斯近。施縑起塔。何有謝恩。</p>
</div>
<div class='div-other'><a id='mulu78' />
<p class='h1'>臨葬日鄧國夫人張氏祭文一首</p><p>維大曆九年歲次甲寅七月戊<span class='corr'>戌</span>朔五日壬寅。鄧國夫人張氏。謹以乳藥之奠奉祭于故國大德三藏不空和尚之靈。伏惟　和尚歷劫增修已超三界之表。現身行化恒遊億土之中。傳像教於東來。獻微言於北極。九重啟沃。萬乘虔恭。錫無價香。施無價寶。方欲陶甄甿俗潤色聰明。平皇運於泰階。致蒼生於彼岸。豈謂川無停逝日不再中示滅同凡歸真遽促。嗚呼哀哉。悲慟震襟。涕橫朝市。甘露收而蘭萱死。飄風起而江海波。有學無學諮稟如何。嗚呼哀哉。弟子幸以夫尊忝茲國號。三業易集。一善難成。賴和上弘慈。特垂訓誘。因為受法。心實驚惶。內省驕癡。外非奢縱。雖萬分而未去。終九變而知言。倏忽永乖。痛戀空積。辭帝里兮素輿行。瞻雁塔兮白露生。將申哀於薄奠。冀靈鑒於微誠。嗚呼哀哉。伏惟降尚饗。</p>
</div>
<div class='div-other'><a id='mulu79' />
<p class='h1'>弟子苾芻慧勝祭文一首</p><p>維大曆九年歲次甲寅七月戊<span class='corr'>戌</span>朔五日壬寅。僧弟子慧勝。謹以乳藥之奠敢昭告于亡和尚之靈。竊惟父母之孝。師資亦然。況乎親事深感前緣。侍其几杖二十餘年。自慚愚滯沐眷殊偏。恩載我兮如地。德覆我兮如天。慧照我兮如日。法潤我兮如泉。何一朝而天裂。何中路而地翻。何一晝而日落。何中路而枯泉。觸目淚盈。攀號氣噎。雖生滅而是常。終酸慟而交切。梵音一息。尊顏永違。學徒相視。法會何依。嗚呼哀哉。伏惟　尚饗。</p>
</div>
<div class='div-other'><a id='mulu80' />
<p class='h1'>三藏和上葬日李相公祭文一首</p><p>維大曆九年歲次甲寅七月戊<span class='corr'>戌</span>朔五日壬寅。兵部尚書同中書門下平章事李抱玉。謹以香華之供奉祭于故三藏大和上之靈。夫法器之主。釋教之尊。非生靈獨覺無以希聖道。非崇德廣業無以宗定門。伏惟　和上神晤藏本。密詣真言。圓合內照。智涵清涼。即空雖有示想忘色。花會王宮。燈傳淨國。惟我　聖后敷求教式。諮學為師。依仁輔德。開演秘旨。決明慈識。龍天効靈。怪魅潛匿。應期于世。轉此風力。柰何厭苦示我形息。嗚呼生有必盡。神而去之湧塔來見。雙林變衰。迷途未返。後學空悲。緬懷初會。此哀慟無期。伏惟　尚饗。</p>
</div>
<div class='div-other'><a id='mulu81' />
<p class='h1'>贈司空<span class='corr'>諡</span>大辨正三藏和上　制一首</p><p>勅。寂滅為樂。所以歸於真。付屬有緣。所以尊其稱。修諸故事。其或強名故開府儀同三司試鴻臚卿肅國公大興善寺三藏大廣智不空。德盛道高。朕所師仰。心密法印。行超度門。精微有說。廣大無相。一雨之潤溥洽於群生。百燈所傳遍明於正覺。傍達義趣。博通儒玄。聖人之情合若符契。朕順風前廗積有歲年。慈航不留。梁木其壞。徽音永隔。震悼殊深。論道之官追嚴師禮。仍加<span class='corr'>諡</span>號。用副名實。可贈司空仍<span class='corr'>諡</span>號大辨正廣智不空三藏和上。</p>
<p style="margin-left:1em">大曆九年七月五日</p>
<p style="margin-left:1em">司徒兼中書令汾陽郡王使</p>
<p style="margin-left:1em">中書侍郎平章事頴川郡開國公臣元載宣</p>
<p style="margin-left:1em">中書舍人臣孫宿奉行</p>
<p>奉　勅如右牒到奉行</p>
<p style="margin-left:1em">大曆九年七月六日</p>
<p>侍中闕金紫光祿大夫門下侍郎平章事上柱國臣王縉朝議大夫守給事中臣趙涓</p>
<p style="margin-left:1em">七月　日　　　　　　時都事</p>
<p style="margin-left:12em"><span class='note-inline'>(一本)</span>左司郎中</p>
<p>金紫光祿吏部尚書上柱國左司郎中彭城郡開國中公晏</p>
<p>吏部侍郎闕</p>
<p>尚書左丞闕</p>
<p>告贈司空大辨正廣智不空三藏和上</p>
<p>勅如右符到奉行</p>
<p style="margin-left:13em">主事光遠</p>
<p style="margin-left:13em">令史廗晟</p>
<p style="margin-left:14em">書令史</p>
<p>郎中油書令史　　　　　　書令史</p>
<p style="margin-left:1em">大曆九年七月六日下</p>
</div>
<div class='div-other'><a id='mulu82' />
<p class='h1'>大唐故大德開府儀同三司試鴻臚卿肅國公大興善寺大廣智三藏和上之碑</p><p class="byline">勅撿挍千福安國兩塔院法華道場沙門飛錫撰</p><p>一月飛空。萬流不閟。五天垂象。三藏降生。曷其謂焉。我大師矣。大師法諱不空。北天竺婆羅門子也。初母氏遇相者曰。爾汝必當生菩提薩埵也。已便失。數日之後。果夢佛微笑眼光灌頂。既寐猶覺。室明如晝。因而孕焉。早喪所天。十歲隨舅氏至武威郡。十三遊太原府。尋入長安。以求出要。見大弘教金剛三藏以為真吾師。初試教悉曇章。令誦梵經。梵言賒切。一聞無墜。便許入壇。授發菩提心戒。年甫十五與出家焉。弱冠從有部進具成大苾芻。律相洞閑。知而不住。將欲學聲明論窮瑜伽宗。以白先師。師未之許。夜夢佛菩薩像悉皆來行。乃曰。我之所夢法藏有付矣。遂授以三密。談於五智。十二年功六月而就。至開元二十九年秋。先師厭代入塔之後。有詔令齎國信使師子國。白波連山。巨鱗橫海。洪濤淘湧。猛風振激。凡諸難起。奮金剛杵。諷隨求章。辟災靜然。船達彼國矣。弟子僧含光．慧辯皆目擊焉。師子國王郊迎宮中七日供養。以真金器沐浴大師。肘步問安以存梵禮。王諸眷屬宰輔大臣備盡虔敬。其國有普賢阿遮梨聖者。位隣聖地。德為時尊。從而問津。無展乃誠。奉獻金貝寶曰。吾所寶者心也。非此寶也。尋即授以十八會金剛頂瑜伽并毘盧遮那大悲胎藏五部灌頂真言秘典經論梵夾五百餘部。僉以為得其所傳也。他日王作調象戲以試大師。大師結佛眼印。住慈心定。誦真言門以却之。其象顛仆不能前進。王甚敬異。與夫指降醉象有何殊哉。則知七葉之花本無香氣。五陰之舍豈有我人。三摩地中示其能慧。至天寶六載。自師子國還　玄宗延入建壇。親授灌頂。住淨影寺。于時愆亢納慮於隍。大師結壇應期。油雲四起。霈然洪澍。遂內出寶箱。賜紫袈裟一副絹二百匹。以旌神用。或大風拔樹之災。祆星失度之沴。舉心默念如影響焉。至十三載。有　勅令往武威走節度使哥舒翰請。立大道場。與梵僧含光并俗弟子開府應李元琮等授五部灌頂金剛界大曼荼羅法。時道場地為之大動。有業障者散花不下。上著子蓋。猶如群蜂味之香蘂。不能却之。事訖方墜。何神之若此耶。十桂紫眼月　勅還京住大興善寺。洎至德中。肅宗皇帝行在靈武。大師密進不動尊八方神旗經。并定收京之日如符印焉。乾元中。延入內殿建護摩。親授灌頂。渥恩荐至。有殊恒禮。尋令於智炬寺念誦。感本尊玉毫劃然大明照徹巖谷。及　我寶應臨朝金輪馭歷。聖滕彌積。師事道尊。授特進試鴻臚卿。加大廣智之號。躬稟秘妙。吉祥至止。或普賢瀉神光於紫殿。六宮作禮。或文殊呈瑞相於金閣。萬乘修崇。或翻密嚴護國之梵文。雲飛五色。或譯虛空庫藏之貝偈。霧擁千僧。大師銜　命而陟彼清涼。承恩而旋歸　帝邑。凡諸應驗。差難備陳。方悟夫虛空之花體無生滅。真如之用豈有去來。前後奉　詔所譯諸經總八十三部計一百二十卷。並已頒行入藏目錄。兼奏天下諸寺以文殊為上座。仍置院立像。保釐　國界。申殷敬焉。至大曆八年有　進止。於興善本院又造文殊金閣。禁財內出。工人子來。寶傘自九霄而懸。御香亦一人所錫。微塵之眾如從地涌。鈞天之樂若在空臨。至九年六月十一日。制加大師開府儀同三司。封肅國公。食邑三千戶。餘如故。榮問優洽。寵光便繁。降北極之尊為師宗之禮。幡像之惠。玉帛之施　勅書盈篋。中使相望。前古已來未有如我皇之清信也。吾師之丹誠也。大師爰自二十歲迄于從心五十餘年。每日四時道場念誦。上升　御殿。下至凡榻。剎那之頃曾無間焉。萬嶺寒松歷嚴霜而黛色者。有以見之於直操矣。矧夫入朱門如蓽戶。五載三若鶉衣。雖馳于騏驎。常在九禪之清淨。獨立不及。同夫大通眾色摩尼本無定彩。彩止自彼。於我何為。寔謂真言之玄匠。法王之大寶者也。於戲菩薩應見成不住心。如來堅林度有情輩。示以微疾。自知去辰。以其月十五日爰命弟子進表上辭。囑以後事。削髮湯沐。右脇累足。泊焉薨逝。春秋七十。法臘五十。時驟雨滂注。小方天開。哀悼九重。輟朝三日。贈絹三百匹布二百端錢三十萬米麵共四百石香油薪炭及諸齋七外支給。又賜錢二百二十五萬。建以靈塔。㝢內式瞻。又　勅高品李憲誠勾當及功德使開府儀同三司李元琮監護。即以七月六日法葬于鳳之南少陵原。其日中書門下勅牒贈司空。<span class='corr'>諡</span>大辨正廣智不空三藏和上。又遣內給事劉仙鶴。宣冊致祭。內出香木。焚之靈棺。具荼毘之禮也。寺池涸而華萎者告終之象。夢幢傾而閣倒者驚誡之期。則雙林變白之徵。洞水逆流之感。豈昔時也。宰臣百辟曾受法印者罔不哀慟。門人　勅常修功德使撿校殿中監大興善寺沙門大濟等四部弟子凡數萬人。痛大夜之還昏悲慧燈之永滅。不以才拙令紀芳猷。飛錫謬接羅什之筵。叨承秦帝之會。想高柴之泣哭。盡同奢花之血見。式揚無說之說。以頌龍中之龍。其詞曰。</p>

<div class="lg regular"><div class='lg-row'>文字解說即真言兮　天生我師貝葉翻兮</div>
<div class='lg-row'>龍宮閭闔了本源兮　象駕透迆仙樂繁兮</div>
<div class='lg-row'>所作已辦吾將滅兮　空留梵夾與花鬘兮</div>
<div class='lg-row'>冕旒增悼合會葬兮　人慟地振聲何諠兮</div>
<div class='lg-row'>金剛之杵夢西土兮　以表吾師安養國兮</div>
<div class='lg-row'>法王之子驚牛軒兮　永度生死破魔怨兮</div>
</div><p style="margin-left:1em">大曆九年歲甲寅七月六日丁酉建</p>
</div>
<div class='div-other'><a id='mulu83' />
<p class='h1'>唐贈司空大興善寺大辨正廣智不空三藏和上影贊</p><p class="byline">灌頂弟子紫閣山草堂寺苾芻飛錫撰<span class='note-inline'>(并書)</span></p>
<div class="lg regular"><div class='lg-row'>天子灌頂阿遮梨耶　道傳上國家本耆闍</div>
<div class='lg-row'>其望如龍其人如玉　貝多在手梵字攸矚</div>
<div class='lg-row'>心同皓月光映碧池　蟬蛻而去麟臺畫之</div>
</div><p style="margin-left:1em" class="lg-abnormal"><div class='lg-row'>三密寂寥　九重哀悼　笳簫駟馬　皆承明詔</div>
</p>
<div class="lg regular"><div class='lg-row'>萬里雲慘千山松悲　蒼蒼何忍奪我宗師</div>
<div class='lg-row'>瞻雪顏則無示無說　傳浩浩劫斯焉取斯</div>
</div></div>
<div class='div-other'><a id='mulu84' />
<p class='h1'>勅使劉仙鶴致祭文一首</p><p>維大曆九年歲次甲寅七月戊<span class='corr'>戌</span>朔六日癸卯。皇帝遣內給事劉仙鶴。以香茶之奠。敬祭于故大辨正廣智三藏和尚之靈。惟靈智識明晤天姿聰達。夙殖梵行。生知勝因。挺秀五天。周遊萬里。心蘊海藏。音通華夷。貝葉傳經。瑜伽演教。弘利兆庶。出入三朝。道在不言。理均無迹。涅盤常寂。至聖同歸。焚香澡身。與化而盡。朕承了義。禮具師資。永訣之辰攸深震慟。香茶之奠有靈昭之。</p>
</div>
<div class='div-other'><a id='mulu85' />
<p class='h1'>三藏和上葬日元相公祭文一首</p><p>維大曆九年歲次甲寅七月戊<span class='corr'>戌</span>朔六日癸卯。中書侍郎同中書門下平章事元載。謹以香花之供養祭于故三藏大和上之靈。嗚呼寓形遊化如風動輪。地水之大皆為我身。至人知存而不守委于寂滅之境。得度而常厭離于染愛之塵。於戲大師紹佛明因。玄覽并覺。弘悲會仁。色心同徹。功學惟新明明我后與道冥順。孔德時生。真宗啟運。期繼後葉。寔傳密印。齊心閑館。降廗延問。東嚮尊師。順風三進。惟聖儲福。資神會祥。凡我四眾雲從道場。次承付囑。仰負津梁。曷云報盡。宗極斯亡。嗚呼法體圓照際於前後。非待形以生。豈緣聚而有。靈山重會。坐劫將久。愴戀神儀。永懷慈誘。尚饗。</p>
</div>
<div class='div-other'><a id='mulu86' />
<p class='h1'>謝　恩制追贈先師并<span class='corr'>諡</span>號表一首<span class='note-inline'>(并答)</span></p><p>草土沙門慧朗等言。昨六日先師荼毘之夕。聖慈哀悼。追贈司空。仍<span class='corr'>諡</span>號大辨正廣智不空三藏和上。昭宣國禮。寵光神道。三公之贈有越舊章。和上之稱先經未載。是知高天之澤。浸江海而無涯。幽途之靈象日月而下照。凡百弟子數千眾人。悲感　聖恩。無任戴荷。謹附中使李憲誠。奉表陳謝以聞。沙門慧朗等誠惶誠愧謹言。</p>
<p style="margin-left:1em">大曆九年七月七日大興善寺草土沙門慧朗等上表</p>
<p style="margin-left:2em">寶應元聖文武皇帝批</p>
<p>和上發迹五天。周遊萬里。宣演正法。拯晤生靈。涅槃歸常。孝行崇<span class='corr'>諡</span>。禮經斯在。煩以謝恩。</p>
</div>
<p class='juan'>大辨正廣智三藏表制集卷第四</p>
</div><!-- end of div[@id='body'] -->
</body></html>