<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>代宗朝贈司空大辨正廣智三藏和上表制集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu87' />代宗朝贈司空大辨正廣智三藏和上表制集卷第五</p><p class="byline">上都長安西明寺沙門釋圓照集</p>
<div class='div-other'><p>凡二十九首　答制十六首　總四十五首</p>

<ul class="">
<li>召念誦僧制一首</li>

<li>勅慧勅教授後學制一首</li>

<li>勅慧勝依所請住制一首</li>

<li>停修舊塔地制一首</li>

<li>勅於當院起靈塔制一首<span class="note-inline">(并使牒)</span></li>

<li>沙門慧朗謝賜紫衣表一首<span class="note-inline">(并答)</span></li>

<li>恩賜文殊閣額制書一首</li>

<li>謝賜額表一首<span class="note-inline">(并答)</span></li>

<li>進造大聖文殊鎮國閣狀一首</li>

<li>謝恩賜小祥齋供表一首<span class="note-inline">(并答)</span></li>

<li>弟子慧果謝賜錦綵表一首<span class="note-inline">(并答)</span></li>

<li>勅天下僧尼誦尊勝相真言制一首</li>

<li>謝誦持尊勝真言表一首<span class="note-inline">(并答)</span></li>

<li>請為先師立碑表一首</li>

<li>賀平李靈曜表一首<span class="note-inline">(并答)</span></li>

<li>故功德使李公挽謌詞二首</li>

<li>請續置功德使表一首</li>

<li>謝賜齋儭茶表一首</li>

<li>賀春雪表一首<span class="note-inline">(并答)</span></li>

<li>賀度韓王女出家表一首</li>

<li>青龍寺僧曇貞賀祈雨賜物表一首<span class="note-inline">(并答)</span></li>

<li>沙門飛錫賀晴表一首<span class="note-inline">(并答)</span></li>

<li>覺超賀湫所祈雨表一首<span class="note-inline">(并答)</span></li>

<li>請辭內道場陳情表一首<span class="note-inline">(并答)</span></li>

<li>賀祈雨表一首<span class="note-inline">(并答)</span></li>

<li>賀破咄蕃表一首<span class="note-inline">(并答)</span></li>

<li>僧惠超賀玉女潭祈雨表一首<span class="note-inline">(并答)</span></li>

<li>僧曇貞賀祈雨表一首<span class="note-inline">(并答)</span></li>

<li>靈應臺僧道潤賀平河南表一首</li>

<li>監使憲誠進怖鴿毛表一首<span class="note-inline">(并答)</span></li>
</ul></div>
<div class='div-other'><a id='mulu88' />
<p class='h1'>召念誦僧制一首</p><p>奉　勅語元琮。化度保壽興善等寺。先於故三藏和尚邊受法僧有功業者。即具名奏來。</p>
<p style="margin-left:1em">大曆九年七月七日內謁者監李憲誠　宣</p>
</div>
<div class='div-other'><a id='mulu89' />
<p class='h1'>勅慧朗教授後學　制一首</p><p>奉　勅語僧慧朗。專知撿校院事。兼及教授後學。一尊一契有次第者聞奏。</p>
<p style="margin-left:1em">大曆九年七月七日中使李憲誠　宣</p>
</div>
<div class='div-other'><a id='mulu90' />
<p class='h1'>勅惠勝依請　制一首</p><p>奉　勅語僧惠勝。和上在日。阿師子偏得意旨。今聞於塔所焚香火守護。先於和上邊受得普賢念誦法。與朕同尊。努力精修三年滿後。即來對朕與商量本尊法。所請依住。</p>
<p style="margin-left:1em">大曆九年七月七日中使高品李憲誠　宣</p>
</div>
<div class='div-other'><a id='mulu91' />
<p class='h1'>停修舊塔地　制一首</p><p>奉　勅語元琮。故大辨正廣智不空三藏和上塔所修造宜令且停。別擇好地起修。</p>
<p style="margin-left:1em">大曆九年七月十五日中使李憲誠　宣</p>
</div>
<div class='div-other'><a id='mulu92' />
<p class='h1'>勅於當院起靈塔　制一首<span class='note-inline'>(并使牒)</span></p><p>奉　勅語元琮。故辨正三藏荼毘得舍利。令當寺院造舍利塔。</p>
<p style="margin-left:1em">大曆九年八月二十八日內謁者監李憲誠　宣</p>
<p>勅句當京城諸寺觀修功德使　牒興善寺牒得舉稱奉　勅如右未有各牒所由請施行處分者錄　勅牒興善寺仍牒故三藏和上院者故牒。</p>
<p style="margin-left:1em">大曆九年九月八日　牒</p>
<p style="margin-left:8em">判官前資州司馬劉浩</p>
<p>使開府儀同三司兼右龍武軍將軍李琮</p>
</div>
<div class='div-other'><a id='mulu93' />
<p class='h1'>沙門惠朗謝賜紫衣表一首<span class='note-inline'>(并答)</span></p><p>沙門惠朗言。惠朗至微瑜伽一介。叨承　聖澤。濫沐殊私。出入　金門。薰修別殿。幸奉　明詔。頻對九重。紫綬袈裟特蒙　恩賜。不但榮飾先師。實亦光耀後學。微僧無任悲感。謹奉表陳謝以聞。不勝戰灼之至。誠歡誠喜謹言。</p>
<p style="margin-left:1em">大曆九年十一月二十九日大興善寺故大辨正三藏和上付法弟子僧慧朗表進</p>
<p>寶應元聖文武皇帝答曰。師夙勤梵行。先踐法流。福惠所資。生靈蒙賴。爰賜命服。煩此謝恩。</p>
</div>
<div class='div-other'><a id='mulu94' />
<p class='h1'>恩賜文殊閣額　制一首</p><p>奉　勅。八分金書大聖文殊鎮國之閣額。一宜送大興善寺翻經院。</p>
<p style="margin-left:1em">大曆十年二月十三日中使李憲誠　宣</p>
</div>
<div class='div-other'><a id='mulu95' />
<p class='h1'>謝賜額表一首</p><p>沙門惠朗言。今日伏奉中使李憲誠宣　聖旨。特賜八分金書大聖文殊閣額一。御札神蹤筆勢奇絕。名雄鎮國字燭天文。鵲顧鸞迴宛然飛動。龍姿武態逈拔風雲。陷垂露於九霄。戚墜石於千仞。金光炳煥共日月俱懸　聖跡<span class='corr'>楷</span>模與乾坤不朽。候迎瞻仰眼目清新。審慮諦觀心神爽晤。微僧何幸沐此　恩波。戴荷高天媿慚無地。不勝抃躍歡悚之至。謹奉表陳謝以聞。沙門惠朗誠忻誠荷謹言。</p>
<p style="margin-left:1em">大曆十年二月十三日大興善寺沙門惠朗上表</p>
<p style="margin-left:2em">寶應元聖文武皇帝答曰。</p>
<p>伽藍別院安置真容。金牓發揮式光大聖。師勤修香火保護邦家。所謝知。</p>
</div>
<div class='div-other'><a id='mulu96' />
<p class='h1'>進造文殊閣狀一首</p><p>大興善寺翻經院。</p>
<p>造大聖文殊師利菩薩閣。都計入錢二萬二千四百八十七貫九百五十文。內出代絹共計入一萬三千五十二貫文<span class='note-inline'>(一萬一千一百五十二貫文准絹四千一百一十七匹抑充二千貫文見錢入)</span>一千八十貫五百三文。和上衣錢諸雜錢物入八千三百五十五貫四百四十七文。外施及諸雜并賣物入。應造大聖文殊師利菩薩閣。破用及見在數如後。</p>
<p>四千五百四十二貫五百四十五文。買方木六百一十根半。</p>
<p>九百七十四千八百一十文。買椽柱槐木共八百四根。</p>
<p>一千四百九十一貫一百七十文。買塼瓦鵄獸五萬五千六百九十八口。</p>
<p>二百一十四千五百文。買棧七百束等用。</p>
<p>七百四十六千二百二十五文。買柏木造門窓鉤欄等用。</p>
<p>七百六十四千文。買石矴諸雜石并雇車脚手功糧食等用。</p>
<p>一百一十六千四百二十五文。買麻檮等用。</p>
<p>三百三十九千五百九十一文。買釘鐵等用。</p>
<p>八十千文。造閣上下兩層風箏八枚等用。</p>
<p>八十五千二百八十八文。買石灰赤土黑蠟等用。</p>
<p>二千四百七十八貫九百四十六文。造金銅釘門獸諸雜鉸具用。</p>
<p>六百九十四千五百五十文。雇人築階并脫塹等用。</p>
<p>二千二百八十八貫三百文。雇人揚仙立木手功糧食等用。</p>
<p>八百貫文。買彩色解緣畫羅文軟作手功糧食等用。</p>
<p>一千五十一貫二百九十六文。雇人解木手功糧食用。</p>
<p>三百五千文。雇人瓦舍及手功糧食等用。</p>
<p>一千五百一十八貫九百文。造怙柏門窓鉤欄障日手功糧食等用。</p>
<p>三百三十貫文。泥壘作手功糧食等用。</p>
<p>二百五十七貫文。雇人畫嵈基隔窠并買彩色手功糧食等用。</p>
<p>五百九十五千六百八十七文。雇人車船載方木脚錢等用。</p>
<p>三百五十七千七百文。雇人砌壘塼作手功糧食等用。</p>
<p>一百六十二貫五百四十八文。買趙越籧篨席箔炭花藥鑺紙筆油等用。</p>
<p>一百貫九百八十二文。僧使行者外使催趁糧食設功匠等用。</p>
<p>五十二貫五百一十文。買膠及麻打繩索諸雜等用。</p>
<p>三百一十二千七百九十文。雇雜使年月日功人等用。</p>
<p>八百七十三貫二百五十文。買車四乘牛六頭等用。</p>
<p>六百八十二貫八十七文。與牛買草豆[麩-夫+炎]牛藥逐車人餅錢等用。</p>
<p>右具破用數如前　應買入雜施入迴殘見在如後。</p>
<p>合入方木六百八十五根半　七十五根外施入六百一十根半。</p>
<p style="margin-left:1em">買入四百八十七根半　造閣用訖一百二十七根出賣訖　七十一根見在。</p>
<p>合入搏柱二百四十四根　一百四十八根　外施入九十六根。</p>
<p style="margin-left:1em">買入一百七十三根造閣用訖　七十一根見在。</p>
<p>合入椽二千四百一十四根　一千五百七十根　外施入八百四十四根。</p>
<p style="margin-left:1em">買入一千八百五十四根　造閣用訖　五百六十根見在。</p>
<p>合買入棧七百束　三百五十束　造閣用訖　三百五十束見在。</p>
<p>合入膠六百八十三斤　六百斤勅賜入　四十斤外施入四十三斤買入造閣用訖。</p>
<p>合入蠟六百二十斤　六百斤勅入　二十斤買入並造閣用盡。</p>
<p>右具通造閣所入錢物方木等及諸雜用外見在數如前謹錄　奏聞伏聽　聖旨。</p>
<p style="margin-left:2em">大曆十年四月五日檢校造閣僧秀嚴等狀進。</p>
<p style="margin-left:9em">同檢校造閣僧惠勝。</p>
<p style="margin-left:9em">勅檢校院事僧惠朗。</p>
</div>
<div class='div-other'><a id='mulu97' />
<p class='h1'>謝　恩賜小祥齋供表一首<span class='note-inline'>(并答)</span></p><p>中使段物華至奉宣　聖旨。以故大辨正廣智三藏和尚周年入塔齋賜一千人供。兼賜茶二百串度弟子二人。伏以先師寂滅。星歲俄周　聖思飾終。累有榮施。賜錢起塔。錫饌度僧。雨露浹於幽明。光寵被於存沒。凡在法侶。悲愧交馳。中使荐臨。香茶繼至。送全身於多寶。荷　殊澤於九霄。無任感戴之至。謹奉表陳謝以聞。不勝戰灼之至。誠歡誠喜謹言。</p>
<p style="margin-left:1em">大曆十年六月十五日</p>
<p style="margin-left:7em">大興善寺沙門惠朗表進</p>
<p style="margin-left:2em">寶應元聖文武皇帝答曰。</p>
<p>先和上寂滅歸常。驟移星序。益多傷悼。追崇福祐。齋施所資。顧非厚給。煩此申謝也。</p>
</div>
<div class='div-other'><a id='mulu98' />
<p class='h1'>恩賜錦綵謝表一首<span class='note-inline'>(并答)</span></p><p>沙門惠果言。伏奉今月九日中使李憲誠奉宣　進止。賜　微僧錦綵共二十匹。捧對忻懼如山壓己。惠果幸逢休明。叨承　聖澤。聚沙之歲則事先師。二十餘年執持巾錫。瑜伽祕密之宗。普賢深妙之要。特蒙教誨。偏承意旨。切令為國晝夜修行。微僧是以破膽竭肝亡形殉命。斯須不間。祈誓懇誠將酬雨露之恩。冀答殊私之造。無任抃躍之至。謹附表陳謝以聞。沙門惠果誠歡誠恐謹言。</p>
<p style="margin-left:1em">大曆十年十一月十日大興善寺沙門惠果表進</p>
<p style="margin-left:2em">寶應元聖文武皇帝批</p>
<p>和上遺教。闍梨克遵祕密之宗。流傳弟子。覽師精懇表以勤勞。薄錫縑緗。以崇香火也。所謝知。</p>
</div>
<div class='div-other'><a id='mulu99' />
<p class='h1'>勅天下僧尼誦尊勝真言　制一首</p><p>奉　勅語李元琮。天下僧尼令誦佛頂尊勝陀羅尼。限一月日誦令精熟。仍仰每日誦二十一遍。每年至正月一日。遣賀正使。具所誦遍數進來。</p>
<p style="margin-left:1em">大曆十一年二月八日內謁者監李憲誠　宣</p>
</div>
<div class='div-other'><a id='mulu100' />
<p class='h1'>謝誦持尊勝真言表一首<span class='note-inline'>(并答)</span></p><p>沙門惠朗言。伏奉　恩勅。令天下僧尼誦持佛頂尊勝真言者。諸佛之心目。蒼生之津梁　陛下受佛付囑。申以法化。惠朗跡在緇門。又叨近侍愚誠之分。實驚實喜。伏惟　陛下謀協　聖慈。陰贊生利。致仁壽之域。在茲一言。播無彊之休。以靖萬國。山川鬼神亦莫不寧。鳥獸魚鱉允將獲祐。僧有獎進之路。俗成同善之風。此則　陛下超天下之恩。參承至道為用。豈愚僧日用而知者哉。生植之澤以云深厚。誨誘之德上答何階。謹附中使元應金奉表陳謝以聞。誠歡誠喜謹言。</p>
<p style="margin-left:1em">大曆十一年二月二十三日</p>
<p style="margin-left:7em">興善寺沙門惠朗等表進</p>
<p style="margin-left:2em">寶應元聖文武皇帝批</p>
<p>佛頂真言。神力廣被。庶資弘益。普及含靈。比令誦持。有勞表謝也。</p>
</div>
<div class='div-other'><a id='mulu101' />
<p class='h1'>請為先師立碑表一首</p><p>沙門惠朗等言。先師大辨正不空三藏和尚。早逢聖代。紹佛傳燈。浮海梯山。詢求法寶。獲金剛密印。了三昧總持。舍利苞於色身。智鏡懸於心月。坦夷大道。輔翼　皇家。自天寶已來　皇祖皇考降尊問法。禮具師資。　陛下臨朝又加殊。敬其道德。寵錫超倫。存稱灌頂之師。沒贈上公之位。一從遷化。再歷歲時。影塔空建於雙林。盛德未題於貞石　聖慈哀眷許製豐碑。瞻仰天文。冀其降止。微僧夙願待此將終。伏乞　鴻恩俯垂矜允。不勝懇欵之至。謹奉表陳請以聞。輕冐龍顏無任戰懼。沙門惠朗等誠惶誠恐謹言。</p>
<p style="margin-left:1em">大曆十一年四月五日大興善寺沙門惠朗等上表</p>
</div>
<div class='div-other'><a id='mulu102' />
<p class='h1'>賀平李靈曜表一首</p><p>沙門惠朗等言。惠朗聞。逆德者亡已孽難逭。伏惟　陛下聖明獨斷。密運神謀。用將士威武竭誠討叛。寇梟擒捷。八州既獲得海外開通。萬國來朝。四夷納貢。惠朗等不勝慶快之至。謹附中使李憲誠奉表陳賀以聞。沙門惠朗等誠歡誠喜謹言。</p>
<p style="margin-left:1em">大曆十一年十一月二十八日</p>
<p style="margin-left:6em">大興善寺沙門惠朗等上表</p>
<p style="margin-left:2em">寶應元聖文武皇帝答曰。</p>
<p>靈曜狂叛違拒朝經。軍師四臨。寇㜸霄潰。凶首擒執。汴垂再康。所賀知。</p>
</div>
<div class='div-other'><a id='mulu103' />
<p class='h1'>故功德使涼國公李將軍挽歌詞二首</p><p>前左領軍衛兵曹參軍翰林待詔趙遷。業盛唐堯際。功成文子軍。累承三帝寵。六比五臣勳。畫角悲寒吹。愁笳咽曉雲　聖朝忠義骨。今日委荒墳。大樹悲風起。將軍去不迴。撫棺心益痛。臨穴淚難裁。曉月繁霜草。幽泉掩夜臺。更聞歌伴哭。觸物盡成哀。</p>
</div>
<div class='div-other'><a id='mulu104' />
<p class='h1'>請續置功德使表一首</p><p>沙門惠朗言。惠朗聞。惟人植福。惟福利人。苟闕其司善無由長。伏惟　寶應元聖文武皇帝陛下。所登天祚。蓋為蒼生。隔截邪途。護持正法。萬邦咸幸。豈惟京城自國家特置功德使已來。眾福日滋。群凶時滅　皇室起崇高之祐。緇門絕挫辱之虞惟　天所知。人罕悟<span class='note-inline'>(矣)</span>。一昨元琮薨沒。帝京僧侶相視黯然。舉目增悲。中言下淚。又懼惡魔獲適心之便。外道得攘臂之秋。正教陵遲。邪林茂盛。伏乞。</p>
<p>聖慈擇一賢臣軄司功德。永國家惟新之福。解僧人懷舊之悲。謹附監使李憲誠奉表陳謝以聞。不勝戰灼之至。沙門惠朗誠惶誠恐謹言。</p>
<p style="margin-left:1em">大曆十一年十二月日大興善寺沙門惠朗上表</p>
</div>
<div class='div-other'><a id='mulu105' />
<p class='h1'>謝齋儭茶表一首</p><p>沙門惠朗言。伏奉今月十四日設一千僧齋。賜茶二百串。今日又蒙中使宣示　恩命。慰及門人。周行天香。薰馥存沒。惠朗等誠悲誠懼。心魂殞越。承先師之遺蔭。沐　陛下之殊澤。儻神理有在。冥感　聖恩。則結草之報必由香茶矣。無任負山海之至。謹附中使李憲誠奉表陳謝以聞。沙門惠朗誠惶誠恐謹言。</p>
<p style="margin-left:1em">大曆十二年六月十日沙門惠朗等上表</p>
</div>
<div class='div-other'><a id='mulu106' />
<p class='h1'>賀春雪表一首</p><p>沙門惠朗等言。比屬去冬愆陽　聖心憂軫。廣崇勝福。蓋為生靈。果得春雲洒空皓雪呈端。普天含潤。澤被無涯。昏塵自清。豐年有待。惠朗等五十三僧。每在道場。為　國持念。自正初已來。互相策勵。或有七日不食。或有經旬忘寢。貴資片善。上答殊私。沐澤堯年。仍慚野老。無任忻悅之至。謹附中使李憲誠奉表陳賀以聞。沙門惠朗等誠歡誠喜謹言。</p>
<p style="margin-left:1em">大曆十三年正月十七日。</p>
<p style="margin-left:6em">大興善寺沙門惠朗等上表</p>
<p style="margin-left:2em">寶應元聖文武皇帝答曰。</p>
<p>頃以時當發生自冬無雪。朕情深望歲軫慮愆陽。師祈禱精誠。膏澤普霑。至誠所感。當用慰焉。所賀知。</p>
</div>
<div class='div-other'><a id='mulu107' />
<p class='h1'>賀度韓王女出家表一首</p><p>京城釋門眾大興善寺上座沙門惠朗等言。伏奉今月六日　聖旨。度韓國大王長女。鴻恩放　天孫出家祐資　皇后踵繼愛道寵光釋氏。伏惟　陛下至聖之心。利物弘廣。雖乾坤之大疇能況焉。去蟬鬢之鳳敘剃除雲髮。脫寶衣之瓔珞被服袈裟。三界人天皆霑福澤。天下緇門不勝戴賀。謹附中使魏行琳奉表以聞。沙門惠朗等誠歡誠喜謹言。</p>
<p style="margin-left:1em">大曆十三年十月九日</p>
<p style="margin-left:1em">京城釋門大興善寺上座沙門惠朗等上表</p>
</div>
<div class='div-other'><a id='mulu108' />
<p class='h1'>沙門曇貞賀南山祈雨賜物表一首<span class='note-inline'>(并答)</span></p><p>沙門曇貞言。比頃以膏雨未敷　聖心憂軫。特奉　進止。令往南山祈雨。肝膽斯竭。望赴天心。於法無功。龍神不應。空勞　睿想。虛費供須。既無喜期。誠當罪責　聖慈寬宥。錫賚殊深。蒙錦綵七十匹。戴天履地。莫知高厚。豈謂憂憤之門忽逢　聖咸霈然之澤。無任歡抃愧懼之至。謹附中使李憲誠奉表陳謝以聞。沙門曇貞誠惶誠喜謹言。</p>
<p style="margin-left:1em">大曆十二年八月三日青龍寺沙門曇貞上表</p>
<p style="margin-left:2em">寶應元聖文武皇帝答曰。</p>
<p>師久勤梵行夙著精誠虔潔道場至祈膏澤薄申獎賚煩此謝章也。</p>
</div>
<div class='div-other'><a id='mulu109' />
<p class='h1'>賀晴表一首<span class='note-inline'>(并答)</span></p><p>沙門飛錫等言。伏奉八月二十六日中使高品李憲誠宣　聖旨。令京城諸寺釋門眾轉大般若孔雀王等經。精勤止雨。用副　聖心者。飛錫聞。帝堯至聖不無水雨之多。大雲寶經亦有請止之化。頃者稍如霖霪。納慮於隍　陛下親露心於金人。每焚香於玉殿。遂使晴光上升折重雲而四照。惠風旁振掃氛霧於八方。粢盛可期。倉庾恒溢。斯皆天慈精詣。僧等何知。凡在道俗無任感戴。謹附中使李憲誠奉表陳賀以聞。沙門飛錫等誠歡誠躍謹言。</p>
<p style="margin-left:1em">大曆十二年九月一日</p>
<p style="margin-left:6em">京城釋門眾沙門飛錫上表</p>
<p style="margin-left:2em">寶應元聖文武皇帝答曰。</p>
<p>師緇門領袖。久在道場。勤結梵緣。福資黔庶。真聖所祐。宿陰漸開。宜益虔誠慶流家國也。所賀知。</p>
</div>
<div class='div-other'><a id='mulu110' />
<p class='h1'>賀湫所祈雨表一首</p><p>沙門覺超惠照等言。今月十五日中使楊貴玢至奉宣　聖旨。令覺超等於南山湫所七日祈雨者　陛下恭己育物。慮甘澤於夫時。以人為心。閔農殖於望歲。遂使有靈必禱神跡克祈。而萬姓荷慈愛之　恩。群生欣父母之義。比者雨雖罕降百草皆滋。旱不及憂五穀咸茂。此即　陛下順天之道潛運。體元之化內諧。覺超等猶愚不任慶美之甚。人皆含識。豈勝歡戴之極。覺超伏奉　聖旨。便結道場。晝夜精誠。以副　文思之旨。莫敢懈怠。用彰　光宅之令。持誦初經一宿。雲霧忽洽於山川。啟請未盡兩辰。霈澤遽洒於城闕。是知堯年之感。玄應在乎須臾。舜日之謀。休徵無復遲久。所樹苗稼。忽若增膏。凡謂糧儲。實將逾賤。覺超與鄉村父老等。以戴以躍。不覺手舞于閭閻。乃沷乃止。自然足蹈於衢巷。無任抃踊之至。謹奉表陳賀以聞。沙門覺超惠照等誠歡歡喜謹言。</p>
<p style="margin-left:1em">大曆七年六月二十日</p>
<p style="margin-left:5em">保壽寺沙門覺超惠然等上表</p>
<p style="margin-left:2em">寶應元聖文武皇帝答曰。</p>
<p>師等經行宴坐。久晤無生。念深家邦。誠請膏澤。聖真垂祐。零雨應期。傳洽秋原。戴榮嘉穀。西成有望。用愧勤勞。所賀知也。</p>
</div>
<div class='div-other'><a id='mulu111' />
<p class='h1'>請辭內道場陳情表一首</p><p>長生殿道場念誦沙門覺超惠海等言。覺超惠海等素無德業。濫目緇流。隨侍先師。入出中禁。食分御饍。服減天衣。厩馬公車。往來乘駕。因循歲月十五餘年。錫賚殊私。丘山已積。論功報國。纖芥曾無。撫已修涯。豈堪愧恧。且出家之人受佛教令。精修功德。令處伽藍。久在天宮。實貽物議。夙夜思忖。何情自安。特乞　聖慈降垂矜放。各歸本寺。為國修行。福田所資。寧限中外。不勝虔懇之至。謹附中使李憲誠奉表陳請以聞。沙門覺超惠海等誠惶誠懼謹言。</p>
<p style="margin-left:1em">大曆十二年五月二十二日</p>
<p style="margin-left:6em">念誦沙門覺超惠海等上表</p>
<p style="margin-left:2em">寶應元聖文武皇帝答曰。</p>
<p>師等妙行精修。堅持正覺。留在中禁。用廣勝因。無去無來。何至辭讓也。</p>
</div>
<div class='div-other'><a id='mulu112' />
<p class='h1'>賀祈雨表一首<span class='note-inline'>(并答)</span></p><p>沙門覺超等言。伏奉八月二十七日中使魏行林宣　聖旨。霖雨久滯即令止雨者。覺超等忽奉　綸言。倍加虔懇。啟告龍神。晝夜精誠。肝膽斯竭。承　陛下天威。雲收雨止。秋稼皆資茂實。伏惟　皇帝聖德動天。子育萬類。率土歡心。百僚咸慶。道場僧等不勝欣躍之至。謹附中使樂令欽奉表陳賀以聞。沙門覺超等誠歡誠喜謹言。</p>
<p style="margin-left:1em">大曆十二年九月一日</p>
<p style="margin-left:5em">長生殿道場沙門覺超等上表</p>
<p style="margin-left:2em">寶應元聖文武皇帝答曰。</p>
<p>師緇門領袖。久在道場。勤結梵緣。福資黔庶。真聖所祐。宿陰漸開。宜益虔誠慶流家國也。所賀知。</p>
</div>
<div class='div-other'><a id='mulu113' />
<p class='h1'>賀破吐蕃表一首<span class='note-inline'>(并答)</span></p><p>沙門覺超等言。伏見露布子儀下將士破吐蕃。擒生數千。斬首盈萬者。伏聞以順罰逆。興師必功。以義制淫。舉無不剋。日者蕃醜負約。敢背　國恩。從兵邊陲。憑淩石地。伏惟　陛下聖略通神　天威遠震。勢同破竹。如火燎原。俘擒魁渠僵屍滿野。覺超等忝在釋門。喜清　國步。無任慶躍之至。謹奉表陳賀以聞。沙門覺超等誠歡誠喜謹言。</p>
<p style="margin-left:1em">大曆十二年八月二十八日</p>
<p style="margin-left:4em">內道場保壽寺沙門覺超等上表</p>
<p style="margin-left:2em">寶應元聖文武皇帝答曰。</p>
<p>西蕃負恩元戎致計天道助順殲厥兇渠師等釋流亦當為慰也所賀知。</p>
</div>
<div class='div-other'><a id='mulu114' />
<p class='h1'>賀玉女潭祈雨表一首<span class='note-inline'>(并答)</span></p><p>沙門惠超言。伏奉前月二十六日中使李獻誠奉宣口勅。令惠超往盩厔縣玉女潭修香火祈雨。惠超行闕精修。謬揚　天旨。山川靈應不昧禱祈。初建壇場谿聲乍吼。及投舍利雨足如絲。一夕而草樹增華。信宿而川原流潦。澤深枯涸。慶洽人神。伏惟　陛下聖德動天。天澤先降。豈惠超微物精誠感通。無任喜慶抃躍之至。謹因中使李憲誠入奏奉表陳賀以聞。沙門惠超誠惶誠恐謹言。</p>
<p style="margin-left:1em">大曆九年二月五日內道場沙門惠超上表</p>
<p style="margin-left:2em">寶應元聖文武皇帝答曰。</p>
<p>朕勤恤黎元。望深時雨。分命鄉里。遍禱靈祠。而和澤荐霑。甫及旬晦。師久勞虔潔。勤清道場。有年可期。顧增歡慶也。所賀知。</p>
</div>
<div class='div-other'><a id='mulu115' />
<p class='h1'>同前文一首</p><p>沙門曇貞等言。伏奉前月二十九日中使李憲誠至奉宣　聖旨。命曇貞等於寺前玉女潭下轉念助修祈雨。伏惟　陛下以冬無積雪春又亢陽。憂濟元元。精誠遠禱。中使等初修香火。天無纖埃。既宣　聖旨。怳然靈變。山風結結。若殷其雷。潭水沈沈。或分龍躍。遂使霈然。豐澤遍灑川原。壬膏由是脈起。草木因之甲拆。蒼生欣戴。日用難述。曇貞等學道明時。僻居巖谷。幸霑　聖澤。抃躍空增。無任喜慶之至。謹因中使李憲誠奉表陳賀以聞。沙門曇貞等誠惶誠恐謹言。</p>
<p style="margin-left:1em">大曆九年二月三日盩厔縣仙遊寺僧曇貞上表</p>
<p style="margin-left:2em">寶應元聖文武皇帝答<span class='note-inline'>(制同前)</span></p>
</div>
<div class='div-other'><a id='mulu116' />
<p class='h1'>靈應臺道潤賀平河南表一首</p><p>靈應臺檢校觀音道場念誦沙門道潤等言。伏承河南諸將收獲汴州。大破田怳生擒靈曜。梟鏡之徒浹辰瓦解。蜂蠆之毒氷消。天地人神無不慶嘉。伏惟　寶應元聖文武皇帝陛下。據法王之正教。行觀音之大悲。子惠蒼生。恐一物失所。而彼狂豎故拒違天實非天誅。是自取禍。今者河清海晏。日潤山晴。尚聞天師猶賈餘勇虜戮承嗣固在不遙。微僧此時慶幸何甚。仰承　皇澤。江海非深。不勝忻悅之至。謹附中使李憲誠奉表陳賀以聞。沙門道潤誠賀誠忻謹言。</p>
<p style="margin-left:1em">大曆十一年七月二十九日</p>
<p style="margin-left:4em">靈應臺檢校道場沙門道潤上表</p>
</div>
<div class='div-other'><a id='mulu117' />
<p class='h1'>進怖鴿毛表一首</p><p>臣憲誠言。誠惶誠恐死罪死罪。伏惟　陛下孝理天下。岳瀆所以降祥。信及昆蟲。鱗羽所以呈瑞。今釋經具載。怖鴿避鷹。至身子影戰慄未除。至如來影怖畏都盡。其人與骨皆已朽矣。唯鴿餘毳今尚存焉。其體也輕。其色也紺。入火不化。遇風輒飛。臣憲誠久事軒墀。親自觀試焚毛不燼者。知佛教之未衰。自周傳唐者。表皇劫之更遠。犬馬之志。比以獻芹。烏鳥之情。方諸奉愧。事雖至小不敢不進。臣憲誠誠惶誠恐死罪死罪謹言。</p>
<p style="margin-left:1em">大曆十二年正月一日</p>
<p style="margin-left:1em">元從朝散大夫行內侍者內謁侍者監同正員上柱國賜魚袋臣李憲誠上表</p>
<p style="margin-left:2em">寶應元聖文武皇帝答曰。</p>
<p>汝以近臣護持釋教。精勤久著。誠効頗章。所進鴿毛深可喜也。所奏知。</p>
</div>
<p class='juan'>大辯正廣智三藏表制集卷第五</p>
</div><!-- end of div[@id='body'] -->
</body></html>