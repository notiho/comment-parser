<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>代宗朝贈司空大辨正廣智三藏和上表制集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu118' />代宗朝贈司空大辨正廣智三藏和上表制集卷第六</p><p class="byline">上都長安西明寺沙門釋圓照集</p>
<div class='div-other'><p>凡二十二首　答制一十一首　總三十三首</p>

<ul class="">
<li>監使李憲誠進金字法華經表一首<span class="note-inline">(并答)</span></li>

<li>賀平李靈曜表一首</li>

<li>僧元晈請度僧表一首</li>

<li>僧常清謝贈物表一首</li>

<li>沙門崇惠登刀梯歌一首<span class="note-inline">(并序)</span></li>

<li>沙門崇惠登刀梯頌一首<span class="note-inline">(并序)</span></li>

<li>沙門崇惠謝賜紫表一首<span class="note-inline">(并答)</span></li>

<li>恩命拂拭京城諸寺塔像訖進表一首<span class="note-inline">(并答)</span></li>

<li>進興善寺文殊閣內外功德數表一首<span class="note-inline">(并答)</span></li>

<li>恩賜綿綵縑緗共四十匹謝表一首<span class="note-inline">(并答)</span></li>

<li>肅宗恩命三藏弟子惠䏏等入內道場念誦制一首</li>

<li>恩旨令三藏弟子僧惠曉為　國念誦制一首</li>

<li>代宗恩旨命西明寺給粥飯往來騎乘制一首</li>

<li>往五臺山修功德辭　聖思表一首<span class="note-inline">(并答)</span></li>

<li>恩命令與惠朗同修功德謝表一首<span class="note-inline">(并答)</span></li>

<li>元日獻甄叔迦寶表一首<span class="note-inline">(并答)</span></li>

<li>八月十三日賜　手詔一首</li>

<li>進五臺山修護摩功德表一首<span class="note-inline">(并答)</span></li>

<li>勅大興善寺都維那法高依前句當制一首</li>

<li>謝　恩命令有則法師於興善寺開講表一首<span class="note-inline">(并答)</span></li>

<li>謝制補沙門惠朗充興善寺上座表一首<span class="note-inline">(并答)</span></li>

<li>唐贈司空大辨正廣智不空三藏和上碑一首<span class="note-inline">(嚴郢文)</span></li>
</ul></div>
<div class='div-other'><a id='mulu119' />
<p class='h1'>進金字妙法蓮華經表一首</p><p>臣憲誠言。臣聞。子得一善必獻其父。臣得一善必獻其君。然金字法華經者。鷲嶺垂文傳真貝葉。龍宮寫妙取況蓮花。故軸以珍奇。書以金字。勢分垂露。光動繁星。開卷受持比百花之發春樹。披文演說若群鴻之起滄海。清滌五濁。莊嚴六根。謹於元日跪而奉進。以表吉祥。伏願均如來之壽。延陛下之昌期。無任犬馬懇欵之至。謹奉進以聞。臣憲誠誠惶誠恐頓首頓首謹言。</p>
<p style="margin-left:1em">大曆十三年正月一日元從朝散大夫行內侍省內給事賜緋魚袋上柱國李憲誠表進</p>
<p style="margin-left:2em">寶應元聖文武皇帝答曰。</p>
<p>汝以近臣監修功德。履新之慶能致妙經。開卷粲然。深可嘉尚也。所進知。</p>
</div>
<div class='div-other'><a id='mulu120' />
<p class='h1'>賀平李靈曜表一首</p><p>臣遷言。伏聞。滑亳節度使勉等。恭承睿謀。順行　天罰。靈曜擒虜。田怳敗亡。掃河右之煙塵。收大梁之州縣。救蒼生塗炭之苦。宣皇情惻隱之慈。萬國同歡。兆人相賀。彰　宗廟之靈貺。昭　聖主之威神。臣之庸微。幸逢　聖代。聞斯大慶。抃躍無任。謹附中使李憲誠奉表陳賀以聞。臣遷誠忻誠喜謹言。</p>
<p style="margin-left:1em">大曆十一年十月二十九日</p>
<p style="margin-left:2em">前左領軍衛丘曹翰林待詔臣趙遷表上</p>
</div>
<div class='div-other'><a id='mulu121' />
<p class='h1'>沙門元晈請度僧表一首</p><p>沙門元晈附起居。伏惟　聖躬萬福。元晈生居福州。偏方賤品。長年多幸。侍從鑾輿。自靈武還京。遇承明佛事。稟先師遺訓。許國忘軀。慚無絲髮之功。已及從心之歲。身纏痾瘵。侍養無人。仰思聖慈。曲賜哀恤。有姪孝常。早承　天澤。謬列崇班。誠無報國之勞。志有出家之行。元晈知其實業。舉不避親。雖處居家。常勤誦習。伏惟　聖恩傍及。特乞殊私。冀竭殘形。永希上答。無任懇懼之至。謹因降誕之辰。謹附中使魏行林陳請以聞。如　天恩允許請宣付所司。謹具脚色如後。沙門元晈誠惶誠恐謹言。</p>
<p style="margin-left:1em">大曆十三年十月九日</p>
<p style="margin-left:1em">前長生殿道場念誦僧保壽寺主沙門元晈上表</p>
</div>
<div class='div-other'><a id='mulu122' />
<p class='h1'>謝賻贈亡師惠堅物表一首</p><p>沙門常清等言。伏奉中使美庭瓌宣　聖慰。贈亡僧惠堅絹二十匹。跪捧慚惶。悲懼交集。沙門常清等誠惶誠恐。常清等並受業惠堅。積有年歲。道不精苦。上延光師。伏蒙　聖慈。眷念殊贈。曲臨末品。微僧不勝悲幸。謹奉表陳謝以聞。沙門常清等誠惶誠恐謹言。</p>
<p style="margin-left:1em">大曆七年六月十二日</p>
<p style="margin-left:1em">內道場故念誦僧惠堅弟子常清等上表</p>
</div>
<div class='div-other'><a id='mulu123' />
<p class='h1'>登刀梯歌序頌謝表等三首</p><p>大唐大曆三年戊申之歲十月二十八日。奉　勅於章敬寺建道場。時有江東沙門崇惠。登刀梯。昇劍樹。涉油炭鑊。坐錐劍床。是日也百宮星馳。萬人雲集。莫不驚魂歎未曾有釗稽首翹足而為歌曰。</p>

<div class="lg regular"><div class='lg-row'>百尺淩空倚劍梯　千峯迴拔接天霓</div>
<div class='lg-row'>鏖鑪霜明鳥道齋　龍泉金鐶生虹蜺</div>
<div class='lg-row'>刀為樹劍作山　應真飛錫遊其間</div>
<div class='lg-row'>一步一登揮手攀毛　七星璨爛光斑斑</div>
</div><p style="margin-left:1em">干將劍刃兩離披碧光焰</p>
<p style="margin-left:1em">上人履之不為嶮</p>
<p style="margin-left:1em">鏌耶刀銛鋒銳鍔可吹毛</p>
<p style="margin-left:1em">如今蹈之不足勞</p>

<div class="lg regular"><div class='lg-row'>白若雪青如氷　龜甲魚鱗幾百層</div>
<div class='lg-row'>四部覩之戰戰兢兢　萬仞峯頭見一僧</div>
<div class='lg-row'>賓鐵文青蛇色　蒨[卄/竦]崢嶸寒岌嶷</div>
<div class='lg-row'>不傷不損難可測　方是大悲解脫力</div>
<div class='lg-row'>自古武臣矜劍術　舞之杸之皆不失</div>
<div class='lg-row'>視之膽攝身慄慄　誰道揮戈移白日</div>
<div class='lg-row'>李廣舊傳百戰功　何如今日見神通</div>
<div class='lg-row'>紫衣襜襜飛入空　出沒縱橫白刃兮</div>
<div class='lg-row'>光翡翠黯黯　精光和能利</div>
</div></div>
<div class='div-other'><a id='mulu124' />
<p class='h1'>崇惠登刀梯頌<span class='note-inline'>(并序)</span></p><p>自漢明感夢騰蘭裂見網於雒陽秦主懷疑羅什顯寶鏡於瓶內。傅弈辭誚著辨正之文琳。崇惠催邪顯神用於章敬。其事相也玄聳木百尺。上有二層。寶刃交羅。金鈴四繞。炎爐八甬。池飾蓮荷。銛座毒鋒並布欄楯之內。是日也天瑩增明。風塵不起。凝霜聚散。日氣和喧。于時勅賜法衣。親使監覩。國師宰輔。文武雄班。隣國弼諧。龍象法侶。黃冠朱麾眾類同赴法筵。士庶盈衢。側足瞻顧。佛聲震發聞于十方。眾寶爐煙如雲如蓋。於是手摧劍樹。脚碎刀林。猛焰烟然。於中來往。池敷坐具。似涌蓮蓮開。眾毒攢鋒。遍行收食。僧儀不墜。澡嗽散之。大眾咸欽歎未曾有。僕親觀盛事。喜不自勝。同沐慈雲。賴霑美澤。火炬高舉破闇瞑山。開豁濁流。歸乎法海。頌曰。</p>
<p class="lg-abnormal"><div class='lg-row'>大哉正覺　神力難思　夢感明帝</div>
<div class='lg-row'>騰蘭降輝　群邪捨執　稽首歸依</div>
<div class='lg-row'>秦殿鏡寶　瓶顯降疑　傅弈辭誚</div>
<div class='lg-row'>辨正摧之　沙門崇惠　止毀排非</div>
<div class='lg-row'>水火刃毒　對驗希奇</div>
<div class='lg-row'>善哉一期之盛事　將來千載而不移</div>
</p></div>
<div class='div-other'><a id='mulu125' />
<p class='h1'>謝賜紫衣並賀表一首</p><p>沙門崇惠言。昨奉觀軍容使宣進止。令於章敬寺登劍樹渡火坑。伏奉中使鞏庭玉宣進止賜紫僧衣一副者。崇惠聞。有願不孤。觀音之慈速。克念斯應。能仁之力雄。所以入火不焚以期必効。履刀不割方奏明徵。不謂大聖加威。天恩曲被。遂使觀身法界。蒙熾焰而無傷。舉足道場。凌霜刃而不沮。實冀妖氛永息。業海長清。況道俗同歡。人天畢覩。此則　陛下至誠之所感也。豈微僧一志之所為乎。叨沐殊私。無任慶悅。謹奉表陳謝以聞。沙門崇惠誠惶誠悚謹言。</p>
<p style="margin-left:1em">大曆三年十月二十九日安國寺沙門崇惠上表</p>
<p style="margin-left:2em">寶應元聖文武皇帝答曰。</p>
<p>師精勤梵行夙契真乘誠之感通佛所護念委身烈火之上投足銛鋒之端坦然經行如在床席都城縱觀四部歸依所施非優煩勞稱謝。</p>
</div>
<div class='div-other'><a id='mulu126' />
<p class='h1'>恩命拂拭京城諸寺塔像訖進表一首<span class='note-inline'>(并答)</span></p><p>沙門惠果言。伏奉去年十二月十九日中使李憲誠奉宣　勅旨。令微僧巡京城諸寺句當。灑掃殿宇。拂拭尊像。及勒僧尼徒眾。焚香念誦。為國發願。虔祈福祐者。謹以去十二月二十日於莊嚴寺佛牙處起首。至今月八日終。興善寺等一百一十二寺應有殿塔佛牙經藏靈跡舍利處總九百五十七所。奉宣　睿誠。發揮像教。拂石塵劫。降天衣於六銖。滌埃金身。耀千葉於蓮座。舊容復照。古書再鮮。香焚殿中。躍灑庭內。承清淨以發願。若靈應而感通。今四海澄波。三天卷霧。虜塵不起。旭日破昏。微僧又謹案雜寶藏等經云。若掃一閻浮提地。不如掃佛塔一手掌許。常作轉輪聖王。此皆階下聖慮精微。信心弘著潔其淨土。廓彼空門。大庇釋徒延于萬國。福若雲集。應如響臻。故得災沴不生。氛祲自滅。叶于宸念。如此之速微僧因故。師資特蒙聖將。借　恩厩馬監寵中宮。榮命自天。矜惶失措。涓埃靡効。霈澤寧任。不勝虔懇之至。謹附中使元應金奉表以聞。誠惶誠恐謹言。</p>
<p style="margin-left:1em">大曆十二年正月八日</p>
<p style="margin-left:1em">大興善寺檢校兩道場兼知院事沙門惠果表進</p>
<p style="margin-left:2em">寶應元聖文武皇帝批</p>
<p>闍梨妙行堅持。頗聞修潔。所以命遍巡淨界。用廣勝因。金剎載清。玉毫呈照。虔誠所至。深可嘉焉。所奏知。</p>
</div>
<div class='div-other'><a id='mulu127' />
<p class='h1'>進興善寺文殊閣內外功德數表一首<span class='note-inline'>(并答)</span></p><p>大興善寺文殊鎮國閣中。奉　勅素畫文殊六字菩薩一鋪九身。閣內外壁上畫文殊大會聖族善薩一百四身。今並成就。沙門惠勝言。伏惟寶應元聖文武皇帝陛下。弘文殊事。行普賢願。益為群品。樹此勝因。表果德真儀。示色身實相。今七災消沴。萬福莊嚴。不遇　聖慈。何由瞻覩丹戶晨燭如觀日宮。玉毫夜光猶開月殿。隨喜者荷　帝王之力。歸趣者發菩提之心。使塵沙有情普承佛惠。而緇門釋子偏沐　天波。豈只轉念誦持。而能奉報者矣。但冀憑文殊法力。上答洪恩。其所畫素大聖福田。謹因　降誕吉辰。謹奉中使李憲誠具表陳進以聞。沙門惠勝誠惶誠悚謹言。</p>
<p style="margin-left:1em">大曆十二年十月八日檢校兩道場知院事沙門惠勝上表</p>
<p style="margin-left:2em">寶應元聖文武皇帝批</p>
<p>師夙勤梵行。戒律精嚴。久在道場。宗建切德。勞彰歲月。福聚家邦。無量勝因。歎慰斯在也。</p>
</div>
<div class='div-other'><a id='mulu128' />
<p class='h1'>恩賜錦綵縑緗共四十匹謝表一首<span class='note-inline'>(并答)</span></p><p>沙門惠勝言。伏奉中使李憲誠宣　聖旨。特賜錦綵縑緗共四十匹。捧跪慚荷。歡懼無任。伏惟。寶應元聖文武皇帝陛下。諸佛願身普賢密行為弘大化屈已人尊在於微僧偏霑　殊澤。然普賢之法。本是先師所傳之典。復為　陛下所付之道。微僧遠感先師遺訓。仰慚　聖主深恩。習効古人獻芹之事有茲涓滴。上達　聖情。不意　天恩寵賜過甚。便以所賜啟獻先師遺身影塔。為　國念誦。諸會道場。發願懇誠。冀憑佛力。永保皇家。不勝戴荷之至。謹附中使李憲誠奉表陳謝以聞。沙門惠勝誠歡誠賀謹言。</p>
<p style="margin-left:1em">大曆十三年六月六日</p>
<p style="margin-left:1em">大興善寺檢校兩道場知院事沙門惠勝表上</p>
<p style="margin-left:2em">寶應元聖文武皇帝批</p>
<p>諸佛祕藏。先師受持。傳布人天。誠為法要。薄申㢡賚。以助修行也。所謝知。</p>
</div>
<div class='div-other'><a id='mulu129' />
<p class='h1'>肅宗恩命三藏弟子惠䏏入內道場念誦制一首</p><p>奉　勅語有銀臺門家喚不空三藏弟子惠䏏．瞿那．惠曉．惠月等四人入內。將飛龍馬取與三藏建飾道場念誦。</p>
<p style="margin-left:1em">至德二載十二月二十六日品官　晏如障宣</p>
</div>
<div class='div-other'><a id='mulu130' />
<p class='h1'>恩旨命三藏弟子僧惠曉為　國念誦制一首</p><p>奉　勅語不空三藏弟子僧惠曉等。比在賊中。為朕剋念精誠潛修功德。今剋復天下。皆佛力之應也。自今以後。須倍加精勤。為朕念誦。莫以度取即不精勤。</p>
<p style="margin-left:1em">至德三載正月十八日將軍叚喬福　宣</p>
</div>
<div class='div-other'><a id='mulu131' />
<p class='h1'>代宗　恩旨命西明寺給粥飯往來騎乘制一首</p><p>奉　勅語西明寺僧惠曉。為朕修功德。在寺依恒。二時粥飯及出入往來畜乘。一切供給勿令闕少。</p>
<p style="margin-left:1em">大曆六年八月二十五日　高品馬奉誠宣</p>
</div>
<div class='div-other'><a id='mulu132' />
<p class='h1'>往五臺山修功德辭謝　聖恩表一首<span class='note-inline'>(并答)</span></p><p>沙門惠曉言。今月十日面奉　進止。令往五臺山撿挍大聖金閣寺尊像顏色契印。至九月停作。却赴闕庭。令修　陛下降誕日功德者。惠曉爰自二十年辭家慕道。承順大廣智三藏和尚顏色三十餘年。五部真言親被指授。不離左右。得對　天顏。每於含暉延英長生等殿常修功德。所恨不能精懇。殘㜸未平。聖慈曲臨。又令遠使更賜束帛三十匹驛騎公糧山門借乘。微僧何幸　天澤累霑。誠喜誠歡不勝戴荷。即以今日發行。可謂戴馳騕䮍。望金閣而非遙。春往秋還。謁　紫震而何遠。無任戀恩悚懼之至。謹附監使品官魏明秀奉表陳謝以聞。沙門惠曉誠惶誠恐謹言。</p>
<p style="margin-left:1em">大曆十二年三月十九日</p>
<p style="margin-left:1em">五臺山修功德使西明寺沙門惠曉上表</p>
<p style="margin-left:2em">寶應元聖文武皇帝批</p>
<p>師依止釋門。弘敷聖教。言尋有相。將赴靈山。錫賚非多。煩於申謝也。</p>
</div>
<div class='div-other'><a id='mulu133' />
<p class='h1'>恩命令與惠朗同修功德謝表一首<span class='note-inline'>(并答)</span></p><p>沙門惠曉言。去三月十一日。面奉進止。令五臺山修功德者。至七月十九日齋後。與中使李童枝等七十餘人。將香火巡禮。所將之火不得至臺。懇責於心。憑何啟請。至山頂童子辯戈。忽於石上見濕灰燼。便得微火。伏惟　陛下九重遠被。聖火生於濕灰。焚香[遫-束+豸]祈。菩薩萬形出現。光輝燦爛。相好分明。凝然滿空。詣夕靡散。又與監使魏明秀等同至此臺。為　國祈禱。發願之次。攝身光圓光菩薩等相次二十七度現表。　陛下聖感潛運。菩薩屢彰。崇敬五臺靈瑞非一。微僧何幸覩斯　聖跡。不勝感慶之至。今月十日蒙　天恩。令每與惠朗同修功德。殊私曲照。再入　金門寶殿修持。無任戰悚。謹附中使李憲誠奉表陳謝以聞。沙門惠曉誠歡誠喜謹言。</p>
<p style="margin-left:1em">大曆十三年十一月十七日</p>
<p style="margin-left:1em">五臺山修功德使西明寺沙門惠曉上表</p>
<p style="margin-left:2em">寶應元聖文武皇帝批</p>
<p>師服勤梵行。久在清涼。業廣戒圓。志精功備。偕申齋潔。崇福家邦也。所謝知。</p>
</div>
<div class='div-other'><a id='mulu134' />
<p class='h1'>元日獻甄叔迦寶表一首<span class='note-inline'>(并答)</span></p><p>沙門惠曉言。伏奉　恩旨。令臺山撿挍修功德。為國祈福至南臺。南有山。先曾梵僧巡禮之次。言此山有甄叔迦寶。若貪心上者皆遇風雷。惠曉焚香邀祈登此山上。有小石窟方數尺。有水其色如朱。於中獲寶凡三十片。其色如珀者。惠曉聞。明王有感。地不藏珍。伏惟　陛下覆載若天地。照明如日月。況聳金閣於峯下。搆玉華於巖巘。微僧衘命陟彼名山。焚香啟誠。電雨不作。遂獲茲寶。又准般泥洹經云。脚躡臺山一顆石。却後七劫不墮惡趣。況是希代之異寶。今萬物惟新之日。九重納祐之期。謹附中使李憲誠隨表奉進以聞。沙門惠曉誠惶誠躍謹言。</p>
<p style="margin-left:1em">大曆十三年正月一日</p>
<p style="margin-left:1em">五臺山修功德使西明寺沙門惠曉進</p>
<p style="margin-left:2em">寶應元聖文武皇帝批</p>
<p>師訪道靈山。精修正覺。異石來獻。用表勤誠。所進知。</p>
</div>
<div class='div-other'><a id='mulu135' />
<p class='h1'>八月十三日賜　手詔一首<span class='note-inline'>(時在臺山金閣寺)</span></p><p>勅惠曉闍梨。令遣中使揚善德往彼句當功德。師服勤禪誦。資慶家邦也。秋涼師比平安好遣書指不多及十三日。</p>
</div>
<div class='div-other'><a id='mulu136' />
<p class='h1'>進五臺山修護摩功德表一首<span class='note-inline'>(并答)</span></p><p>沙門惠曉言。今年四月十日。中使魏明秀奉宣進止。令微僧就五臺山大聖金閣保應鎮國寺修護摩功德者惠曉虔愚誠精達　聖意。修上件功德。陳文殊宿願。啟先師冥力。依俙有憑。響像來應。遂得火色鮮潤煙氣不起異於他日實表清晴。是華夏晏謐之徵。兵塵止息之驗。此皆　陛下至道潛運　上天合德。使百靈効福。萬姓歡心。妖災永除。休慶日集。惠曉忝廁緇列。恭承明教。懼辱　聖旨。幸福嘉祥。無任抃賀之至。謹附中使魏明秀奉表以聞。沙門惠曉誠歡誠喜謹言。</p>
<p style="margin-left:1em">大曆十三年十二月十八日</p>
<p style="margin-left:8em">西明寺沙門惠曉上表</p>
<p style="margin-left:2em">寶應元聖文武皇帝批</p>
<p>文殊大聖。保護靈山。師虔誠之心。神貺昭感。至誠必應。深可嘉之。所賀知。</p>
</div>
<div class='div-other'><a id='mulu137' />
<p class='h1'>勅大興善寺都維那法高依前句當制一首<span class='note-inline'>(并使牒)</span></p><p>奉　勅語李元琮興善寺都維那法高宜令即依前句當都維那事。</p>
<p style="margin-left:1em">大曆十年四月十七日高品李憲誠　宣勅句當京城諸寺觀修功德使牒</p>
<p style="margin-left:2em">興善寺都維那法高</p>
<p>牒得舉稱奉　勅如右未有各牒所由施行處分者錄勅牒僧法高者故牒</p>
<p style="margin-left:1em">大曆十年四月十七日牒</p>
<p style="margin-left:1em">使開府儀同三司兼右龍武軍持李琮</p>
</div>
<div class='div-other'><a id='mulu138' />
<p class='h1'>謝　恩命令有則法師於興善寺開講表一首<span class='note-inline'>(并答)</span></p><p>沙門法高等言。伏奉今月四日　勅。令章敬寺有則法師於當寺講金光明經。雨露在顏　絲綸溢自。佛事時敘。法音式宣。涓塵何階。跼蹐無地。伏惟寶應元聖文武皇帝陛下。仁化御㝢。密行持法。眷言東流。是用南顧且寺有隨所建近二百年。雖名僧住持代則不乏而　恩命宣唱時所未聞。今者詔自天落。人從地踊。經雖仍舊。疏實惟新。命僧尼而駿奔。求士女而麕至。皆諸佛妙力。斯經勝緣。暢　陛下外護之心。成僧等難遭之幸。必冀上資聖曆。申振　國容。致年穀於昇平。納含生於壽域。不勝蹈舞之至。謹奉表陳謝以聞。沙門法高等誠歡誠喜謹言。</p>
<p style="margin-left:1em">大曆十三年四月十九日</p>
<p style="margin-left:3em">大興善寺都維那沙門法高等上表</p>
<p style="margin-left:2em">寶應元聖文武皇帝批</p>
<p>法師有則。妙行精修。開方便門。演大法義。敷揚聖教以廣勝因。副勳賢之忠誠。闡幽微之奧旨。俾含生之類俱霑景福也。所謝知。</p>
</div>
<div class='div-other'><a id='mulu139' />
<p class='h1'>謝　制補沙門惠朗充興善寺上座表一首<span class='note-inline'>(并答)</span></p><p>沙門法高等言。伏奉今月十四日　勅。補大德惠朗為大寺上座。天光所照。威崇在顏。桑門有人。像法將久。法高等聞。人之所願。天必從之。道如或存。王實有力。伏惟　寶應元聖文武皇帝陛下。金輪撫運。玉燭乘時。弘外護於　聖心。降無緣之慈澤。人從中禁。留念誦而未妨。寺邇天街。借住持而無替。不勝慶躍之至。謹附內功德使李憲誠奉表陳謝以聞。沙門法高等誠歡誠喜謹言。</p>
<p style="margin-left:1em">大曆十三年四月十五日</p>
<p style="margin-left:3em">大興善寺都維那沙門法高等表上</p>
<p style="margin-left:2em">寶應元聖文武皇帝批</p>
<p>師等精潔梵園。服膺禪誦。支提所聚。須擇紀綱。惠朗恭勤。允副公選。總領寺務。斯謂得人也。所謝知。</p>
</div>
<div class='div-other'><a id='mulu140' />
<p class='h1'>三藏和尚當院碑一首</p><p>唐大興善寺大辨正廣智三藏　國師之碑題額</p>
<p>唐大興善寺故大德大辨正廣智三藏和尚碑銘<span class='note-inline'>(并序)</span></p>
<p class="byline">銀青光祿大夫御史大夫上柱國馮翊縣開國公嚴郢撰</p><p class="byline">銀青光祿大夫彭王傳上柱國會稽郡開國公徐活書</p><p>和上諱不空。西域人也。氏族不聞於中夏故不書。玄宗燭知至道特見高仰。訖　肅宗代宗三朝皆為灌頂國師。以玄言德祥開佑　至尊。代宗初。以特進大鴻臚褒表之。及示疾不起。又就臥內加開府儀同三司肅國公。皆牢讓不允。特賜法號曰大廣智三藏。大曆九年夏六月癸未。滅度於京師大興善寺。代宗為之廢朝三日贈司空。追<span class='corr'>諡</span>大辨正廣智三藏和尚。荼毘之時　詔遣中謁者。齋祝父祖祭。申如在之敬。睿詞深切。嘉薦令芳。禮冠群倫。譽無與比。伊年九月詔以舍利起塔於舊居寺院。和尚性聰朗。博貫前佛萬法要指。緇門獨立邈盪盪其無雙。稽夫真言字義之憲度。灌頂升壇之軌迹。則時成佛之速。應聲儲祉之妙。天麗且彌。地普而深。固非末學所能詳也。敢以概見序其大歸。昔金剛薩埵親於毘盧遮那佛前受瑜伽最上乘義。後數百歲傳於龍猛菩薩。龍猛又數百歲傳於龍智阿闍梨。龍智傳金剛智阿闍梨。金剛智東來傳於和尚。和尚又西遊天竺師子等國詣龍智阿闍梨。揚攉十八會法。法化相承。自毘盧遮那如來迨於和尚凡六葉矣。每齋戒留中道迎善氣。登禮皆答。福應較然。溫樹不言。莫可記已。西域隘巷。狂象奔突。以慈眼視之。不旋踵而象伏不起。南海半渡。天吳鼓駭。以定力對之。未移晷而海靜無浪。其生也母氏有毫光照燭之瑞。其歿也精舍有池水渴涸之異。凡僧夏五十。享年七十。自成童至于晚暮。常飾供具坐道場。浴蘭焚香。入佛知見。五十餘年晨夜寒暑。未曾須臾有傾搖懈倦之色。過人絕遠。乃如是者。後學升堂誦說。有法者非一。而沙門惠朗受次補之記。得傳燈之旨。繼明佛日。紹六為七。至矣哉。於戲法子永壞梁木。將記本行。託余勒崇。昔承微言。今見几杖。光容眇漠。壇宇清愴。纂書照銘。小子何讓。銘曰。</p>

<div class="lg regular"><div class='lg-row'>嗚呼大士　有我三宗　道為帝師</div>
<div class='lg-row'>秩為儀同　昔在廣成　軒后順風</div>
<div class='lg-row'>歲逾三千　復有肅公　瑜伽上乘</div>
<div class='lg-row'>真語密契　六葉授受　傳燈相繼</div>
<div class='lg-row'>述者牒之　爛然有弟　陸伏狂象</div>
<div class='lg-row'>水息天吳　慈心制暴　慧力降愚</div>
<div class='lg-row'>寂然感通　其可測乎　兩楹夢奠</div>
<div class='lg-row'>雙樹變色　司空寵終　辨正旌德</div>
<div class='lg-row'>天使祖祭　宸衷悽惻　詔起寶塔</div>
<div class='lg-row'>舊庭之隅　下藏舍利　上飾浮屠</div>
<div class='lg-row'>跡殊生滅　法離有無　刻石為偈</div>
<div class='lg-row'>傳之大都</div>
</div><p style="margin-left:1em">建中二年歲次辛酉十一月乙卯朔十五日己巳建</p>
<p style="margin-left:1em"><span class='note-inline'>(此碑文一首以唐本編年通論中之文)</span></p>
</div>
<p class='juan'>大辨正廣智三藏和尚表制集卷第六<span class='note-inline'>(終)</span></p>
<div class='div-w'><p>德治二年<span class='note-inline'>(丁未)</span>五月三日於神護寺成身院以濟暹僧都所持之本書寫了　猷然<span class='note-inline'>(七十四)</span>一交了</p>
<p>點本云以勸修寺大經藏御本點挍了<span class='note-inline'>(云云)</span></p>
</div>
</div><!-- end of div[@id='body'] -->
</body></html>