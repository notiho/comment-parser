<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說息除賊難陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1405
<div class='div-jing'>
<p class='juan'><a id='mulu1' />佛說息除賊難陀羅尼經</p><p class="byline">西天譯經三藏朝散大夫試光祿卿明教大師臣法賢奉　詔譯</p><p>如是我聞。一時佛在摩伽陀國。與諸大眾圍繞經行。到於菴羅樹園側韋提呬山帝釋巖中。時尊者阿難。忽見大惡賊眾遙遠而來。見已生大恐怖。心懷憂惱身毛皆竪。時尊者阿難疾往佛所。到已合掌而白佛言。世尊我今遙見有大惡賊。唯願世尊為作救護。</p>
<p>爾時世尊聞尊者阿難言已。告阿難言汝怖賊耶。阿難白佛言甚怖世尊。佛言阿難汝勿得怖。我有陀羅尼能除賊難。是時尊者阿難聞佛語已心生歡喜。作如是言唯願世尊為我宣說。</p>
<p>爾時世尊即說大輪結界陀羅尼曰。</p>
<p class="dharani">怛[寧*也]<span class='note-inline'>(切身下同)</span>他<span class='note-inline'>(一)</span>阿焬路哥<span class='note-inline'>(二)</span>鉢囉路計<span class='note-inline'>(三)</span>伊該阿提鉢底<span class='note-inline'>(四)</span>藕<span class='note-inline'>(引)</span>哩巘馱<span class='note-inline'>(引)</span>哩<span class='note-inline'>(五)</span>贊拏哩<span class='note-inline'>(六)</span>摩登儗<span class='note-inline'>(七)</span>惹虞哩<span class='note-inline'>(八)</span>補哥細<span class='note-inline'>(九)</span></p>
<p>爾時世尊說是陀羅尼已。告尊者阿難汝今可往。以此陀羅尼。面十二由旬當作結界。令得安隱息除賊難。乃至刀劍器杖等悉不能侵。又復能令彼諸惡賊。不離本處旋如陶家輪。又復阿難若人遇賊難時。當用淨白線。以此陀羅尼加持七遍。結作七結過難即解。所有賊眾皆如禁縛不能為難。</p>
<p>爾時世尊說是經已。尊者阿難及諸大眾。聞佛所說皆大歡喜信受奉行。</p>

<p class='juan'>佛說息除賊難陀羅尼經</p></div>
</div><!-- end of div[@id='body'] -->
</body></html>