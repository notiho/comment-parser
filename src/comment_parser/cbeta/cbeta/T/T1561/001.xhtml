<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論實義疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1561 [cf. Nos. 1558-1560]
<p class='juan'><a id='mulu1' />俱舍論實義疏卷第一<span class='note-inline'>(惣二萬八千偈)</span></p><p class="byline">尊者悉地羅末底造<span class='note-inline'>(唐言安惠)</span></p>
<div class='div-lg'>
<div class="lg regular"><div class='lg-row'>稽首薄伽眾德山，　稽首達磨大智海，</div>
<div class='lg-row'>稽首僧伽和合眾，　掣斯論主及吾師。</div>
<div class='lg-row'>我將螢耀助陽光，　隨力弘宣對法藏，</div>
<div class='lg-row'>為利群生法久住，　願以威神見護持。</div>
</div></div>
<div class='div-pin'><a id='mulu2' /><a id='mulu3' />
<p class='h1'>分別界品第一</p><p>七義，謂智圓滿、斷圓滿、利他圓滿、方便圓滿、應供圓滿、期心圓滿、方便圓滿。</p>
<p>由敬法故常樂聽聞，由聽聞故發生聞惠，由聞惠故發□思惠故，發起修惠故生無漏惠。由無漏惠能斷諸惑，為諸惑斷故即證[卅/卅]。故名所為之利益。</p>
<p>七義者，頌言一切種冥滅，是知圓滿。諸滅是斷圓滿。拔眾生出生死泥者，利他圓滿。敬禮如是者，應供圓滿。如理師者，方便圓滿。由佛世尊有勝方便，說如理教利有情故。論我者當說者，期心圓滿，欲造論故。對法藏者，立名圓滿，惣攝七義。頌曰：</p>

<div class="lg regular"><div class='lg-row'>智斷及利他，　方便期造論，</div>
<div class='lg-row'>立名對法藏，　惣七義應知。</div>
</div><p>色法、心法、心所有法、不相應法及無為法，於此五法所知境中，世皆不了，唯佛獨悟，永斷諸惑故。極遠時者，謂過去未來三阿僧祇劫外，聲聞獨覺不能知。何以得知？如昔有一人於舍利子邊求出家，時舍利子觀二阿僧祇劫此人無出家善根，遂不許。此人詣佛以求出家，世尊觀之，出僧祇外此人有少善根，遂許出家。說偈言：</p>

<div class="lg regular"><div class='lg-row'>彼人解脫種，　我觀極微細，</div>
<div class='lg-row'>猶如諸礦中，　真金隱茲住。</div>
</div><p>目連觀其母，不知生處。往問佛。佛告：汝母生在摩利支世界三千界外。如是多種分別中，聲聞等智皆不了達。</p>
<p>修福及智所得果，皆為利他非自利，猶月光淨照十方，世尊悲願亦如是。又頌云：</p>

<div class="lg regular"><div class='lg-row'>迴施之福及利己，　自修迴施二福德，</div>
<div class='lg-row'>復因利樂諸有情。　如上眾多福智聚，</div>
<div class='lg-row'>果證非他遂自得，　行願福及迴施福，</div>
<div class='lg-row'>自他俱利不唐捐。</div>
</div><p>如是雖說自利從因及果，亦能利他人。有頌言：</p>

<div class="lg regular"><div class='lg-row'>乳母甘饍用資身，　為子獲安非為己，</div>
<div class='lg-row'>佛修福智趣菩提，　本為利生非為自。</div>
</div><p>頌云：</p>

<div class="lg regular"><div class='lg-row'>時雨雖普降，　無種芽不生，</div>
<div class='lg-row'>佛雖化世間，　緣闕不得果。</div>
</div><p>又頌：</p>

<div class="lg regular"><div class='lg-row'>善知識者誰？　謂佛令生智，</div>
<div class='lg-row'>離放逸惡行，　違此即捨離。</div>
</div><p>對法宜如生得惠，與聞惠為因，聞惠與思為因，思惠與修惠為因，修惠與漏惠為因，漏惠與涅槃為因。以此義故得名對法，以能增長聞等惠故。或諸有為悉皆棄捨，唯樂涅槃故名殊勝。苦集道諦為涅槃惠，佛教依法不依人。頌曰：</p>

<div class="lg regular"><div class='lg-row'>若離擇法定無餘，　能滅諸惑勝方便，</div>
<div class='lg-row'>由惑世間漂有海，　因此德佛說對法。</div>
</div><p>論曰：若離擇法無勝方便能滅諸惑。佛告阿難：我在依於我，我滅度無別所依。應依杖經，勿令忘失。</p>
<p>佛云：老耄出家持吾三藏，甚為難得。三藏：一經、二律、三雜藏。</p>
<p>昔迦葉佛時有一苾芻，聰明博學具閑三藏，甞以語業毀罵出家在家人等為鵄鵂魚狗諸禽獸等。命終之後，承此業報生於海中，受大魚身，其形甚大，有十八頭，具受眾苦。世尊出世猶未得脫。後有漁人，其數一千，困捕魚次網著此魚，曳之不出。後數千人同共曳出，見其異類多頭形貌可怖。世尊觀見知具報終，遂將大眾至彼海岸敷座，坐已呼彼魚云：三藏！汝豈不是過去佛時三藏苾芻？彼魚聞已涕淚盈目。爾時世尊為說宿因，其魚生悔更不飲噉，因茲命終生於天上。於彼時中聞法之眾，各於自乘獲大法利。</p>
<p>五蘊不能攝一切法，是故不依五蘊而說先有染，後要其淨。淨彼染故，以先說有漏之法，後說無漏無為。頌：</p>

<div class="lg regular"><div class='lg-row'>苾芻意寂靜，　於事得永斷，</div>
<div class='lg-row'>能盡生死際，　更不受後有。</div>
</div></div>
</div><!-- end of div[@id='body'] -->
</body></html>