<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論實義疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />阿毘達磨俱舍論實義疏卷第五</p><p class="byline">尊者安惠造</p>
<div class='div-pin'><a id='mulu11' />
<p class='h1'>分別根品第二之一<span class='note-inline'>(論卷第三)</span></p><p>頌曰：</p>

<div class="lg regular"><div class='lg-row'>傳說五於四，　四根於二種，</div>
<div class='lg-row'>五八染淨中，　各別為增上。</div>
</div><p>論曰：眼等五根至聞聲別故。頌云：</p>

<div class="lg regular"><div class='lg-row'>譬如明眼人，　能避現險難，</div>
<div class='lg-row'>世有聰明者，　能離當苦惠。</div>
<div class='lg-row'>多聞能知法，　多聞能離罪，</div>
<div class='lg-row'>多聞捨無義，　多聞得涅槃。</div>
</div><p>頌曰：</p>

<div class="lg regular"><div class='lg-row'>身由食住，　命託食存，　食已令心，</div>
<div class='lg-row'>適悅安泰。</div>
</div><p>若男入胎，於母生愛、於父生恚。若女入胎，於父生愛、於母生恚。由如故知能續後有，皆是染心。是以意根於續後有。</p>
<p>經云：父母精血入胎者，識所攝持方能成就羯剌藍也。</p>
<p>釋曰：此顯身語隨心轉義。如契經言：心能導世間，心能遍攝受，如是心一法，皆自在隨行。頌曰：</p>

<div class="lg regular"><div class='lg-row'>了自境增上，　惣立於六根，</div>
<div class='lg-row'>從身立二根，　女男情增上。</div>
<div class='lg-row'>於同住雜住，　清淨增上，</div>
<div class='lg-row'>應知命五受，　信等立為根。</div>
<div class='lg-row'>未當知已知，　具知根亦爾，</div>
<div class='lg-row'>於得後後道，　涅槃等增上。</div>
</div><p>論頌云：</p>

<div class="lg regular"><div class='lg-row'>身不悅名苦，　即此悅名樂，</div>
<div class='lg-row'>及三定心悅，　餘處此名喜，</div>
<div class='lg-row'>心不悅名憂，　中捨二無別，</div>
<div class='lg-row'>見修無學道，　依九立三根。</div>
</div><p>頌曰：</p>

<div class="lg regular"><div class='lg-row'>唯無漏後三，　有色命憂苦，</div>
<div class='lg-row'>常知唯有漏，　通二餘九根。</div>
</div><p>言最後三根定是無漏，除此三根之外不通無漏。契經言：爾時世尊成正覺已，作是思惟：我所證法甚深微妙，難見難解、不可思議，非尋思境，是智者所知，非凡愚所及。斯諸眾生久習邪教，愛著諸有，諸見所惑亂故不能解了。以不了故<span class='corr'>不能</span>信受，及生嬈惱。我所言說無所利益，唐沒劬勞。不如寂法受解脫樂。作是念已默然而住。爾時娑婆世界主大梵天王知佛世尊作如是念，即自思惟：此世界中諸眾生等多所失壞。今佛世尊證無上法，深廣微妙慮諸眾生不能信受，遂處閑寂受現法樂。我應詣彼勸請世尊轉妙法輪。作是念已，譬如壯士屈申臂頃，從梵宮沒，至於佛所。頂禮佛足，遶三匝已，却住一面，合掌恭敬而白佛言：世尊！此世界中諸眾生等久習異教，見惑縈纏，流轉生死，無所歸依、無所救護。世尊曠劫為諸眾生修行[(妳-女)-小+水]引，今者得成無上正覺證無上法，出現於世如優曇花。不為有情隨機演說，處於閑寂靜默而住。唯願世尊降大悲心哀愍世間，為諸有情說正法要。有諸眾生諸結微薄，機宜成熟、利根易化，不聞法故自然損減失大法利。唯願世尊為諸眾生開甘露門、說微妙法，令諸有情利益安樂。爾時大梵天王勸請世尊而說偈言：</p>

<div class="lg regular"><div class='lg-row'>世尊出現為優曇，　曠劫難逢今一遇，</div>
<div class='lg-row'>普為有情獲法利，　唯願廣開甘露門。</div>
</div><p>爾時世尊聞梵天王勸請偈已，起大悲心，即以道眼觀諸有情，或有鈍根執著諸有，或有中根少厭生死，或有利根而不放逸。如是世尊觀諸世間一切有情，處在世間或生或長，根有利鈍，或有易化得道。如實知已，受梵王請，許轉法輪，而說偈言：</p>

<div class="lg regular"><div class='lg-row'>大梵天王善諦聽，　我所得法甚微妙，</div>
<div class='lg-row'>今為汝等廣開演，　令於長夜獲安樂。</div>
</div><p>頌曰：</p>

<div class="lg regular"><div class='lg-row'>命唯是異熟，　憂及後八非，</div>
<div class='lg-row'>色意餘四受，　一一皆通二。</div>
</div><p>論：唯一命根定是異熟。釋曰：無一命根非是異熟。頌曰：</p>

<div class="lg regular"><div class='lg-row'>北洲定千年，　西東半日減，</div>
<div class='lg-row'>此洲壽不定，　後十初叵量。</div>
</div><p>等世間有情所餘福業，咸發願言：願我長壽。亦不願言：願我住壽至於百年或住九十八十年等。或有尊人及親友等恒祝之言：願汝長壽。亦不定言爾所時等。以此洲人所作諸業，與貪心俱，作是願。契經中說：苾芻當知，毘婆尸佛時人壽八萬歲，乃至迦葉波佛時人壽二萬歲。我今出世，人壽百歲。少出多減等。壽若無定限者，世尊何故作如是說？劫初諸根大種殊勝，壽即延長。今時漸劣，故壽難至于十歲。福盡即死，不因命也。修故塔寺能延其壽。頌曰：</p>

<div class="lg regular"><div class='lg-row'>梵行妙成立，　聖道已善修，</div>
<div class='lg-row'>壽盡時歡喜，　猶如捨眾病。</div>
</div></div>
</div><!-- end of div[@id='body'] -->
</body></html>