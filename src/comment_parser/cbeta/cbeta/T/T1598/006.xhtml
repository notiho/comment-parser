<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu14' />攝大乘論釋卷第六</p><p class="byline">無性菩薩造</p><p class="byline">三藏法師玄奘奉　詔譯</p><a id='mulu15' />
<p class='h1'>入所知相分第四</p><p>論曰：如是已說所知相，入所知相云何應見？多聞熏習所依，非阿賴耶識所攝，如阿賴耶識成種子，如理作意所攝似法似義而生似所取事有見意言。</p>
<p>釋曰：菩薩修習如是業已，如入現觀所應知相，今當顯說。多聞熏習所依者，謂於大乘而起多聞，聞法義已熏心心法相續所依，其少聞者無容得入此現觀故。如薄伽梵教授尊者羅怙羅經說如是言：唯願世尊教我現觀。世尊告曰：汝已受持正法藏耶？羅怙羅言：不也。世尊！世尊告曰：汝今且應受持法藏。如是等非阿賴耶識所攝者，謂此所依從最清淨法界流故、對治彼故，非彼性攝，彼相違故。如阿賴耶識成種子者，如阿賴耶識能為一切雜染法因。此所依性能為一切清淨法因，唯因性同故得為喻，非一切種。如有頌言：</p>

<div class="lg regular"><div class='lg-row'>為欲利益常放逸，　生盲不觀自樂者，</div>
<div class='lg-row'>諸佛降靈現世間，　為彼宣說微妙法，</div>
<div class='lg-row'>譬如無價末尼寶，　能除眾毒不思議。</div>
</div><p>言似法者，謂契經等，如《十地》等。言似義者，謂彼所詮無我性等，似彼行相而生起故，說為似法似義而生似所取事者，如彼所取而顯現故。言有見者，謂耳識俱。言意言者，所謂意識。或與見分俱所取能取性，此即安立所取能取所依自性，如前已說。</p>
<p>論曰：此中誰能悟入所應知相？大乘多聞熏習相續，已得逢事無量諸佛出現於世，已得一向決定勝解，已善積集諸善根故，善備福智資糧菩薩。</p>
<p>釋曰：用及用具皆待作者，故問入者誰能悟入。答此問言大乘多聞熏習相續等，謂依大乘法而起多聞熏習相續，已得逢事無量諸佛出現於世者，由此相續故得現前逢事諸佛出現於世。已得一向決定勝解者，由逢事佛於大乘法深生信解，非諸惡友引令猶豫。由此大乘多聞等三因緣故，能善積集無量善根，是則名為善備福智資糧菩薩。</p>
<p>論曰：何處能入？謂即於彼有見似法似義意言，大乘法相等所生起；勝解行地，見道、修道、究竟道中，於一切法唯有識性，隨聞勝解故、如理通達故、治一切障故、離一切障故。</p>
<p>釋曰：何處能入者，問所入境及能入位。謂即於彼有見等者，謂於大乘法相所生，決定行相似法似義意言，能入於此境界。能入是用，所入境界，是業是持。於此意言或有能入，在勝解行地，於一切法唯識性中，但隨聽聞生勝解故。或有能入在見道中，如理通達此意言故。此中如理而通達者，謂通達彼非法非義，非所取非能取故。或有能入在修道中，由此修習對治煩惱所知障故。或有能入在究竟道中，最極清淨離諸障故。如是四種是能入位。</p>
<p>論曰：由何能入？由善根力所任持故，謂三種相練磨心故、斷四處故、緣法義境止觀恒常慇重加行無放逸故。</p>
<p>釋曰：由何能入者，此問入因，謂由何因於此能入。由善根力所任持故等者，謂雖有善根力，而心或退屈，故說三種相練磨心故等。</p>
<p>論曰：無量諸世界無量人有情，剎那剎那證覺無上正等菩提，是為第一練磨其心。由此意樂能行施等波羅蜜多，我已獲得如是意樂，我由此故，少用功力修習施等波羅蜜多當得圓滿，是為第二練磨其心。若有成就諸有障善，於命終時即便可愛一切自體圓滿而生。我有妙善無障礙善，云何爾時不當獲得一切圓滿，是名第三練磨其心。</p>
<p>釋曰：無量諸世界等者，此言顯示初練磨心，引他例<span class='corr'>己</span>令心增盛無有退屈。由此意樂者，顯示第二練磨其心。我已獲得如是意樂者，顯此意樂離諸弊縛，謂此意樂遠離慳悋、遠離欲尋、遠離恚尋、遠離懈怠、遠離惛沈及以睡眠、遠離無明。我由此故少用功力修習施等波羅蜜多當得圓滿者，謂已獲得殊勝意樂，便能任運修行施等，速令圓滿。若有成就等者，顯示第三練磨其心。諸有障善者，謂有成就諸世間善，未能永斷所治障故，說名有障。我有妙善等者，謂我能永斷所對治障，由無障善而成其善，云何當來而不證得圓滿佛果。練磨心者，謂策舉心，令其猛利，對治退屈。</p>
<p>論曰：此中有頌：</p>

<div class="lg regular"><div class='lg-row'>人趣諸有情，　處數皆無量，</div>
<div class='lg-row'>念念證等覺，　故不應退屈。</div>
<div class='lg-row'>諸淨心意樂，　能修行施等，</div>
<div class='lg-row'>此勝者已得，　故能修施等。</div>
<div class='lg-row'>善者於死時，　得隨樂自滿，</div>
<div class='lg-row'>勝善由永斷，　圓滿云何無！</div>
</div><p>釋曰：復以伽他攝如是義。人趣諸有情等者，其心怯弱名為退屈，勸彼不應心生退屈。謂我不能證覺無上正等菩提，名心怯弱。<span class='corr'>今</span>勸進彼不應於己謂無功能，故無退屈。如有頌言：</p>

<div class="lg regular"><div class='lg-row'>無量十方諸有情，　念念已證善逝果，</div>
<div class='lg-row'>彼既丈夫我亦爾，　不應自輕而退屈。</div>
</div><p>諸淨心意樂能修行施等者，謂非不善及無記心而行施等，唯是善心故名淨心。如有世間不善無記散亂心中亦行施等，希願諸有及財位故；菩薩不爾，唯求無上正等菩提。言意樂者，謂能無礙修施等因，如先已說。此勝者已得故能修施等者，謂諸菩薩名為勝者，先已得此殊勝意樂，由此施等波羅蜜多任運而轉，如說而修故名已得。由此決定捨所對治，捨所治故不由功用，於其施等任運而轉。等者，等取戒乃至慧波羅蜜多。善者於死時者，謂由世間善而成善者，於命終時得。隨樂自滿者，謂得世間隨所愛樂自圓滿果，是乃至得有頂生義。勝善由永斷者，即是由彼永斷障善而成善義。圓滿云何無者，是隨所樂圓滿佛果，云何無義。</p>
<p>論曰：由離聲聞獨覺作意，斷作意故；由於大乘諸疑離疑，以能永斷異慧疑故；由離所聞所思法中我我所執，斷法執故；由於現前現住安立一切相中無所作意無所分別，斷分別故。此中有頌：</p>

<div class="lg regular"><div class='lg-row'>現前自然住，　安立一切相，</div>
<div class='lg-row'>智者不分別，　得最上菩提。</div>
</div><p>釋曰：今當顯示斷除四處。斷作意故者，斷除二乘分引作意。以能永斷異慧疑故者，謂於大乘甚深廣大不起異慧顛倒及疑。斷法執故者，謂於所聞所思法中能永斷除我我所執，謂我能聞、我能思覺、我所聽文、我所思義，如是執著一切皆無，於其勝義證現觀故。斷分別故者，謂於現前任運而轉色等現住及作功用，諸骨鎖等淨定安立一切所緣諸境界相，作意分別悉能永斷，乃至一切諸佛菩薩波羅蜜多如是等相，執著分別悉能永離。其頌義顯，不須重釋。</p>
<p>論曰：由何云何而得悟入？</p>
<p>釋曰：此中雙問作具、所作。由有作者入所作業，應知定有能入之具。自現觀相是所作事，決定應有如是如是所作方便。是故今當二俱解釋。</p>
<p>論曰：由聞熏習種類如理作意所攝似法似義有見意言。</p>
<p>釋曰：此中先辨能入之具種類之聲，即因言說是為因義。</p>
<p>論曰：由四尋思，謂由名義自性差別假立尋思及由四種如實遍智，謂由名事自性差別假立如實遍智，如是皆同不可得故。以諸菩薩如是如實為入唯識勤修加行，即於似文似義意言推求文名唯是意言，推求依此文名之義亦唯意言，推求名義自性差別唯是假立。若時證得唯有意言，爾時證知若名若義自性差別皆是假立，自性差別義相無故，同不可得。由四尋思及由四種如實遍智，於此似文似義意言便能悟入唯有識性。</p>
<p>釋曰：由四尋思及由四種如實遍智者，依如先說能悟入具發起如實所作方便，於加行時推求行見假有實無方便因相說名尋思，了知假有實無所得決定行智方便果相名如實智。此中名者，謂色受等亦攝名因名果句等，尋思此名唯意言性、唯假非實，不離意言名名尋思。義尋思者，如名身等所詮表得蘊界處等，推求此性唯假非實。如有種類種類相應差別可得，如是所詮能詮相應不應理故。推求依此文名之義亦唯意言者，尋思依名所表外事唯意言性，思惟此義似外相轉，實唯在內。推求名義自性差別唯是假立者，尋思名義二種自性唯假立相，謂色受等名義自性實無所有假立自性，譬如假立補特伽羅，尋思名義二種差別亦假立相，謂無常等名義差別唯假立故。若名若義自性差別皆是假立者，證知四種虛妄顯現依他起攝自性差別義相無故。同不可得者，了達四種遍計執義皆不可得。應知此中四種方便說名尋思，四種果智說名四種如實遍智。謂推求名唯是假立實不可得說名尋思，若即於此果智生時決定了知假有實無名如實智。如是於事自性差別假有實無，推求決定說亦應爾。</p>
<p>論曰：於此悟入唯識性中，何所悟入？如何悟入？入唯識性，相見二性及種種性，若名、若義、自性、差別假、自性差別義，如是六種義皆無故、所取能取性現前故、一時現似種種相義而生起故，如闇中繩顯現似蛇。譬如繩上蛇非真實，以無有故。若已了知彼義無者，蛇覺雖滅，繩覺猶在。若以微細品類分析，此又虛妄色香味觸為其相故，此覺為依繩覺當滅。如是於彼似文似義六相意言，伏除非實六相義時，唯識性覺，猶如蛇覺亦當除遣，由圓成實自性覺故。</p>
<p>釋曰：於此悟入唯識性中，欲顯所入及入譬喻，故為此問。若義無有，於此悟入唯識性中，為何所入？此意難言：此唯識性即是其義，云何義無？為遮此難，故先說言入唯識性。謂此識義亦無義性，非唯外義是無所有。若無義性，云何得有十二處教？云何世間有義言說？為遮此難，故次說言相見二性雖無實義，識似內外二義顯現，無始言說熏習力故，識似義轉似了別用說名為見，故不相違。為唯悟入似相似見識別種類，為不爾耶？為答此問，故說悟入及種種性，謂唯一識，所取能取性差別故，於一時間分為二種。又於一識似三相現，所取、能取及自證分名為三相。如是三相，一識義分，非一非異，如餘處辨。於一識上有多相現，故名種種。名等六相無有義等，釋前三種。為答前問如何悟入，故復說言如闇中繩顯現似蛇，由此譬喻成立通達三種自性。譬如繩上蛇非真實，以無有故。如是似名似義意言，依他起上名等六種遍計所執亦非真實，以無有故。又於此中如依繩覺捨於蛇覺，如是依止唯識顯現依他起覺，捨於六義遍計執覺。如依色等細分之覺除遣繩覺，如是依止圓成實覺遣依他起迷亂之覺。如有頌言：</p>

<div class="lg regular"><div class='lg-row'>於繩謂蛇智，　見繩了義無，</div>
<div class='lg-row'>證見彼分時，　知如蛇智亂。</div>
</div><p>伏除非實六相義時者，是非有義，六種非實義非有為相故。</p>
<p>論曰：如是菩薩悟入意言似義相故悟入遍計所執性：悟入唯識故悟入依他起性。云何悟入圓成實性？若已滅除意言聞法熏習種類唯識之想，爾時菩薩已遣義想，一切似義無容得生，故似唯識亦不得生。由是因緣，住一切義無分別名，於法界中便得現見相應而住。爾時菩薩平等平等所緣能緣無分別智已得生起，由此菩薩名已悟入圓成實性。</p>
<p>釋曰：悟入意言似義相故悟入遍計所執性者，謂了知意言似義相現，無有遍計所執實義，由此故名悟入遍計所執自性。悟入唯識故悟入依他起性者，謂了知唯識無明解故，於無義中似義相現，由此悟入依他起性。為顯悟入圓成實性，故復說言已遣義想，即是已能除義想義。一切似義無容得生者，即是都無有能似義而生起義。故似唯識亦不得生者，所取無故能取亦無，即是唯識所成之義，亦不轉義。住一切義無分別名者，謂一切法是契經等名所依行處，名一切義。名有十種，前九種名有所分別，其第十名於一切義無所分別。安住如是於一切義無分別名，如說一切唯有其名。即如是名能起一切者，此中似名顯現識等假說為名。於法界中便得現見相應而住者，謂於法界內證相應而起勝解。平等平等者，謂如所緣都無所有，如是能緣亦無所有，是故所緣能緣二種平等平等。由此菩薩名已悟入圓成實性者，悟入遍計所執自性，依他起性是有餘故猶有作者，作用未息但名悟入。今於此中作者作用息滅究竟，名已悟入。</p>
<p>論曰：此中有頌：</p>

<div class="lg regular"><div class='lg-row'>法補特伽羅，　法義略廣性，</div>
<div class='lg-row'>不淨淨究竟，　名所行差別。</div>
</div><p>釋曰：如前所說住一切義無分別名，今以伽他顯示此名自境差別。初法名者，謂色受等。補特伽羅名者，謂天授等、隨信行等佛教中名。後法名者，謂契經、應頌等。義名者，謂此所詮殺害於父母、誅國及隨行等。略名者，謂一切法皆無我等。廣名者，謂色無我等。性名者，謂阿等諸字，是詞句因故。不淨名者，謂諸異生為諸煩惱垢所染故。淨名者，謂諸賢聖垢永斷故。究竟名者，謂總所緣，即般若波羅蜜多及十地等，以總略義為所緣故。</p>
<p>論曰：如是菩薩悟入唯識性故，悟入所知相。悟入此故入極喜地，善達法界生如來家，得一切有情平等心性，得一切菩薩平等心性，得一切佛平等心性，此即名為菩薩見道。</p>
<p>釋曰：善達法界者，於此法界深作證故。生如來家者，謂佛法界名如來家，於此證會故名為生，於此所緣勝智生故，轉先所依生餘依故，紹繼佛種令不斷絕。如餘續生餘眾同分，所生能生相續不斷託所生家，如是般若波羅蜜多證佛法界，名於中生、名真佛子。由此般若波羅蜜多於佛法界能正作證，樹自相續自在現前故名為生。如有說言：</p>

<div class="lg regular"><div class='lg-row'>一切雄猛，　樂利他者，　生母養母，</div>
<div class='lg-row'>所生所育。</div>
</div><p>得一切有情平等心性者，遍見一切等無我故。如有說言：一切諸法皆如來藏，如是等。得一切菩薩平等心性者，得彼意樂平等性故。得一切佛平等心性者，得彼法身平等性故。此即名為菩薩見道者，見先未見勝法界故，譬如聲聞獨覺見道。</p>
<p>論曰：復次為何義故入唯識性？由緣總法出世止觀智故、由此後得種種相識智故，為斷及相阿賴耶識諸相種子、為長能觸法身種子、為轉所依、為欲證得一切佛法、為欲證得一切智智入唯識性。又後得智於一切阿賴耶識所生一切了別相中，見如幻等性無倒轉。是故菩薩譬如幻師，於所幻事於諸相中及說因果常無顛倒。</p>
<p>釋曰：復次為何義故等者，問入唯識所須。次應答言為欲證得一切智智，而先方便如所說者，為欲開示次第言故、為欲饒益堪受如是所化類故。由緣總法者，緣一切法總相所顯真如為境，謂大乘教中所說一切法皆真如為性故。緣真如即是解了一切法性，若不爾者雖經多時無分別智亦應不生。言出世者，是無漏故、無分別故。止觀智故者，由三摩呬多無顛倒智故。種種相識者，謂安立諸法因性果性有上無上等，即是所取能取分義。為斷及相阿賴耶識諸相種子者，為斷阿賴耶識中似色等相諸法種子及能熏相，此即說斷種子因果。為長能觸法身種子者，為欲增長一切大乘多聞熏習，由此為先得法身故。為轉所依者，通達真如，諸心心法離垢生故，或復真如善清淨故。為欲證得一切佛法者，為欲生起力無畏等諸佛法故。為欲證得一切智智者，為欲證得無垢無礙諸佛智故。又後得智者，顯後得智有所作用。於一切阿賴耶識所生者，此舉所生為取其因。一切了別相中者，此顯其果，即是能取所取分中。見如幻等性無倒轉者，如實觀見依他起性如幻事等，無迷亂故。譬如幻師於所幻事者，於草木等幻惑因中無有顛倒，如實見故；於象馬等幻惑相中亦無顛倒，如實見故。如是菩薩見真實者，如實現見無有所取能取自性圓成實已，起於後得能發語言世俗淨智，知因果時及說法時常無顛倒。其聽聞者雖有顛倒，而聞熏習熏相續故，次第漸漸得無顛倒。由彼成辦所應作故，此後得智亦無差別無染污故。</p>
<p>論曰：於此悟入唯識性時，有四種三摩地，是四種順決擇分依止。云何應知？應知由四尋思於下品無義忍中有明得三摩地，是煖順決擇分依止。於上品無義忍中有明增三摩地，是頂順決擇分依止。復由四種如實遍智已入唯識，於無義中已得決定，有入真義一分三摩地，是諦順忍依止。從此無間伏唯識想，有無間三摩地，是世第一法依止。應知如是諸三摩地：是現觀邊。</p>
<p>釋曰：於一切處入現觀時，皆有四種順決擇分，是前相故。現觀已顯故不重釋。由四尋思者，謂如前說推求名義自性差別假立為體。於下品無義忍中者，謂於下品覺慧愛樂諸義無所有中。明謂能照無有義智，所求果遂故名為得。此定創得無義智明，故得明得三摩地名，譬如最初求得火等。煖者即是煖品善根，譬如鑽火煖為前相，此亦如是真智前相。言依止者，謂是因義。言決擇者，即是現觀。此分即是法無我忍，引此善根說名為順，最居其上故名為頂。復由四種如實遍智者，謂如先說於名事等不可得中已得決定，如是轉時悟入唯識，似名等現決定了知都無有義。入真義一分三摩地者，唯能通達所取無故名入一分。由於此中了達義無，未能伏彼能取行相唯識令無，是故說此名諦順忍所依止定。順謂親近依所取無，令能取無。應知如是諸三摩地是現觀邊者，當知即是近彼轉義。</p>
<p>論曰：如是菩薩已入於地、已得見道、已入唯識，於修道中云何修行？於如所說安立十地，攝一切經皆現前中，由緣總法出世後得止觀智故，經於無量百千俱胝那庾多劫數修習故而得轉依，為欲證得三種佛身精勤修行。</p>
<p>釋曰：於如所說安立十地者，謂隨彼彼戲論言說自相共相十種地中。由緣總法者，相雜緣故，無緣別法而修正智。若不爾者，無分別智所集資糧不應得有。出世者，是無分別智，後得即是清淨世間能安立智，此後得故清淨，有相境故世間。而得轉依者，謂經多劫修無分別後得智故而得轉依，謂心心法相續清淨。為欲證得三種佛身精勤修行者，後當廣說。</p>
<p>論曰：聲聞現觀、菩薩現觀，有何差別？謂菩薩現觀與聲聞異，由十一種差別應知。一由所緣差別，以大乘法為所緣故。二由資持差別，以大福智二種資糧為資持故。三由通達差別，以能通達補特伽羅法無我故。四由涅槃差別，攝受無住大涅槃故。五由地差別，依於十地而出離故。六七由清淨差別，斷煩惱習淨佛土故。八由於自他得平等心差別，成熟有情加行無休息故。九由生差別，生如來家故。十由受生差別，常於諸佛大集會中攝受生故。十一由果差別，十力無畏不共佛法無量功德果成滿故。</p>
<p>釋曰：聲聞菩薩現觀差別，略有十種或十一種。所緣差別中，菩薩現觀以大乘法為聞慧等三種所緣，聲聞現觀聲聞乘法為其所緣。資持差別中，福資糧者謂施戒忍三種加行，智資糧者謂精進靜慮及聞慧等。言資糧者，經無量劫所運集故。通達差別中，聲聞現觀唯能通達補特伽羅空無我理，菩薩現觀俱能通達補特伽羅法空無我。涅槃差別中，菩薩現觀攝受悲慧方便資糧，生死涅槃無所住著以為涅槃，聲聞現觀唯住無為以為涅槃。地差別中，菩薩現觀依於十地而得出離，聲聞乘中無有如是諸地建立。清淨差別中，菩薩現觀永斷煩惱并諸習氣，及能清淨眾寶佛土；聲聞現觀雖斷煩惱，未除習氣全，不能淨眾寶佛土。言習氣者，雖無煩惱，然其所作似有煩惱。自他平等心差別中，菩薩現觀證得自他平等法性，成熟有情加行無絕；聲聞現觀分別自他，唯修自利不修他利。生差別中，菩薩現觀於如來家法界中生，是佛真子，如輪王家生有相子，非如聲聞同於下賤無智婢子。受生差別中，菩薩現觀常於諸佛大集會中蓮花臺上結加趺坐，乃至成佛恒受化生，所言諸佛大集會者謂無漏界諸佛國土，非如聲聞處母胎等。果差別者，菩薩現觀，力無畏等無量功德眾所莊嚴，能無功用起作一切利有情事，證得法身以為勝果，餘用無漏轉生為果。</p>
<p>論曰：此中有二頌：</p>

<div class="lg regular"><div class='lg-row'>名事互為客，　其性應尋思，</div>
<div class='lg-row'>於二亦當推，　唯量及唯假。</div>
<div class='lg-row'>實智觀無義，　唯有分別三，</div>
<div class='lg-row'>彼無故此無，　是即入三性。</div>
</div><p>釋曰：以二伽他總攝尋思及尋思果，令易解了。名事互為客其性應尋思者，謂名於事為客，事於名亦爾。非如一類，謂聲與義相稱而生互相繫屬。於二亦當推唯量及唯假者，謂於自性及差別中，亦當推尋唯有分別唯有假立。其事云何？謂此二種唯有分別、唯有假立差別言說，都無真實自性差別。言實智者，謂從尋思所生四種如實遍智。觀無義者，謂觀其義本來無有。唯有分別三者，觀見唯有三種分別，謂名分別、自性假立分別、差別假立分別。彼無故此無者，謂義無故，觀此三種分別亦無。是即入三性者，如上所說即是悟入三種自性。謂初頌前半，觀名與事更互為客，即是悟入遍計所執自性。初頌後半，觀彼二種自性差別，唯有分別、唯有假立，即是悟入依他起自性。第二頌中即是悟入圓成實自性。此中但遣遍計所執各別心境，伏除分別不無其事。若不爾者，繫縛解脫俱不應成，淨與不淨皆無有故。</p>
<p>論曰：復有教授二頌，如《分別瑜伽論》說：</p>

<div class="lg regular"><div class='lg-row'>菩薩於定位，　觀影唯是心，</div>
<div class='lg-row'>義想既滅除，　審觀唯自想。</div>
<div class='lg-row'>如是住內心，　知所取非有，</div>
<div class='lg-row'>次能取亦無，　後觸無所得。</div>
</div><p>釋曰：誰能如是尋思得果？如是教授當復為誰？為答此問說於二頌。菩薩於定位觀影唯是心者，謂觀所有似法似義定所行影唯是內心。如經言：我說識所緣，唯識所現故。言菩薩者，即說能觀。於定位者，心住一境。義想既滅除者，謂由彼影遣其義想。審觀唯自想者，謂審觀察如是似法似義之相，唯我定心之所變現。如是住內心者，是心於爾時即住自心義。知所取非有次能取亦無者，謂先已了所取是無，如所取性既無所有，所取性上能取之性亦不得成。後觸無所得者，謂從此後證無二性所得真如。</p>
<p>論曰：復有別五現觀伽他，如《大乘經莊嚴論》說：</p>

<div class="lg regular"><div class='lg-row'>福德智慧二資糧，　菩薩善備無邊際，</div>
<div class='lg-row'>於法思量善決已，　故了義趣唯言類。</div>
<div class='lg-row'>若知諸義唯是言，　即住似彼唯心理，</div>
<div class='lg-row'>便能現證真法界，　是故二相悉蠲除。</div>
<div class='lg-row'>體知離心無別物，　由此即會心非有，</div>
<div class='lg-row'>智者了達二皆無，　等住二無真法界。</div>
<div class='lg-row'>慧者無分別智力，　周遍平等常順行，</div>
<div class='lg-row'>滅依榛梗過失聚，　如大良藥銷眾毒。</div>
<div class='lg-row'>佛說妙法善成立，　安慧并根法界中，</div>
<div class='lg-row'>了知念趣唯分別，　勇猛疾歸德海岸。</div>
</div><p>釋曰：福德智慧二資糧菩薩善備無邊際者，謂施等三波羅蜜多名福資糧，第六般若波羅蜜多名智資糧，精進俱修故通二種，靜慮亦爾。若緣無量，屬福資糧，其餘屬智，福智積集故名資糧。言善備者，是圓滿義。經無數時差別圓滿，名無邊際。於法思量善決已者，謂於一切契經等法，由定後智極善決定，得無猶豫故。了義趣唯言類者，是故能了一切義趣，唯用意言分別為因。若知諸義唯是言即住似彼唯心理者，謂若了知一切義相唯是意言，即能安心住似義相種種變現，唯心理中得決定故。此第二頌初半顯示菩薩在順決擇分位，初頌顯示此位加行。便能現證真法界是故二相悉蠲除者，由先了達義無所有，住唯心故，能除所取能取二相，現證無二真實法界，善決定智依此生故。此前半頌及後第三顯見道位，如所現證次當顯示。體知離心無別物由此即會心非有者，謂知離心無別一切所緣境界，由彼無故，能緣心性亦不得成。智者了達二皆無者，勝慧相應故名智者。於二無性能決定知，故名了達；遍計所執所緣能緣本來無性，名二皆無。等住二無真法界者，平等安住故名等住，所取能取悉皆遠離故言二無。如是現證法界非虛，名真法界。慧者無分別智力者，謂諸菩薩無分別智所有功能。周遍平等常順行者，謂總內外故名周遍。如所取無，能取亦爾，故名平等。隨順觀察契經等法其性平等，譬如虛空，故名順行。時恒故常。滅者除也。依謂一切雜染法因難可悟入，喻於榛梗。諸雜染法名為過失。習氣積集故名為聚。如大良藥銷眾毒者，其義易了。能除遠入諸過失，故如阿揭陀。此第四頌顯示修道。佛說妙法善成立者，謂牟尼尊所說正法極善成立。安慧并根法界中者，謂安其慧置佛所說善成立法，并其根本真法界中。根者，謂此是覺因故。或總緣法名為根本，謂一切經皆以十地為根本故。法依彼轉故名法界，即諸法空。了知念趣唯分別者，謂後得智依法界轉，了知念趣唯是分別，離分別外無所念法。謂彼所念契經等法，及所應念波羅蜜多并彼果等，遍計所執性皆無故。勇猛疾歸德海岸者，謂諸菩薩由先漸次修習現觀無分別智後得智故，速能證獲一切功德圓滿佛果。謂如來地超度無邊因位功德，名德海岸。如有頌言：</p>

<div class="lg regular"><div class='lg-row'>證三菩提時，　頓成圓滿果，</div>
<div class='lg-row'>度無邊德海，　至無等等位。</div>
</div><p>疾者速也。經無量劫乃成佛果，時既長久云何言疾？此義不然，時劫長遠唯分別故。如有頌言：</p>

<div class="lg regular"><div class='lg-row'>處夢謂經年，　寤乃須臾頃，</div>
<div class='lg-row'>故時雖無量，　攝在一剎那。</div>
</div><p>又佛精進極熾然故，雖經多劫而謂少時。如有頌言：</p>

<div class="lg regular"><div class='lg-row'>愚修雖少時，　怠心疑已久；</div>
<div class='lg-row'>佛於無量劫，　勤勇謂須臾。</div>
</div><p>言勇猛者，即智慧力，成無分別後得智故，無所怯憚故名勇猛。此頌顯示至第一義最勝尊高究竟道位。</p>

<p class='juan'>攝大乘論釋卷第六</p></div>
</div><!-- end of div[@id='body'] -->
</body></html>