<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu23' />攝大乘論釋卷第九</p><p class="byline">無性菩薩造</p><p class="byline">三藏法師玄奘奉　詔譯</p><a id='mulu24' />
<p class='h1'>果斷分第十</p><p>論曰：如是已說增上慧殊勝，彼果斷殊勝云何可見？斷謂菩薩無住涅槃，以捨雜染、不捨生死二所依止轉依為相。此中生死，謂依他起性雜染分。涅槃，謂依他起性清淨分。二所依止，謂通二分依他起性。轉依，謂即依他起性對治起時，轉捨雜染分，轉得清淨分。</p>
<p>釋曰：無分別智能治既生，一切所治決定應斷，故彼無間說斷殊勝。無住涅槃者，不同世間聲聞獨覺安住生死或涅槃故。以捨雜染不捨生死者，害彼勢力如彼呪蛇，雖不棄捨而無染故。二所依止轉依為相者，或依主釋或持業釋。住此轉依如無色界，若依自利，與殊勝慧共相應故，不容煩惱；若依利他，由與大悲共相應故，現處生死而不棄捨。此中何者生死涅槃依止轉依，皆應顯說。生死謂依他起性雜染分者，謂心心法煩惱迷亂，生死過失相續不絕遍計所執分。涅槃謂依他起性清淨分者，謂畢竟轉遍計所執圓成實分。二所依止謂通二分依他起性者，謂二所依依他起性。轉依謂即依他起性者，謂心心法依他起性，是諸雜染轉滅所依，又是一切佛法所依。如有說言：此是一切佛法諸地波羅蜜多果。所依等云何轉依？何者轉依？謂即於此依他起性對治起時者，無分別智起時。轉捨雜染分者，轉滅一切所取能取諸迷亂分。轉得清淨分者，捨彼所取能取性故，轉得遠離所取能取自內所證絕諸戲論最清淨分。</p>
<p>論曰：又此轉依略有六種。一損力益能轉，謂由勝解力聞熏習住故，及由有羞恥，令諸煩惱少分現行、不現行故。二通達轉，謂諸菩薩已入大地，於真實非真實、顯現不顯現，現前住故，乃至六地。三修習轉，謂猶有障一切相不顯現，真實顯現故，乃至十地。四果圓滿轉，謂永無障，一切相不顯現，最清淨真實顯現，於一切相得自在故。五下劣轉，謂聲聞等唯能通達補特伽羅空無我性，一向背生死、一向捨生死故。六廣大轉，謂諸菩薩兼通達法空無我性，即於生死見為寂靜，雖斷雜染而不捨故。若諸菩薩住下劣轉，有何過失？不顧一切有情利益安樂事故，違越一切菩薩法故，與下劣乘同解脫故，是為過失。若諸菩薩住廣大轉，有何功德？生死法中以自轉依為所依止，得自在故，於一切趣示現一切有情之身，於最勝生及三乘中種種調伏，方便善巧安立所化諸有情故，是為功德。</p>
<p>釋曰：損力益能轉等者，謂由勝解力及聞熏習力，損減依附異熟識中煩惱熏習，增益所習淨法功能。又由勝解聞熏習，住有羞恥故，令諸煩惱少分現行或不現行。通達轉等者，謂已證入菩薩大地，於真非真或現不現，無分別智有間無間而現行故。或時真現，謂入觀時。或非真現，謂出觀時。非真與真於此二時，如其次第說現不現。此現不現乃至六地。修習轉等者，由所知障說名有障。此轉依位乃至十地，諸相不現唯真顯現。果圓滿轉等者，由一切障說名無障，以一切障永無有故，得一切相皆不顯現，得最清淨真實顯現。依此轉依於一切相得大自在，以於諸相得自在故，隨其所樂利樂有情。下劣轉等，其言易了無煩重釋。廣大轉等者，謂於雜染斷而不捨，於生死中達無我故。斷諸雜染，即於其中見寂靜故而不棄捨。住下劣轉有何過失等，其文易解。住廣大轉有何功德等者，於一切法得自在故，於一切趣示顯一切同分之身，種種調伏方便善巧，安立所化有感有情，置最勝生及三乘中。最勝生者，謂諸世間安樂生處。應知此是說法功德。</p>
<p>論曰：此中有多頌：</p>

<div class="lg regular"><div class='lg-row'>諸凡夫覆真，　一向顯虛妄；</div>
<div class='lg-row'>諸菩薩捨妄，　一向顯真實。</div>
<div class='lg-row'>應知顯不顯，　真義非真義，</div>
<div class='lg-row'>轉依即解脫，　隨欲自在行。</div>
<div class='lg-row'>於生死涅槃，　若起平等智，</div>
<div class='lg-row'>爾時由此證，　生死即涅槃；</div>
<div class='lg-row'>由是於生死，　非捨非不捨，</div>
<div class='lg-row'>亦即於涅槃，　非得非不得。</div>
</div><p>釋曰：為顯轉依復說多頌。諸凡夫覆真等者，謂如凡夫無明未斷、真義不顯，故說名覆。無明力故，一切虛妄皆悉顯現。菩薩不爾，無明斷故，通達虛妄皆無所有故名捨妄，唯有真義一向顯現。由此道理，應知顯不顯真義非真義者，謂圓成實真義顯現，遍計所執非真實義皆不顯現。言轉依者，謂非真義皆不顯現，所有真義皆悉顯現，故名轉依。即解脫者，謂即轉依名為解脫。隨欲自在行者，謂此轉依解脫自在，於諸世間得隨欲行，由隨所欲所作自在故名解脫，非如斬首捨離身命名為解脫。於生死涅槃若起平等智等者，謂遍計所執自性名為生死，此即無性，無性即空，空即涅槃圓成實性。由是於生死非捨非不捨等者，謂即生死是涅槃故說名非捨，無復生死名想轉故名非不捨。非離生死別得涅槃故名非得，即於此中證涅槃故名非不得。</p>
</div>
<div class='div-fen'><a id='mulu25' /><a id='mulu26' />
<p class='h1'>攝大乘論釋彼果智分第十一之一</p><p>論曰：如是已說彼果斷殊勝，彼果智殊勝云何可見？謂由三種佛身應知彼果智殊勝：一由自性身、二由受用身、三由變化身。此中自性身者，謂諸如來法身，一切法自在轉所依止故。受用身者，謂依法身種種諸佛眾會所顯，清淨佛土大乘法樂為所受故。變化身者，亦依法身，從覩史多天宮現沒、受生、受欲、踰城出家、往外道所修諸苦行、證大菩提、轉大法輪、入大涅槃故。</p>
<p>釋曰：由斷所斷獲得無垢無罣礙智故，斷殊勝無間次說果智殊勝。自性身中非假所立故名自性，是所依止故名為身，法性即身故名法身。或是諸法所依止處故名法身。言一切法自在轉所依止者，謂於一切法得自在轉，亦所依止故名一切法自在轉所依止。或依持業釋。受用身中依法身者，由有彼故而得有此。種種諸佛眾會所顯者，謂有佛土諸大菩薩眾所雲集，由此了知故名所顯，即是西方極樂土等。清淨佛土大乘法樂為所受故者，謂於清淨佛國土中受用種種大乘法樂，領解義故。或於清淨佛國土中受用種種金銀等寶，諸佛菩薩展轉受用妙色身等，及受經等種種法義，安立自相及共相故。何者所依？復是誰依？謂前無垢無罣礙智，由此妙智增上力故能令安住不可思議解脫。已入大地諸大菩薩，清淨佛土大乘法樂相現智生。變化身中依法身者，如前已說，謂由果智殊勝力故，從覩史多天宮現沒乃至涅槃。此即能令餘相續中，與人同分識相生起。</p>
<p>論曰：此中說一嗢拕南頌：</p>

<div class="lg regular"><div class='lg-row'>相證得自在，　依止及攝持，</div>
<div class='lg-row'>差別德甚深，　念業明諸佛。</div>
</div><p>釋曰：略標總義名嗢拕南，相證得等是所標義。</p>
<p>論曰：諸佛法身以何為相？應知法身略有五相。</p>
<p>釋曰：初總標相復有五種，下轉依等別釋五相。</p>
<p>論曰：一、轉依為相，謂轉滅一切障雜染分依他起性故，轉得解脫一切障，於法自在轉現前清淨分依他起性故。</p>
<p>釋曰：轉滅一切障雜染分依他起性故者，謂轉雜染分依他起性似所取相及能取相，令永不生故。轉得解脫一切障，於法自在轉現前清淨分依他起性故者，謂轉得所取能取無性所顯離垢真如圓成實性，及得於一切法自在而轉，現在前因極清淨分依他起性故。</p>
<p>論曰：二、白法所成為相，謂六波羅蜜多圓滿得十自在故。此中壽自在、心自在、眾具自在，由施波羅蜜多圓滿故。業自在、生自在，由戒波羅蜜多圓滿故。勝解自在，由忍波羅蜜多圓滿故。願自在，由精進波羅蜜多圓滿故。神力自在，五通所攝，由靜慮波羅蜜多圓滿故。智自在、法自在，由般若波羅蜜多圓滿故。</p>
<p>釋曰：白法所成為相等者，謂諸聲聞所得轉依，唯是煩惱永斷所顯，無有白法所成為相。若諸菩薩所得轉依，修習六種波羅蜜多極圓滿故，白法自性十種自在以為其相，於此時中無有一念是無記分，況染污分。此中已下釋十自在。壽自在者，謂隨所欲能捨命故。心自在者，謂於生死無染污故。又隨意樂能正為他引攝眾具，於中自在運轉其心名心自在。眾具自在者，謂飲食等諸資生具，隨意所樂能積集故。眾具、資財其義是一。由施波羅蜜多圓滿故者，謂由法施、無畏施、財施圓滿，如其所應得此果故。業自在者，謂於諸業得大自在，唯作善業非惡無記，及於其中勸他作故。生自在者，謂於一切應所生處，如其所欲現受生故。由戒波羅蜜多圓滿故者，謂二自在是尸羅果，由具戒者唯造善業故，又具戒者所願皆成故。勝解自在者，謂於地等發起勝解令成金等，如所勝解地等金等隨勝解轉。由忍波羅蜜多圓滿故者，謂此自在是其忍果，如昔因時樂修忍故，隨諸有情心所樂轉故，今獲得地等金等隨勝解轉。願自在者，謂隨所願一切事成，由精進波羅蜜多圓滿故者，謂此自在是精進果，由昔因時修精進故，於諸有情諸利樂事無有懈廢，故於今時所願自在。神力自在五通所攝者，謂隨意樂引發種種最勝神通。由靜慮波羅蜜多圓滿故者，謂此自在是靜慮果，由昔因時樂修定故，隨諸有情所應作事，證入種種靜慮等至，故於今時得定所作神通自在。智自在者，謂隨所有種種言音，智現前故。法自在者，謂隨意樂宣說契經應頌等故。由般若波羅蜜多圓滿故者，謂此自在是般若果，由昔因時樂修慧故，隨其類音為說正法故，今證得殊勝般若，妙達言音巧說正法。</p>
<p>論曰：三、無二為相，謂有無無二為相，由一切法無所有故，空所顯相是實有故。有為無為無二為相，由業煩惱非所為故，自在示現有為相故。異性一性無二為相，由一切佛所依無差別故，無量相續現等覺故。此中有二頌：</p>

<div class="lg regular"><div class='lg-row'>我執不有故，　於中無別依，</div>
<div class='lg-row'>隨前能證別，　故施設有異。</div>
<div class='lg-row'>種性異非虛，　圓滿無初故，</div>
<div class='lg-row'>無垢依無別，　故非一非多。</div>
</div><p>釋曰：有無無二為相者，謂非有相，以一切法遍計所執皆無有故；亦非無相，以空所顯自性有故。有為無為無二為相者，以業煩惱非所為故，非有為相；於能示現似有為法得大自在，數數示現似有為故，非無為相。異性一性無二為相者，以佛法身體是其一，故非異相；無量依止各別證得，故非一相。俱一無故，名無二相。復以二頌攝如是義令其易了，所謂我執不有故等。若於是處有其我執計自為我，執外為他，即於其中分別自他此彼各異。於法身中無有我執，故無分別此彼有異。若爾，云何說有多佛？隨前能證有差別故，施設有異。謂隨菩薩能證位別施設有異，隨順世間名言故說，此是釋迦牟尼、此是勝觀佛等。種性異故者，謂本因性有差別故，非唯一佛。種性有二：一本性住種性，謂無始來六處殊勝展轉相續法爾所得。二習所成種性，謂從先來善友力等數習所成。本性住性有差別故，習所成性有其多種。種性多故，執唯一佛更無餘佛不應道理。非虛故者，有多菩薩依前種性，各別修集菩提資糧。若唯一佛一證菩提，餘無所證，彼集資糧應空無果，不應道理。圓滿故者，謂諸如來遍於各別所化有情，成立利益安樂正事，謂於三乘如應安立。若唯一佛，是則不可安立有情置於佛乘，以更無有第二佛故，是則如來所作佛事應不圓滿，是故定應許有多佛。無初故者，謂諸如來前前出世，猶如生死無有最初，離集資糧自然成佛不應理故，離逢事佛能集資糧不應理故，由此決定非唯一佛。又不應執定有多佛，無垢所依無差別故。無漏法界名無垢依，由智殊勝畢竟遣除客塵垢故。於此無漏真法界中，不可定執諸佛有異，是故諸佛非一非多。</p>
<p>論曰：四、常住為相，謂真如清淨相故、本願所引故、所應作事無竟期故。</p>
<p>釋曰：恒無變易相續無斷，是故說言常住為相，由三因緣成立此相。真如清淨相故者，此顯真如性常無變，顯成佛果說為法身，性若變易即非真如，是故常住。本願所引故者，謂諸如來皆先發起如是大願：我當度脫無量有情令般涅槃。諸有情類未般涅槃，願所引果相續不絕，是故常住。此願所引離相續常，道理不成。所應作事無竟期故者，謂先大願所應作事無究竟期，諸有情類量無邊故，乃至有情相續不斷，佛所作事恒無斷故，說名為常。</p>
<p>論曰：五、不可思議為相，謂真如清淨自內證故、無有世間喻能喻故、非諸尋思所行處故。</p>
<p>釋曰：言思議者，謂依道理審諦思惟，起分別智，尋思所攝、譬喻所顯。諸佛非此所行處故不可思議。超過一切尋思地故，唯應信解不應思議。</p>
<p>論曰：復次云何如是法身最初證得？謂緣總相大乘法境無分別智及後得智，五相善修，於一切地善集資糧，金剛喻定破滅微細難破障故，此定無間離一切障故得轉依。</p>
<p>釋曰：信解亦名初得法身。法行亦爾，為簡彼故說現證得。但言證得非生起者，體是常故，緣總相等其義易了。五相善修者，謂無生、無滅、本來寂靜、自性涅槃及無自性，名為五相。又集總等五相善修，成辦五果，謂念念中銷融一切麁重依止，離種種想，得法苑樂，能正了知周遍無量無分限相，大法光明順清淨分無所分別無相現行，為令法身圓滿成辦，能正攝受後後勝因。破滅微細難破障故者，顯示此定喻金剛因，譬如金剛其性堅固能破難破。如是此定超諸下類，能破難破不染無知，能發無上清淨智道，故譬金剛，此定無間離一切障故。得轉依者，由無分別及後得智，故證轉依得佛法身。</p>
<p>論曰：復次法身由幾自在而得自在？略由五種：一由佛土、自身、相好、無邊音聲、無見頂相自在，由轉色蘊依故。二由無罪無量廣大樂住自在，由轉受蘊依故。三由辯說一切名身句身文身自在，由轉想蘊依故。四由現化、變易、引攝大眾、引攝白法自在，由轉行蘊依故。五由圓鏡、平等、觀察、成所作智自在，由轉識蘊依故。</p>
<p>釋曰：由轉五蘊依故，得五自在。諸聲聞等怖畏苦故永斷諸蘊，如愚癩人自捨身命。若諸菩薩攝巧方便，轉滅有罪色等諸蘊，轉起無罪色等諸蘊。如智癩人求諸良藥，轉有病身成無病身。此中由轉色蘊依故，得能示現佛土自在，如其所欲現金銀等諸佛土故。得能示現自身自在，隨心所思皆能示現，於其種種大集會中，隨諸所化有情機宜各別現故。得能示現相好自在，隨所愛樂示現種種妙相好故。得能示現無邊音聲、無見頂相二種自在，現佛音聲量無邊故、現佛頂相無能見故。由轉受蘊依故，得無罪無量廣大樂住自在，應知此中離煩惱故名為無罪，有眾多故名為無量，超過一切三界樂故名為廣大。由轉想蘊依故，得能辯說一切名身句身文身自在，以能取相是想自性，由攝如是資糧為因，轉得如是功能差別，由此能於名身等事隨其所欲自在能住。由轉行蘊依故，得能現化變易引攝大眾引攝白法自在，謂行蘊中思最為勝，由此思故於現化等自在。能轉現化自在者，如其所欲能現化故。變易自在者，如其所欲轉變地等成金等故。引攝大眾自在者，如意所樂引攝天等諸大眾故。引攝白法自在者，如意所樂令無漏法現在前故。由轉阿賴耶識等八事識蘊得大圓鏡智等四種妙智，如數次第或隨所應。當知此中轉阿賴耶識故得大圓鏡智，雖所識境不現在前，而能不忘不限時處，於一切境常不愚迷，無分別行能起受用佛智影像。轉染污末那故得平等性智，初現觀時先已證得，於修道位轉復清淨，由此安住無住涅槃，大慈大悲恒與相應，能隨所樂現佛影像。轉意識故得妙觀察智，具足一切陀羅尼門三摩地門，猶如寶藏，於大會中能現一切自在作用，能斷諸疑能雨法雨。轉五識故得成所作智，普於十方一切世界能現變化，從覩史多天宮而沒乃至涅槃，能現住持一切有情利樂事故。</p>
<p>論曰：復次法身由幾種處應知依止？略由三處：一由種種佛住依止。此中有二頌：</p>

<div class="lg regular"><div class='lg-row'>諸佛證得五性喜，　皆由等證自界故，</div>
<div class='lg-row'>離喜都由不證此，　故求喜者應等證。</div>
<div class='lg-row'>由能無量及事成，　法味義德俱圓滿，</div>
<div class='lg-row'>得喜最勝無過失，　諸佛見常無盡故。</div>
</div><p>二由種種受用身依止，但為成熟諸菩薩故。三由種種變化身依止，多為成熟聲聞等故。</p>
<p>釋曰：由幾種處應知依止者，此問法身與幾種法為所依止。略由三處者，廣即無量功德依止，今且略說但由三處。由種種佛住依止者，由諸如來所得法身，與所安住種種天住、聖住、梵住為所依止。諸天住中，如來多住第四靜慮；諸聖住中，如來多住空解脫門；諸梵住中，多住其悲。如是種種如來所住勝聲聞等，為顯如來所證涅槃勝聲聞等所得涅槃，故說諸佛證得五性喜等。證自界者，證自法界。於此修治正作證故，名為等證。言離喜者，謂諸如來證自法界，安住五喜。諸聲聞等證，如斬首永滅，涅槃遠離。如是最勝歡喜故求喜者應等證者，謂諸菩薩勤求五喜，應正求證此真法界。何等為五？所求勝喜，故次說言由能無量及事成等，由因別故爾所喜異。能謂堪能。言無量者，謂過無量殑伽沙數。諸佛如來所有堪能，同依法身，一切和雜平等無異。由見如是能無量故，生大歡喜。及者集義，事者所作，一切有情諸利樂事，隨彼所能無倒安立於三乘等。成謂成辦，經無量時此所作事無礙轉故。由見堪能，所應作事亦無量故，生大歡喜。言法味者，謂契經等無上法味，謂證真諦所得理味。義圓滿者，謂契經等法所詮義皆得圓滿，隨自意樂現在前故。德圓滿者，謂神通等功德圓滿，由見法味亦無量故，見義圓滿亦無量故，見德圓滿亦無量故，生大歡喜。復有說言，義謂涅槃，德謂隨樂所起功德，俱圓滿故並生大喜。得喜最勝無過失，諸佛見常無盡故者，謂諸如來見自身中真如一味，能無量等所生大喜，雖入涅槃亦常無盡，是故最勝無有過失。出三界故名為最勝，煩惱所知二障并習皆永斷故名無過失。由種種受用身依止等者，謂由法身為增上緣彼得轉故，說名依止。非如日光依日道理。與變化身為所依止，其義亦爾。言多為者，攝取勝解行地菩薩，以劣信解諸聲聞等雖見佛身不應成熟，初業菩薩當知亦爾。已入大地諸菩薩眾，不由化身方得成熟，通達甚深廣大法故。</p>
<p>論曰：應知法身由幾佛法之所攝持？略由六種。一由清淨，謂轉阿賴耶識得法身故。二由異熟，謂轉色根得異熟智故。三由安住，謂轉欲行等住，得無量智住故。四由自在，謂轉種種攝受業自在，得一切世界無礙神通智自在故。五由言說，謂轉一切見聞覺知言說戲論，得令一切有情心喜辯說，智自在故。六由拔濟，謂轉拔濟一切災橫過失，得拔濟一切有情一切災橫過失智故。應知法身由此所說六種佛法之所攝持。</p>
<p>釋曰：就自性攝以顯攝持法身自性。由清淨者，謂由清淨佛法攝持法身自性，以其法身體清淨故。淨誰轉誰而得清淨？為答此問說如是言轉阿賴耶識得法身故。由阿賴耶識執持一切雜染種子，對治起時轉滅如是一切染種，轉得隨順一切無罪圓滿功德。譬如世間阿揭陀藥，能變有毒令成無毒，故說名轉。由異熟者，謂由異熟佛法攝持。法身自性轉色根者，謂轉眼等有色諸根。得異熟智者，謂所轉捨是異熟故，假說轉得亦名異熟。如昔所得異熟諸根，今得善智假名異熟。由安住者，謂由安住佛法攝持法身自性。轉欲行等者，謂等取勝解行等，由轉彼故證得息滅一切有情諸災患智。由自在者，謂由自在佛法攝持法身自性。攝受業者，謂諸世間商賈營農事王等業，由轉彼故證得無礙神通自在。由言說者，謂由言說佛法攝持法身自性。由轉世間見等言說，證得見聞覺知自在，由此逮得一切有情心喜妙智。由拔濟者，謂由拔濟佛法攝持法身自性。災橫等者，謂如世間國王家等所生憂苦，或親友力、或財寶力而能息除。由轉此故，證得息除一切有情一切災橫過失妙智，轉捨如是六種世法，轉得如是六種佛法。</p>
<p>論曰：諸佛法身當言有異、當言無異？依止、意樂、業無別故，當言無異；無量依身現等覺故，當言有異。如說佛法身，受用身亦爾，意樂及業無差別故，當言無異；不由依止無差別故，無量依止差別轉故。應知變化身，如受用身說。</p>
<p>釋曰：諸佛法身，依止意樂作業無別，故無有異。諸佛真如無有異故，依止無別。一切皆為利益安樂一切有情，意樂同故，意樂無別。一切皆同利他為勝，現等正覺般涅槃等種種作業，故業無別。無量依身現等覺故當言有異者，謂由無量別別依身，菩提薩埵現成佛故，非無有異，如前廣說。如說法身受用亦爾，此說意樂及業無別，不說依止無有差別，無量依止差別轉故。謂於一切別世界中，諸佛國土、眾會名號、身量相好、受法樂等各不同故。佛變化身應知亦爾。</p>
<p>論曰：應知法身幾德相應？謂最清淨四無量、解脫、勝處、遍處、無諍、願智、四無礙解、六神通、三十二大士相、八十隨好、四一切相清淨、十力、四無畏、三不護、三念住、拔除習氣、無忘失法、大悲、十八不共佛法、一切相妙智等功德相應。</p>
<p>釋曰：此中顯說諸佛世尊共聲聞等所有清淨殊勝功德。最清淨者，顯此功德永斷煩惱及所知障身中起故。如是所說最清淨言，應知遍在一一功德。四無量者，謂緣無量有情為境，慈悲喜捨。言解脫者，謂八解脫，所謂有色觀諸色等。言勝處者，謂八勝處。言遍處者，謂十遍處。無諍、願智更無差別。四無礙解者，謂法無礙解、義無礙解、訓詞無礙解、辯說無礙解。六神通者，謂如意通為初，漏盡智為後。三十二大士相者，謂妙輪相印手足等。八十隨好者，謂鼻脩直等。四一切相清淨者，謂所依清淨、所緣清淨、心清淨、智清淨。言十力者，謂處非處智力、業異熟智力、靜慮解脫等持等至智力、根勝劣智力、種種勝解智力、種種界智力、遍趣行智力、宿住隨念智力、死生智力、漏盡智力。四無畏者，謂佛世尊自發誠言：我是真實正等覺者。若有難言：於如是法不正等覺。我於彼難正見無緣，是第一無畏。又發誠言：我是真實諸漏盡者。若有難言：如是如是諸漏未盡。我於彼難正見無緣，是第二無畏。又發誠言：我為弟子說出離道。若有難言：修如是道非正出苦。我於彼難正見無緣，是第三無畏。又發誠言：我為弟子說障礙法染必為障。若有難言：雖染彼法不能為障。我於彼難正見無緣，是第四無畏。於此四中皆應廣說，正見彼難無有緣故得大安隱，得安隱故都無所畏。三不護者，謂諸如來所有身業清淨現行，無不清淨現行身業慮恐他知可須藏護，如是名為第一不護。如說身業，語業意業亦如是說，是三不護。三念住者，謂諸如來說正法時，一類弟子恭敬屬耳、住奉教心、精進修行、法隨法行，如來於彼無悅無喜心不踊躍。一類弟子不生恭敬，翻前廣說，如來於彼不生恚恨、不生不忍，非不保任。一類弟子亦生恭敬亦不恭敬，乃至廣說，如來於彼其心無二，謂不喜悅亦不恚恨，於彼一切遍住妙捨。拔除習氣者，謂永拔除雖無煩惱而有煩惱相似所作騰躍等事。無忘失法者，謂於利樂諸有情事正念正知不過時分。言大悲者，謂於有情利樂意樂大義當說。十八不共佛法者，謂不同義是不共義。即諸如來無有誤失。如阿羅漢雖盡諸漏為乞食故出遊城邑，或於一時與惡象惡馬惡牛惡狗等共同遊止，或於一時足踐叢刺諸惡蛇等齊足跳躑，或於一時入如是舍與諸母邑不依正理而作語言，或於林野捨棄好道而行惡路，或與怨賊師子猛獸及他妻等同共遊止；如是等類諸阿羅漢所有誤失，諸佛皆無。又諸如來無卒暴音。如阿羅漢或於一時遊行林野迷失道路，或入空宅揚聲叫喚發大暴音，或因不染習氣過失聚脣露齒而現大笑；如是等類諸阿羅漢卒暴音聲，諸佛皆無。又諸如來無忘失念。如阿羅漢有不染污久遠所作久遠所說諸忘失念；諸佛皆無。又諸如來無種種想。如阿羅漢於有餘生死一向起極厭逆想，於無餘涅槃一向起極寂靜想；如來於彼有餘生死無餘涅槃無差別想，住最勝捨。又諸如來無不定心。如阿羅漢歛心方定、出即不定；如來於彼一切分位無不定心。又諸如來無不擇捨。如阿羅漢不以智慧簡擇有情諸利樂事而便棄捨；如來無有如是等類不擇而捨。又諸如來無有欲等六種退失。如阿羅漢於能永淨所知障中有未得退，謂志欲退、精進退、念退、定退、慧退、解脫退；如是六退諸佛皆無。又諸如來身語意業，智為前導隨智而轉。如阿羅漢或於一時善身業轉、或於一時無記業轉，語業意業當知亦爾；如來三業智前導故、隨智轉故，無有無記。智等起故名智前導，智俱行故名隨智轉。又諸如來於三世境若知若見無著無礙。如阿羅漢於三世事非暫起心即能解故知見有著，不能一切悉了知故知見有礙；如來於彼三世事中，暫起心時即遍解知一切境界，是故知見無著無礙。由是因緣，此十八種一一皆名不共佛法。一切相妙智者，謂於一切蘊界處中善能了知。一切行相等者，等餘無量功德法身相應。</p>
<p>論曰：此中有多頌。</p>
<p>釋曰：於此法身能依不共諸功德中，以讚頌門結句道理分別開示。</p>
<p>論曰：</p>

<div class="lg regular"><div class='lg-row'>憐愍諸有情，　起和合遠離，</div>
<div class='lg-row'>常不捨利樂，　四意樂歸禮。</div>
</div><p>釋曰：今此頌中顯四無量。憐愍諸有情者，是總句。起和合意樂者，顯慈無量，欲令有情樂和合故。起遠離意樂者，顯悲無量，欲令有情遠離苦故。起常不捨意樂者，顯喜無量，欲令有情不捨樂故。起利樂意樂者，顯捨無量，欲令有情獲得利益及安樂故。捨謂棄捨，欲令有情捨樂受等煩惱隨眠不捨有情。又處中住說名為捨。緣此功德，歸依敬禮諸佛法身，故名歸禮。餘頌准此一切應知。</p>
<p>論曰：</p>

<div class="lg regular"><div class='lg-row'>解脫一切障，　牟尼勝世間，</div>
<div class='lg-row'>智周遍所知，　心解脫歸禮。</div>
</div><p>釋曰：解脫一切障者，此句顯示諸佛解脫勝聲聞等。牟尼勝世間者，此句顯示諸佛勝處勝聲聞等。智周遍所知者，此句顯示諸佛遍處勝聲聞等，非如聲聞乘等唯有八種解脫、八種勝處、十種遍處。解脫為先而有勝處，勝處為先而有遍處，由此門故作意思惟解脫一切障，勝一切世間。智周一切境心解脫者，具上三德心離繫縛。</p>
<p>論曰：</p>

<div class="lg regular"><div class='lg-row'>能滅諸有情，　一切惑無餘，</div>
<div class='lg-row'>害煩惱有染，　常哀愍歸禮。</div>
</div><p>釋曰：此頌顯無諍，世俗智為性。不同聲聞所得無諍，將入城邑先審觀察，若一有情當緣我身隨起一種煩惱諍者，即便不入。如來觀見雖諸有情當緣佛身起諸煩惱，若彼堪任受佛化者，即便往彼方便調伏，令滅煩惱。能滅諸有情一切惑無餘者，非如聲聞住無諍定，方便遠離不令自身作少有情生煩惱緣，唯伏欲界有事煩惱，非餘煩惱。諸佛不爾，方便能滅一切有情一切煩惱令無有餘。害煩惱者，唯害煩惱不害有情。有染常哀愍者，若諸有情有煩惱染，佛常哀愍而不訶害。如有頌言：</p>

<div class="lg regular"><div class='lg-row'>如呪鬼良醫，　治諸鬼所魅，</div>
<div class='lg-row'>但訶害鬼魅，　非鬼所魅者。</div>
<div class='lg-row'>如是大悲尊，　治煩惱所魅，</div>
<div class='lg-row'>但訶害煩惱，　不訶害有情。</div>
</div><p>論曰：</p>

<div class="lg regular"><div class='lg-row'>無功用無著，　無礙常寂定，</div>
<div class='lg-row'>於一切問難，　能解釋歸禮。</div>
</div><p>釋曰：此頌顯願智勝聲聞等，由五相故，謂無功用故、無著故、無礙故、常寂定故、一切疑難能解釋故。諸聲聞等所得願智，隨其所願而入於定，唯能知此不知其餘。佛即不爾，由無功用智不作功用，如末尼、天樂隨願能知一切境界，由無著智於所知境皆無滯故、由無礙智斷煩惱障并習氣故、由常寂定定障斷故。如有頌言：</p>

<div class="lg regular"><div class='lg-row'>那伽行寂定，　那伽住寂定，</div>
<div class='lg-row'>那伽坐寂定，　那伽臥寂定。</div>
</div><p>由此所發微妙願智，於一切時善能解釋一切問難。</p>
<p>論曰：</p>

<div class="lg regular"><div class='lg-row'>於所依能依，　所說言及智，</div>
<div class='lg-row'>能說無礙慧，　常善說歸禮。</div>
</div><p>釋曰：此頌顯示四無礙解。言所依者，謂諸教法，即契經等。言能依者，謂所詮義。如是二種皆名所說，所作業故。言智二種皆是能說，作者作具等所起故。無礙慧者，謂於此中無退轉智。常善說者，由具四種無礙解故，常能善說。若於所依無礙覺慧名法無礙，於法異門無罣礙故。若於能依無礙覺慧名義無礙，於一切法自相共相無罣礙故，或於諸法別義意趣無罣礙故。若於其言無礙覺慧名訓詞無礙，於諸國土各別境界種種言詞，隨自展轉異想隨說無罣礙故，或於諸法訓釋言詞無罣礙故。若於分析諸法智中無礙覺慧名辯說無礙，於能辯析諸法智中無罣礙故。</p>
<p>論曰：</p>

<div class="lg regular"><div class='lg-row'>為彼諸有情，　故現知言行，</div>
<div class='lg-row'>往來及出離，　善教者歸禮。</div>
</div><p>釋曰：此頌顯示六種神通。為彼諸有情者，此是總句。善教者，言一一皆有。善者妙也。教者言也。為令勝進說微妙言，名善教者故。現善教者，是如意通，隨所應化故往其所，現大神變善教彼故。知言善教者，是天耳通，聽聞遠住有義言詞一切音聲，如其所應為說法故。知行善教者，是心差別通，知心勝劣，善教彼故。知往善教者，是宿住隨念智通，了達過去善教彼故。知來善教者，是死生智通，了達未來善教彼故。知出離善教者，是漏盡智通，知斷煩惱善教彼故。</p>
<p>論曰：</p>

<div class="lg regular"><div class='lg-row'>諸眾生見尊，　皆審知善士，</div>
<div class='lg-row'>暫見便深信，　開導者歸禮。</div>
</div><p>釋曰：此頌顯示諸相隨好，法身是現相好所依故，就相好歸禮法身。諸眾生見尊皆審知善士者，一切世間由見世尊具相隨好，皆悉審知是大善士。諸眾生者，通攝當時及於後時堪受化者。暫見便深信者，暫見世尊具相隨好，便深淨信，知是世間善開導者。</p>
<p>論曰：</p>

<div class="lg regular"><div class='lg-row'>攝受住持捨，　現化及變易，</div>
<div class='lg-row'>等持智自在，　隨證得歸禮。</div>
</div><p>釋曰：此頌顯示四一切相清淨。攝受住持捨者，顯所依清淨，依止靜慮如其所欲隨樂長短，能於自身攝受住持棄捨自在。現化及變易者，顯所緣清淨。化作種種未曾生色，名為現化。轉變種種已曾生色成金銀等，名為變易。於此一切變化品類皆得自在。等持自在者，顯心清淨，隨其所欲三摩地門自在而轉，一一剎那如其意樂能入諸定。智自在者，顯智清淨，如其所欲陀羅尼門任持自在。隨證得者，隨順證得上四清淨。</p>
<p>論曰：</p>

<div class="lg regular"><div class='lg-row'>方便歸依淨，　及大乘出離，</div>
<div class='lg-row'>於此誑眾生，　摧魔者歸禮。</div>
</div><p>釋曰：此頌顯十力。謂於善趣惡趣方便諸業，歸依世出世淨。大乘出離四種義中魔誑眾生，此中顯說能摧彼魔十力業用。言方便者，善趣方便謂諸善業，惡趣方便謂不善業。宣說如是趣方便時，魔於其中誑惑而住，言不如是，與是相違，說不善業為善趣方便，說諸善業為惡趣方便，或說一切皆無有因，或說一切自在天等以為其因。處非處力能摧彼說。訓釋詞者，處名所以，有所容受。若無所以，無所容受說名非處。謂無處無容諸眾生類，無因惡因而當得有。此復云何？由此有故彼有，此生故彼生，謂無明緣行等，非自在天等，令次第得生。言歸依者，所謂諸業。如說世間皆由自業，業為依止、業作歸依。說此業時，魔於其中誑惑而住，廣如前說。由第二業異熟智力，能摧彼說無所罣礙，謂諸有情業所分別高下勝劣，不由無因自在天等，廣如前說。所言淨者，謂世間淨及出世淨，暫時畢竟伏諸煩惱永害隨眠，由諸靜慮、等持、等至及聖道故。說此淨時，魔於其中誑惑而住，廣如前說。由靜慮等持等至智力，能摧彼說無所罣礙。及大乘出離者，此顯餘力所作業用。謂說大乘究竟出離佛果德時，魔於其中誑惑而住，言此無上正等菩提極難可得，宜求聲聞究竟出離。由餘七力能摧彼說無所罣礙。</p>
<p>論曰：</p>

<div class="lg regular"><div class='lg-row'>能說智及斷，　出離能障礙，</div>
<div class='lg-row'>自他利非餘，　外道伏歸禮。</div>
</div><p>釋曰：此頌顯示四無所畏。能說智者，謂佛誠言：我是真實正等覺者。即是遍知一切法。智能說斷者，謂佛誠言：我是真實諸漏盡者。即是煩惱諸漏永盡。如是二種依自利說。能說出離者，謂佛誠言：我為弟子說出離法。真實出離。能說能障礙者，謂佛誠言：我為弟子說能障法。真實能礙。如是二種依利他說。如是四種名自他利。非餘外道伏者，顯離怖畏釋無畏義。非餘外道所能降伏，是故無畏。</p>
<p>論曰：</p>

<div class="lg regular"><div class='lg-row'>處眾能伏說，　遠離二雜染，</div>
<div class='lg-row'>無護無忘失，　攝御眾歸禮。</div>
</div><p>釋曰：此頌顯示不護念住。處眾能伏說者，謂處大眾能伏他說。以身業等及諸威儀，皆無醜惡可須藏護，恐彼譏嫌，是故處眾能伏他說，如是即明三種不護。遠離二雜染者，謂恭敬聽、不恭敬聽弟子眾中善住念故，遠離愛恚，如是即明三種念住。由此無護無忘失故，能善攝御諸弟子眾。</p>
<p>論曰：</p>

<div class="lg regular"><div class='lg-row'>遍一切行住，　無非圓智事，</div>
<div class='lg-row'>一切時遍知，　實義者歸禮。</div>
</div><p>釋曰：此頌顯示拔除習氣。遍一切行住者，謂於聚落或於城邑為乞食故，往返經行於樹下等，身四威儀寂然而住。無非圓智事者，謂聲聞等雖盡煩惱猶有習氣，隨縛所作掉舉等事。如彼尊者大目揵連，五百生中常作獼猴，由彼習氣所隨縛故，雖離煩惱而聞樂時作獼猴跳躑。有一獨覺，昔多生中曾作婬女，今餘習故時莊飾面。如是等類，非一切智所應作事，世尊皆無，是名如來不共功德。一切時遍知實義者者，非如外道掊刺拏等，非是真實一切智者，故說如來是其實義一切智者。順結頌法故顛倒說，或此句義前後各別。一切時遍知者，此顯佛是一切智者。實義者者，此顯佛是有實義者，如人有杖說為杖者。</p>
<p>論曰：</p>

<div class="lg regular"><div class='lg-row'>諸有情利樂，　所作不過時，</div>
<div class='lg-row'>所作常無虛，　無忘失歸禮。</div>
</div><p>釋曰：此頌顯示無忘失法。諸有情利樂所作不過時者，謂佛世尊若有所化，若於爾時應有所作，即便為彼即於爾時，作所應作終不失時。如有頌言：</p>

<div class="lg regular"><div class='lg-row'>譬如大海水，　奔潮必應時，</div>
<div class='lg-row'>佛哀愍眾生，　赴感常無失。</div>
</div><p>所作常無虛者，謂佛所作不空無果。無忘失者，所作應時常無忘失。</p>
<p>論曰：</p>

<div class="lg regular"><div class='lg-row'>晝夜常六返，　觀一切世間，</div>
<div class='lg-row'>與大悲相應，　利樂意歸禮。</div>
</div><p>釋曰：此顯大悲，利益安樂意樂為體。此言大者，福智資糧圓滿證故，令脫三苦為行相故，三界有情為所緣故，於諸有情心平等故，決定無有勝此者故。晝夜常六返觀一切世間者，此顯大悲所作業用。謂佛世尊於晝夜分，各三時觀一切世間，誰善法增、誰善法減？誰善根熟、誰根未熟？誰是堪受勝生法器、誰是堪受定勝法器？誰是佛乘器、誰是餘乘器？如是等。</p>
<p>論曰：</p>

<div class="lg regular"><div class='lg-row'>由行及由證，　由智及由業，</div>
<div class='lg-row'>於一切三乘，　最勝者歸禮。</div>
</div><p>釋曰：此顯十八不共佛法。言由行者，此說行時一切事業，即是如來無有誤失，乃至無有不擇而捨。及由證者，即是住時六種無退，謂欲無退乃至第六解脫無退。言由智者，謂於三世無著無礙智見而轉。及由業者，即是如來身語意業，智為前導隨智而轉。於一切三乘最勝者者，此顯佛於一切聲聞及獨覺乘最為殊勝，由與十八不共功德具相應故。</p>
<p>論曰：</p>

<div class="lg regular"><div class='lg-row'>由三身至得，　具相大菩提，</div>
<div class='lg-row'>一切處他疑，　最勝者歸禮。</div>
</div><p>釋曰：此頌顯示一切相妙智性。一切行相皆正了知，名一切相妙智。此妙智體，名一切相妙智性，即是一切所知境界，一切行相殊勝智體。言三身者，謂自性等，由此三身至得具相無垢無礙妙智自性大菩提果。言具相者，具一切相。有說無常等十六種行相名一切相，菩提用彼為先因故。有餘復說，即此及餘一切諸法皆無自性，無生無滅本來寂靜自性涅槃無所得相，名一切相。有餘復說，非於此中說治所治諸品類相，然說一切義利圓滿，如如意珠具一切相。我今觀此一切相者，即是一切障斷品類。所以者何？永斷一切障品類故，謂斷一切所知障品及斷一切習氣品故。又此具相大菩提者，即是正知一切境相，是故能斷一切他疑。一切處者一切世間他疑，即是所有人天一切疑惑，於此他疑皆悉能斷。由此能斷一切人天疑惑作用，顯一切相妙智殊勝。</p>
<p>論曰：諸佛法身與如是等功德相應，復與所餘自性、因、果、業、相應、轉功德相應，是故應知諸佛法身無上功德。此中有二頌：</p>

<div class="lg regular"><div class='lg-row'>尊成實勝義，　一切地皆出，</div>
<div class='lg-row'>至諸眾生上，　解脫諸有情。</div>
<div class='lg-row'>無盡無等德，　相應現世間，</div>
<div class='lg-row'>及眾會可見，　非見人天等。</div>
</div><p>釋曰：法身與此功德相應，復與餘六功德相應，此略標義。二頌廣釋。尊成實勝義者，謂佛法身成實勝義，真如所顯，此即宣說法身自性功德相應，說力差別相應無失，譬如說火，煖德相應。一切地皆出者，是極喜等一切十地皆出離義，此則成實勝義之因。至諸眾生上者，一切智性於諸有情最為殊勝，此即成實勝義之果。解脫諸有情者，即是成實勝義之業。無盡無等德相應者，與諸功德相屬相應，無邊不共力無畏等無盡無等德相應故。現世間及眾會可見者，謂變化身出現世間，及受用身處大眾會，二皆可見。非見人天等者，謂佛法身非人天等之所能見。此說世尊三身差別，以顯轉義。轉謂體性轉變差別，於三身中，二身可見、一非可見。</p>

<p class='juan'>攝大乘論釋卷第九</p></div>
</div><!-- end of div[@id='body'] -->
</body></html>