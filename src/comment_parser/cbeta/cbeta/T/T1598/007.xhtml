<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu16' />攝大乘論釋卷第七</p><p class="byline">無性菩薩造</p><p class="byline">三藏法師玄奘奉　詔譯</p><a id='mulu17' />
<p class='h1'>彼入因果分第五</p><p>論曰：如是已說入所知相，彼入因果云何可見？謂由施、戒、忍、精進、靜慮、般若六種波羅蜜多。云何由六波羅蜜多得入唯識？復云何六波羅蜜多成彼入果？謂此菩薩不著財位，不犯尸羅，於苦無動，於修無懈，於如是等散動因中不現行時心專一境，便能如理簡擇諸法得入唯識。菩薩依六波羅蜜多入唯識已，證得六種清淨增上意樂所攝波羅蜜多。是故於此設離六種波羅蜜多現起加行，由於聖教得勝解故，及由愛重隨喜欣樂諸作意故，恒常無間相應方便修習六種波羅蜜多速得圓滿。</p>
<p>釋曰：入唯識因，謂加行時世間六種波羅蜜多，今當顯示。謂此菩薩不著財位者，無所貪求故名不著貪著，即是捨所對治，此即是施波羅蜜多所對治障，後五亦爾。不犯尸羅者，毀犯是戒波羅蜜多所對治障。於苦無動者，忿動是忍波羅蜜多所對治障。於修無懈者，懈是精進波羅蜜多所對治障。心專一境者，謂於靜慮波羅蜜多所對治障散動因中，遠離不轉，持心令定。便能如理簡擇諸法者，即是般若波羅蜜多。由此六種波羅蜜多得入唯識，既得入已證得清淨增上意樂所攝殊勝果分六種波羅蜜多。是故設離波羅蜜多現起加行，恒常無間修習六種波羅蜜多速得圓滿，為不爾耶？若於尸羅波羅蜜多不起加行，應是犯戒。此義不然，不起勉勵加行故。若於尸羅不起加行應有此失，非不發起勉勵加行而有此失。由於聖教得勝解等任運加行，是故無失。此中於聖教得勝解者，謂於波羅蜜多相應聖教，雖極甚深而能信解。愛重作意者，謂於已得波羅蜜多受功德味。隨喜作意者，謂於十方一切世界他相續中，或於各別自相續中波羅蜜多，深心慶喜。欣樂作意者，謂於未來，願我與此恒不相離及轉殊勝。</p>
<p>論曰：此中有三頌：</p>

<div class="lg regular"><div class='lg-row'>已圓滿白法，　及得利疾忍，</div>
<div class='lg-row'>菩薩於自乘，　甚深廣大教。</div>
<div class='lg-row'>等覺唯分別，　得無分別智，</div>
<div class='lg-row'>悕求勝解淨，　故意樂清淨。</div>
<div class='lg-row'>前及此法流，　皆得見諸佛，</div>
<div class='lg-row'>了知菩提近，　以無難得故。</div>
</div><p>由此三頌總顯清淨增上意樂有八種相，謂資糧故、堪忍故、所緣故、作意故、對治故、自體故、瑞相故、勝利故。如其次第，諸句伽他應知顯示。</p>
<p>釋曰：此中顯說清淨增上意樂所有資糧、堪忍、所緣、作意、對治、自體、瑞相、勝利。已圓滿白法者，謂先於彼勝解行地善備資糧，白法圓滿是謂資糧。及得利疾忍者，謂簡軟中唯取上品諦察法忍，此忍轉時即是堪忍。菩薩於自乘甚深廣大教者，謂緣大乘深廣聖教，其義微細名為甚深，即法無我殊勝。威德相應名為廣大，即是虛空藏等諸三摩地。是謂所緣。等覺唯分別者，覺一切法唯有分別，是謂作意。得無分別智者，即是對治。悕求勝解淨故意樂清淨者，即是自體，由此意樂以信及欲為自體故。前及此法流皆得見諸佛者，即是瑞相。前謂意樂清淨位前，此謂於此三摩地中，法流即說在三摩地處於定中。見諸佛故了知菩提近以無難得故者，謂因見佛知菩提近，釋此義言無難得故，即是勝利。於此位中見菩提近，得此能得勝方便故，得不為難，修集資糧勢力成熟有堪能故。如是三頌，總釋清淨增上意樂八相差別。</p>
<p>論曰：何因緣故波羅蜜多唯有六數？成立對治所治障故、證諸佛法所依處故、隨順成熟諸有情故、為欲對治不發趣因故，立施、戒波羅蜜多。不發趣因，謂著財位及著室家。為欲對治雖已發趣復退還因故，立忍、進波羅蜜多。退還因者，謂處生死有情違犯所生眾苦，及於長時善品加行所生疲怠。為欲對治雖已發趣不復退還而失壞因故，立定、慧波羅蜜多。失壞因者，謂諸散動及邪惡慧。如是成立對治所治障故，唯立六數。又前四波羅蜜多是不散動因，次一波羅蜜多不散動成就，此不散動為依止故如實等覺諸法真義，便能證得一切佛法。如是證諸佛法所依處故，唯立六數。由施波羅蜜多故，於諸有情能正攝受。由戒波羅蜜多故，於諸有情能不毀害。由忍波羅蜜多故，雖遭毀害而能忍受。由精進波羅蜜多故，能助經營彼所應作。即由如是攝利因緣，令諸有情於成熟事有所堪任。從此已後心未定者令其得定、心已定者令得解脫，於開悟時彼得成熟。如是隨順成熟一切有情，唯立六數應如是知。</p>
<p>釋曰：次當開示最後頌中數相等義，先依立數說如是言。成立對治所治障等，謂三因緣，波羅蜜多數唯有六，不多不少。先當開示成立對治所治障故。為欲對治不發趣因故立施戒波羅蜜多，乃至為欲對治而失壞因故立定慧波羅蜜多。失壞因者，謂諸散動及邪惡慧顛倒執取。諸鄙惡智名邪惡慧，如諸外道是失壞因。餘句如文分明易了。證諸佛法所依處者，第二建立六數因緣。以是一切佛法因故，波羅蜜多唯有六數，不增不減。其義云何？謂前四波羅蜜多是不散動因，能令所治散動無故。靜慮波羅蜜多不散動成就，令不散動得圓滿故。依此靜慮波羅蜜多如實等覺諸法真義，能於所緣正遍知故。諸佛法者，謂十力等。證謂成辦。隨順成熟諸有情者，第三成立六數因緣。由施波羅蜜多於諸有情能正攝受。由戒波羅蜜多於諸有情能不毀害，不生惱故。由忍波羅蜜多雖遭毀害而能忍受，能忍受故能饒益他，不反報故。由精進波羅蜜多，助彼所作。由靜慮波羅蜜多，心未定者令其得定。由慧波羅蜜多，心已定者令得解脫。開悟時者，謂教授彼令於境界得悟入時。彼得成熟者，彼於境界已得成熟。言成熟者，謂所治障消融潰散如癰已熟，或能對治成滿可用如食已熟。</p>
<p>論曰：此六種相云何可見？由六種最勝故。一由所依最勝，謂菩提心為所依故。二由事最勝，謂具足現行故。三由處最勝，謂一切有情利益安樂事為依處故。四由方便善巧最勝，謂無分別智所攝受故。五由迴向最勝，謂迴向無上正等菩提故。六由清淨最勝，謂煩惱、所知二障無障所集起故。若施是波羅蜜多耶？設波羅蜜多是施耶？有施非波羅蜜多，應作四句。如於其施，如是於餘波羅蜜多亦作四句，如應當知。</p>
<p>釋曰：依所立相說如是言謂由六種最勝故等。六種最勝其言易了，不須別釋。具足現行故者，於內外事一切種類皆能捨故。無分別智所攝受故者，謂三輪清淨，施者、受者、施物分別皆遠離故。餘文易了。有是施非波羅蜜多者，謂離六種最勝而修布施。有是波羅蜜多非施者，謂六種最勝所集戒等。有亦施亦波羅蜜多者，謂六種最勝所集布施。有非施非波羅蜜多者，謂離六種最勝而修戒等。如於施中作是四句，如是於餘戒等五中，如其所應皆善安立。故有頌言：</p>

<div class="lg regular"><div class='lg-row'>麟角喻無有，　六波羅蜜多，</div>
<div class='lg-row'>唯我最勝尊，　上品到彼岸。</div>
</div><p>論曰：何因緣故，如是六種波羅蜜多此次第說？謂前波羅蜜多隨順生後波羅蜜多故。</p>
<p>釋曰：隨順生後波羅蜜多故者，謂於財位不貪著已能守尸羅，具尸羅已便能忍受，能忍受已堪耐乖違故發精進，發精進已心便得定，心得定已能如實知，故此六種如是次第。</p>
<p>論曰：復次此諸波羅蜜多訓釋名言，云何可見？於諸世間、聲聞、獨覺施等善根最為殊勝，能到彼岸，是故通稱波羅蜜多。又能破裂慳悋貧窮，及能引得廣大財位福德資糧，故名為施。又能息滅惡戒惡趣，及能取得善趣等持，故名為戒。又能滅盡忿怒怨讎，及能善住自他安隱，故名為忍。又能遠離所有懈怠惡不善法，及能出生無量善法令其增長，故名精進。又能消除所有散動，及能引得內心安住，故名靜慮。又能除遣一切見趣諸邪惡慧，及能真實品別知法，故名為慧。</p>
<p>釋曰：釋總名者，於諸世間聲聞獨覺施等善根最為殊勝，能到彼岸，是故通名波羅蜜多。到彼岸名，是最勝義。釋別名者，謂於因時能破慳悋，亦能引廣福德資糧，及於果時能裂貧窮得大財位，故名為施。餘釋別名其文易了。</p>
<p>論曰：云何應知修習如是波羅蜜多？應知此修略有五種：一現起加行修、二勝解修、三作意修、四方便善巧修、五成所作事修。此中四修如前已說。成所作事修者，謂諸如來任運佛事無有休息，於其圓滿波羅蜜多，復更修習六到彼岸。又作意修者，謂修六種意樂所攝愛重、隨喜、欣樂作意，一廣大意樂、二長時意樂、三歡喜意樂、四荷恩意樂、五大志意樂、六純善意樂。若諸菩薩乃至若干無數大劫現證無上正等菩提，經爾所時一一剎那，假使頓捨一切身命，以殑伽河沙等世界盛滿七寶奉施如來，乃至安坐妙菩提座，如是菩薩布施意樂猶無厭足。經爾所時一一剎那，假使三千大千世界滿中熾火，於四威儀常乏一切資生眾具，戒、忍、精進、靜慮、般若心恒現行，乃至安坐妙菩提座。如是菩薩所有戒、忍、精進、靜慮、般若意樂猶無厭足，是名菩薩廣大意樂。又諸菩薩即於此中無厭意樂，乃至安坐妙菩提座常無間息，是名菩薩長時意樂。又諸菩薩以其六種波羅蜜多饒益有情，由此所作深生歡喜，蒙益有情所不能及，是名菩薩歡喜意樂。又諸菩薩以其六種波羅蜜多饒益有情，見彼於己有大恩德，不見自身於彼有恩，是名菩薩荷恩意樂。又諸菩薩即以如是六到彼岸所集善根，深心迴施一切有情，令得可愛勝果異熟，是名菩薩大志意樂。又諸菩薩復以如是六到彼岸所集善根，共諸有情迴求無上正等菩提，是名菩薩純善意樂。如是菩薩修此六種意樂所攝愛重作意。又諸菩薩於餘菩薩六種意樂修習相應無量善根，深心隨喜，如是菩薩修此六種意樂所攝隨喜意樂。又諸菩薩深心欣樂一切有情六種意樂所攝六種到彼岸修，亦願自身與此六種到彼岸修恒不相離，乃至安坐妙菩提座，如是菩薩修此六種意樂所攝欣樂作意。若有聞此菩薩六種意樂所攝作意修已，但當能起一念信心，尚當發生無量福聚，諸惡業障亦當消滅，何況菩薩。</p>
<p>釋曰：修謂數習。現起修等差別有五。現起加行修者，謂於施等無顛倒轉。如有頌言：</p>

<div class="lg regular"><div class='lg-row'>施者殊勝，　信等具足，　恭敬應時，</div>
<div class='lg-row'>自手施等。</div>
</div><p>又如頌言：</p>

<div class="lg regular"><div class='lg-row'>利他加行於有情，　不簡有力若無力，</div>
<div class='lg-row'>於一切時一切施，　隨力所能廣饒益。</div>
</div><p>勝解修者，謂由信欲而生勝解，於佛聖教深印順故、生樂欲故。如有頌言：</p>

<div class="lg regular"><div class='lg-row'>雖於利業無功用，　而於佛教生勝解，</div>
<div class='lg-row'>由信及欲共相應，　意樂常修無懈廢。</div>
</div><p>作意修者，謂愛重隨喜欣樂作意所攝修習，如前已說。方便善巧修者，謂無分別智攝受修習，亦如前說。成所作事修者，謂諸如來到彼岸法雖極圓滿，為饒益他本願力故，不作功用隨彼所能現行施等所應作事。此即是修，為彼修故亦名為修。又聲欲說前作意修有差別義，謂修六種意樂所攝，乃至意樂猶無厭等。其言易了少處少說。無厭足者，謂無疲倦。經爾所時一一剎那，或有說言經爾所時為一剎那，謂經於三無數劫量為一剎那，如是剎那積集乃至得大菩提。經爾所時一一剎那，其義易了。滿中熾火者，顯乏少勝處。常乏一切資生眾具者，顯無苦對治資生眾具，為治諸苦而攝受故。於四威儀者，顯志廣大。雖乏勝處及資生具，而於一切四威儀中，修行戒等到彼岸心常現前故。長時意樂者，謂於久時無間息故。荷恩意樂者，謂深信解諸來求者是善友故。此即信彼諸來求者，施己可愛妙果異熟，是故荷恩。大志意樂者，謂此意樂大志相應，為欲利益諸有情故。迴<span class='corr'>己</span>善根施與一切，如是意樂最為殊勝，是故說名大志意樂，純善意樂其義是一。立別名者，若以施等迴求三有財位圓滿，如是意樂悕求苦具，似有罪故不名純善。若以施等共諸有情迴求佛果，如是意樂不求苦具，都無罪故說名純善。修此六種意樂所攝三種作意，其言易了無煩重釋。諸惡業障亦當消滅者，謂令無果故，或治惡趣故。</p>
<p>論曰：此諸波羅蜜多差別云何可見？應知一一各有三品。施三品者，一法施、二財施、三無畏施。戒三品者，一律儀戒、二攝善法戒、三饒益有情戒。忍三品者，一耐怨害忍、二安受苦忍、三諦察法忍。精進三品者，一被甲精進、二加行精進、三無怯弱無退轉無喜足精進。靜慮三品者，一安住靜慮、二引發靜慮、三成所作事靜慮。慧三品者，一無分別加行慧、二無分別慧、三無分別後得慧。</p>
<p>釋曰：由此一一波羅蜜多，各有三品顯示差別。言法施者，謂無染心如實宣說契經等法。言財施者，謂無染心捨資生具。無畏施者，謂止損害濟拔驚怖。又法施者為欲資益他諸善根，財施為欲資益他身，無畏施為欲資益他心。律儀戒者，謂於不善能遠離法防護受持，由能防護諸惡不善身語等業，故名律儀。此即是戒，此能建立後二尸羅，由自防護能修供養佛等善根，及能饒益諸有情故。攝善法戒，能令證得力無畏等一切佛法。饒益有情戒，能助有情如法所作平等分布無罪作業成熟有情。耐怨害忍是諸有情成熟轉因，安受苦忍是成佛因，寒熱飢渴種種苦事皆能忍受無退轉故。諦察法忍是前二忍所依止處，堪忍甚深廣大法故。被甲精進，謂最初時自勵我當作如是事，即是解釋契經所說初有勢句。加行精進，謂加行時如所意樂勤修加行，即是解釋契經所說次有勤句。無怯弱無退轉無喜足精進，謂隨意樂所作善事，乃至安坐妙菩提座終不放捨。於自疲苦心不退屈名無怯弱，於他逼惱心不移動名無退轉。乃至菩提，於其中間進修善品嘗無懈廢，名無喜足。如是三句如數解釋契經所說，有勇堅猛於諸善法不捨軛句。安住靜慮，為得現法樂住，離慢見愛得清淨故。引發靜慮，為能引發六神通等殊勝功德。成所作事靜慮，為欲饒益諸有情類，以能止息飢儉疾疫諸怖畏等苦惱事故。無分別加行慧，謂真觀前勝方便智。無分別慧，謂真觀智。無分別後得慧，謂現觀邊諸世俗智，能起種種說法等事。</p>
<p>論曰：如是相攝云何可見？由此能攝一切善法，是其相故、是隨順故、是等流故。</p>
<p>釋曰：由此能攝一切善法者，此答非理，不如問故。前總問言如是相攝云何可見？無此過失，說此能攝一切善法，其義已說。彼亦攝此一切善法者，謂施等信等諸念住等力等為後。是其相故者，是攝體相，謂此施等與彼施等更互相攝。是隨順故者，是攝隨順信等善法，施等善心彼所修故，於施等中彼隨轉故。信等即是諸善大施及念住等菩提分法。是等流故者，是攝等流，謂無諍等及十力等，是到彼岸等流果故。如有頌言：</p>

<div class="lg regular"><div class='lg-row'>地及到彼岸，　諸佛法所依，</div>
<div class='lg-row'>轉依法身等，　諸功德為果。</div>
</div><p>論曰：如是所治攝諸雜染，云何可見？是此相故、是此因故、是此果故。</p>
<p>釋曰：如是所治慳悋、犯戒、忿恚、懈怠、散動、惡慧，云何能攝一切雜染？是此相故者，謂攝慳等差別自性，離他性故。是此因故者，謂不信等邪見為後慳等因故。</p>
<p>論曰：如是六種波羅蜜多所得勝利，云何可見？謂諸菩薩流轉生死富貴攝故、大生攝故、大朋大屬之所攝故、廣大事業加行成就之所攝故、無諸惱害性薄塵垢之所攝故、善知一切工論明處之所攝故，勝生無罪乃至安坐妙菩提座，常能現作一切有情一切義利，是名勝利。</p>
<p>釋曰：今當顯說波羅蜜多勝利功德。富貴攝故者，是施波羅蜜多所得勝利。勝生無罪乃至是名勝利，於一切處應遍配屬。大生攝故者，是戒波羅蜜多所得勝利，勝善趣攝故名大生。大朋大屬之所攝故者，是忍波羅蜜多所得勝利。朋謂親族，屬謂奴婢。廣大事業加行成就之所攝故者，是精進波羅蜜多所得勝利。廣大事業，謂輪王等。於中策勵名為加行，所作皆辦故名成就，由此所攝無所罣礙。無諸惱害性薄塵垢之所攝故者，是靜慮波羅蜜多所得勝利，由靜慮故感此威力。善知一切工論明處之所攝故者，是慧波羅蜜多所得勝利。勝生無罪者，雖同世間得最勝生，不如世間勝生有罪。既無有罪，時又無邊無間相續乃至菩提，非如世間唯自利益，常能現作一切有情一切義利。</p>
<p>論曰：如是六種波羅蜜多互相決擇，云何可見？世尊於此一切六種波羅蜜多，或有處所以施聲說，或有處所以戒聲說，或有處所以忍聲說，或有處所以勤聲說，或有處所以定聲說，或有處所以慧聲說，如是所說有何意趣？謂於一切波羅蜜多修加行中，皆有一切波羅蜜多互相助成。如是意趣。</p>
<p>釋曰：謂於一切波羅蜜多修加行中皆有一切波羅蜜多互相助成，如是意趣者，謂於一一修加行中即有一切更互相助。謂修施時，禁防、忍受、策勵、專心、能善了知業果相屬，如是施中即有餘轉。若修戒時，遠離慳悋、忿恚、懈怠、散動、邪見，如是戒中即有餘轉。修習所餘波羅蜜多，亦如是說。如有頌言：</p>

<div class="lg regular"><div class='lg-row'>施時無貪無犯戒，　無嫉無恚起慈心，</div>
<div class='lg-row'>諸來求者便施與，　無惓無亂無異見。</div>
</div><p>復有頌言：</p>

<div class="lg regular"><div class='lg-row'>施性中現有，　六波羅蜜多，</div>
<div class='lg-row'>財施無畏施，　法施所攝故。</div>
</div><p>論曰：此中有一嗢拕南頌：</p>

<div class="lg regular"><div class='lg-row'>數相及次第，　訓詞修差別，</div>
<div class='lg-row'>攝所治功德，　互決擇應知。</div>
</div><p>釋曰：總攝前文，義如上釋。</p>
</div>
<div class='div-fen'><a id='mulu18' />
<p class='h1'>攝大乘論釋彼修差別分第六</p><p>論曰：如是已說彼入因果，彼修差別云何可見？由菩薩十地。何等為十？一極喜地、二離垢地、三發光地、四焰慧地、五極難勝地、六現前地、七遠行地、八不動地、九善慧地、十法雲地。如是諸地安立為十，云何可見？為欲對治十種無明所治障故。所以者何？以於十相所知法界，有十無明所治障住。云何十相所知法界？謂初地中由遍行義，第二地中由最勝義，第三地中由勝流義，第四地中由無攝受義，第五地中由相續無差別義，第六地中由無雜染清淨義，第七地中由種種法無差別義，第八地中由不增不減義、相自在依止義、土自在依止義，第九地中由智自在依止義，第十地中由業自在依止義、陀羅尼門三摩地門自在依止義。此中有三頌：</p>

<div class="lg regular"><div class='lg-row'>遍行最勝義，　及與勝流義，</div>
<div class='lg-row'>如是無攝義，　相續無別義，</div>
<div class='lg-row'>無雜染淨義，　種種無別義，</div>
<div class='lg-row'>不增不減義，　四自在依義，</div>
<div class='lg-row'>法界中有十，　不染污無明，</div>
<div class='lg-row'>治此所治障，　故安立十地。</div>
</div><p>復次應知如是無明於聲聞等非染污，於諸菩薩是染污。</p>
<p>釋曰：為欲顯示入所知相因果所攝波羅蜜多，隨其所應善修習已，能除見修所應斷障，故辯因果修位差別。由菩薩十地者，謂諸菩薩於此地中修習現觀，離過離貪修菩提分，觀察諸諦觀察緣起，於無相中若有功用若無功用，得勝辯才逮真灌頂，除滅所知、煩惱障等，故此修位有十地別。以於十相者，謂遍行等。所知法界者，謂由十相所顯法界。有十無明所治障住者，謂於十相有十無明十所治障為障而住，為斷此障修十相智，由十相智得入十地法無我智分位名地。謂初地中由遍行義者，即初地中一切法空，無有少法而非是空，故名遍行，了知此義得入初地。第二地中由最勝義者，謂此空理一切法中最為殊勝，如說離欲最為殊勝，了知此義得入二地。第三地中由勝流義者，謂此所流教法最勝故，捨身命求此善說不以為難，了知此義得入三地。第四地中由無攝受義者，謂契經等法愛斷故，不計我所，觀此非自非他所攝，了知此義得入四地。第五地中由相續無差別義者，謂了知此非如色等相續差別，了知此義得入五地。第六地中由無雜染清淨義者，謂知自性本無雜染亦無清淨，雜染為先後可淨故，了知此義得入六地。第七地中由種種法無差別義者，如契經等種種法別，此不如是，了知此義得入七地。第八地中由不增不減義者，謂法外無用所以不增，諸法不壞所以不減，或染法減時此無有減，淨法增時此無有增。相自在依止義土自在依止義者，謂即於此第八地中，所證法界是二自在，所依止處隨所求相欲令現前，如其勝解即能現前，名相自在。隨所希求金等寶土，如其勝解則能現前，名土自在。前諸地中雖亦得此無差別住，然作功用後乃得成；於此地中能無功用隨欲即成，故名自在。了知此義入第八地。第九地中由智自在依止義者，謂此地中得無礙辯所依止故，分證得智波羅蜜多，於一切法不隨其言善能了知諸意趣義，如實成熟一切有情受勝法樂，了知此義得入九地。第十地中由業自在等依止義者，謂隨所欲得身語意業用自在，依五神通隨自作業皆能成辦，得文義持諸陀羅尼自在力故，能持一切佛所宣說文義無忘；得三摩地自在力故，於諸等至能持能斷，隨其所欲虛空藏等諸三摩地三摩鉢底而能現前。第十地中所證法界，是如此等自在所依，了知此義得入十地。如是無明於聲聞等非染污者，非所斷故，非所斷者不為入彼能治地故，於其涅槃不為障故。於諸菩薩是染污者，是所斷故，是所斷者正為入彼能治地故，菩薩所求一切種智，如是無明能為障故。入初地時已得通達一切法界，何故復立後後差別？為欲顯示諸住現行，故立後後諸地差別。謂為安住如其所得法界勝住品別現行，非唯證得便生喜足坦然而住。</p>
<p>論曰：復次何故初地說名極喜？由此最初得能成辦自他義利勝功德故。何故二地說名離垢？由極遠離犯戒垢故。何故三地說名發光？由無退轉等持等至所依止故，大法光明所依止故。何故四地說名焰慧？由諸菩提分法焚滅一切障故。何故五地名極難勝？由真諦智與世間智更互相違，合此難合令相應故。何故六地說名現前？由緣起智為所依止，能令般若波羅蜜多現在前故。何故七地說名遠行？至功用行最後邊故。何故八地說名不動？由一切相有功用行不能動故。何故九地說名善慧？由得最勝無礙智故。何故十地說名法雲？由得總緣一切法智，含藏一切陀羅尼門三摩地門，譬如大雲能覆如空廣大障故，又於法身能圓滿故。</p>
<p>釋曰：依聲轉因故作是說，由此最初得能成辦自他義利勝功能故。謂如菩薩入現觀時，得能成辦自他義利，最勝功能生極歡喜，非聲聞等入現觀時唯得成辦自利功能生如是喜，故不說彼名極喜地。若初地中不相應者，自後諸地亦不相應，此為先故。由極遠離犯戒垢者，謂此地中性戒成故，遠離一切毀戒穢垢。由無退轉等持等至所依止者，謂此地中證希有定，能發智光照了諸法，故名發光。得已不失名無退轉，諸靜慮定說名等持，諸無色定說名等至。或等持者，心一境相。言等至者，正受現前。大法光明所依止者，謂此地中與定相應無退轉故，於諸大乘契經等法得智光明，此地是彼所依因故，名為發光。言焰慧者，謂此地中有慧焰故，名為焰慧。此即一切菩提分法皆名為焰，燒諸障故。此菩提分多安住時，令諸煩惱皆成灰燼。極難勝者，最難可勝，謂真諦智是無分別，世間書印工論等智是有分別，真俗諦智更互相違，難可引發令其相應，此能和合令不相違，故極難勝。言現前者，最勝般若到彼岸住現在前故，謂此地中證緣起住，緣起智力令無分別最勝般若到彼岸住，自在現前知一切法無染無淨。言遠行者，至功用行最後邊故，謂此地中諸功用行最為究竟，一切法相雖不能動，而於無相猶有功用。言不動者，謂一切相及一切行皆悉不能動彼心故。第七地中雖一切相所不能動，不現行故；然不自在任運而轉，有加行故。第八地中任運而轉，不作加行，無功用故。是名七八二地差別。言善慧者，謂得最勝四無礙解，無礙解智於諸智中最為殊勝，智即是慧故名善慧。四無礙者，法、義、詞、辯。由法無礙自在了知一切法句，由義無礙自在通達一切義理，由詞無礙自在分別一切言詞，由辯無礙遍於十方隨其所宜自在辯說。於此地中最初證得先未曾得無礙解智，故名善慧。言法雲者，由得總緣一切法智，總緣一切契經等法，不離真如。此一切法共相境智，譬如大雲，陀羅尼門三摩地門猶如淨水，智能藏彼如雲含水，有能生彼勝功能故。又如大雲覆隱虛空，如是總緣一切法智覆隱如空廣大無邊惑智二障。言覆隱者，隔義斷義。又如大雲澍清冷水充滿虛空，如是總緣一切法智出生無量殊勝功德，充滿所證所依法身。</p>
<p>論曰：得此諸地云何可見？由四種相：一得勝解，謂得諸地深信解故。二得正行，謂得諸地相應十種正法行故。三得通達，謂於初地達法界時遍能通達一切地故。四得成滿，謂修諸地到究竟故。</p>
<p>釋曰：依得諸地說如是言，由四種相。一得勝解謂得諸地深信解者，於地教法決定印可真實如是。二得正行謂得諸地相應十種正法行者，得於教法。十種法行，謂於諸地相應教法，書寫、供養、轉施、聽聞、披讀、受持、開示、諷誦、思惟、修習。三得通達謂於初地達法界時遍能通達一切地者，若於初地正通達時，速能通達後一切地，此種類故。如有頌言：</p>

<div class="lg regular"><div class='lg-row'>如竹破初節，　餘節速能破，</div>
<div class='lg-row'>得初地真智，　諸地疾當成。</div>
</div><p>四得成滿謂修諸地到究竟者，謂地地中果分成滿或最後滿。</p>
<p>論曰：修此諸地云何可見？謂諸菩薩於地地中修奢摩他、毘鉢舍那，由五相修。何等為五？謂集總修、無相修、無功用修、熾盛修、無喜足修，如是五修令諸菩薩成辦五果。謂念念中銷融一切麁重依止，離種種想得法苑樂，能正了知周遍無量無分限相大法光明，順清淨分無所分別無相現行，為令法身圓滿成辦能正攝受後後勝因。</p>
<p>釋曰：於地地中者，謂諸地非一，故作重言。奢摩他者，謂能對治諸散動定。毘鉢舍那者，謂能對治諸顛倒慧。於地地中修此二種，皆由五相數數修習，五相即是集總修等。集總修者，謂集一切總為一聚簡要修習，餘骨鎖等事境界觀亦集一切總為一聚要略修習，為簡彼故說無相修，於離眾相真法界中遣事差別而修習故。雖無相修或有功用，為顯此修不藉功力任運而轉故，次復說無功用修，離作功用任運轉故。雖無功用任運而修，或勝或劣二種不定故，復第四說熾盛修。言熾盛者，即是增勝。雖熾盛修，或少所得便生喜足，謂且修此餘何用為？故最後說無喜足修，非但無相及無功用熾盛而修。何者？為證最上佛果應勤修習。銷融一切麁重依止者，阿賴耶識名麁重依止，損壞彼聚故名銷融，如大良藥銷諸病塊。離種種想得法苑樂者，離我離法佛等相想。苑謂於中可以遊翫，法謂法界，法即是苑故名法苑，於此喜悅名法苑樂，證此故名得法苑樂。如王宮外上妙苑園，遊戲其中受勝喜樂，法界亦爾。能正了知周遍無量無分限相大法光明者，謂正通達十方無邊無分量相，顯照行故名法光明，如善誦習文字光明。順清淨分無所分別無相現行者，當來佛果名清淨分，此能引彼故名為順。無所分別無相現行，如佛輪王鮮白蓋等。為令法身圓滿成辦能正攝受後後勝因者，謂第十地說名圓滿，若在佛地說名成辦，感此之因最為殊勝說名勝因，前前諸因所招集故說名後後。如是五修，隨其數量得五種果。</p>
<p>論曰：由增勝故，說十地中別修十種波羅蜜多。於前六地所修六種波羅蜜多，如先已說。後四地中所修四者，一方便善巧波羅蜜多，謂以前六波羅蜜多所集善根，共諸有情迴求無上正等菩提故。二願波羅蜜多，謂發種種微妙大願，引攝當來波羅蜜多殊勝眾緣故。三力波羅蜜多，謂由思擇修習二力，令前六種波羅蜜多無間現行故。四智波羅蜜多，謂由前六波羅蜜多成立妙智受用法樂，成熟有情故。又此四種波羅蜜多，應知般若波羅蜜多無分別智、後得智攝。又於一切地中非不修習一切波羅蜜多。如是法門是波羅蜜多藏之所攝。</p>
<p>釋曰：由增勝故說十地中別修十種波羅蜜多者，謂決定說修差別義為不爾耶？一一地中具修十種波羅蜜多，是故不應但決定說此地修此波羅蜜多，由增勝言無此過失。此中但說增勝修義，不遮修餘，如契經說：初地布施波羅蜜多最為增勝，其餘一切波羅蜜多非不修習，隨力隨分乃至廣說。於前六地所修六種波羅蜜多如先已說者，謂極喜等前六地中，修布施等六到彼岸。後四地中所修四者，謂遠行等後四地中，修方便等四到彼岸。方便善巧者，謂不捨生死而求涅槃，是則說名方便善巧。若以前六波羅蜜多所集善根共諸有情，為欲饒益諸有情故不捨有情，當知即是不捨生死。若以此善迴求無上正等菩提，為證無上佛菩提故，當知即是希求涅槃。謂發種種微妙大願引攝當來波羅蜜多殊勝眾緣者，求未來世到彼岸緣，亦為饒益諸有情故，及為速證佛果涅槃，作是願言：若是處有到彼岸緣，願我未來當生於彼。如是等願無量無邊，故言種種。謂由思擇修習二力者，於此力中且說二種，其餘諸力亦攝在中。謂由前六波羅蜜多成立妙智受用法樂成熟有情者，由施等六成立此智，復由此智成立六種。謂數相等種種品類，是則名為受用法樂。由此妙智能正了知此施此戒此忍進等，如所聞法饒益一切有情之類，是則名為饒益有情。又此四種波羅蜜多乃至後得智攝者，謂此所說方便等四，是無分別後得智攝。若立十種波羅蜜多，第六般若唯是根本無分別智。若立六種波羅蜜多，第六般若無分別智及後得智二智所攝。後得智中四到彼岸，亦在第六般若攝故。如是法門是波羅蜜多藏所攝者，一切大乘教法皆名波羅蜜多藏，如是十地法門是彼藏所攝。由一一地皆是一切到彼岸藏之所攝故，以此證知一切地中具修一切波羅蜜多。</p>
<p>論曰：復次凡經幾時修行諸地可得圓滿？有五補特伽羅，經三無數大劫。謂勝解行補特伽羅，經初無數大劫修行圓滿。清淨增上意樂行補特伽羅及有相行無相行補特伽羅，於前六地及第七地，經第二無數大劫修行圓滿。即此無功用行補特伽羅，從此已上至第十地，經第三無數大劫修行圓滿。此中有頌：</p>

<div class="lg regular"><div class='lg-row'>清淨增上力，　堅固心昇進，</div>
<div class='lg-row'>名菩薩初修，　無數三大劫。</div>
</div><p>釋曰：有五補特伽羅經三無數大劫者，應知唯一補特伽羅位差別故，建立五種，謂後所說勝解行等。勝解行者，未證真如，但依勝解勤修諸行，此經第一無數大劫修行圓滿。清淨增上意樂行者，謂得清淨增上意樂勤修諸行，此在六地名有相行，在第七地名無相行。如是二種補特伽羅，經於第二無數大劫修行圓滿。已上乃至第十地中，即此轉名無功用行，經於第三無數大劫修行圓滿。第八地中無功用行猶未成滿，第九第十地中此行方得成滿。此唯是一補特伽羅，異位相應差別成五，如預流等從無始來生死流轉。齊何當言三無數劫最初修行？為答此問故說伽他。清淨增上力者，謂善根力名清淨力，此即說有善根力者。若大願力名增上力，此意說有大願力者。有善根力故能降伏所治，有大願力故常值善知識。堅固心昇進者，雖遇惡友方便破壞，終不棄捨大菩提心。現世當來所修善法，運運增長終無退減。如是若時具善根力及大願力，大菩提心堅固不退，所修善法念念增進不生喜足，順舊而已，齊是名為最初修行三無數劫。</p>
</div>
<div class='div-fen'><a id='mulu19' />
<p class='h1'>攝大乘論釋增上戒學分第七</p><p>論曰：如是已說因果修差別。此中增上戒殊勝云何可見？如菩薩地正受菩薩律儀中說。復次應知略由四種殊勝故此殊勝：一由差別殊勝、二由共不共學處殊勝、三由廣大殊勝、四由甚深殊勝。</p>
<p>釋曰：依增上戒而學故名增上戒學。如菩薩地正受菩薩律儀中說者，謂如彼尸羅波羅蜜多品中廣說。復次應知略由四種殊勝故，此殊勝等如後廣釋。</p>
<p>論曰：差別殊勝者，謂菩薩戒有三品別：一律儀戒、二攝善法戒、三饒益有情戒。此中律儀戒應知二戒建立義故，攝善法戒應知修集一切佛法建立義故，饒益有情戒應知成熟一切有情建立義故。</p>
<p>釋曰：差別殊勝，謂諸菩薩具三種戒，即律儀戒、攝善法戒、饒益有情戒，聲聞乘等唯有一種律儀尸羅，是故菩薩望彼殊勝。律儀戒者，謂正受遠離一切品類惡不善法。攝善法戒者，謂正修集力無畏等一切佛法。饒益有情戒者，謂不顧自樂，隨所堪能令入三乘，捨生死苦證涅槃樂。律儀戒應知二戒建立義故者，是二戒因故。謂若防守身語意者，便能無倒修集一切清淨佛法，亦能成熟一切有情令入三乘，餘則不爾。</p>
<p>論曰：共不共學處殊勝者，謂諸菩薩一切性罪不現行故與聲聞共，相似遮罪有現行故與彼不共。於此學處有聲聞犯菩薩不犯，有菩薩犯聲聞不犯。菩薩具有身語心戒，聲聞唯有身語二戒，是故菩薩心亦有犯，非諸聲聞。以要言之，一切饒益有情無罪身語意業，菩薩一切皆應現行皆應修學，如是應知說名為共不共殊勝。</p>
<p>釋曰：殺盜婬等貪等所生名為性罪，斷生草等非貪等生說名遮罪。菩薩於中觀有利益而無罪者一切應修，聲聞不爾。又諸菩薩心亦有犯非諸聲聞，謂唯內起欲恚害等諸惡尋思，不為發起身語二業。一切饒益有情無罪身語意業者，謂能利益安樂有情，不發自他貪等煩惱。如是一切菩薩應修。</p>
<p>論曰：廣大殊勝者，復由四種廣大故，一由種種無量學處廣大故、二由攝受無量福德廣大故、三由攝受一切有情利益安樂意樂廣大故、四由建立無上正等菩提廣大故。</p>
<p>釋曰：種種無量學處廣大者，謂諸菩薩所學尸羅，種種品類無量差別，所以廣大。攝受無量福德廣大者，謂此尸羅能攝無量福德資糧，所以廣大。攝受一切有情利益安樂意樂廣大者，謂此尸羅攝諸有情，此世他世世出世間捨惡攝善，若因若果饒益意樂，所以廣大。建立無上正等菩提廣大者，謂此尸羅建大菩提，所以廣大。諸聲聞等無如是事，是故殊勝。</p>
<p>論曰：甚深殊勝者，謂諸菩薩由是品類方便善巧，行殺生等十種作業而無有罪，生無量福速證無上正等菩提。又諸菩薩現行變化身語兩業，應知亦是甚深尸羅。由此因緣或作國王，示行種種惱有情事，安立有情毘奈耶中。又現種種諸本生事，示行逼惱諸餘有情，真實攝受諸餘有情，先令他心深生淨信，後轉成熟。是名菩薩所學尸羅甚深殊勝。</p>
<p>釋曰：由是品類方便善巧者，謂諸菩薩悲願相應後得妙智。行殺生等十種作業而無有罪等者，謂愛樂善法、憎惡不善、見諸邪性說名後三，依止此故行殺等七而無有罪，生無量福速證菩提。或行前七不起後三，大數言十。或已伏除，為試彼力故心暫起，不能招苦故無有罪，能助道故生無量福。現行變化身語兩業者，謂依化身發起兩業，或依實身由化心發身語二業，意業無形不可變化。或雖現有貪瞋等事，於化有情無大義利，是故不說。安立有情毘奈耶中者，謂作國王制諸法律，示行逼惱令住其中。或一切善能滅眾惡，或大涅槃滅除生死名毘奈耶。又現種種諸本生事者，謂諸菩薩諸本生事化心所現，或久成佛復示現行諸本生事，饒益有情令菩薩學，故後說言是名菩薩所學尸羅。</p>
<p>論曰：由此略說四種殊勝，應知菩薩尸羅律儀最為殊勝。如是差別菩薩學處，應知復有無量差別，如毘奈耶瞿沙方廣契經中說。</p>
<p>釋曰：今於此中略說四種殊勝之相，於毘奈耶瞿沙經中廣說復有無量殊勝。此經即是菩薩藏攝，故名方廣。</p>

<p class='juan'>攝大乘論釋卷第七</p></div>
</div><!-- end of div[@id='body'] -->
</body></html>