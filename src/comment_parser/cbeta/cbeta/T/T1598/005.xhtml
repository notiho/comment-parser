<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu12' />攝大乘論釋卷第五</p><p class="byline">無性菩薩造</p><p class="byline">三藏法師玄奘奉　詔譯</p><a id='mulu13' />
<p class='h1'>所知相分第三之二</p><p>論曰：復次云何得知如依他起自性，遍計所執自性顯現而非稱體？由名前覺無，稱體相違故；由名有眾多，多體相違故；由名不決定，雜體相違故。此中有二頌：</p>

<div class="lg regular"><div class='lg-row'>由名前覺無，　多名不決定，</div>
<div class='lg-row'>成稱體多體，　雜體相違故。</div>
<div class='lg-row'>法無而可得，　無染而有淨，</div>
<div class='lg-row'>應知如幻等，　亦復似虛空。</div>
</div><p>釋曰：如依他起，遍計所執分雖顯現可得，而非稱彼體。為顯此義，故說由名前覺無等。若依他起與遍計所執同一相者，離取其名，於遍計所執應生其覺。如不可說自所領受現量所得依他起中，不待於名而生其覺。既無此事，故依他起、遍計所執其體相稱，與理相違。由名有眾多多體相違故者，由意解力，依他起中計度於義，於一義中立眾多名，如尼犍荼書一物立多名。於一牛上立種種名，非於一物有多自性而不相違故。依他起、遍計所執不同一相。由名不決定雜體相違故者，於多物類隨其所欲建立一名，又一種名隨處隨時別目諸義，若名與義同一相者，義應相雜。既無此事，故不如名而有其義。於伽他中，初一伽他以句略攝上所說義，易受持故。後一伽他就遍計所執及圓成實釋通疑難。</p>
<p>論曰：復次何故如所顯現實無所有，而依他起自性非一切一切都無所有？此若無者，圓成實自性亦無所有，此若無者則一切皆無。若依他起及圓成實自性無有，應成無有染淨過失。既現可得雜染清淨，是故不應一切皆無。此中有頌：</p>

<div class="lg regular"><div class='lg-row'>若無依他起，　圓成實亦無，</div>
<div class='lg-row'>一切種若無，　恒時無染淨。</div>
</div><p>釋曰：非一切都無所有者，非一切種顯現所依所緣根本都無所有。又一切者，謂一切時。圓成實自性亦無所有者，若無雜染，清淨亦無。問：二性若無，圓成實性最應成就。何故言無？答：自性清淨圓成實性可爾，離垢清淨圓成實性不爾。頌文易了不須重釋。</p>
<p>論曰：諸佛世尊於大乘中說方廣教，彼教中言：云何應知遍計所執自性？應知異門說無所有。云何應知依他起自性？應知譬如幻、焰、夢、像、光影、谷響、水月、變化。云何應知圓成實自性？應知宣說四清淨法。何等名為四清淨法？一者自性清淨，謂真如、空、實際、無相、勝義、法界。二者離垢清淨，謂即此離一切障垢。三者得此道清淨，謂一切菩提分法、波羅蜜多等。四者生此境清淨，謂諸大乘妙正法教，由此法教清淨緣故，非遍計所執自性；最淨法界等流性故，非依他起自性。如是四法總攝一切清淨法盡。此中有二頌：</p>

<div class="lg regular"><div class='lg-row'>幻等說於生，　說無計所執，</div>
<div class='lg-row'>若說四清淨，　是謂圓成實。</div>
<div class='lg-row'>自性與離垢，　清淨道所緣，</div>
<div class='lg-row'>一切清淨法，　皆四相所攝。</div>
</div><p>釋曰：大乘教中欲方便說三種自性，故先為問。應知異門說無所有者，說遍計所執即是異門，說無所有畢竟無故。依他起性如幻焰等義之差別，次後當說。自性清淨者，謂此自性異生位中亦是清淨。謂真如者，性無變故，是一切法平等共相。即由此故，聖教中說一切有情有如來藏。空者，謂於依他起上遍計所執永無所顯真實理性。言實際者，真故名實，究竟名際。際聲即是邊際言故，如弓邊際。言無相者，永離一切色等相故。言勝義者，即是勝智所證義故。言法界者，謂是一切淨法因故。此法界聲是法界因言，如金界等離垢清淨。其文易了不須重釋。得此道清淨者，是能證得離垢真如清淨道義。言菩提者，永斷煩惱及所知障，無垢無礙智為自性，隨順彼故說名為分，即念住等三十七品及與十種波羅蜜多。波羅蜜多後當廣說。等者，等取一切聖道。生此境清淨者，此即此前菩提分等所說聖道。餘文二頌其義易了不須重釋。</p>
<p>論曰：復次何緣如經所說於依他起自性說幻等喻？於依他起自性為除他虛妄疑故。他復云何於依他起自性有虛妄疑？由他於此有如是疑：云何實無有義而成所行境界？為除此疑說幻事喻。云何無義心心法轉？為除此疑說陽焰喻。云何無義有愛非愛受用差別？為除此疑說所夢喻。云何無義淨不淨業愛非愛果差別而生？為除此疑說影像喻。云何無義種種識轉？為除此疑說光影喻。云何無義種種戲論言說而轉？為除此疑說谷響喻。云何無義而有實取諸三摩地所行境轉？為除此疑說水月喻。云何無義有諸菩薩無顛倒心，為辨有情諸利樂事故思受生？為除此疑說變化喻。</p>
<p>釋曰：虛妄疑者，於虛妄義所起諸疑。云何無義遍計度時分明顯現似所行境？為遮此疑說幻事喻，如實無象而有幻象所緣境界；依他起性亦復如是，雖無色等所緣六處，遍計度時似有所緣六處顯現。又如陽焰於飄動時實無有水而有水覺；外器世間亦復如是。又如夢中睡眠所起心心法聚極成昧略，雖無女等種種境義，有愛非愛境界受用；覺時亦爾。又如影像，於鏡等中還見本質，而謂我今別見影像，而此影像實無所有；非等引地善惡思業，本質為緣影像果生，亦復如是。又如光影，由弄影者映蔽其光起種種影；定等地中種種諸識，於無實義差別而轉。又如谷響實無有聲，而令聽者似聞多種言說境界；種種言說語業亦爾。又如水月，由水潤滑澄清性故，雖無有月而月可取；緣實義境之所熏修潤漬為性諸三摩地相應之意亦復如是，雖無所緣實義境界而似有轉。此與影像有何差別？定不定地而有差別。有說面等眾緣和合，水鏡等中面等影生分明可取，如眾彩力頗胝迦等種種色生，為不爾耶？所取差別，如離水鏡月面等影分明可得，頗胝迦等所現眾色則不如是，故非同喻。又非我等許有水等種種實義，有法不成，故非比量。又如變化，依此變化說名變化，雖無有實而能化者無有顛倒，於所化事勤作功用；菩薩亦爾，雖無遍計所執有情，於依他起諸有情類由哀愍故，而往彼彼諸所生處攝受自體。應知此中唯有爾所虛妄疑事，所謂內外受用差別。身業語業三種意業非等引地，若等引地若無顛倒，於此八事諸佛世尊說八種喻，諸有智者聞是所說，於定不定二地義中能正解了。</p>
<p>論曰：世尊依何密意於《梵問經》中說：如來不得生死不得涅槃。於依他起自性中，依遍計所執自性及圓成實自性，生死涅槃無差別密意。何以故？即此依他起自性，由遍計所執分成生死，由圓成實分成涅槃故。</p>
<p>釋曰：世尊依何密意乃至無差別密意者，若問若答兩段本文，其義易了不須重釋。何以故下，釋上生死涅槃無差別密意。若遣遍計永無，復餘不得、生死不得，此時便得觀見寂滅涅槃。然此中說偏一不成無差別性，為遣愚夫定性差別顛倒執著，亦即顯示依他起義依二自性不決定故。</p>
<p>論曰：《阿毘達磨大乘經》中，薄伽梵說法有三種：一雜染分、二清淨分、三彼二分。依何密意作如是說？於依他起自性中，遍計所執自性是雜染分，圓成實自性是清淨分，即依他起是彼二分。依此密意作如是說。於此義中以何喻顯？以金土藏為喻顯示。譬如世間金土藏中三法可得，一地界、二土、三金。於地界中土非實有而現可得，金是實有而不可得。火燒煉時，土相不現、金相顯現。又此地界，土顯現時虛妄顯現，金顯現時真實顯現，是故地界是彼二分。識亦如是，無分別智火未燒時，於此識中所有虛妄遍計所執自性顯現，所有真實圓成實自性不顯現。此識若為無分別智火所燒時，於此識中所有真實圓成實自性顯現，所有虛妄遍計所執自性不顯現。是故此虛妄分別識依他起自性，有彼二分，如金土藏中所有地界。</p>
<p>釋曰：金土藏中三法可得，喻三自性。地界者，用堅鞕為性。藏者，即是金土種子。金土者，是顯色形色，如其次第大種所造為三法體。土顯現時虛妄顯現者，非彼性故。金顯現時真實顯現者，是彼性故。是故地界是彼二分者，是彼土金二種分故。地界則喻依他起性，土喻遍計所執自性，金者則喻圓成實性。識亦如是者，以法合喻。由唯識性是依他起，遍計所執及圓成實是此性分，無分別智火所燒時，真實虛妄二種性分如其次第一則顯現、一不顯現。</p>
<p>論曰：世尊有處說一切法常，有處說一切法無常，有處說一切法非常非無常。依何密意作如是說？謂依他起自性由圓成實性分是常，由遍計所執性分是無常。由彼二分非常非無常，依此密意作如是說。如常無常無二，如是苦樂無二、淨不淨無二、空不空無二、我無我無二、寂靜不寂靜無二、有自性無自性無二、生不生無二、滅不滅無二、本來寂靜非本來寂靜無二、自性涅槃非自性涅槃無二、生死涅槃無二亦爾。如是等差別，一切諸佛密意語言，由三自性應隨決了，如前說常無常等門。此中有多頌：</p>

<div class="lg regular"><div class='lg-row'>如法實不有，　如現非一種，</div>
<div class='lg-row'>非法非非法，　故說無二義。</div>
<div class='lg-row'>依一分開顯，　或有或非有，</div>
<div class='lg-row'>依二分說言，　非有非非有。</div>
<div class='lg-row'>如顯現非有，　是故說為無，</div>
<div class='lg-row'>由如是顯現，　是故說為有。</div>
<div class='lg-row'>自然自體無，　自性不堅住，</div>
<div class='lg-row'>如執取不有，　故許無自性。</div>
<div class='lg-row'>由無性故成，　後後所依止，</div>
<div class='lg-row'>無生滅本寂，　自性般涅槃。</div>
</div><p>釋曰：世尊有處說一切法常等者，謂依他起法性真如，體是常住。遍計所執自性分邊，體是無常。此常無故，此性常無，故名無常，非有生滅故名無常。二分所依說為非常亦非無常，是無二性。樂者，即是圓成實分。苦者，即是遍計所執分。無二者，是依他起分。如是淨不淨、空不空、我無我、寂靜不寂靜、有自性無自性、生不生、滅不滅、本來寂靜非本來寂靜、自性涅槃非自性涅槃、生死涅槃無二等，如其所應皆依三性以釋差別。為令有情易受持故，復說如法實不有等，長行結句易可知故。如所顯現，非有性故非法，而顯現故非非法，由此非法非非法故，說無二義，如是應釋。依一分開顯或有或非有，如所顯現，不如是有而有顯現，故依二分說言非有亦非非有，無二性故，如前應知。如顯現非有者，我性法性、所取能取如是等體皆無有性，非量所證故說為無。由如是顯現者，如薩迦耶見，實無我我所，但由無始時來戲論熏習轉變力故似有顯現，此亦如是故說為有，由靜慮門無二聲轉非如異類。若爾，為不同離繫論，豈有相似？彼依邪見、此依正見，彼執非一互相違性，但不欲違一切所見，故說無二。此佛法中依他起性，於二性中不定屬一，故說無二。是故彼此其理極遠。自然自體無者，依眾緣故名自然無。前生剎那已故非新，名自體無自性。不堅住者，一剎那後性滅壞故。此無自性，理共聲聞。如執取不有故許無自性者，此是不共無自性理。如有顛倒執有我等，如是愚夫所執諸法都無所有故，大乘中許一切法皆無自性。由無性故成者，由無自性無生滅等道理成立。後後所依止者，由無自性故無有生，由無生故即無有滅，無生滅故本來寂靜，本寂靜故自性涅槃。應知此中後後諸句，依前前句而得解釋。如是四種方便勝行，隨順能入菩薩現觀，譬如聲聞無常等行。</p>
<p>論曰：復有四種意趣、四種祕密，一切佛言應隨決了。四意趣者，一平等意趣，謂如說言：我昔曾於彼時彼分，即名勝觀正等覺者。二別時意趣，謂如說言：若誦多寶如來名者，便於無上正等菩提已得決定。又如說言：由唯發願，便得往生極樂世界。三別義意趣，謂如說言：若已逢事爾所殑伽河沙等佛，於大乘法方能解義。四補特伽羅意樂意趣，謂如為一補特伽羅先讚布施，後還毀訾。如於布施，如是尸羅及一分修，當知亦爾。如是名為四種意趣。四祕密者，一令入祕密，謂聲聞乘中或大乘中，依世俗諦理說有補特伽羅及有諸法自性差別。二相祕密，謂於是處說諸法相顯三自性。三對治祕密，謂於是處說行對治八萬四千。四轉變祕密，謂於是處以其別義諸言諸字即顯別義。如有頌言：</p>

<div class="lg regular"><div class='lg-row'>覺不堅為堅，　善住於顛倒，</div>
<div class='lg-row'>極煩惱所惱，　得最上菩提。</div>
</div><p>釋曰：遠觀於他欲作攝受，名為意趣。近觀於他欲令悟入，說名祕密。平等意趣者，謂一論佛由資糧等互相似故，說我昔曾於彼時等。如有意緣互相似性，作如是言：彼即是我。然非昔時毘鉢尸佛即今世尊釋迦牟尼。別時意趣者，謂觀懈怠不能於法精勤學者，故說是言：若誦多寶如來名者便得決定。由唯發願便得往生極樂世界。此意長養先時善根，如世間說但由一錢而得於千。別義意趣者，謂證相大乘法義與教相大乘法義甚有差別，由此意趣作如是言：若已逢事爾所殑伽河沙等佛，於大乘法方能解義。極懸遠故。於大乘法簡取聖者自內所證，簡去隨言所解了義。補特伽羅意樂意趣者，先為慳貪讚歎布施，後為樂施毀訾布施；先為犯戒讚歎尸羅，後為持戒毀訾尸羅，為欲令修勝品善故。一分修者，謂世間修。令入祕密者，謂有處說補特伽羅及一切法自性差別，為令悟入世俗諦理，如聲聞乘中說有化生諸有情等，如大乘中為化怖斷諸有情故說心常等。相祕密者，為令悟入所知相故。對治祕密者，謂為對治所治貪等諸行差別八萬四千。轉變祕密者，謂於字義轉變差別。覺不堅為堅者，剛強流散說名為堅。非此堅故說名不堅，即是調柔無散亂定。即於此中起堅固慧覺，彼為堅善。住於顛倒者，謂於四顛倒善能安住，知是顛倒決定無動。極煩惱所惱者，為化有情精進劬勞所疲倦故。如有頌言：處生死久惱，但由於大悲，如是等。得最上菩提者，是得諸佛三菩提義。</p>
<p><span class='corr'>論</span>曰：若有欲造大乘法釋，略由三相應造其釋，一者由說緣起、二者由說從緣所生法相、三者由說語義。</p>
<p>釋曰：為欲開曉諸造釋者解釋道理，故說略由三相等言。</p>
<p>論曰：此中說緣起者，如說：</p>

<div class="lg regular"><div class='lg-row'>言熏習所生，　諸法此依彼，</div>
<div class='lg-row'>異熟與轉識，　更互為緣生。</div>
</div><p>釋曰：如是緣起及緣生法，所知依處已辨其相，已解三種緣起相故。今於此中復略顯示阿賴耶識與其轉識互為因果，故伽他中說言熏習所生等言。</p>
<p>論曰：復次彼轉識相法，有相有見，識為自性。又彼以依處為相、遍計所執為相、法性為相，由此顯示三自性相。如說：</p>
<p class="lg-abnormal"><div class='lg-row'>從有相有見，　應知彼三相。</div>
</p><p>復次云何應釋彼相？謂遍計所執相於依他起相中實無所有，圓成實相於中實有。由此二種非有及有，非得及得，未見已見真者同時。謂於依他起自性中，無遍計所執故，有圓成實故。於此轉時，若得彼即不得此，若得此即不得彼。如說：</p>

<div class="lg regular"><div class='lg-row'>依他所執無，　成實於中有，</div>
<div class='lg-row'>故得及不得，　其中二平等。</div>
</div><p>釋曰：有相有見識為自性者，此如先說。相識自性，謂色識等及眼識等。見識自性，謂根識識等。又彼以依處為相者，謂依他起相是二自性所依處故。遍計所執為相者，即是遍計所執自性。法性為相者，謂即於此淨分安立。為顯此義，說半頌言：從有相有見，應知彼三相。未見已見真者同時者，謂若爾時未見真者，於依他起自性中見圓成實無、遍計所執有。即於此時已見真者，見遍計所執無、圓成實有。何處誰無？依他所執無者，於依他起中遍計所執無故，於中何有？成實於中有者，於依他起中圓成實有故。此中妄見愚夫由顛倒見，非有見有、有見非有。真見聖者由無倒見，有見為有、無見為無。為顯此義，下半頌言：</p>
<p class="lg-abnormal"><div class='lg-row'>故得及不得，　其中二平等。</div>
</p><p>論曰：說語義者，謂先說初句，後以餘句分別顯示，或由德處、或由義處。</p>
<p>釋曰：如是不觀說者意趣釋諸義已，今當隨順說者意趣釋說語義。或由德處或由義處者，謂由德意趣由義意趣，已得在、已圓滿饒益，故名為德；未得在、已隨順趣，求故名為義。</p>
<p>論曰：由德處者，謂說佛功德最清淨覺，不二現行，趣無相法，住於佛住，逮得一切佛平等性，到無障處，不可轉法，所行無礙，其所安立不可思議，遊於三世平等法性，其身流布一切世界，於一切法智無疑滯，於一切行成就大覺，於諸法智無有疑惑，凡所現身不可分別，一切菩薩等所求智，得佛無二住勝彼岸，不相間雜如來解脫妙智究竟，證無中邊佛地平等，極於法界，盡虛空性，窮未來際。最清淨覺者，應知此句由所餘句分別顯示，如是乃成善說法性。</p>
<p>最清淨覺者，謂佛世尊最清淨覺，應知是佛二十一種功德所攝。謂於所知一向無障轉功德，於有無無二相真如最勝清淨能入功德，無功用佛事不休息住功德，於法身中所依意樂作業無差別功德，修一切障對治功德，降伏一切外道功德，生在世間不為世法所礙功德，安立正法功德，授記功德，於一切世界示現受用變化身功德，斷疑功德，令入種種行功德，當來法生妙智功德，如其勝解示現功德，無量所依調伏有情加行功德，平等法身波羅蜜多成滿功德，隨其勝解示現差別佛土功德，三種佛身方處無分限功德，窮生死際常現利益安樂一切有情功德，無盡功德等。</p>
<p>釋曰：最清淨覺者，此是初句，由所餘句開顯其義，如是乃名善說法性，謂以多德辯說一德。謂於所知一向無障轉功德者，此即開示不二現行。謂佛一向無障礙智，於一切事品類差別無著無礙故，非如聲聞等智有處有障有處無障二種或二處現行。此中無有如是所說二種現行，是故說名不二現行，由此故名最清淨覺，有大功能智斷滿故。後諸句中皆應如是互相配屬。於有無無二相真如最清淨能入功德者，此即開示趣無相法，謂此真如有圓成實相、無遍計所執相，由此道理名無二相，無有無相是實有故，無有有相所執無故。最勝清淨能入功德者，謂即真如最勝清淨，一切法中最第一故，遠離一切客塵垢故。於此真如自既能入亦令他入，是故說為最勝清淨能入功德。由此如前應當配屬，自既清淨亦令他淨故。無功用佛事不休息住功德者，此即開示住於佛住，謂不作功用於諸佛事，有情等中能無間斷，隨其所應恒正安住聖天梵住。非如聲聞要作功用，方能成辦利有情事。非如外道雖有所住，而非殊勝天住。即是四種靜慮梵住，即是悲等無量。聖住即是空無相等。於法身中所依意樂作事無差別功德者，即是開示逮得一切佛平等性。所依無差別者，一切皆依清淨智故。意樂無差別者，一切皆有利益安樂一切有情勝意樂故。作業無差別者，一切皆作受用變化利他事故，非如聲聞等唯有所依故。修一切障對治功德者，即是開示到無障處，謂已串習一切煩惱及所知障對治聖道，一切種智定自在性已到永離一切障氣所依趣處。降伏一切外道功德者，即是開示不可轉法，謂教證二法皆不為他所能動轉，無有餘法勝過此故。生在世間不為世法所礙功德者，即是開示所行無礙，謂若於中常所遊履說名所行，雖行世間而於其中非利衰等愛恚世法所能拘礙。如有頌言：</p>

<div class="lg regular"><div class='lg-row'>諸佛常遊於世間，　利樂一切有情類，</div>
<div class='lg-row'>八法熱風邪分別，　不能傾動不拘礙。</div>
</div><p>安立正法功德者，即是開示其所安立不可思議，謂契經等十二分教名所安立，安立彼彼自相共相故。如是安立，非諸愚夫覺所行故。出世間故不可思議，此所安立不可思議即是功德，如前配屬。授記功德者，即是開示遊於三世平等法性，謂於三世平等法性能遍遊涉，以於三世平等性中能隨解了過去未來曾當轉事，皆如現在而授記故。於一切世界示現受用變化身功德者，此即開示其身流布一切世界，謂隨所化遍諸世界，示現兩身利樂彼故。斷疑功德者，即是開示於一切法智無疑滯，於一切境善決定故，非於諸法自不決定能決他疑，非離決定能斷疑故。令入種種行功德者，即是開示於一切行成就大覺。當來法生妙智功德者，即是開示於諸法智無有疑惑，謂聖聲聞言此全無少分善根而棄捨者，佛薄伽梵知彼後時善法當生，現證知彼餘生微少善根種子所隨逐故。如其勝解示現功德者，即是開示凡所現身不可分別，謂隨有情種種勝解現金色等，雖現此身而無分別，如末尼珠及簫笛等，廣說如彼《如來密經》無量所依。調伏有情加行功德者，即是開示一切菩薩等所求智，謂由無量菩薩所依，為欲調伏諸有情故，發起加行佛增上力，聞法為先獲得妙智。異類菩薩攝受付囑，展轉相續無間而轉，由此證得一切菩薩等所求智。平等法身波羅蜜多成滿功德者，即是開示得佛無二住勝彼岸，謂無二故名為平等，依平等法身波羅蜜多果位成滿故。或平等者無減無增，於法身中波羅蜜多一切成滿，其中無有或增或減，非如於彼菩薩地中波羅蜜多有增有減。隨其勝解示現差別佛土功德者，即是開示不相間雜如來解脫妙智究竟，謂觀眾生勝解差別，現金銀等種種佛土不相間雜，世尊勝解現在前時，隨眾所樂悉皆顯現，無不了知，是故說名如來解脫妙智究竟。此中勝解，說為解脫，三種佛身方處無分限功德者，即是開示證無中邊佛地平等，謂如世界無中無邊，佛地亦爾，功德方處無有分限。或復世界方處無邊，諸佛三身即於其中稱世界量平等遍滿，以法身等即住如是諸世界中非餘處故。或法身等於佛地中平等遍滿，無中無邊無有分限。此法身等遍一切處，為諸眾生現作饒益，然非自性無中無邊。窮生死際常現利益安樂一切有情功德者，即是開示極於法界，謂此法界最清淨故，能起等流契經等法，極此法界於當來世一切有情，如其所應常能現作利益安樂。無盡功德者，即是開示盡虛空性，謂彼虛空無障為性，於有對物不障為業。性者界也，持自相故，非諸間穴明闇為性。窮盡如是虛空自性，如彼虛空無邊無際、無盡無減、無生無滅、無有變易，於一切時現前容受一切質礙。法身亦爾，常現前作一切有情利樂為相，盡一切界遍作眾生諸饒益事無有休息。等者，等取究竟功德，即是開示窮未來際，謂此功德窮未來際常無間斷，窮於未來無際之際，顯佛功德永無窮盡，所化有情永無盡故。</p>
<p>由此功德之所莊嚴最清淨覺，顯薄伽梵異諸聲聞獨覺菩薩覺最勝故。云何而得此最勝覺？故次說言不二現行。諸聲聞等於所知境有二現行，所謂正智不染無智。佛無此故，智德圓滿。為顯如來斷德圓滿，故次說言趣無相法，不住生死涅槃相故。以何方便得此涅槃？故次說言住於佛住，由薄伽梵於空大悲善安住故，不住生死不住涅槃。如是佛住與餘為共為不共耶？故次說言逮得一切佛平等性，諸佛一切行相展轉和雜住故。如是已說自利圓滿，次當廣說利他圓滿。為顯已得一切所化障礙對治，故次說言到無障處。有諸魔等能退轉法、能轉有情所作義利，今於此中無有是事，故次說言不可轉法。於諸所作有情利益安樂事中，無有高下能為拘礙，故次說言所行無礙。依此方便能作有情諸饒益事，故次說言其所安立不可思議。如是加行，諸佛世尊為性平等、為各差別？不爾，何者？遊於三世平等法性，三世諸佛利有情事皆相似故。如是所作利有情事，為於一一諸世界中次第作耶？不爾。何者？其身流布一切世界，頓於一切諸世界中現成佛故。為顯能斷於彼彼處所生起疑，故次說言於一切法智無疑滯。所化有情種性別故，如其所應方便化導。為欲顯此巧方便智，故次說言於一切行成就大覺。即依如是所化有情有能無能善巧差別，故次說言於諸法智無有疑惑，即於所化有情邪正及俱行中，所應現相不可分別。為現此事，故次說言凡所現身不可分別，引發任持不定種性聲聞菩薩故讚大乘。為顯此事，故次說言一切菩薩等所求智。為遮所化諸有情類，於大師所疑一切智非一切智，故次說言得佛無二住勝彼岸。聞一切佛得平等言，即謂一切應同一性。為遮此疑，故次說言不相間雜如來解脫妙智究竟。非一非異其相云何？為答此問，故次說言證無中邊佛地平等常無常等。一切皆是二邊相攝，云何無相？為避此難，故次說言極於法界，謂最清淨離諸戲論是法界相。如是種類利眾生事，為經幾時？故次說言盡虛空性窮未來際。</p>
<p>論曰：復次由義處者，如說若諸菩薩成就三十二法乃名菩薩，謂於一切有情起利益安樂增上意樂故，令入一切智智故、自知我今何假智故、摧伏慢故、堅牢勝意樂故、非假憐愍故、於親非親平等心故、永作善友乃至涅槃為後邊故、應量而語故、含笑先言故、無限大悲故、於所受事無退弱故、無厭倦意故、聞義無厭故、於自作罪深見過故、於他作罪不瞋而誨故、於一切威儀中恒修治菩提心故、不希異熟而行施故、不依一切有趣受持戒故、於諸有情無有恚礙而行忍故、為欲攝受一切善法勤精進故、捨無色界修靜慮故、方便相應修般若故、由四攝事攝方便故、於持戒破戒善友無二故、以慇重心聽聞正法故、以慇重心住阿練若故、於世雜事不愛樂故、於下劣乘曾不欣樂故、於大乘中深見功德故、遠離惡友故、親近善友故、恒修治四梵住故、常遊戲五神通故、依趣智故、於住正行不住正行諸有情類不棄捨故、言決定故、重諦實故、大菩提心恒為首故。如是諸句應知皆是初句差別，謂於一切有情起利益安樂增上意樂。</p>
<p>此利益安樂增上意樂句，有十六業差別應知。此中十六業者，一展轉加行業；二無顛倒業；三不待他請自然加行業；四不動壞業；五無求染業，此有三句差別應知，謂無染繫故、於恩非恩無愛恚故、於生生中恒隨轉故；六相稱語身業，此有二句差別應知；七於樂於苦於無二中平等業；八無下劣業；九無退轉業；十攝方便業；十一厭惡所治業，此有二句差別應知；十二無間作意業；十三勝進行業，此有七句差別應知，謂六波羅蜜多正加行故及四攝事正加行故；十四成滿加行業，此有六句差別應知，謂親近善士故、聽聞正法故、住阿練若故、離惡尋思故、作意功德故，此復有二句差別應知，助伴、功德，故此復有二句差別應知；十五成滿業，此有三句差別應知，謂無量清淨故、得大威力故、證得功德故；十六安立彼業，此有四句差別應知，謂御眾功德故、決定無疑教授教誡故、財法攝一故、無雜染心故。如是諸句應知皆是初句差別。</p>
<p>釋曰：三十二法由十六業分別顯示，說彼業故。利益安樂增上意樂故者，或有利益而非安樂，如盛貪者強修梵行。或有安樂而非利益，如樂欲者受用種種有罪境界。或有利益亦是安樂，如薄塵者樂修梵行。此中菩薩作如是心：云何皆令一切有情當得無上利益安樂？言意樂者，欲及勝解以為自性，此意樂勝故名增上意樂。令入一切智智故者，是展轉加行業之所解釋，譬如一燈轉然千燈。由此業故，利益安樂增上意樂則得顯現。如是於後一切句中，利益安樂增上意樂皆應配釋。自知我今何假智故者，是無顛倒業之所解釋。或有利樂增上意樂而是顛倒，故須自知我今何假。由此智故說無倒業，謂我唯有如是聞慧了知教證，自有堪能起隨所應無倒加行。如有頌言：</p>

<div class="lg regular"><div class='lg-row'>諸有自稱量，　勤求所求處，</div>
<div class='lg-row'>彼不逮劬勞，　而能到所到。</div>
</div><p>如是等頌應當廣說。摧伏慢故者，是不待他請自然加行業之所解釋。他雖不請，自然往彼為說正法。堅牢勝意樂故者，是不動壞業之所解釋。生死眾苦不能動壞所發心故，非假憐愍故，於親非親平等心故。永作善友乃至涅槃為後邊故者，是無求染業三種差別之所解釋。若有染繫，由愛染因假作憐愍暫時攝受。若無染繫，非假憐愍，於一切時恒不捨離。若依愛染而作憐愍，於親非親有愛有恚心不平等。若無染心，則於二品平等而轉。若有愛染而作憐愍，但至命終憐愍隨轉。若無愛染而生憐愍，於生生中憐愍之心恒常隨轉，是故菩薩乃至涅槃永作善友。應量而語含笑先言故者，此是二種利益安樂增上意樂相稱語身業之所解釋。無限大悲故者，是平等業之所解釋。若唯於苦而起大悲，非樂非捨非平等業一分轉故。菩薩大悲，於樂於苦於非苦樂所攝有情，皆被生死眾苦隨逐，平等憐愍無有差別，是故說此名平等業。於所受事無退弱故者，是無下劣業之所解釋。專為拔濟一切有情，猶如重擔，見此重擔心無怯懼不捨勤苦，如擔而辦，是故說名無下劣業。無厭倦意故者，是無退轉業之所解釋。所化有情諸邪惡行不能退轉，利益安樂增上意樂相應業故。聞義無厭故者，是攝方便業之所解釋，聞謂所聞契經等法、非汎所聞，義謂即彼所詮之義，於此聞義常無厭足。此是能攝成熟有情巧方便性，是故說名攝方便業。聞義無足如所堪能，應正道理而化導故。於自作罪深見過故，於他作罪不瞋而誨故者，是厭惡所治業之所解釋。此中所治謂貪瞋等，欲令遠離故名厭惡。若於自罪深見過失速疾厭離，方能制他所不應作，言威肅故，非餘能制。如契經言：</p>

<div class="lg regular"><div class='lg-row'>若自住邪行，　便受他譏論，</div>
<div class='lg-row'>是人終不能，　制止他過失。</div>
</div><p>世俗亦言：</p>

<div class="lg regular"><div class='lg-row'>若自犯愆過，　經時不觀察，</div>
<div class='lg-row'>不如理遠離，　慢不取其德。</div>
</div><p>若懷瞋忿誨他所犯，以非利益非方便故，言不威肅，他轉違背起諸邪行。如有頌言：</p>

<div class="lg regular"><div class='lg-row'>憐愍如一子，　誨舉他所犯，</div>
<div class='lg-row'>決定令受持，　後不復當犯。</div>
</div><p>於一切威儀中恒修治菩提心故者，是無間作意業之所解釋。普於一切所作事中，無間修治菩提心故。如《所行清淨契經》中說：</p>

<div class="lg regular"><div class='lg-row'>若見坐時，　發如是心，　願諸眾生，</div>
<div class='lg-row'>坐菩提座。</div>
</div><p>如是等頌，不悕異熟而行施故。乃至由四攝事攝方便故者，是勝進行業七句差別之所解釋。即六波羅蜜多及四攝事。離如所說所治過等，於極喜等後後地中轉得增勝趣向成滿，因名為業，是所作故。此中四種波羅蜜多易故不釋，有差別者今當略釋。捨無色界修靜慮故者，菩薩不生無色界中，於彼不見能作利樂有情事故。亦不數入無色等至，不見彼處有多功德之所依故。捨是離義方便相應修般若者，大悲相應修習妙慧，能作有情諸利樂事。此若無者，於諸有情利益安樂此事應無，專為此事求佛果故。如有頌言：</p>

<div class="lg regular"><div class='lg-row'>雙修習慧悲，　能作他利樂，</div>
<div class='lg-row'>利他行正道，　一向趣菩提。</div>
</div><p>四攝事者，布施、愛語、利行、同義。由布施故能攝受他，由愛語故方便開解為說法相，由利行故隨其所應勸彼修善，由同義故於最後時令彼同得不共功德。或由布施故令成法器，由愛語故得法勝解，由利行故依法勝解發起正行，由同義故令所起行轉得清淨轉復微妙，由此具攝方便自性。於持戒破戒善友無二故，乃至親近善友故者，是成滿加行業六句差別之所解釋。由此加行能令成滿，是故說名成滿加行，此即是業。由親近善士等六句，釋經所說八句。作意功德、助伴功德各釋二故。有善尸羅故名持戒，有惡尸羅故名破戒。於此二種能說法者，為聞法故、恭敬法故，起善友想無有差別，是故說言善友無二。由是因緣，於破戒者不應一向謂非善友。如有頌言：</p>

<div class="lg regular"><div class='lg-row'>若有戒足雖羸劣，　而能辯說利多人，</div>
<div class='lg-row'>如佛大師應供養，　愛彼善說故相似。</div>
</div><p>以慇重心聽聞正法者，謂如所說廣義等中，由十六行應聽聞法。以慇重心住阿練若者，遠離聚落過俱盧舍名阿練若，於中居止說名為住。如應而住無有慢緩，名慇重心。於世雜事不愛樂者，不愛世間歌笑舞等種種雜事，即是遠離欲等相應不正尋思。作意功德者，捨愛聲聞獨覺乘故，大乘功德愛相應故。助伴功德者，遠惡友故，近善友故，恒修治四梵住故，常遊戲五神通故。依趣智故者，是成滿業之所解釋。謂成滿相名成滿業，此中業聲是相別名。無量清淨等三句，釋前恒修治四梵住等三句。慈悲喜捨四種無量名四梵住，由此表知所有內德成滿清淨故得相聲。遊戲五通名為威力。漏盡智通是解脫智名大威力，或取菩薩增上神通名大威力，如是亦名成滿之相。證得功德者，謂已證得現前自在。此即解釋，依趣智故各別內證，名依趣智。不唯於義，依趣於識非寂靜故。於住正行不住正行等，是安立彼業四句差別之所解釋。由此安立利益安樂增上意樂，此即是業，是故說名安立彼業。御眾功德者，謂於持戒犯戒有情驅擯攝受，俱欲令其出不善處安立善處，名不棄捨。言決定故者，謂決定無疑教授教誡，言威肅故，言若不定即不威肅。重諦實故者，謂財法二攝合成一種，積集財法無異分別，平等分布如先所許，如是施與除現所無。如有頌言：</p>

<div class="lg regular"><div class='lg-row'>財供養能令，　眾生盡壽命，</div>
<div class='lg-row'>法供養能令，　究竟天寂靜。</div>
</div><p>大菩提心恒為首故者，是無雜染心之所解釋。由菩提心所攝受故，凡有所作終不貪求他供事等，唯求證得無上菩提。</p>
<p>論曰：如說：</p>

<div class="lg regular"><div class='lg-row'>由最初句故，　句別德種類，</div>
<div class='lg-row'>由最初句故，　句別義差別。</div>
</div><p>釋曰：此伽他中其義易解，無勞重釋。</p>

<p class='juan'>攝大乘論釋卷第五</p></div>
</div><!-- end of div[@id='body'] -->
</body></html>