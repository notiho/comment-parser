<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不退轉法輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu4' />不退轉法輪經卷第二</p><p class="byline">僧祐錄云安公涼土異經在北涼錄第二譯</p>◎
<p class='h0'>信行品之餘</p><p>「阿難！是名如來多陀阿伽度、阿羅呵、三藐三佛陀為諸菩薩如是方便演說信行。」</p>
<p>阿難言：「云何如來復為諸菩薩說於法行？」</p>
<p>佛語阿難：「汝今當知！菩薩摩訶薩不住佛法而能顯示不離法界，究竟不思議界，受持諸法心無下劣；雖說諸法，而於法相無所取著，無念無住；總持諸法如實相性，不取於法不捨非法，非樂於法非不樂法；雖能如是而離諸法相，以善調伏心常安樂，善說諸法而無擾亂，於諸法相不離於身亦不住身，是身前際等法界，如虛空無來無去，同真際如如相，是佛所說菩薩證知清淨無垢，觀一切法空無見無取。何以故？無故、離故、不著故。不見諸法，無所執持無有諍論，顯現法界無言無說，體性本空心行處滅，是心不可得，亦不可思議，但示寂滅無緣境界，護持諸法，無所依止。何以故？一切法無體無相故。是菩薩法一相無相，不可稱譽無果說法，若為他說法相名字一切章句，皆已自證，成就此法名為種性菩薩摩訶薩。得是種性已，於諸法中，無來無去，無取無捨，持一切法，無動無壞，以不壞故，是名法行。成就法故，便見一切諸法無相，得法利故，亦名法行。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「法無退轉，　諸佛亦爾；　若能持者，</div>
<div class='lg-row'>是名法行。　顯示佛法，　無形無相；</div>
<div class='lg-row'>甚深無染，　是名法行。　不離諸界，</div>
<div class='lg-row'>即不思議；　到於法界，　是名法行。</div>
<div class='lg-row'>護持諸<span class='corr'>法</span>，　如佛顯示；　心無瑕穢，</div>
<div class='lg-row'>是名法行。　轉不退輪，　名為無相；</div>
<div class='lg-row'>而不取著，　是名法行。　無取無住，</div>
<div class='lg-row'>受持法智；　如是持者，　是名法行。</div>
<div class='lg-row'>心常好樂，　求法無厭；　遠離懈怠，</div>
<div class='lg-row'>是名法行。　聞法受持，　無漏無依；</div>
<div class='lg-row'>善住安樂，　是名法行。　若說法者，</div>
<div class='lg-row'>不念不著；　無相受持，　是名法行。</div>
<div class='lg-row'>善身善住，　住無處所；　是身非身，</div>
<div class='lg-row'>名知身相。　無前後際，　等於法性；</div>
<div class='lg-row'>無去無來，　名知身相。　亦如諸佛，</div>
<div class='lg-row'>顯示菩薩；　得是法已，　是名法行。</div>
<div class='lg-row'>空界性相，　一切無著；　能如是持，</div>
<div class='lg-row'>是名法行。　又於諸法，　空無所見；</div>
<div class='lg-row'>若無所見，　則無障礙。　顯示無相，</div>
<div class='lg-row'>無有諍論；　無言無說，　亦無所有。</div>
<div class='lg-row'>離諸心相，　而無所得；　若心無得，</div>
<div class='lg-row'>名不思議。　無來無去，　非不顯現；</div>
<div class='lg-row'>無緣無說，　名不思議。　若持是法，</div>
<div class='lg-row'>不可依止；　名無所有，　是名持法。</div>
<div class='lg-row'>如是法者，　菩薩所說；　無合無散，</div>
<div class='lg-row'>顯示無作。　名為行處，　是種性處；</div>
<div class='lg-row'>得如是利，　名為行處。　從是種性，</div>
<div class='lg-row'>無可譏呵；　得如是界，　是名持法。</div>
<div class='lg-row'>見法無減，　雖行無去；　來而不來，</div>
<div class='lg-row'>不見有法。　若來若去，　諸法亦爾；</div>
<div class='lg-row'>如是持法，　亦無動搖。　不增不減，</div>
<div class='lg-row'>是無作法；　若無增減，　是名持法。</div>
<div class='lg-row'>法相如如，　無緣無說；　得此法者，</div>
<div class='lg-row'>是名持法。　是故阿難！　顯示菩薩；</div>
<div class='lg-row'>得深法利，　是名持法。　是故阿難！</div>
<div class='lg-row'>顯示持法；　為不信者，　而說是法。</div>
<div class='lg-row'>如是分別，　為菩薩說；　皆以方便，</div>
<div class='lg-row'>開示佛法。</div>
</div><p>「如是，阿難！如來正覺為諸菩薩摩訶薩說斯方便顯示持法。」</p>
<p>佛告阿難：「云何如來為諸菩薩摩訶薩說八正道法？云何菩薩摩訶薩離於八邪、向八解脫，出過凡夫？修八正道，而無到處，遠離諸邊，住於中道；越凡夫地，安住菩提，亦不住菩提相；離諸邪見，修於正見，不取身相，亦復不住菩提之相；佛身無為，離於諸數，修佛相者，則得眾生一相無相；出離眾生生死陰界，安住無為畢竟空舍，見一切法無生無住。何以故？諸法性相皆無住故。遠離世間及出世間，住寂滅處；不染世間，不著出世間；若法非法，有為無為，皆悉遠離；捨於斷常，住平等相，知過去、未來、現在心數無有異相，亦不得菩提心相。何以故？一切諸心皆平等故。身相亦爾，是故不為毒火刀箭之所傷害。何以故？已離一切煩惱毒故。常生淨國離諸惡趣，雖住諸趣而證菩提，常住安隱亦無依止，以如是義，一切刀兵不能加害。何以故？見寂滅菩提空無住處。以無住故一切毒箭皆不能害，是名無縛。乘於疾乘亦不住乘，是名無縛。何以故？無所得故，是故刀箭不害其身。知諸法空求不可得，一切毒害所不能侵。何以故？行普之慈遍覆一切故。行菩提慈不得諸眾生故，行空之慈諸法寂滅故，行無熱慈遠離諸煩惱故。行如是慈能令刀兵皆不害身，欲、色、無色界亦悉平等，知一切界一切法性同於菩提等無異相，若能如是心無思慮，亦無調戲寂滅清淨。菩薩摩訶薩知一切法如呼聲響，離一切相，盡同法界，無歸無趣，善解一切音聲語言，無示無說離音聲相，不自高己離於我想，過於一切言說音聲而無過相，是故悉知一切法寂滅。亦不得一切法相，出過諸法心無所歸，於諸言音亦不染著。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「離於八邪，　而修八正；　九次八解，</div>
<div class='lg-row'>是名八輩。　出過凡夫，　不住菩提；</div>
<div class='lg-row'>法中之雄，　是名八輩。　出過凡夫，</div>
<div class='lg-row'>不住菩提；　離菩提相，　是名八輩。</div>
<div class='lg-row'>捨諸邪見，　修行正見；　既到道已，</div>
<div class='lg-row'>是名八輩。　過諸身相，　不住菩提；</div>
<div class='lg-row'>離證佛身，　是名八輩。　離眾生想，</div>
<div class='lg-row'>常修佛想；　度禪定想，　是名八輩。</div>
<div class='lg-row'>離眾生窟，　入涅槃城；　諸法無住，</div>
<div class='lg-row'>是名八輩。　出於世間，　開示聖道；</div>
<div class='lg-row'>會寂滅界，　是名八輩。　離諸世間，</div>
<div class='lg-row'>說佛法相；　心無所證，　是名八輩。</div>
<div class='lg-row'>無有有際，　亦無無際；　遠離有無，</div>
<div class='lg-row'>是名八輩。　寂滅無為，　捨於斷常；</div>
<div class='lg-row'>深入平等，　是名八輩。　不取過去，</div>
<div class='lg-row'>及未來心；　現在亦爾，　是名八輩。</div>
<div class='lg-row'>說有初心，　而發菩提；　心相自空，</div>
<div class='lg-row'>何名菩提？　無到無出，　亦無菩提；</div>
<div class='lg-row'>毒火刀箭，　所不能害。　斷於諸趣，</div>
<div class='lg-row'>永離依止；　無來無去，　而無所害。</div>
<div class='lg-row'>無向菩提，　顯說音聲；　自證如實，</div>
<div class='lg-row'>不由他教。　不得是趣，　及諸非趣；</div>
<div class='lg-row'>聲念念滅，　大乘速顯。　常說安隱，</div>
<div class='lg-row'>第一空法；　若能速證，　是名無縛。</div>
<div class='lg-row'>疾乘是法，　菩薩所記；　心無棄捨，</div>
<div class='lg-row'>是名無縛。　刀兵惡趣，　所不侵逼；</div>
<div class='lg-row'>身得無畏，　毒不能害。　菩薩行慈，</div>
<div class='lg-row'>普遍一切；　離於諍訟，　是名無縛。</div>
<div class='lg-row'>不取身相，　善分別身；　到菩提道，</div>
<div class='lg-row'>棄捨惡趣。　除其愚癡，　神通自在；</div>
<div class='lg-row'>得明菩提，　是名八輩。　知欲色界，</div>
<div class='lg-row'>及與無色；　三界同相，　是名八輩。</div>
<div class='lg-row'>諸界平等，　離惱菩提；　妄想無智，</div>
<div class='lg-row'>所不能染。　出一切相，　無所譏嫌；</div>
<div class='lg-row'>若有所說，　皆趣法界。　說無所趣，</div>
<div class='lg-row'>同於法界；　心住法忍，　是名八輩。</div>
<div class='lg-row'>若欲修行，　住寂滅法；　不自稱己，</div>
<div class='lg-row'>而為他說。　出過聲相，　度無聲相；</div>
<div class='lg-row'>不著音聲，　是名八輩。　因聲解脫，</div>
<div class='lg-row'>知法無相；　亦無住處，　無趣無出。</div>
<div class='lg-row'>阿難當知，　如是八輩；　於諸說中，</div>
<div class='lg-row'>最為第一。」</div>
</div><p>爾時，世尊告阿難言：「汝今當知！如來等正覺為諸菩薩摩訶薩方便說示如是八輩。」</p>
<p>阿難言：「云何如來世尊為諸菩薩摩訶薩說須陀洹？」</p>
<p>佛言：「須陀洹者，所為得入聖道流，名不思議佛法。若菩薩摩訶薩，能如是修不見道及所修道，度一切相，流注佛法非色非生，於一切法無著，一切法無處，一切法無緣，一切法無住，一切法無所有，一切法不成就。菩薩摩訶薩若到是道，得堅精進、堅勢力、堅智、堅慧，不生懈怠，安住寂滅，乘如實道，救護眾生最勝無上，不取是道，亦復不住；修如是道求一切法，而無所得，不沒不動，無住想、無道想、無世間想、無佛想；悉皆平等無諸蓋障，智行境界無所罣礙；於一切法及諸邪見住平等相，開佛知見示深法門，分別身見出過我想，是名須陀洹。不取佛道究竟無礙，樂求佛道不著有戒，亦不取佛戒，非戒取戒，非取相戒；三結已離不住三界，如佛所學修行聖道，離一切想不取於緣；無諸障礙入於佛道，心得寂滅，不著壽命、我、人等見；諸根清淨，遠離煩惱；為修菩提而行於施，悉捨一切，救苦眾生，使度四流令立涅槃；盡諸有相顯示無相。若見四眾不生怖畏，志求寂滅淨菩提道，已離怖畏無有死畏。何以故？現證寂滅離諸塵垢，善住佛道知去來趣亦無去來，而善分別眾生之想，心無戲論究竟佛道，是名菩薩摩訶薩須陀洹相。」◎</p>
<a id='mulu5' />
<p class='h0'>◎不退轉法輪經聲聞辟支佛品第三</p><p>爾時世尊即說偈言：</p>

<div class="lg regular" style="margin-left:1em;"><div class='lg-row'>「說於四道，　佛難思議；　若有住者，</div>
<div class='lg-row'>不退菩提。　猶如虛空，　無所依止；</div>
<div class='lg-row'>無住無緣，　離於取著。　是名為道，</div>
<div class='lg-row'>得堅固意；　乘如是乘，　無上救世。</div>
<div class='lg-row'>不住彼此，　不處中流；　不著佛道，</div>
<div class='lg-row'>名須陀洹。　一切世間，　及佛餘法；</div>
<div class='lg-row'>究竟彼岸，　名須陀洹。　滅諸蓋障，</div>
<div class='lg-row'>顯示佛道；　盡一切相，　名須陀洹。</div>
<div class='lg-row'>不高己身，　而起佛法；　開示知見，</div>
<div class='lg-row'>入於佛慧。　先起我想，　顛倒眾惡；</div>
<div class='lg-row'>如是知已，　不著佛道。　本疑於佛，</div>
<div class='lg-row'>為得不得；　究竟無著，　不取道想。</div>
<div class='lg-row'>不起戒取，　善住佛戒；　常修正勤，</div>
<div class='lg-row'>不取戒想。　斷於三結，　不著三界；</div>
<div class='lg-row'>行於佛道，　知眾生想。　雖修菩提，</div>
<div class='lg-row'>而不取想；　心行寂滅，　清淨佛道。</div>
<div class='lg-row'>歡喜布施，　遠離顰蹙；　住於正命，</div>
<div class='lg-row'>心無戲論。　悉捨一切，　濟苦眾生；</div>
<div class='lg-row'>得無上施，　名須陀洹。　斷數數生，</div>
<div class='lg-row'>無相無著；　遠離恐怖，　出世間畏。</div>
<div class='lg-row'>法及非法，　一切皆捨；　不著諸陰，</div>
<div class='lg-row'>名世間明。　安處四眾，　而無所畏；</div>
<div class='lg-row'>顯示寂滅，　淨修佛法。　無眾生想，</div>
<div class='lg-row'>亦非實想；　是名無染，　分別怖畏。</div>
<div class='lg-row'>離一切畏，　亦無死畏；　處於寂滅，</div>
<div class='lg-row'>離垢安隱。　已過惡趣，　是故不畏；</div>
<div class='lg-row'>善說諸道，　無漏無相。　菩薩之法，</div>
<div class='lg-row'>示須陀洹；　為諸下劣，　故作是說。</div>
<div class='lg-row'>以巧方便，　顯示佛法；　為放逸者，</div>
<div class='lg-row'>故顯此法。　救世世尊，　多方便說；</div>
<div class='lg-row'>隨其本行，　而示佛道。　阿難當知，</div>
<div class='lg-row'>是須陀洹；　為小智者，　說如是事。</div>
<div class='lg-row'>不解方便，　愚癡狹劣；　不識甚深，</div>
<div class='lg-row'>而生諍論。　以百千法，　示須陀洹；</div>
<div class='lg-row'>須陀洹者，　顯菩提法。</div>
</div><p>「如是，阿難！如來等正覺，為諸菩薩摩訶薩以善方便說須陀洹。」</p>
<p>阿難言：「云何名如來等正覺為菩薩摩訶薩說斯陀含？」</p>
<p>「阿難當知！菩薩摩訶薩隨順於智，佛智不可思議，修無量因，亦不取因相及菩提智；能斷一切惑而求佛智慧，讚歎金剛三昧出過一切諸禪定上；滅一切結煩惱暗障，悉見於佛，得一切佛法平等正觀；以無量因求無所得，如佛證法不動眾生，亦不動於眾生之界而取法界；無量眾生，於曠劫中多所乏少，不能成就菩提之道，引諸眾生到不退轉，志求於佛，根、力、覺、道，禪定解脫名無色定。我今當以如是等法，開示眾生令得解悟而求佛道，欲坐道場求如實智，通達佛眼不思議眼，為欲利益一切眾生求於佛眼，如是智慧為最為上。悉知諸法甚深之相，而自於智無所分別，安立眾生住於諸法中，使知一切法不住，為得是法而來集會，名斯陀含。來已見眾生界及不思議界通達無礙，不取境界亦無得無到，云何當有成就眾生？不見成就眾生故，於一切法及眾生界，非見非不見，而知眾生，流注法界，明了法界，同於菩提；解於法界，及眾生界，無量佛道，無得無分別，同於道智，近無等智，離垢清淨，得無所得，證無所證，是名真智。菩薩摩訶薩求如是智名斯陀含。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「隨順此智者，　是名不思議；</div>
<div class='lg-row'>為求佛慧故，　故名斯陀含。</div>
<div class='lg-row'>無量因緣說，　成就菩提道；</div>
<div class='lg-row'>修行是法故，　我常往來求。</div>
<div class='lg-row'>不動三昧相，　滅除煩惱結；</div>
<div class='lg-row'>是故專修習，　成就而不退。</div>
<div class='lg-row'>亦知法非法，　通達無礙相；</div>
<div class='lg-row'>住諸法實際，　修於斯陀含。</div>
<div class='lg-row'>隨順佛所說，　如聞而修行；</div>
<div class='lg-row'>為得此法故，　我常往來求。</div>
<div class='lg-row'>法界未曾有，　不動於眾生；</div>
<div class='lg-row'>是名斯陀含，　寂滅去來相。</div>
<div class='lg-row'>眾生無智慧，　愚癡甚苦惱；</div>
<div class='lg-row'>為欲安立故，　而求佛智慧。</div>
<div class='lg-row'>根力覺道等，　禪定及解脫；</div>
<div class='lg-row'>勤修三昧相，　而求佛智慧。</div>
<div class='lg-row'>究竟菩提道，　諸佛之所行；</div>
<div class='lg-row'>是名斯陀含，　發行而常求。</div>
<div class='lg-row'>若得如是法，　佛眼難思議；</div>
<div class='lg-row'>是名斯陀含，　恒求於佛眼。</div>
<div class='lg-row'>如佛所應求，　為救護依止；</div>
<div class='lg-row'>我今所求者，　一切智最上。</div>
<div class='lg-row'>是智之所知，　諸法相真實；</div>
<div class='lg-row'>於智無染著，　是智為最上。</div>
<div class='lg-row'>是智之所知，　諸法相真實；</div>
<div class='lg-row'>心常無所染，　<span class='corr'>恒</span>求如是法。</div>
<div class='lg-row'>利安諸眾生，　一切智中上；</div>
<div class='lg-row'>是名斯陀含，　往來之所求。</div>
<div class='lg-row'>諦觀於法界，　眾生不思議；</div>
<div class='lg-row'>是名斯陀含，　為求眾生界。</div>
<div class='lg-row'>知眾生界已，　不著於眾生；</div>
<div class='lg-row'>是名斯陀含，　而求無所得。</div>
<div class='lg-row'>若不得眾生，　一切法無相；</div>
<div class='lg-row'>能作如是知，　開導諸眾生。</div>
<div class='lg-row'>雖觀一切法，　不見觀察相；</div>
<div class='lg-row'>執心無亂意，　而求諸佛法。</div>
<div class='lg-row'>如是清淨智，　遠離一切垢；</div>
<div class='lg-row'>不得是智相，　是名為求道。</div>
<div class='lg-row'>開示諸眾生，　菩薩所不譏；</div>
<div class='lg-row'>是名究竟智，　為得彼故來。</div>
<div class='lg-row'>阿難汝當知，　為說斯陀含；</div>
<div class='lg-row'>少智諸眾生，　妄相著是非。</div>
<div class='lg-row'>阿難汝當知，　為說斯陀含；</div>
<div class='lg-row'>使精勤眾生，　令作如是解。</div>
<div class='lg-row'>常善修多聞，　決定甚深法；</div>
<div class='lg-row'>逮得真實義，　速成於菩提。</div>
</div><p>「阿難！是名如來等正覺為諸菩薩摩訶薩方便說斯陀含。」</p>
<p>阿難言：「云何名如來等正覺為諸菩薩摩訶薩說阿那含？」</p>
<p>佛告阿難：「菩薩摩訶薩出過一切世間之相，究竟佛行心無行處，雖知去來，而常不取去來之相，知一切法無依住亦不來還。何以故？不見諸法有去無去。出過凡夫除凡夫想，不著佛想逮無住法。何以故？究竟一切寂滅法界，亦不得佛與凡夫差別之相。遠離惡道除其貪欲，不著眾味離於四食，開示知見，不取一切六十二見，不見有相，不著無相，悉離有無；於諸蓋障作涅槃相，無轉無不轉除惡道垢；摧伏眾魔遠離愚癡，拔無明箭竭無明種，害無明怨照除貪瞋，斷諸結使開示諸有，拔愛欲箭除諸憍慢，曉了陰相究竟明處，常樂佛乘不思議乘，到於一切諸法實相。菩薩摩訶薩若能如是出於淤泥，離於繫著得本願藏，亦得過去、未來諸佛之藏，悉於一切伏藏中上，亦為過去諸佛之所建立，而心平等不高不下，得如是乘，於諸眾生，為最為勝第一無上，菩薩摩訶薩究竟佛乘；於一切法悉得無相，菩薩摩訶薩於諸法中斷於疑網證不還果。復次，阿難！菩薩摩訶薩以四弘誓攝取一切眾生，安立一切眾生，悉入佛乘住菩提道。云何安住菩提？所謂眾生相，如實覺悟住眾生界。何以故？善知空界不思議界離眾生想。何以故？是賢聖界即眾生界。不思議界即是空相，亦無眾生離諸結使，猶如虛空無形相，實無所有，無染無著，知一切眾生，悉皆平等不出不沒，究竟菩提離眾生相，猶如空界無所覺了。何以故？無法可得。如是無得，即是一切法相及眾生相，心所覺了即非覺了。何以故？無法可得。如是無得即是無證，是故名為得阿那含。一切眾生，一切諸法，佛法僧等，出如是相，名阿那含。」</p>
<p>爾時世尊即說偈言：</p>

<div class="lg regular" style="margin-left:1em;"><div class='lg-row'>「不復還來，　滅凡夫法；　捨世間行，</div>
<div class='lg-row'>名阿那含。　知無去來，　無住無依；</div>
<div class='lg-row'>無有處所，　是故不來。　捨於凡夫，</div>
<div class='lg-row'>為佛救護；　更不復來，　名阿那含。</div>
<div class='lg-row'>法無有去，　亦無來相；　無來無去，</div>
<div class='lg-row'>名阿那含。　斷諸貪欲，　不著四食；</div>
<div class='lg-row'>不退道場，　名阿那含。　除滅一切，</div>
<div class='lg-row'>六十二見；　而無所去，　名阿那含。</div>
<div class='lg-row'>離一切有，　心無常相；　解了如實，</div>
<div class='lg-row'>是故不來。　涅槃寂滅，　離諸煩惱；</div>
<div class='lg-row'>滅去來相，　是故不來。　斷諸惡趣，</div>
<div class='lg-row'>離一切垢；　證於涅槃，　是故不來。</div>
<div class='lg-row'>摧伏怨敵，　諸魔軍將；　超出假名，</div>
<div class='lg-row'>是故不來。　拔無明箭，　害一切愛；</div>
<div class='lg-row'>棄捨喜欲，　是故不來。　滅諸結使，</div>
<div class='lg-row'>開示陰相；　得決定智，　名阿那含。</div>
<div class='lg-row'>拔憂惱刺，　破憍慢山；　善解五陰，</div>
<div class='lg-row'>名阿那含。　究竟照明，　莊嚴佛乘；</div>
<div class='lg-row'>出欲淤泥，　名阿那含。　悉知伏藏，</div>
<div class='lg-row'>諸伏藏上；　佛所安置，　是故不來。</div>
<div class='lg-row'>安住最勝，　佛乘無上；　斷除諸結，</div>
<div class='lg-row'>名阿那含。　以四弘誓，　建立菩提；</div>
<div class='lg-row'>住菩提已，　是故不來。　知諸空界，</div>
<div class='lg-row'>難可思議；　除滅諸想，　是故不來。</div>
<div class='lg-row'>於諸眾生，　及法界相；　而無所得，</div>
<div class='lg-row'>是故不來。　心無所取，　不隨於相；</div>
<div class='lg-row'>安住菩提，　名阿那含。　眾生界空，</div>
<div class='lg-row'>不可思議；　知如是法，　是故不來。</div>
<div class='lg-row'>如是阿難，　顯示那含；　諸無礙相，</div>
<div class='lg-row'>安立佛法。</div>
</div><p>「阿難當知！如來等正覺為諸菩薩摩訶薩，隨宜方便說阿那含。」</p>
<p>佛告阿難：「我今復說菩薩摩訶薩阿羅漢。滅一切行，修佛所行，捨諸有為，而能成熟一切眾生，亦斷一切眾生苦惱，是名阿羅漢。不得眾生相，亦不得苦惱相，是名阿羅漢。滅諸取著，住於無相，知諸法空，離一切相，悉無所有，除諸眾生一切妄想顛倒癡惑，了達空法不可思議，是阿羅漢得不思議菩提，成就如是法，故名阿羅漢。如過去諸佛所應說法，未來、現在一切諸佛亦如是說，無有戲論具足清白，演說真實菩提之法，名阿羅漢。安立眾生住菩提道，無所取著，名阿羅漢。應行諸波羅蜜慈，得佛大慈滿足眾生，無相之慈亦能安立一切眾生，如是修慈無所分別，不取眾生及以慈相，名阿羅漢。為一切眾生說法，而於諸法都無所取，若能如是名阿羅漢。分別顯示根、力、覺、道，於諸眾生無染無著，名阿羅漢。善知一切眾生心行，發起菩提，能如是者名阿羅漢。演說一切有為諸行而不取著，名阿羅漢。亦為諸餘一切眾生，說無著行、無取行，作如是說，名阿羅漢。遊諸佛國心無去相悉到佛所，以無相智如佛而見，名阿羅漢。若能如是成就佛國具足諸功德，亦名不思議平等無垢清淨福田，空行福田，阿鞞跋致福田，第一清淨無女人相福田，離諸結使貪欲福田，如佛證知能盡一切蓋障福田，摧伏諸魔塵勞福田，悉制外道邪見福田，一切福田，莊嚴福田，離於一切怖畏福田，無諍福田，寂滅福田，神通福田，最勝福田，無窟宅福田，無盡福田，具足菩薩所行福田，得佛自在最上福田，佛所護持福田，變化福田，以是法印印諸眾生令得安隱巧說福田，一切瓔珞莊嚴佛界決定涅槃寂滅福田，亦於一切福田中成就如是福田。能知一切法不生不滅，名阿羅漢。除諸染著，見來瞋者而心不惱，名阿羅漢。於一切法不取其相，名阿羅漢。<span class='corr'>滅</span>除習智修最上智而能速證，名阿羅漢。以是威儀建立菩提菩提勢力，名阿羅漢。如是菩提亦名不思議，不思議者亦名不動，如是不動，能令無數億種眾生，安立菩提，無所取著，皆住平等，同於壞相，無所有相，知一切法，皆入菩提，住無所住，阿羅漢。如是知已，能為眾生說如斯法而不染著，雖有言說亦無說相，度諸眾生，亦復不取諸眾生想，斷常二邊於身不動，不斷煩惱而離憍慢，於一切法無生寂滅無行，不壞色相，不壞受、想、行、識諸凡夫法相，而心不動；以求解脫安住佛法，亦非安住須陀洹果相解脫，斯陀含、阿那含、阿羅漢果相解脫。妄見一切起諸顛倒取佛智慧解脫，妄見取菩提心解脫，妄見修菩提施解脫，妄見修菩提戒解脫，妄見惱害忍辱解脫，妄見懈怠精進解脫，妄見亂想禪定解脫，妄見愚癡智慧解脫，妄見聲聞凡夫解脫，妄見父母、妻子、男女、眷屬，如是等一切解脫，妄見貪嗜諸欲無量苦惱，而生親愛起於染著，是結使法是惱害處，於此法中生二種相，為除妄想度脫眾生，名阿羅漢。為除利養貪求妄想及在家出家想，於諸鄙賤及最勝法皆悉平等，而亦不見此凡夫法彼是佛法，為斷如是妄想顛倒說解脫法，若欲嚴淨佛國教化成就如是眾生是名涅槃，如是眾生不名涅槃，如是眾生生於諸有，如是眾生不生諸有，如是眾生行於菩提，如是眾生不行菩提，如是眾生毀破禁戒，如是眾生受持禁戒，如是眾生名有智慧，如是眾生名無智慧；若有眾生，起於二心而生妄想，為除如是眾生妄想，非福田非不福田，如是眾生勤行精進，如是眾生不勤精進，是愚癡法，是智人法，是女人法，是男子法，是聖法，是非聖法，起於二想，為除如是二心妄想故，菩薩住於不退菩提亦非不退菩提，有受菩提記亦非受菩提記，有近菩提座非近菩提座，有如是二心起虛妄想，如是菩提逮得菩提，菩薩不得菩提真實解脫，以要言之，著一切法皆是妄想。是故阿難！阿羅漢為斷一切眾生妄想，使得解脫故能如是說無相法，是名菩薩摩訶薩阿羅漢。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「除一切行，　離生死行；　出於世間，</div>
<div class='lg-row'>名阿羅漢。　滅煩惱結，　度脫一切；</div>
<div class='lg-row'>諸苦眾生，　名阿羅漢。　不得眾生，</div>
<div class='lg-row'>及諸結使；　於法無利，　名阿羅漢。</div>
<div class='lg-row'>滅除妄想，　住無妄想；　知諸法空，</div>
<div class='lg-row'>名阿羅漢。　知空最勝，　而得無相；</div>
<div class='lg-row'>盡一切相，　名阿羅漢。　滅諸眾生，</div>
<div class='lg-row'>一切惡相；　棄一切相，　名阿羅漢。</div>
<div class='lg-row'>除諸邊際，　得無想法；　而自證知，</div>
<div class='lg-row'>名阿羅漢。　為得菩提，　難可思議；</div>
<div class='lg-row'>發勝精進，　名阿羅漢。　若說於法，</div>
<div class='lg-row'>無毀無濁；　安立菩提，　名阿羅漢。</div>
<div class='lg-row'>為淨福田，　令眾得樂；　不得眾生，</div>
<div class='lg-row'>名阿羅漢。　若說諸法，　一切無取；</div>
<div class='lg-row'>無法非法，　名阿羅漢。　覺道根力，</div>
<div class='lg-row'>為眾顯示；　得第一果，　名阿羅漢。</div>
<div class='lg-row'>善知眾生，　淨於菩提；　為說是相，</div>
<div class='lg-row'>名阿羅漢。　世間所說，　一切諸行；</div>
<div class='lg-row'>於行無著，　名阿羅漢。　勇猛世尊，</div>
<div class='lg-row'>難思福田；　隨佛住處，　為人演說。</div>
<div class='lg-row'>若欲見佛，　無見不見；　如佛所見，</div>
<div class='lg-row'>名阿羅漢。　是應福田，　<span class='corr'>賢聖</span>福田；</div>
<div class='lg-row'>無上精進，　名阿羅漢。　遠離染欲，</div>
<div class='lg-row'>於瞋不瞋；　亦說菩提，　名阿羅漢。</div>
<div class='lg-row'>知一切法，　寂滅無相；　是故菩提，</div>
<div class='lg-row'>名阿羅漢。　不動一<span class='corr'>切</span>，　諸眾生界；</div>
<div class='lg-row'>令無數億，　安住菩提。　眾生菩提，</div>
<div class='lg-row'>悉住無相；　知彼平等，　名阿羅漢。</div>
<div class='lg-row'>得無等等，　同一切法；　而知無相，</div>
<div class='lg-row'>平等菩提。　能如是解，　說名羅漢；</div>
<div class='lg-row'>知如實法，　清淨無濁。　為眾說法，</div>
<div class='lg-row'>而無所說；　度無量眾，　亦無動搖。</div>
<div class='lg-row'>不得眾生，　斷常諸邊；　而眾皆見，</div>
<div class='lg-row'>度脫苦惱。　究竟諸法，　無生無滅；</div>
<div class='lg-row'>而已方便，　度脫眾生。　不壞於色，</div>
<div class='lg-row'>受想行識，　亦復如是，　即名解脫。</div>
<div class='lg-row'>於諸凡夫，　而無動相；　建立佛法，</div>
<div class='lg-row'>安住解脫。　能令眾生，　不念果報；</div>
<div class='lg-row'>佛解脫相，　為人說法。　妄取菩提，</div>
<div class='lg-row'>修行布施；　持戒忍辱，　為除妄想。</div>
<div class='lg-row'>懈怠懶惰，　取相精進；　除解脫相，</div>
<div class='lg-row'>羅漢所說。　生禪定想，　愚無智慧；</div>
<div class='lg-row'>為令解脫，　說阿羅漢。　此無相法，</div>
<div class='lg-row'>能<span class='corr'>除</span>虛妄；　如是說法，　名阿羅漢。</div>
<div class='lg-row'>眾生虛妄，　取聲聞想；　無解脫相，</div>
<div class='lg-row'>羅漢說法。　父母妻子，　愚癡取著；</div>
<div class='lg-row'>則非菩提，　染著生死。　兄弟姊妹，</div>
<div class='lg-row'>妄生親愛；　寂滅解脫，　名阿羅漢。</div>
<div class='lg-row'>造諸行業，　貪著親愛；　見即生戀，</div>
<div class='lg-row'>本是我親。　更相染著，　互共親愛；</div>
<div class='lg-row'>不識離別，　令魔自在。　不離世間，</div>
<div class='lg-row'>為最極惡；　如是過患，　羅漢所說。</div>
<div class='lg-row'>於諸結使，　皆悉覺悟；　二俱虛妄，</div>
<div class='lg-row'>羅漢所說。　為利多人，　行無戲論；</div>
<div class='lg-row'>如是解脫，　羅漢所說。　在家出家，</div>
<div class='lg-row'>多生妄想；　凡愚取著，　羅漢解脫。</div>
<div class='lg-row'>見家繫縛，　廣顯正法；　凡愚妄想，</div>
<div class='lg-row'>羅漢解脫。　棄捨凡夫，　無利佛法；</div>
<div class='lg-row'>捨利無利，　名阿羅漢。　見有高下，</div>
<div class='lg-row'>若干等種；　眾生取想，　羅漢解脫。</div>
<div class='lg-row'>成就取相，　多所修習；　如是著相，</div>
<div class='lg-row'>善能解脫。　得佛福田，　究竟真實；</div>
<div class='lg-row'>妄取是田，　羅漢解脫。　無滅非滅，</div>
<div class='lg-row'>亦物非物；　雖修菩提，　不得菩提。</div>
<div class='lg-row'>持戒毀戒，　有智無智；　眾生愚癡，</div>
<div class='lg-row'>起於二想。　人多取著，　有若干種；</div>
<div class='lg-row'>解脫此想，　羅漢所說。　作福田想，</div>
<div class='lg-row'>非福田想；　無智凡愚，　作種種想。</div>
<div class='lg-row'>於諸女人，　及與男子；　聖非聖法，</div>
<div class='lg-row'>作二種心。　如是眾生，　凡愚無智；</div>
<div class='lg-row'>取著二想，　羅漢解脫。　退不退法，</div>
<div class='lg-row'>有記無記；　近坐菩提，　不取菩提。</div>
<div class='lg-row'>得菩提已，　畢竟寂滅；　永離生死，</div>
<div class='lg-row'>取涅槃想。　斷眾生縛，　滅一切相；</div>
<div class='lg-row'>是故羅漢，　為名解脫。　菩薩法爾，</div>
<div class='lg-row'>現為羅漢；　不起法忍，　即羅漢智。</div>
<div class='lg-row'>如是羅漢，　菩薩不譏；　心常住於，</div>
<div class='lg-row'>最上菩提。」</div>
</div><p>爾時，世尊告阿難言：「汝今當知！是名如來等正覺為諸菩薩摩訶薩方便說阿羅漢。」</p>
<p>阿難言：「云何如來等正覺復為諸菩薩摩訶薩說名聲聞？」</p>
<p>佛言：「阿難！菩薩能使無量阿僧祇眾生，以佛法聲令一切聞，故名聲聞。亦令得聞不可思議聲，聞不可思議聲已，而於菩提無有戲論，以清淨聲令彼得聞，亦名聲聞。又使得聞唯涅槃樂更無餘樂，聞如是聲亦名聲聞。又使得聞根、力、覺、道、禪定、解脫，諸三昧等，念處、正勤證於無餘，如是之法令無數眾皆悉得聞亦名聲聞。是身苦、空、無我，而諸陰相皆不可得，凡夫愚癡，分別此身妄起取著，聞如是聲亦名聲聞。又得眼界虛偽不實，乃至佛眼皆同眼界不可思議，能令眾生如實而見，於一切法無成就相名成就眼，如是法相使眾生聞名為聲聞。如呼聲響令眾生聞名為<span class='corr'>聲聞</span>。不應於聲而妄取著，無有聲相亦無所得，<span class='corr'>聞</span>如是聲名為聲聞。不應於香而取香相亦無所得，譬如有人夢中聞香實無有香，於無香中妄起香想，但是顛倒自生分別，而取香相凡愚信受，聞如是聲名為聲聞。舌入相空猶如肉段不能知味，亦如聚沫不可為喻，過於喻故非味非具，分別味相實無所得，如是味界及不思議界平等無二，離心無念亦無思惟實無心想，聞如是聲名為聲聞。已所知法皆令他聞名為聲聞。若聞於身分別身相，身相體性本空非生非不生，是名菩提，令無量眾得聞是聲名為聲聞。心性無體實無所有，皆如幻化非生非滅，能令眾生皆悉得聞名為聲聞。」</p>
<p>佛告阿難：「聲聞法施不可思議，得證是道名不思議，以是不思議法施能生菩提。何以故？種子相似生故。無果為果，非財施所得，從聞信解名為聲聞。財施微小法施為上，如是法施不嫉於他，亦無施相不著是施，譬如幻化無分別，不生願求不取施想無願求故。阿難當知！如是施者成就菩提，從聞信解名為聲聞。盡一切相離諸結使，出過聲聞一切僧上，發大音聲演說佛法。何以故？得具足聲出過一切諸音聲故。出是聲已令聞佛法，知諸聲相非一非異成就正信，說法無二亦非不二，聞如是法名為聲聞。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「無量眾生聞，　佛法不思議；</div>
<div class='lg-row'>菩薩廣大辯，　是名為聲聞。</div>
<div class='lg-row'>聞已信菩提，　無濁無戲論；</div>
<div class='lg-row'>令一切悉聞，　是名為聲聞。</div>
<div class='lg-row'>聞於涅槃樂，　是樂最第一；</div>
<div class='lg-row'>普令聞寂滅，　是名為聲聞。</div>
<div class='lg-row'>諸力及覺道，　念處與根等；</div>
<div class='lg-row'>速得於究竟，　是名為聲聞。</div>
<div class='lg-row'>聞此身苦空，　無有堅實相；</div>
<div class='lg-row'>貪恚癡所侵，　是故分別身。</div>
<div class='lg-row'>亦聞於眼入，　非實而見實；</div>
<div class='lg-row'>眾生多愚癡，　凡夫盲無智。</div>
<div class='lg-row'>若得於佛眼，　正見不思議；</div>
<div class='lg-row'>逮得如是眼，　無復諸愚癡。</div>
<div class='lg-row'>諸法無成就，　一切眾生聞；</div>
<div class='lg-row'>以如是因緣，　亦名為聲聞。</div>
<div class='lg-row'>一切諸法相，　猶如呼聲響；</div>
<div class='lg-row'>此中無聞者，　亦無有說者。</div>
<div class='lg-row'>令無數眾聞，　是名為聲聞；</div>
<div class='lg-row'>此中無所聞，　無有染著者。</div>
<div class='lg-row'>譬如人夢中，　雖聞多種香；</div>
<div class='lg-row'>無一成就者，　如是知香體。</div>
<div class='lg-row'>遠離一切垢，　亦無聞香者；</div>
<div class='lg-row'>菩薩之解脫，　多顛倒眾生。</div>
<div class='lg-row'>聞舌猶肉段，　不能得知味；</div>
<div class='lg-row'>肉段若知味，　亦應知平等。</div>
<div class='lg-row'>分別如是相，　貪味為最惡；</div>
<div class='lg-row'>此界難思議，　是名知於味。</div>
<div class='lg-row'>決定知味已，　菩薩無所著；</div>
<div class='lg-row'>令眾聞決定，　是名為聲聞。</div>
<div class='lg-row'>觀身分別相，　本性空無生；</div>
<div class='lg-row'>若知於真實，　無生無能生。</div>
<div class='lg-row'>菩提如是相，　亦無生能生；</div>
<div class='lg-row'>普令眾生聞，　是名為聲聞。</div>
<div class='lg-row'>意亦如是知，　體性無所有；</div>
<div class='lg-row'>空無體性故，　能令一切聞。</div>
<div class='lg-row'>如物法無生，　無滅亦無二；</div>
<div class='lg-row'>無相無所見，　是名為聲聞。</div>
<div class='lg-row'>咸使聞其施，　法施不思議；</div>
<div class='lg-row'>修行趣道場，　成就於菩提。</div>
<div class='lg-row'>譬如種種子，　各得相似果；</div>
<div class='lg-row'>修施不思議，　證道亦復然。</div>
<div class='lg-row'>悉施諸財物，　法施為最勝；</div>
<div class='lg-row'>捨心無貪嫉，　是名菩提道。</div>
<div class='lg-row'>心常不取著，　雖施無依怙；</div>
<div class='lg-row'>若能如是施，　速證於菩提。</div>
<div class='lg-row'>能離一切相，　悉捨諸結使；</div>
<div class='lg-row'>無有諸染著，　是名為聲聞。</div>
<div class='lg-row'>其聲甚微妙，　於諸聲最上；</div>
<div class='lg-row'>此聲令遠聞，　佛法不思議。</div>
<div class='lg-row'>能令一切知，　諸聲無所依；</div>
<div class='lg-row'>非一亦非異，　是名為聲聞。</div>
<div class='lg-row'>欲令一切聞，　諸佛之所說；</div>
<div class='lg-row'>隨所聞法音，　皆發於菩提。</div>
<div class='lg-row'>聞諸福田中，　佛福田最勝；</div>
<div class='lg-row'>隨佛所住處，　親近救世尊。</div>
<div class='lg-row'>使聞三千界，　安住於虛空；</div>
<div class='lg-row'>眾生亦復爾，　皆同涅槃相。</div>
<div class='lg-row'>所說四大界，　分別為眾生；</div>
<div class='lg-row'>猶如虛空相，　等於不思議。</div>
<div class='lg-row'>諸界如是相，　亦無有能知；</div>
<div class='lg-row'>是中無生死，　無惱無涅槃。</div>
<div class='lg-row'>諸法無真實，　眾生亦皆然；</div>
<div class='lg-row'>是名寂滅界，　云何見生者。</div>
<div class='lg-row'>為無量眾生，　晝夜常聞知；</div>
<div class='lg-row'>不著己名利，　但為眾生說。</div>
<div class='lg-row'>當知是聲聞，　欲令一切聞；</div>
<div class='lg-row'>實非聲聞法，　但現為聲聞。</div>
<div class='lg-row'>世雄假名說，　說法中最上；</div>
<div class='lg-row'>是故知眾生，　一切皆如相。</div>
<div class='lg-row'>是名為聲聞，　無漏除結縛；</div>
<div class='lg-row'>解脫一切結，　而為眾生說。</div>
<div class='lg-row'>顯示離諸縛，　清淨無調戲；</div>
<div class='lg-row'>見已為人說，　佛法皆亦然。</div>
<div class='lg-row'>不久當得見，　如佛所說法；</div>
<div class='lg-row'>菩薩所修行，　於法無染著。</div>
<div class='lg-row'>是名為聲聞，　無縛而清淨；</div>
<div class='lg-row'>亦使一切聞，　如聞而修行。</div>
<div class='lg-row'>阿難汝當知，　我以方便說；</div>
<div class='lg-row'>如是知聲聞，　菩薩無所依。</div>
</div><p>「阿難當知！是名如來等正覺為諸菩薩摩訶薩方便說名聲聞。」</p>
<p>阿難言：「云何如來等正覺復為諸菩薩摩訶薩說辟支佛法？」</p>
<p>佛言：「阿難！菩薩現見一切法。云何現見？所謂知諸法無諍皆是假名，不壞法性而能見法證法，是名辟支佛。佛不思議，於一切法及諸眾生，同涅槃相等無差別，無形無相清淨寂滅，實際、眾生際、涅槃際，猶如影幻無分齊無所有，於此諸際亦無際相，非言非說無所依止亦無所說。何以故？如我空無生無滅知眾生際，則知法際、生死際即是佛際，知如是際，是名辟支佛。現知於色，色者則名色陰，色陰盡已，但有言說，無我我所。何以故？如說色陰，但有言說，是空無生無滅，言無言相，云何以言說？說是色陰，亦現見受、想、行、識，乃至說是識陰，知假名識陰等，但有言說；言說皆空無生無滅非實非虛。言說尚無，何況陰相，如是五陰，從假名起，是名辟支佛。何以故？因於名字言說為色，色但假名，無因非因，說名為因，是陰因緣不可說相，一切諸法無依無緣，如是覺知名辟支佛。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「現見一切法，　皆悉知無諍；</div>
<div class='lg-row'>不生亦不壞，　無有濁亂相。</div>
<div class='lg-row'>現見一切法，　本性皆空寂；</div>
<div class='lg-row'>體相如是者，　則無有決定。</div>
<div class='lg-row'>現見究竟處，　一切法亦然；</div>
<div class='lg-row'>是名為正智，　緣覺不思議。</div>
<div class='lg-row'>眾生及涅槃，　前際不可得；</div>
<div class='lg-row'>是際無有生，　佛亦難思議。</div>
<div class='lg-row'>如眾生涅槃，　無生無出處；</div>
<div class='lg-row'>若法無生相，　是名為涅槃。</div>
<div class='lg-row'>眾生與涅槃，　皆如水中影；</div>
<div class='lg-row'>有像無眾生，　是名為涅槃。</div>
<div class='lg-row'>眾生與涅槃，　一切假名說；</div>
<div class='lg-row'>無生亦無滅，　但有假名字。</div>
<div class='lg-row'>如是言說相，　知無有眾生；</div>
<div class='lg-row'>是義應當知，　眾生即涅槃。</div>
<div class='lg-row'>一切言說空，　無心亦無法；</div>
<div class='lg-row'>以言說非言，　決定無知者。</div>
<div class='lg-row'>非言際無依，　言說亦無住；</div>
<div class='lg-row'>如是言說相，　眾生不思議。</div>
<div class='lg-row'>眾生及涅槃，　實際非實際；</div>
<div class='lg-row'>出離得安隱，　永趣寂滅宅。</div>
<div class='lg-row'>一切眾生際，　猶如於影響；</div>
<div class='lg-row'>無因亦無緣，　實際不思議。</div>
<div class='lg-row'>一切諸法本，　但以假名說；</div>
<div class='lg-row'>是際無所有，　不得名字相。</div>
<div class='lg-row'>實際無言說，　亦無能知者；</div>
<div class='lg-row'>以空無實際，　眾生不思議。</div>
<div class='lg-row'>實際無言說，　言說無所成；</div>
<div class='lg-row'>真實相如如，　眾生亦無際。</div>
<div class='lg-row'>言說相自空，　非以言故知；</div>
<div class='lg-row'>如汝之所說，　眾生莫能思。</div>
<div class='lg-row'>如是實際相，　非思議能知；</div>
<div class='lg-row'>是名正覺說，　辟支難思議。</div>
<div class='lg-row'>現見於色陰，　但有假名字；</div>
<div class='lg-row'>如是陰相性，　常離於言說。</div>
<div class='lg-row'>無有真實相，　乃名為出世；</div>
<div class='lg-row'>如是知諸陰，　本性無住處。</div>
<div class='lg-row'>是色無所有，　假名以為陰；</div>
<div class='lg-row'>但有空名字，　不生亦不滅。</div>
<div class='lg-row'>言說及諸法，　無有決定處；</div>
<div class='lg-row'>若無有言說，　是名說色陰。</div>
<div class='lg-row'>現見於痛陰，　想行亦如是；</div>
<div class='lg-row'>乃至識陰等，　但有假言說。</div>
<div class='lg-row'>見陰不可說，　離於一切相；</div>
<div class='lg-row'>本性無所有，　不生亦不住。</div>
<div class='lg-row'>如所說真實，　遠離一切法；</div>
<div class='lg-row'>如是知諸相，　體性無住處。</div>
<div class='lg-row'>假名之所說，　說陰等亦空；</div>
<div class='lg-row'>知言說空已，　無生亦無滅。</div>
<div class='lg-row'>言說及諸法，　無有決定處；</div>
<div class='lg-row'>若無有言說，　是名為識陰。</div>
<div class='lg-row'>是陰離言說，　不可得限量；</div>
<div class='lg-row'>無生無滅相，　亦無所依處。</div>
<div class='lg-row'>解脫諸煩惱，　非業非果報；</div>
<div class='lg-row'>非覺亦非陰，　非言非涅槃。</div>
<div class='lg-row'>是想無決定，　亦無有智慧；</div>
<div class='lg-row'>內外不可得，　無懈怠精勤。</div>
<div class='lg-row'>無調戲疑惑，　亦無有成就；</div>
<div class='lg-row'>不驚不怖畏，　無有一切色。</div>
<div class='lg-row'>亦不見於空，　無相亦復然；</div>
<div class='lg-row'>無有一異相，　非縛亦非解。</div>
<div class='lg-row'>一切諸言音，　是聲無所入；</div>
<div class='lg-row'>是名為律陀，　非言所能及。</div>
<div class='lg-row'>究竟於現見，　而說無盡法；</div>
<div class='lg-row'>得是三昧已，　不著於言說。</div>
<div class='lg-row'>此智若現見，　等說阿律陀；</div>
<div class='lg-row'>律陀同諸法，　默然而演說。</div>
<div class='lg-row'>於此現見倒，　不從他因緣；</div>
<div class='lg-row'>是名為正覺，　緣覺不思議。◎</div>
</div>
<p class='juan'>不退轉法輪經卷第二</p>
<div class='div-w'><p>癸卯歲高麗國大藏都監奉勅彫造</p>
</div>
</div><!-- end of div[@id='body'] -->
</body></html>