<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖救度佛母二十一種禮讚經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1108A
<div class='div-xu'><a id='mulu1' />
<p class='h1'>御製救度佛母讚</p>
<div class="lg regular"><div class='lg-row'>世尊威力大神通　無驚怖畏安樂住</div>
<div class='lg-row'>能滅一切諸垢障　於眾轉廣大法輪</div>
<div class='lg-row'>盡諸苦報出死生　具足成就等正覺</div>
<div class='lg-row'>譬如須彌山不動　金剛堅固鎮長存</div>
<div class='lg-row'>利樂三界諸有情　不動悉成無畏力</div>
<div class='lg-row'>聞是妙法不思議　證入無上菩提心</div>
<div class='lg-row'>有能顯揚大名稱　不假慈筏到彼岸</div>
<div class='lg-row'>亦復得成大自在　德超十力大丈夫</div>
<div class='lg-row'>恒懷攝受大慈悲　平等具足無邊智</div>
<div class='lg-row'>清淨廓然無怖畏　不斷不破亦不空</div>
<div class='lg-row'>速疾勇母具娑訶　授諸勝義除怖畏</div>
<div class='lg-row'>速勇母者蓮華面　端嚴相現妙蓮華</div>
<div class='lg-row'>月朗母者如千星　殊勝威光遍圓滿</div>
<div class='lg-row'>莊嚴紫磨金色母　忍辱禪定精勤行</div>
<div class='lg-row'>頂髻母者廣無邊　怛囉吽字母甚大</div>
<div class='lg-row'>自在釋梵水天母　藥叉羅剎總歸依</div>
<div class='lg-row'>特囉胝發母尊嚴　頂髻光明朗千日</div>
<div class='lg-row'>勇猛都哩大緊母　能摧一切諸怨魔</div>
<div class='lg-row'>三寶嚴印母威嚴　身有光明種種聚</div>
<div class='lg-row'>鎮世威德歡悅母　攝伏世間諸魔精</div>
<div class='lg-row'>守護眾地母吽聲　妙光頂冠月相母</div>
<div class='lg-row'>安住如盡劫火母　普遍摧壞惡冤輪</div>
<div class='lg-row'>手按大地母顰眉　能以足踐鎮降伏</div>
<div class='lg-row'>最樂安隱柔善母　普遍極喜母脫離</div>
<div class='lg-row'>都哩巴帝母躡吽　薩羅天海母作發</div>
<div class='lg-row'>威德諸天集會母　滅除惡夢及鬪爭</div>
<div class='lg-row'>日月光勝廣圓母　善除諸毒及瘟疫</div>
<div class='lg-row'>善威力三真實母　消除煩惱及禍災</div>
<div class='lg-row'>至心歸仰救度尊　能消罪業越惡趣</div>
<div class='lg-row'>速得圓融成正果　諸佛灌頂證真如</div>
</div></div>
<div class='div-jing'>
<p class='juan'><a id='mulu2' />聖救度佛母二十一種禮讚經</p><p class="byline">翰林學士承旨中奉大夫安藏奉　詔譯</p>
<div class="lg regular"><div class='lg-row'>唵敬禮多哩速疾勇　咄多哩者除怖畏</div>
<div class='lg-row'>咄哩能授諸勝義　具莎訶字我讚禮</div>
<div class='lg-row'>敬禮救度速勇母　目如剎那電光照</div>
<div class='lg-row'>三世界尊蓮華面　從妙華中現端嚴</div>
<div class='lg-row'>敬禮百秋朗月母　普遍圓滿無垢面</div>
<div class='lg-row'>如千星宿俱時聚　殊勝威光超於彼</div>
<div class='lg-row'>敬<span class='corr'>禮</span>紫磨金色母　妙蓮華手勝莊嚴</div>
<div class='lg-row'>施精勤行柔善靜　忍辱禪定性無境</div>
<div class='lg-row'>敬禮如來頂髻母　最勝能滿無邊行</div>
<div class='lg-row'>得到彼岸盡無餘　勝勢佛子極所愛</div>
<div class='lg-row'>敬禮怛囉吽字母　聲愛方所滿虛空</div>
<div class='lg-row'>運足遍履七世界　悉能鉤召攝無餘</div>
<div class='lg-row'>敬禮釋梵火天母　風神自在眾俱集</div>
<div class='lg-row'>部多起屍尋香等　諸藥叉眾作稱歎</div>
<div class='lg-row'>敬禮特囉胝發母　於他加行極摧壞</div>
<div class='lg-row'>展左踡右作足踏　頂髻熾盛極明耀</div>
<div class='lg-row'>敬禮都哩大緊母　勇猛能摧怨魔類</div>
<div class='lg-row'>於蓮華面作顰眉　摧壞一切冤家眾</div>
<div class='lg-row'>敬禮三寶嚴印母　手指當心威嚴相</div>
<div class='lg-row'>嚴飾方輪盡無餘　自身熾盛光聚種</div>
<div class='lg-row'>敬禮威德歡悅母　寶冠珠鬘眾光飾</div>
<div class='lg-row'>最極喜笑覩怛哩　鎮世間魔作攝伏</div>
<div class='lg-row'>敬禮守護眾地母　亦能鉤召諸神眾</div>
<div class='lg-row'>搖顰眉面吽聲字　一切衰敗令度脫</div>
<div class='lg-row'>敬禮頂冠月相母　冠中現勝妙嚴光</div>
<div class='lg-row'>阿彌陀佛髻中現　常放眾妙寶光明</div>
<div class='lg-row'>敬禮如盡劫火母　安住熾盛頂髻中</div>
<div class='lg-row'>普遍喜悅半趺坐　能摧滅壞惡冤輪</div>
<div class='lg-row'>敬禮手按大地母　以足踐蹋作鎮壓</div>
<div class='lg-row'>現顰眉面作吽聲　能破七險鎮降伏</div>
<div class='lg-row'>敬禮安隱柔善母　涅槃寂滅最樂境</div>
<div class='lg-row'>莎訶命種以相應　善能消滅大災禍</div>
<div class='lg-row'>敬禮普遍極喜母　諸怨支體令脫離</div>
<div class='lg-row'>十字呪句妙嚴布　明呪吽聲常朗耀</div>
<div class='lg-row'>敬禮都哩巴帝母　足躡相勢吽字種</div>
<div class='lg-row'>彌嚕曼陀結辣薩　於此三處能搖動</div>
<div class='lg-row'>敬禮薩囉天海母　手中執住神獸像</div>
<div class='lg-row'>誦二怛囉作發聲　能滅諸毒盡無餘</div>
<div class='lg-row'>敬禮諸天集會母　天緊那羅所依愛</div>
<div class='lg-row'>威德歡悅若堅鎧　滅除鬪諍及惡夢</div>
<div class='lg-row'>敬禮日月廣圓母　目覩猶勝普光照</div>
<div class='lg-row'>誦二喝囉咄怛哩　善除惡毒瘟熱病</div>
<div class='lg-row'>敬禮具三真實母　善靜威力皆具足</div>
<div class='lg-row'>藥叉執魅尾怛辣　都哩最極除<span class='corr'>災</span>禍</div>
<div class='lg-row'>若有智者勤精進　至心誦此二十一</div>
<div class='lg-row'>救度尊處誠信禮　是故讚嘆根本呪</div>
<div class='lg-row'>每晨旦起夕時禮　憶念施諸勝無畏</div>
<div class='lg-row'>一切罪業盡消除　悉能超越諸惡趣</div>
<div class='lg-row'>此等速能得聰慧　七俱胝佛所灌頂</div>
<div class='lg-row'>現世富貴壽延安　當來趣向諸佛位</div>
<div class='lg-row'>有時誤服諸毒物　或自然生或合成</div>
<div class='lg-row'>憶念聖尊真實力　諸惡毒藥盡消滅</div>
<div class='lg-row'>或見他人遭鬼魅　或發熱病受諸苦</div>
<div class='lg-row'>若轉此讚二三七　彼諸苦惱悉蠲除</div>
<div class='lg-row'>欲乞男女得男女　求財寶位獲富饒</div>
<div class='lg-row'>善能圓滿隨意願　一切障礙不能侵</div>
</div><p>根本十字真言</p>
<p class="dharani">oṃ　ta　re　tu　ta　re　tu　re　svā　hā　</p>
唵　多(引)　哩　咄(入)　多　哩　都　哩　莎(引)　訶(引)　<p>救度八難真言</p>
<p class="dharani">oṃ　tā　re　tu　ta　re　tu　re　sa　rva　唵　多(引)　哩　咄　多　哩　都　哩　薩　哩嚩(二合)　pa　ya　na　ca　na　sa　rva　daḥ　kho　琶　耶　那(引)　舍　儞　薩　哩嚩(二合)　覩(入)　枯(入)　tā　re　ṇi　svā　hā　</p>
多(引)　哩　禰　莎(引)　訶(引)　
<p class='juan'>聖救度佛母二十一種禮讚經</p></div>
</div><!-- end of div[@id='body'] -->
</body></html>