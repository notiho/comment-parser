<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無極寶三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />無極寶三昧經卷下</p><p class="byline">西晉月氏三藏竺法護譯</p><p>須菩提白佛言：「若有念苦樂者，則不離於苦樂，是則為二法。菩薩者不中離、不上離、不脫離、不中無所離、於所作遠無作，是為作所起如幻，以幻脫幻，幻中無幻，幻中無名，如是亦不從法得度，亦不離法得度，於脫中復脫，是為無有主但有名耳。於字無知名者，是為法輪斷。」</p>
<p>舍利弗言：「法輪本清淨無所有，誰有斷輪者？」</p>
<p>寶來曰：「不知輪有處者是即為斷。」</p>
<p>佛言：「貪可法者是為生死根，滅法亦為無結之作也。無作之作是為不離作，離貪諸可即為無有斷者，無貪不起是即道，無可不可，無生不生，無識不識，無死不死，無斷不斷，無遠不遠，諸可不可所住無想，離於無想所念無念，所說無所說，泥洹無滅離於無滅泥洹，無形離於無形，泥曰滅盡無所盡，諸法寂然離於寂然，諸法無可不可不有所失，於慧離本非名無想，所明無所明，於明冥無相知者，癡慧無相入者，於道無有得道者，若苦若樂無相識者，所起無所想，於清淨無難易，所度無有主，所至無相離者，諸法非名離於非名，所度如流水，於名無轉者，如是者皆即道也。佛以三昧度如人意，以萬物自莊嚴，但莊嚴無形，莊嚴倒見，莊嚴諸可意王，莊嚴是想非想耳。」</p>
<p>文殊師利菩薩白佛言：「此諸天人來在會者，有幾所人得是三昧？」</p>
<p>佛語文殊：「今是會者諸天及人，一切普悉得是三昧逮是功德，悉當作佛，當受尊決斷於五道。」</p>
<p>爾時會者聞佛所語，八千億諸天及人，悉得無所從生法忍，即昇虛空去地三百丈，其身上各有萬億華香，却乃來下稽首佛足。阿樓菩薩、呵提菩薩，從坐起，白佛言：「是諸上人飛在空中，身上華香從何所出？」</p>
<p>佛言：「譬如淨帛本自淨潔，在所染之五色鮮好。帛本自淨，色本亦淨，二物因緣故得明好。色亦不入帛，帛亦不入色，以淨因緣而得發明。菩薩清淨故致華香，其所因緣亦復如是。菩薩亦不在華香中，華香亦不著菩薩，諸天及人得斷念想，逮明慧法便有華見，用華淨故因緣興耳，法亦如是。無住者成諸功德，住想行者開生死門，羅漢辟支佛所以由遠五道者，但用十倒見故：一者見諸功德悉言說者悉為倒見；二者見五道勤苦欲取泥洹，是為倒見；三者見萬物無常欲疾離之，是為倒見；四者求安本自無本，是為倒見；五者知出無間入無處，世自無出求之不止，是為倒見；六者羅漢取泥洹時，身中自火出火亦無處，便起想出身中火自燒者，故知生死不斷，是為倒見；七者本末不可盡而自求盡，是為倒見；八者欲於泥洹滅盡諸惡，不知無主反欲滅之，是為倒見；九者所施與不發一切人意，但欲法不斷，是為倒見；十者於苦於樂不等淨行，言有二法，是為倒見。行菩薩道，當知是事而疾離之。」</p>
<p>佛語阿樓菩薩、摩提菩薩等：「今是諸天及在會人，皆是往昔阿呵耨佛時人也，今於我前悉莂之者，宿命已於六萬佛所受是三昧，今故於此而莂之耳。却後我法欲斷絕時，是等當有四十萬人，當持法住令不斷絕，然後久久有惡沙門、若壞戒人，當壞我法。」</p>
<p>須菩提白佛言：「何所菩薩護法令不斷絕？」</p>
<p>佛語須菩提：「是四十萬菩薩悉住第八已下，於法煩荷之想，是為護持法令不斷絕也。」</p>
<p>須菩提白佛言：「何等為壞法者？願佛說之。」</p>
<p>佛告須菩提：「若有得羅漢辟支佛，若沙門及天與人，起想煩荷於法求名，壞亂本慧妄增減法，枝掖解說，以偽錯真以辯亂道，不惟空慧而務嚴飾，聞佛可得志存超獲，不知漚和拘舍羅，而不勤殖德行，為是法賊，破我道者也。」</p>
<p>阿須夷天、潘那提天、提樓尼天、拘屬提天、施那利天，俱白佛言：「願持形壽歸持法者，千億萬劫無休息時，常令我等得是三昧。」</p>
<p>佛言：「其有德人奉行三昧，如法不失，則得佛疾。其有發意行是三昧者，譬如泥洹天上有寶，諸寶中王，天上天下寶中最尊，有佛在世寶乃現耳，名曰精摩尼珠，有得是珠持著器中，若著手中視之四面空中，在欲得幾日雨珍寶，所向莫不如願，是尊寶珠不當貪惜，當雨三界普令獲寶，是三昧者德亦如是也。」</p>
<p>羅閱祇王白佛言：「佛者尊祐，世之大導，常有大慈救濟十方，願以寶珠雨我國界，得令人民普得福利。」</p>
<p>佛則時笑，神光煒燁。阿難整服前白佛言：「佛不妄笑，願聞其意。」</p>
<p>佛語阿難：「見是王不？欲得泥洹天上寶珠，雨羅閱祇使普富饒，不知寶來三昧已得是寶也。」</p>
<p>佛語王言：「寧見人民百日不食，普得安隱以法為味，又諸女人化為男子，是法之利不亦大乎？」</p>
<p>王心歡悅，即脫珠寶，以散佛上及菩薩上，化成華蓋列在空中，其間悉有百千音樂，王倍踊躍忘食之想。王白佛言：「是花蓋者從何而出？」</p>
<p>佛言：「從無處出。」</p>
<p>又問：「無處從何出？」</p>
<p>佛言：「從無所起來。」</p>
<p>又問：「無所起從何所來？」</p>
<p>佛言：「從無所生來。」</p>
<p>又問：「無所生從何所來？」</p>
<p>答曰：「從不動來。」</p>
<p>又問：「不動從何所來。」</p>
<p>答曰：「從無造來。」</p>
<p>又問：「無造從何所來？」</p>
<p>曰：「從無名來。」</p>
<p>又問：「無名從何所來？」</p>
<p>曰：「從無生來。」</p>
<p>又問：「無生從何所來？」</p>
<p>曰：「從無音來。」</p>
<p>又問：「無音從何所來？」</p>
<p>曰：「從無二來。」</p>
<p>又問：「無二從何所來？」</p>
<p>曰：「從無形來。」</p>
<p>又問：「無形從何所來？」</p>
<p>曰：「從自然來。」</p>
<p>又問：「自然從何所來？」</p>
<p>曰：「從化來。」</p>
<p>又問：「化從何所來？」</p>
<p>曰：「離於化來。」</p>
<p>又問：「離化從何所來？」</p>
<p>曰：「離於不化無相知處來。」</p>
<p>又問：「無相知處從何所來？」</p>
<p>佛言：「以是故為諸法也。」</p>
<p>王聞佛語倍大歡喜，白佛言：「此諸菩薩從遠方來，願悉請之明日到宮。」佛即許之皆受其請。</p>
<p>王即還宮莊嚴供具，俠道施帳幢幡粲麗，宮中皆以珍寶作座，夫人采女齋戒盡敬。</p>
<p>明日，文殊及寶來等，與諸菩薩俱詣王宮。寶來菩薩讓文殊曰：「今諸上人宜於前入。」</p>
<p>諸菩薩言：「於慧無處、於意無形、於念無想、於法無所施，所施不離道，已斷於法輪，於法無念、想無多少，如是者故為尊、多入於權，於薩芸若無相知者，已被法鎧，於三昧無增減，是則為尊，故宜處前。」</p>
<p>寶來菩薩答曰：「今諸上人年耆德高，以故為尊，宜在前入。」</p>
<p>諸菩薩言：「我等之年亦如枯樹，根本已死無有華葉，尠於蔭覆於世為薄，仁者雖幼入慧甚深，譬如寶樹益世弘多，以故為尊，故宜在前。」既皆入宮就座而坐，諸天在上以樂樂之。</p>
<p>王使夫人及諸采女，燒眾名香進奉供具，飯食畢訖王問寶來：「我今欲得見十方佛，當行何法而得見之？」</p>
<p>寶來曰：「欲見諸佛，當行九法：一者視十方佛與是無異、二者當視道無有徑、三者視一切人無有脫者、四者當視飯食如化所見、五者當知五陰無有識想、六者當知六情觀之如幻、七者當知所觀但是倒見、八者於法中大施與、九者當知所施無所施，是為九也。空其意、等所視、無彼此，志寂然、得淨定、無所見，則普見佛。」</p>
<p>爾時讚寶來曰：「快哉快哉！審如所說。」佛說頌曰：</p>

<div class="lg regular" style="margin-left:1em;"><div class='lg-row'>「常當願是劫，　所生常遇尊，</div>
<div class='lg-row'>從受大智慧，　常除愛欲根。</div>
<div class='lg-row'>不貪亦不嫉，　惡意不復生，</div>
<div class='lg-row'>乃於無數佛，　得聞是三昧。</div>
<div class='lg-row'>入於三千剎，　常行尊三昧，</div>
<div class='lg-row'>不於一切人，　所有諸珍寶。</div>
<div class='lg-row'>法不從五陰，　亦不離其處，</div>
<div class='lg-row'>從觀得脫名，　一切皆如是。</div>
<div class='lg-row'>從觀得歡喜，　發意無所生，</div>
<div class='lg-row'>其處已如是，　故為天中天。</div>
<div class='lg-row'>若在三界中，　不生亦不死，</div>
<div class='lg-row'>泥洹及泥曰，　一切無有是。</div>
<div class='lg-row'>意不當邪念，　所行作非法，</div>
<div class='lg-row'>若在三界中，　持心令不起。</div>
<div class='lg-row'>音響有還答，　內外悉相應，</div>
<div class='lg-row'>不起悉寂然，　諸法亦如是。</div>
<div class='lg-row'>三千諸佛剎，　名字悉如是，</div>
<div class='lg-row'>無聞亦無見，　非法所當議。</div>
<div class='lg-row'>三昧不挍計，　以數持作多，</div>
<div class='lg-row'>慧者解是言，　得佛無常處。</div>
<div class='lg-row'>法者悉清淨，　曠大無有雙，</div>
<div class='lg-row'>常作無邊水，　所載蔽三千。</div>
<div class='lg-row'>意願陀隣尼，　發意無有前，</div>
<div class='lg-row'>法者已如是，　一切當奉行。</div>
<div class='lg-row'>我念求法時，　從來若干劫，</div>
<div class='lg-row'>志意常棄家，　於欲無所求。</div>
<div class='lg-row'>常依善知識，　得立正法住，</div>
<div class='lg-row'>是時於大會，　得聞尊三昧。</div>
<div class='lg-row'>悉意大歡喜，　即住虛空中，</div>
<div class='lg-row'>去地百卌丈，　叉手在佛邊。</div>
<div class='lg-row'>今坐諸菩薩，　受莂亦如是，</div>
<div class='lg-row'>其意增歡喜，　得聞諸三昧。</div>
<div class='lg-row'>便從一佛剎，　飛到諸佛前，</div>
<div class='lg-row'>不動亦不搖，　震動諸剎中。</div>
<div class='lg-row'>龍王大歡喜，　即雨萬種香，</div>
<div class='lg-row'>化為諸水池，　上到三千中。</div>
<div class='lg-row'>華香自然來，　亂風自然生，</div>
<div class='lg-row'>百種諸音樂，　悉住於空中。」</div>
</div><p>於是寶來菩薩問文殊師利言：「今此香花從他剎來，及諸音樂來在會中，為佛威神？將菩薩力耶？」</p>
<p>文殊答曰：「佛及菩薩得力神變皆不可見，知是樂者無名之樂，有所在處。法音無名處，若樂是樂處，所有如化是樂，無二法是樂，於羅漢辟支佛悉欲度之是樂，所見異道悉欲令得佛是樂，所度無有主是樂，一切處無所無所起、於三昧無煩荷是樂，一切處無有名是樂，諸所有皆如化是樂，非音處無所生處是樂，法所施無所施是樂，大千剎中無常處是即樂，一切人令得信無所得是其樂，當來過去現在三處盡無所盡是樂，令還本無所見是樂，見法輪是為無所見是樂，三千剎中一切等是樂，十方三千樹法之藏是樂，十方剎但有名是樂，色欲合是樂，於名字無有主是樂，無邊幅一切寂是樂，一切明與冥合是樂，諸所行不失戒是樂，諸所念不離三昧是樂，虛空寶度無極是樂，諸慧覺無有處是樂，諸所可是樂，一切決無受者是樂，三界中無與等是樂，貪於法不惜命是樂，一切明令復明是樂，諸所有但倒見、見正者是樂，布施無所悕望是樂，意無極作大船師是樂，無邊園脫無極是樂，意寂靖是樂，無所定是樂，諸三昧門無倒者是樂，亦無聽亦無聞是樂，諸所念非政意是樂，一切人無脫者是樂，諸所度譬若幻是樂，初發意三昧俱是樂，諸菩薩所從來無有處是樂，諸菩薩在意生到十方是樂，非青黃白黑無道徑是樂。如是寶來！欲知佛及菩薩威神音樂所樂如是。」</p>
<p>寶來菩薩說頌曰：</p>

<div class="lg regular" style="margin-left:1em;"><div class='lg-row'>「文殊師利意，　慧尊無有前，</div>
<div class='lg-row'>所施弊三千，　其智莫不尊。</div>
<div class='lg-row'>威神所施行，　悉除三千中，</div>
<div class='lg-row'>諸樂無所欲，　但為不脫施。</div>
<div class='lg-row'>法樂為最大，　於化無度者，</div>
<div class='lg-row'>所施樂法與，　若空無度者。</div>
<div class='lg-row'>法與樂俱行，　無有過是寶，</div>
<div class='lg-row'>所樂不有主，　若空無處所。</div>
<div class='lg-row'>深入諸微妙，　曉了一切人，</div>
<div class='lg-row'>使之得大法，　斷滅勤苦根。</div>
<div class='lg-row'>一切世間人，　悉有意不解，</div>
<div class='lg-row'>以法為覺意，　以慧救一切。」</div>
</div><p>佛爾時遙為寶來菩薩說頌曰：</p>

<div class="lg regular" style="margin-left:1em;"><div class='lg-row'>「離空非想，　是想非空，　於法不起，</div>
<div class='lg-row'>即為是起。　常當軟意，　淨無所有，</div>
<div class='lg-row'>色欲同合，　無相入者。　所說無形，</div>
<div class='lg-row'>不離有形，　因法如夢，　所可無底。</div>
<div class='lg-row'>是寂離寂，　無離不造，　眾法無主，</div>
<div class='lg-row'>所可如化。　都無所受，　法無所捨，</div>
<div class='lg-row'>所作到見，　一切皆然。　非色離色，</div>
<div class='lg-row'>是色不離，　其法如色，　其處如是。</div>
<div class='lg-row'>非音是響，　無聞不見，　不聽不觀，</div>
<div class='lg-row'>所有如是。　於化無名，　自言為是，</div>
<div class='lg-row'>法無是計，　所度如是。　於幻無見，</div>
<div class='lg-row'>所見離見，　離貪諸欲，　非法所儀。</div>
<div class='lg-row'>於欲無垢，　不著無離，　如是諦見，</div>
<div class='lg-row'>無有見者。　於淨離淨，　十方無造，</div>
<div class='lg-row'>所可若實，　如化無主。」</div>
</div><p>寶來菩薩知佛所說，便於宮中說頌曰：</p>

<div class="lg regular" style="margin-left:1em;"><div class='lg-row'>「疑本不解，　謂法皆然，　本無常住，</div>
<div class='lg-row'>疑慧如是。　於想無勞，　識念無苦，</div>
<div class='lg-row'>舉名住字，　非求法者。　於本不爾，</div>
<div class='lg-row'>不還不是，　所可無可，　遠離無可。</div>
<div class='lg-row'>脫生無滅，　是即為滅，　於滅無想，</div>
<div class='lg-row'>是為非滅。　於法無生，　亦不想成，</div>
<div class='lg-row'>所以者何？　諸法皆空。　亦不求言，</div>
<div class='lg-row'>我離泥洹，　所以者何？　本末淨故。</div>
<div class='lg-row'>不盡十方，　舉之為證，　有言是我，</div>
<div class='lg-row'>是即為證。　不當遠念，　念於十方，</div>
<div class='lg-row'>法無二法，　即得無名。　法非思想，</div>
<div class='lg-row'>可當逮者，　起行如是，　不見尊法。</div>
<div class='lg-row'>要當解慧，　於妙不恐，　深行不主，</div>
<div class='lg-row'>可謂<span class='corr'>慧門</span>。」</div>
</div><p>寶來菩薩問文殊師利：「今在會中新發意者，我欲使得無極法，當何以致之？」</p>
<p>文殊答曰：「於想無作即得無極法。」</p>
<p>又問：「何謂無想作者？」</p>
<p>文殊言：「當逮九法寶：一者意無處所是即寶、二者觀法無主是即寶、三者不見有當來過去是即寶、四者於法無有造作者是即寶、五者所施但施經法是即寶、六者見五道勤苦於其中不轉是即寶、七者所覺不遠漚和拘舍羅是即寶、八者直見諸法不處法有二是即寶、九者到於泥洹亦如化是即寶，是為九法寶。」</p>
<p>於是文殊師利說偈曰：</p>

<div class="lg regular" style="margin-left:1em;"><div class='lg-row'>「於可無所欲，　所住無常名，</div>
<div class='lg-row'>若空無有垢，　佛笑無不可。</div>
<div class='lg-row'>笑空不離末，　如本無笑者，</div>
<div class='lg-row'>已住諸法名，　一切皆如笑。</div>
<div class='lg-row'>本末皆自然，　無有往來者，</div>
<div class='lg-row'>笑者有還報，　不還亦不笑。</div>
<div class='lg-row'>法者皆是一，　已笑便有二，</div>
<div class='lg-row'>於二無名字，　是故為是尊。</div>
<div class='lg-row'>所笑無所著，　但為眾法施，</div>
<div class='lg-row'>所動無所動，　是故無上尊。</div>
<div class='lg-row'>笑者無還報，　一切無有主，</div>
<div class='lg-row'>其笑不離本，　是故天中天。</div>
<div class='lg-row'>笑者無所起，　但為倒見耳，</div>
<div class='lg-row'>於法悉寂然，　寂者本無故。</div>
<div class='lg-row'>笑者不離化，　以化大施與，</div>
<div class='lg-row'>於化無舉名，　是故乃為法。</div>
<div class='lg-row'>於法無有是，　但為不脫施，</div>
<div class='lg-row'>所脫不為脫，　佛者亦如是。</div>
<div class='lg-row'>故於大會中，　議度無度者，</div>
<div class='lg-row'>於法作施與，　無有與比者。」</div>
</div><p>舍利弗問寶來曰：「欲使十方一切學者，皆得總持諸陀隣尼。修行何法當得致之？」</p>
<p>寶來曰：「當行三十二法寶：一者欲使一切未發意者皆當度之如化無礙；二者未發無上正真道意者皆令住正法；三者視三千大千剎土等無異；四者若住限者令遠離眾欲在於慧門，無動無轉得至泥洹；五者人說有天無天志不動還；六者志道堅固意不怯弱；七者一切無來受生者，視當來過去無有二；八者觀諸三昧禪寂然無處所；九者諸所度無有主，一切從空致空；十者三千大千諸佛我悉從受法；十一者他方剎土敢有來聽經者悉令得決；十二者諸佛剎土所有華香，來者亦不喜、不來者亦不求；十三者諸發意者使得法住；十四者當來過去意無增減，所以者何？知本無二故；十五者悉欲令十方蜎飛蠕動奉持禁戒終無毀犯；十六者無有邪念在於十方，轉意還本則向慧門；十七者無所不忍常無邪恨；十八者從觀至觀無有度者；十九者如本無住無常住處；二十者所度無有主，如空無念想；二十一者於慧作施與無有舉名者，於欲無所著便從是得脫；二十二者所說不離對因作施與故；於大國眾中度無脫者；二十三者於無數剎飛到他剎，在諸佛前無所罣礙；二十四者視諸剎等無得脫者；二十五者淨癡同合本淨無異；二十六者住大千中主作橋梁，勸進未覺令冥見明；二十七者於大海中作大船師，渡諸群生無有厭極；二十八者作無邊蓋閉塞眾垢；二十九者作無極惠不離十方；三十者作大慈哀苞潤一切，諸未度者悉當度之，故號之曰天中之天；三十一者常行等心無有偏適救濟無雙，故號無上尊祐；三十二者菩薩所說不離經法，遍大千剎中莫不等聞，是故空中自然生華；是為菩薩三十二法寶。」</p>
<p>於是寶來菩薩說頌曰：</p>

<div class="lg regular" style="margin-left:1em;"><div class='lg-row'>「十方普如化，　一切皆無常，</div>
<div class='lg-row'>真法正諦寂，　演說度眾生，</div>
<div class='lg-row'>有想不離想，　一切實本空，</div>
<div class='lg-row'>若華未施葉，　其色不可當，</div>
<div class='lg-row'>一切所眾欲，　立之可意王，</div>
<div class='lg-row'>諸寶無上尊，　號為天中天。</div>
<div class='lg-row'>故於大會中，　議度未脫者，</div>
<div class='lg-row'>其本無常住，　故字十力尊。</div>
<div class='lg-row'>一切為倒見，　世間謂之冥，</div>
<div class='lg-row'>所可若如化，　能脫十方中。</div>
<div class='lg-row'>虛空無常處，　佛藏悉在中，</div>
<div class='lg-row'>以脫無脫者，　故教十方人。</div>
<div class='lg-row'>十方諸佛剎，　合之為一國，</div>
<div class='lg-row'>自然眾大會，　悉滿十方中。</div>
<div class='lg-row'>佛者一切覺，　笑不離其容，</div>
<div class='lg-row'>不離黃金色，　以示未脫人。</div>
<div class='lg-row'>十方為作導，　意不離法王，</div>
<div class='lg-row'>所施無所施，　華布於十方。</div>
<div class='lg-row'>金色大蓮華，　遍滿諸空中，</div>
<div class='lg-row'>起想而作行，　不住諸天中。</div>
<div class='lg-row'>文殊師利意，　曠大無有雙，</div>
<div class='lg-row'>使得道莂者，　住在虛空中。</div>
<div class='lg-row'>寶來慧意尊，　光明遍宮中，</div>
<div class='lg-row'>可意諸天人，　悉得到法門。</div>
<div class='lg-row'>十方諸菩薩，　感動諸剎中。</div>
<div class='lg-row'>今會諸天子，　得聞是尊經，</div>
<div class='lg-row'>徹見諸一切，　乃到可意宮。</div>
<div class='lg-row'>化為交露坐，　萬種天華香，</div>
<div class='lg-row'>聽受諸三昧，　坐觀大眾中，</div>
<div class='lg-row'>諸來宿功德，　發意供養尊，</div>
<div class='lg-row'>道者不直見，　所有皆如是，</div>
<div class='lg-row'>諸脫無有數，　三界不可極。」</div>
</div><p>文殊師利菩薩問寶來曰：「眾音如化，所作法無想，亦不可盡，故有自然。當以何脫之？」</p>
<p>寶來答曰：「有九法寶：一者自然無處亦如化；二者諸法無處亦如化；三者當來無處亦如化；四者諸所有世處亦如化；五者觀過去處亦如化；六者觀見諸法如幻耳，亦無有處亦如化；七者所見無處亦如化；八者得道無脫處亦如化；九者得於泥洹本無住處亦如化；是為九法可得脫慧。」</p>
<p>文殊又問：「過於泥洹皆亦自然，誰為是化本者？誰是化主者？化為有本無？化有所起處無？道為有處無？」</p>
<p>寶來答曰：「有九法知化無處：一者非道無處是則化、二者化非處無想是則化、三者化者無起化處無處是則化、四者非常名無有盡時是則化、五者化處無處是則化、六者於道無想是則化、七者化者於起無起是則化、八者化者於諸欲無有處是則化、九者化者於所度無所處是則化，是為九法知化本。」</p>
<p>於是文殊師利又說偈答曰：</p>

<div class="lg regular" style="margin-left:1em;"><div class='lg-row'>「十方無化者，　化化無有形，</div>
<div class='lg-row'>一切無常寶，　是故為化主。</div>
<div class='lg-row'>道者不化得，　亦不離其處，</div>
<div class='lg-row'>所說無常形，　自然在其處。</div>
<div class='lg-row'>諸寶從化得，　本離從無有，</div>
<div class='lg-row'>其本同化生，　是故人中尊。</div>
<div class='lg-row'>欲者從化起，　法本無有是，</div>
<div class='lg-row'>化而住五道，　無有見化主。</div>
<div class='lg-row'>生死及五道，　與化不相連，</div>
<div class='lg-row'>以世貪不斷，　故現正覺耳。</div>
<div class='lg-row'>如來及化主，　十方尊無極，</div>
<div class='lg-row'>持化大其世，　世間無知者。</div>
<div class='lg-row'>法輪無色轉，　於化無轉者，</div>
<div class='lg-row'>繫色有思想，　深法無轉者。</div>
<div class='lg-row'>想色化十方，　莫不受法者，</div>
<div class='lg-row'>所施大智慧，　世間無說者。</div>
<div class='lg-row'>諸欲及羅漢，　不逮覺是寶，</div>
<div class='lg-row'>故於眾會中，　廣說無二寶。</div>
<div class='lg-row'>智慧不可極，　光明最無有，</div>
<div class='lg-row'>十方作橋梁，　所說無有二。</div>
<div class='lg-row'>十方諸佛剎，　悉令為平等，</div>
<div class='lg-row'>亦不使其人，　發意有異心。</div>
<div class='lg-row'>十方諸法園，　一切法度垢，</div>
<div class='lg-row'>亦不從世間，　於法無脫者。</div>
<div class='lg-row'>於惠無有脫，　不見往來者，</div>
<div class='lg-row'>於寂復見寂，　明中復見明。</div>
<div class='lg-row'>法者非慧得，　自然本無是，</div>
<div class='lg-row'>慧冥俱同合，　故無相識者。</div>
<div class='lg-row'>癡慧不同合，　其慧眾冥明，</div>
<div class='lg-row'>所施但為法，　如華在高山。</div>
<div class='lg-row'>諸惡不可極，　色欲不可盡，</div>
<div class='lg-row'>泥洹及生死，　一切皆如是。</div>
<div class='lg-row'>十方諸佛慧，　無知無覺者，</div>
<div class='lg-row'>所以見淨法，　故言世無有。」</div>
</div><p>曇摩菩薩復問寶來菩薩言：「於化無起離，誰為成主者？泥洹不生滅、不遠五道，當來發意轉住法輪淨無諸垢，一切眾生誰為度者？」</p>
<p>寶來答曰：「快哉所問！欲決一切生死之根，乃如是乎？菩薩有九法寶：一者於化化主無主；二者於泥洹與生死初無相知者；三者於生死於滅無滅；四者一切天上使不還生無生處；五者當起意未起意如處住；六者三千大千佛剎觀了無得度者；七者於念無起處；八者悉使三千佛剎皆取泥洹意亦不喜，不取泥洹意亦不瞋，所以者何？諸法無處故；九者隨願取羅漢我悉令發意，若有發意求願者，不令復還不起諸生無有還願；是為九法。」又說偈言：</p>

<div class="lg regular" style="margin-left:1em;"><div class='lg-row'>「於可無不可，　於欲無所欲，</div>
<div class='lg-row'>所度無見者，　法轉無常處。</div>
<div class='lg-row'>慧者無所說，　因度無往者，</div>
<div class='lg-row'>故見大正法，　世之最無有。</div>
<div class='lg-row'>道者無常名，　故為十方寶，</div>
<div class='lg-row'>以得無得者，　生死無有道。</div>
<div class='lg-row'>四馬不可盡，　可意無有足，</div>
<div class='lg-row'>世間悉樂之，　不捨不得道。</div>
<div class='lg-row'>畏生無有脫，　不畏無脫者，</div>
<div class='lg-row'>生死當舉名，　立之為五道。</div>
<div class='lg-row'>有報無答者，　可謂為是法，</div>
<div class='lg-row'>法者本無二，　所有諦以覺。</div>
<div class='lg-row'>無邊亦無幅，　無極不可計，</div>
<div class='lg-row'>本際如影響，　無有往來者。</div>
<div class='lg-row'>於起無所起，　法無諸欲者，</div>
<div class='lg-row'>生死本無處，　生死化如是。</div>
<div class='lg-row'>於淨無有淨，　於垢無有垢，</div>
<div class='lg-row'>悉為十方人，　斷絕諸五道。</div>
<div class='lg-row'>淨意若如水，　一切無瑕垢，</div>
<div class='lg-row'>青黃及白黑，　悉得見其形。</div>
<div class='lg-row'>諸法不可呵，　即得無上寶，</div>
<div class='lg-row'>吾我及與人，　世間無得者。</div>
<div class='lg-row'>不住無住諦，　所有諦如是，</div>
<div class='lg-row'>所覺無所見，　世間諦如是。</div>
<div class='lg-row'>不度無不度，　世時誰不有，</div>
<div class='lg-row'>十方立正覺，　悉得無上寶。」</div>
</div><p>曇摩菩薩問寶來菩薩言：「欲使十方諸天人民，自然皆令得如其處，當行何等法得致之乎？」</p>
<p>寶來答曰：「有六事得逮是法：一者聞知是會時是即為寶；二者得聞是經是即為寶；三者逮本功德是即為寶；四者得聞是經法者，悉得六萬三昧，是即為寶；五者已得六萬三昧，欲十方人發無上意，是即為寶；六者皆使十方悉得會於佛樹，是即為寶。」</p>
<p>說是經時，九十億菩薩，六十七億諸天人民，皆得無所從生法處；九億菩薩得是三昧。三千大千佛剎六反震動，諸天於空中大作伎樂，諸龍、阿須倫，皆得聞見是深三昧。</p>
<p>阿難正衣服，長跪白佛言：「是名何經？云何奉持？」</p>
<p>佛語阿難：「是名為『無極寶』，當奉持之。」</p>
<p>佛說經已，諸天、人、阿須倫、人非人皆歡喜，各前為佛作禮而去。</p>

<p class='juan'>佛說無極寶三昧經卷下</p></div>
</div><!-- end of div[@id='body'] -->
</body></html>