<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu12' />攝大乘論卷下</p><p class="byline">無著菩薩造</p><p class="byline">真諦三藏譯</p><a id='mulu13' />
<p class='h1'>入因果修差別勝相第五</p><p>如此已說入因果勝相。云何應知入因果修差別？由十種菩薩地。何者為十？一歡喜地、二無垢地、三明焰地、四燒然地、五難勝地、六現前地、七遠行地、八不動地、九善慧地、十法雲地。云何應知以此義成立諸地為十？為對治地障十種無明故。於十相所顯法界，有十種無明猶在為障。何者能顯法界十相？於初地由一切遍滿義，應知法界；於二地由最勝義；於三地由勝流義；於四地由無攝義；於五地由相續不異義；於六地由無染淨義；於七地由種種法無別義；於八地由不增減義；於九地由定自在依止義、由土自在依止義、由智自在依止義；於十地由業自在依止義、由陀羅尼門三摩提門自在依止義，應知法界。此中說偈：</p>

<div class="lg regular"><div class='lg-row'>遍滿最勝義，　勝流及無攝，</div>
<div class='lg-row'>無異無染淨，　種種法無別，</div>
<div class='lg-row'>不增減四種，　自在依止義，</div>
<div class='lg-row'>業自在依止，　總持三摩提。</div>
</div><p>如此二偈，依《中邊分別論》應當了知。復次此無明應知，於二乘非染污，於菩薩是染污。云何初地名歡喜？由始得自他利益功能故。云何二地名無垢？此地遠離犯菩薩戒垢故。云何三地名明焰？由無退三摩提及三摩跋提依止故、大法光明依止故。云何四地名燒然？由助菩提法能焚滅一切障故。云何五地名難勝？真俗二智更互相違，能合難合令相應故。云何六地名現前？由十二緣生智依止故，能令般若波羅蜜現前住故。云何七地名遠行？由至有功用行最後邊故。云何八地名不動？由一切相及作意功用不能動故。云何九地名善慧？由最勝無礙辯智依止故。云何十地名法雲？由緣通境知一切法，一切陀羅尼及三摩提門為藏故，譬雲能覆、如虛空麁障故，能圓滿法身故。</p>
<p>云何應知得諸地相？由四種相：一由已得信樂相，於一一地決定生信樂故。二由已得行相，得與地相應十種法正行故。三由已得通達相，先於初地通達真如法界時皆能通達一切地故。四由已得成就相，此十地皆已至究竟修行故。</p>
<p>云何應知修諸地相？諸菩薩先於地地中修習奢摩他、毘鉢舍那，各有五相修習得成。何者為五？一集總修、二無相修、三無功用修、四熾盛修、五不知足修。應知於諸地皆有此五修，此五修生五法為果。何者為五？一剎那剎那能壞一切麁重依法；二能得出離種種亂想法樂；三能見一切處無量無分別相善法光明；四如所分別法相轉得清淨分恒相續生，為圓滿成就法身；五於上品中轉增為最上上品因緣聚集。</p>
<p>於十地中修十波羅蜜隨次第成，於前六地有六波羅蜜如次第說，於後四地有四波羅蜜：一漚和拘舍羅波羅蜜，六波羅蜜所生長善根功德，施與一切眾生悉令平等，為一切眾生迴向無上菩提。二波尼他那波羅蜜，此度能引攝種種願，於未來世感六度生緣故。三婆羅波羅蜜，由思擇修習力伏諸波羅蜜對治故，能引六波羅蜜相續生無有間缺。四若那波羅蜜，此度是能成立前六度智，能令菩薩於大集中受法樂及成熟眾生。後四波羅蜜應知是無分別後智，攝一切波羅蜜，於一切地中不同時修習。從波羅蜜藏藏經，應知此法門廣顯諸義。</p>
<p>於幾時中修習十地正行得圓滿？有五種人，於三阿僧祇劫修行圓滿，或七阿僧祇劫、或三十三阿僧祇劫。何者為五人？行願行地人滿一阿僧祇劫。行清淨意行人、行有相行人、行無相行人，於六地乃至七地，滿第二阿僧祇劫。從此後無功用行人，乃至十地，滿第三阿僧祇劫。復次云何七阿僧祇劫？地前有三，地中有四。地前三者，一不定阿僧祇、二定阿僧祇、三授記阿僧祇。地中有四者，一依實諦阿僧祇、二依捨阿僧祇、三依寂靜阿僧祇、四依智慧阿僧祇。復次云何三十三阿僧祇？方便地中有三阿僧祇，一信行阿僧祇、二精進行阿僧祇、三趣向行阿僧祇。於十地中地地各三阿僧祇，謂入，住，出。如此阿僧祇修行十地正行圓滿。</p>

<div class="lg regular"><div class='lg-row'>有善根願力，　心堅進增上，</div>
<div class='lg-row'>三種阿僧祇，　說正行成就。</div>
</div></div>
<div class='div-pin'><a id='mulu14' />
<p class='h1'>攝大乘論依戒學勝相第六</p><p>如此已說入因果修差別。云何應知依戒學差別？應知如於菩薩地正受菩薩戒品中說。</p>
<p>若略說，由四種差別，應知菩薩戒有差別。何者為四？一品類差別、二共不共學處差別、三廣大差別、四甚深差別。</p>
<p>品類差別者，有三種：一攝正護戒、二攝善法戒、三攝眾生利益戒。此中攝正護戒應知是二戒依止，攝善法戒是得佛法生起依止，攝眾生利益戒是成熟眾生依止。</p>
<p>共學處戒者，是菩薩遠離性罪戒。不共學處戒者，是菩薩遠離制罪所立戒。此戒中，或聲聞是處有罪、菩薩於中無罪，或菩薩是處有罪、聲聞於中無罪。菩薩有治身口意三品為戒，聲聞但有治身口為戒，是故菩薩有心地犯罪，聲聞則無此事。若略說所有身口意業事，能生眾生利益無有過失，此業菩薩皆應受學修行。如此應知共不共戒差別。</p>
<p>廣大差別者，應知有四種，由四種廣大故，一種種無量學處廣大、二能攝無量福德廣大、三攝一切眾生利益安樂意廣大、四無上菩提依止廣大。</p>
<p>甚深差別者，若菩薩由如此方便勝智行，殺生等十事無染濁過失，生無量福德速得無上菩提勝果。復次有變化所作身口業，應知是菩薩甚深戒。由此戒有時菩薩正居大王位，或現種種逼惱眾生，為安立眾生於戒律中。或現種種本生，由逼惱他及逼惱怨對，令他相愛利益安心。生他信心為先，後於三乘聖道中令彼善根成熟，是名菩薩甚深戒差別。</p>
<p>由此四種差別，應知是略說菩薩受持戒差別。</p>
<p>復次由此四種差別，更有差別不可數量菩薩戒差別，如毘那耶瞿沙毘佛略經中說。</p>
</div>
<div class='div-pin'><a id='mulu15' />
<p class='h1'>攝大乘論依心學勝相第七</p><p>如此已說依戒學差別。云何應知依心學差別？略說由六種差別應知。何者為六？一境差別、二眾類差別、三對治差別、四隨用差別、五隨引差別、六由事差別。</p>
<p>境差別者，由緣大乘法為境起故。</p>
<p>眾類差別者，大乘光三摩提、集福德王三摩提、賢護三摩提、首楞伽摩三摩提等，攝種種三摩提品類故。</p>
<p>對治差別者，由緣一切法為通境智慧，如以楔出楔方便故，於本識中拔出一切麁重障故。</p>
<p>隨用差別者，於現世久安住三摩提樂中，如意能於勝處受生。</p>
<p>隨引差別者，能引無礙神通於一切世界。</p>
<p>由事差別者，令動、放光、遍滿、顯示、轉變、往還，促遠為近、轉麁為細、變細為麁，令一切色皆入身中，似彼同類入大集中，或顯或隱，具八自在伏障他神力，或施他辯才及憶念喜樂，或放光明能引具相大神通。</p>
<p>能引一切難行正行，以能攝十種難修正行故。何者為十？一自受難修，自受菩提善願故。二不可迴難修，由生死眾苦不令退轉故。三不背難修，由眾生作惡一向對彼故。四現前難修，於有怨眾生現前為行一切利益事故。五無染難修，菩薩生於世間不為世法之所染故。六信樂難修，行於無底大乘，能信樂廣大甚深義故。七通達難修，能通達人法二無我故。八隨覺難修，諸佛如來甚深不了義經能如理判故。九不離不染難修，不捨生死，不為生死染污故。十加行難修，諸佛如來於一切障解脫中住不作功用，能行一切眾生利益事，乃至窮生死後際樂修如此加行故。</p>
<p>於隨覺難修諸佛如來說不了義經，其義云何？菩薩應隨理覺察。如經言：云何菩薩不損一物、不施一人。若菩薩善能行施無量無數，於十方世界修布施行相續生起。云何菩薩樂行布施？若菩薩不樂行一切施。云何菩薩行信施心？若菩薩不行諸佛如來信心。云何菩薩發行布施？若菩薩於布施中不策自身。云何菩薩恒遊戲布施？若菩薩無布施時。云何菩薩能大行施？若菩薩於施離娑羅想。云何菩薩於施清淨？若菩薩欝波提貪悋。云何菩薩能住於施？若菩薩不住究竟後際。云何菩薩於施自在？若菩薩於施不得自在。云何菩薩於施無盡？若菩薩不住無盡中。如施經，於戒乃至般若如理應知。</p>
<p>復有經言：云何菩薩行殺生？若菩薩有命眾生斷其相續。云何菩薩奪非他所與？若菩薩自奪非他所與眾生。云何菩薩行邪婬？若菩薩於欲塵起邪意等。云何菩薩能說妄語？若菩薩是妄能說為妄。云何菩薩行兩舌？若菩薩恒住最極空寂處。云何菩薩能住波留師？若菩薩住所知彼岸。云何菩薩能說不相應語？若菩薩能分破諸法隨類解釋。云何菩薩行阿毘持訶婁？若菩薩數數令自身得無上諸定。云何菩薩起憎害心？若菩薩於自他心地能害諸惑。云何菩薩起邪見？若菩薩一切處遍行邪性如理觀察。</p>
<p>復有經言：佛法甚深。何者甚深？此論中自廣分別。一切佛法常住為性，由法身常住故。一切佛法皆斷為性，由一切障皆斷盡故。一切佛法生起為性，由化身恒生起故。一切佛法能得為性，能得共對治眾生八萬四千煩惱行故。一切佛法有欲為性，有欲眾生愛攝令成自體故。一切佛法有瞋為性，一切佛法有癡為性。一切佛法凡夫法為性，一切佛法無染著為性，成就真如一切障不能染故。一切佛法不可染著，諸佛出現於世，非世法所能染故。是故說佛法甚深。</p>
<p>為修行波羅蜜、為成熟眾生為清淨佛土、為引攝一切佛法故，菩薩三摩提業差別應知。</p>
</div>
<div class='div-pin'><a id='mulu16' />
<p class='h1'>攝大乘論依慧學勝相第八</p><p>如此已說依定學差別。云何應知依慧學差別？由無分別智，自性、依止、緣起、境界、相貌、立救難、攝持、伴類、果報、等流、出離、究竟行、善加行、無分別智、後得智功德、無差別加行、無分別後得智譬、威德無功用作事甚深義故，應知依慧學差別，由依慧學差別應知無分別智差別。</p>
<p>無分別智自性，應知離五種相。五相者，一離非思惟故、二離非覺觀地故、三離滅想受定寂靜故、四離色自性故、五於真實義離異分別故。是五相所離智，此中應知是無分別智。</p>
<p>於此中如所說無分別智性中，故說偈言：</p>

<div class="lg regular"><div class='lg-row'>諸菩薩自性，　五種相所離，</div>
<div class='lg-row'>無分別智性，　於真無分別。</div>
<div class='lg-row'>諸菩薩依止，　非心非非心，</div>
<div class='lg-row'>是無分別智，　非思疾類故。</div>
<div class='lg-row'>諸菩薩因緣，　有言聞熏習，</div>
<div class='lg-row'>是無分別智，　如理正思惟。</div>
<div class='lg-row'>諸菩薩境界，　不可言法性，</div>
<div class='lg-row'>是無分別智，　二無我真如。</div>
<div class='lg-row'>諸菩薩相貌，　於真如境中，</div>
<div class='lg-row'>是無分別智，　無相無差別。</div>
<div class='lg-row'>相應自性義，　所分別非他，</div>
<div class='lg-row'>字字相續故，　由相應義成。</div>
<div class='lg-row'>離言說智慧，　於所知不起，</div>
<div class='lg-row'>於言不同故，　一切不可言。</div>
<div class='lg-row'>諸菩薩攝持，　是無分別智，</div>
<div class='lg-row'>此後得行持，　為生長究竟。</div>
<div class='lg-row'>諸菩薩伴類，　說是二種道，</div>
<div class='lg-row'>是無分別智，　五度之品類。</div>
<div class='lg-row'>諸菩薩果報，　於佛二圓聚，</div>
<div class='lg-row'>是無分別智，　由加行至得。</div>
<div class='lg-row'>菩薩等流果，　於後後生中，</div>
<div class='lg-row'>是無分別智，　由展轉增勝。</div>
<div class='lg-row'>諸菩薩出離，　得成相應故，</div>
<div class='lg-row'>是無分別智，　應知於十地。</div>
<div class='lg-row'>諸菩薩究竟，　由得淨三身，</div>
<div class='lg-row'>是無分別智，　至勝自在故。</div>
<div class='lg-row'>不染如虛空，　此無分別智，</div>
<div class='lg-row'>種種重惡業，　由唯信樂故。</div>
<div class='lg-row'>清淨如虛空，　此無分別智，</div>
<div class='lg-row'>解脫一切障，　由得及成就。</div>
<div class='lg-row'>如虛空無染，　是無分別智，</div>
<div class='lg-row'>若出現於世，　非世法所染。</div>
<div class='lg-row'>如瘂求受塵，　如瘂正受塵，</div>
<div class='lg-row'>如非瘂受塵，　三智譬如此。</div>
<div class='lg-row'>如愚求受塵，　如愚正受塵，</div>
<div class='lg-row'>如非愚受塵，　三智譬如此。</div>
<div class='lg-row'>如五求受塵，　如五正受塵，</div>
<div class='lg-row'>如非五受塵，　三智譬如此。</div>
<div class='lg-row'>如未識求解，　如讀正受法，</div>
<div class='lg-row'>如解受法義，　次第譬三智。</div>
<div class='lg-row'>如人正閉目，　無分別亦爾，</div>
<div class='lg-row'>如人正開目，　後得智亦爾。</div>
<div class='lg-row'>如空無分別，　無染礙異邊，</div>
<div class='lg-row'>如空中色現，　後得智亦爾。</div>
<div class='lg-row'>譬摩尼天鼓，　無思成自事，</div>
<div class='lg-row'>如此不分別，　種種佛事成。</div>
<div class='lg-row'>非此非非此，　非智非非智，</div>
<div class='lg-row'>與境無差別，　智名無分別。</div>
<div class='lg-row'>佛說一切法，　自性無分別，</div>
<div class='lg-row'>所分別無故，　彼無無分別。</div>
</div><p>此中無分別有三種：一加行無分別、二無分別智、三無分別後智。加行無分別有三種，謂因緣、引通、數習力生起差別故。無分別智亦有三種，謂知足、無顛倒、無戲論，無分別差別故。無分別後智有五種，謂通達、憶持、成立、相雜、如意，顯示差別故。為成立無分別智，復說別偈：</p>

<div class="lg regular"><div class='lg-row'>餓鬼畜生人，　諸天等如應，</div>
<div class='lg-row'>一境心異故，　許彼境界成。</div>
<div class='lg-row'>於過去未來，　於夢二影中，</div>
<div class='lg-row'>智緣非有境，　此無轉為境。</div>
<div class='lg-row'>若塵成為境，　無無分別智，</div>
<div class='lg-row'>若此無佛果，　應得無是處。</div>
<div class='lg-row'>得自在菩薩，　由願樂力故，</div>
<div class='lg-row'>如意地等成，　得定人亦爾。</div>
<div class='lg-row'>成就簡擇人，　有智得定人，</div>
<div class='lg-row'>於內思諸法，　如義顯現故。</div>
<div class='lg-row'>無分別修時，　諸義不顯故，</div>
<div class='lg-row'>應知無有塵，　由此故無識。</div>
</div><p>此無分別智即是般若波羅蜜，名異義同。如經言：若菩薩住般若波羅蜜，由非處修行能圓滿修習所餘波羅蜜。何者非處修行能圓滿修習所餘波羅蜜？謂離五種處：一離外道我執處、二離未見真實菩薩分別處、三離生死涅槃二邊處、四離唯滅惑障知足行處、五離不觀利益眾生事住無餘涅槃處。</p>
<p>聲聞智慧與菩薩智慧差別云何？應知由無分別差別不分別陰等諸法門故，由非一分差別通達二空真如，入一切所知相故、依止一切眾生利益事故、由無住差別住無住處涅槃故、由恒差別於無餘涅槃不墮斷盡邊際故、由無上差別實無異乘勝此故。此中說偈：</p>

<div class="lg regular"><div class='lg-row'>由智五勝異，　依大悲修福，</div>
<div class='lg-row'>世出世富樂，　說此不為遠。</div>
</div><p>若菩薩於世間實有亦復可知，若菩薩如此依戒定慧學功德聚相，應至十種自在，於一切利他事得無等勝能。云何於世間中見有眾生遭重苦難？由菩薩見彼眾生有業能感苦報障勝樂果故。由菩薩見如此，若施彼樂具則障其生善。由菩薩見彼無樂具，能現前厭惡生死。由菩薩見若施彼樂具，則是生長一切惡法因緣。由菩薩見若施彼樂具，則是逼害餘無量眾生因緣。是故菩薩不無如此能，世間亦有如此眾生顯現。此中說偈：</p>

<div class="lg regular"><div class='lg-row'>見業障礙善，　厭現及惡增，</div>
<div class='lg-row'>害他彼眾生，　不感菩薩施。</div>
</div></div>
<div class='div-pin'><a id='mulu17' />
<p class='h1'>攝大乘論學果寂滅勝相第九</p><p>如此已說依慧學差別。云何應知寂滅差別？諸菩薩惑滅，即是無住處涅槃。此相云何？捨離惑與不捨離生死二所依止，轉依為相。此中生死是依他性，不淨品一分為體。涅槃是依他性，淨品一分為體。本依者，是具淨不淨品二分依他性。轉依者，對治起時，此依他性由不淨品分永改本性，由淨品分永成本性。</p>
<p>此轉依若略說，有六種轉：一益力損能轉，由隨信樂位住聞熏習力故，由煩惱有羞行、慚弱行，或永不行故。二通達轉，謂已登地諸菩薩，由真實虛妄顯現為能故。此轉從初地至六地。三修習轉，由未離障人，是一切相不顯現，真實顯現依故。此轉從七地至十地。四果圓滿轉，由已離障人，一切相不顯現，清淨真如顯現，至得一切相自在依故。五下劣轉，由聲聞通達人無我故，由一向背生死，為永捨離生死故。六廣大轉，由菩薩通達法無我故，於中觀寂靜功德故，為捨不捨故。若菩薩在下劣轉位，有何過失？不觀眾生利益事故遠離菩薩法，與下乘人同得解脫，此為過失。諸菩薩若在廣大轉位，有何功德？於生死法中由自轉依為依故，得諸自在，於一切道中能現一切身，於世間富樂及於三乘，由種種教化方便勝能，能安立彼於正教，是廣大轉功德。此中說偈：</p>

<div class="lg regular"><div class='lg-row'>於凡夫覆真，　於彼顯虛妄，</div>
<div class='lg-row'>於菩薩一向，　捨虛顯真實。</div>
<div class='lg-row'>不顯現顯現，　虛妄及真實，</div>
<div class='lg-row'>是菩薩轉依，　解脫如意故。</div>
<div class='lg-row'>於生死涅槃，　若智起等等，</div>
<div class='lg-row'>生死即涅槃，　二無此彼故。</div>
<div class='lg-row'>是故於生死，　非捨非非捨，</div>
<div class='lg-row'>於涅槃亦爾，　無得無不得。</div>
</div></div>
<div class='div-pin'><a id='mulu18' />
<p class='h1'>攝大乘論智差別勝相第十</p><p>如此已說寂滅差別。云何應知智差別？由佛三身應知智差別：一自性身、二受用身、三變化身。此中自性身者，是諸如來法身，於一切法自在依止故。受用身者，諸佛種種土，及大人集輪依止所顯現，此以法身為依止，諸佛土清淨，大乘法受樂受用因故。變化身者，以法身為依止，從住兜率陀天及退，受生受學受欲塵，出家往外道所修苦行，得無上菩提轉法輪，大般涅槃等事所顯現故。諸佛如來所有法身，其相云何？若略說其相，應知有五種。此中說欝陀那偈：</p>

<div class="lg regular"><div class='lg-row'>相證得自在，　依止及攝持，</div>
<div class='lg-row'>差別德甚深，　念業明佛身。</div>
</div><p>五相者，一法身轉依為相，一切障及不淨品分依他性滅已，解脫一切障，於一切法得自在，為能清淨性分依他性轉依為相故。</p>
<p>二白淨法為相，由六度圓滿，於法身至得十種自在勝能為相故。何者為十？一命自在、二心自在、三財物自在，此三由施度圓滿得成。四業自在、五生自在，此二由戒度圓滿得成。六欲樂自在，由忍度圓滿得成。七願自在，由精進度圓滿得成。八通慧自在，此五通所攝，由定度圓滿得成。九智自在、十法自在，此二由般若波羅蜜圓滿得成。</p>
<p>三無二為相，由無有無二相故，一切法無所有空相不無為相故。復次有為無為無二為相，非惑業集所生故，由得自在能顯有為相故。復次一異無二為相，諸佛如來依止不異故，由無量依止能證此故。此中說偈：</p>

<div class="lg regular"><div class='lg-row'>我執不有故，　於中無依別，</div>
<div class='lg-row'>如前多依證，　假名說不一。</div>
<div class='lg-row'>性行異非虛，　圓滿無初故，</div>
<div class='lg-row'>不一無異故，　不多依真如。</div>
</div><p>四常住為相，真如清淨相故、昔願引通最為極故、應作正事未究竟故。</p>
<p>五不可思議為相，是真如清淨自證智所知故、無譬喻故、非覺觀行處故。</p>
<p>復次此法身證得云何？是觸從初所得，由緣相雜大乘法為境，無分別智、無分別後所得智五相修成熟修習，於一切地善集資糧，能破微細難破障故金剛譬三摩提，即此三摩提後滅離一切障故，是時由依止轉成證得。</p>
<p>應知此法身有幾自在於中得自在？若略說有五自在於中得自在：一淨土顯示、自身相好、無邊音、不可見頂自在，由轉色陰依故。二無失無量大安樂住自在，由轉受陰依故。三具足一切名字文句聚等中正說自在，由轉想陰執相差別依故。四變化、改易、引攝大集、牽白淨品自在，由轉行陰依故。五顯了、平等、迴觀、作事智自在，由轉識陰依故。</p>
<p>此法身應知為幾法依止？若略說唯三：諸佛如來種種住處依止故。此中說偈：</p>

<div class="lg regular"><div class='lg-row'>諸佛如來受五喜，　皆因證得自界故，</div>
<div class='lg-row'>二乘無喜由不證，　求喜要須證佛界。</div>
<div class='lg-row'>由能無量作事立，　由法美味欲得成，</div>
<div class='lg-row'>得喜最勝無有失，　諸佛恒見四無盡。</div>
</div><p>種種受用身依止，為成熟諸菩薩善根故。種種化身依止，為多成熟聲聞獨覺善根故。</p>
<p>有幾種佛法應知攝此法身？若略說有六種：一清淨類法，由轉阿黎耶識依故，由證得法身故。二果報類法，由轉有色根依故，由證得果報勝智故。三住類法，由轉受行欲塵依故，由無量智慧住故。四自在類法，由轉種種業等攝自在依故，由於一切十方世界無閡六通智自在故。五言說類法，由轉一切見聞覺知言說依故，由能飽滿一切眾生心正說智自在故。六拔濟類法，由轉一切災橫過失拔濟意依故，由一切眾生災橫過失拔濟智自在故。如此六種類法所攝諸佛如來法身應知。</p>
<p>諸佛法身為可說有差別、為無差別？由依止、意用、業無異故，應知無差別；由無量正覺等事故，應知有差別。如法身，受用身亦爾，由依止、業不異故，應知無差別；不由依止差別，故無差別，無量依止轉依故。變化身，應知如受用身。</p>
<p>此法身應知與幾種功德相應？與最清淨四無量相應，與八解脫、八制入、十一切入、無諍、三摩提、願智、四無閡解、六通慧、三十二大人相八十小相、四種一切相清淨、十力、四無畏、四無護、三念處、拔除習氣、無忘失法、大悲、十八不共法、一切相最勝智等諸法相應。此中說偈：</p>

<div class="lg regular"><div class='lg-row'>於眾生大悲，　離諸結縛意，</div>
<div class='lg-row'>不離眾生意，　利樂意頂禮。</div>
<div class='lg-row'>解脫一切障，　降伏世智者，</div>
<div class='lg-row'>應知智遍滿，　心解脫頂禮。</div>
<div class='lg-row'>諸眾生無餘，　能滅一切惑，</div>
<div class='lg-row'>害惑有染污，　常憐愍頂禮。</div>
<div class='lg-row'>無功用無著，　無礙恒寂靜，</div>
<div class='lg-row'>一切眾生難，　能釋我頂禮。</div>
<div class='lg-row'>於依及能依，　應說言及智，</div>
<div class='lg-row'>於能說無礙，　說者我頂禮。</div>
<div class='lg-row'>故隨彼類音，　行往還出離，</div>
<div class='lg-row'>證知諸眾生，　正教我頂禮。</div>
<div class='lg-row'>諸眾生見尊，　信敬調勝士，</div>
<div class='lg-row'>由他見能生，　淨心我頂禮。</div>
<div class='lg-row'>攝受住及捨，　變化及改性，</div>
<div class='lg-row'>得定智自在，　世尊我頂禮。</div>
<div class='lg-row'>方便歸依淨，　於中障眾生，</div>
<div class='lg-row'>於大乘出離，　摧魔我頂禮。</div>
<div class='lg-row'>智滅及出離，　障事能顯說，</div>
<div class='lg-row'>於自他兩利，　降邪我頂禮。</div>
<div class='lg-row'>無制無過失，　無染濁無住，</div>
<div class='lg-row'>於諸法無動，　無戲論頂禮。</div>
<div class='lg-row'>於眾伏他說，　二惑所遠離，</div>
<div class='lg-row'>無護無忘失，　攝眾我頂禮。</div>
<div class='lg-row'>於利益他事，　尊不過待時，</div>
<div class='lg-row'>所作恒無虛，　無迷我頂禮。</div>
<div class='lg-row'>於一切行住，　無非圓智事，</div>
<div class='lg-row'>遍知一切世，　實體我頂禮。</div>
<div class='lg-row'>日夜六時觀，　一切界眾生，</div>
<div class='lg-row'>與大悲相應，　利樂意我禮。</div>
<div class='lg-row'>由行及由得，　由智及由事，</div>
<div class='lg-row'>於一切二乘，　無等我頂禮。</div>
<div class='lg-row'>由三身尊至，　具相無上覺，</div>
<div class='lg-row'>一切法他疑，　能除我頂禮。</div>
<div class='lg-row'>無繫無過失，　無麁濁無住，</div>
<div class='lg-row'>於諸法無動，　無戲論頂禮。</div>
</div><p>諸佛法身不但恒與如此等功德相應，復與餘功德相應，謂自性、因、果、業、相應、行事功德相應，是故應知諸佛法身有無上功德。此中說偈：</p>

<div class="lg regular"><div class='lg-row'>尊成就真如，　修諸地出離，</div>
<div class='lg-row'>至他無等位，　解脫諸眾生。</div>
<div class='lg-row'>無盡等功德，　相應現於世，</div>
<div class='lg-row'>於三輪易現，　難見人天等。</div>
</div><p>復次如來法身甚深最甚深，此甚深云何可見？此中說偈：</p>

<div class="lg regular"><div class='lg-row'>佛無生為生，　以無住為住，</div>
<div class='lg-row'>作事無功用，　第四食為食。</div>
<div class='lg-row'>不異亦無量，　無數量一事，</div>
<div class='lg-row'>最堅不堅業，　無上應三身。</div>
<div class='lg-row'>無一法能覺，　一切無不覺，</div>
<div class='lg-row'>一一念無量，　有不有所顯。</div>
<div class='lg-row'>無欲無離欲，　依欲得出離，</div>
<div class='lg-row'>已知欲無欲，　故入欲法如。</div>
<div class='lg-row'>諸佛過五陰，　於五陰中住，</div>
<div class='lg-row'>與陰非一異，　不捨陰涅槃。</div>
<div class='lg-row'>諸佛事相雜，　猶如大海水，</div>
<div class='lg-row'>我已正應作，　他事無是思。</div>
<div class='lg-row'>由失尊不現，　如月於破器，</div>
<div class='lg-row'>遍滿諸世間，　由法光如日。</div>
<div class='lg-row'>或現得正覺，　或涅槃如火，</div>
<div class='lg-row'>此二實不有，　諸佛常住故。</div>
<div class='lg-row'>如來於惡事，　人道及惡道，</div>
<div class='lg-row'>於非梵行法，　住第一住我。</div>
<div class='lg-row'>佛一切處行，　亦不行一處，</div>
<div class='lg-row'>於一切生現，　非六根境界。</div>
<div class='lg-row'>諸惑已滅伏，　如毒呪所害，</div>
<div class='lg-row'>留惑至惑盡，　佛證一切智。</div>
<div class='lg-row'>諸惑成覺分，　生死為涅槃，</div>
<div class='lg-row'>得成大方便，　故佛難思議。</div>
</div><p>由此義故十二種甚深應知，謂生不住業住甚深、安立數業甚深、正覺甚深、離欲甚深、陰滅甚深、成熟甚深、顯現甚深、菩提般涅槃顯現甚深、住甚深、顯自體甚深、滅惑甚深、不可思議甚深。</p>
<p>諸菩薩緣法身憶念佛，此念緣幾相？若略說諸菩薩依法身修習念佛，有七種相。何等為七？一、諸佛於一切法至無等自在，如此修習念佛，於一切世界至得無礙無邊六通智。故此中說偈：</p>

<div class="lg regular"><div class='lg-row'>被障因不具，　一切眾生界，</div>
<div class='lg-row'>住二種定中，　諸佛無自在。</div>
</div><p>二、如來身常住，由真如無間解脫一切垢故。三、如來最無失，一切惑障及智障永相離故。四、一切如來事無功用成，不由功用恒起正事永不捨故。五、如來大富樂位，一切佛土最微妙清淨為富樂故。六、如來最無染著，出現世間非一切世法所染，如塵不能染空故。七、如來於世間有大事用，由現成無上菩提及大般涅槃，未成熟眾生令成熟、已成熟眾生令解脫故。此中說偈：</p>

<div class="lg regular"><div class='lg-row'>隨屬如來心，　圓德常無失，</div>
<div class='lg-row'>無功用能施，　眾生大法樂。</div>
<div class='lg-row'>遍行無有礙，　平等利多人，</div>
<div class='lg-row'>一切一切佛，　智人緣此念。</div>
</div><p>復次諸佛如來淨土清淨，其相云何應知？如言百千經菩薩藏緣起中說：佛世尊在周遍光明七寶莊嚴處，能放大光明普照無量世界無量妙飾界處，各各成立大城，邊際不可度量，出過三界行處，出出世善法功能所生最清淨自在唯識為相，如來所鎮，菩薩安樂住處，無量天、龍、夜叉、阿修羅、迦樓羅、緊那羅、摩睺羅伽、人非人等所行，大法味喜樂所持，一切眾生一切利益事為用，一切煩惱災橫所離，非一切魔所行處，勝一切莊嚴如來莊嚴所依處，大念慧行出離，大奢摩他毘鉢舍那乘，大空無相無願解脫門入處，無量功德聚所莊嚴，大蓮花王為依止，大寶重閣如來於此中住。</p>
<p>如此淨土清淨顯色相圓淨、形貌、量處、因、果、主、助、眷屬、持業、利益、無怖畏、住處、路、乘、門、依止圓淨。由前文句，如此等圓淨皆得顯現。</p>
<p>復次受用如此淨土清淨，一向淨、一向樂、一向無失、一向自在。</p>
<p>復次諸佛法界恒時應見有五業：一救濟災橫為業，由唯現，盲聾狂等疾惱災橫能滅除故。二救濟惡道為業，從惡處引拔安立於善處故。三救濟行非方便為業，諸外道等加行非方便，降伏安立於佛正教故。四救濟行身見為業，為過度三界，能顯導聖道方便故。五救濟乘為業，諸菩薩欲偏行別乘、未定根性聲聞，能安立彼，為修行大乘故。於如此五業，應知諸佛如來共同此業。此中說偈：</p>

<div class="lg regular"><div class='lg-row'>因依事意及諸行，　異故世間許業異，</div>
<div class='lg-row'>此五種異於佛無，　是故世將同一業。</div>
</div><p>若爾，聲聞獨覺非所共得如此眾德相應諸佛法身，諸佛以何意故說彼俱趣一乘與佛乘同？此中說偈：</p>

<div class="lg regular"><div class='lg-row'>未定性聲聞，　及諸餘菩薩，</div>
<div class='lg-row'>於大乘引攝，　定性說一乘。</div>
<div class='lg-row'>法無我解脫，　等故性不同，</div>
<div class='lg-row'>得二意涅槃，　究竟說一乘。</div>
</div><p>三世諸佛若共一法身，云何世數於佛不同？此中說偈：</p>

<div class="lg regular"><div class='lg-row'>於一界中無二故，　同時因成不可量，</div>
<div class='lg-row'>次第成佛非理故，　一時多佛此義成。</div>
</div><p>云何應知諸佛法身非一向涅槃、非非一向涅槃？此中說偈：</p>

<div class="lg regular"><div class='lg-row'>由離一切障，　應作未竟故，</div>
<div class='lg-row'>佛一向涅槃，　不一向涅槃。</div>
</div><p>云何受用身不成自性身？由六種因故，一由色身及行身顯現故、二由無量大集處差別顯現故、三隨彼欲樂見顯現自性不同故、四別異別異見自性變動顯現故、五菩薩聲聞天等種種大集相雜和合時相雜顯現故、六阿黎耶識及生起識見轉依非道理故，是故受用身無道理成自性身。</p>
<p>云何變化身不是自性身？由八種因故。一、諸菩薩從久遠來得無退三摩提，於兜率陀天道及人道中受生，不應道理。二、諸菩薩從久遠來恒憶宿住，方書算計數量印相工巧等論，行欲塵及受用欲塵中菩薩無知，不應道理。三、諸菩薩從久遠來已識別邪正法教，往外道所事彼為師，不應道理。四、諸菩薩從久遠來已通達三乘聖道正理，為求道故修虛苦行，不應道理。五、諸菩薩捨百拘胝閻浮提於一處得無上菩提及轉法輪，不應道理。六、若離顯無上菩提方便，但以化身於他方作佛事，若爾則應於兜率陀天上成正覺。七、若不爾，云何佛不於一切閻浮提中平等出現？若不於他方出現，無阿含及道理可證此義。八、二如來於一世界俱現，此不相違，若許化身成多。由四天下攝一世界，如轉輪王於一世界，或一主或別主俱生，不應道理；諸佛亦爾。此中說偈：</p>

<div class="lg regular"><div class='lg-row'>佛微細化身，　多入胎平等，</div>
<div class='lg-row'>為顯具相覺，　於世間示現。</div>
</div><p>有六種因，諸佛世尊於化身中不得永住。一正事究竟故，由已解脫成熟眾生故。二若已得解脫求般涅槃，為令彼捨般涅槃意，欲求得常住佛身故。三為除彼於佛所有輕慢心故，為令彼通達甚深真如法及正說法故。四為令眾生於佛身起渴仰心數見無厭足故。五為令彼向自身起極精進，由知正說者不可得故。六為令彼速得至成熟位向，自身不捨荷負極精進故。此中說偈：</p>

<div class="lg regular"><div class='lg-row'>由正事究竟，　為除樂涅槃，</div>
<div class='lg-row'>令捨輕慢佛，　發起渴仰心，</div>
<div class='lg-row'>令向身精進，　及為速成熟，</div>
<div class='lg-row'>諸佛於化身，　許非一向住。</div>
</div><p>為度一切眾生，由發願及修行尋求無上菩提，一向般涅槃，此事不應道理，本願及修行相違無果故。</p>
<p>復次受用身及變化身無常故，云何諸佛以常住法為身？由應身及化身恒依止法身故。由應身無捨離故、由化身數起現故，如恒受樂、如恒施食，二身常住應如此知。若法身無始時無差別無數量，為得法身不應不作功用。此中說偈：</p>

<div class="lg regular"><div class='lg-row'>諸佛證得等無量，　是因眾生若捨勤，</div>
<div class='lg-row'>證得恒時不成因，　斷除正因不應理。</div>
</div><p>阿毘達磨大乘藏經中名「攝大乘」，此正說究竟。</p>

<p class='juan'>攝大乘論卷下</p></div>
</div><!-- end of div[@id='body'] -->
</body></html>