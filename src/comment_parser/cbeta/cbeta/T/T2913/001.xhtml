<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七女觀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2913
<p class='juan'><a id='mulu1' />佛說七女觀經</p>
<div class='div-jing'><p>聞如是。一時佛說七女觀經。昔冥緣王有七女覺世非常。不著繒綵衣服。不著指鐶臂釧。不捉香油塗身。歲三長齋月六齋。姊妹相將詣父王殿前。稽首白王。女等前身積罪無福。今值女身處。其深宮眼無所見。求王放女出城遊觀。王告女言。我作天下之文萬基之主。有苑園浴地華臺樓觀。亦可觀之。何用出城觀乎。女對王曰。雖有苑園浴池華臺樓觀。可悅樂耳。非女遊觀之處。王即聽之。出城東門。到其塚間。見一死屍。膖脹爛臭。狐狼踐蹹。形骸異處。姊妹相將。遶屍三匝。涕零號泣。我等女身會當如是。姊妹七人各說一偈言。</p>
<p>第一女說偈言。</p>

<div class="lg regular"><div class='lg-row'>□□重其身　如似好寶珠</div>
<div class='lg-row'>企視鵝容步　姿則欲入居</div>
<div class='lg-row'>□死棄塚間　禽獸競共疽</div>
<div class='lg-row'>一切皆如是　何用於世殊</div>
</div><p>第二女說偈言。</p>

<div class="lg regular"><div class='lg-row'>譬如一身居　人去宅無光</div>
<div class='lg-row'>身死如神誓　乃知此非常</div>
<div class='lg-row'>今覩死尸觀　忽然遇犲狼</div>
<div class='lg-row'>一切皆如是　安得有久長</div>
</div><p>第三女說偈言。</p>

<div class="lg regular"><div class='lg-row'>譬如馬駕車　車破而馬去</div>
<div class='lg-row'>四大解散時　魂神依何住</div>
<div class='lg-row'>初集四大時　來從何所處</div>
<div class='lg-row'>乃知此非常　唯福可恃怙</div>
</div><p>第四女說偈言。</p>

<div class="lg regular"><div class='lg-row'>譬如好城墎　眾人樂安居</div>
<div class='lg-row'>所求未厭足　何其忽空虛</div>
<div class='lg-row'>人命如草木　春長冬以枯</div>
<div class='lg-row'>唯有修福德　智慧隨身軀</div>
</div><p>第五女說偈言。</p>

<div class="lg regular"><div class='lg-row'>人之不修福　譬如乘船渡</div>
<div class='lg-row'>四大<span class='corr'>乖</span>離時　如船捨岸去</div>
<div class='lg-row'>地定風不動　火微水還故</div>
<div class='lg-row'>身非神常宅　安得久長處</div>
</div><p>第六女說偈言。</p>

<div class="lg regular"><div class='lg-row'>如人好莊嚴　形著諸繒綵</div>
<div class='lg-row'>自縱取時榮　故使欲人待</div>
<div class='lg-row'>侹然不動搖　其神安所在</div>
<div class='lg-row'>觀世塚間屍　將來宜應改</div>
</div><p>第七女說偈言。</p>

<div class="lg regular"><div class='lg-row'>如雀在瓶中　羅縠覆其口</div>
<div class='lg-row'>縠穿雀飛去　神明隨所受</div>
<div class='lg-row'>四大和合時　如雀瓶中有</div>
<div class='lg-row'>唯有修善福　智慧隨身首</div>
</div><p>第四忉利天王從天來下。到諸女前。問女言。汝等何所求欲使汝得之。諸女良久不答。復問女言。汝等何所求欲使汝得之。一女言乞願無根無鬚無枝無葉。於其中生是則為樂。一女復願。常無五欲。常處寂靜。耳飡法音。目覩聖教。是則為樂。一女復願。幽幽冥冥猶如虛空。登願玄覺。常覩聖容。是則為樂。天帝語諸女言。止止。汝之所願無想。吾不能得日月中王使汝得之。於是七女皆得道果。</p>

<p class='juan'>佛說七女觀經</p></div>
</div><!-- end of div[@id='body'] -->
</body></html>