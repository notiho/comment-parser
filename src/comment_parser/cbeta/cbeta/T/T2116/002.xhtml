<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯偽錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />辯偽錄卷第二</p><p class="byline">元道者山雲峯禪寺沙門祥邁奉　勅實錄撰</p>
<div class='div-other'><a id='mulu11' />
<p class='h1'>偷佛經教偽第七</p><p>第三十化云。胡王見太上徒眾甚多。疑見鬼魅。遂積薪焚之。火起衝天。老君放身光明。火中為王說金光明經。胡王益怒。納之大鑊煮之三日。老君鑊湯之中蓮華涌出。坐蓮華上說涅槃經。又云。老君使尹喜為佛。與胡王為師懺悔三業六根五逆十惡。乃說五戒十善并四十二章經。</p>
<p>辯曰。夫麒麟鬪而日月虧。鯨鯢死而彗星現。銅山崩而洛鐘應。葭灰缺而月暈殘。蓋感應之道交。故機教之相扣。人心渴仰法雨芳菲。沃彼情塵開他蒙昧。故孔子曰。不憤不啟。不悱不發。此明待問而說也。況乎聖人設教權變多方。豈使他人起怒自受焚溺。全無㥏[怡-台+墨]強與他言。豈知虛往實歸之道哉。剜刻字樣巧合經名。既坐火焰上說金光明經。坐蓮華上說蓮華經。則道德二篇坐於道路而說。洞玄三部元在水洞而談。此既不然。彼云何爾。且金光明性相通顯。法華經破權歸實。涅槃經明佛性真常。四十二章群經集出。不窮根蔕。盜聽妄談。唯口起羞。出何容易。難惑上智。只誑下愚。又上經既是老子所陳。道士應宜依而學佛。何乃合氣為道專。諷靈寶。試問三經文明何義。道藏既不收攝道士又不通明。偷大聖之至詮。為老君之極唱。正符涅槃盜牛之喻。又同瞽者誤入金穴。雖得其寶未知何用。又曰。懺悔三業至年月齋法。若如是者道士應通。且問懺悔是何語言。今此懺悔為事懺耶為理懺耶。約功德門而滅罪耶。約逆生死心而滅罪耶。能懺之心宜有幾種。所懺之罪何處安排。懺悔二字由尚罕知。則三業六根五逆十惡戒善之軌年月齋名決不曉達。若是老子所說。道士應合備知。既然一字不通。顯知偷佛妄談。此同竊賊人物被主認著猶不招承更生拒辯。焚經火板方乃慚惶。君子悔前不至如此。</p>
</div>
<div class='div-other'><a id='mulu12' />
<p class='h1'>老君結氣成字偽第八</p><p>第八化云。聖紀經云。太上老君昔於龍漢之年。從元始天尊。於中央大福堂國。說靈寶十部妙經。出法度人。又於東極大浮黎國。出法度人。以紫筆書於空青之林。又於南極禪離界。以火煉真文瑩發字形。又於西極衛羅世界。北極欝單國。皆出法度人。老君以五方真氣之精結成寶字。大方一丈八角。垂芒為雲篆之形。飛鳥之狀。以立文章。又云。墳典自我而出。經籍自我而生。</p>
<p>辯曰。夫文字之聿興爰從上古。伏犧氏之王天下也。始畫八卦。造書契以代結繩之政。由是籍籍生焉。故有青丘紫府三皇刻石之文。綠檢黃繩六甲靈蜚之字。後有蒼頡因而增制。大篆起於史<span class='corr'>籀</span>。小篆興於李斯。飛白創於蔡邕。隷書變於程邈。秦書八體。漢字六形。瘦金堆金垂雲垂露。蔡葉龍爪顏體坡書。皆循古以增成。近代而改制。豈假真氣而結。何關老子傳來。掩竊他能衒賣己德。放舒白眼不恥清流。上云。龍漢起於初氣。何有老子而生。既言紫筆書林。乃在蒙恬之後。牽今引古欺我賢人。孔安國云。伏犧神農黃帝之書。謂之三墳。言大道也。少昊顓頊高辛唐虞之書。謂之五典。言常道也。易則三聖方定。詩則群英之言。春秋孔子所修。禮則周公所定。爾雅周公所纂。國語丘明所述。劉熙釋名。許慎說文。埤蒼廣雅。桂苑珠叢。顧野王之玉篇。陸法言之切韻。各有源系。非干老聃而言。墳典自我而出。經籍自我而生。荒唐謬談侮弄明哲。亦由相如上林說盧橘夏熟。楊雄甘泉賦。玉樹冬蒨。聽其言則洋洋美耳。究其事則杳杳空傅。矧乎國名虛設。妄採他書。大福堂改大堂而取名。東浮黎彷扶桑而立號。南禪黎革重黎而標字。西衛羅竊於迦維羅衛。北方全收欝單越名。十洲所不收。神異所不攝。地理無所紀。括地絕形名。空闡五車了無一實。偷鐘掩耳。斯之謂歟。</p>
</div>
<div class='div-other'><a id='mulu13' />
<p class='h1'>周文王時為柱下史偽第九</p><p>第十九化云。周文王時。老君為爕邑子。時帝紂荒虐天下塗炭。乃乘飛飈之輪。風伯前驅彭祖驂乘。降於岐山之陽。西伯聞之拜為守藏吏。武王克商遷為柱下史。作赤精經。教文王以仁義之道。作璇璣經。以授周公。成王康王之代世為柱下史。昭王時有黑氣之祥<span class='note-inline'>(此破佛生夜虹十二道入貫太微之事)</span>老君以八天隱文授昭王。王不用之。後感膠船之難。</p>
<p>辯曰。蓋聞九頭五龍之紀。重瞳四乳之書。金秦火漢之文。黃魏白晉之典。不聞文王師於老子。璇璣訓於周公。但云。文王師於太公。武王師於姬旦。群書具載先儒盛談。何乃違戾百家別張毛目。蓬心瞽唱睞目生靈。夫欲聖人者宜務其實。無稽之談自招世誚。案史記別傳。老子生於定王之世。與好子相接。何乃妄為西伯之時乎。既是聖人見紂荒淫。宜盡力規諫匡其不逮。而乃高乘飛輪棄而遠遁。為忠臣者固若是乎。昔日過關。雇徐甲而為御。乘薄軬之車。今則乘飛颷輪。風伯前驅彭祖驂乘。何自高之不經乎。況彭祖此時已歿。風伯不肯前驅。文王自公劉以來世積仁孝。美化行乎江漢。仁慈及於行葦。何待赤精之教哉。周公制禮作樂代臨天下。設金縢而表誓。製周禮而流規。何用璇璣之教乎。昭王。時號明君。史無黑氣之變。妄改白虹之兆。而云黑氣之言。援以隱文。又成孟浪之說。前云。老君為九天教主金闕帝君。建七曜之冠。披九色之帔。乘八景玉輿。駕五色神龍。金闕之中坐玉帳之內。仙童左奉。玉女右陪。萬聖擁隨千靈翊從。老子既有如此高貴之位而不肯居。返就守藏之職屈身為臣。侍君之傍立柱之下。晨趨暮拜端笏搢紳。捨喬木之高遷。投幽谷之賤地。翻上倒下以何謬哉。爕邑之號。周書之所不載。金闕帝君。爰從道士虛張。有名無實孰肯傳信。栽風求影種電尋根。此之謂歟。若以昭王不信故感膠船之難者。秦皇求仙親臨海上。凌波涉險冀遇神仙。虛想安期之名。不覩羨門之面。沙丘道死飽臭熏人。漢武好仙。身著羽人之衣。口飲天表之露。縱欒大之詭說。信少君之詐術。而身入茂陵竟無一補。魏太武任寇謙之說。建靜輪天宮廢竭人勞。終感癘疾。周武帝口服丹藥身服黃衣。熱發晉陽失音而死。唐武宗師趙歸真餌金丹藥。會昌不滿早致崩亡。近宋上皇信林靈素遊月宮。誦太極之章。佩驅邪之劍。而亡國破家身死東韓。此之數君皆傾城一志望享千年。而遘患彌留竟無一驗。譏以膠船之難。不亦妄求人過乎。幸人有災。君子不為也。</p>
</div>
<div class='div-other'><a id='mulu14' />
<p class='h1'>前後老君降生不同偽第十</p><p>第一化云。老子生在五運之前。第二化云。老子生下三氣之中。第六化云。老君姓李諱弘元曜靈字光明。以上和七年歲在庚辰九月三日甲子卯時。始育於北玄玉國天崗靈鏡山李谷之間。玄靈聖母既誕之夕。有三日出於東方九龍吐水。月妃散華日童揚彩。年五歲體道凝真。二十而有金姿玉顏。棄家離親迢迹風塵。後感元始下教。授以欝儀太章太洞真經。紫微天帝玉清君以瓊輿下迎。賜丹璽符書。為上清金闕。後聖帝君掌握十天河海神仙。第十一化云。老君以清漢元年七月一日。託玄神玉精降太元玉女。千三百年。號無上老子。一號大千法王。第十二化云。老君以清漢元年寄九天飛玄玉女。八十一年。號高上老子。第十三化云。老君以清漢元年甲午九月九日。降元素玉女。七十三年。號九靈老子。第十化云。老子以殷十八王陽甲庚寅歲建午月。入於玄妙玉女口中。八十一年。至武丁九年庚寅歲二月十五日。聖母剖左腋攀李樹而生。生即行九步。步生蓮華。九龍吐水。具七十二相八十一好。左手指天右手指地曰。天上天下唯道獨尊。我當闡揚無上道法普度一切。又云。李靈飛得修生之道。真妻天水尹氏於厲鄉晝寢。見太上從天而下化為玄珠。吞而有娠。八十一年生而皓首曰老子。生李樹下。指李為姓。</p>
<p>辯曰。夫星流貫昴。實標文命之祥。電繞樞星。是顯軒皇之慶。虹流華渚。沙昊於是膺期。星冠月輪。顓頊以之應瑞。赤龍䁆瞹言旌帝堯。雲屯欝蒸實徵漢祖。此則聖人神異。譜牒具詳。未聞老子初生三日共出九步周行月妃散華日童揚彩之事。且星隕如雨。日有蝕之。春秋書之以為異事。李耳若有徵瑞。孔子何以不記乎。且魯陽揮戈而返日。淮南子有景公善言而退熒<span class='note-inline'>(劉向新文)</span>貳師拔劍而泉流<span class='note-inline'>(前漢書中)</span>耿恭拜井而水出<span class='note-inline'>(後漢書中)</span>苟有奇相書為美談。老既無文事必虛唱。倚他大聖取為神奇。夫聖人現相雖有多途。託化誕生事無兩體。世尊百億化身。大千世界一時頓顯。化緣事訖便入涅槃。老子隨代降生。以何大謬乎。本是李耳。妄改其諱李伯陽而云光明。隱其本名而加美號。史記真文一詞不錄。道書偽說百種粧填。前之兩化。說在太易之前。後之十重。紀在伏犧之後。尋虛摭偽誑惑後人。前說五歲凝真二十入道。後則八十一歲生而皓首。自語矛盾。何待他攻。亳州厲鄉實而不認。北玄玉國虛而妄傳。聃耳髼頭謬說七十二相。野合懷胎諂云周行九步。採他釋瑞而為老奇。將此薰蕕亂彼蘭芷。北玄玉國山海之所不紀。天崗李谷地里之所匪詳。王儉百家<span class='note-inline'>(太尉王儉有百家譜)</span>弗聞玉女之名。何姓氏苑罕說玄妙之族。案道士賈善翔高道傳序云。伯陽起迹於姬周。既云起迹於姬周。則是老子。不在商也。明知陽甲之時本無李耳。衰周之際始見老聃<span class='note-inline'>(胡曾云。七雄戈戟亂如麻。四海無人得坐家。老氏却思天竺去。便將徐甲過流沙。斯則周末時人明矣)</span>避亂入秦死葬槐里。秦佚吊之三號而出。斯良證也。何更疑哉。史記本傳莫知所終。化胡浪語云過流沙。將如來降誕之禎。合老于過關之氣。汝雖巧會偽說孰憑。案燉煌實錄云。周桓王三十九年幸閑豫庭。與群臣對論古今。王曰。老聃父何如人也。天水太守索綏對曰。老聃父姓韓名乾字元卑。癃跛下賤胎則無耳。一目不明孤單乞貸。年六十二無妻。與隣人益壽氏宅上牧猪老婢子曰精敷。野合懷胎。八十一年而生。老子生而皓首。故號老君。此本實跡蔽而不傳。偷竊他能欲張老聖。家有弊帚享之千金。斯言信歟。</p>
</div>
<div class='div-other'><a id='mulu15' />
<p class='h1'>三番作佛偽第十一</p><p>第三十四化云。老君告胡王曰。使我弟子為佛。汝當師之。即使尹喜變身為佛。與胡人為師。令作桑門授以浮圖之法。說四十二章經。又云。老君至舍衛國。自化作佛坐七寶座。身長百千萬丈遍滿虛空。又云。老君將欲再整釋教。以周莊王九年。乃於梵天命煩陀王<span class='note-inline'>(老君弟子)</span>乘月精。託陰天竺摩耶夫人胎。至十年四月八日右脇誕生。後入雪山修行六年。道成類佛陀。眾號末牟尼。至匡王四年。解化太上命昇賈弈天。為善惠仙人。</p>
<p>辯曰。夫根深果茂源遠流長。虎嘯風生龍吟霧起。聖人利見皆有深源。昔植善因今感妙果。我佛世尊三無數劫積行累功。六度無捨而求菩提。棄身命如恒河沙。捐國城如微塵數。莊嚴世界誘掖群生。然後應然燈記補迦葉位。下生中印託化王宮。七步周行指天地而獨貴。三十二相映日月而爭輝。四王捧足出塵寰。六年行滿而成道。現身百億國土。說法四十九年。播聲教於人天。摧外道於雙樹。化緣事畢却返無為。應物適時如是示現。何待老子始化尹喜變身。掩他神功衿為己勝。佛生周昭之代。老降定王之朝。世隔一十七帝年經三百餘祀。化已滿於天下。教已滿於龍宮。家仰仁慈之風。國遵釋氏之範。豈假李耳重整煩陀再現。援前著後諂誑庸愚。昔日過關。雇徐甲而為從。奚有天人侍衛乎。乘鹿柴車。何有七寶之座乎。廣顙聃耳。焉有萬丈之身乎。狡佞不經欺賢誷聖。鯤化為鵬蓋緣自變。蛇蛻為雉非假他功。此皆物理自然。陰陽感召待時而發。非他使然。老子自是凡人。身為臣子何能別生神聖。更使尹喜作佛。昧自心靈瞎他眼目。悖禮慢聖殃報拔舌。善惠仙人將登八地。遇然燈佛受無生記。此乃世尊往生之號。既然成佛功成果滿。化緣事畢入於涅槃。遷神常樂之鄉。永入無為之境。豈可作佛事畢更作善惠仙人。將後著前一何錯亂。妄竊不真壞人視聽。夫人天雖樂終是輪迴。不免三災之殃。難逃五衰之苦。聖人超出生死苦樂兩忘。高超三界之津。獨步六塵之表。何返歸天上却入囂塵。雜污我聖人欺慢我大覺。此同棄天子之尊嚴。慕廝養之賤役。捨華堂之廣廈。悅蔀屋之茅簷。汝欣賈奕之榮。我恥糞土之辱。隋大臣楚國公楊素行經樓觀。見壁間畫像問道士曰。此何圖也。道士對曰。老子化胡成佛圖。素曰。承聞老子化胡。胡人不受。老子變身作佛。胡人方受。是則佛能化胡。道不能化。何言老子化胡也。道士不能加答。善哉楊素之言。此通人之論也。若胡人不先知有佛。詎肯受佛之化乎。以此考之則印度先有佛矣。而言尹喜作佛老子始變。何欺吾門之深乎<span class='note-inline'>(樓觀尹喜故宅。在關之南今道士居之仍在)</span>。</p>
</div>
<div class='div-other'><a id='mulu16' />
<p class='h1'>冐名<span class='corr'>僭</span>聖偽第十二</p><p>第四十八化云。商太宰問夫子曰。夫子聖人歟。孔子對曰。聖則丘何敢焉。然則丘博學多識者也。太宰曰。三王聖者歟。孔子曰。三王善任智勇者。聖則丘弗知。太宰曰。五帝聖者歟。孔子曰。五帝善任仁義者。聖則丘弗知。太宰曰。三皇聖者歟。孔子曰。三皇善任因時者。聖則丘弗知。太宰大駭曰。然則孰者為聖。孔子動容有間曰。丘聞西方之人有聖者焉。不治而不亂。不言而自信。不化而自行。蕩蕩乎民無能名焉。丘疑其為聖人也。史志經云。孔子在魯。老子在周。以魯望周之洛陽。故在西方。蓋指子為西方聖人也。孔子問禮之時。先有猶龍之歎故此指老子也。</p>
<p>辯曰。夫自衒自媒婦女之醜行。不矜不伐聖人之深能。是以舜美禹功嘉有勳而弗競。孔稱孟反<span class='note-inline'>(孟之反)</span>猶退厚而居薄。由是美譽播於千秋。謙光輝於四海。上之所引具見列子仲尼篇中。古今通論。以謂此夫子推佛為西方大聖人之語也<span class='note-inline'>(唐琳法師對太宗之表。張丞相作護法論皆引此文佛西方聖人也)</span>未聞老子在周孔子在魯故指老子為西方聖人。竊名冐聖欺我何多<span class='corr'>僭</span>聖人者不仁言乖理者非智。且道源之祖肇起黃帝。非干老子。老子師容成子演五千文。縱然說聖不能起於軒轅。既三皇五帝。孔子不推為聖。返指老子而為聖人。不亦過乎。蓋我世尊功圓萬行果證十身。流光遍於剎塵。分身應於沙界。不可以人事測。不可以處所求。實三界之大師。是四生之慈父。寰中獨步。為王中之法王。出世獨尊。為聖中之大聖。故能高拱覺場威行萬國。縱使周公之制禮作樂。孔子之述易刪詩。卜修之文章。端木之言語。馬遷之辯博。葛洪之該通。輔嗣之玄談。左慈之神化。並驅馳於域內。言未涉於大方。可為善世之高流。難作出塵之聖者。案天竺聖方群賢所聚。過去諸佛共生於彼。范曄漢書云<span class='note-inline'>(後漢西域傳史論文)</span>其土則殷乎中土。玉燭和暢。靈聖之所降集。賢懿之所挺生。故古昔賢能時有往者。老子西昇經云。聞道竺乾<span class='note-inline'>(令改為開道竺乾)</span>有古皇先生。善入無為。不始不終永存綿綿。是以西行。又古本化胡經云。我生何以晚。泥洹一何早。不見釋迦文。心中空懊惱。此則老子自指於佛為西方聖人也。又黃帝夢遊華胥之國。其國在弇州之西。王邵注云。此指西方天竺也。又周穆王時。聞西方有大聖人出世。心甚懼之。乃使造父乘驊騮八駿。西上崑崙觀日所沒。以厭其氣。又西極有化人來。能返天易地聖力無方。千變萬化不可窮極。穆王敬之若神。築中天臺以居之。化人引穆王神遊。斯須之間已如數載。又穆王五十二年如來云滅。西方有白虹十二道。南北通貫連夜不滅。王問太史扈多。是何祥也。扈多對曰。西方有大聖人。衰相現爾。穆王喜曰。朕常懼於彼。今無憂矣。此則竺乾勝方聖人居彼故得賢王西求化人東來也。又張騫奉使西窮河源。至於大夏。聞雪山南有申毒國。其人奉浮圖不殺罰。乘象而戰。申毒即今印度也。此則仁慈之風。詳於漢史明也。上之所引。咸指印度以為西方。佛生於彼。故指佛為西方聖人。豈說洛陽以為西方。老子為聖人哉。又云。孔子先有猶龍之歎。故此聖德指老子者。意欲將孔子一期問禮之事。便為老子弟子。孔子曰。吾無常師。主善為師。三人行必有我師焉。故學琴於師襄。問樂於萇弘。問官於郯子。入太廊每事問。有問稼。曰。吾不如老農。有問圃。曰。吾不如老圃。此明孔子虛懷納善汲汲於道爾。豈有一事便為師哉。蓋當時老子為守藏吏。掌周公之禮典。故孔子問之。若以問禮便為孔子之師。則老農老圃亦孔子之師哉。必不然矣。沽名衒世求為人師。君子不為也。</p>
</div>
<div class='div-other'><a id='mulu17' />
<p class='h1'>合氣為道偽第十三</p><p>第二十三化云。老子以周昭王二十三年七月十二日至函關。尹喜既見邀歸本第。說道德經二篇五千餘言。尹喜扣頭曰。願授其要。老君曰。善乃為解道德之要曰。道者為泥丸。泥丸者天德也。理在人頭中。紫氣下降。下至丹田。名堵謂脾也。脾者中黃太一也。黃氣徘徊理中宮。萬物之母者。謂丹田也。丹田玄牝也。居下元中。半夜之時一氣下降。周旋三宮。同出而異名者謂精也。一曰精。二曰汗。三曰血。四曰液。故曰異名。玄之又玄者。謂左右腎也。眾妙之門道可道者謂朝食美也。非常道者謂暮為屎<span class='note-inline'>(此依張道陵解道陵如此說也)</span>有無相生。謂口與腹也。難易相成。謂精與氣也。此老子授尹喜節要也。又授尹喜神丹經金液經。及八煉九還丹伏火之訣。其方云。金液還丹仙華流高飛雲翔登天丘赤黃之氣成。須臾當得雌雄分亂。珠可以騰變。致行厨靈童玉女。我為夫出入無間。天同符真精凝霜善沈浮。汝其珍敬必來游。又授九丹之名及歌曰。</p>

<div class="lg regular"><div class='lg-row'>圓三五　寸一分　口四八　兩寸脣</div>
<div class='lg-row'>長二尺　厚薄均　腹三齊　坐垂溫</div>
<div class='lg-row'>陰在上　陽下奔　首尾武　中間文</div>
<div class='lg-row'>始七十　終三旬　內二百　善調勻</div>
<div class='lg-row'>陰火白　黃芽鉛　兩湊聚　輔翼人</div>
<div class='lg-row'>子處宮　得安存　去來游　不出門</div>
</div><p>辯曰。夫道貴清淨德尚無為。恬憺內持謙卑自牧。不依此道別唱多端。唯以行氣運功而為修養。失道德之淳粹。乖自然之妙門。虛設巧言妄加穿鑿。保丹田為至道。守兩腎為重玄。鄙穢麁浮誑諕閭里。王喬<span class='corr'>羨</span>門之輩非好此方。白石赤松之流不依此道。丹經煉訣不見延年。服餌飡芝罕曾久視。周武服丹而暗啞。唐武服丹而早亡。誤他多少賢良。不守樂天之旨。既道德真訣理極於此。則道藏餘文不足貴也。今之道士更騁淺術。或有扶鸞而亂書。秖貪夜飲。或有驅邪而斷鬼。誑人除凶。或有拘環墻而內守。此謂坐馳。或有惜言語而不行。此謂癡默。或有熊經而鳥引。擬彭祖而齊肩。或有飲氣而息神。効龜鶴而老壽。或有運精而上腦。謂挽河車。或固丹田而內封。謂之保養。或有合氣而為道。父子聚塵。或有奪精而採神。男女混雜。扣齒謂之天鼓。嚥津謂之醴泉。呼男根為金莖只圖強勁。呼女竅為玉戶。潛隱醜名。呼童女為真人。呼交搆為龍虎。嬰兒姹女鉛汞丹鑪。故曰。開命門抱真人。嬰兒回龍虎戲。三五七九天羅地網。故張道陵黃書云。男女有和合之法。三五七九交接之道。其道真訣在於丹田者玉門也。唯以禁忌為急。不許泄於道路。道路者尿孔也。又道家內朝律云。禮法男女至朔望日。朝師入私房。詣師立功德。陰陽並進。日夜六時常立功德。不得失內侍之序。不得貪外道失中御之道。不得抄前排後失次第之序。亦不得嫌醜愛美。又云。朔望之際侍師私房。情意相親男女交接。使四目兩鼻上下相當。兩口兩舌彼此相對。陰陽既接精氣遂通。故老子云。我師教我金丹經。使我專心養玉莖。三五七九還陰精。呼吸玉池入玄冥。行道平等昇太清。此等歌訣義皆如是。將斯㛱媟以為真修。不思歸根復命之言。唯行合氣鄙薄之術。以此求道枉陷人倫。以此超昇終身叵得。以斯滅罪罪不可亡。以斯消災災不可退。以斯求福福不可生。以斯出家家不可出。何異蒸砂作飯。虛受劬勞。鏡裏尋真終無所獲。嗚呼棄驪珠而拾礫斡。夏鼎而<span class='corr'>羨</span>[康*瓦]自誤誤他。死沈苦海。哀哉哀哉。</p>
</div>
<div class='div-other'><a id='mulu18' />
<p class='h1'>偷佛神化偽第十四</p><p>第四十二化云。老子入摩竭國。現希有相以化其王。立浮圖教名清淨。佛號末摩尼。至舍衛國自化作神。從天而降天人侍衛。現身長百千萬丈。又至罽賓降胡王及王子。火不能燒。鑊不能煮。水不能溺。胡兵百萬。弓矢劍戟一時摧落。飛電八衝聲如霹靂。人馬驚仆。北郭先生空中頌讚。又至條支國。手撥大山。至拘薩羅。降伏九十六種外道。至迦夷羅國。左手把日右手把月。藏於頭中。天地冥暗。山飛石裂。海水逆流。山川空行。又至于闐。於南渠山示教胡王。令尹喜化作金人。身長丈六。項佩圓光足踏蓮華。從空而下拜禮。老君謂胡王曰。此吾弟子與汝為師。又留神鉢令得法味。又於毘摩城地變金色。放九色神光遍照塵沙國土。即有赤靈真人中黃丈人太一真君九宮六丁八卦神君青龍白虎散華玉女浮雲而至。老君坐七寶座。燒百和香。奏鈞天樂。又有八十餘國諸王妃后。皆來聽法。留尹喜作佛及鉢於毘摩城。却昇天去。老君又於葱嶺降大毒龍。遍歷五天。於耆闍山獨木樹下化玉座。與王說浮圖度桑門。二千五百人受以戒律。又六十六化云。于闐國毘摩城伽藍。是老君化胡成佛之處。中有石幢刻記其事云。東方聖人號老君來化我國。下引八學士議證其事跡。</p>
<p>辯曰。案後漢西域傳三國志魏隋書西域志<span class='note-inline'>(圖六十卷志四十卷合一百卷成西域志)</span>並紀西天五印有佛聖跡。或幢或柱咸勒其事。不說老君曾留名字。初張騫西來。始傳浮圖之號。至於今代。國使往還無慮百人。並不見老君西化之說。古谷皇帝西征盡海。所到之地唯有佛僧。行近西北海有一國土。城中佛塔森然若林。彼國君王唯是和尚。又唐王玄策奉使西行。至摩竭陀國。於耆闍崛山及佛成道處。咸述碑銘讚佛聖化。未聞說有老君之事<span class='note-inline'>(上之銘讚在王玄策傳中)</span>又湛然居士扈從太祖西征于闐及可弗叉國。越天山過雪嶺。風化具詳。赤未知有老子之事。即今煦烈大王皇帝親弟鎮守西域。在尋思干西南雪山之西。使命往還來往不絕。除親諮詢老化云。並云無聞。則老子神異道書偽出。既非通論。何足信哉。</p>
<p>夫顯。明神聖至人之能。鼠竊狗偷狡兒巧倖。且聖王之立教也。自近化之然後及遠。故書敘堯之盛德。先親九族。然後平章百姓。百姓昭明。然後協和萬邦。故能光被四表格於上下。文王之德。先刑寡妻後清四海。故遠方慕義九譯而來。老君為柱史之時。周道不興。諸侯擅權。大夫執政。上陵下僭。州土日促。李耳既有神聖。即合拯頹扶弱富國安民。使君臣各位不相逾僭。何乃九州遠棄一身西遁。若能自己家鄉顯大靈異。九族光榮一門讙慶。不亦妙乎。而八十四年蔑無奇異。雇人駕車西過函谷。身死扶風<span class='note-inline'>(今有扶風槐里鄉有老子[塚-豖+(一/豖)])</span>偽云。西去纔踐羌胡。即有神通。神州中原全無一驗。無人見處便唱萬端。偷佛勝能巧說附會。佛之神異西經具載今有聖跡。老君靈變東史不書。以此驗之虛。實見矣。明眼君子試聽根由。世尊上忉利天為報母恩三月說法。李耳效之亦昇太微。世尊成佛不起道樹而昇六天。老子倣之亦遊九天。世尊菩提樹下示現降魔弓矢盡變。老君亦摧劍戟。世尊向拘尸那國路擲大石。老君亦撥大山。世尊說大集經並集諸王。老君亦會八千餘國。世尊北游降阿波羅龍王兼留其影。老君雪山亦降毒龍。世尊於本行經說九十六種外道。老君亦降九十六種外道。世尊現大神力。須彌山王涌沒低昂。老君亦山飛石裂海水逆流。世尊留下神鉢以福群生。老君亦留神鉢。世尊右脇而生。老君剖左腋而出。世尊周行七步表圓滿七聖財故。老子乃行九步。妄合陽極之數。世尊三十二相八十種好。老君七十二相八十一好。佛說真應二身顯其權實。老君亦說真身法身。佛說身有四種。謂法身報身<span class='note-inline'>(分自他報)</span>化身。老君亦說虛皇元始道君老君。佛說三界。彼說三清。佛說三輪持世。彼說三氣下運。青龍白虎像彼金剛。玄中法師倚於聖者。學禪庭而建方丈。依佛宇而樹法堂。以至歌讚偈唱之文。鐘鼓雲板之飾。祭靈送死懺悔消災。九幽懺文二十四願戒<span class='note-inline'>(金依華嚴十地品十不善法集成)</span>據釋有者彼便立之。此處若無彼不能制。則知凡百立事全取佛門。代代穿鑿人人妄起。金鍮相混智者難分。本欲粧點自家翻成。混沌鑿竅耳目具矣。真神喪焉。榮道德之真文。收偽說之澆薄。教門中折。誰之罪歟。且北郭先生。本侍漢武。今隨李老。愈見後增。又南渠山及毘摩城本佛聖跡。望合其事屈相附會。恐人不知。今具出之。案西域記云。于闐國王城西南二十餘里。有瞿<span class='note-inline'>(令改南渠)</span>室稜伽山中有伽藍。其中佛像時燭光明。昔佛至此為諸人天略說法要。巖有右室現有羅漢。入滅盡定以待慈氏。此則非老君明矣。又曰。王城東三百餘里。有媲摩城中有彫檀立佛之像。高二丈餘。甚多靈異。時放光明。隨有疾病禱之即愈。此像本是優填王造。佛滅之後凌虛而來以福此土。釋迦法盡像入龍宮。評曰。據此記說文甚昭然。佛之聖蹤欲為老跡。汝雖巧會且宜三思。駟不及舌請君隱臆。八學士議雖號唐人。唐書列傳一無名姓。況復所議不入要策。進退兩求並無可據。設欲廣辯枉廢詞章。道士虛陳不勞煩敘。雖有員半千名傳。無化胡經。議詳此謬經。古今排擯。唐中宗禁之於前代<span class='note-inline'>(見劉煦舊唐書)</span>今世宗斷之於後朝<span class='note-inline'>(見悟了然破化胡狀)</span>若實真文孰敢除滅。而無識道士恒踵斯跡。使老子獲僭聖之罪。俾道人招謗佛之愆。王浮已在地獄。史志經又投圜戶老子本欲隱遁志經推出戶庭垂歸根之本心轉流浪於他土。執迷不返固妄難除。同木石之頑<span class='corr'>嚚</span>。似藥酒之瞑眩。今之辯析要破狂心。返正道於醇源。引邪徒於坦路。知道德是賢者之語。識化胡是妖怪之談。弘老子謙靜之風。抑道士誇衒之弊。皆遵斯訓雅道長興。如曰不然。覆車及之爾。</p>
<p>論曰。太法東流千有餘載。時君信毀代涉洿隆。邪正爭衡未曾勝釋。而道士為僧前後三代。初漢明帝夜夢金人飛來殿庭項有日光。遂遣使西求。佛法從此入洛。既圖於顯節陵上。又經譯在蘭臺室中。而道士矜能欲騁薄伎。摩騰暫現神異無不歸心。佛教鍊而愈精。道書焚而火化。由是改邪入正。落髮為僧。北齊高祖文宣皇帝。投誠佛理銳意法門。而道士無知縱其私憤。騁螢光之耀。掩龍燭之輝。文宣試之一無可驗。聖上匪施於寸刃。修靜納欵於轅門。剃髮去冠一皆為釋。我聖朝蒙古皇帝。深仁睿聖體道多能。英謀扇於八絃。威稜擅於萬國。留心佛理備曉正邪。究道教之麁浮。達釋宗之要妙。首行明詔特與掃除。欽惟今上皇帝。稟太易太初之質。資天皇天帝之靈。道契百王。播淳風而育德。智周萬物。弘至治以濟時。若末尼珠豈受纖塵之污。如軒轅鏡寧容片垢之惑。故能英明獨斷亮察是非。息道士之虛聲。識僧徒之實理。敬承先制重與辯明。具召兩宗詳其優劣。陣旗未展銜璧倒戈。空談六韜之謀。不補三代之失。脫袍剃髮盡付釋門。蓋以邪法易摧是真難滅。匪經鑪韛何顯真金。妖氣於是屏消。佛日於是高朗。使迷途者從茲返路。溺喪者於是知歸。為今代之銓衡。作後來之藻鑑。但佛教慈仁本無爭競。邪徒狂狷妄說多端。以汝不平起我分別。故孔子曰。必也正名乎。良在斯矣。夫儒道釋三世稱三教。約其懲惡勸善則三教皆可遵行。較其宗趣淺深則不能無其優劣。漢唐已來固有定論。不待餘人妄生高下。佛教慈悲利生為本。老君謙退遠害為功。儒法濟民忠孝為首。忠孝行則可以全家國播身命。謙退行則可以解紛爭除後患。慈悲行則可以濟群靈窮性命。沿淺至深表裏相救。亦由天有三光互相顯照。鼎有三足共力扶持。然道宗多偽別唱規模。欲罩古今獨超儒釋。然前賢後哲各著典謨。咸遵於佛不言老聖。案文自驗何必強爭。孔子對太宰曰。丘聞西方有聖者焉。不治而不亂。不言而自信。不化而自行。蕩蕩乎民無能名焉<span class='note-inline'>(此出列子仲尼篇)</span>老子云。吾師化游天竺善入泥洹<span class='note-inline'>(此出老潭經)</span>此孔老推佛為聖人也。符子云<span class='note-inline'>(符朗也)</span>老氏之師名釋迦文。後漢牟子云<span class='note-inline'>(為蒼梧太守)</span>堯舜周孔老莊之化。比之於佛猶白鹿之麒麟。尚書令闞澤對吳主云。若將孔老二教比方佛法。遠之遠矣何以明之。孔老設教。法天制用不敢違天。諸佛設教。天法奉行不敢違佛。以此言之。實非比對。吳主善之加太子太傅<span class='note-inline'>(此出舊吳書)</span>北齊光祿大夫顏之推出云<span class='note-inline'>(有家則篇)</span>佛家三世之事信而可徵。萬行歸空千門入善。豈徒六經百氏之博哉。非堯舜周孔老莊所能及也。唐祕書監虞世南帝紀史論云。老子之義。谷神不死玄牝長存。久視長生乘雲駕鶴。此域中之教也。釋氏之誥。空有不滯人我兼忘。超出生死歸於寂滅。此象外之談者也。後周王褒庭誥。唐李思慎釋道十異。深有旨趣。不勞繁出智者知之<span class='note-inline'>(後周王褒庭誥章在梁弘明十異又在清涼華嚴大教中)</span>今上皇帝嘗有言曰。世人將孔老與佛稱為三聖。斯言妄矣。孔老之教。治世少用。不達性命唯說現世。止可稱為賢人<span class='note-inline'>(暗符班固九等人表老子列在賢人之階及晉孫盛有老子非大賢論文在廣弘明集也)</span>佛之垂範。窮盡死生善惡之本。深達幽明性命之道。千變萬化神聖無方。此真大聖人也。自今已後三教圖像。不得與佛齊列。唐李商隱<span class='note-inline'>(字義山)</span>三教贊曰。儒吾之師曰魯仲尼。仲尼師聃龍。吾不知聃師竺乾善入無為稽首正覺吾師<span class='note-inline'>(仲尼)</span>師<span class='note-inline'>(老子)</span>師佛也。以此酬校穹壤懸殊。以此求宗蘭蒿自辯。且夫其流易曉。闞澤之對天分<span class='note-inline'>(對吳主事)</span>其理難惑思慎之文海截<span class='note-inline'>(李思慎釋道十異文)</span>虞世南之著論。嶽峙淵渟<span class='note-inline'>(帝王通紀)</span>顏之推之述篇。雲開日朗。但以去聖時遠魔偽亂真。苟非其人道不虛設仰惟今上皇帝受佛付囑不忘護持。萬機之餘留神釋典。西天德士東土明師。屢詢三藏之言。妙達一乘之旨。偏欣論議頗尚毘尼。窮性相之淵源。達釋道之優劣。龍蛇易辯天眼難瞞。卷氛祲於九霄。布慈雲於四海。再然慧炬荐燭智燈。為法宇之棟梁。作釋天之日月。祥邁叨生像季慶遇昌時。每有雅談預聞座末。載欣載抃。述頌曰。</p>

<div class="lg regular"><div class='lg-row'>二儀始判　三才肇分　樹君建國</div>
<div class='lg-row'>爰濟斯民　羲軒以來　五運相襲</div>
<div class='lg-row'>金朝政衰　玄天繼跡　太祖撥亂</div>
<div class='lg-row'>世宗建隆　篤生我后　紹美前蹤</div>
<div class='lg-row'>納疑南宋　聽獻西荒　梯山航海</div>
<div class='lg-row'>萬國朝王　天縱神聰　生知妙道</div>
<div class='lg-row'>建寺龍庭　誦經瓊島　道士庸愚</div>
<div class='lg-row'>鴟張老聖　眩彼魚目　掩此金鏡</div>
<div class='lg-row'>聖明懸鑑　特出狂談　一言逐北</div>
<div class='lg-row'>萬古司南　佛日高懸　法雲廣布</div>
<div class='lg-row'>九有回光　四生蒙福</div>
</div>
<div class="lg regular"><div class='lg-row'>保龍圖而鞏固　慶鳳曆以彌新</div>
<div class='lg-row'>統金輪而永曜　調玉燭而長存</div>
<div class='lg-row'>邵鴻名於帝籙　煥大寶於蒼旻</div>
<div class='lg-row'>播皇威於戎夏　等真固於乾坤</div>
<div class='lg-row'>躋黎元於壽域　享邦國之來賓</div>
<div class='lg-row'>敦王道之坦坦　宜子孫之仁仁</div>
<div class='lg-row'>聖皇延於萬載　懿后樂於千春</div>
<div class='lg-row'>四三皇而六五帝　曾何唐漢之足云</div>
</div></div>
<div class='div-xu'><a id='mulu19' />
<p class='h1'>後記</p><p>余昔見唐人譏道士云。出言猥穢誑妄不真。使人奉者不仁不孝。家生梟獍之兒。無禮無親。世出豹狼之子。又見新落髮道士罵長春宮家云。教門無事汝等受榮。教門有害使俺受辱。尊稱掌教披秉藍袍。日無素飡月有佳宴。紛白黛黑滿目歡呼。螓首蛾眉終宵私樂。䝼他上分之饌。受他罄折之恭。昧天謾心今日自感。乍聆此語以為不然。今此觀之未為過也。老子生於厲陽之鄉。終於槐里之地。此本墳隴棄而不修。恣荊棘之荒涼。任狐兔之蹂踐。年終臘節。孰聞道士之蒸嘗。獻歲秋成。弗覩女冠之礿祀。行人為之隕涕。見者為之哀矜。而漫說化胡之妖言流落他邦而不返。王浮發乎餘竅志經又揭臭風。使老子重玄之妙門到此掃地而蕩盡。且今八十一化。其中五十餘化偷佛效顰。二十餘化道聽塗說。唯有一化言老子授尹喜道德真訣。全將合氣運精而為立功。不以清淨為心。專以交遘為道。以斯祈福福云何生。以斯禳災災云何殄。祥邁仰荷宸恩忝充釋子。刳心守道閉戶閑居。待殘喘於桑榆。無求辯於邪正。憤志常之姦狡。嘉少林之甄明。蕩化胡之穢談。返遏占之寺宇。光輝釋範匡弼真乘。功蓋補天業隆立極。雖摩騰見美於漢朝。法上溢名於齊代<span class='note-inline'>(法上北齊大統與道士爭論道士落髮)</span>以今校古曾何足云哉。加以主上明聖洞曉佛心。知玉石之不同。審薰蕕之異氣。佛是聖中之大聖。老是賢中之大賢。既天壤之懸殊。亦珠礫而異價。由是特回天睠目察實虛。偃彼濁風朗茲慧日。祥邁預斯嘉會慶躍心靈。希前代之清塵。仰先哲之洪範。輒憑古典斥破今圖。拔妄說之根株。折志經之誑辯。本顛末墜瓦解氷消。豈唯千載之楷模。亦顯一時之奇事。靡敢簉於龍藏。亦可續於弘明。唱斯言而不慚。冀英能而知賞摭我華者難與言論云。至元單閼之歲孟春絕筆。道者山大雲峯禪寺灑掃比丘祥邁記。</p>
</div>
<div class='div-other'><a id='mulu20' /><a id='mulu21' />
<p class='h1'>欽奉聖旨禁斷道藏偽經下項<span class='note-inline'>(見者便宜燒毀)</span></p>
<ul class="">
<li>化胡經<span class="note-inline">(王浮撰)</span></li>

<li>猶龍傳</li>

<li>太上實錄<span class="note-inline">(宋謝守灝撰)</span></li>

<li>聖紀經</li>

<li>西昇經</li>

<li>出塞記</li>

<li>帝王師錄</li>

<li>三破論<span class="note-inline">(齊人張融假託他姓)</span></li>

<li>十異九迷論<span class="note-inline">(傳奕李玄卿)</span></li>

<li>明真辯偽論<span class="note-inline">(吳筠)</span></li>

<li>十小論<span class="note-inline">(吳筠)</span></li>

<li>欽道明證論<span class="note-inline">(唐員半千假託他姓)</span></li>

<li>輔正除邪論<span class="note-inline">(吳筠)</span></li>

<li>辟邪歸正議<span class="note-inline">(杜庭)</span></li>

<li>齕邪論<span class="note-inline">(梁曠)</span></li>

<li>辯仙論<span class="note-inline">(梁曠)</span></li>

<li>三光列記</li>

<li>謗道釋經<span class="note-inline">(破大藏經林靈素杜光庭撰)</span></li>

<li>五公問虛無經</li>

<li>三教根源圖<span class="note-inline">(大金天長觀道士李大方述)</span></li>

<li>道先生三清經</li>

<li>九天經</li>

<li>赤書經</li>

<li>上清經</li>

<li>赤書度命經</li>

<li>十三虛無經</li>

<li>藏天隱月經</li>

<li>南斗經</li>

<li>玉緯經</li>

<li>靈寶二十四生經</li>

<li>歷代應現圖</li>

<li>歷代帝王崇道記</li>

<li>青陽宮記</li>

<li>紀勝賦</li>

<li>玄元內傳</li>

<li>樓觀先生內傳</li>

<li>高上老子內傳</li>

<li>道佛先後論</li>

<li>混元皇帝實錄</li>
</ul><p>長生天氣力裏大福廕護助裏皇帝聖旨道。與中書省樞密院御史臺隨路宣慰司按察司達魯花赤管民官管軍站人匠等官并眾先生。每在前蒙哥皇帝聖旨裏。戊午年和尚先生每折證佛法。先生每輸了底。上頭教十七箇先生剃頭做了。和尚更將先生每說謊做來的化胡等經并印板都燒毀了者。隨路觀院裏畫著底石碑上鑴著底八十一化圖。盡行燒毀壞了者。麼道來如今都功德使司奏。隨路先生每將合毀底經文并印板。至今藏著却不曾毀了更保定。真定太原平陽河中府王祖師菴頭關西等處。有道藏經板。這般奏的上頭教張平章張右丞焦尚書泉總統忽都于思翰林院眾學士中書省客省使都中書省宣使苦速丁淵僧錄真藏僧判眾講主長老等。張天師祁真人李真人杜真人眾先生。每一同於長春宮內分揀去來。如今張平章等眾人每迴奏。這先生家藏經。除道德經是老君真實經旨。其餘皆後人造作演說。多有詆毀釋教偷竊佛語。更有收入陰陽醫藥諸子等書。往往改易名號。傳注訛舛失其本真。偽造符呪妄言佩之。今人商賈倍利。夫妻和合有如鴛鴦。子嗣蕃息男壽女貞。誑惑萬民非止一端。意欲貪圖財利誘說妻女。至有教人非妄佩符在臂。男為君相女為后妃。入水不溺入火不焚。刀劍不能傷害等。及令張天師祁真人李真人杜真人試之於火。皆求哀請命。自稱偽妄。不敢試驗。今議得除老子道德經外。隨路但有道藏說謊經文并印板。盡宜焚去。又據祁真人李真人杜真人等奏。告據道藏經內。除老子道德經外。俱係後人揑合不實文字情願。盡行燒毀了。俺也乾淨准奏。今後先生每依著老子道德經裏行者。如有愛佛經底做和尚去者。若不為僧道娶妻為民者。除道德經外。說謊做來底道藏經文并印板。盡行燒毀了者。今差諸路釋教泉總統中書省客省使都魯前去。聖旨到日不以是何官吏。先生道姑秀才軍民人匠鷹房打捕諸色人等。應有收藏道家一切經文本處。達魯花赤管民。官添氣力用心拘刷。見數分付與差去官眼同焚毀。更觀院裏畫著底石碑上鑴著底八十一化圖。盡行除毀了者。自宣諭已後如有隨處隱匿道家。一切說謊揑合毀謗釋教偷竊佛言窺圖財利誘說妻女。如此誑惑百姓符呪文字。及道家大小諸般經文。若所在官司不添氣力拘刷。與隱藏之人一體要罪過者外。民間諸子醫藥等文書自有板本。不在禁限。准此。</p>
<p style="margin-left:6em">至元十八年十月二十日</p>
<p>長生天氣力裏皇帝聖旨。宣撫司每根底城子裏村子裏達魯花赤根底官人每根底張真人為頭兒。先生每根底宣諭的聖旨馬兒年和尚先生每持論經文。問倒先生每的上頭十七箇先生每根底教做了。和尚也已前屬和尚每底。先生每占了的四百八十二處寺院內二百三十七處寺院。并田地水土產業和尚根底回與也麼。道張真人為頭兒。先生每退狀文字與了來。又先生每說謊做來的化胡經等文字印板教燒了者。石碑上有底不揀甚麼。上頭寫著底文字有。呵盡都毀壞了者。麼道來。又已前先生每三教裏釋迦牟尼佛的聖像。當中間裏塑著有老君孔夫子的相貌。左右兩邊塑著有來。如今先生每把已前體例。撇了釋迦牟尼佛的。聖像下頭塑者存麼道。這般說有依著已前三教體例裏做者。釋迦牟尼佛的聖像下頭塑有。呵改正了者。麼道斷了來。如今少林長老為頭兒。和尚每奏告教回與來的寺院內。一半不曾回與了的。却再爭有。又說謊做來的化胡經等文字印板。一半不曾燒了有。三教也不依著已前體例裏做有。麼道這言語是實那是虛。真箇這的每言語一般呵一般斷了者別了呵怎生行的依著。已前斷了的內不曾回與來的寺院。有呵但屬寺家的田地水土產業回與了者。說謊做來的化胡經文書印板。不曾毀壞了的有。呵毀壞了者。三教也依著已前體例裏做者。俺每的這聖旨這宣諭了。呵已前斷了的言語別了。呵寺院的田地不回與。呵爭底人有呵斷按打奚罪過者。又這和尚每有聖旨麼道。已前斷了的已外。不屬自<span class='corr'>己</span>的寺院田地水土爭。呵不怕罪過。那甚麼聖旨俺每底鷄兒。年六月二十八日開平府有的。時分寫來。</p>
<p>長生天底氣力裏蒙哥皇帝。福廕裏薛禪皇帝。潛龍時令旨道。與漢兒州城達魯花赤管民官僧官僧眾道官道眾人等。據少林長老告稱蒙哥皇帝聖旨裏委付布只兒為頭斷事官斷定隨路合退先生住寺院地面三十七處却有李真人差人詐傳蒙哥皇帝聖旨一面奪要了來。這言語問得承伏了。是李真人差人詐傳的上頭如今只依先前的聖旨委付布只兒為頭斷事官元斷定三十七處地面。教分付與少林長老去也。准此。</p>
<p style="margin-left:2em">至元戊午年七月十一日開平府行</p>
</div>
<p class='juan'>辯偽錄卷第二</p>
</div><!-- end of div[@id='body'] -->
</body></html>