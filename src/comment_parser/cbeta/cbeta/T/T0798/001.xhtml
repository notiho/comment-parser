<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說進學經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 798
<p class='juan'><a id='mulu1' />佛說進學經</p><p class="byline">宋居士沮渠京聲譯</p>
<div class='div-jing'><p>聞如是：</p>
<p>一時佛遊舍衛祇樹之園須達精舍，大賢眾千二百五十人。佛告諸比丘：「有四雅行，智者常遵、丈夫所修、達士恒奉，不才愚夫所不好樂。何等為四？孝事父母，悅色養足；守仁行慈，終始不殺；惠施濟乏，未曾悋逆；遭值聖世，捐榮履道。是四雅行，智者所遵、丈夫所修、達士所奉，不才愚夫所不好樂。」</p>
<p>佛時頌曰：</p>

<div class="lg regular" style="margin-left:1em;"><div class='lg-row'>「智者稱孝，　愍命慈活，　放施普給，</div>
<div class='lg-row'>超俗崇寂。　如是正業，　明士所習，</div>
<div class='lg-row'>聖見已具，　定至無為。」</div>
</div><p>佛告比丘：「復有二法，若在閑宴，或處大眾，心行莫懈：一者靜寂，賢聖默定；二者博學，講論邃義。又有二施：飲食美味以安身命；敷散經典開微悅聽。食施安身，法施遷神；一事雖快，法施為最。是以比丘念演妙法，宣慧莫癡；既自洗濯，并淨塵著。如是道法，永度無窮，乃名出家，具足覺了。」</p>
<p>佛說經竟，比丘歡喜，作禮受教。</p>
</div>
<p class='juan'>佛說進學經</p>
</div><!-- end of div[@id='body'] -->
</body></html>