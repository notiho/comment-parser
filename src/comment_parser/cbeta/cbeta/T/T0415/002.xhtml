<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經菩薩念佛三昧分</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu5' /><a id='mulu6' />大方等大集經菩薩念佛三昧分卷第二<p class="byline">隋天竺三藏達磨笈多譯</p>不空見本事品之餘</p><p>「復次，不空見！彼精進王以慈愛憐愍多好行檀，常為大會無礙施主，天下所有沙門、婆羅門、貧窮、疾病、諸乞求者，隨須給與，無有休厭。</p>
<p>「復次，不空見！彼精進王凡所統領八萬四千城邑、聚落，皆是淨業勝因所感，七寶合成。於諸城上一一復造八萬四千栴檀樓觀、諸門、左右亭傳、路次，悉有堂舍，眾寶莊嚴。門無晝夜，常開不閉，以擬一切等獲大安。又諸城內衢巷、街陌，恒然燈燭有大光明，令彼人民各力為作，同共受斯安隱快樂。</p>
<p>「復次，不空見！彼精進王時有二子，一名師子，二名師子意，諸根明利，身相圓滿，有大威德，具足神通，皆已先發阿耨多羅三藐三菩提心。</p>
<p>「復次，不空見！當爾之時，有佛、世尊，號曰寶聚如來、應供、等正覺、明行足、善逝、世間解、無上士、調御丈夫、天人師、佛、世尊，出現於世，常為天、人、梵、魔、沙門、婆羅門、諸龍、夜叉、乾闥婆、阿修羅、乃至一切人非人等宣明正法，初、中、後善，義味深奧，其文亦善，純備無雜，清白梵行。</p>
<p>「復次，不空見！時彼寶聚如來、應供、等正覺常與七十二億百千諸大聲聞——皆阿羅漢，具足神通、有大威德——近善住城說法教化。</p>
<p>「復次，不空見！爾時，寶聚如來、應供、等正覺即於食時著衣持鉢，與彼七十二億百千大聲聞眾前後圍遶，威容詳雅，入善住城次第乞食。</p>
<p>「彼精進王適與二子在高樓上，遙望見彼寶聚如來大眾圍遶，端嚴殊特，威德巍巍。行人觀覩莫不樂見，諸根清淨，心慮澹然，上下調伏勝奢摩陀，到於第一功德彼岸，具足圓滿一切種地。</p>
<p>「王既見已，生奇特心，喜勇無量，即與二子取諸華鬘、塗香、末香、及餘名香俱出宮門，速疾持詣寶聚如來、應供、等正覺所奉獻供養佛及大眾，頂禮佛足，却住一面。</p>
<p>「復次，不空見！彼精進王及其二子，即便要請寶聚如來與諸大眾盡形供養——所謂衣服、器具、飲食、醫藥——凡是所須悉皆奉給，庶事隆厚，聖眾獲安。是精進王與其二子，宿植德本常求佛法，今既遭逢又蒙受請，心生歡喜，慶幸特深。</p>
<p>「復次，不空見！時彼寶聚如來、應供、等正覺於天人中說法教化，所應作已，便於中夜入無餘涅槃。</p>
<p>「不空見！時精進王聞彼世尊般涅槃已，即與夫人及其二子，躬率群臣及諸民眾，詣彼世尊般涅槃處。至已，敬禮世尊足下，悲號啼哭、椎胸大叫，舉身投地如樹中摧，躄地宛轉而傷歎曰：『世尊滅度一何駛哉？大聖涅槃，遺棄我等；世間方盲，導師長逝；眾生貧困，商主告終；世界將昏，慧燈忽滅。』</p>
<p>「不空見！彼精進王如是追慕，極悲歎已，方與二兒詣世尊所，以諸香水沐浴聖身，復用眾香遍塗尊體，更以種種殊異華鬘、微妙樂音盡虔供養，然後方用迦尸迦衣妙疊纏裹，安處金棺及以鐵槨，其棺又以七寶雜廁。如是盛置彼佛身已，方聚清淨赤妙栴檀——高一由旬，縱廣正方一拘盧舍——散諸種華及以華鬘，燒然殊勝塗末香等，灌以蘇油，然後起火闍維寶聚如來色身。</p>
<p>「復次，不空見！時彼王子師子既見如來般涅槃已，如是思惟：『天人大師捨我滅度，我於今日何義苟存？今我若獲隨從如來、應供、等正覺而取滅度，豈不樂哉？』</p>
<p>「不空見！時彼王子如是念已，用諸名香自塗其身，復以諸香熏其衣服，以㲲纏裹，然後周圍放大猛火<span class='corr'>焚</span>燒其身。火熾盛已，師子方於猛焰之中發大弘誓救諸眾生，歌讚歸依如來功德，以偈頌曰：</p>

<div class="lg regular" style="margin-left:0em;"><div class='lg-row'>「『世間寶中最尊上，　今日放捨入無餘；</div>
<div class='lg-row'>天人大師轉法輪，　我等從此不復覩。</div>
<div class='lg-row'>法王利益無量眾，　今已棄置入涅槃；</div>
<div class='lg-row'>吼宣如是大菩提，　長不復見眾圍遶。</div>
<div class='lg-row'>不可思議大導師，　說法能令聞者喜，</div>
<div class='lg-row'>一切天人、諸魔、梵，　從今永絕不聞聲；</div>
<div class='lg-row'>能施貧窮法財寶，　為眾演說皆樂聞，</div>
<div class='lg-row'>諸天、龍、鬼、人非人，　自此長往無歸趣。</div>
<div class='lg-row'>世間從今無所依，　偏悼我王何恃怙？</div>
<div class='lg-row'>并師子意失覆護，　永不聞佛說法音。</div>
<div class='lg-row'>我寧捐軀及壽命，　無用獨住於世間，</div>
<div class='lg-row'>以是今滅所愛身，　因茲更廣弘誓願。</div>
<div class='lg-row'>我於佛所種善根，　父王亦常尊三寶，</div>
<div class='lg-row'>先願以此諸功德，　令王及我證法身。</div>
<div class='lg-row'>於不思議諸佛所，　供養修行眾善業，</div>
<div class='lg-row'>普願群生同斯福，　亦令我誓無虛言。</div>
<div class='lg-row'>世尊滅度我焚身，　其有得聞或親見，</div>
<div class='lg-row'>一切皆同等正覺，　非彼現在身證者。</div>
<div class='lg-row'>若人覺悟及夢中，　但令見我今所作，</div>
<div class='lg-row'>彼必成佛無有疑，　非彼現在身證者。</div>
<div class='lg-row'>我此愛身終敗壞，　事同水沫無堅牢，</div>
<div class='lg-row'>願彼食我諸蟲獸，　皆得速成菩提道。</div>
<div class='lg-row'>今我誓行精進事，　或有毀罵或輕訶，</div>
<div class='lg-row'>令我速得調御師，　非彼現在身證者。</div>
<div class='lg-row'>我求無上正覺時，　其或慈心相觀視，</div>
<div class='lg-row'>即於世間疾成佛，　非彼現在身證人。</div>
<div class='lg-row'>我今所願及未發，　為是焚燒所愛身，</div>
<div class='lg-row'>若此誠誓必不虛，　令我還見滅度佛。</div>
<div class='lg-row'>如我暫得覩世尊，　何異天師重出世？</div>
<div class='lg-row'>今我雖復盛焦然，　猶冀身存得觀佛，</div>
<div class='lg-row'>世尊智慧無障礙，　常轉三世清淨輪。</div>
<div class='lg-row'>如昔廣利諸眾生，　令我見佛從火起，</div>
<div class='lg-row'>濟世大師若暫起，　如先威力普眼尊。』</div>
<div class='lg-row'>佛知師子心精誠，　為之暫起視神力，</div>
<div class='lg-row'>廣與世間興變事，　令無量眾厭患身，</div>
<div class='lg-row'>畢竟利益諸眾生，　還復焚身入寂處。</div>
<div class='lg-row'>大眾覩佛巨神變，　以清淨意讚妙音：</div>
<div class='lg-row'>『諸佛妙法難思議，　戒及禪定亦復然，</div>
<div class='lg-row'>智慧解脫不可量，　神通變化亦難測，</div>
<div class='lg-row'>雖已滅度能淨我，　今故歸命焰熾身。</div>
<div class='lg-row'>世尊威德無有比，　神通已達彼岸邊，</div>
<div class='lg-row'>滅度能令生厭離，　今我歸依普眼觀。</div>
<div class='lg-row'>慈悲一切最尊勝，　能以自心知他心，</div>
<div class='lg-row'>悉治無邊界眾生，　歸命無等善逝者。</div>
<div class='lg-row'>於諸醫中第一尊，　常以妙藥施眾生，</div>
<div class='lg-row'>能除無量眾病苦，　歸命憐愍救護人。</div>
<div class='lg-row'>以我稱讚諸善根，　恭敬供養諸功德，</div>
<div class='lg-row'>放捨愛身所獲福，　先願利益諸眾生。』</div>
</div><p>「不空見！時彼王子師子發斯大願以自莊嚴，然後增火卒捨身命。時諸世間天、人、梵、魔、沙門、婆羅門、乃至一切人非人等，見斯事已，咸於世間生重厭離。</p>
<p>「復次，不空見！時彼王子捨身命已，即生梵天作大梵王，於諸梵中最尊、最勝，有大威德、具大神通。</p>
<p>「不空見！時彼王子生梵宮已，即自思惟：『我從何處作何善根而來生此，得有如是功德、果報、大神通力？』作是念已，便自了了分明見知：『我於人間為精進王子，我與父王眾具供養、恭敬、謌讚寶聚世尊。世尊滅度，我即焚身於彼熾然猛火之中，發大誓願、歎佛功德，以此善根今生梵宮。然我今應還下人間，開慰我父、答所生恩，復當供養寶聚如來入於涅槃燒身處也。』</p>
<p>「復次，不空見！時大梵王如是念已，與眷屬天於彼宮沒，猶如壯士屈伸臂頃即至人間，往詣寶聚如來、應供、等正覺闍毘身處，以天眾香——所謂天末旃檀，及天牛頭沈水、多摩羅跋香等——而為供養。復散種種天上妙華——華若車輪，猶雲遍滿——而為供養。</p>
<p>「師子梵天供養佛已，方慰其父精進王言：『大王當知，王子師子燒身喪命，今我是也，我時即生大梵天中。願王勿復憂悲痛惱，惟應歡喜，深自慶快。何以故？王今已獲第一大利。所以者何？諸佛、世尊難遭難遇，而王已得值遇世尊寶聚如來、應供、等正覺，尊重、恭敬、具足、供養，是為希有第一大利。是故，大王！從今已後惟當一心受持是法，弟師子意亦應如是受持此法。復應供養世尊舍利，處處流布、廣興塔廟；我於梵宮亦常如是，持斯妙法、尊奉舍利。』如是言已，忽然不現。</p>
<p>「復次，不空見！時彼精進王聞梵語故，即與其子師子意者往詣寶聚如來、應、等正覺舍利之所，恭敬、禮拜、歌誦、讚歎，持一切香、一切華鬘、并諸音樂，復持諸種幢幡、寶蓋奉獻供養。</p>
<p>「又少時間於彼八萬四千諸城，純以七寶興起八萬四千塔——高一由旬，面各廣長一拘盧舍——殊特端嚴，光耀可愛，安止舍利，咸令供奉。</p>
<p>「又於一一寶塔之所常然八萬四千燈明，各各復以一切名香、一切妙華及以華鬘、一切幢幡、一切寶蓋、一切樂音——鼓、蠃、角、貝、鍾、鈴、磬、鐸——凡是眾具莫不畢備，如是供養，受持是法。</p>
<p>「彼精進王以斯善根，於八萬四千劫不生惡道，及師子意亦同果報；王大夫人名曰善意、其最大臣<span class='corr'>名</span>曰無瞋，亦於八萬四千劫中受勝果報。彼王如是於諸劫中次第供養六萬諸佛，所生常受轉輪王身，正法治化，利益眾生。</p>
<p>「復次，不空見！彼寶聚佛滅度之後，時節未幾有一菩薩摩訶薩名普密王，現生世間。為世間故，捨家出家，示修苦行，詣菩提樹，坐於道場，以一念慧斷除無明煩惱習氣，即證阿耨多羅三藐三菩提。</p>
<p>「不空見！時彼師子大梵天王以天眼觀，見普密王如來、應供、等正覺出興於世，即復還下住虛空中，持天眾香及以妙華散於佛上，然後至地右遶三周，恭敬合掌，頭面禮拜，勸請世尊轉大法輪。時彼師子梵王住於佛前以偈請曰：</p>

<div class="lg regular" style="margin-left:2em;"><div class='lg-row'>「『世尊今應闡妙法，　我等眾生堪聽聞。</div>
<div class='lg-row'>智慧摧敵今適興，　一切世間莫能毀，</div>
<div class='lg-row'>如來無上調御者，　具足至真十種號。</div>
<div class='lg-row'>利世大師今已起，　自然正覺妙菩提，</div>
<div class='lg-row'>功德圓滿人中上，　聖智久修非始然。</div>
<div class='lg-row'>世尊但為演妙音，　今此大眾樂聞受，</div>
<div class='lg-row'>弘誓本為度世間，　無歸依者作覆護。</div>
<div class='lg-row'>如昔所願今既滿，　已到寂靜無為處，</div>
<div class='lg-row'>今當速開甘露門，　能壞三縛出眾惱。』</div>
<div class='lg-row'>梵王陳請義已周，　如來於是默然許。</div>
<div class='lg-row'>於須臾頃普密佛，　遂令彼梵極歡喜，</div>
<div class='lg-row'>及無量億天人眾，　以聞善逝轉法輪。</div>
<div class='lg-row'>時彼梵天蒙說已，　廣持眾具奉報恩，</div>
<div class='lg-row'>於是復發弘誓願：　『為求無上菩提處，</div>
<div class='lg-row'>今於普密世尊前，　陳我所作諸功德，</div>
<div class='lg-row'>以此善根所生處，　常奉十方諸世尊。</div>
<div class='lg-row'>我昔道場供養佛，　請聽慈說利眾生，</div>
<div class='lg-row'>因是微善凡所居，　願於佛前常歌讚。』」</div>
</div><p>爾時，世尊復告不空見菩薩摩訶薩言：「不空見！時彼精進王子師子梵天以燒身善根得生梵宮，次第供養五千諸佛，聽聞正法，增長善根，常發廣大不思議願。不空見！汝今當知，爾時無邊精進王者豈異人乎？即我身是。」</p>
<p>時彼不空見菩薩復白佛言：「世尊！彼王二子，師子及師子意者，今何所在？為於現世供養諸佛？為已滅度在他世耶？」</p>
<p>佛言：「不空見！汝知，爾時王子師子意者，今此彌勒菩薩摩訶薩是；爾時王子師子者，即汝不空見菩薩是也。以汝於彼寶聚如來佛法之中發大誓願一捨身故，能令三萬天人大眾發阿耨多羅三藐三菩提心，彼輩終必證大菩提無有疑也。」</p>
<p>爾時，世尊為重宣此義以偈頌曰：</p>

<div class="lg regular" style="margin-left:0em;"><div class='lg-row'>「我觀過去久遠劫，　佛號寶聚無上尊，</div>
<div class='lg-row'>無師自覺現世間，　能益天人群生類。</div>
<div class='lg-row'>具足百福金色相，　慈心顯發實義門，</div>
<div class='lg-row'>開示眾生菩提路，　吼唱能盡眾苦源。</div>
<div class='lg-row'>寶聚挺特人中勝，　七十二億眾聖賢，</div>
<div class='lg-row'>三明、六通、具八解，　隨佛入城而分衛。</div>
<div class='lg-row'>我於今日為勝王，　無邊精進大威力，</div>
<div class='lg-row'>恒將二子從左右，　因巡遊觀處高樓。</div>
<div class='lg-row'>遙見調伏大仙神，　比丘僧眾悉圍遶，</div>
<div class='lg-row'>我時及子趨疾下，　馳詣無等尊勝前。</div>
<div class='lg-row'>既至大師善逝所，　施設諸種妙供具，</div>
<div class='lg-row'>頂禮尊足口發言：　『啟請如來及僧眾，</div>
<div class='lg-row'>衣、食、眾具盡形奉。』　滿足八萬四千年，</div>
<div class='lg-row'>并是二子淨信心，　為求無上菩提故。</div>
<div class='lg-row'>人中極尊既涅槃，　興起八萬四千塔，</div>
<div class='lg-row'>眾寶間廁奇光耀，　但為人寶遺餘身。</div>
<div class='lg-row'>一一城中寶塔所，　各然無量百千燈，</div>
<div class='lg-row'>香華、音樂、鼓、鍾、鈴，　彼王為佛興斯供。</div>
<div class='lg-row'>因種如是勝善根，　次第遭遇六萬佛，</div>
<div class='lg-row'>悉皆供養親承事，　為求無上大菩提。</div>
<div class='lg-row'>汝不空見勿復疑，　曩時統領大地主，</div>
<div class='lg-row'>彼深智王我身是，　其號無邊精進力。</div>
<div class='lg-row'>常以華香修供養，　教化一切諸眾生；</div>
<div class='lg-row'>具然無量百千燈，　為世除闇作光明。</div>
<div class='lg-row'>施與財寶未曾休，　聽聞正法亦無厭，</div>
<div class='lg-row'>精進苦行不暫捨，　為證無上大涅槃。</div>
<div class='lg-row'>汝於寶聚如來所，　以衣纏身火洞然，</div>
<div class='lg-row'>猶如燈炷塗膏油，　須臾火至即熸燼。</div>
<div class='lg-row'>汝時身火熾焰盛，　毛色無動神不驚，</div>
<div class='lg-row'>於彼人寶滅度日，　爾躬如是為世間。</div>
<div class='lg-row'>猛火如斯煎迫時，　汝猶方便而勸請：</div>
<div class='lg-row'>『願見世尊從火起，　大悲護世現本形。</div>
<div class='lg-row'>我今所願成就者，　方得如意捨身命，</div>
<div class='lg-row'>但能暫見如往昔，　所獲功德不思議。</div>
<div class='lg-row'>我凡所有諸誓言，　冀其一切皆和會；</div>
<div class='lg-row'>若我當來必成佛，　願於猛焰見世尊。』</div>
<div class='lg-row'>佛智清淨無障礙，　於彼三世坦然平，</div>
<div class='lg-row'>照明師子淳淨心，　佛以精誠從火現。</div>
<div class='lg-row'>不空見！此願力持，　護世須臾應念起，</div>
<div class='lg-row'>因茲更發莊嚴誓，　不思議願實難量。</div>
<div class='lg-row'>世尊從彼火起時，　一切皆得厭離心，</div>
<div class='lg-row'>又以淨意發讚音：　『佛威希有難可測，</div>
<div class='lg-row'>無邊相好火盛然。』　法王應念忽便起，</div>
<div class='lg-row'>以佛、世尊現神變，　千數眾得解脫心。</div>
<div class='lg-row'>汝不空見知師子，　大慈應感忽還坐，</div>
<div class='lg-row'>由見世尊此神變，　千數眾發菩提心。</div>
<div class='lg-row'>大悲為世利益已，　還復偃臥猛火中，</div>
<div class='lg-row'>師子於是放捨身，　一念往生大梵處。</div>
<div class='lg-row'>即從梵宮還佛所，　具足供養人中尊，</div>
<div class='lg-row'>奉持微妙天華香，　投散彼佛碎身地。</div>
<div class='lg-row'>彼寶聚尊涅槃後，　其間時節無幾何，</div>
<div class='lg-row'>復有普密天人師，　為利世間故興世，</div>
<div class='lg-row'>坐於道樹等至真，　是天中天號大覺。</div>
<div class='lg-row'>大梵天王設供養，　恭敬頂禮兩足尊，</div>
<div class='lg-row'>請轉法輪利世間，　佛知心淨默然許。</div>
<div class='lg-row'>梵王聞法大歡慶，　身得安樂心怡然，</div>
<div class='lg-row'>更發殊常大誓願，　植不思議眾善根。</div>
<div class='lg-row'>一劫值遇五千佛，　皆得親承興供養，</div>
<div class='lg-row'>智者不應更他疑，　彼時師子汝即是。</div>
<div class='lg-row'>不空見時為吾息，　汝後事佛經五千，</div>
<div class='lg-row'>我皆明見汝燒身，　求斯無上菩提道。</div>
<div class='lg-row'>汝復無量千佛所，　於彼滅度舍利時，</div>
<div class='lg-row'>亦燒無量所愛軀，　皆為他樂自受苦。</div>
<div class='lg-row'>我知汝今及異世，　無量千生長時修，</div>
<div class='lg-row'>或佛現在、或涅槃，　汝常建斯誠實語。</div>
<div class='lg-row'>經昔無量百千生，　惟我神力能知汝，</div>
<div class='lg-row'>不空！汝久發斯願，　果報今者皆明現。</div>
<div class='lg-row'>汝於諸佛大師前，　不思議行悉圓滿，</div>
<div class='lg-row'>常業歌讚兩足尊，　苦行熏修諸大誓。</div>
<div class='lg-row'>今獲偈歎大法王，　斯由往積勝因緣；</div>
<div class='lg-row'>又於普密王佛前，　攝取最上無邊願。</div>
<div class='lg-row'>汝今果獲如斯報，　蒙佛、如來現威神。」</div>
<div class='lg-row'>時不空見於眾所，　恭敬合掌頂禮佛，</div>
<div class='lg-row'>請問天尊調御師，　慈悲利益眾生事：</div>
<div class='lg-row'>「大仙！我曾何誓願，　而能捨棄無量生？</div>
<div class='lg-row'>惟願世尊開少分，　我蒙聖說乃能了。」</div>
<div class='lg-row'>「不空！汝於往昔事，　吾今為汝粗說之，</div>
<div class='lg-row'>汝於雲音如來所，　已發如是廣大願：</div>
<div class='lg-row'>『諸佛若證菩提時，　當<span class='corr'>令</span>我身常奉覲。』</div>
<div class='lg-row'>又於帝幢普眼佛，　彼時亦發大誓願：</div>
<div class='lg-row'>『世間若有最導師，　當令我即同斯道。』</div>
<div class='lg-row'>汝於日燈如來所，　亦發勝妙諸行願。</div>
<div class='lg-row'>汝不空見惟我知，　造作眾寶經行處，</div>
<div class='lg-row'>或營壯麗佛精舍，　若搆殊異僧伽藍，</div>
<div class='lg-row'>彼皆微妙七寶成，　一切資具奉諸佛。</div>
<div class='lg-row'>於不思議眾所尊，　人中師子善生佛，</div>
<div class='lg-row'>持七寶蓋及眾具，　供奉超世天中天。</div>
<div class='lg-row'>於彼普眼如來所，　爾時又起妙願行，</div>
<div class='lg-row'>廣施燈明眾供調，　奉獻世間天人師。</div>
<div class='lg-row'>汝於如是無量佛，　過千萬億那由他，</div>
<div class='lg-row'>自受勤苦安眾生，　發彼莊嚴弘廣誓。</div>
<div class='lg-row'>汝於普密王佛前，　所發誠願我今說：</div>
<div class='lg-row'>『如其修行成佛者，　我所散華遍大地。』</div>
<div class='lg-row'>汝於雲雷音佛所，　為世間故發斯願：</div>
<div class='lg-row'>『若有眾生聞我名，　願彼咸即成佛道。』</div>
<div class='lg-row'>復於帝釋幢佛前，　廣興供養因誓願：</div>
<div class='lg-row'>『凡我所處若見聞，　彼彼皆得成佛道。』</div>
<div class='lg-row'>汝於日燈如來所，　奉施七寶經行處，</div>
<div class='lg-row'>無邊威所大明佛，　汝當爾時發願言：</div>
<div class='lg-row'>『常施勝處妙莊嚴，　願我佛剎亦如是。』</div>
<div class='lg-row'>汝於月上如來所：　『願得第一最天宮，</div>
<div class='lg-row'>佛尊處中而遊化，　眾生遊者悉成佛。』</div>
<div class='lg-row'>汝於澡浴善逝前，　實作如是至誠願：</div>
<div class='lg-row'>『若於夏日盛暑時，　眾生身心離熱惱。』</div>
<div class='lg-row'>汝於鴦祇羅佛所，　亦發如是增上願：</div>
<div class='lg-row'>『恒於長夜黑闇時，　願施燈明除迷惑。</div>
<div class='lg-row'>若我捨施身命處，　其有食肉諸眾生，</div>
<div class='lg-row'>必皆成佛無有疑，　非彼現在身證者。</div>
<div class='lg-row'>或於覺悟及夢裏，　若有眾生聞我名，</div>
<div class='lg-row'>一切成佛無有疑，　非彼現在身證者。</div>
<div class='lg-row'>汝於勇猛精進時，　其有愛憎爾所作，</div>
<div class='lg-row'>斯等皆當成法王，　非彼現在得證者。』</div>
<div class='lg-row'>汝先無量世生處，　於彼恒願求菩提，</div>
<div class='lg-row'>我今說汝實功德，　當來必獲無上尊。</div>
<div class='lg-row'>若有禽獸及餘眾，　彼必成佛無復疑，</div>
<div class='lg-row'>諸是食汝身肉等，　一切自然證法身。</div>
<div class='lg-row'>我知汝有千數行，　皆為利益諸眾生，</div>
<div class='lg-row'>若有聞者或生疑，　以時未至我不說。</div>
<div class='lg-row'>凡我所說汝諸事，　其或眾生願樂聞，</div>
<div class='lg-row'>彼彼得佛必無疑，　非餘現在身證者。</div>
<div class='lg-row'>若人欲見救世尊，　轉此清淨勝法輪；</div>
<div class='lg-row'>聞已能破諸苦惱，　為證菩提故樂聞。</div>
<div class='lg-row'>若人欲見三世佛，　恭敬供養上福田，</div>
<div class='lg-row'>具足積聚諸功德，　必先受持此三昧。」</div>
<div class='lg-row'>為利世間天人故，　世尊宣說是事已，</div>
<div class='lg-row'>遂下法座而徐行，　即還歸寂於本室。</div>
</div>
<p class='juan'>大方等大集經菩薩念佛三昧分卷第二</p></div>
</div><!-- end of div[@id='body'] -->
</body></html>