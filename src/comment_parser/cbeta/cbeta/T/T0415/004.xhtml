<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經菩薩念佛三昧分</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu9' />大方等大集經菩薩念佛三昧分卷第四<p class="byline"><span class='corr'>隋</span>天竺三藏達磨笈多譯</p>神變品之餘</p><p>爾時，阿難復作是念：「彼尊者須菩提善修無諍行，於一切法已到彼岸，有大威德、具足神通，或能為是不思議變，我今應當問其作不？」</p>
<p>時彼阿難如是念已，而復白彼須菩提言：「大德！我親從佛聞如是說：『我諸聲聞大弟子中，解空第一則須菩提其人也。』是不思議大莊嚴事，將非大德之所作乎？」</p>
<p>時須菩提答阿難曰：「阿難！世尊雖說我修無諍空行第一，然是神通非我能作。所以者何？我念一時入於三昧，如此三千大千世界弘廣若斯，置一毛端往來旋轉如陶家輪。當爾之時，無一眾生有驚懼心，亦不覺知己之所處。</p>
<p>「阿難！我念往昔於如來前欲作如是大師子吼，白言：『世尊！如此三千大千世界寬廣如是，我能以口微氣一吹皆令散滅，復令其中所有眾生不驚、不迫、無往來想。』阿難！我於爾時在世尊前已曾示現如是神通。</p>
<p>「阿難！我念一時復於佛前作師子吼，白言：『世尊！我今能以如此三千大千世界其間所有一切眾生，皆悉安置一指節端，上至有頂，然後還來住於本處，令彼眾生寂然無聲、不相逼迫、無往返想。』</p>
<p>「阿難！我念一時宴坐三昧，見彼東方現前則有六萬諸佛；如是，南、西、北方、四維、上、下無量無邊百千世界各有六萬諸佛、世尊，昔所未見今皆見知。阿難！我於彼時住閻浮提，以是定心復發神力，至須彌頂天帝釋邊撮取一掬栴檀末香，往彼無量諸世界中供養向時爾許如來、應供、等正覺。彼彼世界諸眾生等，皆悉明了見我住是閻浮提界供養承事彼諸世尊，知我是此娑婆世界釋迦牟尼如來、應供、等正覺聲聞大弟子上座須菩提，於空無諍三昧門中最第一者。阿難！我到如是神通彼岸，具足成就神通波羅蜜。</p>
<p>「阿難！今此眾中，若天、若人、若梵、若魔、若沙門、婆羅門等，於我所說尚有疑心，彼若能問我師世尊——今在寂定——自當證知。」</p>
<p>爾時，佛神力故，於虛空中出大音聲命阿難曰：「阿難！如是如是，如上座須菩提向師子吼，汝如是持。」</p>
<p>時彼天、人、梵、魔、沙門、婆羅門、阿修羅等見聞是已，身毛皆竪、發希有心、得未曾有，作如是言：「甚為希有，實未曾覩如是大事。乃至世尊諸弟子等尚有如是勝妙神通、大威德力，何況諸佛所有三昧神通境界而可思量、而可宣說？」</p>
<p>爾時，尊者須菩提見諸世間天、人、梵、魔、沙門、婆羅門生希有已，為重明此義，以偈頌曰：</p>

<div class="lg regular" style="margin-left:0em;"><div class='lg-row'>「我住禪定解脫門，　無諍三昧最第一，</div>
<div class='lg-row'>我昔曾於世尊所，　現神通力無有邊。</div>
<div class='lg-row'>我轉三千世界地，　一切令入毛道中，</div>
<div class='lg-row'>如彼陶輪無窮已，　眾生安然不覺往。</div>
<div class='lg-row'>我昔住於如來前，　分散諸山及大地，</div>
<div class='lg-row'>時彼眾生無損減，　以住如是神通門。</div>
<div class='lg-row'>我以此界及眾生，　皆置掌中入後頂，</div>
<div class='lg-row'>乃至還下彼不覺，　一切咸是斯神通。</div>
<div class='lg-row'>我曾入定觀東方，　見彼六萬諸世尊；</div>
<div class='lg-row'>南、西、北方亦如是，　六萬如來無有闕；</div>
<div class='lg-row'>又彼四維、及上、下，　諸佛亦足六十千，</div>
<div class='lg-row'>平等具相金色身，　我以天香而遍散。</div>
<div class='lg-row'>令彼眾生悉知見，　各言我有須菩提，</div>
<div class='lg-row'>亦領此界牟尼尊，　聲聞禪中最第一。</div>
<div class='lg-row'>我今作此師子吼，　時眾若疑當問佛。」</div>
<div class='lg-row'>佛放大聲誡告曰：　「如是，阿難！汝受持。」</div>
<div class='lg-row'>「我滅眾生及我心、　乃至佛想無遺行，</div>
<div class='lg-row'>無諍空行無倫比，　我實住此三摩提。」</div>
</div></div>
<div class='div-pin'><a id='mulu10' />
<p class='h1'>菩薩念佛三昧分彌勒神通品第四</p><p>爾時，彌勒菩薩作如是念：「今者，世尊諸大聲聞弟子眾輩——有大威德、具足神通——各皆自陳師子吼事，如我今者亦應於此一切世間天、人、梵、魔、沙門、婆羅門諸大眾前，少現菩薩神通事耳。」</p>
<p>時彼彌勒菩薩如是念已，即告尊者阿難曰：「我念昔曾於晨朝時著衣持鉢詣世尊所，頂禮佛足，白言：『世尊！我今欲入此王舍城如法求食。』言已，即行。</p>
<p>「阿難！我於爾日復如斯念：『今於誰家初施食者，我要當令是人先住阿耨多羅三藐三菩提，然後方受斯人食也。』阿難！我時念已，即入大城次第乞食，至一大姓婆羅門家，於彼門下默然立住。</p>
<p>「阿難！時彼大姓施婆羅門知我乞食，見我默住即告我言：『善來阿逸多！聖者阿逸多！今日何故自屈臨此？其有所須願取我食。』阿難！我即告彼婆羅門言：『大婆羅門！汝今若能於阿耨多羅三藐三菩提種善根者，然後乃當受汝施食。』</p>
<p>「阿難！時婆羅門即答我言：『仁今若能持此食分遍奉十方恒河沙等一切諸如來、應供、等正覺者，然後我當發阿耨多羅三藐三菩提心，盡力勤修諸菩薩行。所以者何？我亦先於諸如來所種彼一切諸善根故。』</p>
<p>「阿難！我時復語婆羅門言：『大婆羅門！汝今必能建立斯志，我當受食，分布供養恒沙如來、阿羅訶、三藐三佛陀，無有疑也。』時婆羅門復語我言：『聖者阿逸多！但受我食，分張奉獻恒沙如來，我便發誓亦如誓行。』阿難！我復語彼婆羅門言：『大婆羅門！汝今審能發如斯誓，如誓行者，我取汝食分散供養恒沙如來。』阿難！彼婆羅門乃至三反要我供養，我亦慇懃令其發心也。</p>
<p>「阿難！我時如是與婆羅門反覆周旋相約束已，然後告彼婆羅門言：『大婆羅門！如汝言者，速將食來，吾當為汝分布供養恒沙世尊。』</p>
<p>「阿難！時婆羅門聞我言已，便授我食；我既受已，則於其前如彈指頃分布供養恒沙如來。</p>
<p>「阿難！我於爾時分布彼食供養恒沙諸世尊已，然後還彼婆羅門家。</p>
<p>「阿難！時婆羅門見我如是無礙神通，心生驚怪、身毛皆竪，然後歡喜踊躍無量，即持種種上妙飲食奉施於我，勸我飽食。我時受已，自恣食之。彼婆羅門然後方持一切珍寶、一切諸香、一切眾華、一切華鬘、一切上妙諸瓔珞具，與我相隨詣世尊所，恭敬合掌，頂禮佛足，即於佛前發阿耨多羅三藐三菩提心，復作是願：『其有眾生聞我施此摶食善根，皆即住於不退轉地。世尊！若我此願必得成就阿耨多羅三藐三菩提者，以此善根，令我未來成菩提時亦有如是無量無邊諸聲聞眾，皆是清淨大阿羅漢，如今無異。若我此誓真實不虛者，以是因緣，令此三千大千世界一切大地六種震動。』</p>
<p>「而彼大婆羅門發是願時，佛神力故，應時此間三千大千世界所有一切大地六種震動。</p>
<p>「阿難！今此眾中若天、若人，於我此事生疑心者，世尊出時應當諮問。阿難！我今未成阿耨多羅三藐三菩提，已具如是大威德力，到於一切神通彼岸。</p>
<p>「阿難！我念往昔無量無邊阿僧祇劫，有佛、世尊號曰然燈如來、應供、等正覺，出現世間。我時於彼然燈佛前獲得如是一切菩薩念佛三昧；得三昧已，諸方所有一切諸佛現說法者，彼諸世尊常現在前。又，我得此三昧門已，即於無量無邊劫中，以此神通教化無量無邊眾生，悉令住於阿耨多羅三藐三菩提中，猶如今者王舍城中大婆羅門。</p>
<p>「阿難！復念往昔於彼蓮華上如來、應供、等正覺所，以一神通教化成熟彼三萬億百千眾生，皆令住於阿耨多羅三藐三菩提中。</p>
<p>「阿難！我又曾於最上不退轉行佛、世尊所，得一三昧名曰普明；得三昧已，教化成熟六萬八千欲界諸天，皆令發於阿耨多羅三藐三菩提心。</p>
<p>「阿難！當如是知，菩薩摩訶薩一切皆有不可思議大神通力第一彼岸。」</p>
<p>爾時，彌勒菩薩摩訶薩為重明此義而說頌曰：</p>

<div class="lg regular" style="margin-left:0em;"><div class='lg-row'>「我曾晨朝整衣鉢，　請問釋師教明行，</div>
<div class='lg-row'>於是頂禮辭如來：　『世尊！我今將求食。』</div>
<div class='lg-row'>大師如是誡我曰：　『汝去當念利眾生，</div>
<div class='lg-row'>我涅槃後汝成佛，　諸種功德皆圓滿。』</div>
<div class='lg-row'>阿難！我時如是念：　『未知今往前食所，</div>
<div class='lg-row'>當於誰家初受食？　我應教令住菩提。』</div>
<div class='lg-row'>我行乞食有所遇，　遂逢大姓婆羅門，</div>
<div class='lg-row'>以恭敬心稱：『善來！　希有遠至，阿逸多！</div>
<div class='lg-row'>我今自悔仁來晚，　唯願時坐受我食，</div>
<div class='lg-row'>大士妙法難思議，　我當奉上精美膳。』</div>
<div class='lg-row'>我時語彼婆羅門：　『汝能先發菩提意，</div>
<div class='lg-row'>利益天人大眾等，　然後我方受汝食。』</div>
<div class='lg-row'>彼婆羅門復要我：　『汝阿逸多今若能，</div>
<div class='lg-row'>以我此供恒沙尊，　如是我發菩提志。』</div>
<div class='lg-row'>我便許彼婆羅門：　『汝於菩提慎莫退，</div>
<div class='lg-row'>吾以汝供奉諸佛，　終令汝身獲大果。』</div>
<div class='lg-row'>時婆羅門更誠誓：　『願為我奉諸如來，</div>
<div class='lg-row'>諸佛勝尊若受者，　我行菩提無疑惑。』</div>
<div class='lg-row'>彼婆羅門信我言，　發誠至心受我食，</div>
<div class='lg-row'>我持彼供恒沙尊，　令婆羅門須臾見。</div>
<div class='lg-row'>彼既覩我大神通，　或驚、或喜，增珍膳，</div>
<div class='lg-row'>供養我畢至佛所，　便發無上菩提心。</div>
<div class='lg-row'>時婆羅門發心已，　復廣弘誓不思議：</div>
<div class='lg-row'>『若有菩薩得聞者，　彼於世界速成佛。』</div>
<div class='lg-row'>我昔在佛然燈前，　得此微妙勝三昧，</div>
<div class='lg-row'>彼名菩薩念諸佛，　能與妙樂難稱量。</div>
<div class='lg-row'>昔於然燈世尊所，　受此勝念三昧時，</div>
<div class='lg-row'>我登得見十方佛，　以彼威德故能覩。</div>
<div class='lg-row'>若人住此三昧中，　能現無邊諸神變，</div>
<div class='lg-row'>百僧祇劫諸所作，　皆為利益諸眾生。</div>
<div class='lg-row'>我於蓮華上佛所，　得三昧故現神通，</div>
<div class='lg-row'>滿足七萬諸眾生，　皆因我住菩提道。</div>
<div class='lg-row'>我又最上如來前，　於彼精勤修梵行，</div>
<div class='lg-row'>所得三昧實端<span class='corr'>正</span>，　能施深樂難稱量。</div>
<div class='lg-row'>我於最上行佛所，　受一三昧名普明，</div>
<div class='lg-row'>月上佛時住勝禪，　迦葉佛前獲深定。</div>
<div class='lg-row'>阿難！如是大神通，　皆於往昔得成就，</div>
<div class='lg-row'>以此神通自在力，　我所修見諸如來。</div>
<div class='lg-row'>若人欲見諸世尊，　欲轉無上妙法輪，</div>
<div class='lg-row'>欲拔眾生出苦海，　是人應學斯妙定。」</div>
</div><p>爾時，眾中梵、魔、沙門、婆羅門、天、人、阿修羅一切世間得聞彌勒菩薩摩訶薩師子吼時，皆大歡喜，生奇特心，歎未曾有。</p>
</div>
<div class='div-pin'><a id='mulu11' />
<p class='h1'>菩薩念佛三昧分歎佛妙音勝辯品第五之一</p><p>爾時，不空見菩薩摩訶薩覩諸大眾——天、人、梵、魔、沙門、婆羅門、諸龍、夜叉、乾闥婆、阿修羅等——得未曾有、生奇特心，或時驚怖、身毛皆竪。見是事故，一心安詳，從三昧起已，即告尊者阿難言：「大德！善哉，妙哉。諸佛、世尊甚為希有，甚為希有。所以者何？諸如來、應供、等正覺乃至能有大慈大悲、具足無量諸功德等。</p>
<p>「阿難！諸如來、應供、等正覺能證如是阿耨多羅三藐三菩提時，覺一切法無有生故、見一切法無有作故、知一切法不可得故，然後於彼波羅奈城古仙住處鹿苑林中，三轉十二行無上妙法輪，而是法輪初未曾見一切世間——若梵、若魔、若天、若人、若沙門、婆羅門——有能如法為斯轉者。</p>
<p>「何等名為三轉法輪？云何復稱十二行也？所謂：此是苦、此是集、此苦滅、此苦滅道，乃至此苦已知、此集已斷、此滅已證、此道已修，是為三轉，如是三轉得名為十二行也。</p>
<p>「又，此為八聖道分，是中有無量文字、無量名句、無量言音、無量義趣、無量解釋，然說斯義為開示故、為論義故、為分別故、為顯示深義故、為易知故、為具足故。」</p>
<p>時彼不空見菩薩摩訶薩復告尊者阿難言：「阿難！是故，我言諸佛、世尊甚為希有，諸如來、應供、等正覺有大慈悲、具足功德。諸佛、世尊既證得阿耨多羅三藐三菩提已，然後為諸聲聞眾等，於彼無教法中以教說故、無言法中以言說故、無相法中以相說故、無證得中教令證得彼法。雖無語言可說、相貌可得，而諸智者皆已覺悟、諸賢善人亦得證知、諸阿羅漢咸得解脫於彼無始生死中也。</p>
<p>「復次，阿難！譬如有人持一束草，言：『欲堰塞恒河大流。』於意云何？彼人如是，其事可乎？」</p>
<p>阿難答曰：「不也。大士！何以故？彼人所作，世間本無，何論可不？」</p>
<p>不空見言：「如是，阿難！如來、應供、等正覺為諸聲聞，於無言法更以言宣、無名相中以名相說，其事若此。</p>
<p>「復次，阿難！譬如有人本無口舌，欲以一音遍諸世界咸得聞知。於意云何？彼人所作其事可乎？」</p>
<p>阿難答曰：「不也。大士！何以故？彼人所作，世間本無，何論可不？」</p>
<p>不空見言：「如是，阿難！如來、應供、等正覺為諸聲聞，無言說中更以言宣、無名相法以名相說，其事亦爾。</p>
<p>「復次，阿難！譬如有人手持綵筆，書畫虛空望成文字。於意云何？彼人所作可成就乎？」</p>
<p>阿難答曰：「不也。大士！彼人所作世間亦無，何問成不？」</p>
<p>不空見言：「如是，阿難！如來、應供、等正覺為諸聲聞，無言法中更以言宣、無名相法以名相說，其事若此。</p>
<p>「復次，阿難！譬如有人先無手足、呪術、伎能，而大唱言：『我能擔負須彌山王。』於意云何？彼人所作其可遂乎？」</p>
<p>阿難答曰：「不也。大士！是人所作，世間既無，何問可不？」</p>
<p>不空見言：「如是，阿難！如來、應供、等正覺為諸聲聞，無言法中更以言宣、無名相法以名相說，<span class='corr'>其</span>義亦爾。</p>
<p>「復次，阿難！亦如有人至大海際，或取一板、或持小筏、或欲身涉、或欲身浮，廣施方便發如是言：『我度大海登陟彼岸。』於意云何？彼人所作為可爾乎？」</p>
<p>阿難答言：「不也。大士！一切世間本無斯事，何云可不？」</p>
<p>不空見言：「如是，阿難！如來、應供、等正覺為諸聲聞，無言說中更以言宣、無名相法以名相說，其義若此。」</p>
<p>爾時，不空見菩薩摩訶薩為重明此義，以偈頌曰：</p>

<div class="lg regular" style="margin-left:1em;"><div class='lg-row'>「諸佛大慈難思議，　常以悲光照一切，</div>
<div class='lg-row'>於無量億那由劫，　正覺如是深法門。</div>
<div class='lg-row'>諸法本性無生處，　因緣集會往來空，</div>
<div class='lg-row'>無上天師雖善宣，　然彼自性常寂滅。</div>
<div class='lg-row'>諸佛正法難稱量，　世尊慈愛故宣演，</div>
<div class='lg-row'>能開如是難見法，　利益世間諸天人。</div>
<div class='lg-row'>不可說法難值聞，　十力雄猛能廣說，</div>
<div class='lg-row'>顯示最上清涼道，　安隱世間天人眾。</div>
<div class='lg-row'>世尊巧說無相法，　無師自然能覺知，</div>
<div class='lg-row'>破壞一切諸外道，　凡愚莫知此實際。</div>
<div class='lg-row'>諸佛智海難測量，　宣說法界亦無盡，</div>
<div class='lg-row'>一切聲聞同已證，　開示轉變不思議。</div>
<div class='lg-row'>如人把草塞恒河，　尊者！我謂不為難；</div>
<div class='lg-row'>正覺轉彼無生輪，　我持此事難於彼。</div>
<div class='lg-row'>若人手執五色筆，　種種眾綵畫虛空；</div>
<div class='lg-row'>無語言中置語言，　我持此事難於彼。</div>
<div class='lg-row'>若人無手亦無足，　求負須彌度大海；</div>
<div class='lg-row'>無相法中轉相輪，　我謂此事難於彼。</div>
<div class='lg-row'>若人無舌復無口，　一言遍滿恒沙界；</div>
<div class='lg-row'>無證法中能令證，　我謂斯事難於彼。」</div>
</div><p>爾時，尊者不空見菩薩摩訶薩告阿難言：「尊者！諸佛、如來、應供、等正覺甚為希有，能於無量阿僧祇劫覺了通達一切諸法、究竟彼岸，號佛、世尊。然諸如來、應供、等正覺隨順眾生諸根差別、樂欲所應，微妙圓音自然而出，普為宣說種種句門，所謂：若諸眾生樂行布施，如來則為讚說檀波羅蜜，彼亦隨念：『世尊為我宣說施法。』有諸眾生樂修禁戒，如來則為讚說尸波羅蜜，彼復生念：『世尊為我宣說戒法。』有時眾生樂行忍辱，如來則為讚說羼提波羅蜜，彼亦生念：『世尊為我宣說忍法。』有時眾生樂行精進，如來則為讚說毘梨耶波羅蜜，彼亦生念：『世尊宣說精進。』或時眾生樂習禪定，如來則為讚說禪波羅蜜，彼亦生念：『世尊為我宣說禪法。』或時眾生樂求智慧，如來則為讚說般若波羅蜜，彼亦生念：『世尊為我宣說智慧。』或時眾生樂求解脫，如來則為讚說解脫，彼亦生念：『世尊為我宣說解脫。』或時眾生樂修解脫知見，如來則為讚說解脫知見，彼亦生念：『世尊為我宣說解脫知見。』或時眾生樂生天者，如來則為讚說生天，彼亦生念：『世尊為我宣說生天。』有諸眾生樂修無常，如來則為讚說無常，彼亦生念：『世尊為我宣說無常。』有諸眾生樂修苦者，如來則為讚說眾苦，彼亦生念：『世尊為我宣說苦法。』有諸眾生樂修無我，如來則為讚說無我，彼亦生念：『世尊為我宣無我法。』有諸眾生樂修空寂，如來則為讚說空法，彼亦生念：『世尊為我宣說空法。』有諸眾生樂修不淨，如來則為讚說不淨，彼亦生念：『世尊為我宣說不淨。』有諸眾生樂欲生天，如來則為說生天法，彼亦生念：『世尊為我說生天法。』尊者！乃至有諸眾生樂種種法，如來則為說種種法，彼亦生念：『世尊為我說種種法。』」</p>
<p>爾時，不空見菩薩欲重明此義而說偈言：</p>

<div class="lg regular" style="margin-left:1em;"><div class='lg-row'>「諸佛、世尊具圓音，　隨眾生類自然出，</div>
<div class='lg-row'>彼之意樂所欲聞，　如來隨順說發起。</div>
<div class='lg-row'>或有眾生樂布施，　如來則為讚檀度；</div>
<div class='lg-row'>或有眾生樂持戒，　如來復為讚尸羅；</div>
<div class='lg-row'>或有眾生樂忍辱，　如來則為讚羼提；</div>
<div class='lg-row'>若有眾生樂精進，　如來為讚毘梨耶；</div>
<div class='lg-row'>或有眾生樂三昧，　如來則為讚禪定；</div>
<div class='lg-row'>若彼眾生樂智慧，　如來則為讚般若；</div>
<div class='lg-row'>若彼眾生樂解脫，　如來亦為讚解脫；</div>
<div class='lg-row'>若彼眾生修無常，　即令聞彼無常法；</div>
<div class='lg-row'>彼若樂聞苦不淨，　亦令聞苦不淨音；</div>
<div class='lg-row'>彼若樂聞空無我，　不思議音讚空寂；</div>
<div class='lg-row'>彼若樂聞緣覺乘，　世師妙音說緣覺；</div>
<div class='lg-row'>彼或樂聞諸佛乘，　兩足尊讚菩提道；</div>
<div class='lg-row'>乃至彼樂生天宮，　音中亦顯生天事。</div>
<div class='lg-row'>如是妙音難思議，　隨諸類感便應現，</div>
<div class='lg-row'>彼等既聞清淨音，　其誰不趣菩提道？」</div>
</div><p>爾時，不空見菩薩摩訶薩復告尊者阿難言：「阿難！諸佛、世尊殊特希有，如來、應供、等正覺能有如是熾然善根。所以者何？諸佛、世尊從久遠來，乃能供養無量無邊過恒沙數諸如來等，又復常行施、忍、精進諸事——所謂捐捨身命、頭、目、髓、腦，難作能作種種苦行，調伏身心——然後方證阿耨多羅三藐三菩提。證菩提已，則能具足無量辯才為他說法。</p>
<p>「云何辯才？謂不思議辯才、無上辯才、無勝辯才、無取著辯才、妙解脫辯才、無障礙辯才、善和合辯才、相應辯才、熾盛辯才、無有問辯才、豫知辯才、作相辯才、無作相辯才、靜默然辯才、不怯弱辯才、除恚辯才、種種文字莊嚴辯才、種種詞句莊嚴辯才、義句莊嚴辯才、甚深句莊嚴辯才、顯現深義辯才、於深示淺易知辯才、無邊譬喻辯才、捷疾辯才、善決疑辯才、成就無際辯才、能問辯才、略問廣答辯才、利益辯才、無毀辯才、善思量辯才、無謇塞辯才、無恥辱辯才、具足成就離謗辯才、具足成就智人所讚辯才、具足無畏心辯才、具足不狹劣辯才、具足不錯文句辯才、具足不忘辯才、具足無失辯才、具足隨心說法辯才、具足知他至心為說辯才、具足開發無穢濁辯才、具足莊嚴音句能說辯才、具足能說過去辯才、具足能說未來辯才、具足能說現在辯才、具足聖者辯才、具足知無生妙知辯才、具足能令一切眾生歡喜辯才。」</p>
<p>爾時，不空見菩薩摩訶薩重宣此義而說偈曰：</p>

<div class="lg regular" style="margin-left:1em;"><div class='lg-row'>「供養最勝尊，　無數無邊量，</div>
<div class='lg-row'>能證無上道，　世間大導師。</div>
<div class='lg-row'>廣集諸善根，　得彼難思辯，</div>
<div class='lg-row'>無謇復無礙，　無量亦無邊。</div>
<div class='lg-row'>和合解脫義，　尊勝無上人，</div>
<div class='lg-row'>善說斷疑網，　隨問皆能釋。</div>
<div class='lg-row'>種種深密教，　及以諸譬喻，</div>
<div class='lg-row'>具足莊嚴辯，　妙音難可量。</div>
<div class='lg-row'>清淨咸相應，　決了法安住，</div>
<div class='lg-row'>不思無能壞，　亦無懼畏心。</div>
<div class='lg-row'>妙音與智俱，　不驚、不毀損，</div>
<div class='lg-row'>無錯莊嚴句，　安樂無忘失。</div>
<div class='lg-row'>不惑於諸方，　無滓致心淨，</div>
<div class='lg-row'>過去與當來、　現在無罣礙。</div>
<div class='lg-row'>凡聖平等轉，　辯才非他生，</div>
<div class='lg-row'>近遠同時聞，　佛音說時出。</div>
<div class='lg-row'>海水可知量，　毛滴可知數，</div>
<div class='lg-row'>諸佛大名稱，　辯才難得邊；</div>
<div class='lg-row'>虛空可盡邊，　須彌易稱量，</div>
<div class='lg-row'>無上天人師，　辯才深難測。」</div>
</div>
<p class='juan'>大方等大集經菩薩念佛三昧分卷第四</p></div>
</div><!-- end of div[@id='body'] -->
</body></html>