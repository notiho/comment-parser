<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu8' />攝大乘論本卷下</p><p class="byline">無著菩薩造</p><p class="byline">三藏法師玄奘奉　詔譯</p><a id='mulu9' />
<p class='h1'>彼修差別分第六</p><p>如是已說彼入因果，彼修差別云何可見？由菩薩十地。何等為十？一、極喜地，二、離垢地，三、發光地，四、焰慧地，五、極難勝地，六、現前地，七、遠行地，八、不動地，九、善慧地，十、法雲地。如是諸地安立為十，云何可見？為欲對治十種無明所治障故。所以者何？以於十相所知法界，有十無明所治障住。云何十相所知法界？謂初地中由遍行義；第二地中由最勝義；第三地中由勝流義；第四地中由無攝受義；第五地中由相續無差別義；第六地中由無雜染清淨義；第七地中由種種法無差別義；第八地中由不增不減義，相自在依止義，土自在依止義；第九地中由智自在依止義；第十地中由業自在依止義，陀羅尼門，三摩地門自在依止義。</p>
<p>此中有三頌：</p>

<div class="lg regular" style="margin-left:1em;"><div class='lg-row'>「遍行，最勝義，　及與勝流義，</div>
<div class='lg-row'>如是無攝義，　相續無別義，</div>
<div class='lg-row'>無雜染淨義，　種種無別義，</div>
<div class='lg-row'>不增不減義，　四自在依義。</div>
<div class='lg-row'>法界中有十　不染污無明，</div>
<div class='lg-row'>治此所治障，　故安立十地。」</div>
</div><p>復次，應知如是無明，於聲聞等非染污，於諸菩薩是染污。</p>
<p>復次，何故初地說名極喜？由此最初得能成辦自他義利勝功能故。何故二地說名離垢？由極遠離犯戒垢故。何故三地說名發光？由無退轉等持，等至所依止故，大法光明所依止故。何故四地說名焰慧？由諸菩提分法焚滅一切障故。何故五地名極難勝？由真諦智與世間智，更互相違，合此難合令相應故。何故六地說名現前？由緣起智為所依止，能令般若波羅蜜多現在前故。何故七地說名遠行？至功用行最後邊故。何故八地說名不動？由一切相有功用行不能動故。何故九地說名善慧？由得最勝無礙智故。何故十地說名法雲？由得總緣一切法智含藏一切陀羅尼門，三摩地門，譬如大雲能覆如空廣大障故，又於法身能圓滿故。</p>
<p>得此諸地云何可見？由四種相：一、得勝解，謂得諸地深信解故。二、得正行，謂得諸地相應十種正法行故。三、得通達，謂於初地達法界時，遍能通達一切地故。四、得成滿，謂修諸地到究竟故。</p>
<p>修此諸地，云何可見？謂諸菩薩於地地中，修奢摩他，毘鉢舍那，由五相修。何等為五？謂集總修，無相修，無功用修，熾盛修，無喜足修。如是五修，令諸菩薩成辦五果：謂念念中銷融一切麁重依止，離種種相得法苑樂，能正了知周遍無量無分限相大法光明，順清淨分無所分別無相現行，為令法身圓滿成辦，能正攝受後後勝因。</p>
<p>由增勝故，說十地中別修十種波羅蜜多。於前六地所修六種波羅蜜多，如先已說。後四地中所修四者：一、方便善巧波羅蜜多，謂以前六波羅蜜多所集善根，共諸有情迴求無上正等菩提故。二、願波羅蜜多，謂發種種微妙大願，引攝當來波羅蜜多殊勝眾緣故。三、力波羅蜜多，謂由思擇、修習二力，令前六種波羅蜜多無間現行故。四、智波羅蜜多，謂由前六波羅蜜多成立妙智，受用法樂，成熟有情故。又此四種波羅蜜多，應知般若波羅蜜多無分別智後得智攝。又於一切地中，非不修習一切波羅蜜多。如是法門，是波羅蜜多藏之所攝。</p>
<p>復次，凡經幾時修行諸地可得圓滿？有五補特伽羅，經三無數大劫：謂勝解行補特伽羅，經初無數大劫修行圓滿；清淨增上意樂行補特伽羅及有相行，無相行補特伽羅，於前六地及第七地，經第二無數大劫修行圓滿；即此無功用行補特伽羅，從此已上至第十地，經第三無數大劫修行圓滿。</p>
<p>此中有頌：</p>

<div class="lg regular" style="margin-left:1em;"><div class='lg-row'>「清淨，增上力，　堅固心，昇進，</div>
<div class='lg-row'>名菩薩初修　無數三大劫。」</div>
</div></div>
<div class='div-other'><a id='mulu10' />
<p class='h1'>攝大乘論本增上戒學分第七</p><p>如是已說因果修差別，此中增上戒殊勝，云何可見？如菩薩地正受菩薩律儀中說。</p>
<p>復次，應知略由四種殊勝故此殊勝：一、由差別殊勝，二、由共不共學處殊勝，三、由廣大殊勝，四、由甚深殊勝。</p>
<p>差別殊勝者，謂菩薩戒有三品別：一、律儀戒，二、攝善法戒，三、饒益有情戒。此中律儀戒，應知二戒建立義故；攝善法戒，應知修集一切佛法建立義故；饒益有情戒，應知成熟一切有情建立義故。</p>
<p>共不共學處殊勝者，謂諸菩薩一切性罪不現行故，與聲聞共；相似遮罪有現行故，與彼不共。於此學處，有聲聞犯菩薩不犯，有菩薩犯聲聞不犯。菩薩具有身語心戒，聲聞唯有身語二戒，是故菩薩心亦有犯非諸聲聞。以要言之，一切饒益有情無罪身語意業，菩薩一切皆應現行，皆應修學。如是應知說名為共不共殊勝。</p>
<p>廣大殊勝者，復由四種廣大故：一、由種種無量學處廣大故，二、由攝受無量福德廣大故，三、由攝受一切有情利益安樂意樂廣大故，四、由建立無上正等菩提廣大故。</p>
<p>甚深殊勝者，謂諸菩薩由是品類方便善巧行殺生等十種作業，而無有罪，生無量福，速證無上正等菩提。又諸菩薩現行變化身語兩業，應知亦是甚深尸羅。由此因緣，或作國王示行種種惱有情事，安立有情毘柰耶中。又現種種諸本生事，示行逼惱諸餘有情，真實攝受諸餘有情，先令他心深生淨信，後轉成熟。是名菩薩所學尸羅甚深殊勝。</p>
<p>由此略說四種殊勝，應知菩薩尸羅律儀最為殊勝。如是差別菩薩學處，應知復有無量差別，如毘柰耶瞿沙方廣契經中說。</p>
</div>
<div class='div-other'><a id='mulu11' />
<p class='h1'>攝大乘論本增上心學分第八</p><p>如是已說增上戒殊勝，增上心殊勝云何可見？略由六種差別應知：一、由所緣差別故，二、由種種差別故，三、由對治差別故，四、由堪能差別故，五、由引發差別故，六、由作業差別故。</p>
<p>所緣差別者，謂大乘法為所緣故。</p>
<p>種種差別者，謂大乘光明，集福定王，賢守，健行等三摩地，種種無量故。</p>
<p>對治差別者，謂一切法總相緣智，以楔出楔道理，遣阿賴耶識中一切障麁重故。</p>
<p>堪能差別者，謂住靜慮樂，隨其所欲即受生故。</p>
<p>引發差別者，謂能引發一切世界無礙神通故。</p>
<p>作業差別者，謂能振動，熾然，遍滿，顯示，轉變，往來，卷舒，一切色像皆入身中，所往同類，或顯或隱，所作自在，伏他神通，施辯念樂，放大光明；引發如是大神通故。</p>
<p>又能引發攝諸難行十難行故。十難行者，一自誓難行，誓受無上菩提願故。二不退難行，生死眾苦不能退故。三不背難行，一切有情雖行邪行而不棄故。四現前難行，怨有情所現作一切饒益事故。五不染難行，生在世間不為世法所染污故。六勝解難行，於大乘中雖未能了，然於一切廣大甚深生信解故。七通達難行，具能通達補特伽羅法無我故。八隨覺難行，於諸如來所說甚深祕密言詞能隨覺故。九不離不染難行，不捨生死而不染故。十加行難行，能修諸佛安住解脫一切障礙，窮生死際不作功用，常起一切有情一切義利行故。</p>
<p>復次，隨覺難行中，於佛何等祕密言詞彼諸菩薩能隨覺了？謂如經言：「云何菩薩能行惠施？若諸菩薩無少所施，然於十方無量世界廣行惠施。云何菩薩樂行惠施？若諸菩薩於一切施都無欲樂。云何菩薩於惠施中深生信解？若諸菩薩不信如來而行布施。云何菩薩於施策勵？若諸菩薩於惠施中不自策勵。云何菩薩於施耽樂？若諸菩薩無有暫時少有所施。云何菩薩其施廣大？若諸菩薩於惠施中離娑洛想。云何菩薩其施清淨？若諸菩薩殟波陀慳。云何菩薩其施究竟？若諸菩薩不住究竟。云何菩薩其施自在？若諸菩薩於惠施中不自在轉。云何菩薩其施無盡？若諸菩薩不住無盡。」如於布施，於戒為初，於慧為後，隨其所應當知亦爾。云何能殺生？若斷眾生生死流轉。云何不與取？若諸有情無有與者自然攝取。云何欲邪行？若於諸欲了知是邪而修正行。云何能妄語？若於妄中能說為妄。云何貝戍尼？若能常居最勝空住。云何波魯師？若善安住所知彼岸。云何綺間語？若正說法品類差別。云何能貪欲？若有數數欲自證得無上靜慮。云何能瞋恚？若於其心能正憎害一切煩惱。云何能邪見？若一切處遍行邪性皆如實見。</p>
<p>甚深佛法者，云何名為甚深佛法？此中應釋：謂常住法是諸佛法，以其法身是常住故；又斷滅法是諸佛法，以一切障永斷滅故；又生起法是諸佛法，以變化身現生起故；又有所得法是諸佛法，八萬四千諸有情行及彼對治皆可得故；又有貪法是諸佛法，自誓攝受有貪有情為己體故；又有瞋法是諸佛法，又有癡法是諸佛法，又異生法是諸佛法，應知亦爾；又無染法是諸佛法，成滿真如一切障垢不能染故；又無污法是諸佛法，生在世間諸世間法不能污故：是故說名甚深佛法。</p>
<p>又能引發修到彼岸，成熟有情，淨佛國土，諸佛法故，應知亦是菩薩等持作業差別。</p>
</div>
<div class='div-other'><a id='mulu12' />
<p class='h1'>攝大乘論本增上慧學分第九</p><p>如是已說增上心殊勝，增上慧殊勝云何可見？謂無分別智，若自性，若所依，若因緣，若所緣，若行相，若任持，若助伴，若異熟，若等流，若出離，若至究竟，若加行、無分別、後得勝利，若差別，若無分別、後得譬喻，若無功用作事，若甚深。應知無分別智，名增上慧殊勝。</p>
<p>此中無分別智，離五種相以為自性：一、離無作意故，二、離過有尋有伺地故，三、離想受滅寂靜故，四、離色自性故，五、離於真義異計度故。離此五相，應知是名無分別智。</p>
<p>於如所說無分別智成立相中，復說多頌：</p>

<div class="lg regular" style="margin-left:1em;"><div class='lg-row'>「諸菩薩自性，　遠離五種相，</div>
<div class='lg-row'>是無分別智，　不異計於真。</div>
<div class='lg-row'>諸菩薩所依，　非心而是心，</div>
<div class='lg-row'>是無分別智，　非思義種類。</div>
<div class='lg-row'>諸菩薩因緣，　有言聞熏習，</div>
<div class='lg-row'>是無分別智，　及如理作意。</div>
<div class='lg-row'>諸菩薩所緣，　不可言法性，</div>
<div class='lg-row'>是無分別智，　無我性真如。</div>
<div class='lg-row'>諸菩薩行相，　復於所緣中，</div>
<div class='lg-row'>是無分別智，　彼所知無相。</div>
<div class='lg-row'>相應自性義，　所分別非餘，</div>
<div class='lg-row'>字展轉相應，　是謂相應義。</div>
<div class='lg-row'>非離彼能詮，　智於所詮轉，</div>
<div class='lg-row'>非詮不同故，　一切不可言。</div>
<div class='lg-row'>諸菩薩任持，　是無分別智，</div>
<div class='lg-row'>後所得諸行，　為進趣增長。</div>
<div class='lg-row'>諸菩薩助伴，　說為二種道，</div>
<div class='lg-row'>是無分別智，　五到彼岸性。</div>
<div class='lg-row'>諸菩薩異熟，　於佛二會中，</div>
<div class='lg-row'>是無分別智，　由加行證得。</div>
<div class='lg-row'>諸菩薩等流，　於後後生中，</div>
<div class='lg-row'>是無分別智，　自體轉增勝。</div>
<div class='lg-row'>諸菩薩出離，　得成辦相應，</div>
<div class='lg-row'>是無分別智，　應知於十地。</div>
<div class='lg-row'>諸菩薩究竟，　得清淨三身，</div>
<div class='lg-row'>是無分別智，　得最上自在。</div>
<div class='lg-row'>如虛空無染，　是無分別智，</div>
<div class='lg-row'>種種極重惡，　由唯信勝解。</div>
<div class='lg-row'>如虛空無染，　是無分別智，</div>
<div class='lg-row'>解脫一切障，　得成辦相應。</div>
<div class='lg-row'>如虛空無染，　是無分別智，</div>
<div class='lg-row'>常行於世間，　非世法所染。</div>
<div class='lg-row'>如瘂求受義，　如瘂正受義，</div>
<div class='lg-row'>如非瘂受義，　三智譬如是。</div>
<div class='lg-row'>如愚求受義，　如愚正受義，</div>
<div class='lg-row'>如非愚受義，　<span class='corr'>三</span>智譬如是。</div>
<div class='lg-row'>如五求受義，　如五正受義，</div>
<div class='lg-row'>如末那受義，　三智譬如是。</div>
<div class='lg-row'>如未解於論，　求論，受法，義，</div>
<div class='lg-row'>次第譬三智，　應知加行等。</div>
<div class='lg-row'>如人正閉目，　是無分別智；</div>
<div class='lg-row'>即彼復開目，　後得智亦爾。</div>
<div class='lg-row'>應知如虛空，　是無分別智；</div>
<div class='lg-row'>於中現色像，　後得智亦爾。</div>
<div class='lg-row'>如末尼，天樂，　無思成自事，</div>
<div class='lg-row'>種種佛事成，　常離思亦爾。</div>
<div class='lg-row'>非於此、非餘，　非智、而是智，</div>
<div class='lg-row'>與境無有異，　智成無分別。</div>
<div class='lg-row'>應知一切法，　本性無分別，</div>
<div class='lg-row'>所分別無故，　無分別智無。」</div>
</div><p>此中加行無分別智有三種，謂因緣、引發、數習生差別故。</p>
<p>根本無分別智亦有三種，謂喜足、無顛倒、無戲論無分別差別故。</p>
<p>後得無分別智有五種，謂通達、隨念、安立、和合、如意思擇差別故。</p>
<p>復有多頌成立如是無分別智：</p>

<div class="lg regular" style="margin-left:1em;"><div class='lg-row'>「鬼、傍生、人、天，　各隨其所應，</div>
<div class='lg-row'>等事心異故，　許義非真實。</div>
<div class='lg-row'>於過去事等，　夢像，二影中，</div>
<div class='lg-row'>雖所緣非實，　而境相成就。</div>
<div class='lg-row'>若義義性成，　無無分別智；</div>
<div class='lg-row'>此若無，佛果　證得不應理。</div>
<div class='lg-row'>得自在菩薩，　由勝解力故，</div>
<div class='lg-row'>如欲地等成，　得定者亦爾。</div>
<div class='lg-row'>成就簡擇者，　有智得定者，</div>
<div class='lg-row'>思惟一切法，　如義皆顯現。</div>
<div class='lg-row'>無分別智行，　諸義皆不現，</div>
<div class='lg-row'>當知無有義，　由此亦無識。」</div>
</div><p>般若波羅蜜多與無分別智，無有差別，如說：菩薩安住般若波羅蜜多非處相應，能於所餘波羅蜜多修習圓滿。云何名為非處相應修習圓滿？謂由遠離五種處故：一、遠離外道我執處故，二、遠離未見真如菩薩分別處故，三、遠離生死涅槃二邊處故，四、遠離唯斷煩惱障生喜足處故，五、遠離不顧有情利益安樂住無餘依涅槃界處故。</p>
<p>聲聞等智與菩薩智有何差別？由五種相應知差別：一、由無分別差別，謂於蘊等法無分別故。二、由非少分差別，謂於通達真如，入一切種所知境界，普為度脫一切有情，非少分故。三、由無住差別，謂無住涅槃為所住故。四、由畢竟差別，謂無餘依涅槃界中無斷盡故。五、由無上差別，謂於此上無有餘乘勝過此故。</p>
<p>此中有頌：</p>

<div class="lg regular" style="margin-left:1em;"><div class='lg-row'>「諸大悲為體，　由五相勝智，</div>
<div class='lg-row'>世出世滿中，　說此最高遠。」</div>
</div><p>若諸菩薩成就如是增上尸羅，增上質多，增上般若功德圓滿，於諸財位得大自在，何故現見有諸有情匱乏財位？見彼有情於諸財位有重業障故；見彼有情若施財位障生善法故；見彼有情若乏財位厭離現前故；見彼有情若施財位即為積集不善法因故；見彼有情若施財位即便作餘無量有情損惱因故：是故現見有諸有情匱乏財位。</p>
<p>此中有頌：</p>

<div class="lg regular" style="margin-left:1em;"><div class='lg-row'>「見業、障、現前、　積集、損惱故，</div>
<div class='lg-row'>現有諸有情，　不感菩薩施。」</div>
</div></div>
<div class='div-other'><a id='mulu13' />
<p class='h1'>攝大乘論本果斷分第十</p><p>如是已說增上慧殊勝，彼果斷殊勝云何可見？斷謂菩薩無住涅槃，以捨雜染不捨生死二所依止轉依為相。此中生死，謂依他起性雜染分；涅槃謂依他起性清淨分：二所依止謂通二分依他起性。轉依，謂即依他起性對治起時，轉捨雜染分，轉得清淨分。</p>
<p>又此轉依，略有六種：一、損力益能轉，謂由勝解力聞熏習住故，及由有羞恥令諸煩惱少分現行、不現行故。二、通達轉，謂諸菩薩已入大地，於真實非真實、顯現不顯現現前住故，乃至六地。三、修習轉，謂猶有障，一切相不顯現，真實顯現故，乃至十地。四、果圓滿轉，謂永無障，一切相不顯現，最清淨真實顯現，於一切相得自在故。五、下劣轉，謂聲聞等唯能通達補特伽羅空無我性，一向背生死一向捨生死故。六、廣大轉，謂諸菩薩兼通達法空無我性，即於生死見為寂靜，雖斷雜染而不捨故。</p>
<p>若諸菩薩住下劣轉有何過失？不顧一切有情利益安樂事故，違越一切菩薩法故，與下劣乘同解脫故，是為過失。若諸菩薩住廣大轉有何功德？生死法中以自轉依為所依止得自在故；於一切趣示現一切有情之身，於最勝生及三乘中，種種調伏方便善巧安立所化諸有情故，是為功德。</p>
<p>此中有多頌：</p>

<div class="lg regular" style="margin-left:1em;"><div class='lg-row'>「諸凡夫覆真，　一向顯虛妄；</div>
<div class='lg-row'>諸菩薩捨妄，　一向顯真實。</div>
<div class='lg-row'>應知顯不顯，　真義非真義，</div>
<div class='lg-row'>轉依即解脫，　隨欲自在行。</div>
<div class='lg-row'>於生死涅槃，　若起平等智，</div>
<div class='lg-row'>爾時由此證，　生死即涅槃。</div>
<div class='lg-row'>由是於生死，　非捨非不捨；</div>
<div class='lg-row'>亦即於涅槃，　非得非不得。」</div>
</div></div>
<div class='div-other'><a id='mulu14' />
<p class='h1'>攝大乘論本彼果智分第十一</p><p>如是已說彼果斷殊勝，彼果智殊勝云何可見？謂由三種佛身，應知彼果智殊勝：一、由自性身，二、由受用身，三、由變化身。此中自性身者，謂諸如來法身，一切法自在轉所依止故。受用身者，謂依法身，種種諸佛眾會所顯清淨佛土，大乘法樂為所受故。變化身者，亦依法身，從覩史多天宮現沒、受生、受欲、踰城出家、往外道所修諸苦行、證大菩提、轉大法輪、入大涅槃故。</p>
<p>此中說一嗢拕南頌：</p>

<div class="lg regular" style="margin-left:1em;"><div class='lg-row'>「相、證得、自在、　依止、及攝持、</div>
<div class='lg-row'>差別、德、甚深、　念、業：明諸佛。」</div>
</div><p>諸佛法身以何為相？應知法身略有五相：一、轉依為相，謂轉滅一切障雜染分依他起性故，轉得解脫一切障於法自在轉現前清淨分依他起性故。二、白法所成為相，謂六波羅蜜多圓滿得十自在故。此中壽自在，心自在，眾具自在，由施波羅蜜多圓滿故。業自在，生自在，由戒波羅蜜多圓滿故。勝解自在，由忍波羅蜜多圓滿故。願自在，由精進波羅蜜多圓滿故。神力自在五通所攝，由靜慮波羅蜜多圓滿故。智自在，法自在，由般若波羅蜜多圓滿故。三、無二為相，謂有無無二為相，由一切法無所有故，空所顯相是實有故。有為無為無二為相，由業煩惱非所為故，自在示現有為相故。異性一性無二為相，由一切佛所依無差別故，無量相續現等覺故。此中有二頌：</p>

<div class="lg regular" style="margin-left:1em;"><div class='lg-row'>「我執不有故，　於中無別依；</div>
<div class='lg-row'>隨前能證別，　故施設有異。</div>
<div class='lg-row'>種姓異、非虛、　圓滿、無初故，</div>
<div class='lg-row'>無垢依無別，　故非一、非多。」</div>
</div><p>四、常住為相，謂真如清淨相故，本願所引故，所應作事無竟期故。</p>
<p>五、不可思議為相，謂真如清淨自內證故，無有世間喻能喻故，非諸尋思所行處故。</p>
<p>復次，云何如是法身最初證得？謂緣總相大乘法境無分別智及後得智，五相善修，於一切地善集資糧，金剛喻定破滅微細難破障故，此定無間離一切障故得轉依。</p>
<p>復次，法身由幾自在而得自在？略由五種：一、由佛土、自身、相好、無邊音聲、無見頂相自在，由轉色蘊依故。二、由無罪無量廣大樂住自在，由轉受蘊依故。三、由辯說一切名身句身文身自在，由轉想蘊依故。四、由現化、變易、引攝大眾、引攝白法自在，由轉行蘊依故。五、由圓鏡、平等、觀察、成所作智自在，由轉識蘊依故。</p>
<p>復次，法身由幾種處應知依止？略由三處：一由種種佛住依止，此中有二頌：</p>

<div class="lg regular" style="margin-left:1em;"><div class='lg-row'>「諸佛證得五性喜，　皆由等證自界故，</div>
<div class='lg-row'>離喜都由不證此，　故求喜者應等證。</div>
<div class='lg-row'>由能無量及事成，　法味義德俱圓滿，</div>
<div class='lg-row'>得喜最勝無過失，　諸佛見常無盡故。」</div>
</div><p>二由種種受用身依止，但為成熟諸菩薩故。三由種種變化身依止，多為成熟聲聞等故。</p>
<p>應知法身由幾佛法之所攝持？略由六種：一、由清淨，謂轉阿賴耶識得法身故。二、由異熟，謂轉色根得異熟智故。三、由安住，謂轉欲行等住得無量智住故。四、由自在，謂轉種種攝受業自在，得一切世界無礙神通智自在故。五、由言說，謂轉一切見聞覺知言說戲論，得令一切有情心喜辯說智自在故。六、由拔濟，謂轉拔濟一切災橫過失，得拔濟一切有情一切災橫過失智故。應知法身由此所說六種佛法之所攝持。</p>
<p>諸佛法身當言有異？當言無異？依止、意樂、業無別故，當言無異。無量依身現等覺故，當言有異。如說佛法身，受用身亦爾，意樂及業無差別故當言無異；不由依止無差別故，無量依止差別轉故。應知變化身如受用身說。</p>
<p>應知法身幾德相應？謂最清淨四無量，解脫，勝處，遍處，無諍，願智，四無礙解，六神通，三十二大士相，八十隨好，四一切相清淨，十力，四無畏，三不護，三念住，拔除習氣，無忘失法，大悲，十八不共佛法，一切相妙智等功德相應。</p>
<p>此中有多頌：</p>

<div class="lg regular" style="margin-left:1em;"><div class='lg-row'>「憐愍諸有情，　起和合遠離，</div>
<div class='lg-row'>常不捨利樂，　四意樂，歸禮。</div>
<div class='lg-row'>解脫一切障，　牟尼勝世間，</div>
<div class='lg-row'>智周遍所知，　心解脫，歸禮。</div>
<div class='lg-row'>能滅諸有情，　一切惑無餘，</div>
<div class='lg-row'>害煩惱，有染　常哀愍，歸禮。</div>
<div class='lg-row'>無功用，無著，　無礙，常寂定，</div>
<div class='lg-row'>於一切問難　能解釋，歸禮。</div>
<div class='lg-row'>於所依，能依，　所說；言及智，</div>
<div class='lg-row'>能說；無礙慧　常善說，歸禮。</div>
<div class='lg-row'>為彼諸有情，　故現、知言、行、</div>
<div class='lg-row'>往、來、及出離，　善教者，歸禮。</div>
<div class='lg-row'>諸眾生見尊，　皆審知善士，</div>
<div class='lg-row'>暫見便深信，　開導者，歸禮。</div>
<div class='lg-row'>攝受住持捨，　現化及變易，</div>
<div class='lg-row'>等持，智自在，　隨證得，歸禮。</div>
<div class='lg-row'>方便，歸依，淨，　及大乘出離；</div>
<div class='lg-row'>於此誑眾生，　摧魔者，歸禮。</div>
<div class='lg-row'>能說智，及斷，　出離，能障礙，</div>
<div class='lg-row'>自他利，非餘　外道伏，歸禮。</div>
<div class='lg-row'>處眾能伏說；　<span class='corr'>遠</span>離二雜染；</div>
<div class='lg-row'>無護無忘失，　攝御眾，歸禮。</div>
<div class='lg-row'>遍一切行住，　無非圓智事，</div>
<div class='lg-row'>一切時遍知，　實義者，歸禮。</div>
<div class='lg-row'>諸有情利樂，　所作不過時，</div>
<div class='lg-row'>所作常無虛，　無忘失，歸禮。</div>
<div class='lg-row'>晝夜常六返，　觀一切世間，</div>
<div class='lg-row'>與大悲相應，　利樂意，歸禮。</div>
<div class='lg-row'>由行及由證，　由智及由業，</div>
<div class='lg-row'>於一切二乘，　最勝者，歸禮。</div>
<div class='lg-row'>由三身至得，　具相大菩提，</div>
<div class='lg-row'>一切處他疑　皆能斷，歸禮。」</div>
</div><p>諸佛法身與如是等功德相應，復與所餘自性、因、果、業、相應、轉功德相應，是故應知諸佛法身無上功德。此中有二頌：</p>

<div class="lg regular" style="margin-left:1em;"><div class='lg-row'>「尊成實勝義；　一切地皆出；</div>
<div class='lg-row'>至諸眾生上；　解脫諸有情；</div>
<div class='lg-row'>無盡無等德　相應；現世間</div>
<div class='lg-row'>及眾會可見，　非見人天等。」</div>
</div><p>復次，諸佛法身，甚深最甚深，此甚深相云何可見？此中有多頌：</p>

<div class="lg regular" style="margin-left:1em;"><div class='lg-row'>「佛無生為生，　亦無住為住，</div>
<div class='lg-row'>諸事無功用，　第四食為食。</div>
<div class='lg-row'>無異亦無量；　無數量一業；</div>
<div class='lg-row'>不堅業堅業，　諸佛具三身。</div>
<div class='lg-row'>現等覺非有，　一切覺非無，</div>
<div class='lg-row'>一一念無量，　有非有所顯。</div>
<div class='lg-row'>非染非離染，　由欲得出離，</div>
<div class='lg-row'>了知欲無欲，　悟入欲法性。</div>
<div class='lg-row'>諸佛過諸蘊，　安住諸蘊中，</div>
<div class='lg-row'>與彼非一異，　不捨而善寂。</div>
<div class='lg-row'>諸佛事相雜，　猶如大海水，</div>
<div class='lg-row'>我已現當作，　他利無是思。</div>
<div class='lg-row'>眾生罪不現，　如月於破器；</div>
<div class='lg-row'>遍滿諸世間，　由法光如日。</div>
<div class='lg-row'>或現等正覺，　或涅槃，如火；</div>
<div class='lg-row'>此未曾非有，　諸佛身常故。</div>
<div class='lg-row'>佛於非聖法，　人趣及惡趣，</div>
<div class='lg-row'>非梵行法中，　最勝自體住。</div>
<div class='lg-row'>佛一切處行，　亦不行一處，</div>
<div class='lg-row'>於一切身現，　非六根所行。</div>
<div class='lg-row'>煩惱伏不滅，　如毒呪所害，</div>
<div class='lg-row'>由惑至惑盡，　證佛一切智。</div>
<div class='lg-row'>煩惱成覺分，　生死為涅槃，</div>
<div class='lg-row'>具大方便故，　諸佛不思議。」</div>
</div><p>應知如是所說甚深有十二種：謂生住業住甚深，安立數業甚深，現等覺甚深，離欲甚深，斷蘊甚深，成熟甚深，顯現甚深，示現等覺涅槃甚深，住甚深，顯示自體甚深，斷煩惱甚深，不可思議甚深。</p>
<p>若諸菩薩念佛法身，由幾種念應修此念？略說菩薩念佛法身，由七種念應修此念：一者、諸佛於一切法得自在轉，應修此念，於一切世界得無礙通故。此中有頌：</p>

<div class="lg regular" style="margin-left:1em;"><div class='lg-row'>「有情界周遍，　具障而闕因，</div>
<div class='lg-row'>二種決定轉，　諸佛無自在。」</div>
</div><p>二者、如來其身常住，應修此念，真如無間解脫垢故。三者、如來最勝無罪，應修此念，一切煩惱及所知障並離繫故。四者、如來無有功用，應修此念，不作功用一切佛事無休息故。五者、如來受大富樂，應修此念，清淨佛土大富樂故。六者、如來離諸染污，應修此念，生在世間一切世法不能染故。七者、如來能成大事，應修此念，示現等覺般涅槃等，一切有情未成熟者能令成熟，已成熟者令解脫故。</p>
<p>此中有二頌：</p>

<div class="lg regular" style="margin-left:1em;"><div class='lg-row'>「圓滿屬自心，　具常住，清淨，</div>
<div class='lg-row'>無功用，能施　有情大法樂，</div>
<div class='lg-row'>遍行無依止，　平等利多生：</div>
<div class='lg-row'>一切佛，智者　應修一切念。」</div>
</div><p>復次，諸佛清淨佛土相，云何應知？如菩薩藏百千契經序品中說，謂：薄伽梵住最勝光曜七寶莊嚴放大光明普照一切無邊世界，無量方所妙飾間列，周圓無際其量難測，超過三界所行之處，勝出世間善根所起，最極自在淨識為相，如來所都，諸大菩薩眾所雲集，無量天、龍、藥叉、健達縛、阿素洛、揭路荼、緊捺洛、莫呼洛伽、人、非人等常所翼從，廣大法味喜樂所持，作諸眾生一切義利，蠲除一切煩惱災橫，遠離眾魔，過諸莊嚴如來莊嚴之所依處，大念慧行以為遊路，大止妙觀以為所乘，大空無相無願解脫為所入門，無量功德眾所莊嚴，大寶花王之所建立大宮殿中。</p>
<p>如是現示清淨佛土顯色圓滿，形色圓滿，分量圓滿，方所圓滿，因圓滿，果圓滿，主圓滿，輔翼圓滿，眷屬圓滿，住持圓滿，事業圓滿，攝益圓滿，無畏圓滿，住處圓滿，路圓滿，乘圓滿，門圓滿，依持圓滿。</p>
<p>復次，受用如是清淨佛土，一向淨妙，一向安樂，一向無罪，一向自在。</p>
<p>復次，應知如是諸佛法界，於一切時能作五業：一者、救濟一切有情災橫為業，於暫見時便能救濟盲聾狂等諸災橫故。二者、救濟惡趣為業，拔諸有情出不善處置善處故。三者、救濟非方便為業，令諸外道捨非方便求解脫行，置於如來聖教中故。四者、救濟薩迦耶為業，授與能超三界道故。五者、救濟乘為業，拯拔欲趣餘乘菩薩，及不定種性諸聲聞等，安處令修大乘行故。於此五業，應知諸佛業用平等。此中有頌：</p>

<div class="lg regular" style="margin-left:1em;"><div class='lg-row'>「因、依、事、性、行，　別故許業異；</div>
<div class='lg-row'>世間此力別，　無故非導師。」</div>
</div><p>若此功德圓滿相應諸佛法身，不與聲聞獨覺乘共，以何意趣佛說一乘？此中有二頌：</p>

<div class="lg regular" style="margin-left:1em;"><div class='lg-row'>「為引攝一類，　及任持所餘，</div>
<div class='lg-row'>由不定種性，　諸佛說一乘。</div>
<div class='lg-row'>法，無我，解脫　等故，性不同，</div>
<div class='lg-row'>得二意樂，化，　究竟：說一乘。」</div>
</div><p>如是諸佛同一法身，而佛有多，何緣可見？此中有頌：</p>

<div class="lg regular" style="margin-left:1em;"><div class='lg-row'>「一界中無二，　同時無量圓，</div>
<div class='lg-row'>次第轉非理，　故成有多佛。」</div>
</div><p>云何應知於法身中佛非畢竟入於涅槃，亦非畢竟不入涅槃？此中有頌：</p>

<div class="lg regular" style="margin-left:1em;"><div class='lg-row'>「一切障脫故，　所作無竟故，</div>
<div class='lg-row'>佛畢竟涅槃，　畢竟不涅槃。」</div>
</div><p>何故受用身非即自性身？由六因故：一、色身可見故，二、無量佛眾會差別可見故，三、隨勝解見自性不定可見故，四、別別而見自性變動可見故，五、菩薩聲聞及諸天等種種眾會間雜可見故，六、阿賴耶識與諸轉識轉依非理可見故。佛受用身即自性身，不應道理。</p>
<p>何因變化身非即自性身？由八因故，謂諸菩薩從久遠來，得不退定，於覩史多及人中生不應道理。又諸菩薩從久遠來，常憶宿住，書算數印工巧論中及於受用欲塵行中不能正知，不應道理。又諸菩薩從久遠來，已知惡說、善說法教，往外道所不應道理。又諸菩薩從久遠來，已能善知三乘正道，修邪苦行不應道理。又諸菩薩捨百拘胝諸贍部洲，但於一處成等正覺，轉正法輪，不應道理。若離示現成等正覺，唯以化身於所餘處施作佛事，即應但於覩史多天成等正覺，何不施設遍於一切贍部洲中同時佛出？既不施設，無教無理。雖有多化，而不違彼無二如來出現世言；由一四洲攝世界故，如二輪王不同出世。此中有頌：</p>

<div class="lg regular" style="margin-left:1em;"><div class='lg-row'>「佛微細化身，　多處胎平等，</div>
<div class='lg-row'>為顯一切種，　成等覺而轉。」</div>
</div><p>為欲利樂一切有情，發願修行證大菩提，畢竟涅槃不應道理，願行無果成<span class='corr'>過</span>失故。</p>
<p>佛受用身及變化身，既是無常，云何經說如來身常？此二所依法身常故。又等流身及變化身，以恒受用無休廢故，數數現化不永絕故；如常受樂，如常施食，如來身常應知亦爾。</p>
<p>由六因故，諸佛世尊所現化身非畢竟住：一、所作究竟，成熟有情已解脫故；二、為令捨離不樂涅槃，為求如來常住身故；三、為令捨離輕毀諸佛，令悟甚深正法教故；四、為令於佛深生渴仰，恐數見者生厭怠故；五、令於自身發勤精進，知正說者難可得故；六、為諸有情極速成熟，令自精進不捨軛故。</p>
<p>此中有二頌：</p>

<div class="lg regular" style="margin-left:1em;"><div class='lg-row'>「由所作究竟，　捨不樂涅槃，</div>
<div class='lg-row'>離輕毀諸佛，　深生於渴仰，</div>
<div class='lg-row'>內自發正勤，　為極速成熟：</div>
<div class='lg-row'>故許佛化身，　而非畢竟住。」</div>
</div><p>諸佛法身，無始時來無別無量，不應為得更作功用？此中有頌：</p>

<div class="lg regular" style="margin-left:1em;"><div class='lg-row'>「佛得無別無量因，　有情若捨勤功用，</div>
<div class='lg-row'>證得恒時不成因，　斷如是因不應理。」</div>
</div><p>《阿毘達磨大乘經》中〈攝大乘品〉，我阿僧伽略釋究竟。</p>

<p class='juan'>攝大乘論本卷下</p></div>
</div><!-- end of div[@id='body'] -->
</body></html>