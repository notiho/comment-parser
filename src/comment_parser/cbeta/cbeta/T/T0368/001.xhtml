<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>拔一切業障根本得生淨土神呪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 368
<p class='juan'><a id='mulu1' />拔一切業障根本得生淨土神呪<span class='note-inline'>(出小無量壽經)</span></p><p class="byline">劉宋天竺三藏求那跋陀羅奉　詔重譯</p>
<div class='div-jing'><p class="dharani">南無阿彌多婆夜哆<span class='note-inline'>(多曷切)</span><span class='note-inline'>(一)</span>　他伽哆<span class='note-inline'>(都餓切)</span><span class='note-inline'>(二)</span>　夜哆地<span class='note-inline'>(途賣切)</span><span class='note-inline'>(三)</span>　夜他阿彌利<span class='note-inline'>(上聲)</span><span class='note-inline'>(四)</span>　都婆毘<span class='note-inline'>(五)</span>　阿彌利哆<span class='note-inline'>(六)</span>　悉眈婆毘<span class='note-inline'>(七)</span>　阿彌利哆<span class='note-inline'>(八)</span>　毘迦蘭諦<span class='note-inline'>(九)</span>　阿彌利哆<span class='note-inline'>(十)</span>　毘迦蘭哆<span class='note-inline'>(十一)</span>　伽彌膩<span class='note-inline'>(十二)</span>　伽伽那<span class='note-inline'>(十三)</span>　枳多迦隷<span class='note-inline'>(十四)</span>　莎婆訶<span class='note-inline'>(十五)</span></p>
<p>若有善男子善女人能誦此呪者，阿彌陀佛常住其頂，日夜擁護，無令怨家而得其便，現世常得安隱，臨命終時任運往生。</p>
◎</div>
<div class='div-w'>◎
<p class='h1'>阿彌陀經不思議神力傳<span class='note-inline'>(附隋錄，未詳作者)</span>：</p><p>昔長安僧叡法師、慧崇、僧顯、慧通，近至後周實禪師、景禪師、西河鸞法師等數百餘人，並生西方。西河綽禪師等，因見鸞法師得生淨土，各率有緣，專修淨土之業；綽師又撰西方記驗，名《安樂集》流行。</p>
<p>又晉朝遠法師，入盧山三十年不出，乃命同志白黑有一百二十三人，立誓期於西方，鑿山銘願。至陳天嘉年，盧山珍禪師，於坐時見有數百餘人，共乘七寶華舫往西方，珍禪師遂求附載。其船上人報云：「法師雖講得《涅槃經》，亦大不可思議緣，法師未誦得《阿彌陀經》及呪，所以不得同去。」法師遂廢講業，日夜專誦《彌陀經》及呪，計應滿二萬遍。未終四七日前，夜向四更，有神人從西方送一白銀臺來空中，明過於日，告云：「法師壽終，當乘此臺往生阿彌陀國，故來相示，令知定生。」終時白黑咸聞，空中如奏音樂，并聞異香，數月聞香氣不歇。其夜峯頂寺僧眾，咸見一谷內有數十炬火大如車輪。</p>
<p>尋驗古今，得生安樂世界者非一，多見化佛徒眾來迎靈瑞，如傳廣明，不可繁錄。因珍禪師於此經有驗，故略述此一條以悟來哲，助成往生之志。</p>
<p>拔一切業障根本得生淨土神呪者，乃宋元嘉末年，求那跋陀重奉制譯，合計五十九字，一十五句。龍樹菩薩願生安養，夢感此咒。耶舍三藏誦此呪，天平寺銹法師從耶舍三藏口受此呪，其人云：「經本外國不來，若欲受持呪法，嚼楊枝、澡豆，漱口、然香，於佛像前胡跪合掌，日夜六時各誦三七遍，即滅四重、五逆、十惡、謗方等罪，悉得滅除。現世所求皆得，不為惡鬼神所惑亂。若數滿二十萬遍，即感得菩提牙生，若至三十萬遍即面見阿彌陀佛。」</p>
</div>
</div><!-- end of div[@id='body'] -->
</body></html>