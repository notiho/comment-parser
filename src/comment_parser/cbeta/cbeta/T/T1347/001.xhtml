<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>息除中夭陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1347 [No. 1346]
<div class='div-jing'>
<p class='juan'><a id='mulu1' />息除中夭陀羅尼經</p><p class="byline">西天北印度烏填曩國帝釋宮寺三藏傳法大師賜紫沙門臣施護奉　詔譯</p><p>如是我聞。一時佛在殑伽河邊。與大眾俱及於護世四大天王多聞天王最為上首。</p>
<p>爾時世尊告四王言。有大怖畏深可厭患。汝等應知若男若女童男童女若人若天。我觀中夭生大怖畏。恒時擾惱各不相救。乃至老死甚大怖畏。而無窮盡。吾今為汝說救護法。即時會中四大天王。而白佛言世尊。我等今日於世尊前。聞此說已踴躍歡喜。以身命財奉於如來。願佛哀愍為我演說。</p>
<p>爾時世尊一彈指間。面東而住說如是言南無十方。一切如來無上正等正覺。廣大慈悲憐愍有情。彼皆證得阿耨多羅三藐三菩提。惟願慈悲同共觀察。著我有情與力加護。息除中夭敷演解說。如是東西南北乃至上下。一切如來唱如是言。南無一切如來無上正等正覺。不捨慈悲而為眾生。證得阿耨多羅三藐三菩提。惟願慈悲同共觀察著我有情敷演解說。</p>
<p>爾時諸佛同共證明。我今宣說救護怖畏息除難法。如是乃至第二法輪演說之時。此會眾中皆獲壽命色相具足。悉得離於生死怖畏而無中夭。乃至老病亦復如是。</p>
<p>爾時十方一切諸佛。照見一一世界如來形像。如胡麻量遍滿一切。又彼十方一一如來。同共發聲乃說呪曰。</p>
<p class="dharani">怛儞也<span class='note-inline'>(二合)</span>他<span class='note-inline'>(去引一)</span>左禮左攞<span class='note-inline'>(引)</span>左禮<span class='note-inline'>(二)</span>尾[寧*頁]跓<span class='note-inline'>(傑固反)</span>娑嚩<span class='note-inline'>(二合)</span>悉底<span class='note-inline'>(二合)</span>計<span class='note-inline'>(三)</span>作訖㘓<span class='note-inline'>(二合引)</span>囉<span class='note-inline'>(引)</span>爾曩<span class='note-inline'>(四)</span>鉢囉<span class='note-inline'>(二合)</span>捨滿覩<span class='note-inline'>(五)</span>薩嚩枲誐<span class='note-inline'>(引入六)</span>阿曩矩曩注<span class='note-inline'>(准上切七)</span>左㘑左㘑<span class='note-inline'>(八)</span>計麼[寧*頁]設焰<span class='note-inline'>(二合九)</span>儞麼儞設也<span class='note-inline'>(二合十)</span>儞呬麼詩悉<span class='note-inline'>(十一)</span>嬌<span class='note-inline'>(居夭反引)</span>囉尾曳<span class='note-inline'>(二合十二)</span>呬矩囉㘑<span class='note-inline'>(十三)</span>矩麼底<span class='note-inline'>(十四)</span>尾灑麼<span class='note-inline'>(引)</span>抳麼抳<span class='note-inline'>(十五)</span>尸數醯嚩<span class='note-inline'>(十六)</span>阿左禮尾左禮<span class='note-inline'>(十七)</span>麼<span class='note-inline'>(引)</span>尾覽嚩<span class='note-inline'>(十八)</span>母護母<span class='note-inline'>(轉舌)</span>護<span class='note-inline'>(十九)</span>娑嚩<span class='note-inline'>(二合引)</span>賀<span class='note-inline'>(二十)</span></p>
<p>爾時十方一切如來。說此祕密神呪已作如是言。一切如來無上正等正覺皆同此說。</p>
<p>爾時北方多聞天王而白佛言世尊。我今聞彼十方如來威神之力加持擁護。而無中夭息除怖畏。面於佛前而說呪曰。</p>
<p class="dharani">怛儞也<span class='note-inline'>(二合一)</span>他<span class='note-inline'>(去引)</span>濕吠<span class='note-inline'>(二合去)</span>帝<span class='note-inline'>(二)</span>濕吠<span class='note-inline'>(二合去)</span>帝<span class='note-inline'>(三)</span>里里里里<span class='note-inline'>(四)</span></p>
<p>爾時東方持國天王。即於佛前乃說呪曰。</p>
<p class="dharani">拶哩拶哩娑嚩<span class='note-inline'>(二合引)</span>賀<span class='note-inline'>(引)</span></p>
<p>爾時南方增長天王。在於佛前即說呪曰。</p>
<p class="dharani">嚩<span class='note-inline'>(去引)</span>梨嚩嚩嚩嚩</p>
<p>爾時西方廣目天王。侍立佛前亦說呪曰。</p>
<p class="dharani">麼<span class='note-inline'>(去引)</span>鄧擬儞蘇麼<span class='note-inline'>(引)</span>蘇母蘇母</p>
<p>爾時世尊告四天王言。今此神呪是一切佛證明觀察。若有族姓男女等輩。晝夜受持志誠憶念。必獲長命而無中夭。命終之後不墮惡趣。若復有人利益有情。發誠諦心受持讀誦。臨命終時無諸怖畏。亦無變怪及諸惡相。於現在世又無白癩顛狂諸病。及離水火刀兵疾疫蟲藥等毒。乃至雷雹一切諸難皆悉遠離。若是經典所在之處。十方諸佛及眾菩薩悉皆來集。擁護是經令無障難。若復有人於此經典。書寫莊嚴護淨轉讀。如造佛像種種嚴飾。所獲功德而無有異。若復有人供養諸佛精心離慢。獲吉祥福息除災難。若有受持書寫此經恒離懈怠。所獲功德亦復如是。一切聖賢常恒擁護離諸災患。爾時世尊說是經已。四大天王龍神八部阿蘇囉等。及諸人天一切大眾。聞法歡喜信受奉行。</p>

<p class='juan'>息除中夭陀羅尼經</p></div>
</div><!-- end of div[@id='body'] -->
</body></html>