<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>能斷金剛般若波羅蜜多經論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />能斷金剛般若波羅蜜多經論釋卷中</p><p class="byline">無著菩薩造頌　世親菩薩釋</p><p class="byline">三藏法師義淨奉　詔譯</p><p>何謂能立因相？</p>

<div class="lg regular"><div class='lg-row'>兩成尊重故，　由等流殊勝；</div>
<div class='lg-row'>煩惱因性故，　由劣亦勝故。</div>
</div><p>言「兩成尊重」者，由所託處成制底塔故。謂是說法之地，其所依身成如大師尊重性故，即是持經之人施寶之地，及能施者無如是事故。次下經文，顯此法門乃是諸佛親所證會等流之性。「頗曾有法是如來說不」者，此明何意？言無有法是如來獨說，皆是諸佛共宣揚故。</p>
<p>又此施珍寶福是苦惱事生起之因，法門功德乃是煩惑斷除之要，優劣懸隔，是故下文將地塵為喻，如來說作非塵，由此說為地塵；所言世界，如來說為非界，由此說為世界者，此有何意？言此地塵不是染等性塵，是故名作地塵。又彼世界非是煩惱之因名界，為此說為世界。界是因義，即是世之因也。斯言意顯彼福乃是煩惑塵坌之因，由其外塵雖是無記，彼福縱善方之極卑，況並成佛福因而不更為微劣？又彼能成大丈夫相所有福業，嫓此成菩提因持說法門之福亦為是劣。由彼眾相非是正覺之體性故，為此名為大丈夫相，是彼標相故。由持說福能得大覺性，為此名劣，亦勝過施寶之福，況法身因而不超越，是故劣亦勝也，即是寶福極卑為能成立因。此既成立施寶之福與此福因有差別已，次下諸文更復成立。欲何所明？頌曰：</p>

<div class="lg regular"><div class='lg-row'>彼果勝苦故，　難逢勝事故，</div>
<div class='lg-row'>境岸非知故，　於餘不共故，</div>
<div class='lg-row'>是甚深性故，　勝餘略詮故，</div>
<div class='lg-row'>胄族高勝故，　望福福殊勝。</div>
</div><p>此述何義？答：施寶之福獲得自身所受用果，彼身是勝。以能捨彼無邊之身，此福勝前，由彼自身是苦性故，何況為彼而行其施。</p>
<p>爾時具壽妙生，了彼自身是苦事故，由法勢力遂便墮淚。此之法門復是難逢。妙生自從生智已來，亦未曾聞，復是勝事，此言欲顯般若之名。此下意欲成立是勝妙事，即經云「如來說為般若波羅蜜多者，彼即非波羅蜜多」。為何意趣作如是說？答：境岸非知故。由其所知境岸，除佛於餘無能知者，復是於餘不共故。此之法門所有實想即實想者，除佛教已餘處無故。言實想者唯此處有，言非實者是於餘不生義，是故文云「若能生如是想者，彼當成就第一希有」。又此法門亦是甚深，由於此經或少受或遍持，於我等想不復生起。「於我等想不生故」者，明於所取義無有顛倒。「於我等想即是非想」者，明於能取無有顛倒。此二如其次第，明我、法二無性智，佛於此義隨印妙生所說之事。言「不驚、不怖、不畏」者，此三皆名為懼，即是驚懼、怖懼、畏懼，然隨事不同故有三別。言驚者謂，於非處生懼<span class='note-inline'>(若正譯梵音應云越怖，今言驚等者，此為不能移舊；若准論釋，驚義未甚相當，下二准此應可思之也)</span>，違越正理如越正道，可厭惡故。言怖者<span class='note-inline'>(應云續怖)</span>，相續生懼怖，既生已不能除斷故。言畏者<span class='note-inline'>(應云定怖)</span>，生決定心一向畏懼。此等若無，便成心離惶惑<span class='note-inline'>(若不見本音本意，於文即未閑釋義，為此註出本音，斯乃可亡疑惑，餘家釋別，義非此論)</span>又此法門勝餘略詮故者，由經說此是最勝波羅蜜多如來所說<span class='note-inline'>(經是略詮)</span>，又此法門族胄高勝故。言勝族者，謂由諸佛所共說故。然彼寶施無有如斯眾德圓備，即是成立此福望前福聚昇，況理別也。所云「於身是其苦性，彼施即是苦果性故，其福卑劣」者，然此法門若有持說，彼之大士行諸苦行，此亦豈非是招苦報？如何不是得苦果耶？為除此難，故有下文。欲顯何義？頌曰：</p>

<div class="lg regular"><div class='lg-row'>彼行堪忍時，　雖苦行善故，</div>
<div class='lg-row'>彼德難量故，　由斯名勝事。</div>
<div class='lg-row'>由無恚怒情，　不名為苦性，</div>
<div class='lg-row'>有安樂大悲，　行時非苦果。</div>
</div><p>此述何義？答：縱令彼人行苦行時有苦惱果，然於彼時由有堪忍性故，此名勝事。有其二因：一是善性故，由諸波羅蜜多皆以善為體性故；二是彼德難量故，如經云「此即是其非波羅蜜多」。由彼德岸曾無知者，為此名為不知其岸。由與勝法相應故，即此難行之苦，望前苦惱自有殊別，何況我想瞋想悉皆無故必無其苦；非但無苦更生悲樂，如經云「我無是想亦非無想」。言非無想者，此顯有想與悲心相應。准斯語理，若諸有情於我想等不除遣者，苦行之時見有苦惱，即便欲捨菩提之心，是故應離諸想，乃至廣說。此何所顯？若人不發勝菩提心，便有如斯過失，生瞋恨心。頌曰：</p>
<p class="lg-abnormal"><div class='lg-row'>生心因不捨，　是故應堅求。</div>
</p><p>問：於何處心是此心生因而遣堅固勤求？復於何處是不捨菩提心因令進求也？頌曰：</p>
<p class="lg-abnormal"><div class='lg-row'>謂是得忍邊，　及此心方便。</div>
</p><p>此謂入初地勝義之心、得忍邊際行無住心即是。文云「應離諸想發起無上正等覺心。何以故」者，此謂顯其無住著心生起之因。若於色等處有住著心者，此必不能進求佛果故。「諸菩薩應無所住而行布施」者，文意欲明施攝六到彼岸，即是生起無住著心方便，謂得忍已雖復遭苦，而不棄捨大菩提心。問：如何起行為利有情，復遣不住利有情事。此則取捨同問，疑情遂發。答曰：菩薩如是應行布施，為利諸眾生等。此顯何意？頌曰：</p>

<div class="lg regular"><div class='lg-row'>應知正行者，　是利生因故，</div>
<div class='lg-row'>於有情事相，　應知遍除遣。</div>
</div><p>此述何義？言此正行者是利益眾生因，應知即是利益有情而不取有情所有相貌。何謂有情相貌事耶？頌曰：</p>
<p class="lg-abnormal"><div class='lg-row'>彼事謂名聚。</div>
</p><p>彼眾生者即是名字施設，喚為眾生及所依事。何者是其正行？謂於眾生事相皆除遣故。由彼名字想者即是非想，以彼自體本非有故。即彼眾生不是眾生，謂於五蘊名為眾生。由彼眾生自體無故，此我法無性。何以故？由佛世尊並除諸想，此明我法二想皆無。如何能成最勝妙事？頌曰：</p>

<div class="lg regular"><div class='lg-row'>最勝除其想，　諸世尊無此，</div>
<div class='lg-row'>由真見相應。</div>
</div><p>此述何義？由非彼二是實有性，而諸大師強除彼想。然諸如來與真見相應故，果不住因位，如何得見彼果之因？既有此疑，答：如經云「妙生如來是實語者」，有其四句。頌曰：</p>

<div class="lg regular"><div class='lg-row'>果不住因位，　是得彼果因；</div>
<div class='lg-row'>世尊實語故，　應知有四種。</div>
</div><p>此實語性有其四種。何謂為四？頌曰：</p>

<div class="lg regular"><div class='lg-row'>立要說下乘，　及說大乘義，</div>
<div class='lg-row'>由諸授記事，　皆無有差舛。</div>
</div><p>由佛自立要期，元求佛果無有妄謬，於下劣乘及以大乘并諸授記並無謬故，於此隨其次第，實語、如語不、誑語、不異語而相配屬。言如來者，由於聲聞乘說苦等四諦是實不虛；於其大乘說法無性所顯真如稱實知故。如來是知義，於一切時過去未來現在所有授記如其事故皆無妄謬，故曰如來。經云「如來所證法及所說法，此即非實非妄」者，此有何意？答曰：</p>

<div class="lg regular"><div class='lg-row'>不得彼順故，　是非實非妄；</div>
<div class='lg-row'>如言而執者，　對彼故宣說。</div>
</div><p>言諸如來所有說法，此說不得彼故，而是隨順於彼，由彼說法不能親獲內證法故，於其言下無有體故，故非是實；由順彼故，故非是妄言。我現證無上覺者，此據文句道理而有此說。問：何故世尊自立要言我是真實語者，而所說法非實非虛，一說兩兼，理成難信。由此答云「如言而執者，對彼故宣說」，言諸聖人是無為所顯者，然真如性常時遍有，如何佛果以無住心方能證得非有住心？又復如何常時遍有實體真如，或有得者或不得者？為除此疑，說入闇喻。此明何義？頌曰：</p>

<div class="lg regular"><div class='lg-row'>常時諸處有，　於真性不獲，</div>
<div class='lg-row'>由無知有住，　智無住得真。</div>
</div><p>此中意道真如之性雖是常時遍有，由其無智有住心故即不能得，是不清淨義；由其有智無住心故即便得見，是清淨義。然佛世尊是真如所顯，由斯理故，以有住心不能證得。由此頌曰：</p>

<div class="lg regular"><div class='lg-row'>無智由如闇，　當闇智若明，</div>
<div class='lg-row'>能對及所治，　得失現前故。</div>
</div><p>「猶如闇」者，是與闇相似義，由斯以闇比其無識。以其日光譬同有智有眼，如文具述，故云「能對及所治，得失現前故」。隨其所應，由其有眼者，顯得能對。夜分曉已，顯破所治冥闇謝故。日明既出者，顯能對現前。日光既照，見眾色像。次後之文欲說何事？頌曰：</p>

<div class="lg regular"><div class='lg-row'>由如是正行，　獲如是福量；</div>
<div class='lg-row'>於法正行者，　業用今當說。</div>
</div><p>「由如是正行」者，此明文正行。頌曰：</p>
<p class="lg-abnormal"><div class='lg-row'>於文有三種，　受持讀演說。</div>
</p><p>文有三者：一、受持；二、讀誦；三、演說。言「受持」者，謂持法人。「讀誦」者，依多聞說，雖不能持，由能讀故亦多聞攝。義正行者，謂是周遍得其義故。頌曰：</p>
<p class="lg-abnormal"><div class='lg-row'>義得由從他，　及己聞思故。</div>
</p><p>義之得因，從他及己。何謂從他？云何由己？為聞思故。如其次第從他及己而得者，據遍得義。此謂文、義正行。頌曰：</p>

<div class="lg regular"><div class='lg-row'>此謂熟內己，　餘成他有情；</div>
<div class='lg-row'>由事時大性，　望福福殊勝。</div>
</div><p>此受持等，但為成熟內己。「餘成他有情」，即是於他廣為正說。獲如是福量者，顯其福量差別。「由事時大性，望福福殊勝」，此捨身福望前捨身福，由事大故有其差別。及由時大，由一日中尚以極多自身而行布施，復經多時於法正行者。業用今當說。何謂彼行業用耶？頌曰：</p>

<div class="lg regular"><div class='lg-row'>非境性獨性，　能依是大人，</div>
<div class='lg-row'>及難可得聞，　無上因增長。</div>
<div class='lg-row'>若但持正法，　所依處成器，</div>
<div class='lg-row'>蠲除諸業障，　速獲智通性。</div>
<div class='lg-row'>世妙事圓滿，　異熟極尊貴，</div>
<div class='lg-row'>於此法修行，　應知獲斯業。</div>
</div><p>經云「不可思」者，此顯不是凡情比度所行境界。言「不可稱」者，此顯獨性所獲之福，於聲聞等是不共性故。言「為益發趣極上最勝乘有情故說」者，顯此法門是大人所依大乘教，名極上乘大乘行，名最勝乘。樂下劣者不欲聞故，此顯難聞性，聽者難得故。由能成就不可思量等福聚故，此顯增長無上之因，福種增長故。此中文云「不可思不可稱」者，謂以非量非度，如次應知。「當知是人則為以肩荷負」等者，此即顯其能持法者，由彼持法即是持菩提也。「所在之處香花供養」者，此顯所依之處成勝妙器。由被輕辱故，所有應生惡趣之業皆當消盡故，此顯淨除業障。言此為善事者，謂遭輕辱時，顯被辱之人有福德性故，言此為善事<span class='note-inline'>(自古翻譯皆無此語，由梵本中字隱密故)</span>。於然燈佛先供事諸佛所得之福，比於末代於此法門能受持等獲多福故，此顯得成智通性，多福資糧悉圓滿故。乃至當知是經不可思議，此顯果報不可思也。即是世妙事圓滿、果報極尊貴，謂於護世帝釋婆羅門等所有圓滿皆當攝取。言「狂亂」者，應知此是狂心因。言不可思果報者，此之多性勝性二種，皆非凡情所測。斯謂於法正行便能安住如是眾德，是故名此為正行業果報功用。又復如前三種問答，此中重問，義有何殊？答曰：</p>

<div class="lg regular"><div class='lg-row'>由自身行時，　將己為菩薩，</div>
<div class='lg-row'>說名為心障，　違於無住心。</div>
</div><p>「妙生！實無有法可名菩薩」者，若無菩薩，云何如來於然燈佛所行菩薩行耶？答此疑曰「實無有法如來於然燈佛所」如是等，此顯何義？頌曰：</p>

<div class="lg regular"><div class='lg-row'>授後時記故，　然燈行非勝；</div>
<div class='lg-row'>菩提彼行同，　非實由因造。</div>
</div><p>此中意言，我昔於然燈佛所，非是勝上行菩薩行。而我昔行時，實無有法可於彼邊證得正覺，若證覺者即不記我後時成佛。此中意者，言彼行時自云我當成佛。若言菩提非有者，佛亦是無，即總撥無。佛為除此難，文云「妙生！言如來者，即是實性真如異名」，謂無顛倒義名為實性，無改變義是曰真如。「妙生！若有說云如來證得無上正等覺者，是為妄語」者，此顯何義？答曰「菩提彼行同，非實由因造」，由昔菩薩修行之時實無可行，諸佛亦爾。無法可證正等菩提，此還總撥實無無上正等菩提？答斯難曰「妙生！如來所有正覺之法，此即非實非妄」者，此有何意？然真如理是佛所證，彼即非實由從因生，諸有為相是聚相義，彼即無其色等相故。頌曰：</p>

<div class="lg regular"><div class='lg-row'>無彼相為相，　故顯非是妄；</div>
<div class='lg-row'>由法是佛法，　皆非有為相。</div>
</div><p>謂此無彼色聲等相，色等相無是其自相，由此故云「無彼相為相，故顯非是妄」。「是故如來說，一切法即是佛法」，此顯何義？由如來證此法故。「由法是佛法，皆非有為相」者，此顯以無為體。此何所陳？由一切法以真如為自性，此乃但是佛所覺悟，是故一切法名為佛法。由此色等不能持其自體相故，所有彼諸色聲等法皆不是法。由不是法，是故此成其法即是畢竟能持非有之相。丈夫之喻何所顯耶？頌曰：</p>

<div class="lg regular"><div class='lg-row'>謂以法身佛，　應知喻丈夫，</div>
<div class='lg-row'>無障圓具身，　是遍滿性故，</div>
<div class='lg-row'>及得體大故，　亦名為大身，</div>
<div class='lg-row'>非有身是有，　說彼作非身。</div>
</div><p>煩惱、所知二障無故，名圓具身。言「遍滿」者，是遍行義，遍諸處故名為「具身」。「及得體大故，亦名為大身」，此遍行者應知即是真如之性。在諸法中無有異性故，云「非有身是有」。「說彼作非身」，如來說為非身。由此名為具身。大身者，斯何所陳？以非有為身故，名彼為非身。即真如性故，由其無身故，是故名此為具身大身。若言無有菩薩者，正覺亦無、所覺亦無，亦無眾生令入涅槃，亦不嚴淨諸佛國土。有何所為，諸菩薩等令諸眾生入於圓寂，又復作意淨佛土耶？為答斯難，故有下文。此顯何義？頌曰：</p>

<div class="lg regular"><div class='lg-row'>不了於法界，　作度有情心，</div>
<div class='lg-row'>及清淨土田，　此名為誑妄。</div>
</div><p>若言此心是其誑妄，為此不名菩薩者，若爾由何得名？答「妙生！若有信解一切法無性」。「一切法無性者」如是等，此文欲顯何義？答曰：</p>

<div class="lg regular"><div class='lg-row'>於菩薩眾生，　諸法無自性，</div>
<div class='lg-row'>若解雖非聖，　名聖慧應知。</div>
</div><p>此明何義？言法無性。法無性者，此據眾生及菩薩所有之法。於彼若能信解，或世出世，謂是異生及聖皆名菩薩。由此便成決定許有覆俗、勝義二種菩薩，此即顯其順彼。再說菩薩菩薩，經文前云「如來是無得所顯」者，義成明白。若如是者，豈彼聖人全無所見？為答斯難，許有五眼。為顯其義，頌曰：</p>

<div class="lg regular"><div class='lg-row'>雖不見諸法，　此非無有眼；</div>
<div class='lg-row'>佛能具五種，　由境虛妄故。</div>
</div><p>此乃如何不是妄耶？為答此難，先為喻已。「彼諸眾生種種性，其心流轉我悉知之」，如是廣說。此顯何義？言彼非是妄見，由境虛妄故。何者是虛妄境？謂種種妄識。頌曰：</p>

<div class="lg regular"><div class='lg-row'>種種心流轉，　離於念處故，</div>
<div class='lg-row'>彼無持常轉，　故說為虛妄。</div>
</div><p>即是種種識有六識殊故，復是其妄。何因名識為心流轉？經云「如來說為無陀羅」者，此顯離於念處性故。由彼念處是此持處，彼若無者即是無持。陀羅喃、阿羅痾、陀羅此之三名，共目二義，皆得名持，亦有流注義，由無持故心即流散。言「無持」者，為顯常轉之緣。既無持故，顯其常轉，是虛妄性<span class='note-inline'>(問：何故本經初留梵語陀羅，不譯為漢字者，有何意趣？答：梵本三處皆是陀羅，而義有差別。今時譯者若也全為梵字，即響滯於東土；如其總作唐音，頓理乖於西域。是故初題梵字，可謂義詮流轉所由，於內道持，便是正述執持之事。作斯譯者，方稱頌本無著菩薩之意、符釋者世親菩薩之情。如其不作斯傳，定貽傷手之患。若總譯為流，持理便成不現；咸為持字，流義固乃全無。作此雙兼，方為愜當。若譯為流，於理亦得；然含多義，不及陀羅。一處既爾，餘皆類知，諸存梵本者咸有異意。此《波若》已經四譯五譯，尋者當須善觀，不是好異，重譯意存鞠理。西國聲明，自有一名目多事、一事有多名。為此陀羅一言，遂含眾義，有流、有持，理應體方俗之殊致，不得恃昔而膠柱。若勘舊譯，全成疎漏，無暇言其藏否)</span>。「何以故」者，由有過去等心不可得言故。所云過去未來心者，由是過去未來性故，是不可得。其現在者，即是遍計所執，自性非有故。此顯流轉之心是妄識性所緣，無有三世性故。復有何意說福聚喻耶？答曰：</p>

<div class="lg regular"><div class='lg-row'>應知是智持，　福乃非虛妄；</div>
<div class='lg-row'>顯此福因故，　重陳其喻說。</div>
</div><p>此述何義？心既流轉，是誑妄性故，所有福聚亦並成虛。此既是妄，何成於善？既有深疑，理須明決。答：流轉之心可是其妄，所言福聚體不是虛，由是正覺智之持故。如何顯此是其持性？如云「妙生！若此福聚者，如來即不說為福聚」。此何意趣？由五取蘊體是虛妄，若此福聚是取蘊者，如來即不說此福聚為福聚性，是不說為智之持處義。若言如來是非集造所顯，如何如來說有諸好及眾相耶？為除此難，故云「不應色身圓滿及相具足觀於如來」。言「色身」者，是<span class='corr'>隨</span>好義故。</p>

<p class='juan'>能斷金剛般若波羅蜜多經論釋卷中</p></div>
</div><!-- end of div[@id='body'] -->
</body></html>