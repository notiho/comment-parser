<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切如來說佛頂輪王一百八名讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 960
<div class='div-jing'>
<p class='juan'><a id='mulu1' />一切如來說佛頂輪王一百八名讚</p><p class="byline">西天譯經三藏朝散大夫試鴻臚卿傳法大師臣施護奉　詔譯</p><p>爾時一切如來。說無量功德大明呪主轉輪王一百八名。即說讚曰。</p>

<div class="lg regular"><div class='lg-row'>歸命最上師　一切世間主</div>
<div class='lg-row'>恒懷大慈悲　顯揚大名稱</div>
<div class='lg-row'>十力大丈夫　福德超三界</div>
<div class='lg-row'>具足一切相　天人常恭敬</div>
<div class='lg-row'>攝受諸眾生　與作大福聚</div>
<div class='lg-row'>復名大自在　一切佛頂王</div>
<div class='lg-row'>轉一切呪輪　成就正法句</div>
<div class='lg-row'>聖智善通達　一切悉解脫</div>
<div class='lg-row'>恒為大主宰　出過一切天</div>
<div class='lg-row'>為大禪定像　平等視眾生</div>
<div class='lg-row'>具足無邊智　無實無不實</div>
<div class='lg-row'>無一亦無二　號曰大仙天</div>
<div class='lg-row'>世所甚希有　本來寂滅相</div>
<div class='lg-row'>清淨而無垢　善入無盡性</div>
<div class='lg-row'>廓然無怖畏　不斷亦不破</div>
<div class='lg-row'>無想亦不空　能捨於萬有</div>
<div class='lg-row'>不著如虛空　妙色即空色</div>
<div class='lg-row'>善相為善瑞　寂靜常決定</div>
<div class='lg-row'>善意生妙梵　為彼天中像</div>
<div class='lg-row'>自在廣無邊　功德無邊量</div>
<div class='lg-row'>心口難思議　無等無等等</div>
<div class='lg-row'>真像廣無邊　究竟無能勝</div>
<div class='lg-row'>無邊世界中　一切皆恭敬</div>
<div class='lg-row'>一切呪像主　此像未曾有</div>
<div class='lg-row'>善像難有像　天眼及三眼</div>
<div class='lg-row'>真實三解脫　實語實寂靜</div>
<div class='lg-row'>實法住實際　思惟妙法身</div>
<div class='lg-row'>湛然常堅久　無垢性決定</div>
<div class='lg-row'>風天與月天　日光及妙意</div>
<div class='lg-row'>文字三六字　一呪一字王</div>
<div class='lg-row'>一智一切智　自在大自在</div>
<div class='lg-row'>梵天那羅延　一佛一法相</div>
<div class='lg-row'>一天居一眾　一定一相應</div>
<div class='lg-row'>一切世間中　高談眾妙法</div>
<div class='lg-row'>以此神通光　化光一切處</div>
<div class='lg-row'>大光威德力　為一切天主</div>
<div class='lg-row'>一切佛法主　一切法智主</div>
<div class='lg-row'>無盡功德聚　是名一百八</div>
</div>
<p class='juan'>一切如來說佛頂輪王一百八名讚</p></div>
</div><!-- end of div[@id='body'] -->
</body></html>