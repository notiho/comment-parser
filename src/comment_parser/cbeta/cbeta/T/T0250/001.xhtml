<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>摩訶般若波羅蜜大明呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 250 [Nos. 251-255, 257]
<p class='juan'><a id='mulu1' />摩訶般若波羅蜜大明呪經</p><p class="byline">姚秦天竺三藏鳩摩羅什譯</p>
<div class='div-jing'><p>觀世音菩薩行深般若波羅蜜時，照見五陰空，度一切苦厄。</p>
<p>「舍利弗！色空故無惱壞相，受空故無受相，想空故無知相，行空故無作相，識空故無覺相。何以故？舍利弗！非色異空，非空異色。色即是空，空即是色。受、想、行、識亦如是。</p>
<p>「舍利弗！是諸法空相，不生不滅，不垢不淨，不增不減。是空法，非過去、非未來、非現在。是故空中無色，無受、想、行、識，無眼、耳、鼻、舌、身、意，無色、聲、香、味、觸、法，無眼界乃至無意識界，無無明亦無無明盡，乃至無老死無老死盡，無苦、集、滅、道，無智亦無得。</p>
<p>「以無所得故，菩薩依般若波羅蜜故，心無罣礙。無罣礙故，無有恐怖，離一切顛倒夢想苦惱，究竟涅槃。三世諸佛依般若波羅蜜故，得阿耨多羅三藐三菩提。</p>
<p>「故知般若波羅蜜是大明呪、無上明呪、無等等明呪，能除一切苦，真實不虛。故說般若波羅蜜呪。」</p>
<p>即說呪曰：</p>
<p class="dharani">「竭帝　竭帝　波羅竭帝　波羅僧竭帝　菩提　僧莎呵」</p>
</div>
<p class='juan'>摩訶般若波羅蜜大明呪經</p>
</div><!-- end of div[@id='body'] -->
</body></html>