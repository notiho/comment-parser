<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說逝童子經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 527 [Nos. 526, 528]
<p class='juan'><a id='mulu1' />佛說逝童子經</p><p class="byline">西晉沙門支法度譯</p>
<div class='div-jing'><p>聞如是：</p>
<p>一時，佛在羅閱祇耆闍崛山中。平旦從諸比丘，被袈裟持應器入城分衛。佛行向富迦羅越門，富迦羅越有子，年十六，名曰逝，時在第三門內遙見佛來，身有奇相容貌端正，心意安靜諸根寂寞，項中光出影耀殊絕，炎明熾盛，若日之淨、月盛滿時，悉照門內。</p>
<p>逝見佛如是，心中歡喜肅然而敬，便趨上堂，為母說偈言：</p>

<div class="lg regular" style="margin-left:1em;"><div class='lg-row'>「金光色百餘，　希此所見聞，</div>
<div class='lg-row'>今來住在外，　當給其所求。</div>
<div class='lg-row'>威儀過梵王，　光顏殊諸天，</div>
<div class='lg-row'>哀我故來耳，　願以持與之。」</div>
</div><p>其母聞逝言，即告曰：「如汝所稱者，其人豈貧窮？何為當乞兒耶？一何惑哉！今所言者殊不合義。」</p>
<p>爾時，佛便以神足現化，放身光明徹照七重門內，盡為大明。逝感佛威神，復為母說偈言：</p>

<div class="lg regular" style="margin-left:1em;"><div class='lg-row'>「譬如人見火，　端自投其中，</div>
<div class='lg-row'>不善向佛者，　自賊亦如是。</div>
<div class='lg-row'>天人中獨尊，　至聖無復上，</div>
<div class='lg-row'>是最可供養，　施必得大利。</div>
<div class='lg-row'>今所有食分，　願取用與我，</div>
<div class='lg-row'>欲以奉上尊，　此歡難常值。」</div>
</div><p>其母即以所有好衣及食具與逝，逝持出詣佛所，以頭面著地，為佛作禮，却住一面，叉手白佛言：「今我見如來，虔心恭敬注意於佛，惟以加哀受<span class='corr'>己</span>所施。」</p>
<p>佛應時受之，為逝說偈言：</p>

<div class="lg regular" style="margin-left:1em;"><div class='lg-row'>「汝以伏慳意，　能善修治施，</div>
<div class='lg-row'>今日供養佛，　所念莫不吉。」</div>
</div><p>逝聞佛所語，即自說偈言：</p>

<div class="lg regular" style="margin-left:1em;"><div class='lg-row'>「我不願富貴，　亦弗望釋梵，</div>
<div class='lg-row'>但願最智慧，　如佛而無上。」</div>
</div><p>爾時，天帝釋下立逝前，說偈言：</p>

<div class="lg regular" style="margin-left:1em;"><div class='lg-row'>「纔用一布施，　欲求佛者難，</div>
<div class='lg-row'>道常世世施，　積若須彌寶，</div>
<div class='lg-row'>經歷千億劫，　恒行慈愛心，</div>
<div class='lg-row'>不可以一施，　得覺無上道。」</div>
</div><p>逝即答天帝釋，說偈言：</p>

<div class="lg regular" style="margin-left:1em;"><div class='lg-row'>「譬如大工匠，　欲伐巨木者，</div>
<div class='lg-row'>猶不一下斧，　便以斷大樹。</div>
<div class='lg-row'>斧斫稍以漸，　可盡太山木，</div>
<div class='lg-row'>剝業從微得，　求道亦如是。</div>
<div class='lg-row'>明不用一施，　而得成大道，</div>
<div class='lg-row'>我有信精進，　必為世間將。」</div>
</div><p>天帝釋復為逝說偈言：</p>

<div class="lg regular" style="margin-left:1em;"><div class='lg-row'>「不如求尊天，　釋梵易可得，</div>
<div class='lg-row'>尠能應佛法，　佛道甚難得。」</div>
</div><p>逝答天帝釋，說偈言：</p>

<div class="lg regular" style="margin-left:1em;"><div class='lg-row'>「設使一天下，　滿中火洞然，</div>
<div class='lg-row'>吾以身遍投，　終不捨佛意；</div>
<div class='lg-row'>假令一切人，　皆共賊害我，</div>
<div class='lg-row'>願常慈心向，　終不廢大道。</div>
<div class='lg-row'>脆哉釋梵天，　彼皆為死法，</div>
<div class='lg-row'>願歸一切智，　勇若師子雄。」</div>
</div><p>天帝釋復為逝說一偈言：</p>

<div class="lg regular" style="margin-left:1em;"><div class='lg-row'>「快哉得善利！　乃有敬在佛，</div>
<div class='lg-row'>專精向大道，　想汝必作佛。」</div>
</div><p>逝答天帝釋，說偈言：</p>

<div class="lg regular" style="margin-left:1em;"><div class='lg-row'>「天王且勿疑，　於斯無上道，</div>
<div class='lg-row'>精進吾匪懈，　會於世為佛。」</div>
</div><p>於是，天帝釋默然。</p>
<p>時佛為逝說偈言：</p>

<div class="lg regular" style="margin-left:1em;"><div class='lg-row'>「汝已於往世，　敬事八千佛，</div>
<div class='lg-row'>心常願大道，　欲得安群生。</div>
<div class='lg-row'>後十二億劫，　終不墮惡<span class='corr'>道</span>，</div>
<div class='lg-row'>但多修德善，　恒以興尊意。</div>
<div class='lg-row'>汝當百億返，　作王遮迦越，</div>
<div class='lg-row'>亦為四天王，　每輒行正法。</div>
<div class='lg-row'>又當為帝釋，　未常遠梵行，</div>
<div class='lg-row'>後生兜術天，　然則道德成。</div>
<div class='lg-row'>當居千國界，　中央得作佛，</div>
<div class='lg-row'>名曰須彌劫，　一切莫不事。</div>
<div class='lg-row'>千國各橫廣，　四百八十里，</div>
<div class='lg-row'>宮牆之嚴飾，　一切皆以寶。</div>
<div class='lg-row'>初會說法時，　六十千億人，</div>
<div class='lg-row'>為弟子得度，　皆得阿羅漢；</div>
<div class='lg-row'>再會說經時，　四十千億人，</div>
<div class='lg-row'>皆入羅漢慧，　所度<span class='corr'>為</span>甚眾；</div>
<div class='lg-row'>三會說經時，　所度甚眾多，</div>
<div class='lg-row'>離垢入淨慧，　悉得無所著。</div>
<div class='lg-row'>是時佛剎中，　無有亂惡眾，</div>
<div class='lg-row'>皆悉向道法，　一切行忠直；</div>
<div class='lg-row'>疾病之憂苦，　都已無是鬼，</div>
<div class='lg-row'>時人皆和睦，　展轉相念安；</div>
<div class='lg-row'>天日三時<span class='corr'>雨</span>，　纔足掩土塵，</div>
<div class='lg-row'>寒暑常調適，　度人若干種。</div>
<div class='lg-row'>族姓之男女，　若欲興善意，</div>
<div class='lg-row'>敬愛於佛者，　供養當如此。</div>
<div class='lg-row'>吾今敷演是，　菩薩所當行，</div>
<div class='lg-row'>面於正覺前，　即得佛慧眼。</div>
<div class='lg-row'>諸佛無有數，　經法不可盡，</div>
<div class='lg-row'>若以無數敬，　福報亦無量。」</div>
</div><p>佛說是決已，迦羅越子逝，天帝釋及諸比丘，聞經歡喜，皆前為佛作禮而去。</p>
</div>
<p class='juan'>逝童子經</p>
</div><!-- end of div[@id='body'] -->
</body></html>