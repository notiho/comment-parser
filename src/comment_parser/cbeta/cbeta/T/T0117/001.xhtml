<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說戒香經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 117 [Nos. 99(1073), 100(12), 116,125(23.5)]
<div class='div-jing'>
<p class='juan'><a id='mulu1' />佛說戒香經</p><p class="byline">西天譯經三藏朝散大夫試光祿卿明教大師臣法賢奉，　詔譯</p><p>如是我聞：</p>
<p>一時，佛在舍衛國祇樹給孤獨園，與大比丘眾俱。爾時，尊者阿難來詣佛所，到已頭<span class='corr'>面</span>禮足，合掌恭敬而白佛言：「世尊！我有少疑欲當啟問，唯願世尊為我解說。我見世間有三種香，所謂根香、花香、子香，此三種香遍一切處，有風而聞，無風亦聞，其香云何？」</p>
<p>爾時，世尊告尊者阿難：「勿作是言，謂此三種之香，遍一切處有風而聞，無風亦聞。此三種香有風無風，遍一切處而非得聞。阿難！汝今欲聞普遍香者，應當諦聽，為汝宣說。」</p>
<p>阿難白佛言：「世尊！我今樂聞，唯願宣說。」</p>
<p>佛告阿難：「有風無風香遍十方者，世間若有近事男、近事女，持佛淨戒行諸善法，謂不殺、不盜、不婬、不妄及不飲酒。是近事男、近事女，如是戒香遍聞十方，而彼十方咸皆稱讚，而作是言：『於某城中有如是近事男女，持佛淨戒行諸善法，謂不殺、不盜、不婬、不妄及不飲酒等。』具此戒法，是人獲如是之香，有風無風遍聞十方，咸皆稱讚而得愛敬。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「世間所有諸花果，　乃至沈檀龍麝香，</div>
<div class='lg-row'>如是等香非遍聞，　唯聞戒香遍一切。</div>
<div class='lg-row'>旃檀欝金與蘇合，　優鉢羅并摩隷花，</div>
<div class='lg-row'>如是諸妙花香中，　唯有戒香而最上。</div>
<div class='lg-row'>所有世間沈檀等，　其香微少非遍聞，</div>
<div class='lg-row'>若人持佛淨戒香，　諸天普聞皆愛敬。</div>
<div class='lg-row'>如是具足清淨戒，　乃至常行諸善法，</div>
<div class='lg-row'>是人能解世間縛，　所有諸魔常遠離。」</div>
</div><p>爾時，尊者阿難及比丘眾，聞佛語已，歡喜信受，禮佛而退。</p>

<p class='juan'>佛說戒香經</p></div>
</div><!-- end of div[@id='body'] -->
</body></html>