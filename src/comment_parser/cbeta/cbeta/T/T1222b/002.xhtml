<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖迦柅忿怒金剛童子菩薩成就儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />聖迦柅忿怒金剛童子菩薩成就儀軌經卷中</p><p class="byline">唐三藏沙門大廣智不空譯</p><p>我今復說作先行法。於舍利塔前安本尊像。於三月十五日。塗壇隨力供養。取沈香搵酥蜜酪。晝夜擲火中護摩。一誦一擲爐中。若道場中旛華搖動。當知有効驗。即於晨朝供養三寶。七日獲得財寶榮官皆得稱意。及得珠玉七寶等。</p>
<p>又欲令空中出火者。視望空誦真言二十一遍。意念即空中火出。</p>
<p>又欲雨者觀虛空誦二十一遍。即降甘雨。取雨水獻佛已後所作皆成。</p>
<p>又欲空中雨華者。觀虛空誦二十一遍。即於空中雨種種華。</p>
<p>又欲令若男若女歡喜者。以安息香作丸誦二十一遍。一稱彼名投火中即得歡喜。</p>
<p>又加持菖蒲二十一遍。口中含共人論議皆得勝。</p>
<p>又若毘那夜迦相逼惱作障難者。纔憶念真言一切皆消散。若常念誦不間注意。於彼障者并親族皆自滅壞。</p>
<p>又法從黑月一日起首。對像前每日三時念誦真言時別一千八遍。燒安息香丸護摩。至月末所求皆得。</p>
<p>又對像前以蓮華搵酥蜜酪。誦真言一千遍一擲火中護摩即獲伏藏。</p>
<p>又求衣服者。於趣海河入水立至胸。取有蘂華誦真言一千八遍。一遍一擲水中即得衣裳十副。</p>
<p>又法迦腩摩華搵酥蜜酪。護摩真言一千八遍。一遍一投火中。一切有情皆得歡喜順伏。</p>
<p>又法對像前。取蘇摩那華搵酥蜜酪護摩。於七日中日三時時別誦真言一千八遍。遍遍一擲火中一切人恭敬得為邑主。</p>
<p>又欲摧伏設咄嚕者。取人骨為橛作彼人形。或畫或揑加持一百八遍。釘於心上即得摧伏。</p>
<p>又欲摧彼設咄嚕令麼囉者。取燒屍殘木作橛。磨紫檀香以塗橛上。取屍林中帛纏橛。釘彼設咄嚕如前形頭上。彼設咄嚕即母馱。今復說畫聖金剛童子像。忿形虎皮裾。右手把金剛杵。左手作施頭。對像於舍利塔前作先行法已。以香華供養此像。像前作方爐。作增益法取沈香可長大指節。搵酥合油七日日三時。時誦真言一百八遍。一擲火中護摩。滿七日已得持明仙安怛但那。足離於地行疾如風。所聞永不忘。</p>
<p>又欲成就藥者。取羯抳迦羅華蘂龍華水白檀香。此等細擣熟研。又取象脂<span class='note-inline'>(其象年二十額上自有文裂即有流脂異種極香)</span>取此脂和上件藥為丸。和藥時取鬼宿日。令童女沐浴著新淨衣。擣篩香藥。及作七丸。丸如梧子陰乾。丸藥法<span class='note-inline'>(以大指頭指撚藥丸指融塗上。又取竹膜貼蠟上。意不欲上有指文印藥上。若有指文藥無靈驗也)</span>其藥丸取生沈香作合子盛。對像前結淨三時念誦。乃至合子中作佉吒佉吒聲。即取一丸供養本尊。一丸奉請。一丸供養先成就者。又一丸分與助伴。餘三丸以熟金銀薄重重裹之。於口中含即得安怛但那滅影藏形。</p>
<p>又欲破他敵者。取華置死人身上。然後收取燒屍殘木然火。護摩七日。取月黑分或中夜或日中每時一百八遍。對三角爐前面向南坐。稱彼將帥名。用前華加持一遍一擲火中彼軍即破。</p>
<p>又欲令淨行婆羅門歡喜者。取俱嬾拏迦華。常稱彼名七日內作護摩。誦真言投華火中即得歡喜。</p>
<p>又於舍利塔前。取牛黃加持一百八遍。用點額。所行履處一切見者皆敬愛歡喜。</p>
<p>又取骨屢草嬾苗搵酥。護摩一千八遍。一遍一擲火中。即得一切災難悉皆殄滅及增壽命。</p>
<p>又法先已降伏者。欲息彼苦。三時以乳護摩。彼苦則得消除。</p>
<p>又欲求聞持不忘日誦萬言者。對聖迦柅金剛像前種種供養。於銀器中盛酥。取酪法如下當明。念誦乃至相現皆得聞持不忘。</p>
<p>又欲得延壽者。飲乳食大麥。誦真言十萬遍。對摩醯首羅像前。取雄黃盛熟銅器中。以七箇菩提樹葉如前上下覆蓋。兼施八方天供養粥。誠心念誦。或有伴無伴。應護自身結甲冑印。念誦乃至三相現。若光相壽命萬歲。</p>
<p>又欲得敬重者。以鐵作輪或三戟叉。於舍利塔前安金剛手菩薩像。廣大供養。置壇中。右手按上無間斷念誦。乃至質質致致聲。當知成就。手把叉或輪。一切天人即皆順伏敬重彼人如佛。又取河兩岸土揑作頭指形安壇中。以金剛杵按上念誦。乃至金剛杵及指來近身。當知成。已後手把此指。欲鉤召天龍八部若男若女及畜生禽獸等。真言句中稱彼等名。迅疾如風即至。行者所使所作皆得順伏。</p>
<p>又延壽法。對像塗壇供養。於熟銅器中置牛黃。念誦乃至光出手把即壽五千年。</p>
<p>又法取七箇蚯蚓糞泥。加持塗圓壇。壇上坐念誦。乃至空中有天妙藥下來。纔執此藥身如金剛手菩薩。</p>
<p>又欲成就華法者。取紫檀木雕作開敷蓮華。於舍利塔像前念誦。乃至光現則變為持明仙。最為尊貴。若至持明仙住洞之處。一切天龍八部皆得隨順。</p>
<p>又法被毒蟲所嚙。鬼魅所病。或瘧或被毒藥所中。取水加持七遍。灑彼或飲即得除愈。</p>
<p>又欲縛撲問字。一日一夜不食念誦。其法即成。或童子童女令澡浴著新淨衣。塗拭泥圓壇令坐。縛問過去未來事皆知之。此法設令犯四重五無間罪。現生無成就分者。由入曼茶羅受灌頂。已後念誦現生得一切成就。況具戒行者。</p>
<p>又取牛黃末加持一千八遍。用點額頭一切人皆見歡喜若在軍陣刀箭不著身。</p>
<p>又法晨朝取水一掬。加持七遍飲之。食飲不求自至。</p>
<p>又把袈裟角加持二十一遍。共人論議皆得勝辭無礙。</p>
<p>又法經過賊境。一心念誦即不被劫奪傷害。</p>
<p>又法佉陀羅木灰散彼持誦人。彼即持誦無効。若欲解時心誦真言一遍即解。</p>
<p>又婦人產生。取酥一兩加持二十一遍令服。即易產不受諸苦。</p>
<p>又欲令惡人歡喜者。取蠟揑作彼人形。安於髀上加持一千八遍。暴惡忿怒人皆得敬順歡喜。</p>
<p>又對本尊像前。獻白華一千八枚。即一切恭敬順伏。</p>
<p>又持誦者飲乳或食大麥。取蚯蚓揑作和修吉龍王形。坐彼王上念誦。若動搖當知法成。龍王每日供十二人食亦說過未來事。</p>
<p>又法從月一日乞食以自存。至白月十四日。一夜對像前廣設供養念誦。乃至像動即得安怛但那。安怛但那成就中最為尊上。心念百味飲食。則得壽五千年。</p>
<p>又法入恒河立水至胸。誦真言十萬遍。然後於恒河洲中。印沙塔加持。即將本尊像置河岸側。酥蜜酪相和護摩。一切龍即來降伏。所處分事皆得成辦。</p>
<p>又法乘船入海。誦真言十萬遍。海龍王即來現身所求皆得龍獻行者摩尼寶珠。受已便為持明仙。即飛騰虛空一切持明仙中為最尊。</p>
<p>又法令金銅匠受八戒。取熟銅作賢瓶。於中置少分穀麥等一切種子及諸靈藥金銀七寶等少分。塗拭曼茶羅每日三時供養。置瓶於壇中。神通月取一日起首。念誦至十五日無間斷念誦。加持瓶。其瓶有光焰現。則持閼伽供養聖眾敬謝。即取瓶置於淨處。所須之物內手入瓶中。所須一切財寶車乘衣服玩具隨所意求皆悉獲得。瓶中所出物先供養本尊。其瓶須加持防護。不爾恐諸魔盜竊瓶將去。</p>
<p>又法於入海河水立至胸。誦真言十萬遍。然後印塔或泥或沙。則於像前廣設供養。用水精作如意寶。或用泥作安右掌中。結跏念誦乃至放光。即成如意寶得為持明仙。</p>
<p>又法於舍利塔前安像。於神通月十五日。像前依法廣供養然燈。右手持寶幢幢上繫白繒垂下。念誦乃至放光。即得如意幢為持明仙。</p>
<p>又法於神通月十五日。對像前廣供養。取般若波羅蜜經夾。以香泥塗夾。以華鬘纏供養。置於左手跏趺坐。念誦乃至放光。則通達一切佛法無礙解辯。為持明仙遍遊六趣。廣利無邊有情至無上菩提。</p>
<p>又法飲乳食大麥。於大海岸獨樹下。一日三時時別誦真言一千遍。大海中所有珍寶悉皆踊出恣意取之。</p>
<p>又法食菉豆。於山上誦真言一千八遍。則見山中一切金恣意取之。</p>
<p>又法加持酥一千八遍。與無子息女人喫即有男女。</p>
<p>又法取醍醐加持一百八遍。塗身入火不燒入水不溺。若當念誦不被一切毒藥所中。</p>
<p>又法作先行法。於黑月八日十四日。廣大供養本尊。即請僧次供養。以雄黃於道場中地上。畫百葉蓮華。中坐念誦乃至地裂踊出蓮華。於蓮華葉上有十六持明仙。圍遶飛騰虛空。有人若遇見成就者。亦得飛騰虛空。即此蓮華變成寶莊嚴宮殿。壽命中劫命終得生淨妙佛國。</p>
<p>又加持水一千八遍。用溉枯樹即生華果。又於枯涸河中念誦水則盈滿。又被水漂溺設令解浮。困乏無力念誦真言則得淺處。</p>
<p>又願得僧大眾生歡喜者。對像前獻華一千八枚一誦真言獻一華。則得又法取安息香丸用護摩得金千兩。</p>
<p>又法對像前以薰陸香護摩七夜。別誦真言一千八遍。遍別一擲火中即得伏藏。</p>
<p>又欲怨家歡喜者對像前以白芥子護摩七日。日三時時別誦一千八遍。遍別一擲火中。即一切怨家降伏。</p>
<p>又法加持油一千八遍。塗刀箭傷瘡即差。</p>
<p>又取土塊加持七遍擲於水中。水中磨竭黿鼈等皆口噤不能傷人。</p>
<p>又法以此真言。加持一切疾病皆得除愈。</p>
<p>又法遍身疼痛或寒熱病。一日二日三日。或常患。加持油麻油一百八遍或二十一遍。用塗身即愈。</p>
<p>又法毘舍遮瘧。部多諸鬼魅瘧以真言加持白縷。結索帶之即差。</p>
<p>又法取沈香木對本尊像前。取犢糞和酥蜜酪護摩七千遍。則有一黃牛來。又取犢子糞和酥蜜酪二萬遍如前護摩。其牛必來取其乳供得千人。</p>
<p>又對滿賢大將前。取蘇摩那華日燒八千乃至六月。即得金錢千貫。</p>
<p>又法供養像。從月一日至十五日。每日漸加一僧初請七僧日。滿已其像出語告言。汝今成就。已後對像念誦所求皆得成就。</p>
<p>又法令童女澡浴著新淨衣。右合五色線。加持一百八遍。繫右臂上即除疾病福德增長。又於趣海河水中。取黑油麻以三指頭撮。誦真言一遍一擲一撮於水中。滿八千遍即得穀麥豐饒。</p>
<p>又每日取有香氣華一百八枚。誦真言加持一遍。一獻本尊獲大福。</p>
<p>又法取百合莖然火。取菖蒲一千八段。搵酥護摩一誦真言一擲火中。取灰於額上點。即得安怛但那。如一遍不成至第二第三必得成就。</p>
<p>又於菩提樹下<span class='note-inline'>(夜合樹亦得)</span>供養聖者像。取牛膝草搵酥蜜酪護摩一千八遍。即得象驢騾牛水牛等自來隨順驅使。又春三月黑分受八戒。於舍利塔前塗檀。香華供養日日請僧次齋。取瓦瓶底不黑者四枚。滿盛水。持種種香種種藥少分置於瓶中。一一瓶誦真言加持。黑分八日早朝烏未鳴時。令男女沐浴。對本尊像前取屍林燒屍火及殘木。取茴香華護摩。誦真言十萬遍一擲火中。即得飲食無有窮盡。廣應惠施供養。</p>
<p>又法若被囚禁枷鎖。纔誦真言即得解脫。</p>
<p>又於神通月對本尊像前。飲乳食大麥。從十三至十五日不間斷念誦。聖者即來。燈焰增盛地動。像動出聲告行者言。汝今成就。已後對像念誦所求皆得。</p>
<p>又法於有舍利塔前。誦真言十萬遍。所作重罪應墮惡道皆得消滅。</p>
<p>又法每日烏未鳴時。取胡椒七顆加持二十一遍。自吞之即得聞持。日誦一百五十遍遍別一擲火中。所求榮官財產聰慧增壽悉皆獲得。</p>
<p>又法於河兩岸。遠人問擣帛杵聲處。取土作方七肘壇。於壇上畫千葉蓮華。於蓮華上以如來一磔手<span class='note-inline'>(凡人一肘量)</span>取五種金<span class='note-inline'>(金銀銅鐵錫)</span>相和。銷為一輪置於華上。用種種華供養壇四邊。然酥燈七盞。四方置四瓶盛香水。瓶中置七寶少許。瓶上安俱緣果。應燒薰陸香沈香室利吠瑟吒迦香安息香。應施四方天食。東方施粳米酪飯。南方施水和粳米飯。西方施粳米砂糖飯。北方施乳粳米粥。對此壇前。以波羅奢木然火。取牛膝草一千段。搵酥護摩。先加持七遍。然後一遍一擲火中牛膝。滿以其輪放光。手持此輪即得飛騰虛空。一切持明仙皆悉順伏敬事如佛。</p>
<p>又於白月十五日月蝕時。行者受八戒。對舍利塔前一日一夜不食。取瞿摩夷未墮地者。塗一圓壇大小如一牛皮許大。取黃乳牛犢子母同色者。令童女[(殼-一)/牛]乳酪抨酥。取酥七兩置於金銀器中。以左手持酥。以右手無名指攪酥。誦真言加持。若煖飲之得聞持不忘日誦萬言。一誦之後終身不忘。若得烟相一切人見者愛敬尊重。光相現者安怛但那<span class='note-inline'>(分酥供養及日蝕如前法中)</span>又若城邑聚落有疾病流行。於中夜塗一小壇。供養白食取乳木柴然火。取酥護摩一千八遍。遍別一稱國王名。投酥火中疾病遠離國界。</p>
<p>又欲降伏藥叉者。取尼拘陀樹木長十指截。搵酥蜜酪護摩一千八遍即伏。</p>
<p>又欲伏癲癎鬼吸人精氣鬼。取黑羊毛護摩一千八遍。彼鬼服已病者除愈。</p>
<p>又欲降伏摩醯首羅者。取安息香作一千八丸。搵酥護摩一千八遍。一切摩醯首羅所有使者。悉皆降伏能成辦一切事。</p>
<p>又法取雄黃一兩。隨索價。用婆羅皂夾木<span class='note-inline'>(亦云蜜相木)</span>柴然火。燒雄黃如火色已。欲收取置熟銅器中。以酥澆雄黃上。其酥取黃牛母子同色者。令童女[(殼-一)/牛]乳臥酪抨酥。取酪蜜酪。各別器中盛供養本尊。收取雄黃。盛於熟銅合子中。候月蝕時。從十三日至十五日三日斷食。對舍利塔前面向北坐。取菩提葉七枚。四枚敷合下三枚覆合上。無間斷念誦。若暖相現取點額。一切人見皆悉歡喜若烟相現。則安怛但那成就。若光相現。則飛騰虛空。如是依前法。求成就雌黃牛黃安膳那法皆得。唯牛黃法少異於此。牛黃法取月十五日。於荷葉中裹牛黃。安於二手中合掌。無間念誦加持。乃至三相現。所獲果報如前。</p>
<p>又法以五金作蓮華。取欝金香牛黃龍腦香研作末。取天雨水和為七丸。於舍利塔前安像念誦。以右手按藥乃至放光。則飛騰虛空為持明仙壽命一萬歲。</p>
<p>若以真言加持頭冠臂釧腰絛皆得成就如前。設令破戒壞行所為所作尚得成就。何況具戒行者。又取犢子瞿摩夷護摩七日。每夜一時誦真言一千八遍。一遍取瞿摩夷少許一擲火中得牛一百頭。</p>
<p>又法入河中立水至胸。取蓮華搵檀香<span class='note-inline'>(香摩如泥)</span>誦一百千遍。遍別一擲水中。所得伏藏積如蓮華。</p>
<p>又法取吉祥木一千八段。搵酥護摩三日。日三時一千八遍即得財寶豐饒。</p>
<p>又法取烏油麻稻穀華相和。對像前護摩三日。日三時時別一千八遍。遍別一擲火中。即得家中飲食無盡。</p>
<p>又欲得降伏一切龍王者。取種種華護摩三日。日三時時別一千八遍。即得一切龍降伏。</p>
<p>又欲降伏藥叉者。對像前取安息香丸。護摩七日日三時。時別一千八遍。即得一切藥叉降伏。</p>
<p>又法欲召藥叉女者。取無憂木準前藥叉護摩法。即得藥叉女來恭敬承事。所須一切衣服飲食。及諸財寶隨意供給。</p>
<p>又法對根本像前。取沈香木搵酥。護摩三七日日三時。時別一千八遍。即得一切諸天歡喜助護。災難消滅福德增長。</p>
<p>又法若被囚禁。夜時澡浴著新淨衣服。誦真言一千八遍即得解脫。</p>
<p>又法若被人瞋怒欲相損害者。取油麻護摩一千八遍即彼人歡喜。</p>
<p>又法誦真言加持菖蒲一千八遍。繫於臂上。於他人邊出言所求皆得稱意。又常念誦。於諸怨敵得勝不被侵陵。</p>
<p>又法取旗旛以真言一百八遍。以香華并酪七椀供養旗旛。及獻閼伽。即持此旗引軍前。彼軍見旗自破。</p>
<p>又法若城邑被奪。應對像前取黃色華。七日護摩日日像前誦真言一千八遍。一遍一擲火中。先有城邑被他所奪即皆却得。</p>
<p>又法作先行法。取白芥子七日七夜護摩。一月內其宅中雨寶。</p>
<p>又法對像前香華供養。飲乳食大麥。取蓮華莖搵酥。護摩一千八遍得金千兩。</p>
<p>又法取赤蓮華十萬莖。護摩十萬遍。心所願求悉皆得之。</p>
<p>又法取白蓮華一萬枚搵酥。護摩一萬遍。即得官祿高遷。</p>
<p>又取白檀香搵油。護摩十萬遍。即獲金錢一千枚。</p>
<p>又法取沈水香護摩十萬遍。遍別一擲火中日誦萬言。耳所曾聞經典乃至終身不忘。</p>
<p>又法取黃乳牛子母同色者。[(殼-一)/牛]乳成酪抨酥。於金器中盛誦真言加持十萬遍。即喫。得聞持不忘日誦萬言。</p>
<p>又法取棟子搵香油護摩十萬遍。一切囚閉被禁縛人皆得解脫。</p>
<p>又法若見怨家心誦真言。彼起慈心不能為害。</p>
<p>又法一切疾病。誦真言加持楊枝。拂彼即除愈。</p>
<p>又法取五色線結索加持七遍。繫臂。一切鬼魅悉皆遠離。</p>
<p>又法加持淨灰七遍。遶壇散之即成結界。</p>
<p>又法婦人不收男女者。月經後取母子同色牛乳。加持一百八遍。令彼女人禮佛菩薩令飲。又煮乳粥和酥加持一百八遍。與服即生福德具相之男。</p>
<p>又法作先行法。像前香華供養。取沈香可如大拇指節。搵酥合油護摩七日。日三時時別誦真言一千八遍。遍別一擲火中。即得持明仙安怛但那成就。足離地疾行及得聞持不忘。</p>

<p class='juan'>聖迦柅忿怒金剛童子菩薩成就儀軌經卷中</p></div>
</div><!-- end of div[@id='body'] -->
</body></html>