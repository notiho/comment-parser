<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖迦柅忿怒金剛童子菩薩成就儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />聖迦柅忿怒金剛童子菩薩成就儀軌經卷下</p><p class="byline">唐三藏沙門大廣智不空譯</p><p>我今說縛撲印法。先以瞿摩夷塗一圓壇一肘量。取七八歲童男或童女著新淨衣。先令潔淨三日立於壇中。燒安息香。先加持香七遍然後燒之。又取華加持七遍。置童子當中令掩面。然後行者結契誦真言。行者面向東童子面向西。其印以二手內相叉作拳。二小指相鉤。以大指並竪。捻如鉤鎖形安於額。牢掘彼童男。即語。以二大指向外撥。童子即却遠後行。二大指向身招。童子即向前來。即成鉤召。以印左右揮其童子。即隨印左右。撲舉印向上童子即立。問其吉凶三世之事。一一皆實所作疾成。爾時金剛手菩薩以偈頌曰。</p>

<div class="lg regular"><div class='lg-row'>此金剛童子　從我三昧生</div>
<div class='lg-row'>成辦一切事　忿怒王大力</div>
<div class='lg-row'>即我金剛手　調伏難調者</div>
<div class='lg-row'>能滅除諸罪　暴惡諸藥叉</div>
<div class='lg-row'>及諸羅剎眾　惱害修行者</div>
<div class='lg-row'>令彼速除滅　梵王及帝釋</div>
<div class='lg-row'>水天諸天王　及餘威德者</div>
<div class='lg-row'>剎那令滅壞　受持者應當</div>
<div class='lg-row'>入忿怒王定　威德如金剛</div>
<div class='lg-row'>能伏難調者　悉皆令順伏</div>
</div><p>又法取蓮華或有香氣華。護摩所求皆得。</p>
<p>又結印誦吽字真言。即得山嶽摧倒。亦能枯竭河水。亦能破阿修羅關鍵。爾時金剛手菩薩告大眾言。此忿怒王有無量威德大神通力。善能調伏難調伏故。示諸方便。從於三昧生此菩薩。適纔憶念一切鬼魅悉皆馳走。一切惡心眾生皆當損壞。一切災禍悉皆除滅。若有受持此真言者。自然成受三昧耶戒。若求悉地速得成就無能沮壞。不墮諸惡趣速證菩薩地成無上菩提。有纔誦一遍。則能除一切災禍能禁制虎狼師子惡龍等。加持土塊擲彼身上則不能為害。若被日月五星逼近本命宿者。能常念誦不招災禍。若被除他人災者。以白芥子和乳。稱彼名護摩則息災。若犯羅剎鬼所持。或為怨家所逼害。當念誦真言即得解脫怨家慈心相向。</p>
<p>又若有鬪訟。取蘇摩那華護摩七夜。夜別一百八遍遍一擲火中諍訟消滅。若有修行。應入此曼茶羅受灌頂。當分地拼線。阿闍梨應淨其地。以五色線拼壇。壇八肘或十二肘或十六肘。如先說法儀則。四方四門。於中央畫蘇嚕蘇嚕大忿怒王金剛。手持金剛杵。金剛手明正右邊。畫金剛族中金剛鉤明妃。右邊畫大抱誐縛底明妃。南邊畫步擲金剛大恐怖眼等。右邊畫難覩十大忿怒金剛。所謂難覩忿怒金剛水中忿怒金剛。降伏忿怒金剛阿波囉爾忿怒金剛。摧天忿怒金剛恐怖天忿怒金剛。須彌忿怒金剛寶峯忿怒金剛。降三世忿怒金剛光明熾盛忿怒金剛。北邊青棒等十金剛。所謂青棒金剛謨時迦羅金剛。劫比羅金剛大笑金剛。勇健步金剛舉足步金剛。摩醯首羅步金剛。一霹靂金剛。摧伏金剛大棒金剛。西方畫難勝等八大金剛。所謂難勝金剛忿怒金剛。難持金剛恐怖金剛。極忿怒金剛三世金剛。成就金剛大忿怒金剛。若欲於他怨敵惡人得勝者。壇內四門各各門。右邊畫金剛恐怖忿怒菩薩。左邊畫軍吒利金剛。於外四門。右邊畫霹靂忿怒金剛。左邊畫金剛鎖忿怒金剛。於二忿怒金剛前。應畫天阿修羅諸龍及諸魔。作恐怖受降伏勢。於壇外界道畫諸天眾。以塗香時華飲食燈明置壇四邊。供養一切諸菩薩金剛明王。各各聖者皆以本真言迎請。迎請已獻閼伽供養。結印請諸聖者真言。各各呈本三昧耶印。然後引弟子入壇擲華。隨華著處聖者。便授與本尊真言。即應灌頂。於此大忿怒曼茶羅。所求勝願及破他敵則得滿足。由入此曼茶羅。一切疫病鬼魅一切障難悉皆消滅。於此壇亦能成就一切藥物。安怛但那。入阿修羅宮悉皆成就。</p>
<p>爾時金剛祕密主。見未來一切有情。為利益安樂故。略說成辦一切曼茶羅。以少財寶以少時分。持誦者但清淨住戒。兼助伴清淨修行。或於白月一日或二日或五日或八日或十四日。或於滿月十五日取。如是等日起首修曼茶羅。或於城內或於城外。或寺中或村邑聚落。於東北方華果茂盛叢林名華軟草寂靜處。於神通月建立曼茶羅。如瞿呬邪經所說。治地淨地兼分位已。應畫聖金剛童子曼茶羅。此壇能成就一切大事有威德。若修行具諸律儀依蘇悉地教王。及依最勝經不久成就。所有鬼魅作障礙者。及餘九執聖凡種種相貌。纔稱彼名四散馳走。若見此曼茶羅得灌頂已。則得三昧耶戒。然後從師受真言印契儀軌。克獲成就。如前所說金剛王經中法。若有勤勇者成就無疑。爾時金剛祕密主告諸天眾言。末法之時修此教者。有懈怠不具真言律儀者。或惡龍雷震諸魔。變現種種身形惱亂持誦者。及諸布單那鬼吸人精氣鬼。并天趣之中犯羅剎。及諸天母眾等。或在須彌山及諸寶山莊嚴之處。山河峯側巖窟林野。大江沼大樹大河大海之間。雲霧陂澤悅意華果樹下。及興雲降雨山處。故園故廟一切鬼神。多依如上諸處住。好作障難伺求人過。若不依軌法即為彼魔得便。為如是等種種有情故。說斯法令持誦者。不為眾魔之所得便。我金剛手菩薩。為愍念有情示現真言王忿怒形。由此真言威力。一切藥叉羅剎天眾。見我者皆大怖畏。於求一切成就法中一切真言忿怒眾中我為最勝王。哀愍難調於諸有情作障難者。為調伏彼故說是真言。於三昧中示現此形。從額流出。是故一切真言無比大威德大忿怒大怖畏大名稱。為護王及正法故。我祕密主說金剛童子法。於此教中當作息災增益敬愛等。若有於佛教起邪見瞋毒心滅正法者。應作猛利心作降伏法。若彼降伏受諸苦惱欲令除者。應用乳木作護摩即得息災。我今又說求悉地時能成辦諸事印。加持所成就物真言曰。</p>
<p class="dharani">唵<span class='note-inline'>(引一)</span>迦抳矩嚕<span class='note-inline'>(二合引)</span>馱<span class='note-inline'>(二)</span>薩嚩薩怛嚩<span class='note-inline'>(二合)</span>婆<span class='note-inline'>(去)</span>孕羯囉<span class='note-inline'>(三)</span>囉乞灑<span class='note-inline'>(二合)</span>囉乞灑<span class='note-inline'>(二合四)</span>薩嚩捺囉<span class='note-inline'>(二合)</span>尾野<span class='note-inline'>(二合引)</span>抳娑嚩<span class='note-inline'>(二合引)</span>賀<span class='note-inline'>(引五)</span></p>
<p>澡洗印。准前獨股杵印。二大指並入掌。手腕相著即成。真言曰。</p>
<p class="dharani">唵<span class='note-inline'>(引一)</span>迦抳矩嚕<span class='note-inline'>(二合)</span>囉拽蹉娑嚩<span class='note-inline'>(二合引)</span>賀<span class='note-inline'>(引二)</span></p>
<p>道場掃地真言曰。</p>
<p class="dharani">迦抳麼<span class='note-inline'>(引)</span>囉野<span class='note-inline'>(二)</span>吽<span class='note-inline'>(引三)</span></p>
<p>求成就時縛難調者。準前根本印。以大指於掌中交。真言曰。</p>
<p class="dharani">唵<span class='note-inline'>(引一)</span>迦抳戍<span class='note-inline'>(引)</span>灑野<span class='note-inline'>(二)</span>薩縛努瑟鵮<span class='note-inline'>(二合引三)</span>滿馱野滿馱野<span class='note-inline'>(四)</span>吽<span class='note-inline'>(五)</span>癹吒<span class='note-inline'>(半音六)</span></p>
<p>廣大金剛心印。準前獨股杵印。以二大指掌中相抳。廣大金剛隨心印。準前心印以二大指並竪。亦名蓮華金剛印。最勝心印。準前最勝印。屈二小指頭相拄。若種種障難家中不祥。結此印念誦即皆消滅。最勝隨心印。準前最勝印。舒二名指。此印能成辦一切事。若入修羅宮亦用此印有大威力。</p>
<p>次說大鉤印。二手內相叉。二頭指屈如鉤。此印三界中所有眾生之類。皆能召得。若召阿修羅女於七日中即來。</p>
<p>又說解拏吉儞印。如前獨股印。舒二小指二頭指頭相合。餘六指內相叉。以二大指數數開之。非但解拏吉儞。亦能除地居一切鬼魅。法此即用根本真言。</p>
<p>又說調伏一切龍印。準前獨股杵印。屈大指入掌。以甲正相向。想彼龍在大指節間。此印能伏一切龍。祈雨止雨。一切諸龍見此印。馳散遠去。亦能除一切毒蟲所囓。由此印威力不被諸毒傷害。若已被傷者即差。</p>
<p>又說驅擯一切難調有情印。二手內相叉。以二大指四相合。此印有大威力。諸大力天及惡鬼神不順教者。悉能驅逐用根本真言。</p>
<p>又法以阿落得迦。胭脂書彼人名於掌中。用火炙掌念誦真言。句中加彼人名須臾即至。</p>
<p>又持根本真言十萬遍。然後取安息香作十萬丸護摩。諸藥叉女毘金遮女。皆能召來種種驅使。</p>
<p>又法若有災難及恐怖處。誦真言八千遍。則得災滅離怖畏。</p>
<p>又對忿怒王像前。以粳米飯和酥護摩。則得家中飲食無盡。</p>
<p>又法取護摩灰點於頂上。入軍陣不被刀杖所傷。於他敵得勝。</p>
<p>又法若城邑聚落有疫病。可入水念誦七夜夜別一千八遍。諸疫病悉除。</p>
<p>又法若求財寶。著新淨衣對像前。香泥塗一小壇。燒安息香誦真言一萬遍。則得如意。</p>
<p>又法對像前專注意。誦真言三十萬遍。即見聖者所求皆得。</p>
<p>又天久霖雨。加持白芥子一百八遍。遍別一擲上散虛空。即雨止。</p>
<p>又法取一男子死屍未損壞者。於屍陀林或四衢道。先與藥瀉以水灌洗。令瀉腹中惡物出已。又以香湯洗身令淨。以香塗遍身。帛繒纏胯覆形。華鬘嚴飾。取佉陀羅木誦真言七遍。加持佉陀木橛釘於頭邊。以髮繫橛上。持誦者於屍心上坐。面向東。起慈心勇銳無恐怖。四方應置解念誦者四人執劍。持誦者手持小鐵杓。酌鐵末瀉屍口中。不間斷念誦其屍即出舌。以利刀截取舌。右手把變成劍。色如青蓮。則兼諸眷屬飛騰虛空。為持明王壽命一大劫。當生金剛手菩薩宮中。又法於屍陀林中共鬼交易。賣摩訶莽娑與鬼。取長年藥怛但那藥寶劍伏藏金銀七寶。當作法時用此真言。護自身及助伴。皆得無礙不被鬼幻惑所求皆成就。</p>
<p>又法欲破他敵者。將帥已下一一皆以真言加持七遍護身。他敵即破。或以真言加持水一千八遍。散灑軍眾不被傷害。得脫彼敵退散。</p>
<p>又法以四瓷瓶底不黑者。取河流水滿盛。及著少分諸香及諸藥。對像前加持一百八遍。頂上澆灌。彼人念誦久致功夫猶無現驗。被諸魔嬈惱者不祥鬼魅所持。由作此灌頂洗浴法故。諸魔魅等悉皆遠離。福德熾盛速疾成就。</p>
<p>又法加持香水一千八遍。身上散灑鬼瘧皆除。</p>
<p>又法取孔雀尾一莖。加持一百八遍。拂彼身上彼人被毒所中皆除差。</p>
<p>又法取蚯蚓糞塗小圓壇。於上坐誦真言一萬遍。即先行法成就<span class='note-inline'>(先行者即真言法成功德効神驗)</span>然後不擇時日宿直。七日日誦真言一千八遍。即得金錢一千。</p>
<p>又誦真言加持索帶。或灑水則成護身。誦兩遍則成結方隅界。誦真言三遍護助伴。四遍護曼茶羅。</p>
<p>又法於黑月八日。一日一夜不食。取乳牛母子同色者瞿摩夷未墮地者。和上作童子像。塗一小壇置像於中。其壇上廣設供養。對像誦真言十萬遍。其像動頭現餘應驗。當知所思念事皆得成就。金剛童子夢中現身。示教應作不動作事。</p>
<p>又法於黑月八日一日一夜不食。取芥子和酥。護摩一千八遍。則得一千金錢并得莊嚴。</p>
<p>又法取室麗瑟曼得迦木然火。以骨屢草苗護摩十萬。即得牛一千頭。</p>
<p>爾時金剛手菩薩。為利益安樂諸有情故。說普通儀軌。欲為未來末法之時。淨信修行樂大乘者。及懈怠嬾惰不具慧方便者。速集福德智慧修真言行。為護持正法帝王。令加持國界人民豐樂。無諸災禍吉祥福德。是故說此妙真言門。時金剛手菩薩。即從眉間出於光明。照燭加持等。應頂受我之所說。大忿怒明王金剛童子息災騰空等成就法。如上等儀汝等助護。速令成就此法勿生疑惑。如法奉行。</p>

<p class='juan'>聖迦柅忿怒金剛童子菩薩成就儀軌經卷下</p></div>
</div><!-- end of div[@id='body'] -->
</body></html>