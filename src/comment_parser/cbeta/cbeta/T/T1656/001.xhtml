<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶行王正論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1656
<div class='div-pin'>
<p class='juan'><a id='mulu1' />寶行王正論一卷</p><p class="byline">陳天竺三藏真諦譯</p><a id='mulu2' />
<p class='h1'>安樂解脫品第一</p>
<div class="lg regular"><div class='lg-row'>解脫一切障，　圓德所莊嚴，</div>
<div class='lg-row'>禮一切智尊，　眾生真善友。</div>
<div class='lg-row'>正法決定善，　為愛法大王，</div>
<div class='lg-row'>我當說由法，　流注法器人。</div>
<div class='lg-row'>先說樂因法，　後辯解脫法，</div>
<div class='lg-row'>眾生前安樂，　次後得解脫。</div>
<div class='lg-row'>善道具名樂，　解脫謂惑盡，</div>
<div class='lg-row'>略說此二因，　唯信智二根。</div>
<div class='lg-row'>因信能持法，　由智如實了，</div>
<div class='lg-row'>二中智最勝，　先藉信發行。</div>
<div class='lg-row'>由癡貪瞋怖，　而能不壞法，</div>
<div class='lg-row'>當知是有信，　吉祥樂名器。</div>
<div class='lg-row'>已能熟簡擇，　身口意三業，</div>
<div class='lg-row'>恒利益自他，　說為有智人。</div>
<div class='lg-row'>殺生盜邪婬、　妄言及兩舌、</div>
<div class='lg-row'>惡罵不應語、　貪瞋與邪見、</div>
<div class='lg-row'>此法名十惡，　翻此即十善。</div>
<div class='lg-row'>離酒清淨命，　無逼惱心施，</div>
<div class='lg-row'>供養所應敬，　略說法當爾。</div>
<div class='lg-row'>若但行苦行，　決不生善法，</div>
<div class='lg-row'>以離智悲故；　若唯有苦行，</div>
<div class='lg-row'>不能除損他，　與救濟利益，</div>
<div class='lg-row'>施戒修所明，　正法大夷路。</div>
<div class='lg-row'>若棄行邪道，　自苦受牛罰，</div>
<div class='lg-row'>是生死曠澤，　無飲食樹陰，</div>
<div class='lg-row'>或狼所食噉，　長遠於中行。</div>
<div class='lg-row'>因殺生短壽，　逼惱招多病，</div>
<div class='lg-row'>由盜致乏財，　侵他境多怨，</div>
<div class='lg-row'>妄語遭誹謗，　兩舌親愛離，</div>
<div class='lg-row'>惡口聞不愛，　綺語他憎嫉，</div>
<div class='lg-row'>由貪害所求，　瞋恚受驚怖，</div>
<div class='lg-row'>邪見生僻執，　飲酒心訥亂，</div>
<div class='lg-row'>不施故貧窮，　邪命逢欺誑，</div>
<div class='lg-row'>不恭生卑賤，　嫉妬無威德，</div>
<div class='lg-row'>恒恨形色醜，　不問聰故癡。</div>
<div class='lg-row'>此報在人道，　先已受惡趣，</div>
<div class='lg-row'>殺生等罪法，　如所說果報；</div>
<div class='lg-row'>無貪等及業，　說名善習因。</div>
<div class='lg-row'>惡修及諸苦，　皆從邪法生；</div>
<div class='lg-row'>諸善道安樂，　皆因善法起，</div>
<div class='lg-row'>常離一切惡，　恒行一切善。</div>
<div class='lg-row'>由身口意業，　應知此二法，</div>
<div class='lg-row'>由一法能脫，　地獄等四趣，</div>
<div class='lg-row'>第二法能感，　人天王富樂，</div>
<div class='lg-row'>由定梵住空，　得受梵等樂，</div>
<div class='lg-row'>如是略說名，　樂因及樂果。</div>
<div class='lg-row'>復次解脫法，　微細深難見，</div>
<div class='lg-row'>無耳心凡夫，　聞則生驚怖。</div>
<div class='lg-row'>我無當不生，　現來我所無，</div>
<div class='lg-row'>凡人思此畏，　智者怖永盡。</div>
<div class='lg-row'>世間我見生，　他事執所繫，</div>
<div class='lg-row'>佛由至道證，　依悲為他說。</div>
<div class='lg-row'>我有及我所，　此二實皆虛，</div>
<div class='lg-row'>由見如實理，　二執不更生。</div>
<div class='lg-row'>諸陰我執生，　我執由義虛，</div>
<div class='lg-row'>若種子不實，　芽等云何真？</div>
<div class='lg-row'>若見陰不實，　我見則不生，</div>
<div class='lg-row'>由我見滅盡，　諸陰不更起。</div>
<div class='lg-row'>如人依淨鏡，　得見自面影，</div>
<div class='lg-row'>此影但可見，　一向不真實。</div>
<div class='lg-row'>我見亦如是，　依陰得顯現，</div>
<div class='lg-row'>如實撿非有，　猶如鏡面影。</div>
<div class='lg-row'>如人不執鏡，　不見自面影，</div>
<div class='lg-row'>如此若析陰，　我見即不有。</div>
<div class='lg-row'>因聞如是義，　大淨命阿難，</div>
<div class='lg-row'>即得淨法眼，　恒為他說此。</div>
<div class='lg-row'>陰執乃至在，　我見亦恒存，</div>
<div class='lg-row'>由有我見故，　業及有恒有。</div>
<div class='lg-row'>生死輪三節，　無初中後轉，</div>
<div class='lg-row'>譬如旋火輪，　生起互相由。</div>
<div class='lg-row'>從自他及二，　三世不有故，</div>
<div class='lg-row'>證此我見滅，　次業報亦然。</div>
<div class='lg-row'>如此見因果，　生起及滅盡，</div>
<div class='lg-row'>故不執實有，　世間有及無。</div>
<div class='lg-row'>愚人聞此法，　能盡一切苦，</div>
<div class='lg-row'>由無智生怖，　於無怖畏處。</div>
<div class='lg-row'>涅槃處無此，　汝云何生怖？</div>
<div class='lg-row'>如所說實空，　云何令汝怖？</div>
<div class='lg-row'>解脫無我陰，　汝若受此法，</div>
<div class='lg-row'>捨我及諸陰，　汝云何不樂？</div>
<div class='lg-row'>無尚非涅槃，　何況當是有？</div>
<div class='lg-row'>有無執淨盡，　佛說名涅槃。</div>
<div class='lg-row'>若略說邪見，　謂撥無因果，</div>
<div class='lg-row'>此今非福滿，　惡道因最重。</div>
<div class='lg-row'>若略說正見，　謂信有因果，</div>
<div class='lg-row'>能令福德滿，　善道因最上。</div>
<div class='lg-row'>由智有無寂，　超度福非福，</div>
<div class='lg-row'>故離善惡道，　佛說名解脫。</div>
<div class='lg-row'>若見生有因，　智人捨無執，</div>
<div class='lg-row'>由見滅共因，　是故捨有執。</div>
<div class='lg-row'>先俱生二因，　實義則非因，</div>
<div class='lg-row'>假名無依故，　及生非實故。</div>
<div class='lg-row'>若此有彼有，　譬如長及短，</div>
<div class='lg-row'>由此生彼生，　譬如燈與光。</div>
<div class='lg-row'>先長後為短，　不然非性故，</div>
<div class='lg-row'>光明不生故，　燈亦非實有。</div>
<div class='lg-row'>如此因果生，　若見不執無，</div>
<div class='lg-row'>已信世真實，　由亂心所生。</div>
<div class='lg-row'>見滅非虛故，　即證得真如，</div>
<div class='lg-row'>是故不執有，　不依二解脫。</div>
<div class='lg-row'>色是遠所見，　若近最分明，</div>
<div class='lg-row'>鹿渴若實已，　云何近不見？</div>
<div class='lg-row'>若遠於實智，　即見世間有，</div>
<div class='lg-row'>證實則不見，　無相如鹿渴。</div>
<div class='lg-row'>如鹿渴似水，　非水非實物，</div>
<div class='lg-row'>如此陰似人，　非人非實法。</div>
<div class='lg-row'>計鹿渴為水，　往彼若飲此，</div>
<div class='lg-row'>若無執為水，　如此人愚癡。</div>
<div class='lg-row'>世間如鹿渴，　若執實有無，</div>
<div class='lg-row'>此即是無明，　癡故無解脫。</div>
<div class='lg-row'>執無墮惡趣，　執有生善道，</div>
<div class='lg-row'>若能知如實，　不二依解脫。</div>
<div class='lg-row'>不樂有無執，　由擇真實義，</div>
<div class='lg-row'>若墮於無執，　何不說墮有？</div>
<div class='lg-row'>若言由破有，　義至故墮無，</div>
<div class='lg-row'>如此破無故，　云何不墮有？</div>
<div class='lg-row'>無言行及心，　由依菩提故，</div>
<div class='lg-row'>若說彼墮無，　何因不墮有？</div>
<div class='lg-row'>僧佉鞞世師，　尼揵說人陰，</div>
<div class='lg-row'>約世汝問彼，　若說過有無，</div>
<div class='lg-row'>是不可言法，　以過有無故。</div>
<div class='lg-row'>汝應知甚深，　佛正教甘露，</div>
<div class='lg-row'>如曉無去來，　亦無一念住，</div>
<div class='lg-row'>若體過三世，　何世為實有？</div>
<div class='lg-row'>二世無去來，　現在實不住，</div>
<div class='lg-row'>世生及住滅，　此言云何實？</div>
<div class='lg-row'>若恒有變異，　何法不念滅？</div>
<div class='lg-row'>若無念念滅，　云何有變異？</div>
<div class='lg-row'>若言念念滅，　分具分滅故，</div>
<div class='lg-row'>不等證見故，　此二無道理。</div>
<div class='lg-row'>若念滅皆盡，　云何有故物？</div>
<div class='lg-row'>若堅無念滅，　故物云何成？</div>
<div class='lg-row'>如剎那後際，　前中際亦有，</div>
<div class='lg-row'>由剎那三分，　故世念無住。</div>
<div class='lg-row'>是一念三際，　應擇際如念，</div>
<div class='lg-row'>前中後三際，　不由自他成。</div>
<div class='lg-row'>非一念分故，　若無分何有？</div>
<div class='lg-row'>離一多云何？　離有何法無？</div>
<div class='lg-row'>由滅及對治，　若言有成無，</div>
<div class='lg-row'>此無及對治，　何法有無故？</div>
<div class='lg-row'>是故世涅槃，　由義不成有，</div>
<div class='lg-row'>世間有後際，　他問佛默然。</div>
<div class='lg-row'>是尊一切智，　故智人識佛，</div>
<div class='lg-row'>由此甚深法，　不說非器處。</div>
<div class='lg-row'>如此解脫法，　甚深無繫攝，</div>
<div class='lg-row'>諸佛一切智，　故說無依底，</div>
<div class='lg-row'>於無依著法，　過有無二邊。</div>
<div class='lg-row'>世人受依著，　由癡驚怖失，</div>
<div class='lg-row'>彼自失壞他，　怖畏無依處。</div>
<div class='lg-row'>王願汝不動，　莫由彼自壞，</div>
<div class='lg-row'>為汝成不壞，　我當說真理。</div>
<div class='lg-row'>由依無倒合，　離有無二執，</div>
<div class='lg-row'>此過福非福，　甚深義明了。</div>
<div class='lg-row'>非身見怖空，　二人境當說，</div>
<div class='lg-row'>四大及空識，　一聚俱非人。</div>
<div class='lg-row'>若合離非人，　云何執人有？</div>
<div class='lg-row'>如六界非人，　聚故虛非實，</div>
<div class='lg-row'>一一界同然，　由聚故非實。</div>
<div class='lg-row'>陰非我我所，　離陰我不顯，</div>
<div class='lg-row'>不如薪火雜，　何依陰成我？</div>
<div class='lg-row'>地界非三大，　地中亦無三，</div>
<div class='lg-row'>三中亦無地，　相離互不成。</div>
<div class='lg-row'>地水火風大，　各自性不成，</div>
<div class='lg-row'>一離三不成，　三離一亦爾。</div>
<div class='lg-row'>一三及三一，　相離若不成，</div>
<div class='lg-row'>各各自不成，　彼相離云何？</div>
<div class='lg-row'>若各離自成，　離薪何無火，</div>
<div class='lg-row'>動礙及相聚，　水風地亦然。</div>
<div class='lg-row'>若火不自成，　三云何各立？</div>
<div class='lg-row'>三大緣生義，　相違云何成？</div>
<div class='lg-row'>若彼各自成，　云何更互有？</div>
<div class='lg-row'>若各自不成，　云何互成有？</div>
<div class='lg-row'>若言不相離，　諸大各自成，</div>
<div class='lg-row'>不雜則不共，　若雜非獨成。</div>
<div class='lg-row'>諸大非各成，　云何各性相？</div>
<div class='lg-row'>各成無偏多，　故相假名說。</div>
<div class='lg-row'>色聲香味觸，　簡擇義如大，</div>
<div class='lg-row'>眼色識無明，　業生擇亦爾。</div>
<div class='lg-row'>作者業及事，　數合因果世，</div>
<div class='lg-row'>短長及名想，　非想擇亦然。</div>
<div class='lg-row'>地水風火等，　長短及小大，</div>
<div class='lg-row'>善惡言識智，　智中滅無餘。</div>
<div class='lg-row'>如識處無形，　無邊遍一切，</div>
<div class='lg-row'>此中地等大，　一切皆滅盡。</div>
<div class='lg-row'>於此無相智，　短長善惡業，</div>
<div class='lg-row'>名色及諸陰，　如此滅無餘。</div>
<div class='lg-row'>如此等於識，　由無明先有，</div>
<div class='lg-row'>於識若起智，　此等後皆盡。</div>
<div class='lg-row'>如是等世法，　是然識火薪，</div>
<div class='lg-row'>由實量火光，　世識薪燒盡。</div>
<div class='lg-row'>由癡別有無，　後簡擇真如，</div>
<div class='lg-row'>尋有既不得，　無云何可得？</div>
<div class='lg-row'>由無色所成，　故空但名字，</div>
<div class='lg-row'>離大何為色？　故色亦唯名。</div>
<div class='lg-row'>受想行及識，　應思如四大，</div>
<div class='lg-row'>四大如我虛，　六界非人法。</div>
</div></div>
<div class='div-pin'><a id='mulu3' />
<p class='h1'>寶行王正論雜品第二</p>
<div class="lg regular"><div class='lg-row'>如分分拆蕉，　無餘盡不有，</div>
<div class='lg-row'>約六界拆人，　盡空亦如是。</div>
<div class='lg-row'>是故佛正說，　一切法無我，</div>
<div class='lg-row'>但六界名法，　決判實無我。</div>
<div class='lg-row'>我無我二義，　如實撿不得，</div>
<div class='lg-row'>是故如來遮，　我無我二邊。</div>
<div class='lg-row'>見聞覺知言，　佛說無實虛，</div>
<div class='lg-row'>二相待成故，　此二如實無。</div>
<div class='lg-row'>如實撿世間，　過實亦過虛，</div>
<div class='lg-row'>則世間依實，　故墮於有無。</div>
<div class='lg-row'>若法遍不如，　云何佛得說，</div>
<div class='lg-row'>有邊及無邊，　有二與無二？</div>
<div class='lg-row'>過去佛無量，　現來過算數，</div>
<div class='lg-row'>過數眾生邊，　三世由佛顯。</div>
<div class='lg-row'>世間無長因，　此際約世顯，</div>
<div class='lg-row'>世間過有無，　云何佛記邊？</div>
<div class='lg-row'>由法如此深，　於凡祕不說，</div>
<div class='lg-row'>說世如幻化，　是佛甘露教。</div>
<div class='lg-row'>譬如幻化像，　生滅尚可見，</div>
<div class='lg-row'>此像及生滅，　實義撿非有。</div>
<div class='lg-row'>世間如幻化，　生滅可見爾，</div>
<div class='lg-row'>世間及生滅，　約實義皆虛。</div>
<div class='lg-row'>幻像無從來，　去亦無有處，</div>
<div class='lg-row'>但迷眾生心，　由實有不住。</div>
<div class='lg-row'>世體過三世，　若爾世何實？</div>
<div class='lg-row'>誰言說有無？　有無實無義。</div>
<div class='lg-row'>故佛約四句，　不記說世間，</div>
<div class='lg-row'>由有無皆虛，　此虛不虛故。</div>
<div class='lg-row'>是身不淨相，　麁證智境界，</div>
<div class='lg-row'>恒數數所見，　尚不入心住，</div>
<div class='lg-row'>況正法微細，　甚深無依底，</div>
<div class='lg-row'>難證於散心，　云何可易入？</div>
<div class='lg-row'>故佛初成道，　捨說欲涅槃，</div>
<div class='lg-row'>由見此正法，　甚深故難解。</div>
<div class='lg-row'>若法非正了，　即害不聰人，</div>
<div class='lg-row'>由不如執此，　墮邪見穢坑。</div>
<div class='lg-row'>人識法不明，　由自高輕法，</div>
<div class='lg-row'>起謗壞自身，　下首墮地獄。</div>
<div class='lg-row'>譬如勝飲食，　偏用遭危害，</div>
<div class='lg-row'>若如理量食，　得壽力強樂。</div>
<div class='lg-row'>若偏解正法，　遭苦亦如此；</div>
<div class='lg-row'>若能如理解，　感樂及菩提。</div>
<div class='lg-row'>智人於正法，　捨謗及邪執，</div>
<div class='lg-row'>於正智起用，　故成如意事。</div>
<div class='lg-row'>由不了此法，　人起長我見，</div>
<div class='lg-row'>因此造三業，　次生善惡道。</div>
<div class='lg-row'>乃至未證法，　能除滅我見，</div>
<div class='lg-row'>恒敬起正勤，　於戒施忍等。</div>
<div class='lg-row'>作事法為先，　及法為中後，</div>
<div class='lg-row'>謂無虛真理，　現來汝不沈。</div>
<div class='lg-row'>因法現好名，　樂臨死無怖，</div>
<div class='lg-row'>來生受富樂，　故應恒事法。</div>
<div class='lg-row'>唯法是正治，　因法天下愛，</div>
<div class='lg-row'>若主感民愛，　現來不被誑。</div>
<div class='lg-row'>若非法治化，　主遭臣厭惡，</div>
<div class='lg-row'>由世間憎惡，　現來不歡喜。</div>
<div class='lg-row'>王法欺誑他，　是大難惡道，</div>
<div class='lg-row'>惡智邪命論，　云何說為正？</div>
<div class='lg-row'>若人專誑他，　云何說正事？</div>
<div class='lg-row'>因此於萬生，　恒遭他欺誑。</div>
<div class='lg-row'>若欲使怨憂，　捨失取其德，</div>
<div class='lg-row'>己利由此圓，　即令怨憂惱。</div>
<div class='lg-row'>約施及愛語，　利行與同利，</div>
<div class='lg-row'>願汝攝世間，　因此弘正法。</div>
<div class='lg-row'>王若一實語，　如生民堅信，</div>
<div class='lg-row'>此如尊妄語，　不起他安信。</div>
<div class='lg-row'>實意起無違，　流靡能利他，</div>
<div class='lg-row'>是說名實語，　翻此為妄言。</div>
<div class='lg-row'>一捨財若明，　如能隱王失，</div>
<div class='lg-row'>如此主悋賄，　能害王眾德。</div>
<div class='lg-row'>若王靜諸惡，　德深人愛重，</div>
<div class='lg-row'>因此教明王，　故應事寂靜。</div>
<div class='lg-row'>由智王難動，　自了不信他，</div>
<div class='lg-row'>永不遭欺誑，　故決應修智。</div>
<div class='lg-row'>依諦捨靜智，　王則具四善，</div>
<div class='lg-row'>如四德正法，　人天所讚歎。</div>
<div class='lg-row'>能伏說清淨，　由智悲無垢，</div>
<div class='lg-row'>恒共智人集，　王法智生長。</div>
<div class='lg-row'>善說人難得，　聽善言亦難，</div>
<div class='lg-row'>第三人最勝，　能疾行善教。</div>
<div class='lg-row'>若善非所愛，　已知應疾修，</div>
<div class='lg-row'>如藥味雖苦，　樂差應強服。</div>
<div class='lg-row'>壽無病王位，　恒應思無常，</div>
<div class='lg-row'>次生厭怖想，　後專心行法。</div>
<div class='lg-row'>見決定應死，　死從惡見苦，</div>
<div class='lg-row'>智人為現樂，　故不應作罪。</div>
<div class='lg-row'>見一念無怖，　若見後時畏，</div>
<div class='lg-row'>若一念心安，　云何後不畏？</div>
<div class='lg-row'>由酒遭他輕，　損事減身力，</div>
<div class='lg-row'>由癡行非事，　故智人斷酒。</div>
<div class='lg-row'>圍碁等嬉戲，　生貪瞋憂諂，</div>
<div class='lg-row'>誑妄惡口因，　故應恒遠離。</div>
<div class='lg-row'>婬逸過失生，　由想女身淨，</div>
<div class='lg-row'>尋思女身中，　實無一毫淨。</div>
<div class='lg-row'>女口涎唾器，　齒舌垢臭穢，</div>
<div class='lg-row'>鼻臭由洟流，　目淚種類處，</div>
<div class='lg-row'>腹屎尿腸器，　餘身骨肉聚，</div>
<div class='lg-row'>癡人迷可厭，　故貪著此身。</div>
<div class='lg-row'>根門最臭穢，　是厭惡身因，</div>
<div class='lg-row'>於中若生愛，　何緣得離欲？</div>
<div class='lg-row'>譬如屎尿器，　猪好在中戲，</div>
<div class='lg-row'>於身不淨門，　多欲戲亦爾。</div>
<div class='lg-row'>此門所以生，　為棄身土穢，</div>
<div class='lg-row'>癡人邪愛著，　不顧己善利。</div>
<div class='lg-row'>汝自見一分，　屎尿等不淨，</div>
<div class='lg-row'>此聚說名身，　云何汝生愛？</div>
<div class='lg-row'>赤白為生種，　廁汁所沷養，</div>
<div class='lg-row'>如知身不淨，　何意苦生愛？</div>
<div class='lg-row'>穢聚可憎惡，　臭濕皮纏裹，</div>
<div class='lg-row'>若能處中臥，　則愛著女身。</div>
<div class='lg-row'>若可愛可憎，　衰老及童女，</div>
<div class='lg-row'>女身皆不淨，　汝何處生欲？</div>
<div class='lg-row'>設糞聚好色，　軟滑相端正，</div>
<div class='lg-row'>起愛則不應，　愛女身亦爾。</div>
<div class='lg-row'>內臭極不淨，　外皮所覆藏，</div>
<div class='lg-row'>是死屍種性，　云何見不知？</div>
<div class='lg-row'>皮不淨如衣，　不可暫解浣，</div>
<div class='lg-row'>云何穢聚皮，　可權時汰淨？</div>
<div class='lg-row'>畫瓶滿糞穢，　外飾若汝憎，</div>
<div class='lg-row'>此身穢種滿，　云何汝不厭？</div>
<div class='lg-row'>若汝憎不淨，　云何不惡身？</div>
<div class='lg-row'>香華鬘飲食，　本淨而能污。</div>
<div class='lg-row'>如汝併憎惡，　於自他糞穢，</div>
<div class='lg-row'>云何汝不厭，　自他不淨身？</div>
<div class='lg-row'>如女身不淨，　自身穢亦爾，</div>
<div class='lg-row'>是故離欲人，　於內外相稱。</div>
<div class='lg-row'>九門流不淨，　自證自浣濯，</div>
<div class='lg-row'>若不知不淨，　而造愛欲論，</div>
<div class='lg-row'>希有極無知，　無慚及輕他，</div>
<div class='lg-row'>於最不淨身，　何方利益汝？</div>
<div class='lg-row'>多眾生因此，　無明覆其心，</div>
<div class='lg-row'>為塵欲結怨，　如狗鬪爭糞。</div>
<div class='lg-row'>如搔癢謂樂，　不癢最安樂，</div>
<div class='lg-row'>如此有欲樂，　無欲人最樂。</div>
<div class='lg-row'>若汝思此義，　離欲不得成，</div>
<div class='lg-row'>由思欲輕故，　不遭婬逸過。</div>
<div class='lg-row'>從獵感短壽，　怖苦重逼惱，</div>
<div class='lg-row'>未來決受此，　故應堅行悲。</div>
<div class='lg-row'>何人若他見，　生彼極驚怖，</div>
<div class='lg-row'>譬糞穢污身，　流出毒惡蛇。</div>
<div class='lg-row'>是人若至彼，　眾生得安樂，</div>
<div class='lg-row'>譬夏月大雲，　田夫見欲雨。</div>
<div class='lg-row'>故汝捨惡法，　決心修善行，</div>
<div class='lg-row'>為自他俱得，　無上菩提果。</div>
<div class='lg-row'>是菩提根本，　心堅如山王，</div>
<div class='lg-row'>因十方際悲，　及無二依智。</div>
<div class='lg-row'>大王汝諦聽，　此因我今說，</div>
<div class='lg-row'>感三十二相，　能莊嚴汝身。</div>
<div class='lg-row'>支提聖尊人，　供養恒親侍，</div>
<div class='lg-row'>手足寶相輪，　當成轉輪王。</div>
<div class='lg-row'>手足滑柔軟，　身大七處高，</div>
<div class='lg-row'>由施美飲食，　於他等豐足。</div>
<div class='lg-row'>身圓滿端直，　指足跟圓長，</div>
<div class='lg-row'>汝當感長壽，　由悲濟死囚。</div>
<div class='lg-row'>大王堅持法，　令清淨久住，</div>
<div class='lg-row'>由此足安平，　當得成菩薩。</div>
<div class='lg-row'>行布施愛語，　利行及同利，</div>
<div class='lg-row'>由此指網密，　手足八十文，</div>
<div class='lg-row'>脚趺高可愛，　旋毛端向上，</div>
<div class='lg-row'>由長不棄背，　本所受持法。</div>
<div class='lg-row'>由恭敬施受，　明處及工巧，</div>
<div class='lg-row'>故得鹿王膞，　及聰明大智。</div>
<div class='lg-row'>他求自有物，　我疾能惠施，</div>
<div class='lg-row'>由此臂傭大，　得為世化主。</div>
<div class='lg-row'>親愛若別離，　菩薩令和集，</div>
<div class='lg-row'>此感陰藏相，　恒服慚羞衣。</div>
<div class='lg-row'>常施樓殿具，　細軟可愛色，</div>
<div class='lg-row'>故感天色身，　潤滑光微妙。</div>
<div class='lg-row'>由施無上護，　如理順尊長，</div>
<div class='lg-row'>感一孔一毛，　白毫端嚴面。</div>
<div class='lg-row'>常說善愛語，　又能順正教，</div>
<div class='lg-row'>上身如師子，　頸圓喻甘浮。</div>
<div class='lg-row'>看病給醫藥，　或令他養護，</div>
<div class='lg-row'>故得腋下滿，　千脈別百味。</div>
<div class='lg-row'>於自他法事，　常能為端首，</div>
<div class='lg-row'>頂骨欝尼沙，　橫竪頰匿瞿。</div>
<div class='lg-row'>由長時巧說，　實美滑善言，</div>
<div class='lg-row'>得八相梵音，　及舌根脩廣。</div>
<div class='lg-row'>已知事實利，　數數為他說，</div>
<div class='lg-row'>得好如師子，　面門方可愛。</div>
<div class='lg-row'>由尊他不輕，　隨順行正理，</div>
<div class='lg-row'>齒白齊必勝，　譬若真珠行。</div>
<div class='lg-row'>由數習此言，　謂實不兩舌，</div>
<div class='lg-row'>故具四十齒，　平滑堅遒淨。</div>
<div class='lg-row'>由瞻視眾生，　滑無貪瞋癡，</div>
<div class='lg-row'>眼珠青滑了，　瞼睫如牛王。</div>
<div class='lg-row'>由如此略說，　大人相及因，</div>
<div class='lg-row'>轉輪王菩薩，　美飾汝應知。</div>
<div class='lg-row'>隨相有八十，　從慈悲流生，</div>
<div class='lg-row'>大王我不說，　為避多文辭。</div>
<div class='lg-row'>雖諸轉輪王，　同有此相好，</div>
<div class='lg-row'>淨明及可愛，　終不逮如來。</div>
<div class='lg-row'>從菩薩善心，　一念中一分，</div>
<div class='lg-row'>輪王相好因，　尚不能等此。</div>
<div class='lg-row'>一人萬億劫，　修善根生長，</div>
<div class='lg-row'>於佛一毛相，　此因亦不感。</div>
<div class='lg-row'>諸佛與輪王，　相中一分等，</div>
<div class='lg-row'>譬如螢與日，　於光微有似。</div>
</div></div>
<div class='div-pin'><a id='mulu4' />
<p class='h1'>寶行王正論菩提資糧品第三</p>
<div class="lg regular"><div class='lg-row'>諸佛大相好，　從難思福生，</div>
<div class='lg-row'>我今為汝說，　依大乘阿舍。</div>
<div class='lg-row'>一切緣覺福，　有學無學福，</div>
<div class='lg-row'>及十方世福，　福如世難量。</div>
<div class='lg-row'>此福更十倍，　感佛一毛相，</div>
<div class='lg-row'>九萬九千毛，　一一福皆爾。</div>
<div class='lg-row'>如此眾多福，　生佛一切毛，</div>
<div class='lg-row'>復更百倍增，　方感佛一好。</div>
<div class='lg-row'>如是如是多，　一一好得成，</div>
<div class='lg-row'>乃至滿八十，　隨飾一大相。</div>
<div class='lg-row'>如是福德聚，　能感八十好，</div>
<div class='lg-row'>合更百倍增，　感佛一大相。</div>
<div class='lg-row'>如是多福德，　能感三十相，</div>
<div class='lg-row'>復更百倍增，　感毫如滿月。</div>
<div class='lg-row'>能感白毫福，　復更千倍增，</div>
<div class='lg-row'>此福感難見，　頂上欝尼沙。</div>
<div class='lg-row'>如此無量福，　方便說有量，</div>
<div class='lg-row'>於一切十方，　如說十倍世。</div>
<div class='lg-row'>諸佛色身因，　尚如世無量，</div>
<div class='lg-row'>況佛法身因，　而當有邊際？</div>
<div class='lg-row'>世間因雖小，　若果大難量，</div>
<div class='lg-row'>佛因既無量，　果量云何思？</div>
<div class='lg-row'>諸佛有色身，　皆從福行起，</div>
<div class='lg-row'>大王佛法身，　由智慧行成，</div>
<div class='lg-row'>故佛福慧行，　是菩提正因，</div>
<div class='lg-row'>故願汝恒行，　菩提福慧行。</div>
<div class='lg-row'>於成菩提福，　汝莫墮沈憂，</div>
<div class='lg-row'>有理及阿舍，　能令心安信。</div>
<div class='lg-row'>如十方無邊，　空及地水火，</div>
<div class='lg-row'>有苦諸眾生，　彼無邊亦爾。</div>
<div class='lg-row'>此無邊眾生，　菩薩依大悲，</div>
<div class='lg-row'>從苦而拔濟，　願彼般涅槃。</div>
<div class='lg-row'>從發此堅心，　行住及臥覺，</div>
<div class='lg-row'>或時小放逸，　無量福恒流。</div>
<div class='lg-row'>福量如眾生，　恒流無間隙，</div>
<div class='lg-row'>因果既相稱，　故菩提不難。</div>
<div class='lg-row'>時節及眾生，　菩提與福德，</div>
<div class='lg-row'>由此四無量，　菩薩堅心行。</div>
<div class='lg-row'>菩提雖無量，　因前四無量，</div>
<div class='lg-row'>修福慧二行，　云何難可得？</div>
<div class='lg-row'>福慧二種行，　如此無邊際，</div>
<div class='lg-row'>菩薩身心苦，　故疾得消除。</div>
<div class='lg-row'>惡道飢渴等，　身苦惡業生，</div>
<div class='lg-row'>菩薩永離惡，　行善苦不生。</div>
<div class='lg-row'>欲瞋怖畏等，　心苦從癡生，</div>
<div class='lg-row'>由依無二智，　菩薩離心苦。</div>
<div class='lg-row'>有苦時若促，　難忍何況多；</div>
<div class='lg-row'>無苦時長遠，　有樂云何難？</div>
<div class='lg-row'>身苦永不有，　假說有心苦，</div>
<div class='lg-row'>悲世間二苦，　故恒住生死。</div>
<div class='lg-row'>故菩提長時，　智人心不沈，</div>
<div class='lg-row'>為滅惡生善，　是時無間修。</div>
<div class='lg-row'>貪瞋及無明，　願汝識捨離，</div>
<div class='lg-row'>無貪等眾善，　知應恭敬修。</div>
<div class='lg-row'>由貪生鬼道，　由瞋墮地獄，</div>
<div class='lg-row'>由癡入畜生，　翻此感人天。</div>
<div class='lg-row'>捨惡及修善，　此法是樂因，</div>
<div class='lg-row'>若是解脫法，　由智捨二執。</div>
<div class='lg-row'>佛像及支提，　殿堂并寺廟，</div>
<div class='lg-row'>最勝多供具，　汝應敬成立。</div>
<div class='lg-row'>坐寶蓮花上，　好色微妙畫，</div>
<div class='lg-row'>一切金寶種，　汝應造佛像。</div>
<div class='lg-row'>正法及聖眾，　以命色事護，</div>
<div class='lg-row'>金寶網繖蓋，　奉獻覆支提。</div>
<div class='lg-row'>金銀眾寶花，　珊瑚琉璃珠，</div>
<div class='lg-row'>帝釋青大青，　金剛貢支提，</div>
<div class='lg-row'>能說正法人，　以四事供養，</div>
<div class='lg-row'>六和敬等法，　常應勤修行。</div>
<div class='lg-row'>於尊恭敬聽，　勤事而侍護，</div>
<div class='lg-row'>菩薩必應行，　亡後亦供養。</div>
<div class='lg-row'>於天外道眾，　不應親事禮，</div>
<div class='lg-row'>因無知邪信，　莫事惡知識。</div>
<div class='lg-row'>佛阿含及論，　書寫讀誦施，</div>
<div class='lg-row'>亦惠紙筆墨，　汝應修此福。</div>
<div class='lg-row'>於國起學堂，　雇師供學士，</div>
<div class='lg-row'>興建永基業，　汝行為長慧。</div>
<div class='lg-row'>解醫巧曆數，　皆為立田疇，</div>
<div class='lg-row'>潤老小病苦，　於國有濟益。</div>
<div class='lg-row'>起諸道伽藍，　園塘湖亭屋，</div>
<div class='lg-row'>於中給生具，　草蓐飲食薪。</div>
<div class='lg-row'>於小大國土，　應起寺亭館，</div>
<div class='lg-row'>遠路乏水漿，　造井池施飲。</div>
<div class='lg-row'>病苦無依貧，　下姓怖畏等，</div>
<div class='lg-row'>依慈悲攝受，　勤心安立彼。</div>
<div class='lg-row'>隨時新飲食，　果菜及新穀，</div>
<div class='lg-row'>大眾及須者，　未施莫先用。</div>
<div class='lg-row'>屣繖瓶鉤鑷，　針綖及扇等，</div>
<div class='lg-row'>荃提寢息具，　應施寺亭館。</div>
<div class='lg-row'>三果及三辛，　蜜糖酥眼藥，</div>
<div class='lg-row'>恒應安息省，　書呪及藥方。</div>
<div class='lg-row'>塗首身藥油，　澡盤燈麨果，</div>
<div class='lg-row'>水器及刀斧，　應給亭館中。</div>
<div class='lg-row'>米穀麻飲食，　糖膏等相應，</div>
<div class='lg-row'>恒置陰涼處，　及淨水滿器。</div>
<div class='lg-row'>於蟻鼠穴門，　飲食穀糖等，</div>
<div class='lg-row'>願令可信人，　日日分布散。</div>
<div class='lg-row'>如意前後食，　恒施於餓鬼，</div>
<div class='lg-row'>狗鼠鳥蟻等，　願汝恒施食。</div>
<div class='lg-row'>災疫飢餓時，　水旱及賊難，</div>
<div class='lg-row'>國敗須濟度，　願汝恒拯恤。</div>
<div class='lg-row'>田夫絕農業，　願給糧種具，</div>
<div class='lg-row'>隨時蠲租稅，　輕微受調斂。</div>
<div class='lg-row'>施物濟貧債，　出息不長輕，</div>
<div class='lg-row'>直防許休偃，　以時接賓客。</div>
<div class='lg-row'>境內外劫盜，　方便斷令息，</div>
<div class='lg-row'>隨時遺商侶，　平物價鈞調。</div>
<div class='lg-row'>八座等判事，　自如理觀察，</div>
<div class='lg-row'>事能利萬姓，　恒恭敬修行。</div>
<div class='lg-row'>應作何自利？　如汝恒敬思。</div>
<div class='lg-row'>利他云何成？　如此汝急思。</div>
<div class='lg-row'>地水風火等，　草藥及野樹，</div>
<div class='lg-row'>如此或暫時，　受他無礙策。</div>
<div class='lg-row'>七步頃起心，　為捨內外財，</div>
<div class='lg-row'>菩薩福德成，　難量如虛空。</div>
<div class='lg-row'>童女好色嚴，　惠施求得者，</div>
<div class='lg-row'>故獲陀羅尼，　能持一切法。</div>
<div class='lg-row'>愛色具莊嚴，　并一切生具，</div>
<div class='lg-row'>施八萬童女，　釋迦佛昔時。</div>
<div class='lg-row'>光明種種色，　衣服莊嚴具，</div>
<div class='lg-row'>花香等應施，　依悲惠求者。</div>
<div class='lg-row'>若人離此緣，　於法無安行，</div>
<div class='lg-row'>則應施與之，　過此後莫惠。</div>
<div class='lg-row'>毒亦許施彼，　若此能利他；</div>
<div class='lg-row'>甘露不許施，　若此損害他。</div>
<div class='lg-row'>若蛇嚙人指，　佛亦聽則除，</div>
<div class='lg-row'>或佛教利他，　逼惱亦可行。</div>
<div class='lg-row'>固謹持正法，　及能說法人，</div>
<div class='lg-row'>恭敬聽受法，　或以法施他。</div>
<div class='lg-row'>莫愛世讚歎，　恒樂出俗法，</div>
<div class='lg-row'>如立自體德，　於他亦如此。</div>
<div class='lg-row'>於聞莫知足，　及思修實義，</div>
<div class='lg-row'>於師報恩施，　應敬行莫悋。</div>
<div class='lg-row'>莫讀外邪論，　但起諍慢故，</div>
<div class='lg-row'>不應讚自德，　怨德亦可讚。</div>
<div class='lg-row'>莫顯他密事，　及惡心兩舌，</div>
<div class='lg-row'>自於他有過，　如理觀悔露。</div>
<div class='lg-row'>若由此過失，　智者訶責他，</div>
<div class='lg-row'>自須離此失，　有能拔濟他。</div>
<div class='lg-row'>他辱己莫瞋，　即觀宿惡業，</div>
<div class='lg-row'>莫報對他惡，　為後不受苦。</div>
<div class='lg-row'>於他應作恩，　莫希彼報答，</div>
<div class='lg-row'>唯自應受苦，　共求眾受樂。</div>
<div class='lg-row'>若得大富貴，　自高不應作，</div>
<div class='lg-row'>遭枉如餓鬼，　莫起下悲行。</div>
<div class='lg-row'>假設失王位，　或死由實言，</div>
<div class='lg-row'>亦恒說此語，　無實利默然。</div>
<div class='lg-row'>如言如此行，　願汝堅行善，</div>
<div class='lg-row'>因此好名遍，　自在成勝量。</div>
<div class='lg-row'>應作熟簡擇，　後則依理行，</div>
<div class='lg-row'>莫由信他作，　須自了實義。</div>
<div class='lg-row'>若依理行善，　好名遍十方，</div>
<div class='lg-row'>王侯續不斷，　王富樂轉大。</div>
<div class='lg-row'>死緣百一種，　壽命因不多，</div>
<div class='lg-row'>此因或死緣，　故恒應修善。</div>
<div class='lg-row'>若人恒行善，　是所得安樂，</div>
<div class='lg-row'>於自他若等，　此善樂圓足。</div>
<div class='lg-row'>依法為性人，　臥覺常安樂，</div>
<div class='lg-row'>夢中見善事，　由內無過惡。</div>
<div class='lg-row'>若人養父母，　恭奉自家尊，</div>
<div class='lg-row'>恭善人用財，　忍辱有大度。</div>
<div class='lg-row'>軟語不兩舌，　實言同止樂，</div>
<div class='lg-row'>此九天帝因，　盡壽應修行。</div>
<div class='lg-row'>由昔行九法，　天主感帝位，</div>
<div class='lg-row'>時時處法堂，　至今恒說此。</div>
<div class='lg-row'>一日三時施，　美食三百器，</div>
<div class='lg-row'>福不及剎那，　行慈百分一。</div>
<div class='lg-row'>天人等愛護，　日夜受喜樂，</div>
<div class='lg-row'>免怨火毒杖，　是行慈現果，</div>
<div class='lg-row'>無功用獲財，　後生於色界，</div>
<div class='lg-row'>得慈十功德。　若人未解脫，</div>
<div class='lg-row'>教一切眾生，　堅發菩提心。</div>
<div class='lg-row'>菩薩德如山，　菩提心牢固，</div>
<div class='lg-row'>由信離八難，　因戒生善道。</div>
<div class='lg-row'>數修真如空，　得善無放逸，</div>
<div class='lg-row'>無諂得念根，　恒思得慧根。</div>
<div class='lg-row'>恭敬得義理，　護法感宿命，</div>
<div class='lg-row'>布施聽聞法，　或不障他聞，</div>
<div class='lg-row'>疾得如所愛，　與佛相值遇。</div>
<div class='lg-row'>無貪作事成，　不慳財物長，</div>
<div class='lg-row'>離慢招上品，　法忍得總持。</div>
<div class='lg-row'>由行五實施，　及惠無怖畏，</div>
<div class='lg-row'>非諸罵能辱，　故感大勝力。</div>
<div class='lg-row'>支提列燈行，　幽闇秉火燭，</div>
<div class='lg-row'>布施續明油，　故得淨天眼。</div>
<div class='lg-row'>供養支提時，　即設鼓聲樂，</div>
<div class='lg-row'>䗍角等妙音，　故獲淨天耳。</div>
<div class='lg-row'>於他失默然，　不談人德闕，</div>
<div class='lg-row'>隨順護彼意，　故得他心智。</div>
<div class='lg-row'>由施徙舟乘，　運致羸乏人，</div>
<div class='lg-row'>恭謹瞻尊長，　故獲如意通。</div>
<div class='lg-row'>令他憶法事，　及正法句義，</div>
<div class='lg-row'>或淨心施法，　故感宿命智。</div>
<div class='lg-row'>由知真實義，　謂諸法無性，</div>
<div class='lg-row'>故得第六通，　最勝是流盡。</div>
<div class='lg-row'>平等悲相應，　由修如實智，</div>
<div class='lg-row'>故自得成佛，　恒解脫眾生。</div>
<div class='lg-row'>由種種淨願，　故佛土清淨，</div>
<div class='lg-row'>眾寶獻支提，　故放無邊光。</div>
<div class='lg-row'>如此業及果，　已知義相應，</div>
<div class='lg-row'>故應修利他，　即菩薩自利。</div>
</div></div>
<div class='div-pin'><a id='mulu5' />
<p class='h1'>寶行王正論正教王品第四</p>
<div class="lg regular"><div class='lg-row'>王若行非法，　或作非道理，</div>
<div class='lg-row'>事王人亦讚，　故好惡難知。</div>
<div class='lg-row'>亦有世間人，　非愛善難教，</div>
<div class='lg-row'>何況大國王，　能受善人語。</div>
<div class='lg-row'>我今愍念汝，　及悲諸世間，</div>
<div class='lg-row'>故我善教汝，　實益若非愛。</div>
<div class='lg-row'>真滑有義利，　依時由慈悲，</div>
<div class='lg-row'>佛令教弟子，　故我為汝說。</div>
<div class='lg-row'>若聽聞實語，　應住於無瞋，</div>
<div class='lg-row'>可取必須受，　如浴受淨水。</div>
<div class='lg-row'>我今說善言，　現來有利益，</div>
<div class='lg-row'>汝知應受行，　為自及於世。</div>
<div class='lg-row'>由昔施貧苦，　故今感富財，</div>
<div class='lg-row'>因貪不知恩，　廢施無更得。</div>
<div class='lg-row'>世間唯路糧，　不雇無人負，</div>
<div class='lg-row'>由施供下品，　未來荷百倍。</div>
<div class='lg-row'>願汝發大心，　恒興建大事，</div>
<div class='lg-row'>若行大心事，　是人得大果。</div>
<div class='lg-row'>小意陿劣王，　心願未曾觸，</div>
<div class='lg-row'>好名吉祥事，　三寶依應作。</div>
<div class='lg-row'>望王后等毛，　若事非汝法，</div>
<div class='lg-row'>死亦起惡名，　王不作最勝。</div>
<div class='lg-row'>廣大事能起，　大人希有用，</div>
<div class='lg-row'>能障下人願，　以命成此事。</div>
<div class='lg-row'>無自在棄物，　隻身入未來，</div>
<div class='lg-row'>若於法安財，　前至逆相待。</div>
<div class='lg-row'>先帝諸產業，　棄本屬新王，</div>
<div class='lg-row'>能為前王生，　法樂好名不？</div>
<div class='lg-row'>用財受現喜，　若施感來樂，</div>
<div class='lg-row'>非此二唐失，　唯生苦無歡。</div>
<div class='lg-row'>將終欲行施，　臣礙失自在，</div>
<div class='lg-row'>祚絕故捨愛，　隨新王樂欲。</div>
<div class='lg-row'>若捨一切物，　汝今安弘法，</div>
<div class='lg-row'>亦常在死緣，　譬如風中燈。</div>
<div class='lg-row'>先諸王所起，　平等功德處，</div>
<div class='lg-row'>謂天神廟堂，　願如本修理。</div>
<div class='lg-row'>離殺常行善，　持戒愛容舊，</div>
<div class='lg-row'>巧增財無諍，　勤力恒修善。</div>
<div class='lg-row'>清淨無積聚，　不捨於他事，</div>
<div class='lg-row'>安立為導首，　受彼功德藏。</div>
<div class='lg-row'>盲病根不具，　可悲匃無依，</div>
<div class='lg-row'>於廟不得遮，　平等與彼食。</div>
<div class='lg-row'>道德無求人，　或住餘王界，</div>
<div class='lg-row'>供事亦相似，　應作無此彼。</div>
<div class='lg-row'>於一切法事，　應立勤力人，</div>
<div class='lg-row'>無貪聰智善，　不侵法畏罪。</div>
<div class='lg-row'>了正論行善，　親愛四觀淨，</div>
<div class='lg-row'>美語不怯弱，　上姓能持戒。</div>
<div class='lg-row'>識恩知他苦，　如理巧決斷，</div>
<div class='lg-row'>八人互相羞，　為國立八座。</div>
<div class='lg-row'>柔和有大度，　膽勇甚愛王，</div>
<div class='lg-row'>堅實能用財，　無放逸恒善。</div>
<div class='lg-row'>熟思所作事，　能別十二輪，</div>
<div class='lg-row'>常行四方便，　應立為大臣。</div>
<div class='lg-row'>持法戒清淨，　了事有幹用，</div>
<div class='lg-row'>能生長護財，　解義巧書算。</div>
<div class='lg-row'>於他心事等，　畏罪親愛王，</div>
<div class='lg-row'>富財多眷屬，　宜立為職掌。</div>
<div class='lg-row'>月月應問彼，　一切財出入，</div>
<div class='lg-row'>問己法事等，　喜心善教誨。</div>
<div class='lg-row'>為法處王位，　不求名欲塵，</div>
<div class='lg-row'>王位勝有利，　異此則不如。</div>
<div class='lg-row'>大王即世間，　多互相食噉，</div>
<div class='lg-row'>立法王位義，　汝諦聽我說。</div>
<div class='lg-row'>長老於王處，　上族解是非，</div>
<div class='lg-row'>畏惡多相順，　願彼看王事。</div>
<div class='lg-row'>罰繫鞭杖等，　若彼依理行，</div>
<div class='lg-row'>王恒潤大悲，　於彼更施恩。</div>
<div class='lg-row'>為利一切人，　應恒起慈心，</div>
<div class='lg-row'>若彼最重惡，　亦應生大悲。</div>
<div class='lg-row'>重惡極害心，　必於彼行悲，</div>
<div class='lg-row'>彼即是悲器，　正行人悲境。</div>
<div class='lg-row'>貧人若被駐，　五日須放散，</div>
<div class='lg-row'>餘人亦如理，　隨一莫拘留。</div>
<div class='lg-row'>若於一人所，　起長繫駐心，</div>
<div class='lg-row'>隨人生不護，　因此惡恒流。</div>
<div class='lg-row'>乃至彼未散，　雖繫亦安樂，</div>
<div class='lg-row'>莊飾浣飲食，　藥扇等相應。</div>
<div class='lg-row'>王欲他成器，　依悲立善教，</div>
<div class='lg-row'>善惡人皆同，　不由瞋及欲。</div>
<div class='lg-row'>熟思實知已，　人增起反逆，</div>
<div class='lg-row'>不殺不逼彼，　願王擯他土。</div>
<div class='lg-row'>看自家如怨，　由參人淨眼，</div>
<div class='lg-row'>恒念無放逸，　願作如法事。</div>
<div class='lg-row'>賞重加供養，　有恩人令得，</div>
<div class='lg-row'>如思德勝負，　報償亦如是。</div>
<div class='lg-row'>將接為饒花，　賞施為大果，</div>
<div class='lg-row'>王樹忍辱影，　民鳥遍依事。</div>
<div class='lg-row'>王持戒能施，　有威得物心，</div>
<div class='lg-row'>譬如沙糖丸，　香剌味相雜。</div>
<div class='lg-row'>若王依道理，　愚法則不行，</div>
<div class='lg-row'>無難無非法，　恒有法歡樂。</div>
<div class='lg-row'>不從昔世引，　不可將入來，</div>
<div class='lg-row'>王位從法得，　為位莫壞法。</div>
<div class='lg-row'>王位如肆家，　若傳如所價，</div>
<div class='lg-row'>為不更求得，　此用汝應行。</div>
<div class='lg-row'>王位如肆家，　王傳如所價，</div>
<div class='lg-row'>為欲更求得，　此用應修行。</div>
<div class='lg-row'>轉輪王得地，　或具四天下，</div>
<div class='lg-row'>但身心二樂，　餘富貴皆虛。</div>
<div class='lg-row'>但對治眾苦，　謂身喜樂受，</div>
<div class='lg-row'>心樂是想類，　皆分別所作。</div>
<div class='lg-row'>對治苦為體，　及分別為類，</div>
<div class='lg-row'>世間一切樂，　虛故無真實。</div>
<div class='lg-row'>洲處土居止，　坐處及衣等，</div>
<div class='lg-row'>飲食臥具乘，　妻象馬用一，</div>
<div class='lg-row'>若心隨一緣，　即由彼生樂，</div>
<div class='lg-row'>餘境非緣故，　是時虛無用。</div>
<div class='lg-row'>五根緣五塵，　若心不分別，</div>
<div class='lg-row'>雖復得成塵，　不由此生樂。</div>
<div class='lg-row'>此塵根所緣，　餘則非能所，</div>
<div class='lg-row'>故所餘根塵，　真實無有義。</div>
<div class='lg-row'>此塵根所緣，　心取過去相，</div>
<div class='lg-row'>分別起淨想，　於彼生樂受。</div>
<div class='lg-row'>一塵心所緣，　心塵不同世，</div>
<div class='lg-row'>既離心非塵，　離塵亦非心。</div>
<div class='lg-row'>以父母為因，　汝說有子生，</div>
<div class='lg-row'>如此緣眼色，　說有識等生。</div>
<div class='lg-row'>去來世根塵，　不成由無義，</div>
<div class='lg-row'>不出二世故，　現塵根無義。</div>
<div class='lg-row'>如眼見火輪，　由根到亂故，</div>
<div class='lg-row'>於現在塵中，　根緣塵亦爾。</div>
<div class='lg-row'>五根及境界，　是四大塵類，</div>
<div class='lg-row'>一一大虛故，　塵根非不有。</div>
<div class='lg-row'>若大各離成，　離薪火應然，</div>
<div class='lg-row'>若離無別體，　塵亦同此判。</div>
<div class='lg-row'>四大二義虛，　故不成和同，</div>
<div class='lg-row'>既實無和同，　故色塵不成。</div>
<div class='lg-row'>識受想及行，　一一體不成，</div>
<div class='lg-row'>不合乘緣生，　非有故無合。</div>
<div class='lg-row'>如分別喜樂，　緣苦對治成，</div>
<div class='lg-row'>如此所計苦，　因樂壞故成。</div>
<div class='lg-row'>於樂和合愛，　緣無相則滅，</div>
<div class='lg-row'>於苦遠離貪，　由此觀不生。</div>
<div class='lg-row'>若依世言說，　心為能見者，</div>
<div class='lg-row'>不然離所見，　能見不成故。</div>
<div class='lg-row'>觀行覩世間，　如幻實不有，</div>
<div class='lg-row'>無取無分別，　般涅槃如火。</div>
<div class='lg-row'>菩薩見如此，　於菩提不退，</div>
<div class='lg-row'>由大悲引故，　後相續至佛。</div>
<div class='lg-row'>諸菩薩修道，　佛說於大乘，</div>
<div class='lg-row'>無智憎嫉人，　自害撥不受。</div>
<div class='lg-row'>不識功德失，　於德起失想，</div>
<div class='lg-row'>或憎嫉勝利，　故人謗大乘。</div>
<div class='lg-row'>若知罪損他，　功德能利益，</div>
<div class='lg-row'>故說誹謗人，　不識憎嫉善。</div>
<div class='lg-row'>由不觀自利，　一味利益他，</div>
<div class='lg-row'>大乘眾德器，　故謗人灰粉。</div>
<div class='lg-row'>信人由僻執，　不信由嫉憎，</div>
<div class='lg-row'>信人謗尚燒，　何況瞋妬者。</div>
<div class='lg-row'>合毒為治毒，　如醫方所說，</div>
<div class='lg-row'>苦滅惡亦爾，　此言何相違？</div>
<div class='lg-row'>諸法心先行，　以心為上首，</div>
<div class='lg-row'>以苦滅他惡，　善心人何過？</div>
<div class='lg-row'>苦來若能利，　應取何況樂，</div>
<div class='lg-row'>或於自及他，　此是本首法。</div>
<div class='lg-row'>由能棄小樂，　後若見大樂，</div>
<div class='lg-row'>智人捨小樂，　觀於後大樂。</div>
<div class='lg-row'>若不忍此言，　醫師施苦樂，</div>
<div class='lg-row'>犯罪不可恕，　故汝義不然。</div>
<div class='lg-row'>或見事不宜，　智者由義行，</div>
<div class='lg-row'>或制或開許，　此義處處有。</div>
<div class='lg-row'>諸菩薩威儀，　悲為先智成，</div>
<div class='lg-row'>大乘說如此，　何因可誹謗？</div>
<div class='lg-row'>無知故沈沒，　上乘廣深義，</div>
<div class='lg-row'>故誹謗大乘，　成自他怨家。</div>
<div class='lg-row'>施戒忍精進，　定智悲為體，</div>
<div class='lg-row'>佛說大乘爾，　有何邪說漏？</div>
<div class='lg-row'>由施戒利他，　忍進為自利，</div>
<div class='lg-row'>定慧脫自他，　略攝大乘義。</div>
<div class='lg-row'>略說佛正教，　謂解脫自他，</div>
<div class='lg-row'>此六度為藏，　何人能撥此？</div>
<div class='lg-row'>福慧為種類，　佛說菩提道，</div>
<div class='lg-row'>立此名大乘，　癡盲不能忍。</div>
<div class='lg-row'>如空難思量，　福慧行成故，</div>
<div class='lg-row'>諸佛德難思，　於大乘願忍。</div>
<div class='lg-row'>大德舍利弗，　佛戒非其境，</div>
<div class='lg-row'>故佛德難思，　云何不可忍？</div>
<div class='lg-row'>於大乘無生，　小乘說空滅，</div>
<div class='lg-row'>無生滅一體，　自義莫違反。</div>
<div class='lg-row'>真空及佛德，　若如法簡擇，</div>
<div class='lg-row'>大小兩乘教，　於智人何諍？</div>
<div class='lg-row'>佛不了義說，　非下人易解，</div>
<div class='lg-row'>一三乘說中，　護自體莫傷。</div>
<div class='lg-row'>若捨無非福，　若憎惡無善，</div>
<div class='lg-row'>若欲愛自身，　大乘不應謗。</div>
<div class='lg-row'>菩薩願及行，　迴向等彼無，</div>
<div class='lg-row'>若依小乘修，　云何成菩薩？</div>
<div class='lg-row'>菩薩道四依，　於小乘不說，</div>
<div class='lg-row'>何法佛所修，　而說能勝彼？</div>
<div class='lg-row'>約依諦助道，　佛與彼若同，</div>
<div class='lg-row'>修因既不異，　云何果殊越？</div>
<div class='lg-row'>菩提行總別，　小乘中不說，</div>
<div class='lg-row'>於大乘具辯，　故智應信受。</div>
<div class='lg-row'>如毘伽羅論，　先教學字母，</div>
<div class='lg-row'>佛立教如此，　約受化根性，</div>
<div class='lg-row'>有處或說法，　令彼離眾惡，</div>
<div class='lg-row'>或為成福德，　或具依前二，</div>
<div class='lg-row'>或為遣此二，　甚深怖劣人，</div>
<div class='lg-row'>或深悲為上，　為他成菩提。</div>
<div class='lg-row'>是故聰明人，　應捨憎大乘，</div>
<div class='lg-row'>當起勝信受，　為得無等覺。</div>
<div class='lg-row'>由信受大乘，　及行大乘教，</div>
<div class='lg-row'>故成無上道，　中間種種樂。</div>
<div class='lg-row'>施戒及忍辱，　多為在家說，</div>
<div class='lg-row'>此法悲為上，　願汝修成性。</div>
<div class='lg-row'>由世不平等，　王位若乖法，</div>
<div class='lg-row'>為好名及法，　事及出家勝。</div>
</div></div>
<div class='div-pin'><a id='mulu6' />
<p class='h1'>寶行王正論出家正行品第五</p>
<div class="lg regular"><div class='lg-row'>初學出家人，　敬心修禁戒，</div>
<div class='lg-row'>於木叉毘尼，　多學破立義。</div>
<div class='lg-row'>次起正勤心，　捨離麁類惑，</div>
<div class='lg-row'>數有五十七，　諦聽我當說。</div>
<div class='lg-row'>怪謂心相違，　恨是結他失，</div>
<div class='lg-row'>覆惡罪名祕，　及著惡顯善，</div>
<div class='lg-row'>張他名欺誑，　諂謂曲心續，</div>
<div class='lg-row'>嫉於他德憂，　悋心怖畏捨，</div>
<div class='lg-row'>無羞及無慚，　於自他為恥，</div>
<div class='lg-row'>不下不敬他，　動亂瞋方便，</div>
<div class='lg-row'>醉謂不計他，　放逸不修善。</div>
<div class='lg-row'>慢類有七種，　我今當略說，</div>
<div class='lg-row'>若人起分別，　從下下等等，</div>
<div class='lg-row'>從下及等勝，　說此惑為慢。</div>
<div class='lg-row'>下人計自身，　不如於等人，</div>
<div class='lg-row'>說此名下慢。　由自下等類，</div>
<div class='lg-row'>下人高自身，　與勝人平等，</div>
<div class='lg-row'>此惑名高慢。　由自高等勝，</div>
<div class='lg-row'>下人計自己，　勝於勝類人，</div>
<div class='lg-row'>說此名過慢。　如癰上起泡，</div>
<div class='lg-row'>於五種取陰，　自性空無人，</div>
<div class='lg-row'>由癡故計我，　說此名我慢。</div>
<div class='lg-row'>實未得聖道，　計自身已得，</div>
<div class='lg-row'>由修偏道故，　說名增上慢。</div>
<div class='lg-row'>若人由作惡，　而計自身勝，</div>
<div class='lg-row'>兼復撥他德，　說此名邪慢。</div>
<div class='lg-row'>我今無復用，　或能下自體，</div>
<div class='lg-row'>此亦名下慢。　但緣自體起，</div>
<div class='lg-row'>為求利養讚，　故守攝六根，</div>
<div class='lg-row'>能隱貪欲意，　此惑名貢高。</div>
<div class='lg-row'>為得利供養，　於他起愛語，</div>
<div class='lg-row'>此惑緣世法，　說此名謝言。</div>
<div class='lg-row'>為欲得彼物，　若讚美此財，</div>
<div class='lg-row'>說名為現相，　能示自心故。</div>
<div class='lg-row'>為欲得所求，　現前非撥他，</div>
<div class='lg-row'>說名為訶責，　能伏彼令順。</div>
<div class='lg-row'>由施欲求利，　或讚彼先德，</div>
<div class='lg-row'>說名利求利，　此五邪命攝。</div>
<div class='lg-row'>若人緣他失，　心數種種誦，</div>
<div class='lg-row'>說名為愔隘。　此或習恨心，</div>
<div class='lg-row'>驚怖不能安，　由無知及病。</div>
<div class='lg-row'>於下麁自具，　毀呰及懈著，</div>
<div class='lg-row'>欲瞋癡污想，　說名種種相。</div>
<div class='lg-row'>不如現觀察，　說名非思惟。</div>
<div class='lg-row'>於正事懈怠，　說名不恭敬。</div>
<div class='lg-row'>於師無尊心，　說名不尊重。</div>
<div class='lg-row'>上心欲所起，　於外名堅著，</div>
<div class='lg-row'>上心堅欲生，　最重名遍著。</div>
<div class='lg-row'>自財生長欲，　無足心名貪；</div>
<div class='lg-row'>愛著於他物，　是名不等欲。</div>
<div class='lg-row'>於非境女人，　求得非法欲，</div>
<div class='lg-row'>自無德顯德，　說名為惡欲。</div>
<div class='lg-row'>離知足恒求，　說此名大欲。</div>
<div class='lg-row'>願他知我德，　說名為識欲。</div>
<div class='lg-row'>不能安苦受，　說名為不忍。</div>
<div class='lg-row'>於師尊正事，　邪行名不貴。</div>
<div class='lg-row'>如法善言教，　輕慢名難語。</div>
<div class='lg-row'>於親人愛著，　思惟名親覺。</div>
<div class='lg-row'>由欲於方處，　思得名土覺。</div>
<div class='lg-row'>不慮死怖畏，　說名不死覺。</div>
<div class='lg-row'>由真實功德，　願他尊重我，</div>
<div class='lg-row'>此思緣他識，　說名順覺覺。</div>
<div class='lg-row'>由愛及憎心，　思自益損他，</div>
<div class='lg-row'>緣自及餘人，　說名害他覺。</div>
<div class='lg-row'>憂憶染污心，　無依名不安。</div>
<div class='lg-row'>身沈說名極，　遲緩名懈怠。</div>
<div class='lg-row'>由隨上心惑，　曲發身名頻。</div>
<div class='lg-row'>身亂不節食，　說名為食醉。</div>
<div class='lg-row'>身心極疲羸，　說名為下劣。</div>
<div class='lg-row'>貪愛於五塵，　說名為欲欲。</div>
<div class='lg-row'>於他損害意，　從九因緣生，</div>
<div class='lg-row'>三時疑災橫，　說名為瞋恚。</div>
<div class='lg-row'>由身心重故，　事無能名弱，</div>
<div class='lg-row'>心晦說名睡，　身心掉名動。</div>
<div class='lg-row'>由惡事生悔，　憂後燋然名。</div>
<div class='lg-row'>於三寶四諦，　猶豫說名疑。</div>
<div class='lg-row'>若出家菩薩，　須離此麁類，</div>
<div class='lg-row'>若能免此惡，　對治德易生。</div>
<div class='lg-row'>此中諸功德，　菩薩應修治，</div>
<div class='lg-row'>謂施戒及忍，　勤定慧悲等。</div>
<div class='lg-row'>捨自物名施，　起利他名戒，</div>
<div class='lg-row'>解脫瞋名忍，　攝善名精進，</div>
<div class='lg-row'>心寂靜名定，　通真義名智，</div>
<div class='lg-row'>於一切眾生，　一味利名悲。</div>
<div class='lg-row'>施生富戒樂，　忍愛勤焰熾，</div>
<div class='lg-row'>定靜智解脫，　悲生一切利。</div>
<div class='lg-row'>此七法若成，　俱得至究竟，</div>
<div class='lg-row'>難思智境界，　今到世尊位。</div>
<div class='lg-row'>如於小乘中，　說諸聲聞地，</div>
<div class='lg-row'>於大乘亦爾，　說菩薩十地。</div>
<div class='lg-row'>初地名歡喜，　於中喜希有，</div>
<div class='lg-row'>由三結滅盡，　及生在佛家。</div>
<div class='lg-row'>因此地果報，　現前修施度，</div>
<div class='lg-row'>於百佛世界，　不動得自在。</div>
<div class='lg-row'>於剡浮等洲，　為大轉輪王，</div>
<div class='lg-row'>於世間恒轉，　寶輪及法輪。</div>
<div class='lg-row'>第二名無垢，　身口意等業，</div>
<div class='lg-row'>十種皆清淨，　自性得自在。</div>
<div class='lg-row'>因此地果報，　現前修戒度，</div>
<div class='lg-row'>於千佛世界，　不動得自在。</div>
<div class='lg-row'>仙人天帝釋，　能除天愛欲，</div>
<div class='lg-row'>天魔及外道，　皆所不能動。</div>
<div class='lg-row'>第三名明焰，　寂慧光明生，</div>
<div class='lg-row'>由定及神通，　欲瞋惑滅故。</div>
<div class='lg-row'>因此地果報，　現前修忍辱，</div>
<div class='lg-row'>於萬佛世界，　不動得自在。</div>
<div class='lg-row'>作夜摩天帝，　滅身見習氣，</div>
<div class='lg-row'>一切邪師執，　能破能正教。</div>
<div class='lg-row'>第四名燒然，　智火光焰生，</div>
<div class='lg-row'>因此地果報，　精進度現前。</div>
<div class='lg-row'>多修習道品，　為滅惑生道，</div>
<div class='lg-row'>兜率陀天主，　除外道見戒。</div>
<div class='lg-row'>由得生自在，　於十方佛土，</div>
<div class='lg-row'>往還無障礙，　餘義如前地。</div>
<div class='lg-row'>第五名難勝，　魔二乘不及，</div>
<div class='lg-row'>聖諦微細義，　證見所生故。</div>
<div class='lg-row'>因此地果報，　定度得現前，</div>
<div class='lg-row'>為化樂天主，　迴二乘向大。</div>
<div class='lg-row'>第六名現前，　正向佛法故，</div>
<div class='lg-row'>由數習定慧，　證得滅圓滿。</div>
<div class='lg-row'>因此地果報，　般若度現前，</div>
<div class='lg-row'>他化自在天，　能教真俗諦。</div>
<div class='lg-row'>第七名遠行，　遠行數相續，</div>
<div class='lg-row'>於中念念得，　無生及無滅。</div>
<div class='lg-row'>因此地果報，　方便智現前，</div>
<div class='lg-row'>得為大梵王，　能通第一義。</div>
<div class='lg-row'>證方便勝智，　六度生無間，</div>
<div class='lg-row'>於三乘世俗，　為最第一師。</div>
<div class='lg-row'>童子地不動，　由不出真觀，</div>
<div class='lg-row'>無分別難思，　非身口意境。</div>
<div class='lg-row'>因此地果報，　願度常現前，</div>
<div class='lg-row'>勝遍光梵主，　淨土等自在。</div>
<div class='lg-row'>二乘等不及，　於真俗一義，</div>
<div class='lg-row'>俱修動靜故，　行二利無間。</div>
<div class='lg-row'>第九名善慧，　法王太子位，</div>
<div class='lg-row'>此中智最勝，　由通達四辯。</div>
<div class='lg-row'>因此地果報，　力度常現前，</div>
<div class='lg-row'>為遍淨梵王，　四答難無等。</div>
<div class='lg-row'>第十名法雲，　能雨正法雨，</div>
<div class='lg-row'>佛光水灌身，　受佛灌頂位。</div>
<div class='lg-row'>因此地果報，　智度常現前，</div>
<div class='lg-row'>為淨居梵王，　大自在天王。</div>
<div class='lg-row'>智慧境難思，　諸佛祕密藏，</div>
<div class='lg-row'>得具足自在，　後生補處位。</div>
<div class='lg-row'>如此菩薩地，　十種我已說，</div>
<div class='lg-row'>佛地與彼異，　具勝德難量。</div>
<div class='lg-row'>此地但略說，　十力等相應，</div>
<div class='lg-row'>隨此一一力，　難量如虛空。</div>
<div class='lg-row'>如此等可言，　諸佛無量德，</div>
<div class='lg-row'>如十方虛空，　及地水火風。</div>
<div class='lg-row'>諸佛無量德，　於餘人難信，</div>
<div class='lg-row'>若不見此因，　難量如此果。</div>
<div class='lg-row'>為此因及果，　現前佛支提，</div>
<div class='lg-row'>日夜各三遍，　願誦二十偈。</div>
<div class='lg-row'>諸佛法及僧，　一切諸菩薩，</div>
<div class='lg-row'>我頂禮歸依，　餘可尊亦敬。</div>
<div class='lg-row'>我離一切惡，　攝持一切善，</div>
<div class='lg-row'>眾生諸善行，　隨喜及順行。</div>
<div class='lg-row'>頭面禮諸佛，　合掌勸請住，</div>
<div class='lg-row'>願為轉法輪，　窮生死後際。</div>
<div class='lg-row'>從此行我德，　已作及未作，</div>
<div class='lg-row'>因此願眾生，　皆發菩提心。</div>
<div class='lg-row'>度一切障難，　圓滿無垢根，</div>
<div class='lg-row'>具淨命相應，　願彼自在事。</div>
<div class='lg-row'>一切具無邊，　與寶手相應，</div>
<div class='lg-row'>窮後際無盡，　願眾生如此。</div>
<div class='lg-row'>願一切女人，　皆成勝丈夫，</div>
<div class='lg-row'>恒於一切時，　明足得圓滿。</div>
<div class='lg-row'>勝形貌威德，　好色他愛見，</div>
<div class='lg-row'>無病力辦具，　長壽願彼然。</div>
<div class='lg-row'>解脫諸苦畏，　一向歸三寶，</div>
<div class='lg-row'>於方便善巧，　佛法為大財。</div>
<div class='lg-row'>慈悲喜淨捨，　恒居四梵住，</div>
<div class='lg-row'>施戒忍精進，　定智所莊嚴。</div>
<div class='lg-row'>圓滿福慧行，　相好光明照，</div>
<div class='lg-row'>願彼難思量，　行十地無礙。</div>
<div class='lg-row'>與此德相應，　餘德所莊嚴，</div>
<div class='lg-row'>解脫一切過，　願我愛眾生。</div>
<div class='lg-row'>圓滿一切善，　及眾生所樂，</div>
<div class='lg-row'>能除他眾苦，　願我恒如此。</div>
<div class='lg-row'>若他有怖畏，　一切時及處，</div>
<div class='lg-row'>由唯憶我名，　得脫一切苦。</div>
<div class='lg-row'>敬信我及瞋，　若見及憶持，</div>
<div class='lg-row'>乃至聞我名，　願彼定菩提。</div>
<div class='lg-row'>願我得五通，　恒隨一切生，</div>
<div class='lg-row'>願我恒能生，　眾生善及樂。</div>
<div class='lg-row'>若他欲作惡，　於一切世界，</div>
<div class='lg-row'>願遍斷彼惡，　如理令修善。</div>
<div class='lg-row'>如地水火風，　野藥及林樹，</div>
<div class='lg-row'>如他欲受用，　願我自忍受。</div>
<div class='lg-row'>願我他所愛，　如念自壽命，</div>
<div class='lg-row'>願我念眾生，　萬倍勝自愛。</div>
<div class='lg-row'>願彼所作惡，　於我果報熟，</div>
<div class='lg-row'>是我所行善，　於彼果報熟。</div>
<div class='lg-row'>一人未解脫，　於有隨生道，</div>
<div class='lg-row'>願我為彼住，　不先取菩提。</div>
<div class='lg-row'>能如此修行，　福德若有體，</div>
<div class='lg-row'>於恒沙世界，　其功不可量。</div>
<div class='lg-row'>佛世尊自說，　如此因難量，</div>
<div class='lg-row'>眾生界無量，　利益願亦爾。</div>
<div class='lg-row'>此法我略說，　能生自他利，</div>
<div class='lg-row'>願汝愛此法，　如愛念自身。</div>
<div class='lg-row'>若人愛此法，　是實愛自身，</div>
<div class='lg-row'>是所愛應憎，　此憎由法成。</div>
<div class='lg-row'>故事法如身，　事行如事法，</div>
<div class='lg-row'>如行事慧然，　如慧事智者。</div>
<div class='lg-row'>淨順有智慧，　伏他說正理，</div>
<div class='lg-row'>由自惡疑他，　此人損自事。</div>
<div class='lg-row'>是諸善知識，　汝應知略相，</div>
<div class='lg-row'>知足慈悲戒，　智慧能滅惡。</div>
<div class='lg-row'>善友應教汝，　汝知敬順行，</div>
<div class='lg-row'>由內外勝德，　汝必至勝處。</div>
<div class='lg-row'>實誓說愛言，　樂性不可動，</div>
<div class='lg-row'>正事增諂曲，　願汝自易教。</div>
<div class='lg-row'>已捨無有悔，　有焰熾心寂，</div>
<div class='lg-row'>無懈緩掉動，　不貢高和同。</div>
<div class='lg-row'>願清涼如月，　有熾盛如日，</div>
<div class='lg-row'>甚深如大海，　堅住如山王。</div>
<div class='lg-row'>一切果所離，　眾德所莊嚴，</div>
<div class='lg-row'>眾生所受用，　願汝一切智。</div>
<div class='lg-row'>我不但為王，　說如此善法，</div>
<div class='lg-row'>如理為餘人，　由欲利一切。</div>
<div class='lg-row'>大王此正論，　汝日日諦聽，</div>
<div class='lg-row'>為令自及他，　得無上菩提。</div>
<div class='lg-row'>勝戒敬尊長，　忍辱無嫉妬，</div>
<div class='lg-row'>不悋財知足，　救濟墮難事。</div>
<div class='lg-row'>能行善惡人，　攝持及制伏，</div>
<div class='lg-row'>弘護佛正法，　求菩提應行。</div>
</div>
<p class='juan'>寶行王正論一卷</p></div>
</div><!-- end of div[@id='body'] -->
</body></html>