<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu29' />大方廣佛華嚴經卷第二十八<p class="byline">罽賓國三藏般若奉　詔譯</p>入不思議解脫境界普賢行願品</p><p>爾時，善財白瞿波言：「聖者！得此解脫，其已久如？」</p>
<p>瞿波告言：「善男子！我於往世過百佛剎極微塵數劫，有劫名最勝行，世界名勝無畏。彼世界中有四天下，名常具眾樂閻浮提；中有一王都，名大樹妙高吉祥，於八十四千億王都之中最為上首。時，此王都復有八十四千億城而為眷屬，其諸城邑，一一嚴飾悉皆清淨；毘瑠璃寶以為其地，七重寶牆周匝圍遶，一一皆以雜色影像光明寶網以覆其上；其諸寶牆一一皆以寶塹圍遶，金沙布底，香水盈滿，優鉢羅華、鉢頭摩華、拘物頭華、芬陀利華彌布水上；此一一河，皆有自然眾寶欄楯及諸寶網莊嚴其岸；一一河間復有寶多羅樹，七重圍遶；復有自然寶莊嚴樹，垂諸瓔珞、衣服、鬘帶、真金寶網彌覆其上。其諸城邑往來之處，所有道路左右八步，皆以種種上妙雜寶間錯莊嚴，發耀舒光，輝映一切；又有無量持明呪仙，嚴潔其身，如自在天經行遊履，保護眾生；又彼城邑，一一各有無量園苑遊戲之處，華果樹林無不備足，雜類眾鳥哀鳴和雅，遊集其中，歡樂無畏；常有無量清淨微妙可愛男女止住其中，身出妙香普熏一切；諸天晝夜常雨妙華，色類百千，繽紛亂墜。彼諸城邑一一皆有百千地神而為守護；其諸城邑內外所有眾寶樹林，瓔珞鬘帶及寶鈴網諸莊嚴具，微風吹動，演出種種妙法音聲；聞皆喜悅，煩惱銷除，身意清涼，法喜充滿，於阿耨多羅三藐三菩提得不退轉，具足普賢常所稱讚妙行功德。</p>
<p>「彼時，有王名為財主，常以正法化周率土，妃嬪采女八萬四千，輔相大臣其數五百；五百王子色力具足，形相端嚴，勇猛無畏，能伏怨敵。王有夫人名蓮華吉祥藏，威德殊勝，顏貌第一；所生太子名威德主，端正奇特，人所樂見，具足圓滿三十二相。所謂：足下平滿，猶如奩底；千輻輪相，圓滿備足；手足柔軟，如兜羅綿；其指纖長，網縵成就；足跟齊圓，足趺豐起；一一相稱，光潔妙好；雙腨傭圓，如仙鹿王；垂臂過膝，猶如象鼻；馬王陰藏，峯勢隱密；一一毛孔各生一毛；紺髮右旋，螺文不亂；身皮金色，細薄潤滑，一切塵垢所不能著；手足肩項，七處平滿；臂膊傭圓，脊骨不現，周圓相稱，如尼拘陀樹；頤頷胸臆，猶如師子；頸如紺蒲，三約成就；常光四照，面各一尋；四十牙齒，鮮白齊密；舌相紅赤，長廣覆面；梵音清美，人所樂聞；目睫青潤，齊整不亂；目上下瞬，猶如牛王，青白分明；面部圓滿，猶如淨月；眉相纖曲，如帝釋弓；白毫皎潔，文相右旋；頂有肉髻，猶如天蓋。如是眾相，莊嚴其身。</p>
<p>「善男子！太子有時受父王教，與二十千妓侍采女并諸眷屬，前後圍遶從宮城出，詣光明雲峯大香芽園，遊觀嬉戲。是時，太子乘閻浮檀上妙寶車，其車嚴飾世無倫匹；大焰金剛以為其輪，天妙金剛以為其轂，香摩尼寶以為其箱，上妙栴檀間廁嚴飾，眾寶華網彌覆其上，大莊嚴藏寶摩尼王為師子座。五百采女各執寶繩牽馭而行，不遲不速，進止合度。寶馬千匹，駕以金車，前後導從；白瑠璃摩尼寶王以為其蓋，放不思議一切希有雜色光明摩尼寶王而為莊校，一切影像紺瑠璃王摩尼妙寶而作其竿，使人執持隨覆其上。百千萬人持諸寶蓋，百千萬人持諸寶幢，百千萬人持諸寶幡，百千萬人奏諸音樂，百千萬人散諸寶華，百千萬人持諸香爐，燒眾名香，前後圍遶而為翊從。其路寬平，八衢齊列；界以雜寶，布以金沙，種種寶華而散其上。雜寶行樹及寶欄楯，於八衢間次第行列；覆以種種妙寶鈴網及諸繒綵，懸布樹間，以為嚴飾。於其路側，處處建立義堂、福舍，眾寶樓閣及諸倉庫，遞相連接，延袤遠近，珍寶財物悉皆充滿；或於其中積諸珍寶、瓔珞嚴具，或積繒綵上妙衣服，或辦甘美上味飲食，或貯香華身諸資具，或畜象馬雜寶車乘，或復安置端正女人及諸僮僕，善閑一切世儀禮則，一切藝能無不成就。隨諸眾生有來求[宋-木+索]，悉皆施與，靡不令其意願充滿。</p>
<p>「爾時，大樹妙高吉祥王都之中，有一母人，名為善現，有一童女，名具足豔吉祥，<span class='corr'>顏</span>容端正，色相嚴潔；洪纖得所，修短合度；眾相圓備，目髮紺青；言同梵音，清徹美妙；智慧聰明，人所尊重；善達技能，精通辯論；恭勤匪懈，質直柔和；少欲寡思，慈愍不害；具足慚愧，無諂無憍；志量弘深，人無與等。及與其母乘妙寶車，將諸眷屬無量采女前後圍遶，先於太子從王都出，歌詠嬉戲，隨路而行；見其太子奏諸妓樂，言辭諷詠，心生愛染，而白母言：『善哉！慈母，我心願得敬事此人，若不遂情，自當殞滅。』</p>
<p>「時，母善現告其女言：『汝今不應生如是念，何以故？今此仁者是王太子，具足圓滿轉輪王相，不久當紹轉輪王位，時有女寶自然出現，飛行乘空，有大威德。我今與汝，種族卑賤，非其匹偶，此甚難得，勿生是意。』</p>
<p>「是時，童女其心決定，堅固不捨。時，香芽雲峯園苑之側，有一道場，名法雲光明；時有如來名勝日身，於此道場成等正覺已經七日。是時，童女遊觀疲極，暫時假寐；時彼如來即於夢中為現神變。從夢覺已，時有宿世守護菩薩親友使天，於虛空中而告之言：『童女！汝向所夢是勝日身如來，於香芽雲峯園苑之側，法雲光明菩提場中成等正覺始經七日，諸菩薩眾前後圍遶，及諸天、龍、夜叉、乾闥婆、阿脩羅、迦樓羅、緊那羅、摩睺羅伽、梵世諸王、淨居天等，并諸一切主河、主海、主地、主水、主風、主火、主山、主城、主園、主藥、主林、主稼、主方、主空、主晝、主夜、身眾、足行、道場神等，男女眷屬，為欲見佛聽聞法故，皆悉來集；汝今亦應親近禮敬。』</p>
<p>「時，具足豔吉祥童女以於夢中覩佛神變，得佛功德所加持故，其心無畏，安隱快樂，以其宿心景慕太子，即於其前而說偈言：</p>

<div class="lg regular" style="margin-left:2em;"><div class='lg-row'>「『我身端正無等倫，　智慧色相皆圓滿，</div>
<div class='lg-row'>言辭禮則咸通達，　功德名聞遍十方。</div>
<div class='lg-row'>世間無量諸眾生，　見我身者皆貪著，</div>
<div class='lg-row'>我於彼眾恒清淨，　曾不生於染愛心。</div>
<div class='lg-row'>我心一切無憎愛，　亦離愚癡瞋恨心，</div>
<div class='lg-row'>但以清淨大慈悲，　究竟饒益諸含識。</div>
<div class='lg-row'>我於今時見太子，　最勝功德相莊嚴，</div>
<div class='lg-row'>其心大喜充遍身，　諸根悅樂思親近。</div>
<div class='lg-row'>色如淨妙光明寶，　毛髮紺青而右旋，</div>
<div class='lg-row'>鼻高修直妙端嚴，　額廣平正眉纖曲。</div>
<div class='lg-row'>身如妙寶真金聚，　相好光明無等倫，</div>
<div class='lg-row'>妙眼長廣若青蓮，　齒白齊密踰珂雪。</div>
<div class='lg-row'>月面圓明師子頰，　口方脣赤色如丹，</div>
<div class='lg-row'>所發曾無非法言，　願最勝尊哀納我。</div>
<div class='lg-row'>舌相長廣能柔軟，　色若赤銅眾寶光，</div>
<div class='lg-row'>聲如梵響緊那羅，　眾生聞者咸欣悅。</div>
<div class='lg-row'>發言現笑辭清妙，　威光蔽眾德難量，</div>
<div class='lg-row'>喜顏美貌自莊嚴，　能令見者無厭足。</div>
<div class='lg-row'>心無垢染身清淨，　三十二相所莊嚴，</div>
<div class='lg-row'>必於此界作輪王，　唯願慈悲垂納受。』</div>
</div><p>「爾時，威德主太子為於世間顯示女人多諸過患，障諸世間、出世間樂，乃至能障無上菩提；於眾會中，即為童女而說偈言：</p>

<div class="lg regular" style="margin-left:2em;"><div class='lg-row'>「『世間妄計諸宗族，　愛敬適悅唯女人，</div>
<div class='lg-row'>一切最勝無比倫，　能成住止諸善伴。</div>
<div class='lg-row'>女為第一人中寶，　亦作天人解脫因，</div>
<div class='lg-row'>紹續勝種功德身，　世智說言女為勝。</div>
<div class='lg-row'>一切熱惱燒心苦，　種種煩冤所逼身，</div>
<div class='lg-row'>妻慰令使得清涼，　譬如毒暑逢甘雨。</div>
<div class='lg-row'>凡夫心沒諸憂惱，　猶遭重病之所纏，</div>
<div class='lg-row'>因妻佞媚所歡娛，　妄謂除憂最勝藥。</div>
<div class='lg-row'>邪見眾生興是念，　女人能為世界因，</div>
<div class='lg-row'>生成長育福莊嚴，　天地變化無能勝。</div>
<div class='lg-row'>勤勞世業唯由女，　勸夫普作諸善事，</div>
<div class='lg-row'>能令男子隨意轉，　此女無染別人心。</div>
<div class='lg-row'>智人所說諸煩惱，　一切過業由女生，</div>
<div class='lg-row'>況取卑族以為妻，　世間極惡無過此。</div>
<div class='lg-row'>女人弊執為其性，　如地堅住匪能移，</div>
<div class='lg-row'>但隨富樂榮貴遷，　貧賤衰羸咸棄捨。</div>
<div class='lg-row'>五通仙人大威德，　退失神通因女人，</div>
<div class='lg-row'>隨意自在騎項行，　王女能令寂靜轉。</div>
<div class='lg-row'>琰魔死王及猛風，　亦如地下沃焦海，</div>
<div class='lg-row'>炎火黑蛇刀毒藥，　女人為害過於此。</div>
<div class='lg-row'>敬心給足諸財寶，　質直承事意無違，</div>
<div class='lg-row'>智慧方便或剛柔，　無有能知女心者。</div>
<div class='lg-row'>見人嗁笑皆過彼，　種種幻惑誘其心，</div>
<div class='lg-row'>貌恭矯媚於男夫，　心藏很戾無知者。</div>
<div class='lg-row'>極虛誑語示真實，　極真實言皆虛妄，</div>
<div class='lg-row'>恒如毒獸害眾生，　咄哉丈夫寧共處。</div>
<div class='lg-row'>長時敬事益憍慢，　暫遇違緣惡轉增，</div>
<div class='lg-row'>若出若處一切時，　陵突於夫無愧恥。</div>
<div class='lg-row'>如火焚薪恒不足，　如海吞流無滿時，</div>
<div class='lg-row'>琰魔不厭殺眾生，　女人欲男心亦爾。</div>
<div class='lg-row'>女人不觀於種族，　老少貴賤與妍媸，</div>
<div class='lg-row'>一切男子悉馳求，　無厭恣欲情如是。</div>
<div class='lg-row'>女人志欲無厭足，　曾無少分繫夫心，</div>
<div class='lg-row'>猶如野牛自在行，　恒思漸食於新草。</div>
<div class='lg-row'>少年盛色心流轉，　富貴從夫繫屬人，</div>
<div class='lg-row'>豐盈玉饌瓔珞衣，　常願貧窮隨自意。</div>
<div class='lg-row'>種種供事咸充足，　塗香沐浴妙莊嚴，</div>
<div class='lg-row'>未嘗慚愧丈夫恩，　縱意邪思心不絕。</div>
<div class='lg-row'>或染欲語憐愍語，　舌上猶如甘露生，</div>
<div class='lg-row'>心中猛惡興毒害，　是故女言難定信。</div>
<div class='lg-row'>女人能間夫宗族，　匪令雍穆暫同居，</div>
<div class='lg-row'>父母兄弟甚怨讎，　一切姻親皆捨離。</div>
<div class='lg-row'>外現美容懷諂媚，　一切愆違滿腹中，</div>
<div class='lg-row'>不應觀視一須臾，　況久甘其麁惡語。</div>
<div class='lg-row'>女人恒於一切處，　防諸過患及猜嫌，</div>
<div class='lg-row'>一行有虧眾所輕，　傷風敗俗人咸棄。</div>
<div class='lg-row'>女人童幼及中年，　乃至老時過百歲，</div>
<div class='lg-row'>內外種族皆榮貴，　動止恒須人所防。</div>
<div class='lg-row'>處女居家隨父母，　笄年適事又從夫，</div>
<div class='lg-row'>夫亡從子護嫌疑，　由是常名不自在。</div>
<div class='lg-row'>出家捨欲修寂靜，　心思女境非聖賢，</div>
<div class='lg-row'>猶欝金香染垢衣，　離善常為智人笑。</div>
<div class='lg-row'>如囚得出思還入，　如狂遇差願重生，</div>
<div class='lg-row'>癩病已除念病時，　捨女思女過於是。</div>
<div class='lg-row'>如澄靜水蛟龍止，　亦如金窟猛獸居，</div>
<div class='lg-row'>雖修戒定念女人，　智者觀之亦如是。</div>
<div class='lg-row'>智人寧吞於熱鐵，　不觀女色亂其心，</div>
<div class='lg-row'>戒定慧品遍成怨，　寂靜資緣皆棄捨。</div>
<div class='lg-row'>女人不觀於勝族，　吉祥富貴智名聞，</div>
<div class='lg-row'>唯求染欲無異心，　云何慧者所親近？</div>
<div class='lg-row'>有住諸禪及威勢，　能殺勇力與王仙，</div>
<div class='lg-row'>或時女色染其心，　退失調伏諸功德。</div>
<div class='lg-row'>鬪諍象馬諸軍陣，　亡軀濟海集珍財，</div>
<div class='lg-row'>勝族乞匃為僕隷，　行非正法皆由女。</div>
<div class='lg-row'>女人喜怒情難見，　染心邪計量無涯，</div>
<div class='lg-row'>世間名稱諸智人，　無有能知女心者。</div>
<div class='lg-row'>五通神仙及天主，　能知大海水多少，</div>
<div class='lg-row'>終身計算莫能知，　一一女人差別意。</div>
<div class='lg-row'>諂言悅耳甘如蜜，　心如利劍害於人，</div>
<div class='lg-row'>亂意巧妙奪人心，　懷惡興謀肆諸毒。</div>
<div class='lg-row'>女人妙飾或無飾，　行住坐臥悉猜嫌，</div>
<div class='lg-row'>邪視愚智諸女人，　見畫像女亦憎惡。</div>
<div class='lg-row'>愚童樂攀毒樹枝，　癡亂欲住毒蛇窟，</div>
<div class='lg-row'>狂人執持於熱鐵，　親近女色過於是。</div>
<div class='lg-row'>染著女色心昏醉，　違意忿毒害於身，</div>
<div class='lg-row'>怖彼女人喜怒時，　智者云何親近住。</div>
<div class='lg-row'>女人惡法滿其心，　如河深水蛟龍止，</div>
<div class='lg-row'>不觀勇力色種族，　恣欲從心無是非。</div>
<div class='lg-row'>女心不定如疾風，　亦如迅速浮雲電，</div>
<div class='lg-row'>百歲供承資所欲，　曾無少念丈夫恩。</div>
<div class='lg-row'>不敬有德輕無德，　憎貧樂富徇貪求，</div>
<div class='lg-row'>美言敬養增慢高，　資財闕乏無心顧。</div>
<div class='lg-row'>蚖蛇枯磧狼毒華，　共住戴持傷一世，</div>
<div class='lg-row'>暫近女色過於彼，　永害未來功德身。</div>
<div class='lg-row'>女人讒巧恒是非，　離間六親及朋友，</div>
<div class='lg-row'>覆藏<span class='corr'>己</span>過揚他失，　一切過患由女人。</div>
<div class='lg-row'>女心不定如猨狖，　恒思少過忘多恩，</div>
<div class='lg-row'>愚夫敬事若師尊，　如奴奉主情無足。</div>
<div class='lg-row'>女性如河滋汎溢，　漂諸勝法壞多身，</div>
<div class='lg-row'>如流湍激兩岸崩，　女人害善過於是。</div>
<div class='lg-row'>女人欲網甚堅密，　顧視徐行無愧容，</div>
<div class='lg-row'>笑語歡諍無異心，　羅諸富貴如昏醉。</div>
<div class='lg-row'>女人染愛由妄起，　如樹無根欲盡燈，</div>
<div class='lg-row'>色衰愛息一須臾，　所有恩情咸滅盡。</div>
<div class='lg-row'>女人愛欲須臾頃，　染心邪語信難依，</div>
<div class='lg-row'>或時寶重過<span class='corr'>殊</span>珍，　或生厭棄如蒭草。</div>
<div class='lg-row'>象王自在拔樹力，　色如浮空大白雲，</div>
<div class='lg-row'>由為女象醉其心，　一切隨人所調伏。</div>
<div class='lg-row'>菩薩為法攝女人，　雖恒教授心遠離，</div>
<div class='lg-row'>若時太過而親近，　如鳥折翼不能飛。</div>
<div class='lg-row'>女人志趣恒卑下，　如河流處岸崩摧，</div>
<div class='lg-row'>所往能令善法衰，　毀宗滅族皆因此。</div>
<div class='lg-row'>女人能張愛欲網，　羅捕一切諸愚夫，</div>
<div class='lg-row'>世間染欲諸眾生，　如魚吞鉤為所食。</div>
<div class='lg-row'>智者觀知本不淨，　九竅常流晝夜時，</div>
<div class='lg-row'>如是厭離女人身，　云何於此生貪著？</div>
<div class='lg-row'>女身虛幻如浮泡，　老病死苦所依處，</div>
<div class='lg-row'>積集不淨過山<span class='corr'>嶽</span>，　云何於此生貪著？</div>
<div class='lg-row'>一切憂惱及恐怖，　皆從女色之所生，</div>
<div class='lg-row'>若能觀察無貪著，　解脫無憂無恐懼。</div>
<div class='lg-row'>是故智者不觀女，　或時觀察以慈心，</div>
<div class='lg-row'>想如母女及姊妹，　隨應為說無貪法。</div>
<div class='lg-row'>能了女人身內外，　種種不淨之所生，</div>
<div class='lg-row'>如何境動思欲火，　焚燒累劫諸善根。』</div>
</div><p>「爾時，妙威德主太子說此偈已，告具足豔吉祥童女言：『汝是誰女？先繫屬誰？為誰守護？若已屬人，我則不應重攝受汝。』爾時，太子以偈問曰：</p>

<div class="lg regular" style="margin-left:2em;"><div class='lg-row'>「『汝具清淨功德身，　色相端嚴甚微妙，</div>
<div class='lg-row'>我今問汝應實答，　汝本從生及所居，</div>
<div class='lg-row'>父母親屬為是誰？　汝復今依誰所住？</div>
<div class='lg-row'>若已繫屬於他人，　我則不應重攝受。</div>
<div class='lg-row'>汝不好盜他財物，　汝不無慈害有情，</div>
<div class='lg-row'>汝不邪行染其心，　畢竟汝依何語住？</div>
<div class='lg-row'>汝不離間他親友，　口出一切麁惡言，</div>
<div class='lg-row'>虛誑無義惱群生，　貪求境界懷嫉妬？</div>
<div class='lg-row'>汝不於他生恚怒，　以邪險見自纏心，</div>
<div class='lg-row'>不行諂幻誑世間，　作諸相違重業不？</div>
<div class='lg-row'>尊重父母師長不，　恭敬一切善友不？</div>
<div class='lg-row'>見諸困厄貧窮人，　能起慈心饒益不？</div>
<div class='lg-row'>若有一切善知識，　誨示於汝真實法，</div>
<div class='lg-row'>能以堅固信樂心，　恭敬勤修供養不？</div>
<div class='lg-row'>汝能愛樂諸佛不，　汝能尊重菩薩不？</div>
<div class='lg-row'>最勝佛法功德僧，　一切能生恭敬不？</div>
<div class='lg-row'>汝能安住正法不，　汝能遠離非法不？</div>
<div class='lg-row'>聞讚無邊功德海，　能生愛樂尊重不？</div>
<div class='lg-row'>汝見孤獨無所依，　能起慈心救護不？</div>
<div class='lg-row'>汝見惡道諸眾生，　能生廣大悲心不？</div>
<div class='lg-row'>於他所有榮樂事，　能生最極歡喜不？</div>
<div class='lg-row'>於諸逼迫眾生中，　能住平等捨心不？</div>
<div class='lg-row'>汝為癡闇諸眾生，　求大菩提開悟不？</div>
<div class='lg-row'>無邊劫海修諸行，　不起身心疲倦不？』</div>
</div><p>「爾時，太子如是問已，女母善現即於其前，自說童女從初誕生乃至成長所有吉祥功德之相，而說偈言：</p>

<div class="lg regular" style="margin-left:2em;"><div class='lg-row'>「『太子仁今應善聽，　所問此女諸因緣，</div>
<div class='lg-row'>初生漸次及長成，　具德莊嚴我當說。</div>
<div class='lg-row'>曩於太子初生日，　此女亦從蓮華生，</div>
<div class='lg-row'>諸根清淨相圓明，　肢節莊嚴皆具足。</div>
<div class='lg-row'>我時遊觀於春月，　入彼最勝娑羅園，</div>
<div class='lg-row'>觀諸卉木華始生，　百穀藥草皆榮茂。</div>
<div class='lg-row'>奇樹名華開眾色，　發耀舒光如慶雲，</div>
<div class='lg-row'>黑蜂遊集鳥和鳴，　聞者忘憂恣歡樂。</div>
<div class='lg-row'>同遊八百諸采女，　容儀端正奪人心，</div>
<div class='lg-row'>袨服姝麗備莊嚴，　言談歌詠皆殊妙。</div>
<div class='lg-row'>園有浴池寶嚴飾，　名為種種蓮華幢，</div>
<div class='lg-row'>我將采女詣池邊，　散華布地而敷座。</div>
<div class='lg-row'>於彼清淨芳池內，　忽生千葉寶蓮華，</div>
<div class='lg-row'>閻浮檀金以為臺，　瑠璃為莖摩尼葉。</div>
<div class='lg-row'>妙香眾寶為華蘂，　普放一切大光明，</div>
<div class='lg-row'>眾生覩相盡生疑，　中夜云何日光照？</div>
<div class='lg-row'>夜分既盡日初出，　光明照此蓮華開，</div>
<div class='lg-row'>蓮華放光出妙音，　示此童女初生相。</div>
<div class='lg-row'>我時見此人間寶，　從彼蓮華之所生，</div>
<div class='lg-row'>往修淨業悉無虧，　今獲圓明諸妙果。</div>
<div class='lg-row'>紺瑠璃髮青蓮眼，　面貌端嚴金色光，</div>
<div class='lg-row'>華鬘寶髻具莊嚴，　吉祥無垢蓮華色。</div>
<div class='lg-row'>身分肢節皆圓滿，　相好光明無比倫，</div>
<div class='lg-row'>儼然端坐寶華中，　猶如淨妙真金像。</div>
<div class='lg-row'>遍身所有諸毛孔，　咸出一切栴檀香，</div>
<div class='lg-row'>口中常出青蓮香，　所有言音同梵響。</div>
<div class='lg-row'>或時微笑有宣說，　猶如天樂妙音聲，</div>
<div class='lg-row'>此是女寶世間希，　非諸下劣當斯偶。</div>
<div class='lg-row'>我觀世間無有人，　堪與此女為其主，</div>
<div class='lg-row'>唯仁功德相莊嚴，　願賜弘悲哀納受。</div>
<div class='lg-row'>此女非長亦非短，　亦復不麁亦不細，</div>
<div class='lg-row'>身諸部分悉端嚴，　眾相圓備無譏醜。</div>
<div class='lg-row'>世間所有諸技藝，　文字算印工巧法，</div>
<div class='lg-row'>言辭諷詠皆清妙，　唯願仁尊哀納受。</div>
<div class='lg-row'>亦能解了諸兵法，　弓劍技術無不通，</div>
<div class='lg-row'>善和鬪訟以慈心，　聞名仰德咸調伏。</div>
<div class='lg-row'>宿因勝行皆圓滿，　一切功德自莊嚴，</div>
<div class='lg-row'>見者歡喜永無厭，　唯願仁尊哀納受。</div>
<div class='lg-row'>眾生所有一切病，　知其因起及增損，</div>
<div class='lg-row'>應病與藥使無差，　能令眾苦皆銷滅。</div>
<div class='lg-row'>閻浮一切語言法，　音聲隨轉無量種，</div>
<div class='lg-row'>名言訓釋各不同，　如是一切咸通達。</div>
<div class='lg-row'>世間所有諸音樂，　歌舞嬉戲及讚詠，</div>
<div class='lg-row'>言辭辯論適人心，　能令見者咸欣悅。</div>
<div class='lg-row'>動止威儀皆有則，　取捨進退合其宜，</div>
<div class='lg-row'>於染不染諸眾生，　但以慈心無所著。</div>
<div class='lg-row'>徐步諦觀心不亂，　諸根寂靜念無虧，</div>
<div class='lg-row'>身口恒隨智慧行，　女人過失咸皆離。</div>
<div class='lg-row'>女人所有諸功德，　此女一切備修持，</div>
<div class='lg-row'>人間女寶汝應知，　願速垂悲哀納受。</div>
<div class='lg-row'>其心不慳亦不嫉，　亦無嗜欲及貪瞋，</div>
<div class='lg-row'>質直柔軟性調和，　言音美妙無麁獷。</div>
<div class='lg-row'>恭敬一切諸尊長，　專求功德志無移，</div>
<div class='lg-row'>於諸梵行悉堅持，　唯願慈悲哀納受。</div>
<div class='lg-row'>見諸衰老及重病，　受諸困厄處貧窮，</div>
<div class='lg-row'>無主無親無所依，　常起慈心而救護。</div>
<div class='lg-row'>不念自身安隱樂，　常樂利益諸眾生，</div>
<div class='lg-row'>以此功德莊嚴心，　究竟觀於真實諦。</div>
<div class='lg-row'>行住坐臥心無逸，　動靜語默常應時，</div>
<div class='lg-row'>未曾一念捨眾生，　能令見者咸尊重。</div>
<div class='lg-row'>雖於一切眾生處，　不起凡夫染污心，</div>
<div class='lg-row'>見有慈悲具德人，　常樂親近無厭足。</div>
<div class='lg-row'>普能尊重善知識，　遠離一切惡知識，</div>
<div class='lg-row'>心無躁競恒順行，　所作先思無謬失。</div>
<div class='lg-row'>普於一切無怨恨，　恒修眾福以嚴身，</div>
<div class='lg-row'>智慧人間無等倫，　此女宜應奉太子。』</div>
</div>
<p class='juan'>大方廣佛華嚴經卷第二十八</p></div>
</div><!-- end of div[@id='body'] -->
</body></html>