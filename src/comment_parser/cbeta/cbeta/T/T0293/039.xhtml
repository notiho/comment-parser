<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu40' />大方廣佛華嚴經卷第三十九<p class="byline">罽賓國三藏般若奉　詔譯</p>入不思議解脫境界普賢行願品</p><p>爾時，善財童子見普賢菩薩如是自在神通境界，歡喜踊躍，普遍身心。重復觀察，見普賢菩薩一一身分、一一肢節、一一毛孔，悉有三千大千世界；其中一切地、水、火、風大海四洲，須彌鐵圍及眾寶山國土、城邑、宮殿、園苑，乃至地獄、餓鬼、畜生、閻羅王界，天龍八部，人與非人，欲界、色界、無色界處所有形色，日月星宿，風、雲、雷、電，晝夜、月時及以年劫，諸佛出世，菩薩眾會，道場莊嚴，如是等事，悉皆明見。如見此世界盡於東方，種種世界亦復如是。如東方，南、西、北方，四維，上、下，亦復如是。如見現在十方世界，盡過去際，盡未來際，種種世界相續不斷，亦如是見。各各差別，互相涉入，不相雜亂。如於此毘盧遮那如來寶蓮華藏師子座上，顯示如是遊戲神通；於東方蓮華吉祥世界賢吉祥如來所，顯示一切遊戲神通，亦復如是。如賢吉祥如來所，如是盡於東方，南、西、北方，四維，上、下，一切世界亦復如是。如是十方一切佛剎一一塵中，皆有法界諸佛眾會，一一佛所皆有普賢坐寶蓮華師子之座，顯示一切遊戲神通，悉亦如是。又於彼一一普賢身中皆見三世一切境界，猶如明鏡現其影像；所謂：一切佛剎、一切資具、一切眾生、一切佛出興、一切菩薩道場眾會；又聞一切眾生種種音聲、一切佛聲、一切如來轉法輪聲、一切如來遊戲神通聲、一切菩薩善誘誨聲；一切菩薩神通境界、菩薩智通、菩薩普集、菩薩說法、菩薩遊戲如是等聲。</p>
<p>爾時，善財童子見聞普賢菩薩如是無量不可思議遊戲神通，即得十種智波羅蜜；何等為十？一者、於念念中令身遍滿一切佛剎智波羅蜜；二者、於念念中悉能往詣一切佛所智波羅蜜；三者、於念念中悉能供養一切如來智波羅蜜；四者、於念念中普於一切諸如來所聞法受持智波羅蜜；五者、於念念中微細觀察一切如來所有法輪智波羅蜜；六者、於念念中知一切佛不可思議大神通事智波羅蜜；七者、於念念中說一句法盡未來際辯才無盡智波羅蜜；八者、於念念中智海現前觀一切法智波羅蜜；九者、於念念中得一切法界教海智波羅蜜；十者、於念念中得知一切眾生離眾生想智波羅蜜；十一、於念念中普賢慧行皆現在前智波羅蜜。</p>
<p>善財童子既得是已，普賢菩薩即伸右手摩善財頂，善財即得深入一切佛剎極微塵數諸大三昧。各以一切佛剎極微塵數三昧而為眷屬；一一三昧悉得一切昔所未見、昔所未聞一切佛剎極微塵數種種世界海諸佛大會，增長一切佛剎極微塵數一切智助道具，出現一切佛剎極微塵數一切智法門，成就一切佛剎極微塵數初發一切智心，深入一切佛剎極微塵數一切智大願海，出生一切佛剎極微塵數一切智出要道，修習一切佛剎極微塵數一切智菩薩行，圓滿一切佛剎極微塵數一切智速疾力，得一切佛剎極微塵數一切智普光照；如此娑婆世界毘盧遮那佛所，普賢菩薩摩善財頂所獲法門，如是十方所有世界，及彼世界一一塵中、一切世界、一切佛所，普賢菩薩悉亦如是摩善財頂所得法門，亦皆同等。</p>
<p>爾時，普賢菩薩摩訶薩告善財言：「善男子！汝見我此神通力不？」</p>
<p>善財白言：「聖者！唯然已見。此不思議大神通事，得佛智慧方能知之。」</p>
<p>普賢菩薩告善財言：「善男子！我於不可說不可說劫行菩薩行，求一切智；一一劫中為欲清淨菩提心故，承事不可說不可說如來；一一劫中為集一切智福德具故，設不可說不可說佛剎極微塵數廣大施會，一切世間最勝無比，悉皆迴向一切眾生；一一劫中為求一切智法故，以不可說不可說佛剎極微塵數財物而為大捨；一一劫中為求佛智故，以不可說不可說佛剎極微塵數國土、王位、村營、城邑、聚落、宮殿、妻子、眷屬，身分肢節、眼、耳、鼻、舌，乃至身命而為布施；一一劫中為求一切智首故，以不可說不可說佛剎極微塵數頭而為布施；一一劫中為求一切智故，於不可說不可說佛剎極微塵數諸如來所，恭敬尊重，承事供養上妙衣服、臥具、醫藥，一切所須悉皆奉施，於其法中出家學道，受持法教，隨順修行。</p>
<p>「善男子！我於爾所大劫海中，自憶未曾於一念間不順佛教；爾所劫中，未曾一念生瞋害心，我、我所心，自他差別心，未曾一念離菩提心，於生死中起疲厭心，生下劣心，懷嬾惰心，有障礙心，起迷惑心；唯住無上不可沮壞一切智性大菩提心。善男子！我普嚴淨一切佛土，我以大悲救護眾生，教化成熟令其清淨；我供養承事一切諸佛、諸善知識，於彼諸佛、善知識所，為求正法，弘宣護持，一切內外悉皆能捨，乃至身命亦無所吝；如是無量相應圓滿所行之行，一切劫海說其因緣，劫海可盡，此不可盡。善男子！我法海中無有一文一句非是捨施轉輪王位而求得者，非是悉捨一切所有而求得者。善男子！我所求法，皆為救護一切眾生，念念相續，微細觀察，令最勝法速得現前；願以智光照明開示一切世間，願為顯示出世間智，願令眾生悉得安樂，願普稱讚一切如來所有功德；我如是等往昔圓滿相應行門，於不可說不可說佛剎極微塵數劫海說不可盡。是故，善男子！我以如是積集助道法力、增長諸善根力、廣大極深信力、修行諸功德力、如實觀察一切法力、成就一切智慧眼力、為諸如來所加持力、種種大願所引起力、無邊大悲不可動力、悉能清淨妙智通力、種種善友所攝受力；由此等故，得此究竟三世平等清淨法身，及得無上清淨色身，超諸世間，而隨眾生種種心樂，普為現形；入一切剎、遍一切處，普能隨順示現神通，令諸眾生靡不欣樂。</p>
<p>「善男子！汝見我此圓滿廣大威德身不？汝應微細思惟觀察。善男子！我此妙身無邊劫海之所成就，無量百千億那由他劫難得出現、難得覩見。善男子！若有眾生未種善根及少善根，猶尚不得聞我名字，況見我身？善男子！若有眾生得聞我名，皆於阿耨多羅三藐三菩提得不退轉；若見、若念，若迎、若送，若暫隨逐，乃至夢中，皆亦如是。或有眾生一日一夜憶念於我，隨順修行而得成熟；或七日、七夜、半月、一月、半年、一年、百年、千年、一劫、百劫，乃至不可說不可說佛剎極微塵數劫，憶念於我而成熟者；或一生、或百生、乃至不可說不可說佛剎極微塵數生，憶念於我而成熟者；或見我圓光、或見放光、或見色身、或見神通震動佛剎、或生恐怖、或生歡喜，皆得成熟。善男子！我以如是等佛剎極微塵數諸方便門，令諸眾生於阿耨多羅三藐三菩提得不退轉。</p>
<p>「復次，善男子！若有眾生見聞於我清淨剎者，必得生我清淨剎中；若有眾生見聞於我清淨身者，必得生我清淨身中。善男子！汝應觀我此大威德清淨之身。」</p>
<p>爾時，善財童子微細觀察普賢之身，見一一毛孔中有不可說不可說諸佛剎海；一一剎海皆有諸佛出興於世，遍滿其中，大菩薩眾海會圍遶；彼諸剎海種種建立、種種形狀、種種莊嚴、種種大山周匝圍遶、種種色雲彌覆其上、種種佛出興、種種演說法，如是等事各各不同。如一毛孔，一切毛孔中、一一相中、一一好中、一一肢節中，皆亦如是。又見普賢菩薩於一一世界海中出一切佛剎極微塵數佛變化身雲，周遍十方一切世界，教化眾生，令於阿耨多羅三藐三菩提而得成熟。時，善財童子隨順普賢善誘誨故，入普賢身及毛孔內十方一切諸世界中，教化眾生。復次，善財童子所見佛剎極微塵數諸善知識，往詣親近，承事供養，積集增長一切善根，智慧光明，比此暫見普賢菩薩所得善根，百分不及一，千分不及一，百千分不及一，百千億分、數分、算分、諭分、優波尼沙陀分，亦不及一。善財童子從初發心乃至得見普賢菩薩，於其中間所入剎海，相續不斷；今於普賢菩薩一毛孔中，一念所入諸佛剎海相續不斷，過前不可說不可說倍，如一毛孔，一切毛孔，悉亦如是。善財童子於普賢菩薩毛孔剎中行一步，過不可說不可說佛剎極微塵數世界，如是而行，盡未來際劫猶不能知一毛孔中種種剎海相續、剎海藏、剎海差別、剎海出生門、剎海成、剎海壞、剎海莊嚴所有邊際；亦不能知佛海出現相續、佛海出現藏、佛海差別、佛海出生門、佛海生、佛海滅所有邊際；亦不能知菩薩眾會道場海相續、菩薩眾海藏、菩薩眾海差別、菩薩眾海出生門、菩薩眾海集、菩薩眾海散所有邊際；亦不能知入眾生界，知眾生根，教化調伏諸眾生界，覺悟成熟諸眾生智，菩薩所住自在神通、菩薩所入諸地諸道；如是等海，皆悉不知究竟邊際。善財童子於普賢毛孔剎中，或有剎中一日而行，或有剎中一年而行，乃至不可說不可說佛剎極微塵數劫，如是而行；不動不出，念念周遍無邊剎海，教化調伏一切眾生，令向阿耨多羅三藐三菩提。當是之時，善財童子則次第得普賢菩薩諸行願海，皆悉平等；與普賢等、與諸佛等、一身充滿一切世界等、諸行圓滿等、正覺現前等、神通大用等、種種法輪等、清淨辯才等、出生言辭等、種種音聲等、諸力無畏等、種種佛住等、大慈大悲等；如是乃至不可思議解脫自在悉皆同等。</p>
<p>爾時，普賢菩薩摩訶薩觀察一切菩薩眾會及善財童子，而說偈言：</p>

<div class="lg regular" style="margin-left:1em;"><div class='lg-row'>「汝等應離諸疑垢，　一心不亂而諦聽，</div>
<div class='lg-row'>我說如來滿諸度，　一切解脫真實道。</div>
<div class='lg-row'>出世調柔勝丈夫，　其心清淨如虛空，</div>
<div class='lg-row'>常放智日大光明，　普照世間除惑暗。</div>
<div class='lg-row'>如來難可得見聞，　無量億劫今乃遇，</div>
<div class='lg-row'>如優曇華時一現，　是故應聽佛功德。</div>
<div class='lg-row'>隨順世間諸所作，　譬如幻士現眾業，</div>
<div class='lg-row'>但為悅可眾生心，　未曾一念生分別。」</div>
</div><p>爾時，一切菩薩聞此說已，一心渴仰發大誓願，欲聞如來真實義諦所有功德，咸作是念：「普賢菩薩諸行已圓，體性清淨，如說能行，如行而說，一切如來共所稱讚。」作是念已，深生渴仰。</p>
<p>爾時，普賢菩薩圓滿種種功德，智慧莊嚴，身心猶如蓮華，不著三界一切塵垢，告諸菩薩言：「汝等皆當一心諦聽，我今欲說佛功德海一滴之相。」即說偈言：</p>

<div class="lg regular" style="margin-left:1em;"><div class='lg-row'>「佛智廣大同虛空，　普遍一切眾生心，</div>
<div class='lg-row'>了世妄想皆非有，　不起種種異分別。</div>
<div class='lg-row'>一念悉知三世法，　亦了一切眾生根，</div>
<div class='lg-row'>譬如善巧大幻師，　念念示現無邊量。</div>
<div class='lg-row'>隨諸眾生心行異，　往昔諸業願樂力，</div>
<div class='lg-row'>令其所見各不同，　而佛寂然無動念。</div>
<div class='lg-row'>或有處處見佛坐，　充滿十方諸世界，</div>
<div class='lg-row'>或有其心不清淨，　無量劫中不見佛，</div>
<div class='lg-row'>或有信解心無我，　一念發意見如來，</div>
<div class='lg-row'>或有諂誑不淨心，　億劫專求莫能遇，</div>
<div class='lg-row'>或一切處聞佛音，　其音美妙令心悅，</div>
<div class='lg-row'>或有百千萬億劫，　心不淨故不得聞，</div>
<div class='lg-row'>或見清淨大菩薩，　充滿三千大千界，</div>
<div class='lg-row'>皆已具足普賢行，　如來於中儼然坐。</div>
<div class='lg-row'>或見此界妙無比，　佛無量劫所嚴淨，</div>
<div class='lg-row'>毘盧遮那最勝尊，　於中覺悟成菩提。</div>
<div class='lg-row'>或見蓮華勝妙剎，　賢首如來住在中，</div>
<div class='lg-row'>無量菩薩眾圍遶，　皆悉勤修普賢行。</div>
<div class='lg-row'>或有見佛無量壽，　觀自在等共圍遶，</div>
<div class='lg-row'>悉已住於灌頂地，　遍滿十方無量土。</div>
<div class='lg-row'>或有見此三千界，　猶如妙喜具莊嚴，</div>
<div class='lg-row'>阿閦如來住在中，　及如香象諸菩薩。</div>
<div class='lg-row'>或見月覺大名稱，　金剛幢等菩薩俱，</div>
<div class='lg-row'>住如圓鏡妙莊嚴，　普遍十方清淨剎。</div>
<div class='lg-row'>或見日藏世所尊，　住普光明清淨土，</div>
<div class='lg-row'>與得灌頂諸菩薩，　充滿十方而說法。</div>
<div class='lg-row'>或見金剛大焰佛，　與智幢等菩薩俱，</div>
<div class='lg-row'>周行一切廣大剎，　說法除滅眾生闇。</div>
<div class='lg-row'>一一毛端不可說，　諸佛具相三十二，</div>
<div class='lg-row'>菩薩眾會共圍遶，　種種說法度眾生。</div>
<div class='lg-row'>或見一一佛毛孔，　具足莊嚴廣大剎，</div>
<div class='lg-row'>無量諸佛住其中，　清淨佛子皆充滿。</div>
<div class='lg-row'>或見十方平等剎，　而全在一極微中，</div>
<div class='lg-row'>無量菩薩悉充滿，　不可說劫修諸行。</div>
<div class='lg-row'>或有見一毛端處，　無量極微塵剎海，</div>
<div class='lg-row'>種種業起各差別，　毘盧遮那轉法輪。</div>
<div class='lg-row'>或有世界不清淨，　或清淨剎眾寶成，</div>
<div class='lg-row'>如來住壽無量時，　乃至涅槃諸所現。</div>
<div class='lg-row'>普盡十方諸世界，　種種示現不思議，</div>
<div class='lg-row'>隨諸眾生心智殊，　靡不化度令清淨。</div>
<div class='lg-row'>如是無上大調御，　充滿十方國土中，</div>
<div class='lg-row'>示現種種神通力，　我說少分汝當聽。</div>
<div class='lg-row'>或見釋迦成佛道，　已經不可思議劫，</div>
<div class='lg-row'>或見今始為菩薩，　十方利益諸群生，</div>
<div class='lg-row'>或有見此釋師子，　供養諸佛修行道，</div>
<div class='lg-row'>或見人中最勝尊，　顯示種種神通事，</div>
<div class='lg-row'>或見布施或持戒，　或忍或進或諸禪，</div>
<div class='lg-row'>般若方便願力智，　隨眾生心皆示現。</div>
<div class='lg-row'>或見究竟波羅蜜，　或見安住於諸地，</div>
<div class='lg-row'>總持三昧神通智，　如是悉現盡無餘。</div>
<div class='lg-row'>或現修行無量劫，　住於菩薩堪忍位，</div>
<div class='lg-row'>或見住於不退地，　或現法水灌其頂，</div>
<div class='lg-row'>或現梵釋護世身，　或現剎利婆羅門，</div>
<div class='lg-row'>種種色相所莊嚴，　猶如幻師現眾像。</div>
<div class='lg-row'>或現兜率始降神，　或見宮中受嬪御，</div>
<div class='lg-row'>或見棄捨諸榮樂，　出離王宮行學道，</div>
<div class='lg-row'>或見始生或見滅，　或示出家學異行，</div>
<div class='lg-row'>或見坐於菩提樹，　摧伏魔軍成正覺，</div>
<div class='lg-row'>或有見佛始涅槃，　或見起塔遍世間，</div>
<div class='lg-row'>或見塔中立影像，　或隨眾生現身色，</div>
<div class='lg-row'>或見如來無量壽，　與諸菩薩授尊記，</div>
<div class='lg-row'>而成真實大導師，　次補住於安樂剎。</div>
<div class='lg-row'>或見無量億千劫，　作佛事已入涅槃，</div>
<div class='lg-row'>或見今始成菩提，　或見正修諸妙行，</div>
<div class='lg-row'>或見如來清淨月，　在於梵世及魔宮，</div>
<div class='lg-row'>自在天宮化樂宮，　示現種種諸神變。</div>
<div class='lg-row'>或見在於兜率宮，　無量諸天共圍遶，</div>
<div class='lg-row'>為彼說法令歡喜，　一切淨心供養佛。</div>
<div class='lg-row'>或見住在夜摩天，　忉利護世龍神處，</div>
<div class='lg-row'>如是一切諸宮殿，　莫不於中現其像。</div>
<div class='lg-row'>或於然燈世尊所，　散華布髮為供養，</div>
<div class='lg-row'>從是了知深妙法，　恒以此道化群生。</div>
<div class='lg-row'>或見久遠已涅槃，　或見初始成菩提，</div>
<div class='lg-row'>或見住於無量劫，　或見須臾即滅度，</div>
<div class='lg-row'>身相光明與壽命，　智慧菩提及涅槃，</div>
<div class='lg-row'>眾會所化威儀聲，　如是一一皆無量。</div>
<div class='lg-row'>或現其身極廣大，　譬如須彌大寶山，</div>
<div class='lg-row'>或見跏趺不動搖，　充滿無邊諸世界，</div>
<div class='lg-row'>或見圓光一尋量，　或見千萬億由旬，</div>
<div class='lg-row'>或照無量國土中，　或見充滿一切剎，</div>
<div class='lg-row'>或見佛壽八十年，　或壽百千萬億歲，</div>
<div class='lg-row'>或住不可思議劫，　如是展轉倍過是。</div>
<div class='lg-row'>佛智通達淨無礙，　剎那普了三世法，</div>
<div class='lg-row'>皆從心識因緣現，　生滅無常無自性。</div>
<div class='lg-row'>於一剎中成正覺，　一切剎處悉亦然，</div>
<div class='lg-row'>一切入一一亦爾，　隨眾生心而示現。</div>
<div class='lg-row'>如來安住無上道，　成就十力四無畏，</div>
<div class='lg-row'>圓滿智慧無障礙，　轉於十二行法輪。</div>
<div class='lg-row'>普知苦集及滅道，　微細分別緣起法，</div>
<div class='lg-row'>法義樂說辭無礙，　因此無畏廣宣揚。</div>
<div class='lg-row'>諸法無我無有相，　業性不起亦不失，</div>
<div class='lg-row'>一切遠離如虛空，　佛以方便能分別。</div>
<div class='lg-row'>如來如是轉法輪，　普震十方諸國土，</div>
<div class='lg-row'>宮殿山河悉搖動，　不使眾生有驚怖。</div>
<div class='lg-row'>如來普演廣大音，　隨其根欲皆令解，</div>
<div class='lg-row'>悉使發心除惑垢，　而佛未始生心念。</div>
<div class='lg-row'>或聞施戒忍精進，　禪定般若方便智，</div>
<div class='lg-row'>或聞慈悲及喜捨，　種種言辭差別聲，</div>
<div class='lg-row'>或聞四念四正勤，　神足根力覺支道，</div>
<div class='lg-row'>諸念神通止觀等，　無量方便諸法門。</div>
<div class='lg-row'>龍神八部人非人，　梵釋護世諸天眾，</div>
<div class='lg-row'>佛以一音為說法，　隨其品類皆令解。</div>
<div class='lg-row'>或有貪欲瞋恚癡，　忿覆慳嫉及憍諂，</div>
<div class='lg-row'>八萬四千煩惱異，　令其聞說對治門。</div>
<div class='lg-row'>若白淨法未修治，　令其聞說十學處，</div>
<div class='lg-row'>已能布施調伏者，　令聞寂滅涅槃音。</div>
<div class='lg-row'>若人志劣無慈愍，　厭惡生死自求離，</div>
<div class='lg-row'>令其聞說三脫門，　使得出苦涅槃樂。</div>
<div class='lg-row'>若有自性少諸欲，　厭背三有求寂靜，</div>
<div class='lg-row'>令其聞說諸緣起，　依獨覺乘而出離。</div>
<div class='lg-row'>若有清淨廣大心，　圓滿施戒諸功德，</div>
<div class='lg-row'>親近如來具慈愍，　令其聞說大乘音。</div>
<div class='lg-row'>或有國土聞一乘，　或二或三或四五，</div>
<div class='lg-row'>如是乃至無有量，　悉是如來方便力。</div>
<div class='lg-row'>涅槃寂靜無差別，　智行勝劣有殊異，</div>
<div class='lg-row'>譬如虛空體性一，　鳥飛遠近各不同。</div>
<div class='lg-row'>佛體音聲亦如是，　普遍一切虛空界，</div>
<div class='lg-row'>隨諸眾生心智殊，　所聞所見各差別。</div>
<div class='lg-row'>佛以過去修諸行，　能隨所樂演妙音，</div>
<div class='lg-row'>無心計念此與彼，　我為誰說誰不說。</div>
<div class='lg-row'>如來面門放大光，　具足八萬四千數，</div>
<div class='lg-row'>所說法門亦如是，　普照於世除煩惱。</div>
<div class='lg-row'>圓滿清淨功德智，　而常隨順三世間，</div>
<div class='lg-row'>猶如虛空無染著，　為眾生故而顯示。</div>
<div class='lg-row'>示有生老病死苦，　亦示住壽處於世，</div>
<div class='lg-row'>雖順世間如是現，　體性清淨如虛空。</div>
<div class='lg-row'>一切國土無有邊，　眾生根樂亦無量，</div>
<div class='lg-row'>如來智眼皆明見，　隨所應化示佛道。</div>
<div class='lg-row'>究竟十方虛空界，　所有人天大眾中，</div>
<div class='lg-row'>隨其形相各不同，　佛現其身亦如是。</div>
<div class='lg-row'>若在沙門大眾會，　鬀除鬚髮服袈裟，</div>
<div class='lg-row'>執持衣鉢護諸根，　令其歡喜息煩惱。</div>
<div class='lg-row'>若時親近婆羅門，　則為示現羸瘦身，</div>
<div class='lg-row'>執杖持瓶恒潔淨，　具足智慧巧談說。</div>
<div class='lg-row'>吐故納新自充飽，　吸風飲露無異食，</div>
<div class='lg-row'>或坐或立不動搖，　現諸苦行摧異道。</div>
<div class='lg-row'>或持彼戒為世師，　善達醫方等諸論，</div>
<div class='lg-row'>書數天文地眾相，　及身休咎無不了。</div>
<div class='lg-row'>深入諸禪及解脫，　三昧神通智慧行，</div>
<div class='lg-row'>言談諷詠共嬉戲，　方便皆令住佛道。</div>
<div class='lg-row'>或現上服以嚴身，　首戴華冠蔭高蓋，</div>
<div class='lg-row'>四兵前後共圍遶，　誓眾宣威伏小王。</div>
<div class='lg-row'>或為聽訟斷獄官，　懲惡勸善多方便，</div>
<div class='lg-row'>所有與奪皆明審，　令其欣敬盡欽承。</div>
<div class='lg-row'>或作輔弼諸大臣，　善用諸王治政法，</div>
<div class='lg-row'>十方利益皆周遍，　了達世間無有餘。</div>
<div class='lg-row'>或為粟散諸小王，　或作飛行轉輪帝，</div>
<div class='lg-row'>令諸王子采女眾，　悉皆授化奉修行。</div>
<div class='lg-row'>或作護世四天王，　或作夜叉龍等主，</div>
<div class='lg-row'>各為其眾而說法，　一切皆令大欣慶。</div>
<div class='lg-row'>或作忉利大天王，　住善法堂歡喜園，</div>
<div class='lg-row'>首戴華冠說妙法，　諸天覲仰無能測。</div>
<div class='lg-row'>或住夜摩兜率天，　化樂自在魔王所，</div>
<div class='lg-row'>居處摩尼寶宮殿，　說真實行令調伏。</div>
<div class='lg-row'>或至梵天眾會中，　說四無量諸禪道，</div>
<div class='lg-row'>普令歡喜便捨去，　而莫知其往來相。</div>
<div class='lg-row'>或至阿迦尼吒天，　為說覺分諸寶華，</div>
<div class='lg-row'>及餘無量聖功德，　然後捨去無知者。</div>
<div class='lg-row'>如來無礙智所見，　其中一切諸眾生，</div>
<div class='lg-row'>悉以無邊方便門，　種種教化令成熟。</div>
<div class='lg-row'>譬如幻師善幻術，　現作種種諸幻事，</div>
<div class='lg-row'>佛化眾生亦如是，　為其示現種種身。</div>
<div class='lg-row'>如淨月輪在虛空，　令世眾生見盈缺，</div>
<div class='lg-row'>一切河池現影像，　所有星宿奪光色。</div>
<div class='lg-row'>如來智月出世間，　亦以方便示增減，</div>
<div class='lg-row'>菩薩心水現影像，　二乘星宿無光色。</div>
<div class='lg-row'>譬如大海寶充滿，　清淨無濁無有邊，</div>
<div class='lg-row'>四洲所有諸眾生，　一切於中現其像。</div>
<div class='lg-row'>佛身功德海亦爾，　無垢無濁量無邊，</div>
<div class='lg-row'>乃至法界諸眾生，　靡不於中現其像。</div>
<div class='lg-row'>譬如淨日放千光，　不動本處遍十方，</div>
<div class='lg-row'>佛日光明亦如是，　無去無來除世闇。</div>
<div class='lg-row'>譬如龍王降大雨，　不從身出及心出，</div>
<div class='lg-row'>而能霑洽悉周遍，　滌除炎熱使清涼。</div>
<div class='lg-row'>如來法雨亦復然，　不從於佛身心出，</div>
<div class='lg-row'>而能開悟諸含識，　盡能滅除三毒火。</div>
<div class='lg-row'>如來清淨妙法身，　一切三界無倫匹，</div>
<div class='lg-row'>超出世間言語道，　本性非有亦非無。</div>
<div class='lg-row'>雖無所依無不依，　如是無來亦無去，</div>
<div class='lg-row'>如空如日亦如夢，　當於佛體如是觀。</div>
<div class='lg-row'>三界有無一切法，　不能與佛為譬諭，</div>
<div class='lg-row'>譬如山林鳥獸等，　無有依空而住者。</div>
<div class='lg-row'>大海摩尼無量色，　佛身差別亦復然，</div>
<div class='lg-row'>如來非色非非色，　隨應而現無所住。</div>
<div class='lg-row'>虛空真如及實際，　涅槃法性寂滅等，</div>
<div class='lg-row'>唯有如是真實法，　可以顯示於如來。</div>
<div class='lg-row'>剎塵心念可數知，　大海中水可飲盡，</div>
<div class='lg-row'>虛空可量風可繫，　無人能說佛功德。</div>
<div class='lg-row'>若有聞斯功德海，　能生歡喜信樂心，</div>
<div class='lg-row'>如所稱揚悉當得，　慎勿於此生疑念。」</div>
</div>
<p class='juan'>大方廣佛華嚴經卷第三十九</p></div>
</div><!-- end of div[@id='body'] -->
</body></html>