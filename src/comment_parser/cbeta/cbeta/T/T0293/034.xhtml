<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu35' />大方廣佛華嚴經卷第三十四<p class="byline">罽賓國三藏般若奉　詔譯</p>入不思議解脫境界普賢行願品</p><p>「復次，善男子！菩薩具十種法，則得圓滿成就一食。何等為十？一者、成就食時，性不貪求；二者、成就食時，性無染著；三者、隨得食時，常知止足；四者、恒依時食，不墮非時；五者、若為利養，悉不應食；六者、若得甘美，亦不應食；七者、若見他食，亦不生瞋；八者、見他食時，亦無慳妬；九者、乃至命盡，亦常一食；十者、於所食時，當起藥想。善男子！是為十法，成就一食妙行功德。</p>
<p>「復次，善男子！菩薩具十種法，則得圓滿阿蘭若法。何等為十？一者、成就久修梵行，二者、成就清淨律儀，三者、成就諸根不亂，四者、成就常樂多聞，五者、成就一切處力，六者、成就遠離我執，七者、成就不計著身，八者、成就常樂遠離，九者、成就正法現前，十者、成就樂於獨處。</p>
<p>「善男子！云何菩薩久修梵行，乃至成就樂於獨處？善男子！如是菩薩得出家已，於諸如來所說教中，具足三輪，戒印清淨；於諸戒中，獲得善巧，不由他教，能自開解。所謂：隨義善巧，而能修行；隨文善巧，受持不忘；於出要道，善巧隨順；於五犯聚，善巧悔除；隨所行住，離諸犯境；於諸惡人，心常怖畏，乃至小罪，亦不覆藏；於諸學處，有罪、無罪，悉能了知，知如是等業之久近，墮三惡趣，復生人天；如是菩薩善調六根，令無動亂，以是方便住阿蘭若。居無惱害、無過難處，不親一切居人境界；不遠城邑，乞食便易，藥草滋茂，清淨泉流；遠惡禽獸，空閑寂靜；依如是處而為居止。於所習誦，應自精勤；諷誦之時，調其氣息，聲離高下，心不外緣，專想憶持，思惟文義，離諸惛掉，止觀相應。若見大臣、婆羅門等來至其所，當於來者起愛敬心，先意問訊，命令安坐，觀其根性，為說正法，咸令歡喜，信受修行。若見國王，應善迎奉，方便承意，作如是言：『唯願大王就此敷座。』王既坐已，請其所欲，一切供給。或時彼王心無信樂，應以善言，讚美王德：『我觀大王妙得善利；今王境內，持戒、多聞、一切沙門及婆羅門良祐福田，悉於中住；以王威力，一切盜賊不來侵擾；由王德化，一切惡獸悉皆遠離。』王聞語已，歡喜踊躍，諸根調伏，其心寂靜，堪任法器，當為宣說種種正法，或為演說厭生死法，或為演說如來功德、廣大自在甚深妙法，如是一切皆令歡喜。菩薩成就如是多聞、一切處力，堪修正行；菩薩成就自利利他，遠離一切我執煩惱；菩薩成就不計著身，於阿蘭若，心無恐怖；菩薩成就常樂遠離，住阿蘭若，其心寂靜；菩薩成就正法現前，於諸世間，悉皆捨離；菩薩成就樂於獨處，猶如野鹿，無鹿恐怖。善男子！是為菩薩具足十法，圓滿成就住阿蘭若妙行功德。</p>
<p>「復次，善男子！菩薩具十種法，則得成就樹下而坐。何等為十？一者、不近村邑聚落，二者、不依太遠城邑，三者、不依荊棘之處，四者、不依多毒草處，五者、不依無枝葉樹，六者、不依多猨狖處，七者、不依眾鳥集處，八者、不依惡獸住處，九者、不依近怨賊處，十者、不依造作非法惡律儀處；如是等處悉不應依。能令身心安隱喜樂，可修善行，即應安住。善男子！是為菩薩具足十法，圓滿成就樹下而坐妙行功德。</p>
<p>「復次，善男子！菩薩具十種法，則得圓滿露地而坐。何等為十？一者、隨寒熱雨，不擇溫涼，二者、不依牆壁，三者、不依樹林，四者、不依草[卄/積]，五者、不依危險，六者、寒不覆障，七者、雨不覆蓋，八者、熱不覆障，九者、風不覆障，十者、若有病苦，得居房舍。菩薩應當作如是念：『若於露坐，正念現前，隨所修行，速除煩惱，隨順佛說頭陀功德，我當勤求而得圓滿。』設住房舍不生貪著，亦不應言此好彼惡，應作是念：『我居寺舍，利益一切修福眾生。露坐不能為大利益；又露地坐，但能自利，不能利他。』而彼菩薩雖居房舍，晝夜常作露地坐想。善男子！是為菩薩具足十法，圓滿成就露地而坐妙行功德。</p>
<p>「復次，善男子！菩薩具十種法，則能成就住止塚間。何等為十？一者、厭離世間想，二者、死相現前想，三者、初死未壞想，四者、青瘀現前想，五者、胮脹現前想，六者、膿流敗壞想，七者、禽獸食噉想，八者、火焚半然想，九者、肢節分離想，十者、骨鎖現前想。善男子！若諸菩薩住塚間時，於諸眾生恒住慈心及利益心，堅持淨戒，攝護威儀，澡潔其身，不應食肉。何以故？止住寒林，應防二過：一、離外道所譏毀故，二、離非人得其便故。善男子！若彼菩薩入僧伽藍，先禮佛塔及諸形像，上、中、下座隨應禮拜；如是畢已，應當守護威儀法式，為住塚間諸菩薩等逆生死流、順聖法故。善男子！若彼菩薩入僧伽藍，舊住比丘應以床敷請令就坐。菩薩審觀，若有妨難，隨事思惟；若無妨難，乃可就坐；應當如是謙下其心。善男子！是為菩薩具足十法，圓滿成就住止塚間妙行功德。</p>
<p>「復次，善男子！菩薩具十種法，則得圓滿成就常坐。何等為十？一者、不為己身疲勞，二者、不為其心熱惱，三者、不為嬾惰睡眠，四者、不為久立不安，五者、為滿菩提法聚，六者、為修心一境性，七者、為求正道現前，八者、為欲坐菩提場，九者、為欲利益眾生，十者、為欲滅除煩惱。善男子！是為菩薩具足十法，成就常坐妙行功德。</p>
<p>「復次，善男子！菩薩具十種法，則得圓滿成就隨坐。何等為十？一者、隨所遇座，心不貪著，二者、隨舊敷座，不自施設，三者、亦不教人敷設床座，四者、於諸敷具，不作因緣，五者、遇草葉等，隨時而坐，六者、多毒蟲處，應當遠離，七者、若欲臥時，右脇著地，八者、心無放逸，念當時起，九者、繫想在明，順法寢息，十者、為欲修行，令身安樂。善男子！是為菩薩具足十法，成就隨坐妙行功德。善男子！此十二種頭陀功德，菩薩修行具足成就，能令一切善知識法圓滿清淨，能於一切善知識法永無退轉。」</p>
<p>爾時，善財童子得聞如是清淨妙行頭陀功德：種種讚歎諸善知識，種種隨順菩薩行門，及能顯示一切佛法；身心柔軟，歡喜踊躍，速疾增長愛敬之心，頂禮童子及童女，足遶無量匝，慇懃瞻仰，一心戀慕，辭退而去。</p>
<p>爾時，善財童子，善知識教潤澤其心，正念思惟諸菩薩行，漸漸前行向海岸國。自憶往世，經多生死不修禮敬，即時發意，深自剋責，勤力而行。復憶往世，久處輪迴身心不淨，即時發意：專自治潔，願達彼岸。復憶往世，隨順世間作諸惡業，即時發意：正念觀察諸菩薩行。復憶往世，煩惱覆心，起諸妄想，即時發意：恒正思惟諸法實性。復憶往世，所修諸行但為自身，即時發意：令心廣大普及含識。復憶往世，追求欲境常自損耗，即時發意：修行佛法，長養諸根。復憶往世，起邪思念，顛倒相應，即時發意：生正見心，起菩薩願。復憶往世，日夜劬勞，作諸惡事，即時發意：起大精進，成就佛法。復憶往世，受五趣生，於自他身皆無利益，即時發意：願以其身饒益眾生，成就佛法，發起一切眾生善根，承事一切諸善知識，恒與正願心共相應；如是思惟，生大歡喜。</p>
<p>復觀此身，從無始際，常是一切生、老、病、死、恩愛、離別眾苦之本，願盡未來修行一切菩薩之道，教化成熟一切眾生，見諸如來成就佛法，遊行一切諸佛剎土，承事一切善說法師，住持一切如來正教，尋求一切正法伴侶，見一切善知識集一切諸佛法與一切菩薩願智身而作因緣。作是念時，速疾增長不可思議無量善根，即於一切諸菩薩所發起深信尊重之心生希有想，生大師想；諸根清淨，善法增益，起一切菩薩恭敬供養，作一切菩薩曲躬合掌，生一切菩薩普見世間眼，起一切菩薩普念眾生想；入一切菩薩無量平等門，現一切菩薩無量願化身，出一切菩薩清淨語言，願欲莊嚴一切佛土想；見過現一切諸佛及諸菩薩威德圓滿，於一切處示現成道神通變化，乃至無有一毛端處佛菩薩身而不周遍；又得清淨一切菩薩智光明眼，見一切菩薩所行境界：其心普入十方剎網，其願普遍虛空法界，隨順一切盡無餘處，普修一切三世平等無分別行，相續不斷，無有休息，普入一切甚深法門；如是一切，皆以信受善知識教之所致耳。</p>
<p>善財童子以如是尊重、如是供養、如是稱讚、如是觀察、如是加持、如是願力、如是想念、如是隨順、如是思惟、如是出生，遍滿無量智慧境界，於毘盧遮那莊嚴藏大樓閣前，五體投地，恭敬禮拜，暫時斂念，思惟觀察，發起甚深廣大信解、廣大願力，變化自身遍一切處，入智慧身，住平等門，普現其身在於一切如來前、一切菩薩前、一切善知識前、一切如來塔廟前、一切如來形像前、一切諸佛一切菩薩住處前、一切法寶堂宇前、一切聲聞辟支佛及其塔廟前、一切聖眾福田前、一切父母尊者前、一切十方眾生身前，遍一切處，皆如上說，尊重禮讚；如是充滿一切緣中，無盡願力加持變化，盡未來際，遍一切處，無有休息；等虛空無邊量故，等法界無障礙故，等實際遍一切故，等如來無分別故；猶如影隨智想現故，猶如夢從思等起故，猶如像表示一切故，猶如響善緣所發故；無有生更遞興謝故，無有相應心遷動故，無有性隨緣轉變故。又決定知甚深信解：如是如是一切諸報，皆從業起甚深信解；如是如是一切諸果，皆從因起甚深信解；如是如是一切諸業，皆從習起甚深信解；如是如是一切如來出興於世，皆從信起甚深信解；如是如是一切化現諸供養事，皆悉從於決定解起甚深信解；如是如是一切如來所變化佛，皆從尊重愛敬心起甚深信解；如是如是一切佛法，從善根起甚深信解；如是如是一切化佛，從方便起甚深信解；如是如是一切佛事，從大願起甚深信解；如是如是一切菩薩所修諸行，從迴向起甚深信解；如是如是一切法界廣大莊嚴，從一切智境界而起甚深信解。離於斷見，知迴向故；離於常見，知無生故；離無因見，知正因故；離顛倒見，知如實理故；離自在見，知不由他故；離自他見，知從緣起故；離諸邪見，知因果力故；離邊執見，知法界無邊故；離往來見，知如影像故；離有無見，知不生滅故；離一切法見，知空無生故，知不自在故，知願力出生故；離一切相見，入無相際故，知一切法如種生芽不失壞故，如印印文相續起故；知質如像故，知聲如響故，知境如夢故，知業如幻故，了世心現故，了果因起故，了報業集故；了知一切諸功德法皆從菩薩善巧方便之所流故；了知一切法非法性，平等現前，增長成就真法界故。</p>
<p>善財童子入如是智、如是思惟、如是作意，端心潔念，於樓閣前，舉體投地，慇懃頂禮，不思議善根速疾現前，流注身心，清涼悅澤，然後安徐從地而起，一心瞻仰，目不暫捨，合掌圍遶毘盧遮那普莊嚴藏廣大樓閣，經無量匝，思惟作意，發起深心，曲躬恭敬，作是念言：「此大樓閣，是解甚深空無相願，三解脫者之所住處；此大樓閣，是於諸法，了達法性無分別者之所住處；此大樓閣，是了法界本際平等無差別者之所住處；此大樓閣，是知一切諸眾生界不可得者之所住處；此大樓閣，是知一切諸法無生、住、滅者之所住處；此大樓閣，是不執著一切世間者之所住處；此大樓閣，是不執著一切窟宅者之所住處；此大樓閣，是不愛樂一切聚落者之所住處；此大樓閣，是不依著一切境界者之所住處；此大樓閣，是能遠離一切相者之所住處；此大樓閣，是能壞散一切妄想者之所住處；此大樓閣，是知諸法無自性者之所住處；此大樓閣，是斷一切分別業者之所住處；此大樓閣，是離一切想、心意識者之所住處；此大樓閣，是於一切法不來、不去、不入、不出者之所住處；此大樓閣，是入一切甚深般若波羅蜜者之所住處；此大樓閣，是能方便安住一切普門法界者之所住處；此大樓閣，是能寂靜息滅一切煩惱火者之所住處；此大樓閣，是以勝慧除斷一切見愛慢者之所住處；此大樓閣，是出生一切諸禪解脫等持等至三昧通明而遊戲者之所住處；此大樓閣，是觀察一切諸大菩薩三昧境界者之所住處；此大樓閣，是安住一切諸如來所，親近依止者之所住處；此大樓閣，是以一劫入一切劫，以一切劫入於一劫而不壞其相者之所住處；此大樓閣，是以一剎入一切剎，以一切剎入於一剎而不壞其相者之所住處；此大樓閣，是以一法入一切法，以一切法入於一法而不相雜亂者之所住處；此大樓閣，是以一眾生入一切眾生，以一切眾生入一眾生而不壞其相者之所住處；此大樓閣，是以一佛入一切佛，以一切佛入於一佛而不壞其相者之所住處；此大樓閣，是於一念中，而知一切三世者之所住處；此大樓閣，是於一念中，往詣一切國土者之所住處；此大樓閣，是於一切眾生前，悉現其身者之所住處；此大樓閣，是心常利益一切世間者之所住處；此大樓閣，是得自在力，能遍至一切處者之所住處；此大樓閣，是雖已出一切世間，為欲教化諸眾生故，而恒於中，普現其身不捨離者之所住處；此大樓閣，是不依著一切剎土，欲為供養一切佛故，而遊一切諸佛剎者之所住處；此大樓閣，是不動本處，能普往詣一切佛剎而莊嚴者之所住處；此大樓閣，是能遍親近一切諸佛而不起佛想者之所住處；此大樓閣，是能遍依止一切善知識而不起善知識想者之所住處；此大樓閣，是住一切魔宮而不耽著欲境界者之所住處；此大樓閣，是知一切心意識法，而永離一切心想見者之所住處；此大樓閣，是雖於一切眾生中而現其身，然於自他不生二相者之所住處；此大樓閣，是能普入一切世界，而於法界無差別相者之所住處；此大樓閣，是願住未來一切劫，而於諸劫無長短想者之所住處；此大樓閣，是不離一毛端處，而普現身，隨順十方一切世界者之所住處；此大樓閣，是能演說難遭遇法者之所住處；是能安住難知解法者之所住處，是能安住甚深法者之所住處，是能安住無二法者之所住處，是能安住無相法者之所住處，是能安住無對治法者之所住處，是能安住無所得法者之所住處，是能安住無戲論法者之所住處，是能安住大慈大悲者之所住處，是已越度一切二乘所知境者之所住處，是已超過一切魔境界者之所住處，是已能於一切世法無所染者之所住處，是已能到一切菩薩所到岸者之所住處，是已能住一切如來所住處者之所住處；是雖已離一切諸相，而亦不入聲聞正位者之所住處；是雖已了諸法無生，而亦不住無生法性者之所住處；是雖已觀貪欲不淨，而不證離貪法，亦不與貪欲俱者之所住處；是雖修於慈，而不證離瞋法，亦不與瞋垢俱者之所<span class='corr'>住</span>處；是雖觀一切十二緣起，而不證離癡法，亦不與癡惑俱者之所住處；是雖住四禪，而以大悲願力，不隨禪生者之所住處；是雖住四無量，為化眾生故，而不生於色界者之所住處；是雖修四無色定，以大悲故，而不住無色界者之所住處；是雖勤修止觀，為化眾生故，而不證明脫者之所住處；是雖行於捨，而以大悲不捨一切化眾生事者之所住處；是雖觀於空，然不起空見者之所住處；是雖行無相，而常教化著相眾生者之所住處；是雖行無願，而不捨菩提一切行願者之所住處；是雖於一切業煩惱中而得自在，為欲教化成熟眾生，而現隨順業煩惱者之所住處；是雖無生死，而為化眾生，示受生死者之所住處；是雖已離一切諸趣，為化眾生，示入諸趣者之所住處；是雖行於慈，而於諸眾生無所愛戀者之所住處；是雖行於悲，而於諸眾生無所取著者之所住處；是雖行於喜，而觀苦眾生心常哀愍者之所住處；是雖行於捨，而不廢捨利益他事者之所住處；是雖行九次第定，而不厭離欲界受生者之所住處；是雖知一切法無生無滅，而不於實際作證者之所住處；是雖入三解脫門而不取聲聞解脫者之所住處；是雖觀四聖諦而不住小乘聖果者之所住處，是雖觀甚深緣起而不住究竟寂滅者之所住處，是雖修八聖道而不求永出世間者之所住處，是雖超凡夫地而不墮聲聞辟支佛地者之所住處，是雖觀五取蘊而不永滅諸蘊者之所住處，是雖超出四魔而不分別諸魔境界者之所住處，是雖不著六處而不永滅六處者之所住處，是雖安住真如而不墮實際者之所住處，是雖說一切乘而不捨大乘者之所住處；此大樓閣，是住如是一切無量諸功德者之所住處。」</p>
<p>爾時，善財童子合掌瞻仰，恭敬一心，而說偈言：</p>

<div class="lg regular" style="margin-left:1em;"><div class='lg-row'>「此是大悲清淨智，　利益世間慈氏尊，</div>
<div class='lg-row'>灌頂地中佛長子，　隨順思惟入佛境。</div>
<div class='lg-row'>一切名聞諸佛子，　住大智境解脫門，</div>
<div class='lg-row'>遊行法界心無著，　此無等者之住處。</div>
<div class='lg-row'>施戒忍進禪智慧，　方便願力及神通，</div>
<div class='lg-row'>如是大乘諸度法，　悉具足者之住處。</div>
<div class='lg-row'>智慧廣大如虛空，　普知三世一切法，</div>
<div class='lg-row'>無礙無依無所取，　了諸有者之住處。</div>
<div class='lg-row'>善能解了一切法，　無性無生無所依，</div>
<div class='lg-row'>如鳥飛空得自在，　此無所畏之住處。</div>
<div class='lg-row'>了知三毒真實性，　分別因緣虛妄起，</div>
<div class='lg-row'>亦不厭彼而求出，　此寂靜人之住處。</div>
<div class='lg-row'>三解脫門八聖道，　諸蘊處界及緣起，</div>
<div class='lg-row'>悉能觀察不趣寂，　此善巧人之住處。</div>
<div class='lg-row'>十方國土及眾生，　以無礙智咸觀察，</div>
<div class='lg-row'>了性皆空不分別，　此寂滅人之住處。</div>
<div class='lg-row'>普行法界悉無礙，　而求行性不可得，</div>
<div class='lg-row'>如風行空無所行，　此無依者之住處。</div>
<div class='lg-row'>普見惡道群生類，　受諸楚毒無所歸，</div>
<div class='lg-row'>放大慈光悉除滅，　此哀愍者之住處。</div>
<div class='lg-row'>見諸眾生失正道，　譬如生盲踐畏途，</div>
<div class='lg-row'>引其令入解脫城，　此大導師之住處。</div>
<div class='lg-row'>見諸眾生入魔網，　生老病死常逼迫，</div>
<div class='lg-row'>令其解脫得慰安，　此勇健人之住處。</div>
<div class='lg-row'>見諸眾生嬰惑病，　而興廣大悲愍心，</div>
<div class='lg-row'>甘露智藥以除滅，　此大醫王之住處。</div>
<div class='lg-row'>見諸眾生沒有海，　沈淪憂迫受眾苦，</div>
<div class='lg-row'>大悲法船以救之，　此善度者之住處。</div>
<div class='lg-row'>見諸眾生在惑海，　能發菩提妙寶心，</div>
<div class='lg-row'>悉入其中而拔濟，　此善漁人之住處。</div>
<div class='lg-row'>恒以大願慈悲眼，　普觀一切諸眾生，</div>
<div class='lg-row'>從諸有海而拔出，　此妙翅王之住處。</div>
<div class='lg-row'>譬如日月在虛空，　一切世間靡不燭，</div>
<div class='lg-row'>願智光明亦如是，　此照世者之住處。</div>
<div class='lg-row'>菩薩為化一眾生，　普盡未來無量劫，</div>
<div class='lg-row'>如為一人一切爾，　此救世者之住處。</div>
<div class='lg-row'>於一剎土化眾生，　盡未來劫無休息，</div>
<div class='lg-row'>如於一剎十方然，　此堅固意之住處。</div>
<div class='lg-row'>十方諸佛所說法，　一坐普受咸令盡，</div>
<div class='lg-row'>盡未來劫志無厭，　此智海人之住處。</div>
<div class='lg-row'>遍遊一切世界海，　普入一切道場海，</div>
<div class='lg-row'>供養一切如來海，　此修行者之住處。</div>
<div class='lg-row'>修行一切妙行海，　發起無邊大願海，</div>
<div class='lg-row'>如是經於眾劫海，　此功德者之住處。</div>
<div class='lg-row'>一毛端處無量剎，　佛眾生劫不可說，</div>
<div class='lg-row'>如是明見靡不周，　此無礙眼之住處。</div>
<div class='lg-row'>一念普攝無邊劫，　國土諸佛及眾生，</div>
<div class='lg-row'>福智無礙波羅蜜，　此具德人之住處。</div>
<div class='lg-row'>十方佛剎碎為塵，　一切大海以毛滴，</div>
<div class='lg-row'>菩薩發願數如是，　此無礙者之住處。</div>
<div class='lg-row'>成就總持三昧門，　大願諸禪及解脫，</div>
<div class='lg-row'>一一皆住無邊劫，　此真佛子之住處。</div>
<div class='lg-row'>無量無邊諸佛子，　種種說法度眾生，</div>
<div class='lg-row'>亦說世間眾技藝，　此修行者之住處。</div>
<div class='lg-row'>成就神通方便智，　修行如幻妙法門，</div>
<div class='lg-row'>十方五趣悉現生，　此無礙者之住處。</div>
<div class='lg-row'>菩薩始從初發心，　具足修行一切行，</div>
<div class='lg-row'>化身無量遍法界，　此神力者之住處。</div>
<div class='lg-row'>一念成就菩提道，　普作無邊智慧業，</div>
<div class='lg-row'>世情思慮悉發狂，　此難量者之住處。</div>
<div class='lg-row'>成就神通無障礙，　遊行法界靡不周，</div>
<div class='lg-row'>其心未嘗有所得，　此淨慧者之住處。</div>
<div class='lg-row'>菩薩修行無礙慧，　入諸國土無所著，</div>
<div class='lg-row'>以無二智普照明，　此無我者之住處。</div>
<div class='lg-row'>了性如空平等智，　本來寂靜無所依，</div>
<div class='lg-row'>常行如是境界中，　此離垢人之住處。</div>
<div class='lg-row'>普見群生受眾苦，　發大仁慈智慧心，</div>
<div class='lg-row'>願常利益諸世間，　此悲愍者之住處。</div>
<div class='lg-row'>佛子住於此，　普現眾生前，</div>
<div class='lg-row'>猶如日月輪，　遍除生死暗。</div>
<div class='lg-row'>佛子住於此，　普順眾生心，</div>
<div class='lg-row'>變現無量身，　充滿十方剎。</div>
<div class='lg-row'>佛子住於此，　遍遊諸世界，</div>
<div class='lg-row'>一切如來所，　無量無數劫。</div>
<div class='lg-row'>佛子住於此，　稱量佛境界，</div>
<div class='lg-row'>無量無數劫，　其心無厭倦。</div>
<div class='lg-row'>佛子住於此，　念念入三昧，</div>
<div class='lg-row'>一一三昧門，　闡明諸佛境。</div>
<div class='lg-row'>佛子住於此，　悉知一切剎，</div>
<div class='lg-row'>無量無數劫，　眾生佛名號。</div>
<div class='lg-row'>佛子住於此，　一念攝諸劫，</div>
<div class='lg-row'>遠離諸妄想，　隨順於眾生。</div>
<div class='lg-row'>佛子住於此，　修習諸三昧，</div>
<div class='lg-row'>一一心念中，　了知三世法。</div>
<div class='lg-row'>佛子住於此，　結跏身不動，</div>
<div class='lg-row'>普現一切剎，　諸趣利眾生。</div>
<div class='lg-row'>佛子住於此，　飲諸佛法海，</div>
<div class='lg-row'>深入智慧海，　具足功德海。</div>
<div class='lg-row'>佛子住於此，　悉知諸剎數，</div>
<div class='lg-row'>世數眾生數，　佛不思議數。</div>
<div class='lg-row'>佛子住於此，　一念悉能了，</div>
<div class='lg-row'>一切三世中，　國土之成壞。</div>
<div class='lg-row'>佛子住於此，　普知佛行願，</div>
<div class='lg-row'>菩薩所修行，　眾生根性欲。</div>
<div class='lg-row'>佛子住於此，　見一極微中，</div>
<div class='lg-row'>無量剎道場，　眾生及諸劫。</div>
<div class='lg-row'>如一極微內，　一切微悉然，</div>
<div class='lg-row'>種種咸具足，　處處皆無礙。</div>
<div class='lg-row'>佛子住於此，　普觀一切法，</div>
<div class='lg-row'>眾生剎及世，　無起無所有。</div>
<div class='lg-row'>觀察眾生等，　法等如來等，</div>
<div class='lg-row'>剎等諸願等，　三世悉平等。</div>
<div class='lg-row'>佛子住於此，　教化諸群生，</div>
<div class='lg-row'>供養諸如來，　思惟諸法性。</div>
<div class='lg-row'>無量千萬劫，　所修願智行，</div>
<div class='lg-row'>廣大不可量，　稱揚莫能盡。</div>
<div class='lg-row'>彼諸大勇猛，　所行無障礙，</div>
<div class='lg-row'>安住於此中，　我合掌敬禮。</div>
<div class='lg-row'>諸佛之長子，　聖德慈氏尊，</div>
<div class='lg-row'>我今恭敬禮，　願垂顧念我。」</div>
</div>
<p class='juan'>大方廣佛華嚴經卷第三十四</p></div>
</div><!-- end of div[@id='body'] -->
</body></html>