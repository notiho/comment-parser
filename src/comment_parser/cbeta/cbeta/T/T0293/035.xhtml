<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu36' />大方廣佛華嚴經卷第三十五<p class="byline">罽賓國三藏般若奉　詔譯</p>入不思議解脫境界普賢行願品</p><p>爾時，善財童子以如是等一切菩薩無量稱揚讚歎之法，讚毘盧遮那莊嚴藏大樓閣中諸菩薩已，於樓閣前，恭敬頂禮，住立一心，曲躬合掌，渴仰欲見彌勒菩薩親近供養；乃見彌勒菩薩從樓閣外別處而來，無量天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人等，釋、梵、護世，及本生處內外親戚無量眷屬、婆羅門眾，及餘無數百千眾生，前後圍遶而共來向大樓閣所。善財見已，歡喜踊躍，即前作禮，五體投地。</p>
<p>時，彌勒菩薩觀察善財，指示大眾，歎其真實無量功德，而說偈言：</p>

<div class="lg regular" style="margin-left:1em;"><div class='lg-row'>「汝等觀善財，　智慧心清淨，</div>
<div class='lg-row'>為求菩提行，　而來親近我。</div>
<div class='lg-row'>善來圓滿慈，　善來清淨悲，</div>
<div class='lg-row'>善來寂滅眼，　修行無懈倦，</div>
<div class='lg-row'>善來清淨意，　善來廣大心，</div>
<div class='lg-row'>善來不退根，　修行無懈倦，</div>
<div class='lg-row'>善來不動行，　常求善知識，</div>
<div class='lg-row'>了世心無染，　調伏諸群生。</div>
<div class='lg-row'>善來行妙道，　善來住功德，</div>
<div class='lg-row'>善來趣佛果，　與世為依怙，</div>
<div class='lg-row'>善來德為體，　善來法所滋，</div>
<div class='lg-row'>善來無邊行，　世間難可見，</div>
<div class='lg-row'>善來離迷惑，　處世如蓮華，</div>
<div class='lg-row'>利衰毀譽等，　一切無分別。</div>
<div class='lg-row'>善來施安樂，　調柔堪受化，</div>
<div class='lg-row'>諂誑瞋慢心，　一切悉除滅。</div>
<div class='lg-row'>善來真佛子，　普詣於十方，</div>
<div class='lg-row'>增長諸功德，　調柔無懈倦。</div>
<div class='lg-row'>善來三世智，　遍知一切法，</div>
<div class='lg-row'>普生功德藏，　修行不疲厭。</div>
<div class='lg-row'>文殊德雲等，　一切諸佛子，</div>
<div class='lg-row'>展轉令汝來，　示汝無礙處。</div>
<div class='lg-row'>具修菩薩行，　普攝諸群生，</div>
<div class='lg-row'>廣大不思議，　今來至我所。</div>
<div class='lg-row'>為求諸如來，　清淨之境界，</div>
<div class='lg-row'>問諸廣大願，　而來至我所。</div>
<div class='lg-row'>去來現在佛，　所成諸行業，</div>
<div class='lg-row'>汝欲皆修學，　而來至我所。</div>
<div class='lg-row'>汝於善知識，　欲求微妙法，</div>
<div class='lg-row'>欲受菩薩行，　而來至我所。</div>
<div class='lg-row'>汝念善知識，　諸佛所稱歎，</div>
<div class='lg-row'>令汝成菩提，　而來至我所。</div>
<div class='lg-row'>汝念善知識，　生我如父母，</div>
<div class='lg-row'>養我如乳母，　增長菩提分。</div>
<div class='lg-row'>如醫療眾疾，　如天灑甘露，</div>
<div class='lg-row'>如日示正道，　如月轉淨輪，</div>
<div class='lg-row'>如山不動搖，　如海無增減，</div>
<div class='lg-row'>如船師濟度，　而來至我所。</div>
<div class='lg-row'>汝觀善知識，　猶如大猛將，</div>
<div class='lg-row'>亦如大商主，　又如大導師。</div>
<div class='lg-row'>能建正法幢，　能示佛功德，</div>
<div class='lg-row'>能滅諸惡道，　能開善趣門，</div>
<div class='lg-row'>能顯諸佛身，　能守諸佛藏，</div>
<div class='lg-row'>能持諸佛法，　是故願瞻奉。</div>
<div class='lg-row'>欲滿諸佛智，　欲具端正身，</div>
<div class='lg-row'>欲生尊貴家，　而來至我所。</div>
<div class='lg-row'>汝等觀此人，　親近善知識，</div>
<div class='lg-row'>隨其所修學，　一切皆順行。</div>
<div class='lg-row'>以昔福因緣，　文殊令發心，</div>
<div class='lg-row'>隨順無違逆，　修行不懈倦。</div>
<div class='lg-row'>父母與親屬，　宮殿及財產，</div>
<div class='lg-row'>一切皆捨離，　謙下求知識。</div>
<div class='lg-row'>淨治如是意，　永離世間身，</div>
<div class='lg-row'>當生佛國土，　受諸勝果報。</div>
<div class='lg-row'>善財見眾生，　生老病死苦，</div>
<div class='lg-row'>為發大悲意，　勤修無上道。</div>
<div class='lg-row'>善財見眾生，　五趣恒流轉，</div>
<div class='lg-row'>為求金剛智，　破彼諸苦輪。</div>
<div class='lg-row'>善財見眾生，　心田甚荒穢，</div>
<div class='lg-row'>為除三毒刺，　專求利智犁。</div>
<div class='lg-row'>眾生處癡暗，　盲冥失正道，</div>
<div class='lg-row'>善財為導師，　示其安隱處。</div>
<div class='lg-row'>忍鎧解脫乘，　智慧為利劍，</div>
<div class='lg-row'>能於三有內，　破諸煩惱賊。</div>
<div class='lg-row'>善財法船師，　普濟諸含識，</div>
<div class='lg-row'>令過爾焰海，　疾至淨寶洲。</div>
<div class='lg-row'>善財正覺日，　智光大願輪，</div>
<div class='lg-row'>周行法界空，　普照群迷宅。</div>
<div class='lg-row'>善財正覺月，　白法悉圓滿，</div>
<div class='lg-row'>慈定清涼光，　等照眾生心。</div>
<div class='lg-row'>善財勝智海，　依於直心住，</div>
<div class='lg-row'>菩提行漸深，　出生眾法寶。</div>
<div class='lg-row'>善財大心龍，　昇於法界空，</div>
<div class='lg-row'>興雲霔甘澤，　生成一切果。</div>
<div class='lg-row'>善財然法燈，　信炷慈悲油，</div>
<div class='lg-row'>念器功德光，　滅除三毒暗。</div>
<div class='lg-row'>覺心羯邏藍，　悲胞慈為肉，</div>
<div class='lg-row'>菩提分肢節，　長於如來藏。</div>
<div class='lg-row'>增長福德藏，　清淨智慧藏，</div>
<div class='lg-row'>開顯方便藏，　出生大願藏。</div>
<div class='lg-row'>如是大莊嚴，　救護諸眾生，</div>
<div class='lg-row'>一切天人中，　難聞難可見。</div>
<div class='lg-row'>如是智慧樹，　根深不可動，</div>
<div class='lg-row'>眾<span class='corr'>行</span>漸增長，　普蔭諸群生。</div>
<div class='lg-row'>欲生一切德，　欲問一切法，</div>
<div class='lg-row'>欲斷一切疑，　專求善知識。</div>
<div class='lg-row'>欲破諸惑魔，　欲除諸見垢，</div>
<div class='lg-row'>欲解眾生縛，　專求善知識。</div>
<div class='lg-row'>當滅諸惡道，　當示人天路，</div>
<div class='lg-row'>令修功德行，　疾入涅槃城。</div>
<div class='lg-row'>當脫諸苦處，　當與安樂處，</div>
<div class='lg-row'>斷除諸繫著，　永滅三有趣。</div>
<div class='lg-row'>當度諸見難，　當截諸見網，</div>
<div class='lg-row'>當枯愛欲水，　當示三有道，</div>
<div class='lg-row'>當為世依救，　當作世光明，</div>
<div class='lg-row'>當成三界師，　示其解脫處。</div>
<div class='lg-row'>亦當令世間，　普離諸想著，</div>
<div class='lg-row'>普覺煩惱睡，　普出愛欲泥。</div>
<div class='lg-row'>當了種種法，　當淨種種剎，</div>
<div class='lg-row'>一切咸究竟，　其心大歡喜。</div>
<div class='lg-row'>汝行極調柔，　汝心甚清淨，</div>
<div class='lg-row'>所欲修功德，　一切當圓滿，</div>
<div class='lg-row'>不久見諸佛，　了達一切法。</div>
<div class='lg-row'>嚴淨眾剎海，　成就大菩提，</div>
<div class='lg-row'>莊嚴福智海，　解脫眾生海，</div>
<div class='lg-row'>圓滿諸行海，　汝當成覺海。</div>
<div class='lg-row'>當到功德岸，　當生諸善品，</div>
<div class='lg-row'>當與佛子等，　如是心決定。</div>
<div class='lg-row'>當斷一切惑，　當淨一切業，</div>
<div class='lg-row'>當伏一切魔，　滿足如是願。</div>
<div class='lg-row'>當生妙智道，　當開正法道，</div>
<div class='lg-row'>不久當捨離，　惑業諸苦道。</div>
<div class='lg-row'>一切眾生輪，　沈迷諸有輪，</div>
<div class='lg-row'>汝當轉法輪，　令其斷苦輪。</div>
<div class='lg-row'>汝當持佛種，　汝當淨法種，</div>
<div class='lg-row'>汝能集僧種，　三世悉周遍，</div>
<div class='lg-row'>汝當斷愛網，　汝當裂見網，</div>
<div class='lg-row'>汝當救苦網，　當成此願網。</div>
<div class='lg-row'>當度眾生界，　當淨國土界，</div>
<div class='lg-row'>當集智慧界，　當成此心界，</div>
<div class='lg-row'>當令眾生喜，　當令菩薩喜，</div>
<div class='lg-row'>當令諸佛喜，　當成此歡喜，</div>
<div class='lg-row'>當見一切趣，　當見一切剎，</div>
<div class='lg-row'>當見一切法，　當成此佛見，</div>
<div class='lg-row'>當放破暗光，　當放息熱光，</div>
<div class='lg-row'>當放滅惡光，　滌除三有苦，</div>
<div class='lg-row'>當開天趣門，　當開佛道門，</div>
<div class='lg-row'>當示解脫門，　普使眾生入。</div>
<div class='lg-row'>當示於正道，　當絕於邪道，</div>
<div class='lg-row'>如是勤修行，　成就菩提道。</div>
<div class='lg-row'>當修功德海，　當度三有海，</div>
<div class='lg-row'>普使群生海，　出於眾苦海。</div>
<div class='lg-row'>當於眾生海，　消竭煩惱海，</div>
<div class='lg-row'>令修諸行海，　疾入大智海。</div>
<div class='lg-row'>汝當增智海，　汝當修行海，</div>
<div class='lg-row'>諸佛大願海，　汝當咸滿足。</div>
<div class='lg-row'>汝當入剎海，　汝當觀眾海，</div>
<div class='lg-row'>汝當以智力，　普飲諸法海。</div>
<div class='lg-row'>當覲諸佛雲，　當起供養雲，</div>
<div class='lg-row'>當聽妙法雲，　當興此願雲。</div>
<div class='lg-row'>普遊三有室，　普壞眾惑室，</div>
<div class='lg-row'>普入如來室，　當行如是道。</div>
<div class='lg-row'>普入三昧門，　普遊解脫門，</div>
<div class='lg-row'>普住神通門，　周行於法界。</div>
<div class='lg-row'>普現眾生前，　普對諸佛前，</div>
<div class='lg-row'>譬如日月光，　當成如是力。</div>
<div class='lg-row'>所行無動亂，　所行無染著，</div>
<div class='lg-row'>如鳥行虛空，　當成此妙用。</div>
<div class='lg-row'>譬如因陀網，　剎網如是住，</div>
<div class='lg-row'>汝當悉往詣，　如風無所礙。</div>
<div class='lg-row'>汝當入法界，　遍往諸世界，</div>
<div class='lg-row'>普見三世佛，　心生大歡喜。</div>
<div class='lg-row'>汝於諸法門，　已得及當得，</div>
<div class='lg-row'>應生大喜躍，　無貪亦無厭。</div>
<div class='lg-row'>汝是功德器，　能隨諸佛教，</div>
<div class='lg-row'>能修菩薩行，　得見此奇特。</div>
<div class='lg-row'>如是諸佛子，　億劫難值遇，</div>
<div class='lg-row'>況見其功德，　所修諸妙道。</div>
<div class='lg-row'>汝生於人中，　大獲諸善利，</div>
<div class='lg-row'>得見文殊等，　無量諸功德。</div>
<div class='lg-row'>已離諸惡道，　已出諸難處，</div>
<div class='lg-row'>已超眾苦患，　善哉勿懈怠。</div>
<div class='lg-row'>已離凡夫地，　已住菩薩地，</div>
<div class='lg-row'>當滿智慧地，　速入如來地。</div>
<div class='lg-row'>菩薩行如海，　佛智同虛空，</div>
<div class='lg-row'>汝願亦復然，　應生大欣慶。</div>
<div class='lg-row'>諸根不懈倦，　志願恒決定，</div>
<div class='lg-row'>親近善知識，　不久悉成滿。</div>
<div class='lg-row'>菩薩種種行，　皆為調眾生，</div>
<div class='lg-row'>普行諸法門，　慎勿生疑惑。</div>
<div class='lg-row'>汝具難思福，　及以真實信，</div>
<div class='lg-row'>是故於今日，　得見諸佛子。</div>
<div class='lg-row'>汝見諸佛子，　悉獲廣大利，</div>
<div class='lg-row'>一一諸大願，　一切咸信受。</div>
<div class='lg-row'>汝於三有中，　修行成妙器，</div>
<div class='lg-row'>是故諸佛子，　示汝解脫門。</div>
<div class='lg-row'>非是法器人，　與佛子同住，</div>
<div class='lg-row'>設經無量劫，　莫知其境界。</div>
<div class='lg-row'>汝見諸佛子，　得聞如是法，</div>
<div class='lg-row'>世間甚難有，　應生大喜慶。</div>
<div class='lg-row'>諸佛護念汝，　菩薩攝受汝，</div>
<div class='lg-row'>能順其教行，　善哉住壽命。</div>
<div class='lg-row'>已生菩薩家，　已具菩薩德，</div>
<div class='lg-row'>已長如來種，　善哉應喜慶。</div>
<div class='lg-row'>諸佛等慈父，　菩薩等天倫，</div>
<div class='lg-row'>菩提分親戚，　長養真實意。</div>
<div class='lg-row'>已具菩薩種，　增長法王種，</div>
<div class='lg-row'>已具法王德，　大喜充遍身，</div>
<div class='lg-row'>已成最勝事，　奇特不思議，</div>
<div class='lg-row'>不久汝皆得，　當昇灌頂位。</div>
<div class='lg-row'>如下如是種，　必獲如是果，</div>
<div class='lg-row'>我今慶慰汝，　汝應大欣悅。</div>
<div class='lg-row'>無量諸菩薩，　無量劫行道，</div>
<div class='lg-row'>未能成此行，　今汝皆獲得。</div>
<div class='lg-row'>信樂堅進力，　善財成此行，</div>
<div class='lg-row'>若有敬慕心，　亦<span class='corr'>當</span>如是學。</div>
<div class='lg-row'>一切功德行，　皆從願欲生，</div>
<div class='lg-row'>善財已了知，　常樂勤修習。</div>
<div class='lg-row'>如龍布密雲，　必當霔大雨，</div>
<div class='lg-row'>菩薩起願智，　決定修諸行。</div>
<div class='lg-row'>若有善知識，　示汝普賢行，</div>
<div class='lg-row'>汝當好承事，　慎勿生疑惑。</div>
<div class='lg-row'>汝於無量劫，　為欲妄捨身，</div>
<div class='lg-row'>今為求菩提，　此捨方為善。</div>
<div class='lg-row'>汝於無量劫，　具受生死苦，</div>
<div class='lg-row'>不曾事諸佛，　未聞如是行。</div>
<div class='lg-row'>汝今得人身，　值佛善知識，</div>
<div class='lg-row'>聽受菩提行，　云何不歡喜？</div>
<div class='lg-row'>雖遇佛興世，　亦值善知識，</div>
<div class='lg-row'>其心不清淨，　不聞如是法。</div>
<div class='lg-row'>若於善知識，　信樂心尊重，</div>
<div class='lg-row'>離疑不疲厭，　乃聞如是法。</div>
<div class='lg-row'>若有聞此法，　而興誓願心，</div>
<div class='lg-row'>當知如是人，　已獲廣大利。</div>
<div class='lg-row'>汝今入此行，　最勝難思議，</div>
<div class='lg-row'>善來於人中，　功德必成滿。</div>
<div class='lg-row'>如是心清淨，　常得近諸佛，</div>
<div class='lg-row'>亦近諸菩薩，　決定成菩提。</div>
<div class='lg-row'>若入此法門，　則具諸功德，</div>
<div class='lg-row'>永離眾惡趣，　不受一切苦。</div>
<div class='lg-row'>不久捨此身，　往生佛國土，</div>
<div class='lg-row'>常見十方佛，　及以諸菩薩。</div>
<div class='lg-row'>往因今淨解，　及事善友力，</div>
<div class='lg-row'>增長諸功德，　如水生蓮華。</div>
<div class='lg-row'>樂事善知識，　勤供一切佛，</div>
<div class='lg-row'>專心聽聞法，　常行勿懈倦。</div>
<div class='lg-row'>汝是真法器，　當具一切法，</div>
<div class='lg-row'>當修一切道，　當滿一切願。</div>
<div class='lg-row'>汝以信解心，　而來禮敬我，</div>
<div class='lg-row'>不久當普入，　一切諸佛會。</div>
<div class='lg-row'>善哉真佛子，　恭敬一切佛，</div>
<div class='lg-row'>不久具諸行，　到佛功德岸。</div>
<div class='lg-row'>汝當往大智，　文殊師利所，</div>
<div class='lg-row'>彼當令汝得，　普賢深妙行。」</div>
</div><p>爾時，彌勒菩薩摩訶薩在眾會前，稱讚善財無著境界圓滿莊嚴大功德藏。善財聞彼，隨順教誨，顯示最勝方便慰諭，歡喜踊躍，身毛皆竪，涕淚交流，悲泣哽噎，起立合掌，恭敬瞻仰，遶無量匝。以文殊師利心念力故，眾華、瓔珞、種種妙寶，不覺忽然自盈其手；善財欣慶，不自勝任，即以奉散彌勒菩薩摩訶薩上。</p>
<p>時，彌勒菩薩摩善財頂，為說偈言：</p>

<div class="lg regular" style="margin-left:1em;"><div class='lg-row'>「善哉善哉真佛子，　普策諸根無懈倦，</div>
<div class='lg-row'>不久當具諸功德，　猶如文殊及與我。」</div>
</div><p>時，善財童子聞是讚已，以偈答曰：</p>

<div class="lg regular" style="margin-left:1em;"><div class='lg-row'>「我念善知識，　億劫難值遇，</div>
<div class='lg-row'>今得咸親近，　而來詣尊所。</div>
<div class='lg-row'>我以文殊故，　見諸難見者，</div>
<div class='lg-row'>彼大功德尊，　願速還瞻覲。」</div>
</div><p>爾時，善財童子合掌恭敬，重白彌勒菩薩摩訶薩言：「大聖！我已先發阿耨多羅三藐三菩提心，而我未知菩薩云何學菩薩行？云何修菩薩道？我聞大聖善能誘誨，唯願慈哀，為我宣說。</p>
<p>「大聖！一切如來授尊者記，一生當得阿耨多羅三藐三菩提；若一生當得無上菩提，則已超越一切菩薩所住處，則已出過一切菩薩離生位，則已圓滿一切波羅蜜，則已深入一切諸忍門，則已具足一切菩薩地，則已遊戲一切解脫門，則已成就一切三昧法，則已通達一切菩薩行，則已證得一切陀羅尼辯才，則已於一切菩薩自在中而得自在，則已積集一切菩薩助道法，則已遊戲一切菩薩智慧方便，則已出生一切善巧大智神通，則已成就一切菩薩所應學處，則已清淨一切菩薩所行妙行，則已滿足一切菩薩所發大願，則已領受一切佛所記，則已了知一切諸乘門，則已堪任一切如來所護念，則已能攝一切佛菩提，則已能持一切佛法藏，則已能受一切諸佛<span class='corr'>祕</span>密教，則已能轉一切菩薩祕密輪，則已能為破煩惱魔軍大勇將，則已能作出生死曠野大導師，則已能作治諸惑重病大醫王，則已能於一切眾生中為最勝，則已能於一切世主中得自在，則已能於一切聖人中最第一，則已能於一切聲聞、獨覺中最增上，則已能於生死海中為船師，則已能布調伏一切眾生網，則已能觀一切眾生根，則已能攝一切眾生界，則已能守護一切菩薩眾，則已能談議一切菩薩事，則已能往詣一切如來所，則已能住止一切如來會，則已能現身一切眾生前，則已能知一切諸法如幻焰，則已能觀一切諸法如影像，則已能於一切世法無染著，則已能了一切諸法無生性，則已能淨一切菩薩身、口、意，則已能以金剛定破一切魔，則已能知一切白淨法本生處，則已能悟一切相不動性，則已能行波羅蜜不退轉，則已能觀一切法無常、苦、空、無我，則已能起一切佛地諸善根，則已能修三十七品瑜伽行，則已於一切菩薩境界到彼岸，則已普知一切煩惱性寂滅，則已能住金剛三昧不可傾動，則已能了住三世心皆不可得，則已能證不動如山菩提心，則已能於一切世法無所著，則已能超越一切魔境界，則已能住一切佛境界，則已能到一切菩薩無礙境，則已能精勤供養一切佛，則已與一切佛法同體性，已繫一切佛法繒，已受一切佛灌頂，已住一切法王位，已入一切智智境，已生一切諸佛法，已踐一切種智位。</p>
<p>「大聖！菩薩云何學菩薩行？云何修菩薩道，隨所修行，疾能證得一切佛法？云何菩薩悉能解了一切佛法，速能度脫所念眾生，咸令究竟到於彼岸，普能成滿所發大願，普能究竟所起諸行，普能安慰一切天人，不負自身，不斷三寶，不虛一切佛菩薩種，能持一切諸佛法眼？如是等事，願皆為說！」</p>
<p>爾時，彌勒菩薩摩訶薩普觀一切道場眾會，指示善財而作是言：「諸仁者！汝等今者見此童子來於我所問菩薩行，普欲成就諸功德不？諸仁者！今此童子，勇猛精進，志願無雜，深心<span class='corr'>堅</span>固，恒不退轉；具勝希望，心無厭足，如山不動，如救頭然，愛樂親近諸善知識，處處尋求，承事供養，請問法要，受持無失。諸仁當知：今此童子，曩於福城，受彼菩薩文殊師利教化示導，令其發心，展轉詢求，經由一百一十城善知識已，然後而來至於我所，曾無暫起一念疲懈。</p>
<p>「諸仁者！此善男子甚為難有，趣向大乘，住佛境界，乘大誓願，修同類行，發大勇猛，擐大悲甲，以大慈心救護眾生，起大精進修波羅蜜，作大商主護諸眾生，為大法船度諸有海，普集一切福智法寶，修諸廣大助道之法，增長成就一切功德。如是之人，難可得聞，難可得見，難得親近，難與同行。何以故？此善男子為欲救護一切眾生，超諸惡趣，離眾險難，破無明闇，出生死野，息諸趣輪，度魔境界，捨住著處，不染世法，出欲泥，斷貪鞅，解見縛，壞想宅，絕迷道，摧慢幢，拔惑箭，<span class='corr'>撤</span>睡蓋，除障山，裂愛網，解癡結，出有流，離諂幻，淨心垢，斷疑惑，到涅槃。</p>
<p>「諸仁者！此大丈夫，為被四流漂汩者，造大法船；為被見泥沒溺者，立大法橋；為墮愚癡黑闇者，然大智燈；為行一切生死曠野者，示以聖道；為嬰一切惑業重病者，與其法藥；為遭一切生死厄難者，飲以甘露；為入一切貪、瞋、癡火者，沃以定水；多憂惱者，慰諭令安；繫有獄者，曉誨令出；為見縛者，授以智劍；住界城者，示解脫門；在險難者，導安隱處；懼結賊者，與無畏法；墮惡趣者，授以法手；拘害蘊者，示涅槃城；界蛇所纏者，解以聖道；著於六處空聚落者，以智慧光引之令出；住邪道者，令入正濟；近惡友者，示其善友；樂凡法者，誨以聖法樂；著生死諸有城者，令其趣入一切智城。</p>
<p>「諸仁者！此大丈夫如是勤求種種方便，誓當救護一切眾生，發菩提心相續不斷，於清淨行未曾休息，求大乘道曾無懈倦，受持一切大法雲雨，恒勤積集助道之法，圓滿一切不捨善軛，常樂一切清淨法門，修菩薩行，勇猛精進，念念勤求，無有退轉，出生諸行，成滿大願，見善知識情無厭足，事善知識身不疲懈，聞善知識所有教誨，常思順行，未曾違逆。</p>
<p>「諸仁者！此善男子最極難得，若有眾生，能發阿耨多羅三藐三菩提心，則於世間是為希有；況發心已，復能如是為利眾生，勇猛精勤，集諸佛法，當知是人，倍為希有；又能如是勤求愛樂諸菩薩道，又能如是增長清淨諸菩薩行，又能如是親近承事諸善知識，又能如是如救頭然，如山不動，又能如是隨順一切善知識教，又能如是堅固修行一切佛道，又能如是積集一切菩提分法，又能如是不樂一切名利恭敬，又能如是不捨菩薩純一之心，又能如是不樂家宅、不欣富貴、不貪受用、不著欲樂、不戀父母、親戚、知識，不顧世間一切財物，但樂追求菩薩伴侶，又能如是不顧形命，唯願勤修一切智道，應知展轉倍更難得。</p>
<p>「諸仁者！其餘菩薩經於無量百千萬億那由他劫，乃能滿足菩薩願行，乃能親近諸佛菩提；此善男子，於一生內，則能嚴淨一切佛剎，則能教化一切眾生，則以智慧深入法界，則能成就諸波羅蜜，則能增廣一切行網，則能圓滿一切大願，則能超出一切魔業，則能承事一切善友，令生歡喜，則能清淨諸菩薩行，令其具足，則能修習普賢諸行，令其成就。」</p>
<p>爾時，彌勒菩薩摩訶薩如是稱歎善財童子種種功德，令眾會中無量百千眾生，堅固無上菩提之心，告善財言：「善哉！善哉！善男子！汝為利樂一切世間，汝為救護一切眾生，汝為勤求一切佛法故，發阿耨多羅三藐三菩提心。</p>
<p>「善男子！汝獲善利，汝善得人身，汝善住壽命，汝善值如來出興於世，汝善見文殊師利大善知識。汝身即是真善法器，為諸善根之所潤澤。汝為白法之所資持，信樂廣大，慧解清淨，已得諸佛之所護念，已為善友共所攝受。何以故？謂能發大菩提心故。</p>
<p>「善男子！菩提心者，猶如種子，能生一切諸佛法故；菩提心者，猶如良田，能長眾生白淨法故；菩提心者，猶如大地，能持一切諸世間故；菩提心者，猶如大水，能滌一切煩惱垢故；菩提心者，猶如大風，普行世間無所礙故；菩提心者，猶如大火，能燒一切諸見薪故；菩提心者，猶如淨日，普照一切諸世間故；菩提心者，猶如盛月，普能圓滿白淨法故；菩提心者，猶如明燈，能放種種法光明故；菩提心者，猶如淨目，普見一切夷險處故；菩提心者，猶如大道，普令得入大智城故；菩提心者，猶如正濟，令其得離諸邪法故；菩提心者，猶如大車，普能運載諸菩薩故；菩提心者，猶如門戶，開示一切菩薩行故；菩提心者，猶如宮殿，安住修習三昧法故；菩提心者，猶如園苑，於中遊戲受法樂故；菩提心者，猶如舍宅，安隱一切諸眾生故；菩提心者，則為所歸，利益一切諸世間故；菩提心者，則為所依，諸菩薩行所依處故；菩提心者，猶如嚴父，訓導一切諸菩薩故；菩提心者，猶如慈母，生長菩薩諸善根故；菩提心者，猶如乳母，養育守護諸菩薩故；菩提心者，猶如善友，成益一切諸菩薩故；菩提心者，猶如君主，勝出一切二乘人故；菩提心者，猶如帝王，一切願中得自在故；菩提心者，猶如大海，普生一切諸功德故；菩提心者，如須彌山，於諸眾生心平等故；菩提心者，如鐵圍山，攝持一切諸世間故；菩提心者，如大雪山，長養一切智慧藥故；菩提心者，猶如香山，出生一切功德香故；菩提心者，如大虛空，諸妙功德廣無邊故；菩提心者，如妙蓮華，不染一切世間法故；菩提心者，如調慧象，其心善順不獷戾故；菩提心者，如良善馬，遠離一切諸惡性故；菩提心者，如調御師，守護一切大乘法故；菩提心者，猶如良藥，能治一切煩惱病故；菩提心者，猶如阬穽，陷沒一切諸惡法故；菩提心者，猶如金剛，悉能穿徹一切法故；菩提心者，猶如香篋，能貯一切功德香故；菩提心者，猶如妙華，一切世間所樂見故；菩提心者，如白栴檀，除眾欲熱使清涼故；菩提心者，如黑沈香，能熏法界悉周遍故；菩提心者，如善見藥王，能破一切煩惱病故；菩提心者，如毘笈摩藥，能拔一切諸惑箭故；菩提心者，猶如心識，能與諸根作依止故；菩提心者，猶如帝釋，一切主中最尊勝故；菩提心者，如毘沙門，能斷一切貧窮苦故；菩提心者，如功德天，一切功德所莊嚴故；菩提心者，如莊嚴具，莊嚴一切諸菩薩故；菩提心者，如劫燒火，能燒一切諸有為故；菩提心者，如無生根藥，長養一切諸佛法故；菩提心者，猶如龍珠，能銷一切煩惱毒故；菩提心者，如水清珠，能清一切煩惱濁故；菩提心者，如如意珠，周給一切諸貧乏故；菩提心者，如賢德瓶，滿足一切眾生願故；菩提心者，如如意樹，能雨一切莊嚴具故；菩提心者，如鵝羽衣，不受一切生死垢故；菩提心者，如白㲲線，從本已來性清淨故；菩提心者，如快利犁，能治一切眾生田故；菩提心者，如那羅延，能摧一切我見敵故；菩提心者，猶如快箭，能破一切諸苦的故；菩提心者，猶如利矛，能穿一切煩惱甲故；菩提心者，猶如堅甲，能護一切如理心故；菩提心者，猶如利刀，能斬一切煩惱首故；菩提心者，猶如利劍，能斷一切憍慢鎧故；菩提心者，猶如利鐮，能翦隨眠微細惑故；菩提心者，如勇將幢，能伏一切諸魔軍故；菩提心者，猶如利鋸，能截一切無明樹故；菩提心者，猶如利斧，能伐一切諸苦樹故；菩提心者，猶如器仗，能防一切諸厄難故；菩提心者，猶如善手，防護一切智度身故；菩提心者，猶如好足，安立一切功德身故；菩提心者，猶如金錍，能除一切無明翳故；菩提心者，猶如鉗鑷，能拔一切身見刺故；菩提心者，猶如臥具，息除生死諸勞苦故；菩提心者，如善知識，能解一切生死縛故；菩提心者，如好珍財，能除一切貧窮事故；菩提心者，猶如導師，善知菩薩出要道故；菩提心者，猶如伏藏，出功德財無匱乏故；菩提心者，猶如涌泉，出智慧水無窮盡故；菩提心者，猶如明鏡，普現一切法門像故；菩提心者，猶如蓮華，不染一切諸罪垢故；菩提心者，猶如大河，流引一切度攝法故；菩提心者，如大龍王，能雨一切妙法雨故；菩提心者，猶如命根，任持菩薩大悲身故；菩提心者，猶如甘露，能令安住不死界故；菩提心者，猶如大網，普攝一切諸眾生故；菩提心者，猶如羂索，攝取一切所應化故；菩提心者，猶如鉤餌，出有淵中所居者故；菩提心者，如阿伽陀藥，能除惑病永安隱故；菩提心者，如除毒藥，悉能消歇貪愛毒故；菩提心者，如善持明，能滅一切惡尋伺故；菩提心者，猶如疾風，能散一切諸障霧故；菩提心者，如大寶洲，出生一切覺分寶故；菩提心者，如好種子，出生一切白淨法故；菩提心者，猶如住宅，諸功德法所依處故；菩提心者，猶如市肆，菩薩商主貿易處故；菩提心者，如鍊金藥，能治一切煩惱垢故；菩提心者，猶如好蜜，圓滿一切功德味故；菩提心者，猶如正道，令諸菩薩入智城故；菩提心者，猶如好器，能持一切白淨法故；菩提心者，猶如時雨，能滅一切煩惱塵故；菩提心者，猶如住處，一切菩薩所依住故；菩提心者，猶如磁石，吸引一切解脫果故；菩提心者，如淨瑠璃，自性明潔無諸垢故；菩提心者，如帝青寶，出過世間二乘智故；菩提心者，如更漏鼓，覺諸眾生煩惱睡故；菩提心者，如清淨水，性本澄潔無垢濁故；菩提心者，如閻浮金，映奪一切有為善故；菩提心者，如大山王，超出一切諸世間故；菩提心者，則為所歸，不拒一切諸來者故；菩提心者，則為義利，能除一切衰惱事故；菩提心者，則為妙寶，能令一切心歡喜故；菩提心者，如大施會，充滿一切眾生心故；菩提心者，則為尊勝，諸眾生心無與等故；菩提心者，猶如伏藏，能攝一切諸佛法故；菩提心者，如善諷誦，普攝菩薩諸行願故；菩提心者，如能守護，隨順長養一切法故；菩提心者，如能利益，能迴一切不善法故；菩提心者，如因陀羅網，能伏煩惱阿脩羅故；菩提心者，如婆樓那風，能動一切所應化故；菩提心者，如因陀羅火，能燒一切諸惑習故；菩提心者，如佛支提，一切世間應供養故。</p>
<p>「善男子！菩提心者，成就如是無量無邊最勝功德；舉要言之，應知悉與一切佛法諸功德等。何以故？因菩提心出生一切菩薩行輪，三世十方一切如來從菩提心而出生故。是故，善男子！若有能發阿耨多羅三藐三菩提心者，則已出生無量功德，普能攝取一切智道。」</p>

<p class='juan'>大方廣佛華嚴經卷第三十五</p></div>
</div><!-- end of div[@id='body'] -->
</body></html>