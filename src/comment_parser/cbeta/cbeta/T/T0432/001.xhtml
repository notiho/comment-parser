<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說十吉祥經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 432
<p class='juan'><a id='mulu1' />佛說十吉祥經</p><p class="byline">失譯人名今附秦錄</p>
<div class='div-jing'><p>如是我聞：</p>
<p>一時，佛在羅閱祇耆闍崛山中，與大比丘眾千二百五十人、菩薩五千人俱。</p>
<p>爾時，世尊與無央數百千人，前後圍遶而為說經。</p>
<p>時大會中有一大士，名離垢蓋，承佛威神，即從座起，偏袒右肩，右膝著地，叉手合掌，前白佛言：「今可現有諸佛世尊如來、至真、等正覺，若有善男子、善女人求佛道者，聞其名號受持讀誦，疾得不退轉於無上正真道？」</p>
<p>佛告離垢蓋太士：「善哉！善哉！族姓子乃能作是問，多所利益。</p>
<p>「有，族姓子！東方去此度一恒沙數諸佛世界，有世界名方莊嚴，其剎有佛，名大光耀如來、至真、等正覺，今現在說法。</p>
<p>「復有，族姓子！東方度二恒沙數諸佛世界，有世界名諦勝諸勝，其剎有佛，名慧燈明如來。有世界名金剛，其剎有佛，名大雄如來。有世界名淨尊住，其剎有佛，名無垢塵如來。有世界名金光明，其剎有佛，名上像幢十蓋王如來。有世界名大威神，其剎有佛，名威神自在王如來。有世界名香熏，其剎有佛，名極受上影王如來。有世界名寶嚴，其剎有佛，名內寶如來。有世界名海燈明，其剎有佛，名大海如來。有世界名十力燈明，其剎有佛，名十力現如來。當知，離垢蓋！若善男子、善女人求佛道者，恒邊沙剎滿中七寶持用布施如來、正覺，若善男子、善女人，聞此佛名受持諷誦執在心懷，於大眾中為人廣說，此之功德過前功德。」</p>
<p>重欲解義，而說偈言：</p>

<div class="lg regular" style="margin-left:1em;"><div class='lg-row'>「如恒邊沙，　諸佛世界，　滿中七寶，</div>
<div class='lg-row'>持用布施，　若有得聞，　諸佛名號，</div>
<div class='lg-row'>信樂不忘，　功德過前。</div>
</div>
<div class="lg regular" style="margin-left:1em;"><div class='lg-row'>「若聞諸佛名，　諷誦莫忘失，</div>
<div class='lg-row'>其人不宜疑，　言我不成佛。</div>
<div class='lg-row'>六通無窮盡，　至于無數劫，</div>
<div class='lg-row'>其身當金色，　相好以莊嚴。</div>
<div class='lg-row'>若持佛名號，　過於十億劫，</div>
<div class='lg-row'>疾得成正覺。」</div>
</div><p>佛說經竟，離垢蓋大士、諸菩薩等，天龍、鬼神及世間人，咸皆歡喜頂受佛教。</p>
</div>
<p class='juan'>佛說十吉祥經</p>
</div><!-- end of div[@id='body'] -->
</body></html>