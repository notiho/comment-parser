<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 640 [No. 639(Fasc. 6)]
<div class='div-jing'>
<p class='juan'><a id='mulu1' />佛說月燈三昧經一卷<span class='note-inline'>(一名文殊師利菩薩十事行經)</span></p><p class="byline">宋沙門先公譯</p><p>聞如是：</p>
<p>一時，佛在舍衛國，遊於祇樹給孤獨園，與大比丘眾五百人、六萬菩薩俱，及持央數諸天人。爾時，文殊師利菩薩在其眾會中坐。</p>
<p>時，佛告文殊師利言：「童子！菩薩行布施有十事。何等為十？一者諦除嫉妬意；二者常清淨意布施；三者無數百千人不能奪其財；四者無上妙而終亡；五者生大豪貴家；六者所生處好布施；七者為四部眾所愛念；八者無所畏，入眾會亦無礙，十方皆聞其名聲；九者年少手足柔軟；十者常樂善知識，乃至坐佛樹下。童子！是為菩薩行布施十事。」佛於是說偈言：</p>

<div class="lg regular" style="margin-left:1em;"><div class='lg-row'>「已遠除於嫉妬，　意常好布施者；</div>
<div class='lg-row'>持上妙而終亡，　生即於豪富家。</div>
<div class='lg-row'>所生處意常樂，　而好喜於布施；</div>
<div class='lg-row'>為眾生所愛念，　居家者及出學。</div>
<div class='lg-row'>於眾會無所畏，　所至處無疑難；</div>
<div class='lg-row'>其名聲遠而聞，　於郡國及縣邑。</div>
<div class='lg-row'>其手足常柔軟，　所欲得不復難；</div>
<div class='lg-row'>即為得善知識，　諸佛及其弟子。</div>
<div class='lg-row'>終不復生嫉妬意，　意常好樂欲布施；</div>
<div class='lg-row'>以持上妙而終亡，　於是行事無嫉妬。</div>
<div class='lg-row'>即生於大豪富家，　意常喜樂而布施；</div>
<div class='lg-row'>為若干億人所愛，　好布施者有是行。</div>
<div class='lg-row'>得善知識不復難，　常見諸佛及弟子；</div>
<div class='lg-row'>見已即樂供養之，　其布施者有是行。」</div>
</div><p>佛語童子：「菩薩持戒清淨有十事。何等為十？一者具足其願，二者學佛道，三者常尊樂於黠慧，四者死不妄語，五者見世不轉意，六者棄生死，七者求泥洹，八者寂寞行，九者得三昧，十者無貧窮行。童子！是為菩薩十事清淨持戒。」佛於是說偈言：</p>

<div class="lg regular" style="margin-left:1em;"><div class='lg-row'>「即具足其所願，　學諸佛之道行；</div>
<div class='lg-row'>常樂於尊智慧，　亦無有恐懼時。</div>
<div class='lg-row'>不復轉其所願，　亦不轉慎諸行；</div>
<div class='lg-row'>常棄遠於生死，　則求索泥洹道。</div>
<div class='lg-row'>常在寂寞處行，　即便得於三昧；</div>
<div class='lg-row'>而無有貧窮時，　即立於持戒品。</div>
<div class='lg-row'>其人即具所可願，　是菩薩學諸佛道；</div>
<div class='lg-row'>慧者於人不自稱，　其人如是戒清淨。</div>
<div class='lg-row'>持願甚堅不復難，　終不復動所采建；</div>
<div class='lg-row'>以見生死無數惡，　便棄捐求泥洹道。</div>
<div class='lg-row'>其意不復著所念，　其人如是立戒彊；</div>
<div class='lg-row'>得正剎土無不可，　清淨戒者有是行。」</div>
</div><p>佛語童子：「菩薩立忍辱有十事。何等為十？一者火不能燒，二者刀不能害，三者毒不能行，四者水不能沒，五者非人護之，六者得莊嚴其身相，七者閉塞諸惡道，八者得生梵天不難，九者晝夜得安隱，十者安樂不移。童子！是為菩薩十事住忍辱。」佛於是說偈言：</p>

<div class="lg regular" style="margin-left:1em;"><div class='lg-row'>「火不能燒其人，　刀亦不能傷害；</div>
<div class='lg-row'>其毒不能得行，　水亦不能漂沒。</div>
<div class='lg-row'>諸非人悉護之，　即得三十二相；</div>
<div class='lg-row'>便閉塞諸惡道，　忍辱者德如是。</div>
<div class='lg-row'>求索諸梵及釋，　彼亦不而難致；</div>
<div class='lg-row'>常得安隱之行，　悉覺於非常事。</div>
<div class='lg-row'>刀及火亦不能傷，　行於毒中不能害；</div>
<div class='lg-row'>諸天及人鬼神護，　其忍辱者有是行。</div>
<div class='lg-row'>即身得三十二相，　其人不復畏惡道；</div>
<div class='lg-row'>於是死即生梵天，　行慈心者有是道。</div>
<div class='lg-row'>晝夜即得安隱行，　常好喜身得安定；</div>
<div class='lg-row'>於一切有清淨意，　終無有瞋恚志行。」</div>
</div><p>佛告童子：「菩薩精進有十事。何等為十？一者有威神，二者為諸佛所護，三者非人悉亦護之，四者聞法終不轉忘，五者所未聞法而得聞，六者得高明智慧，七者得種種三昧，八者終無病時，九者飯食得安隱，十者得柔軟如優鉢不剛。童子！是為精進行菩薩十事。」佛於是說偈曰：</p>

<div class="lg regular" style="margin-left:1em;"><div class='lg-row'>「常為得有威神，　終不轉犯諸惡；</div>
<div class='lg-row'>諸非人悉護之，　即疾得成佛道。</div>
<div class='lg-row'>聞經法亦不忘，　未聞者求得了；</div>
<div class='lg-row'>其人即得高明，　精進者有是德。</div>
<div class='lg-row'>得同諸三昧行，　終無有疾病時；</div>
<div class='lg-row'>精進者智慧俱，　其人得佛道行。</div>
<div class='lg-row'>所飯食得安隱，　即得為精進行；</div>
<div class='lg-row'>譬如優鉢在水，　稍稍長而大成。</div>
<div class='lg-row'>清白法亦如是，　令菩薩稍稍成；</div>
<div class='lg-row'>終無有能當者，　得在天安樂處。</div>
<div class='lg-row'>多陀竭精進行，　以進越無數劫；</div>
<div class='lg-row'>諸菩薩勤力行，　所修奉悉說之。</div>
<div class='lg-row'>其精進者有威神，　常為諸佛所擁護；</div>
<div class='lg-row'>而皆奉受是道行，　其人得佛道不久。</div>
<div class='lg-row'>所聞者終不復忘，　及復得餘眾法行；</div>
<div class='lg-row'>其人智慧稍增益，　精進行者有是事。</div>
<div class='lg-row'>種種三昧常自增，　彼終無有疾病時；</div>
<div class='lg-row'>諸所可飯食之者，　一切得則為安隱。</div>
<div class='lg-row'>晝夜成就清白行，　精進之者無有休；</div>
<div class='lg-row'>其人不久疾得佛，　行精進者尊如是。」</div>
</div><p>佛語童子：「坐禪菩薩有十事行。何等為十？一者專行住，二者行道事，三者無有恐難，四者諦正諸根，五者為人所愛，六者遠離欲，七者不轉一心，八者脫於魔界，九者住佛界，十者得解脫。童子！是為坐禪菩薩十事行。」佛於是說偈言：</p>

<div class="lg regular" style="margin-left:1em;"><div class='lg-row'>「其人不轉所行，　即為住諦之行；</div>
<div class='lg-row'>專行諸道之事，　其人捨不正行。</div>
<div class='lg-row'>所修無所復著，　諸根已為寂定；</div>
<div class='lg-row'>即為得安隱喜，　坐思惟道行事。</div>
<div class='lg-row'>其人已離愛欲，　安隱坐於一心；</div>
<div class='lg-row'>以遠離魔境界，　即住於佛境界。</div>
<div class='lg-row'>專行者有是持，　其獨樂樹間者；</div>
<div class='lg-row'>即便解脫之行，　便成得十事句。</div>
<div class='lg-row'>其菩薩住轉不行，　皆棄捐於不當行；</div>
<div class='lg-row'>棄不正行樂正行，　念三昧者有是事。</div>
<div class='lg-row'>其人終無貪著時，　行安隱者賢不貪；</div>
<div class='lg-row'>身意善覺而持戒，　行三昧者有是事。</div>
<div class='lg-row'>行空樹間無所畏，　其人終無著貪時；</div>
<div class='lg-row'>諸非人皆愛念之，　如是遠離欲獨行。</div>
<div class='lg-row'>終不著欲亦不貪，　如是即脫魔境界；</div>
<div class='lg-row'>便住於如來境界，　其人解脫邪事竟。」</div>
</div><p>佛語童子：「菩薩行般若波羅蜜有十事。何等為十？一者一切所有悉布施，無所希望；二者不復犯戒，不以戒自綺；三者住忍辱力無人想住；四者行精進不貪身命；五者行禪不住禪；六者降伏弊魔；七者九十六種外道不能動之；八者自得知生死；九者於眾生有悲意；十者不求弟子、緣一覺地。童子！是為菩薩行般若波羅蜜十事。」佛於是說偈言：</p>

<div class="lg regular" style="margin-left:1em;"><div class='lg-row'>「其人所施皆等，　亦不念望其報；</div>
<div class='lg-row'>護經戒不敢犯，　亦不有想著求。</div>
<div class='lg-row'>行忍辱及智慧，　終無有人之想；</div>
<div class='lg-row'>見人即有精進，　身志意無所著。</div>
<div class='lg-row'>行一心及智慧，　無所住無有想；</div>
<div class='lg-row'>以降伏於眾魔，　智慧者有是德。</div>
<div class='lg-row'>九十六種之道，　皆無能動搖者；</div>
<div class='lg-row'>得知了生死事，　智慧者有是事。</div>
<div class='lg-row'>於一切眾生所，　有大悲哀之行；</div>
<div class='lg-row'>於弟子緣一覺，　皆不念所求行。</div>
<div class='lg-row'>所有皆施無希望，　為不犯戒不念惡；</div>
<div class='lg-row'>行忍辱者無人想，　奉智慧者有是事。</div>
<div class='lg-row'>精進為在空閑處，　禪無有想亦無住；</div>
<div class='lg-row'>其人智慧降伏魔，　行智慧者有是事。</div>
<div class='lg-row'>諸外道者不能動，　其人即為知生死；</div>
<div class='lg-row'>於眾人民有哀傷，　行智慧者有是事。</div>
<div class='lg-row'>諸弟子及緣一覺，　於彼終無念求索；</div>
<div class='lg-row'>其人住佛道如是，　行智慧者有是事。」</div>
</div><p>佛語童子：「多智菩薩有十事行。何等為十？一者知惡道，二者知善道，三者解疑事，四者為現直道，五者棄捐惡道，六者住正道，七者在甘露門，八者得坐佛樹下，九者為人民現明道，十者不畏惡道。童子！是為多智菩薩十事行。」佛於是說偈言：</p>

<div class="lg regular" style="margin-left:1em;"><div class='lg-row'>「為知了諸塵勞，　悉曉了是兩事；</div>
<div class='lg-row'>其人便棄塵勞，　即隨佛道之行。</div>
<div class='lg-row'>慧而解諸狐疑，　便為現直見事；</div>
<div class='lg-row'>則棄捐惡道行，　即得在於正道。</div>
<div class='lg-row'>見在於甘露門，　則得坐佛樹下；</div>
<div class='lg-row'>為人民解現正，　令不畏諸惡道。</div>
<div class='lg-row'>曉了無數塵勞法，　知解兩事為如是；</div>
<div class='lg-row'>其人便棄捐塵勞，　便於彼學上善法。</div>
<div class='lg-row'>為一切人解其疑，　便為得見善正直；</div>
<div class='lg-row'>即棄捐去惡道事，　其多智常在道住。</div>
<div class='lg-row'>常為住在甘露門，　得坐在無量佛樹；</div>
<div class='lg-row'>為無量億人現明，　其人終不畏惡道。」</div>
</div><p>佛語童子：「菩薩尊法施持法與他人者有十事。何等為十？一者棄捐惡，二者奉行善，三者修正士，四者淨其佛剎，五者坐佛樹下，六者布施眾用，七者降伏諸塵勞，八者與一切人智，九者行慈心，十者現在得安隱意。童子！是為菩薩持尊法施十事以法施與他人者。」佛於是說偈言：</p>

<div class="lg regular" style="margin-left:1em;"><div class='lg-row'>「諸不善皆捐之，　諸善事悉奉行；</div>
<div class='lg-row'>得在住法智慧，　意常好喜布施。</div>
<div class='lg-row'>便淨其佛國土，　即得無上之國；</div>
<div class='lg-row'>便則坐佛樹下，　興法施譬如寶。</div>
<div class='lg-row'>布施一切所有，　便學於諸法王；</div>
<div class='lg-row'>則遠除諸塵勞，　其人得佛不難。</div>
<div class='lg-row'>布施於一切人，　常有慈心之行；</div>
<div class='lg-row'>其無有嫉妬行，　為安隱諸非人。</div>
<div class='lg-row'>多智便棄諸不善，　其人常為在善住；</div>
<div class='lg-row'>於尊法堅不可動，　其多智者常與法。</div>
<div class='lg-row'>即常得清淨之國，　常奉行佛道之事；</div>
<div class='lg-row'>為常得在佛樹下，　興法施者有是事。</div>
<div class='lg-row'>無有塵勞布施眾，　便即知了己身事；</div>
<div class='lg-row'>皆解脫諸世之事，　其人終無所罣礙。</div>
<div class='lg-row'>其人自知而發意，　為一切人如是施；</div>
<div class='lg-row'>有慈心者無嫉妬，　見諸法安無有我。」</div>
</div><p>佛語童子：「菩薩行空有十事。何等為十？一者行佛道，二者無所著行，三者不願所生，四者不犯戒法，五者不誹謗賢者，六者不為諍行，七者無所得，八者獨行道，九者不諍佛，十者受法行。童子！是為菩薩行十空事。」佛於是說偈言：</p>

<div class="lg regular" style="margin-left:1em;"><div class='lg-row'>「其諸上人所行，　得上尊之世界；</div>
<div class='lg-row'>勇猛者於彼行，　諸所不可得命。</div>
<div class='lg-row'>皆不著諸世界，　於禪思安隱坐；</div>
<div class='lg-row'>亦不願諸所生，　便曉知諸空法。</div>
<div class='lg-row'>終不復犯戒法，　持於戒無有呵；</div>
<div class='lg-row'>其盡壽不說惡，　不誹謗餘賢者。</div>
<div class='lg-row'>其行道無所諍，　終無有諸諍訟；</div>
<div class='lg-row'>其便知諸所事，　彼如法而習行。</div>
<div class='lg-row'>乃至亡失其命，　終不謗於世尊；</div>
<div class='lg-row'>積累於一切法，　自保意無所畏。</div>
<div class='lg-row'>於一切諸世界，　佛道不可思議；</div>
<div class='lg-row'>即奉持諸佛法，　不復疑於空法。</div>
<div class='lg-row'>其人之行而上妙，　住不在於諸外道；</div>
<div class='lg-row'>行禪安隱無所著，　諸所無命亦無人。</div>
<div class='lg-row'>其人終無有貪著，　行一心者無所想；</div>
<div class='lg-row'>以知無人無我法，　終復無有於所願。</div>
<div class='lg-row'>悉曉諸空之法事，　於眾所用終不著；</div>
<div class='lg-row'>其人終無貪著念，　於佛常有淨信意。</div>
<div class='lg-row'>其人終無諍訟事，　獨處行者空眾用；</div>
<div class='lg-row'>其人為住於佛道，　便持如來諸所法。」</div>
</div><p>佛語童子：「菩薩在獨處行有十事。何等為十？一者有清淨意，二者無有欲，三者念諸佛，四者信行，五者不疑慧，六者有反復於諸佛，七者不誹謗法，八者寂寞行，九者得調住，十者智四解事。童子！是為菩薩獨處行十事。」佛於是說偈言：</p>

<div class="lg regular" style="margin-left:1em;"><div class='lg-row'>「終無有愛欲行，　常有清淨之意；</div>
<div class='lg-row'>便奉無所欲事，　於獨處一心行。</div>
<div class='lg-row'>思念普世間明，　其人轉而成信；</div>
<div class='lg-row'>於智慧一無疑，　佛慧不可思議。</div>
<div class='lg-row'>於諸佛有反復，　佛終不棄捐法；</div>
<div class='lg-row'>即而作寂定行，　便為住於寂法。</div>
<div class='lg-row'>其人即得解事，　獨自樂於樹間；</div>
<div class='lg-row'>便棄<span class='corr'>捐</span>於財利，　在一處而行道。</div>
<div class='lg-row'><span class='corr'>其</span>人<span class='corr'>即</span>為有清意，　常皆棄<span class='corr'>捐</span>諸惡事；</div>
<div class='lg-row'>其人行寂無有上，　終不復疑諸佛慧。</div>
<div class='lg-row'>其人思念佛無上，　信於諸天中天行；</div>
<div class='lg-row'>亦不復疑諸佛慧，　寂寞行者有是事。</div>
<div class='lg-row'>於諸上人有反復，　終不復棄諸法行；</div>
<div class='lg-row'>獨處行者而寂寞，　閑處行者有是事。</div>
<div class='lg-row'>便得善諦寂寞地，　即疾解了諸證事；</div>
<div class='lg-row'>常解說無央數經，　其人無有罣礙時。」</div>
</div><p>佛語童子：「菩薩在閑處行有十事。何等為十？一者寂行，二者遠離眾人，三者無諍訟，四者無瞋恚，五者不入諸行，六者不入人罪，七者念解脫事，八者安隱一心行，九者疾作證解脫，十者以無所著故得三昧。童子！是為菩薩閑處尊行十事。」佛於是說偈言：</p>

<div class="lg regular" style="margin-left:1em;"><div class='lg-row'>「常有寂寞之事，　便遠離眾會人；</div>
<div class='lg-row'>終無有諍訟時，　而獨自作於行。</div>
<div class='lg-row'>常無有瞋恚意，　終不轉著諸界；</div>
<div class='lg-row'>亦不復作諍訟，　在閑處是有德。</div>
<div class='lg-row'>便為寂寞之行，　常在於獨處行；</div>
<div class='lg-row'>即有解脫之事，　便疾得過度去。</div>
<div class='lg-row'>獨自在上閑處坐，　常棄捐惡眾會人；</div>
<div class='lg-row'>其人終不入人<span class='corr'>罪</span>，　樹間坐者有是事。</div>
<div class='lg-row'>便厭於一切生死，　其人無有貪眾用；</div>
<div class='lg-row'>亦不有眾畏之事，　在樹下坐有是事。</div>
<div class='lg-row'>終不與人共諍訟，　常獨行者樂寂寞；</div>
<div class='lg-row'>常護守於身口意，　其在閑處德無數。</div>
<div class='lg-row'>便得上妙解脫事，　即好坐在寂三昧；</div>
<div class='lg-row'>其於樹間習寂行，　在閑處者有是德。」</div>
</div><p>佛語童子：「菩薩行分衛有十事。何等為十？一者不欲令知其行；二者不令人知其功德；三者不欲有財利；四者不有自稱亦無諛諂；五者在賢聖道住；六者不自說功德；七者不從他人取足；八者至他家舍亦不喜亦不憂；九者離衣食施，持法施與人；十者住令德無諛諂，皆取於其法施。童子！是為菩薩行分衛住十事，令德無諛諂。」佛於是說偈言：</p>

<div class="lg regular" style="margin-left:1em;"><div class='lg-row'>「彼不欲令知行，　亦不著所為事；</div>
<div class='lg-row'>利無利而等意，　其人住於教令。</div>
<div class='lg-row'>亦不犯賢聖事，　不有稱諛諂行；</div>
<div class='lg-row'>亦不自說其善，　復不說他人惡。</div>
<div class='lg-row'>亦不愁不歡喜，　說法離於衣食；</div>
<div class='lg-row'>所說皆令歡喜，　分衛者有是德。</div>
<div class='lg-row'>不欲令稱不求名，　常住在四賢聖行；</div>
<div class='lg-row'>亦<span class='corr'>無</span>諛諂求財利，　受教令者有是事。</div>
<div class='lg-row'>不自稱譽不說惡，　初不說惡惡舌者；</div>
<div class='lg-row'>聞人功德常歡喜，　其分衛者知止足。</div>
<div class='lg-row'>離衣食善與法施，　亦不求索於財利；</div>
<div class='lg-row'>所說善人皆歡喜，　受尊教者有是事。」</div>
</div><p>佛說是經時，七萬二千人發無上正真道，萬菩薩得無所從生法忍。</p>
<p>佛說如是，文殊師利童子，及一切眾會天龍世間人皆歡喜，前為佛作禮而去。</p>

<p class='juan'>佛說月燈三昧經一卷</p></div>
<div class='div-w'><p>此是丹藏《月燈三昧經》先公譯者，而與彼鄉宋二藏之經，文義逈異，未知孰是？按《<span class='corr'>開</span>元錄》，此經有二別譯：一於有譯無本中，有後漢安世高譯一卷；二於有譯有本中，有宋沙門先公譯一卷。皆云：「出《大月燈經》第七卷」。其先公譯目下，注云：「一名文殊師利菩薩十事行經」；又指多小，云：「一十紙」。今撿此丹本經，始從六度乃至分衛，凡歷十二法，皆以十事說之；又其多小，是古之十紙有十二行，則知真是先公所譯《月燈經》矣！但錄云：「出大經第七卷」，而今撿之，出自第六卷之前半，斯為未叶。疑古今分卷有異？或書寫錯六為七耳！</p>
</div>
</div><!-- end of div[@id='body'] -->
</body></html>