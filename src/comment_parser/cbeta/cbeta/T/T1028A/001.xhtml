<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說護諸童子陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1028A
<div class='div-jing'>
<p class='juan'><a id='mulu1' />佛說護諸童子陀羅尼經</p><p class="byline">元魏天竺三藏菩提流支譯</p><p>爾時如來初成正覺。有一大梵天王。來詣佛所敬禮佛足。而作是言。</p>

<div class="lg regular"><div class='lg-row'>南無佛陀耶　南無達摩耶</div>
<div class='lg-row'>南無僧伽耶　我禮佛世尊</div>
<div class='lg-row'>照世大法王　在於閻浮提</div>
<div class='lg-row'>最初說神呪　甘露淨勝法</div>
<div class='lg-row'>及禮無著僧　已禮牟尼足</div>
<div class='lg-row'>即時說偈言　世尊諸如來</div>
<div class='lg-row'>聲聞及辟支　諸仙護世王</div>
<div class='lg-row'>大力龍天神　如是等諸眾</div>
<div class='lg-row'>皆於人中生　有夜叉羅剎</div>
<div class='lg-row'>常憙噉人胎　非人王境界</div>
<div class='lg-row'>強力所不制　能令人無子</div>
<div class='lg-row'>傷害於胞胎　男女交會時</div>
<div class='lg-row'>使其意迷亂　懷任不成就</div>
<div class='lg-row'>或歌羅安浮　無子以傷胎</div>
<div class='lg-row'>及生時奪命　皆是諸惡鬼</div>
<div class='lg-row'>為其作嬈害　我今說彼名</div>
<div class='lg-row'>願佛聽我說</div>
</div><p>第一名彌酬迦　第二名彌伽王　第三名騫陀　第四名阿波悉魔羅　第五名牟致迦　第六名魔致迦　第七名閻彌迦　第八名迦彌尼　第九名黎婆坻　第十名富多那　第十一名曼多難提　第十二名舍究尼　第十三名揵吒波尼尼　第十四名目佉曼荼　第十五名藍婆</p>
<p>此十五鬼神。常遊行世間。為嬰孩小兒。而作於恐怖。我今當說此諸鬼神恐怖形相。以此形相。令諸小兒皆生驚畏。</p>
<p>彌酬迦者其形如牛。</p>
<p>彌迦王者其形如師子。</p>
<p>騫陀者其形如鳩魔羅天。</p>
<p>阿波悉魔羅者其形如野狐。</p>
<p>牟致迦者其形如獼猴。</p>
<p>魔致迦者其形如羅剎女。</p>
<p>閻彌迦者其形如馬。</p>
<p>迦彌尼者其形如婦女。</p>
<p>黎婆坻者其形如狗。</p>
<p>富多那者其形如猪。</p>
<p>曼多難提者其形如猫兒。</p>
<p>舍究尼者其形如鳥。</p>
<p>乾吒婆尼尼者其形如雉。</p>
<p>目佉曼荼者其形如獯狐。</p>
<p>藍婆者其形如蛇。</p>
<p>此十五鬼。神著諸小兒令其驚怖。我今當復說諸小兒怖畏之相。</p>
<p>彌酬迦鬼者著小兒眼睛迴轉。</p>
<p>彌迦王鬼者著小兒數數嘔吐。</p>
<p>騫陀鬼者著小兒其兩肩動。</p>
<p>阿波悉魔羅鬼者著小兒口中沫出。</p>
<p>牟致迦鬼者著小兒把捲不展。</p>
<p>魔致迦鬼者著小兒自齧其舌。</p>
<p>閻彌迦鬼者著小兒憙啼喜笑。</p>
<p>迦彌尼鬼者著小兒樂著女人。</p>
<p>黎婆坻鬼者著小兒見種種雜相。</p>
<p>富多那鬼者著小兒眠中驚怖啼哭。</p>
<p>曼多難提鬼者著小兒憙啼喜笑。</p>
<p>金究尼鬼者著小兒不肯飲乳。</p>
<p>乾吒波尼尼鬼者著小兒咽喉聲塞。</p>
<p>目佉曼荼鬼者著小兒時氣熱病下痢。</p>
<p>藍婆鬼者著小兒數數噫噦。</p>
<p>此十五鬼神。以如是等形。怖諸小兒。及其小兒驚怖之相。我皆已說。復有大鬼神王。名栴檀乾闥婆於諸鬼神最為上首。當以五色綖。誦此陀羅尼一遍一結。作一百八結。并書其鬼神名字。使人齎此書綖。語彼使言。汝今疾去急速如風到於四方。隨彼十五鬼神所住之處。與栴檀乾闥婆大鬼神王。令以五色線縛彼鬼神勿嬈眾生。兼以種種美味飲食香華燈明。及以乳粥供養神王。</p>
<p>爾時。大梵天王。復白佛言。世尊若有女人不生男女。或在胎中失壞墮落。或生已奪命。此諸女等欲求子息保命長壽者。常當繫念修行善法。於月八日十五日受持八戒。清淨洗浴著新淨衣。禮十方佛至於中夜。取少芥子置已頂上。誦我所說陀羅尼呪者。令此女人即得如願。所生童子安隱無患。盡其形壽終不中夭。若有鬼神不順我呪者。我當令其頭破作七分如阿梨樹枝。即說護諸童子陀羅尼呪。</p>
<p class="dharani">多[口*絰]他　阿伽羅　伽甯　那伽　伽甯　婆漏隷　秖隷　伽婆隷　婆隷　不隷　羅扠禰　修羅俾　遮羅俾　娑尼　波羅呵　沙尼　那易　彌那易　穌婆呵</p>
<p>世尊我今說此陀羅尼呪護諸童子。令得安隱獲其長壽故。</p>
<p>爾時世尊一切種智。即說呪曰。</p>
<p class="dharani">多[口*絰]他　菩陀菩陀　菩陀㝹摩帝　菩提菩提　摩隷　式叉夜　婆舍利　婆多禰　婆羅陀　頭隷　頭隷　婆臘多頭隷　舍摩膩　收隷　婆呵膩　陀波膩　穌婆呵　膩婆羅膩　穌婆呵</p>
<p>此十五鬼神常食血肉。以此陀羅尼呪力故。悉皆遠離不生惡心。令諸童子離於恐怖安隱無患。處胎初生無諸患難。誦此呪者。或於城邑聚落隨其住處。亦能令彼嬰孩小兒。長得安隱終保年壽。南無佛陀成就此呪。護諸童子不為諸惡鬼神之所嬈害。一切諸難一切恐怖。悉皆遠離穌婆呵。時此梵天聞說此經歡欣奉行。</p>

<p class='juan'>佛說護諸童子陀羅尼經◎</p></div>
</div><!-- end of div[@id='body'] -->
</body></html>