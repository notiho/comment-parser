<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>比丘避女惡名欲自殺經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 503
<p class='juan'><a id='mulu1' />比丘避女惡名欲自殺經</p><p class="byline">西晉沙門法炬譯</p>
<div class='div-jing'><p>如是我聞：</p>
<p>一時，佛住舍衛國祇樹給孤獨園。時有異比丘，在拘薩羅人間住一林中。時彼比丘與長者婦女嬉戲，起惡名聲。時彼比丘作是念：「我今不應共他婦女起惡名聲，我今欲於此林中自殺！」</p>
<p>時彼林中，止住天神作是念：「惡不善，不類此。比丘不壞無過，而於林中欲自殺身，我今當往，方便開悟！」</p>
<p>時彼天神化作長者女身，語比丘言：「於諸巷路四衢道中，世間諸人為我及汝起惡名聲，言我與汝共相習近，作不正事。已有惡名，今可還俗，共相娛樂。」</p>
<p>比丘答言：「以彼里巷四衢道中，為我與汝起惡名聲，共相習近，為不正事，我今且自殺身。」</p>
<p>時彼天神還復天身，而說偈言：</p>

<div class="lg regular" style="margin-left:1em;"><div class='lg-row'>「雖聞多惡名，　苦行者忍之，</div>
<div class='lg-row'>不應苦自害，　亦不應起惱。</div>
<div class='lg-row'>聞聲恐怖者，　是則林中獸，</div>
<div class='lg-row'>是輕躁眾生，　不成出家法。</div>
<div class='lg-row'>仁者當堪耐，　下、中、上惡聲，</div>
<div class='lg-row'>執心堅住者，　是則出家法。</div>
<div class='lg-row'>不由他人語，　令汝成劫賊，</div>
<div class='lg-row'>亦不由他人，　令汝得羅漢；</div>
<div class='lg-row'>如<span class='corr'>汝</span>自知已，　諸天亦復知。」</div>
</div><p>爾時比丘為彼天神所開悟已，專精思惟，斷除煩惱，得阿羅漢。</p>
</div>
<p class='juan'>比丘避女惡名欲自殺經</p>
</div><!-- end of div[@id='body'] -->
</body></html>