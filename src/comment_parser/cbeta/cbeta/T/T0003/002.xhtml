<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毘婆尸佛經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />毘婆尸佛經卷下</p><p class="byline">西天譯經三藏朝散大夫試鴻臚卿傳教大師臣法天奉　詔譯</p><p>爾時，世尊說此偈已，告苾芻言：「時，毘婆尸佛既成道已，即作是念：『我於何處先應說法利益有情？』諦觀思惟，滿度摩王所都大城，人民熾盛機緣純熟。作是念已，即從座起整衣服手執應器次第行乞，往滿度摩城，詣安樂鹿野園中，暫住止息自在無畏。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「二足正徧知，　自在行持鉢，</div>
<div class='lg-row'>安住鹿野園，　無畏如師子。」</div>
</div><p>爾時，世尊說此偈已，告苾芻言：「時，毘婆尸佛告守門人曰：『與我往欠拏太子及近臣帝穌嚕處，吾今現在安樂鹿野園中，我欲相見。』時守門者聞是語已，即詣欠拏太子及近臣帝穌嚕處，具陳上事：『毘婆尸佛成正覺道，往滿度摩城安樂鹿野園中，我欲相見。』欠拏太子聞是語已，與帝穌嚕即乘車騎，出滿度摩城，往安樂鹿野園中，詣毘婆尸佛前，頭面禮足，瞻仰尊顏目不暫捨。</p>
<p>「爾時毘婆尸佛欲令欠拏歡喜信受開示妙法。佛言：『如過去諸佛所說，若布施持戒，精進修行，能離欲色煩惱過失得生淨天。』時，欠拏太子帝穌嚕聞是語已，心得清淨，如毘婆尸正等覺心，生正解心、不疑心、善心、軟心、廣心、無礙心、無邊心、清淨心，復為宣說苦集滅道，四諦法行種種開示。時欠拏太子、帝穌嚕通達四諦，見法知法，得法堅牢法、依法、住法、不動法、不捨法、不空法，譬如白㲲無諸塵垢，悟法之心亦復如是。</p>
<p>「爾時，欠拏太子、帝穌嚕白毘婆尸佛言：『如來、應、正等覺，我願出家受善逝戒。』佛言：『善哉！今正是時。』即與剃髮受具足戒。如是彼佛為彼二人現三種神通，令發精進趣向佛慧：一現變化神通，二現說法神通。三現調伏神通。如是現已，欠拏太子、帝穌嚕勇猛精進，經須臾間真智相應，斷盡諸漏成阿羅漢。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「毘婆尸世尊，　說法鹿野園，</div>
<div class='lg-row'>欠拏、帝穌嚕，　俱來至佛所，</div>
<div class='lg-row'>即以頭面禮，　瞻仰而一心。</div>
<div class='lg-row'>開示施戒門，　苦集滅道法，</div>
<div class='lg-row'>聞已深信受，　了達無生滅，</div>
<div class='lg-row'>俱求於出家，　即受善逝戒。</div>
<div class='lg-row'>復覩神通力，　速發精進心，</div>
<div class='lg-row'>須臾諸漏盡，　成就阿羅漢。」</div>
</div><p>爾時，世尊說此偈已，告苾芻言：「汝今諦聽！滿度摩城人民熾盛，宿植善本有八萬人，聞欠拏太子、帝穌嚕正信出家，佛為說法現通而成聖果，如是思惟：『有如是出家，如是梵行，如是說法，如是調伏，世所希有，得未曾聞，我等今者亦願出家。』作是念已，時八萬人俱捨家緣，出滿度摩城，往安樂鹿野園毘婆尸佛所，頭面禮足却住一面，合掌瞻仰目不暫捨。佛為說法令生信心，佛言：『如過去諸佛所說妙法，若人布施持戒，精進修行，能離欲色煩惱種種過失，得生淨天。』時八萬人聞是語已，心得清淨，如毘婆尸佛正等覺心，生正解心、無疑心、軟心、善心、廣心、無礙心、無邊心、清淨心，復為宣說苦集滅道，四諦法行種種開示。彼八萬人通達四諦，見法知法，得法堅牢法、依法、不壞法、住法、不動法、不捨法、不空法，譬如白㲲離諸塵垢，彼等之心亦復如是。時八萬人俱發聲言：『如來、應、正等覺攝受我等，令得出家受善逝戒。』佛即攝受剃髮受戒，復為彼眾現三神通令發精進：一變化神通，二說法神通，三調伏神通。如是現已，時八萬人，勇猛精進。不久之間，漏盡意解成阿羅漢。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「滿度摩城內，　眾有八萬人，</div>
<div class='lg-row'>聞於欠拏等，　出家成聖道，</div>
<div class='lg-row'>俱發清淨心，　而來詣佛所。</div>
<div class='lg-row'>聞法心歡喜，　速起勇猛心，</div>
<div class='lg-row'>合掌白世尊，　願聽我出家，</div>
<div class='lg-row'>受持於戒律。　應時為攝受，</div>
<div class='lg-row'>剃髮而受戒，　復為現神通，</div>
<div class='lg-row'>斷盡諸結縛，　如滅尸利林，</div>
<div class='lg-row'>熾㷔永不生，　成就大解脫，</div>
<div class='lg-row'>如是眾苦依，　當得滅無有。」</div>
</div><p>爾時，世尊說此偈已，告苾芻言：「毘婆尸佛度彼眾已，出安樂鹿野園往滿度摩城，八萬苾芻亦往滿度摩城，詣世尊前，頭面禮足於一面坐。佛即具說得道因緣，令其堅固。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「難作極難作，　輪迴盡輪迴，</div>
<div class='lg-row'>如是八萬人，　永斷眾結縛，</div>
<div class='lg-row'>亦如帝穌嚕，　欠拏太子仙，</div>
<div class='lg-row'>精進求出家，　俱獲解脫果。」</div>
</div><p>爾時，世尊說此偈已，告苾芻言：「時，毘婆尸佛，而作是念：『此大苾芻眾住滿度摩城，宜應減少，令六萬二千苾芻往詣諸方，遊行聚落隨意修習，經六年後歸滿度摩城，受持波羅提目叉。』作是念時，於虛空中有一天子，知佛心念，告毘婆尸佛言：『善哉！若令六萬二千苾芻遊諸聚落隨意修行，經六年後復還本國，受持波羅提目叉，今正是時。』佛即告言：『汝苾芻眾中，令六萬二千人遊諸聚落隨意修行，經六年後復還本國，受持波羅提目叉。』時六萬二千人聞是語已，出滿度摩城隨方遊止。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「無漏無等等，　調御大丈夫，</div>
<div class='lg-row'>導引於群生，　令至寂靜道。</div>
<div class='lg-row'>今遣苾芻眾，　最上佛聲聞，</div>
<div class='lg-row'>六萬二千眾，　出彼滿度城，</div>
<div class='lg-row'>遊行諸聚落，　如龍大威勢，</div>
<div class='lg-row'>隨意自修行，　六年復本國。」</div>
</div><p>爾時，世尊說此偈已，告苾芻言：「彼六萬二千人即時出城，往諸聚落隨意修行。如是過一年二年，至第六年，彼諸苾芻互相告言：『六年已滿，宜歸本國。』作是語時，空中天人復告言曰：『今正是時，歸滿度摩城，受持波羅提目叉。』於是六萬二千苾芻，以自神力及天威德，經須臾間至滿度摩城。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「彼佛大苾芻，　六萬二千眾，</div>
<div class='lg-row'>遊諸聚落中，　隨意六年滿。</div>
<div class='lg-row'>自思欲往還，　天人普告示，</div>
<div class='lg-row'>令歸滿度城，　受持清涼戒。</div>
<div class='lg-row'>聞之大忻慶，　身毛皆喜豎，</div>
<div class='lg-row'>即運神通力，　如乘大龍象，</div>
<div class='lg-row'>須臾還本城，　自在無所礙。</div>
<div class='lg-row'>無上二足尊，　出生於世間，</div>
<div class='lg-row'>善說眾律儀，　度脫諸群品，</div>
<div class='lg-row'>今當為敷演，　波羅提目叉。」</div>
</div><p>爾時，世尊說此偈已，告苾芻言：「彼六萬二千人至滿度摩城，詣毘婆尸佛前，頭面禮足，却坐一面。佛言：『諦聽！我今演說波羅提目叉曰：</p>

<div class="lg regular" style="margin-left:2em;"><div class='lg-row'>「『忍辱最為上，　能忍得涅槃。</div>
<div class='lg-row'>過去佛所說，　出家作沙門，</div>
<div class='lg-row'>遠離於殺害，　身口七支過，</div>
<div class='lg-row'>持此戒具足，　發生大智慧，</div>
<div class='lg-row'>得佛清淨身，　世間無有上，</div>
<div class='lg-row'>出生無漏智，　盡苦苦生死。』</div>
</div><p>「爾時，世尊說此戒時，復有諸天天子，以天威力，來下天宮，詣毘婆尸佛前，作禮合掌，聽受波羅提目叉。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「無漏不思議，　破闇到彼岸，</div>
<div class='lg-row'>釋梵一切天，　俱聽大僊戒。」</div>
</div><p>爾時，世尊說此偈已，告苾芻言：「我於一時在王舍城七葉巖邊，住止淨室，而忽思惟：『過去毘婆尸佛說毘奈耶藏時，恐有諸天不來聽受大僊戒者，今往諸天問諸梵眾。』作是念已，我於彼時入三摩地，如大力士展臂之間至善現天，彼之天子，頭面禮足而作是言：『善哉！世尊！久不來此。我是毘婆尸佛正等正覺聲聞弟子，彼佛姓剎帝利，信心出家，憍陳族，壽八萬歲，父名滿度摩王，母名滿度摩帝。欠拏太子、帝穌嚕，出家受戒成阿羅漢。大賢第一侍者，名阿輸迦，三會說法廣度聲聞，第一大會六萬二千人得阿羅漢，第二大會十萬人得阿羅漢，第三大會八萬人得阿羅漢。毘婆尸佛，有如是最上，如是出家，如是證菩提，如是說法，如是調伏，令諸弟子，著衣持鉢，修諸梵行，遠離五欲，斷煩惱得解脫，證無生法，成阿那含。復次尸棄佛、毘舍浮佛、拘留孫佛、拘那含牟尼佛、迦葉佛，說法調伏，著衣持鉢，修諸梵行，遠離五欲，斷煩惱證無生法，成阿那含，亦復如是。』</p>
<p>「爾時，世尊有無數百千天子，恭敬圍繞往善見天，彼天見佛頭面禮足，與無數百千天子，恭敬圍繞往色究竟天。時彼天王遙見世尊，五體投地禮世尊足，而作是言：『善哉！世尊！久不來此。我是毘婆尸佛正等正覺聲聞弟子，彼佛姓剎帝利憍陳族，壽八萬歲，父名滿度摩王，母名滿度摩帝，城亦名滿度摩，欠拏太子、帝穌嚕，出家受戒成阿羅漢。大賢第一侍者，名阿輸迦，三會說法廣度聲聞，第一大會度六萬二千人得阿羅漢，第二大會度十萬人得阿羅漢，第三大會度八萬人得阿羅漢。毘婆尸佛，有如是最上，如是出家，如是梵行，如是證菩提，如是說法，如是調伏，令諸弟子，著衣持鉢，修諸梵行，遠離五欲，斷煩惱證無生法，成阿那含。復次尸棄佛、毘舍浮佛、拘留孫佛、拘那含牟尼佛、迦葉佛，如是著衣持鉢，說法調伏，修諸梵行，遠離五欲，證無生法，成阿那含。今大牟尼，說法梵行，調伏眾生，亦復如是。』</p>
<p>「爾時，天子而說頌曰：</p>

<div class="lg regular" style="margin-left:2em;"><div class='lg-row'>「『無上二足尊，　而入三摩地，</div>
<div class='lg-row'>速運大神通，　離彼閻浮界，</div>
<div class='lg-row'>來至善現天，　譬如大力士，</div>
<div class='lg-row'>速展於手臂，　剎那到此間。</div>
<div class='lg-row'>世尊甚希有，　無漏無障礙，</div>
<div class='lg-row'>清淨解脫身，　如蓮不著水，</div>
<div class='lg-row'>百千世界中，　無與佛齊等，</div>
<div class='lg-row'>降伏大魔王，　如河漂細草。</div>
<div class='lg-row'>善現等諸天，　俱來頭面禮，</div>
<div class='lg-row'>歸命最上尊，　正<span class='corr'>覺</span>大慈悲，</div>
<div class='lg-row'>調伏諸眾生，　六根皆清淨，</div>
<div class='lg-row'>出生無上慧，　依法精進行。</div>
<div class='lg-row'>過去毘婆尸，　正等正覺尊，</div>
<div class='lg-row'>所宣微妙法，　三會度聲聞，</div>
<div class='lg-row'>律儀及梵行，　守護無缺犯，</div>
<div class='lg-row'>清淨而圓滿，　如夜十五月。</div>
<div class='lg-row'>尸棄佛世尊、　毘舍浮如來、</div>
<div class='lg-row'>賢劫拘留孫、　拘那含牟尼、</div>
<div class='lg-row'>及彼迦葉佛，　如是諸如來，</div>
<div class='lg-row'>所度聲聞眾，　皆已得漏盡，</div>
<div class='lg-row'>無復諸煩惱。　恒修七覺支，</div>
<div class='lg-row'>及行八正等，　能離五欲過，</div>
<div class='lg-row'>通達大智慧，　眾所皆知識。</div>
<div class='lg-row'>如彼毘沙門，　常服甘露味，</div>
<div class='lg-row'>如王得灌頂，　永破諸闇冥，</div>
<div class='lg-row'>如日放光明，　一一佛世尊，</div>
<div class='lg-row'>威儀及法行，　利益諸群生，</div>
<div class='lg-row'>種種開方便，　引導無有異。』」</div>
</div><p>爾時，世尊說此偈已，告苾芻言：「我往彼天，聞是事已，知諸天人，諸佛法會，皆來隨喜。若復有人，愛樂受持，行住坐臥，思惟讀誦，無諸迷惑，永斷輪迴，解脫安樂。」</p>
<p>佛說此經已，皆大歡喜，信受奉行。</p>

<p class='juan'>毘婆尸佛經卷下</p></div>
</div><!-- end of div[@id='body'] -->
</body></html>