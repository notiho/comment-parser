<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切如來大祕密王未曾有最上微妙大曼拏羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu3' />一切如來大祕密王未曾有最上微妙大曼拏羅經卷第二</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p>
<div class='div-pin'><a id='mulu4' />
<p class='h1'>灌頂品第二</p><p>爾時金剛手菩薩白佛言：「世尊！我自知殊勝福德圓滿，於微妙曼拏羅義今已得之。復次何人可攝授而為弟子？又弟子所生何國而可攝授？於四大姓：剎帝利、婆羅門、毘舍、首陀，如是四姓可攝授者何姓為上？」</p>
<p>佛言：「金剛手！阿彌陀佛、毘盧遮那佛乃是三界中祕密法主大阿闍梨，無相無性不生不滅，雖住祕密無祕密相，後阿闍梨亦須如是分明了知。若了知已，乃是住三摩地金剛蓮花主具大悲心有大力者。</p>
<p>「金剛手！彼弟子生處國土方所，我今說之。若剎帝利或婆羅門等種姓之人，生舍衛國、摩伽陀國、支那國、三摩怛吒國、佉儞也國、囉茶國、儞鉢羅國、祖尼邪國、阿那多國、俱薩羅國、具尼迦國、摩羅邪國、捺囉尾拏國，如是諸國所生之者皆可攝授；又若無如上中國人者，彼師子國人及一切國人亦可攝授；又吉囉多國人亦得攝授，緣彼國中曾生最上牟尼。如上諸國若剎帝利及婆羅門種姓生者，若依阿闍梨稟受修行為行人者必獲圓滿。又阿闍梨者，顏貌熙怡端正圓滿，有慈悲心清淨心，信實無偽，降伏諸根少貪少欲，具大辯才復有深智，所言善軟亦復清爽，性不慳悋好於布施，無妬無畏遠離我慢，常樂供養大阿闍梨及眾賢聖；復能演說真如之法，常行真言之行，不稱己美恒讚他德，於諸悉地所作所修一切圓滿，於諸弟子亦不嫌毀，又於弟子無所希望，以大悲心告於賢聖，令諸弟子依相應行，得入一切曼拏羅；復令弟子依於儀軌，因果相應而得解脫，又以真言印契真如之法傳付弟子。弟子白言：『阿闍梨！此真言印契真如之法云何而得？』阿闍梨言：『善哉、善哉！佛子諦聽！佛說此真言從真如圓滿智以慧方便流出，於三界中作化身佛，現精進力勉喻示教，於初、中、後其義深善，以此三摩地依金剛蓮花行教金剛薩埵等。我釋迦族為悲愍一切有情作大德阿闍梨，今於此族中得成就真言陀羅尼一百或三百，隨所愛樂，依真如相應力而得成就，可以書寫傳付弟子，持誦修行，利樂有情令不斷絕。』弟子得阿闍梨傳付教授已，禮阿闍梨足，當以金、銀、珍寶及象、馬等，至於自身皆虔心奉獻阿闍梨及曼拏羅賢聖。時阿闍梨作金剛薩埵相應之言：『子受此祕密之法。』時阿闍梨為念證明伽陀，時彼明眾為作此證：『今某甲依法奉獻此金、銀、珍寶及象、馬等，為求某事為供養曼拏羅。』</p>
<p>「時阿闍梨別作灌頂曼拏羅，令弟子於曼拏羅中師子座上跏<span class='corr'>趺</span>而坐，自結金剛合掌印，安於當心而住。時阿闍梨復以本尊明王真言，加持第一閼伽瓶安置曼拏羅中，然後復誦本族尊心真言加持而與灌頂，更以前印安頂上及安頸上而與灌頂。又阿闍梨復稱弟子名：『我今以此明與某甲，願一切曼拏羅賢聖哀愍納受。』弟子復以意所求事，自稱告於賢聖。其阿闍梨復結本尊根本印，加持弟子額及心又與灌頂，又結本族尊四印安頂上，更誦真言而與灌頂。阿闍梨言：『汝今後所有一切世間灌頂之法汝已悉得。』又復以金剛拳儀則授金剛杵與灌頂弟子令常受持。先以所授金剛杵安弟子心上與灌頂，又安額、次安頂而與灌頂。如是灌頂已，其阿闍梨告弟子言：『善男子！汝已於一切如來及一切執金剛處而得灌頂，汝已殊勝是真出世間，如得阿耨多羅三藐三菩提。』</p>
<p>「復次以金剛杵付弟子而令受持。阿闍梨言：『汝受此金剛杵，汝是入金剛三昧者，此成一切如來最上金剛杵，汝恒受持當得最上金剛之智。』</p>
<p>「持金剛真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多　悉地　嚩日囉<span class='note-inline'>(二合)</span></p>
<p>「阿闍梨授與弟子祕密三昧者，發廣大心不得慳悋。何以故？為欲令一切有情獲大智圓滿故。又復若有眾生，於阿闍梨妄加毀謗者，汝當擁護；若有於法生愛樂者，可以金剛祕密三昧及祕密曼拏羅印而付授之。又阿闍梨告弟子言：『汝具菩提心，於祕密王志心護持。』</p>
<p>「復次弟子如前得受隨緣種種灌頂已，更可與五佛灌頂之法而與灌頂。其灌頂儀者：先須於灌頂曼拏羅所，備辦香、花、燈、塗及以幡蓋種種供養之具，又一切儀式不得少闕，然後令弟子預潔身心方入曼拏羅。其阿闍梨為弟子作諸法事，然後結本尊印誦本尊真言與弟子灌頂。初中方毘盧遮那佛印：以二大指二小指磔開，餘指皆相著少屈成印，安弟子頂，誦本尊真言與灌頂。真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多　達里彌<span class='note-inline'>(二合引)</span>　濕嚩<span class='note-inline'>(二合)</span>囉　伊難　薩里嚩<span class='note-inline'>(二合)</span>　怛他<span class='note-inline'>(引)</span>多怛　吠<span class='note-inline'>(二合)</span>曩<span class='note-inline'>(引)</span>鼻詵左　郝</p>
<p>「東方阿閦佛！結金剛薩埵印：以二手相叉作拳，竪二中指相著如針成印，安弟子額上，即誦真言與灌頂。真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多　惹拏<span class='note-inline'>(二合)</span>曩<span class='note-inline'>(引)</span>　鼻瑟計拏<span class='note-inline'>(引)</span>　鼻詵左　吽</p>
<p>「南方寶生佛印：用前金剛薩埵印，屈二中指如寶，安弟子右耳上，誦本尊真言與灌頂。真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多<span class='note-inline'>(引)</span>　鼻瑟迦囉怛曩<span class='note-inline'>(二合)</span>鼻詵左　怛囕<span class='note-inline'>(二合)</span></p>
<p>「西方觀自在王佛印：用前金剛薩埵印，屈二中指如蓮花葉成印，安弟子頂後，誦本尊真言與灌頂。真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多<span class='note-inline'>(引)</span>　達里摩<span class='note-inline'>(二合引)</span>　鼻瑟計拏<span class='note-inline'>(引)</span>　鼻詵左　呬里<span class='note-inline'>(二合)</span></p>
<p>「北方不空成就佛印：用前金剛薩埵印，竪二小指二中指，相著如針成印，安弟子左耳上，誦本尊真言與灌頂。真言曰：</p>
<p class="dharani">「唵<span class='note-inline'>(引)</span>　薩里嚩<span class='note-inline'>(二合)</span>　怛他<span class='note-inline'>(引)</span>誐多<span class='note-inline'>(引)</span>　鼻瑟計　摩賀<span class='note-inline'>(引)</span>尾濕嚩<span class='note-inline'>(二合)</span>　嚩日囉<span class='note-inline'>(二合引)</span>　鼻詵左　惡</p>
<p>「次更與授五佛髻鬘灌頂。如是得灌頂已，如同於一切智智親授灌頂，從此與名得稱為大上人，或稱為阿闍梨，悉受世間最上勝妙供養自在快樂。」</p>
</div>
<div class='div-pin'><a id='mulu5' />
<p class='h1'>阿闍梨品第三</p><p>復次金剛手菩薩白世尊言：「世尊！凡阿闍梨所有供養曼拏羅賢聖，金、銀、摩尼一切財物，乃至所施象、馬之類，其阿闍梨受得之後當何所用？願大牟尼為我開說。」</p>
<p>佛言：「金剛手！阿闍梨應有一切所施供養之物。彼阿闍梨受已當分三分：第一分奉於三寶；第二分施與婆羅門、外道尼乾子等；第三分又分作二半分：半分與阿闍梨同學，半分阿闍梨自用。又前三寶之分亦分為三分：一佛、二法、三僧，如是分已各各受用。佛分者，得造佛像及塔廟等；其法分者，可用書寫如來一切經法；僧分者，可造種種飲食供於眾僧。阿闍梨若能如是分別次第互不侵損者，彼一切曼拏羅賢聖悉皆歡喜，一切所求皆得成就。若阿闍梨分分之後，或復有人為其知事，心住慳悋侵於三寶，不依阿闍梨所有旨教者，以因果故命終之後當墮叫喚地獄，後生人間以其餘業生於犬中。」</p>
<p>復次金剛手白世尊言：「一切智智一切有情恒在心念，惟願為我說於一切最上真言之行。云何大阿闍梨知息災、增益及敬愛、調伏等法？乃至持誦之人修相應觀想及曼拏羅護摩之法者，彼阿闍梨住智慧輪滅一切罪者？」</p>
<p>佛言：「金剛手！若阿闍梨於真言中修行者，具大悲心愍念一切婆羅門、外道尼乾等，以真實言勸喻開發，令信甚深祕密之法，而於同學亦不謗毀，堅持五戒，復行甚深十波羅蜜圓滿大智；又復阿闍梨能救度有情，能與除滅一切罪障；又自遠離殺生及彼妄語，自不飲酒亦不勸他。何以故？以彼飲酒是為一切過失根本。若阿闍梨行不真實妄稱有德，又復執好俗間典籍、文字、歌詠，又復讚歎我執、人執有情。阿闍梨若如是者，決定墮於地獄惡趣。」</p>
<p>又金剛手白言：「若阿闍梨受行世法恒取快樂，恒食酒肉、葷辛之味，彼阿闍梨云何度弟子入曼拏羅？云何度弟子免輪迴之難？云何可得真言悉地？我今疑惑其事云何？」</p>
<p>佛言：「金剛手！無有阿闍梨受行世法恒取快樂，樂食酒肉、葷辛之味者。若有阿闍梨樂修相應之行者，乃真得名阿闍梨。金剛手！汝聽菩薩之行，我今說之。菩薩行者奉持戒法行菩薩道，深信堅固志樂相應，住無分別無礙之法，不行妄語、殺生、飲酒、戲樂、我人見等，如是奉戒無有過失，此為阿闍梨所行菩薩之行。若阿闍梨於一切事有所闕者，是於戒行而闕於智。」</p>
<p>金剛手菩薩白世尊言：「云何名智？」</p>
<p>佛言：「金剛手！對三界名智。」</p>
<p>金剛手白言：「世尊！云何名為三界？」</p>
<p>佛言：「金剛手！心即是三界。」</p>
<p>金剛手白言：「云何名心？」</p>
<p>佛言：「心者本無色相不可取捨，由無色相遍行諸根，由行諸根遂著境界。譬如獼猴遭於罥弶，心被境縛亦復如是。」</p>
<p>金剛手復白佛言：「三界者云何說？」</p>
<p>佛言：「金剛手！三界者，所謂：貪界、瞋界、癡界。金剛手！彼若無心即無貪；若無貪即無瞋；若無瞋即無癡。</p>
<p>「復次金剛手！菩薩心無色相遍入六根，根境相緣便成貪著。金剛手！心行眼根，見於違順，於順起愛、於逆生瞋。以心生瞋故即癡暗現前，不能分別是可非可、無慚無愧、不怖不懼，由是之故造種種罪，惡業熾盛墮泥黎中。金剛手！若有著貪、瞋、癡心垢過失被黑暗業種種纏縛，此非菩薩阿闍梨行。若阿闍梨行於菩薩相應之行，如玻胝寶清淨無垢，自性寂靜智慧圓滿，如空中月無所障礙。然後發菩提心堅固不退，以禪定印印於諸根令彼諸根微妙無垢，使菩提分圓滿具足，然後用法甘露水而常溉灌，以妙解脫風吹令增長，復以住禪定印如息不出，觀自心上有大蓮花，花上有滿月輪白光四照，復觀三昧印印於中心，以此三昧印等，攝持三業不令散亂，但少時間默然而住，然後却以真言及印而警覺之，既覺悟已復放光明，為圓滿一切智智。」佛言：「所觀月輪三昧印心相善界，即是本尊如來種子之智。</p>
<p>「復次，眾生之心住十八界，身如彼蓮花，花有香氣。又金剛手！如人以花熏土或熏他物，花雖不見，香氣即存，亦復如是。金剛手！真言種子依彼相應如解脫性，直至盡輪迴際種子不斷，以智方便成種種相；又種子香攝受觀想阿闍梨身一向不退，能使阿闍梨攝受一切有情行於救度，乃至於晝夜分亦不失時。」</p>
<p>金剛手菩薩白世尊言：「云何名時？」</p>
<p>佛言：「金剛手！時有二種。」</p>
<p>「云何為二？」</p>
<p>佛言：「一內、二外。」</p>
<p>金剛手言：「云何名為內、外？」</p>
<p>佛言：「金剛手！我今為汝說於外時。外時者，以一晝夜分，分為八大時，以二小時為一大時，以四大時為一晝，倍此為一晝夜，是為八時。又金剛手！以日、月出沒時及星出沒時，乃是持誦行人作息災、增益法時，當得一切意願成就。若於此時發精進心行利樂者，一切魔障不敢侵近；若是作忿怒法者，可用日午時及夜半時，若用餘時者不獲意願。」</p>
<p>金剛手菩薩白佛言：「世尊！外時已說，內時云何？」</p>
<p>佛言：「金剛手！內時者，此所謂合於微妙祕密第一之說。即以菩提心相解脫之智，為於有情說彼真言法，成就息災、增益、愛敬、調伏等事。於二時中能成就二種法，所謂：相應成就法及曼拏羅護摩法。得此成就如瑠璃寶，應現色像一切無隱，悉皆成就亦復如是。</p>
<p>「金剛手！又以五息法盡彼餘時：一者日息、二者月息、三者惹羅息、四者母祖吒息、五者妙香息。先想日月二息行於身中，周流上下如燈照室，黑暗除已快樂現前，如是照已住於腹中。又想第三惹羅之息，如物流注向臍輪中，或復左右旋轉，又想臍輪生一根本出生金剛蓮華開敷圓滿。又想第四母祖吒息，如彼王身無目，冥然住蓮華中，然想有王印在前。復想日月之息行左右邊及彼上下，日住於上、月住於下，月光流波如注甘露。第五想妙香息，自頂下循行於額、面達於眉鬢，乃至於眼及旋頸項，周遊不斷平正而住。</p>
<p>「金剛手！息者有情之命，五者假名分別，用此持心竟此時分，或復為一切有情以真言法圓滿成就金剛界蓮華之心，竟其時分無障無礙；又或了知一切妙法無相無用，圓滿一切有情菩提之心，用此住心竟其時分；或作息災、增益、敬愛、調伏妙曼拏羅竟於時分。</p>
<p>「金剛手！如是內時種種諸法，我今說已汝今依行。若復依行如是時者，自然安住樂生智慧；若愛樂智慧，自然得一切法平等；得法平等已得身安住；得身安住已得智安住，以安住智知菩提心住處；知菩提心住處已，復得一切法殊勝之智，以彼殊勝之智知於過去、現在、未來之事。</p>
<p>「金剛手！菩薩知彼智發生已，當須知彼眼界相應之法，所為：赤白等色、長短麁細之相。金剛手！以如是智慧智，發生耳界得聞音聲，所聞音聲如其義理了解能盡。金剛手！如是乃至鼻、舌、身、意等法，以智慧智觀察了解皆悉能盡。</p>
<p>「金剛手！阿闍梨得智慧智，便能了知賢聖第一之義；知彼賢聖第一義已，以智慧智方便信解，得生真如之智；知彼真如智已，乃得諸相具足，亦復得三十七道品圓滿，得知有情智慧智生。金剛手菩薩！此阿闍梨如我於三界中為如來，具一切智智三摩地，令諸有情得生於智亦復如是。</p>
<p>「復次金剛手！阿闍梨及諸行人持菩薩戒或比丘戒，要須遠離身邪行過，唯於自夫自妻雖行世法猶如服藥，所得三摩地智亦復能令有情得住正道。其阿闍梨具三界三摩地，得知有情智慧智生，亦復能令有情智慧智生。」</p>
<p>金剛手菩薩白佛言：「世尊！云何名三摩地智慧智方便有情等？」</p>
<p>佛言：「金剛手！菩薩三摩地智方便有情等者，乃是有情於諸根四大及與身口意一向平等不動，是等有情生彼三摩地。復次金剛手！彼智慧智方便最能發生有情大祕密觀想，遠離種種相，信解如實真如妙三摩地，復得自身行於正道。」</p>
<p>佛言：「金剛手！從我真如心智慧智方便三摩地，生出金剛薩埵菩薩、金剛王菩薩、金剛愛菩薩、金剛善哉菩薩。又於福德聚三摩地，出生金剛寶菩薩、金剛光菩薩、金剛幢菩薩、金剛笑菩薩。又復於智慧門三摩地，出生金剛法菩薩、金剛利菩薩、金剛因菩薩、金剛語菩薩。又於大精進三摩地，出生金剛業菩薩、金剛護菩薩、金剛牙菩薩、金剛拳菩薩。又於適悅心三摩地，出生金剛戲菩薩、金剛鬘菩薩、金剛歌菩薩、金剛舞菩薩。又於真如薰等三摩地，出生金剛香菩薩、金剛花菩薩、金剛燈菩薩、金剛塗香菩薩。又於金剛智三摩地，出生金剛鉤菩薩、金剛索菩薩、金剛鎖菩薩、金剛鈴菩薩。又復於六波羅蜜智慧三摩地起變化相圓滿菩提行，出生大慈菩薩、佛眼菩薩、無能勝菩薩、白毫相菩薩、孔雀明王菩薩、大隨求菩薩。又復有三摩地出生大平等智慧力八護世菩薩，所謂：觀自在菩薩、金剛手菩薩、慈氏菩薩、虛空藏菩薩、普賢菩薩、文殊師利菩薩、除蓋障菩薩、地藏菩薩。</p>
<p>「又復有觀自在菩薩部，以無數神通作變化相菩薩、馬首大明王及天、人、阿修羅等，於大苦難中救度一切有情者，所謂：白菩薩、大白菩薩、摩摩吉菩薩、顰眉菩薩、含嚩里菩薩、摩里支菩薩、聖祖拏菩薩、摩秫嚩底菩薩、寶鬘菩薩、大光菩薩、最勝菩薩及最勝行菩薩。</p>
<p>「又復有金剛部，從金剛手菩薩心中，出生如執金剛王此等菩薩能施成就，所謂：摩摩吉菩薩、金剛拳菩薩、嚩囉呬菩薩、金剛鎖菩薩、金剛努底菩薩、金剛巘馱里菩薩、金剛彌佉羅菩薩。復有彌佉羅菩薩、金剛少尼菩薩、金剛波舍菩薩、金剛速菩薩、金剛秫羅菩薩、金剛光焰口菩薩、金剛光明菩薩、金剛鉤菩薩、金剛最勝莊嚴菩薩。</p>
<p>「復有三祕密，生大力、甘露、軍吒利等大忿怒明王，此等明王於三族中平等。</p>
<p>「又復有從金剛蓮花部生、或從三摩地生、或從智慧中生者，作敬愛、調伏法等最上明王，所謂：不動尊忿怒大明王、無能勝忿怒大明王等！</p>
<p>「復次金剛手菩薩！此菩薩等於三摩地，或於智慧，或以方便利益有情，由如如來出於三界。</p>
<p>「金剛手！持金剛阿闍梨或比丘或優婆塞等，當遠離五罪，信行三密，以三摩地起智慧方便，教化有情令生信解。復入大難海中救度有情，以智方便示於正道安住有情，使彼有情不行邪道。</p>
<p>「金剛手！若復阿闍梨行於世間，樂行世法，種種戲樂及食諸辛酒肉之味，雖行世法而不能染。何以故？彼阿闍梨於三界中，以智染身故，世法而不能染。金剛手！譬如三界中諸有情等雖行世法，具種種信解依三摩地，能於世間為諸有情而作利益。</p>
<p>「復次金剛手！非有阿闍梨修行持戒修相應行者，不能令有情安住無上之智。」</p>
<p>金剛手言：「如是如是。阿闍梨修行持戒當得無上之智。」</p>
<p>「金剛手！別解脫戒經法，設有比丘發大勤力修行，而自不能得阿耨多羅三藐三菩提，何況令他有情得無上菩提？」</p>
<p>佛言：「金剛手！譬如有人及蚊虻等，盡其力分，以手足擊須彌山終不能損。金剛手！若依別解脫戒修行比丘，終不能得無上之智。</p>
<p>「復次金剛手！若有比丘或俗人，奉行祕密教為阿闍梨，能令一切有情生正等正覺種子者，其比丘、比丘尼、優婆塞、優婆夷，尊重恭敬供養云何？金剛手！如我如來在三界中，汝如是供養。」</p>
</div>
<p class='juan'>一切如來大祕密王未曾有最上微妙大曼拏羅經卷第二</p>
</div><!-- end of div[@id='body'] -->
</body></html>