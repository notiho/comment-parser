<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切如來大祕密王未曾有最上微妙大曼拏羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' /><span class='corr'>一</span>切如來大祕密王未曾有最上微妙大曼拏羅經卷第四</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p>
<div class='div-pin'><a id='mulu9' />
<p class='h1'>先法攝受弟子品第五</p><p>爾時金剛手菩薩摩訶薩於大眾中即從坐起，遶佛三匝合十指掌而白佛言：「世尊！阿闍梨云何攝受弟子入曼拏羅？復云何而作先法？」</p>
<p>佛言：「金剛手！阿闍梨攝受弟子入曼拏羅者，其弟子將入曼拏羅，當預潔淨身心，若內若外使令相應，其阿闍梨方可引弟子至曼拏羅所，令面北或面東跪坐，手執白花，當依本尊儀則以明王真言加持水，與弟子灑淨。復用甘露軍吒利真言及印與作擁護，令弟子發無上菩提心。</p>
<p>「甘露軍吒利真言曰：</p>
<p class="dharani">「唵<span class='note-inline'>(引)</span>　阿蜜哩<span class='note-inline'>(二合)</span>帝<span class='note-inline'>(引)</span>　入嚩<span class='note-inline'>(二合)</span>羅　入嚩<span class='note-inline'>(二合)</span>羅　吽㗶吒</p>
<p>「甘露軍吒利印：</p>
<p>「以二手相叉作拳，竪二中指相著如針，以頭指附中指第三節，屈二大指入掌成印。</p>
<p>「以真言及印加持擁護訖，令弟子自發菩提心願。願云：『我今為一切有情，起不退心行菩薩行，若我成佛，誓度一切有情咸登佛果。』其阿闍梨復為弟子發大悲心，與弟子說於菩薩不退地法，令弟子志求；次為弟子說佛所得功德。如是說已，然後與受三歸竟，令弟子入三昧以線作結，誦金剛羯磨真言而作擁護。真言曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合引)</span>　蜜里<span class='note-inline'>(二合)</span>多　摩賀<span class='note-inline'>(引)</span>尾里也<span class='note-inline'>(二合)</span>　鉢囉<span class='note-inline'>(二合)</span>底　誐里<span class='note-inline'>(二合)</span>恨拏<span class='note-inline'>(二合)</span>　娑嚩<span class='note-inline'>(二合)</span>　[牟*含]</p>
<p>「作擁護已，令弟子直至得阿耨多羅三藐三菩提不復退轉。</p>
<p>「又復結金剛羯磨印：用右手大小指相捻，直舒餘指成印，以此印復作擁護及與真言同用。真言曰：</p>
<p class="dharani">「唵<span class='note-inline'>(引)</span>　阿蜜里<span class='note-inline'>(二合)</span>帝　洛叉洛叉摩<span class='note-inline'>(引)</span>　吽　㗶吒</p>
<p>「誦此真言以前印印弟子心上、臂上、頸上、頂上而為擁護，又於十四日早辰食時亦如是。坐已復與灑淨；令塗香已手執白花作金剛合掌；復與受三歸并五戒法已令安坐。然後阿闍梨自結毘盧印入無相定，想一切莊嚴之具，頭冠瓔珞種種而自莊嚴已，便想自身為毘盧遮那如來，放青、赤、黃、白、綠等光明普照一切。復於彼毘盧遮那佛右邊，想蓮花如摩尼相。其蓮花上有寶生如來，其如來身如日色，亦放光明照於弟子，其光至弟子左耳上住。復想不空成就如來，於弟子左耳中出現大風輪，吹弟子身破壞，復變成火聚作大燒然，散如灰塵不見形像，喻如般若波羅蜜多無相無色。復次想無量壽佛如來，於眉間毫相中出光，光中有明，名甘露大明王，色相如毘盧遮那佛，身真金色手持髑髏，中盛黃色甘露之水，灑前灰塵令其止息，塵相息已其塵聚作團。又想阿閦如來，心中出無量數相隨色光，入彼灰塵之團，如是想已總成真實。</p>
<p>「爾時世尊毘盧遮那如來，舒右手指前五色光，并真珠等七寶甘露之水，浮彼灰塵之團，現作如來五色之相，即時又復變化一切弟子本形。作是觀想已，復念真言云：</p>
<p class="dharani">「唵<span class='note-inline'>(引)</span>　阿蜜里<span class='note-inline'>(二合)</span>多　摩<span class='note-inline'>(引)</span>隷儞　嚩日囉<span class='note-inline'>(二合)</span>　愈世　嚩里嚩　娑嚩<span class='note-inline'>(二合引)</span>賀</p>
<p>「以此真言安前所變化身弟子，如是安已，然後阿闍梨復以金剛利真言加持齒木及白花等，以右手大指與頭指捻花、齒木等授與弟子。弟子作金剛合掌受齒木、花等；復以大惡忿怒明王真言加持線作結，繫弟子右臂以為擁護。真言曰：</p>
<p class="dharani">「唵<span class='note-inline'>(引)</span>　努瑟吒<span class='note-inline'>(二合)</span>　嚩日囉<span class='note-inline'>(二合)</span>　骨嚕<span class='note-inline'>(二合)</span>馱　賀曩賀曩　薩里嚩<span class='note-inline'>(二合)</span>　波<span class='note-inline'>(引)</span>半怛囉<span class='note-inline'>(二合)</span>吒　吽　[口*癹]</p>
<p>「復誦真言曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>　酥囉　洛叉洛叉伊　[牟*含]<span class='note-inline'>(引)</span>　吽　[口*癹]吒</p>
<p>「又真言曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>底　訖叉拏<span class='note-inline'>(二合)</span>　佉那佉那　郝</p>
<p>「金剛手！彼阿闍梨觀想一切如來以大神通變化作菩薩眾住虛空中，各各放光照於弟子。復觀弟子運身遍禮彼一切如來及菩薩眾，乃至諸明王等一切印契。</p>
<p>「又復弟子於十方一切佛菩薩等祈求攝受并及懺悔。其弟子想自身，立於寶生蓮花羯磨部佛菩薩等面前，而作是言：『願我自從無始已來至於今日，從無明根生煩惱枝葉，成身口意不善之業，願從今日得智慧風吹、法性火燒，彼無始已來至於今日因於三業所作之罪，一切都盡無有遺餘。』如是重重作是懺已，復乞金剛手蓮花羯磨部十方一切佛菩薩等，乃至一切印契真言明王及眾賢聖皆攝受我：『又我今歸命十方一切諸佛圓滿涅盤遺身舍利願攝受我；又復我今對金剛蓮花羯磨部一切諸佛，一切印契真言明王賢聖等，捨於自身及一切莊嚴之具，願垂納受；又願一切最上大悲一切成就之師而垂攝受，願我所有，迴向金剛手蓮花羯磨部一切諸佛、一切印契真言明王及眾賢聖，如是善根令我於世間、出世間所有邪見皆悉除去，一切正見皆得現前；所有世間、出世間一切有情，悉皆能發如是善意者願得圓滿，亦得諸佛菩薩一切賢聖之所攝受。』復作是念：『我佛世尊一切大悲普賢之心，乃是我身口意金剛本元，而此本元體淨無垢如大虛空，我以是心趣求最上菩提，願如三世諸佛得成正覺。復為一切有情持三種戒及眾善法，於此戒行堅牢受持；復於最上三寶而恒歸命，至於佛一切祕密之法印相及鈴杵等，我一心受持。所有阿闍梨，於大金剛族一日六時迴施四眾專注不忘；於大寶族，恒常住彼最上適悅三昧；於大蓮花族，所有三乘微妙顯教、密教恒樂受持；於大羯磨族，成大菩提一切戒法，誓取圓滿恒樂依法，以一切最上供養，而獻諸佛及眾賢聖。』復作是念云：『我今所發無上菩提之心、持一切戒，正為利樂一切有情，使未度者令得度、未解脫者得解脫、未安者令得安、已安者得住寂靜。而此正道最上吉祥，於不空乘當得圓滿。是等有情圓滿果已，往彼彼處成佛菩提，恒以如是菩提之心，而修利他之行。』阿闍梨以如是儀則攝受弟子以為先法。</p>
<p>「復次，阿闍梨再以甘露軍吒利真言及印而作擁護。其阿闍梨攝受弟子已，將欲更以擁護之法而擁護者，可令弟子於常修行作觀想，壇外令面東坐，受以齒木作淨已，然後阿闍梨結甘露軍吒利印：以二手互相附，竪二中指相著如針，以二頭指附二中指第三節，以二大指入二中指中間成印。</p>
<p>「甘露軍吒利真言曰：</p>
<p class="dharani">「唵<span class='note-inline'>(引)</span>　阿蜜里<span class='note-inline'>(二合)</span>帝<span class='note-inline'>(引)</span>　賀曩賀曩　吽　洛剎　㗶</p>
<p>「其阿闍梨與弟子等於此時俱只不離曼拏羅所，或至夜止宿，亦可只在曼拏羅東面地上敷吉祥草眠臥。臥時以頭向南，面向曼拏羅本尊止宿，至晨旦以金剛真言加持其地，及加持香水於曼拏羅所而為灑淨。其阿闍梨復須著新白衣，從東北方誦真言，塗拭曼拏羅所。真言曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>　羯里摩<span class='note-inline'>(二合)</span>　囉憾　尾囉　洛叉　脚酥誐多<span class='note-inline'>(引)</span>　怛摩<span class='note-inline'>(二合)</span>　惹儞鼻俱<span class='note-inline'>(引)</span>尸計<span class='note-inline'>(引)</span>曩嚩　娑怛里<span class='note-inline'>(三合引)</span>　拏摩尼　嚩日囉<span class='note-inline'>(二合)</span>　囉<span class='note-inline'>(引)</span>誐<span class='note-inline'>(引)</span>地波　三摩<span class='note-inline'>(引)</span>　里惹<span class='note-inline'>(二合)</span>夜<span class='note-inline'>(引)</span>彌　薩里嚩<span class='note-inline'>(二合引)</span>　誐囉<span class='note-inline'>(引)</span>　薩里嚩<span class='note-inline'>(二合)</span>　尾近努<span class='note-inline'>(二合)</span>　扇多曳　吽　賀囉<span class='note-inline'>(二合)</span>護<span class='note-inline'>(引)</span>呬曩　㗶吒</p>
<p>「阿闍梨以此真言塗拭曼拏羅已，虔心奉獻香花等而為供養，以所求事告白諸聖賢，志心禮拜。禮已復更以種種歸命讚歎而讚於佛。阿闍梨復云：『今願一切諸佛正遍知者，乃至菩薩及諸聖賢、忿怒明王等，願為證明，我今依真言教與諸佛子而作灌頂。得灌頂已，當令一切有情得無上智，復得諸佛菩薩之所攝受。』作是語已，於前所加持地中，復以白檀香同為塗飾作曼拏羅。其阿闍梨手持鈴杵起勇猛心，作忿怒相擲杵振鈴，以瞋目瞻視曼拏羅地；或如師子作威怒相行曼拏羅所；或現微笑容作舞蹈相行曼拏羅所而作瞻視。</p>
<p>「復自東北方起首，遍四方四維，各於本天位安本天主，復稱『吽』字并念『呬』字，內外瞻顧而作分別。其阿闍梨手擲金剛杵，自北方面南，東邊作金剛步；次行南方作金剛寶步；西方作金剛蓮花步；次北方作金剛羯磨步。如是以各各方作本方本族行步，及念真言而作分布，常求諸佛聖賢而作覆護。又或暫出曼拏羅時，常以堅固勇猛心不散亂，於少時頃却入曼拏羅已，便須端坐冥心。</p>
<p>「復作觀想觀於諸佛。初想東方佛位而作黑色；次想南方佛位而作紅色；次西方黃色、或如花、或如寶色；次北方如大綠色。其阿闍梨住曼拏羅所修行之者，常以此儀而為安住。</p>
<p>「復次阿闍梨或為息災、增益，作曼拏羅分布聖位，亦作金剛步，先作觀想。於中方想作白色；於東方想作青色；南方想作金色；西方想作紅色；北方想如黑雲色。乃至作忿怒法亦作金剛步。其阿闍梨及持誦人，或作曼拏羅，當隨法先觀想聖賢方位顏色已，然作金剛步行於四方而作加持。又復先於中方面向中方，作智金剛行步，此金剛步名最上步。</p>
<p>「復次，阿闍梨或持誦人，以勇猛精進心手擲金剛杵，自在右旋遶曼拏羅所，復以微妙梵音說金剛歌讚曰：</p>
<p class="dharani">「嚩日囉<span class='note-inline'>(二合)</span>　薩怛嚩<span class='note-inline'>(二合)</span>　僧屹囉<span class='note-inline'>(二合)</span>賀　嚩日囉<span class='note-inline'>(二合)</span>　囉怛曩<span class='note-inline'>(二合)</span>　麼努多囕　嚩日囉<span class='note-inline'>(二合)</span>　達麼　誐<span class='note-inline'>(引)</span>野乃　嚩日囉<span class='note-inline'>(二合)</span>　羯麼　迦嚕<span class='note-inline'>(引)</span>　婆嚩</p>
<p>「復次金剛手！我今演說密中祕密微妙最上諸金剛步相分。金剛手！其金剛步者，或以左足跟踏右足指，或以右足跟踏左足指，此名金剛步；或行速疾者，此名吠舍佉步。</p>
<p>「復次金剛手！若於曼拏羅東方作金剛步者，先以左足跟踏右足指，次右足跟踏左足指，次第行步左旋者，此名智金剛步。</p>
<p>「又復若於曼拏羅南方，先於右足前安左足，然以右足跟踏左足指，如是互相繞，速移速起如彼浮漚者，此名寶金剛步。</p>
<p>「又復若於曼拏羅西面，先以左足跟踏右足指，於左邊畫地安足前；復以右足跟踏左足指，於右邊畫地安足前，此名金剛蓮花步。</p>
<p>「復次先依甘露軍吒利立西北方，以吠舍佉步行至東北方，以精進心繞曼拏羅直至西南方，隨彼方面以種種讚歎供養，復還本方位，此名羯磨金剛步。又復若於諸曼拏羅所，初首作金剛步者，須念金剛步真言。</p>
<p>「金剛步真言曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>　惹拏<span class='note-inline'>(二合)</span>曩　訖囉<span class='note-inline'>(二合)</span>　斛　吽㗶</p>
<p>「當以如是儀攝受弟子。」</p>
</div>
<p class='juan'>一切如來大祕密王未曾有最上微妙大曼拏羅經卷第四</p>
</div><!-- end of div[@id='body'] -->
</body></html>