<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu23' />金光明最勝王經卷第八<p class="byline">大唐三藏沙門義淨奉　制譯</p>大辯才天女品第十五之二</p><p>爾時，憍陳如婆羅門說上讚歎及呪讚法，讚辯才天女已，告諸大眾：「仁等！若欲請辯才天女哀愍加護，於現世中得無礙辯，聰明大智，巧妙言詞，博綜奇才，論議文飾，隨意成就無疑滯者，應當如是至誠殷重而請召言：</p>
<p>「南謨佛陀也！南謨達摩也！南謨僧伽也！南謨諸菩薩眾、獨覺、聲聞一切賢聖！過去現在十方諸佛，悉皆已習真實之語，能隨順說當機實語，無虛誑語，已於無量俱胝大劫常說實語，有實語者悉皆隨喜；以不妄語故，出廣長舌能覆於面，覆贍部洲及四天下，能覆一千、二千、三千世界，普覆十方世界，圓滿周遍，不可思議，能除一切煩惱炎熱。敬禮敬禮一切諸佛如是舌相，願我某甲皆得成就微妙辯才，至心歸命。</p>

<div class="lg regular" style="margin-left:1em;"><div class='lg-row'>「敬禮諸佛妙辯才，　諸大菩薩妙辯才，</div>
<div class='lg-row'>獨覺聖者妙辯才，　四向四果妙辯才，</div>
<div class='lg-row'>四聖諦語妙辯才，　正行正見妙辯才，</div>
<div class='lg-row'>梵眾諸仙妙辯才，　大天烏摩妙辯才，</div>
<div class='lg-row'>塞建陀天妙辯才，　摩那斯王妙辯才，</div>
<div class='lg-row'>聰明夜天妙辯才，　四大天王妙辯才，</div>
<div class='lg-row'>善住天子妙辯才，　金剛密主妙辯才，</div>
<div class='lg-row'>吠率怒天妙辯才，　毘摩天女妙辯才，</div>
<div class='lg-row'>侍數天神妙辯才，　室唎天女妙辯才，</div>
<div class='lg-row'>室唎末多妙辯才，　醯哩言詞妙辯才，</div>
<div class='lg-row'>諸母大母妙辯才，　訶哩底母妙辯才，</div>
<div class='lg-row'>諸藥叉神妙辯才，　十方諸王妙辯才，</div>
<div class='lg-row'>所有勝業資助我，　令得無窮妙辯才。</div>
<div class='lg-row'>敬禮無欺誑，　敬禮解脫者，</div>
<div class='lg-row'>敬禮離欲人，　敬禮捨纏蓋，</div>
<div class='lg-row'>敬禮心清淨，　敬禮光明者，</div>
<div class='lg-row'>敬禮真實語，　敬禮無塵習，</div>
<div class='lg-row'>敬禮住勝義，　敬禮大眾<span class='corr'>主</span>，</div>
<div class='lg-row'>敬禮辯才天，　令我詞無礙。</div>
<div class='lg-row'>願我所求事，　皆悉速成就；</div>
<div class='lg-row'>無病常安隱，　壽命得延長。</div>
<div class='lg-row'>善解諸明呪，　勤修菩提道；</div>
<div class='lg-row'>廣饒益群生，　求心願早遂。</div>
<div class='lg-row'>我說真實語，　我說無誑語；</div>
<div class='lg-row'>天女妙辯才，　令我得成就。</div>
<div class='lg-row'>惟願天女來，　令我語無滯；</div>
<div class='lg-row'>速入身口內，　聰明足辯才。</div>
<div class='lg-row'>願令我舌根，　當得如來辯；</div>
<div class='lg-row'>由彼語威力，　調伏諸眾生。</div>
<div class='lg-row'>我所出語時，　隨事皆成就；</div>
<div class='lg-row'>聞者生恭敬，　所作不唐捐。</div>
<div class='lg-row'>若我求辯才，　事不成就者；</div>
<div class='lg-row'>天女之實語，　皆悉成虛妄。</div>
<div class='lg-row'>有作無間罪，　佛語令調伏；</div>
<div class='lg-row'>及以阿羅漢，　所有報恩語。</div>
<div class='lg-row'>舍利子目連，　世尊眾第一；</div>
<div class='lg-row'>斯等真實語，　願我皆成就。</div>
<div class='lg-row'>我今皆召請，　佛之聲聞眾，</div>
<div class='lg-row'>皆願速來至，　成就我求心，</div>
<div class='lg-row'>所求真實語，　皆願無虛誑。</div>
<div class='lg-row'>上從色究竟，　及以淨居天，</div>
<div class='lg-row'>大梵及梵輔，　一切梵王眾，</div>
<div class='lg-row'>乃至遍三千，　索訶世界主，</div>
<div class='lg-row'>并及諸眷屬，　我今皆請召；</div>
<div class='lg-row'>惟願降慈悲，　哀憐同攝受。</div>
<div class='lg-row'>他化自在天，　及以樂變化；</div>
<div class='lg-row'>覩史多天眾，　慈氏當成佛。</div>
<div class='lg-row'>夜摩諸天眾，　及三十三天；</div>
<div class='lg-row'>四大王眾天，　一切諸天眾。</div>
<div class='lg-row'>地水火風神，　依妙高山住；</div>
<div class='lg-row'>七海山神眾，　所有諸眷屬。</div>
<div class='lg-row'>滿財及五頂，　日月諸星辰；</div>
<div class='lg-row'>如是諸天眾，　令世間安隱。</div>
<div class='lg-row'>斯等諸天神，　不樂作罪業；</div>
<div class='lg-row'>敬禮鬼子母，　及最小愛兒。</div>
<div class='lg-row'>天龍藥叉眾，　乾闥阿蘇羅，</div>
<div class='lg-row'>及以緊那羅，　莫呼洛伽等。</div>
<div class='lg-row'>我以世尊力，　悉皆申請召；</div>
<div class='lg-row'>願降慈悲心，　與我無礙辯。</div>
<div class='lg-row'>一切人天眾，　能了他心者；</div>
<div class='lg-row'>皆願加神力，　與我妙辯才。</div>
<div class='lg-row'>乃至盡虛空，　周遍於法界；</div>
<div class='lg-row'>所有含生類，　與我妙辯才。」</div>
</div><p>爾時，辯才天女聞是請已，告婆羅門言：「善哉！大士！若有男子女人能依如是呪及呪讚，如前所說受持法式，歸敬三寶，虔心正念，於所求事，皆不唐捐，兼復受持讀誦此《金光明》微妙經典，所願求者，無不果遂，速得成就，除不至心。」時婆羅門，深心歡喜，合掌頂受。</p>
<p>爾時，佛告辯才天女：「善哉！善哉！善女天！汝能流布是妙經王，擁護所有受持經者，及能利益一切眾生，令得安樂，說如是法，施與辯才不可思議，得福無量，諸發心者速趣菩提。」</p>
</div>
<div class='div-pin'><a id='mulu24' />
<p class='h1'>金光明最勝王經大吉祥天女品第十六</p><p>爾時，大吉祥天女即從座起，前禮佛足，合掌恭敬，白佛言：「世尊！我若見有苾芻、苾芻尼、鄔波索迦、鄔波斯迦，受持讀誦，為人解說是《金光明最勝王經》者，我當專心恭敬供養此等法師，所謂飲食、衣服、臥具、醫藥，及餘一切所須資具，皆令圓滿無有乏少。若晝若夜於此經王所有句義，觀察思量，安樂而住，令此經典於贍部洲廣行流布，為彼有情已於無量百千佛所種善根者，常使得聞，不速隱沒。復於無量百千億劫，當受人天種種勝樂，常得豐稔，永除飢饉，一切有情恒受安樂，亦得值遇諸佛世尊，於未來世速證無上大菩提果，永絕三塗輪迴苦難。世尊！我念過去有琉璃金山寶花光照吉祥功德海如來、應、正等覺，十號具足，我於彼所種諸善根，由彼如來慈悲愍念威神力故，令我今日隨所念處、隨所視方、隨所至國，能令無量百千萬億眾生受諸快樂，乃至所須衣服飲食資生之具，金銀、琉璃、車璩、瑪瑙、珊瑚、虎珀、真珠等寶悉令充足；若復有人至心讀誦是《金光明最勝王經》，亦當日日燒眾名香及諸妙花，為我供養彼琉璃金山寶花光照吉祥功德海如來、應、正等覺，復當每日於三時中稱念我名，別以香花及諸美食供養於我，亦常聽受此妙經王，得如是福。」而說頌曰：</p>

<div class="lg regular" style="margin-left:1em;"><div class='lg-row'>「由能如是持經故，　自身眷屬離諸衰；</div>
<div class='lg-row'>所須衣食無乏時，　威光壽命難窮盡。</div>
<div class='lg-row'>能令地味常增長，　諸天降雨隨時節；</div>
<div class='lg-row'>令諸天眾咸歡悅，　及以園林穀果神。</div>
<div class='lg-row'>叢林果樹並滋榮，　所有苗稼咸成就；</div>
<div class='lg-row'>欲求珍財皆滿願，　隨所念者遂其心。」</div>
</div><p>佛告大吉祥天女：「善哉！善哉！汝能如是憶念昔因，報恩供養，利益安樂無邊眾生，流布是經，功德無盡。」</p>
</div>
<div class='div-pin'><a id='mulu25' />
<p class='h1'>金光明最勝王經大吉祥天女增長財物品第十七</p><p>爾時，大吉祥天女復白佛言：「世尊！北方薜室羅末拏天王城名有財，去城不遠，有園名曰妙華福光，中有勝殿，七寶所成。世尊！我常住彼。若復有人欲求五穀日日增多、倉庫盈溢者，應當發起敬信之心，淨治一室，瞿摩塗地，應畫我像，種種瓔珞周匝莊嚴；當洗浴身，著淨衣服，塗以名香，入淨室內，發心為我每日三時稱彼佛名及此經名號而申禮敬：『南謨琉璃金山寶花光照吉祥功德海如來！』持諸香花及以種種甘美飲食，至心奉獻，亦以香花及諸飲食供養我像；復持飲食，散擲餘方，施諸神等，實言邀請大吉祥天，發所求願：『若如所言是不虛者，於我所請，勿令空爾。』于時吉祥天女，知是事已，便生愍念，令其宅中財穀增長。即當誦呪請召於我，先稱佛名及菩薩名字，一心敬禮：</p>
<p>「南謨一切十方三世諸佛　南謨寶髻佛　南謨無垢光明寶幢佛　南謨金幢光佛　南謨百金光藏佛　南謨金蓋寶積佛　南謨金花光幢佛　南謨大燈光佛　南謨大寶幢佛　南謨東方不動佛　南謨南方寶幢佛　南謨西方無量壽佛　南謨北方天鼓音王佛　南謨妙幢菩薩　南謨金光菩薩　南謨金藏菩薩　南謨常啼菩薩　南謨法上菩薩　南謨善安菩薩</p>
<p>「敬禮如是佛菩薩已，次當誦呪請召我大吉祥天女。由此呪力，所求之事皆得成就。」即說呪曰：</p>
<p class="dharani">「南謨室唎莫訶天女　怛姪他　鉢唎脯[口*律]拏折囇　三曼䫂　達喇設泥<span class='note-inline'>(去聲，下皆同爾)</span>莫訶毘訶囉揭諦　三曼哆毘曇末泥　莫訶迦哩也　鉢喇底瑟侘鉢泥　薩婆頞　他娑彈泥　蘇鉢喇底晡囇　㢌耶娜達摩多莫訶毘俱比諦　莫訶迷咄嚕　鄔波僧呬羝　莫訶頡唎使　蘇僧近<span class='note-inline'>(入聲)</span>哩呬羝　三曼多頞他　阿奴波喇泥　莎訶</p>
<p>「世尊！若人誦持如是神呪請召我時，我聞請已，即至其所，令願得遂。世尊！是灌頂法句，定成就句，真實之句，無虛誑句，是平等行，於諸眾生是正善根。若有受持讀誦呪者，應七日七夜受八支戒，於晨朝時先嚼齒木淨澡漱已，及於晡後香花供養一切諸佛，自陳其罪。當為己身及諸含識迴向發願，令所悕求速得成就。淨治一室，或在空閑阿蘭若處，瞿摩為壇，燒栴檀香，而為供養。置一勝座，幡蓋莊嚴，以諸名花布列壇內，應當至心誦持前呪，悕望我至。我於爾時即便護念觀察是人，來入其室，就座而坐，受其供養。從是以後，當令彼人於睡夢中得見於我，隨所求事以實告知。若聚落空澤及僧住處，隨所求者，皆令圓滿，金銀財寶、牛羊穀麥、飲食衣服，皆得隨心受諸快樂。既得如是勝妙果報，當以上分供養三寶，及施於我，廣修法會，設諸飲食，布列香花。既供養已，所有供養貨之取直，復為供養。我當終身常住於此，擁護是人，令無闕乏，隨所悕求，悉皆稱意。亦當時時給濟貧乏，不應慳惜，獨為己身。常讀是經，供養不絕，當以此福普施一切，迴向菩提，願出生死，速得解脫。」</p>
<p>爾時，世尊讚言：「善哉！吉祥天女！汝能如是流布此經，不可思議，自他俱益。」</p>
</div>
<div class='div-pin'><a id='mulu26' />
<p class='h1'>金光明最勝王經堅牢地神品第十八</p><p>爾時，<span class='corr'></span>堅牢地神即於眾中，從座而起，合掌恭敬而白佛言：「世尊！是《金光明最勝王經》，若現在世，若未來世，若在城邑聚落、王宮樓觀，及阿蘭若、山澤空林，有此經王流布之處，世尊！我當往詣其所，供養恭敬擁護流通。若有方處為說法師敷置高座演說經者，我以神力不現本身，在於座所，頂戴其足；我得聞法，深心歡喜，得飡法味，增益威光，慶悅無量。自身既得如是利益，亦令大地深十六萬八千踰繕那，至金剛輪際，令其地味悉皆增益，乃至四海所有土地，亦使肥濃田疇沃壤倍勝常日。亦復令此贍部洲中江河池沼，所有諸樹藥草叢林，種種花果根莖枝葉及諸苗稼，形相可愛，眾所樂觀，色香具足，皆堪受用。若諸有情受用如是勝飲食已，長命色力，諸根安隱，增益光輝，無諸痛惱，心慧勇健，無不堪能。又此大地凡有所須，百千事業悉皆周備。世尊！以是因緣，諸贍部洲安隱豐樂，人民熾盛，無諸衰惱，所有眾生皆受安樂。既受如是身心快樂，於此經王深加愛敬，所在之處皆願受持供養，恭敬尊重讚歎。又復於彼說法大師法座之處，悉皆往彼，為諸眾生勸請說是最勝經王。何以故？世尊！由說此經，我之自身并諸眷屬咸蒙利益，光輝氣力，勇猛威勢，顏容端正，倍勝於常。世尊！我堅牢地神蒙法味已，令贍部洲縱廣七千踰繕那地，皆悉沃壤乃至如前，所有眾生皆受安樂。是故，世尊！時彼眾生為報我恩，應作是念：『我當必定聽受是經，恭敬供養，尊重讚歎。』作是念已，即從住處城邑聚落、舍宅空地，詣法會所，頂禮法師，聽受是經。既聽受已，各還本處，心生慶喜，共作是言：『我等今者得聞甚深無上妙法，即是攝受不可思議功德之聚，由經力故，我等當值無量無邊百千俱胝那庾多佛，承事供養，永離三塗極苦之處，復於來世百千生中，常生天上，及在人間受諸勝樂。』時彼諸人各還本處，為諸人眾說是經王，若一喻、一品、一昔因緣、一如來名、一菩薩名、一四句頌、或復一句，為諸眾生說是經典，乃至首題名字。世尊！隨諸眾生所住之處，其地悉皆沃壤肥濃，過於餘處。凡是土地所生之物，悉得增長滋茂廣大，令諸眾生受於快樂，多饒珍財，好行惠施，心常堅固，深信三寶。」</p>
<p>作是語已，爾時，世尊告堅牢地神曰：「若有眾生，聞是《金光明》最勝經王乃至一句，命終之後，當得往生三十三天及餘天處。若有眾生為欲供養是經王故，莊嚴宅宇，乃至張一傘蓋、懸一繒幡，由是因緣，六天之上，如念受生，七寶妙宮，隨意受用，各各自然有七千天女，共相娛樂，日夜常受不可思議殊勝之樂。」</p>
<p>作是語已，爾時，堅牢地神白佛言：「世尊！以是因緣，若有四眾，昇於法座，說是法時，我當晝夜擁護是人，自隱其身在於座所，頂戴其足。世尊！如是經典為彼眾生已於百千佛所種善根者，於贍部洲流布不滅。是諸眾生聽斯經者，於未來世無量百千俱胝那庾多劫，天上人中常受勝樂，得遇諸佛，速成阿耨多羅三藐三菩提，不歷三塗生死之苦。」</p>
<p>爾時，堅牢地神白佛言：「世尊！我有心呪，能利人天，安樂一切，若有男子女人及諸四眾，欲得親見我真身者，應當至心持此陀羅尼，隨其所願，皆悉遂心，所謂資財珍寶伏藏，及求神通，長年妙藥并療眾病，降伏怨敵，制諸異論。當於淨室安置道場，洗浴身已，著鮮潔衣，踞草座上，於有舍利尊像之前，或有舍利制底之所，燒香散花，飲食供養。於白月八日布灑星合，即可誦此請召之呪：</p>
<p class="dharani">「怛姪他只哩只哩　主嚕主嚕　句嚕句嚕　拘柱拘柱　覩柱覩柱　縛訶<span class='note-inline'>(上)</span>　縛訶　伐捨伐捨　莎訶</p>
<p>「世尊！此之神呪，若有四眾，誦一百八遍請召於我，我為是人即來赴請。又復，世尊！若有眾生欲得見我現身共語者，亦應如前安置法式，誦此神呪：</p>
<p class="dharani">「怛姪他　頞折泥<span class='note-inline'>(去)</span>頡力剎泥室尼達哩訶訶呬呬區嚕　伐囇　莎訶</p>
<p>「世尊！若人持此呪時，應誦一百八遍，并誦前呪，我必現身，隨其所願，悉得成就，終不虛然。若欲誦此呪時，先誦護身呪曰：</p>
<p class="dharani">「怛姪他儞室里末捨羯㨖　捺㨖矩㨖　勃地<span class='note-inline'>(上)</span>　勃地囇　婢㨖婢㨖　矩句㨖　佉婆<span class='note-inline'>(上)</span>只里　莎訶</p>
<p>「世尊！誦此呪時，取五色線，誦呪二十一遍，作二十一結，繫在左臂肘後，即便護身，無有所懼。若有至心誦此呪者，所求必遂，我不妄語，我以佛法僧寶而為要契證知是實。」</p>
<p>爾時，世尊告地神曰：「善哉！善哉！汝能以是實語神呪，護此經王及說法者，以是因緣令汝獲得無量福報。」</p>
</div>
<div class='div-pin'><a id='mulu27' />
<p class='h1'>金光明最勝王經僧慎爾耶藥叉大將品第十九</p><p>爾時，僧慎爾耶藥叉大將，并與二十八部藥叉諸神，於大眾中皆從座起，偏袒右肩，右膝著地，合掌向佛白言：「世尊！此《金光明》最勝經王，若現在世及未來世，所在宣揚流布之處，若於城邑聚落、山澤空林，或王宮殿或僧住處，世尊！我僧慎爾耶藥叉大將，并與二十八部藥叉諸神俱詣其所，各自隱形，隨處擁護彼說法師，令離衰惱，常受安樂。及聽法者，若男若女，童男童女，於此經中乃至受持一四句頌，或持一句，或此經王首題名號，及此經中一如來名，一菩薩名，發心稱念，恭敬供養者，我當救護攝受，令無災橫，離苦得樂。世尊！何故我名正了知？此之因緣，是佛親證，我知諸法，我曉一切法，隨所有一切法，如所有一切法，諸法種類體性差別，世尊！如是諸法，我能了知。我有難思智光，我有難思智炬，我有難思智行，我有難思智聚，我於難思智境而能通達。世尊！如我於一切法，正知正曉正覺，能正觀察。世尊！以是因緣，我藥叉大將名正了知。以是義故，我能令彼說法之師，言詞辯了，具足莊嚴，亦令精氣從毛孔入，身力充足，威神勇健，難思智光皆得成就，得正憶念，無有退屈，增益彼身，令無衰減，諸根安樂，常生歡喜。以是因緣，為彼有情，已於百千佛所植諸善根修福業者，於贍部洲廣宣流布，不速隱沒。彼諸有情聞是經已，得不可思議大智光明，及以無量福智之聚，於未來世，當受無量俱胝那庾多劫不可思量人天勝樂，常與諸佛共相值遇，速證無上正等菩提，閻羅之界三塗極苦，不復經過。」</p>
<p>爾時，正了知藥叉大將白佛言：「世尊！我有陀羅尼，今對佛前親自陳說，為欲饒益憐愍諸有情故。」即說呪曰：</p>
<p class="dharani">「南謨佛陀<span class='note-inline'>(引)</span>也　南謨達摩<span class='note-inline'>(引)</span>也　南謨僧伽<span class='note-inline'>(引)</span>也　南謨跋囉蚶<span class='note-inline'>(火含反)</span>摩也　南謨因達囉也　南謨折咄喃　莫喝囉闍喃　怛姪他　呬哩呬哩　弭哩弭哩　瞿哩　莫訶瞿哩　健陀哩　莫訶健陀哩　達羅弭雉　莫訶達羅弭雉　單茶曲勸<span class='note-inline'>(駈問反)</span>第<span class='note-inline'>(去)</span>訶訶訶訶訶　呬呬呬呬呬　呼呼呼呼呼　漢魯曇謎瞿曇謎　者者者者　只只只只主主主主栴茶攝<span class='note-inline'>(之涉反)</span>　鉢攞　尸揭囉<span class='note-inline'>(上)</span>尸揭囉　嗢底瑟咤呬　薄伽梵　僧慎爾耶　莎訶</p>
<p>「若復有人於此明呪能受持者，我當給與資生樂具、飲食衣服、花果珍異，或求男女、童男童女、金銀珍寶諸瓔珞具，我皆供給，隨所願求，令無闕乏。此之明呪有大威力，若誦呪時，我當速至其所，令無障礙，隨意成就。若持此呪時，應知其法，先畫一鋪僧慎爾耶藥叉形像，高四五尺，手執鉾鑹，於此像前作四方壇，安四滿瓶蜜水，或沙糖水，塗香粖香燒香及諸花鬘。又於壇前作地火爐，中安炭火，以蘇摩芥子燒於爐中，口誦前呪一百八遍，一遍一燒。乃至我藥叉大將自來現身，問呪人曰：『爾何所須？意所求者？』即以事答，我即隨言於所求事皆令滿足。或須金銀及諸伏藏，或欲神仙乘空而去，或求天眼通，或知他心事，於一切有情隨意自在，令斷煩惱，速得解脫，皆得成就。」</p>
<p>爾時，世尊告正了知藥叉大將曰：「善哉！善哉！汝能如是利益一切眾生，說此神呪，擁護正法，福利無邊。」</p>
</div>
<div class='div-pin'><a id='mulu28' />
<p class='h1'>金光明最勝王經王法正論品第二十</p><p>爾時，此大地神女，名曰堅牢，於大眾中，從座而起，頂禮佛足，合掌恭敬白佛言：「世尊！於諸國中為人王者，若無正法，不能治國安養眾生，及以自身長居勝位；惟願世尊慈悲哀愍，當為我說王法正論治國之要，令諸人王得聞法已，如說修行，正化於世，能令勝位永保安寧，國內人民咸蒙利益。」</p>
<p>爾時，世尊於大眾中，告堅牢地神曰：「汝當諦聽！過去有王，名力尊幢，其王有子，名曰妙幢，受灌頂位未久之頃，爾時父王告妙幢言：『有王法正論，名天主教法，我於昔時受灌頂位而為國主，我之父王，名智力尊幢，為我說是王法正論。我依此論，於二萬歲善治國土，我不曾憶起一念心行於非法，汝於今日亦應如是，勿以非法而治於國。云何名為王法正論？汝今善聽，當為汝說。』爾時力尊幢王，即為其子以妙伽他說正論曰：</p>

<div class="lg regular" style="margin-left:0em;"><div class='lg-row'>「『我說王法論，　利安諸有情；</div>
<div class='lg-row'>為斷世間疑，　滅除眾過失。</div>
<div class='lg-row'>一切諸天主，　及以人中王；</div>
<div class='lg-row'>當生歡喜心，　合掌聽我說。</div>
<div class='lg-row'>往昔諸天眾，　集在金剛山；</div>
<div class='lg-row'>四王從座起，　請問於大梵：</div>
<div class='lg-row'>「梵主最勝尊，　天中大自在；</div>
<div class='lg-row'>願哀愍我等，　為斷諸疑惑。</div>
<div class='lg-row'>云何處人世，　而得名為天？</div>
<div class='lg-row'>復以何因緣，　號名曰天子？</div>
<div class='lg-row'>云何生人間，　獨得為人主？</div>
<div class='lg-row'>云何在天上，　復得作天王？」</div>
<div class='lg-row'>如是護世間，　問彼梵王已。</div>
<div class='lg-row'>爾時梵天主，　即便為彼說：</div>
<div class='lg-row'>「護世汝當知，　為利有情故；</div>
<div class='lg-row'>問我治國法，　我說應善聽。</div>
<div class='lg-row'>由先善業力，　生天得作王；</div>
<div class='lg-row'>若在於人中，　統領為人主。</div>
<div class='lg-row'>諸天共加護，　然後入母胎；</div>
<div class='lg-row'>既至母胎中，　諸天復守護。</div>
<div class='lg-row'>雖生在人世，　尊勝故名天；</div>
<div class='lg-row'>由諸天護持，　亦得名天子。</div>
<div class='lg-row'>三十三天主，　分力助人王；</div>
<div class='lg-row'>及一切諸天，　亦資自在力。</div>
<div class='lg-row'>除滅諸非法，　惡業令不生；</div>
<div class='lg-row'>教有情修善，　使得生天上。</div>
<div class='lg-row'>人及蘇羅眾，　并揵闥婆等；</div>
<div class='lg-row'>羅剎栴茶羅，　悉皆資半力。</div>
<div class='lg-row'>父母資半力，　令捨惡修善；</div>
<div class='lg-row'>諸天共護持，　示其諸善報。</div>
<div class='lg-row'>若造諸惡業，　令於現世中；</div>
<div class='lg-row'>諸天不護持，　示其諸惡報。</div>
<div class='lg-row'>國人造惡業，　王捨不禁制；</div>
<div class='lg-row'>斯非順正理，　治擯當如法。</div>
<div class='lg-row'>若見惡不遮，　非法便滋長；</div>
<div class='lg-row'>遂令王國內，　姦詐日增多。</div>
<div class='lg-row'>王見國中人，　造惡不遮止；</div>
<div class='lg-row'>三十三天眾，　咸生忿怒心。</div>
<div class='lg-row'>因此損國政，　諂偽行世間；</div>
<div class='lg-row'>被他怨敵侵，　破壞其國土。</div>
<div class='lg-row'>居家及資具，　積財皆散失；</div>
<div class='lg-row'>種種諂誑生，　更互相侵奪。</div>
<div class='lg-row'>由正法得王，　而不行其法；</div>
<div class='lg-row'>國人皆破散，　如象踏蓮池。</div>
<div class='lg-row'>惡風起無恒，　暴雨非時下；</div>
<div class='lg-row'>妖星多變怪，　日月蝕無光。</div>
<div class='lg-row'>五穀眾花果，　果實皆不成；</div>
<div class='lg-row'>國土遭飢饉，　由王捨正法。</div>
<div class='lg-row'>若王捨正法，　以惡法化人；</div>
<div class='lg-row'>諸天處本宮，　見已生憂惱。</div>
<div class='lg-row'>彼諸天王眾，　共作如是言：</div>
<div class='lg-row'>『此王作非法，　惡黨相親附。</div>
<div class='lg-row'>王位不久安，　諸天皆忿恨。』</div>
<div class='lg-row'>由彼懷忿故，　其國當敗亡。</div>
<div class='lg-row'>以非法教人，　流行於國內；</div>
<div class='lg-row'>鬪諍多姦偽，　疾疫生眾苦。</div>
<div class='lg-row'>天主不護念，　餘天咸捨棄；</div>
<div class='lg-row'>國土當滅亡，　王身受苦厄。</div>
<div class='lg-row'>父母及妻子，　兄弟并姊妹；</div>
<div class='lg-row'>俱遭愛別離，　乃至身亡歿。</div>
<div class='lg-row'>變怪流星墮，　二日俱時出；</div>
<div class='lg-row'>他方怨賊來，　國人遭喪亂。</div>
<div class='lg-row'>國所重大臣，　<span class='corr'>枉橫</span>而身死；</div>
<div class='lg-row'>所愛象馬等，　亦復皆散失。</div>
<div class='lg-row'>處處有兵戈，　人多非法死；</div>
<div class='lg-row'>惡鬼來入國，　疾疫遍流行。</div>
<div class='lg-row'>國中最大臣，　及以諸輔相；</div>
<div class='lg-row'>其心懷諂侫，　並悉行非法。</div>
<div class='lg-row'>見行非法者，　而生於愛敬；</div>
<div class='lg-row'>於行善法人，　苦楚而治罰。</div>
<div class='lg-row'>由愛敬惡人，　治罰善人故；</div>
<div class='lg-row'>星宿及風雨，　皆不以時行。</div>
<div class='lg-row'>有三種過生，　正法當隱沒；</div>
<div class='lg-row'>眾生無光色，　地肥皆下沈。</div>
<div class='lg-row'>由敬惡輕善，　復有三種過；</div>
<div class='lg-row'>非時降霜雹，　飢疫苦流行。</div>
<div class='lg-row'>穀稼諸果實，　滋味皆損減；</div>
<div class='lg-row'>於其國土中，　眾生多疾病。</div>
<div class='lg-row'>國中諸樹木，　先生甘美果；</div>
<div class='lg-row'>由斯皆損減，　苦澁無滋味。</div>
<div class='lg-row'>先有妙園林，　可愛遊戲處；</div>
<div class='lg-row'>忽然皆枯悴，　見者生憂惱。</div>
<div class='lg-row'>稻麥諸果實，　美味漸消亡；</div>
<div class='lg-row'>食時心不喜，　何能長諸大。</div>
<div class='lg-row'>眾生光色減，　勢力盡衰微；</div>
<div class='lg-row'>食噉雖復多，　不能令飽足。</div>
<div class='lg-row'>於其國界中，　所有眾生類；</div>
<div class='lg-row'>少力無勇勢，　所作不堪能。</div>
<div class='lg-row'>國人多疾患，　眾苦逼其身；</div>
<div class='lg-row'>鬼魅遍流行，　隨處生羅剎。</div>
<div class='lg-row'>若王作非法，　親近於惡人；</div>
<div class='lg-row'>令三種世間，　因斯受衰損。</div>
<div class='lg-row'>如是無邊過，　出在於國中；</div>
<div class='lg-row'>皆由見惡人，　棄捨不治擯。</div>
<div class='lg-row'>由諸天加護，　得作於國王；</div>
<div class='lg-row'>而不以正法，　守護於國界。</div>
<div class='lg-row'>若人修善行，　當得生天上；</div>
<div class='lg-row'>若造惡業者，　死必墮三塗。</div>
<div class='lg-row'>若王見國人，　縱其造過失；</div>
<div class='lg-row'>三十三天眾，　皆生熱惱心。</div>
<div class='lg-row'>不順諸天教，　及以父母言；</div>
<div class='lg-row'>此是非法人，　非王非孝子。</div>
<div class='lg-row'>若於自國中，　見行非法者；</div>
<div class='lg-row'>如法當治罰，　不應生捨棄。</div>
<div class='lg-row'>是故諸天眾，　皆護持此王；</div>
<div class='lg-row'>以滅諸惡法，　能修善根故。</div>
<div class='lg-row'>王於此世中，　必招於現報；</div>
<div class='lg-row'>由於善惡業，　行捨勸眾生。</div>
<div class='lg-row'>為示善惡報，　故得作人王；</div>
<div class='lg-row'>諸天共護持，　一切咸隨喜。</div>
<div class='lg-row'>由自利利他，　治國以正法；</div>
<div class='lg-row'>見有諂侫者，　應當如法治。</div>
<div class='lg-row'>假使失王位，　及以害命緣；</div>
<div class='lg-row'>終不行惡法，　見惡而捨棄。</div>
<div class='lg-row'>害中極重者，　無過失國位；</div>
<div class='lg-row'>皆因諂侫人，　為此當治罰。</div>
<div class='lg-row'>若有諂誑人，　當失於國位；</div>
<div class='lg-row'>由斯損王政，　如象入花園。</div>
<div class='lg-row'>天主皆瞋恨，　阿蘇羅亦然；</div>
<div class='lg-row'>以彼為人王，　不以法治國。</div>
<div class='lg-row'>是故應如法，　治罰於惡人；</div>
<div class='lg-row'>以善化眾生，　不順於非法。</div>
<div class='lg-row'>寧捨於身命，　不隨非法友；</div>
<div class='lg-row'>於親及非親，　平等觀一切。</div>
<div class='lg-row'>若為正法王，　國內無偏黨；</div>
<div class='lg-row'>法王有名稱，　普聞三界中。</div>
<div class='lg-row'>三十三天眾，　歡喜作是言：</div>
<div class='lg-row'>『贍部洲法王，　彼即是我子。</div>
<div class='lg-row'>以善化眾生，　正法治於國；</div>
<div class='lg-row'>勸行於正法，　當令生我宮。』</div>
<div class='lg-row'>天及諸天子，　及以蘇羅眾；</div>
<div class='lg-row'>因王正法化，　常得心歡喜。</div>
<div class='lg-row'>天眾皆歡喜，　共護於人王；</div>
<div class='lg-row'>眾星依位行，　日月無乖度。</div>
<div class='lg-row'>和風常應節，　甘雨順時行；</div>
<div class='lg-row'>苗實皆善成，　人無飢饉者。</div>
<div class='lg-row'>一切諸天眾，　充滿於自宮；</div>
<div class='lg-row'>是故汝人王，　<span class='corr'>亡</span>身弘正法。</div>
<div class='lg-row'>應尊重法寶，　由斯眾安樂；</div>
<div class='lg-row'>常當親正法，　功德自莊嚴。</div>
<div class='lg-row'>眷屬常歡喜，　能遠離諸惡；</div>
<div class='lg-row'>以法化眾生，　恒令得安隱。</div>
<div class='lg-row'>令彼一切人，　修行於十善；</div>
<div class='lg-row'>率土常豐樂，　國土得安寧。</div>
<div class='lg-row'>王以法化人，　善調於惡行；</div>
<div class='lg-row'>常得好名稱，　安樂諸眾生。」』」</div>
</div><p>爾時，大地一切人王及諸大眾，聞佛說此古昔人王治國要法，得未曾有，皆大歡喜，信受奉行。</p>

<p class='juan'>金光明最勝王經卷第八</p></div>
</div><!-- end of div[@id='body'] -->
</body></html>