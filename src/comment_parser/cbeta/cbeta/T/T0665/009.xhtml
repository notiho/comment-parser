<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu29' />金光明最勝王經卷第九</p><p class="byline">大唐三藏沙門義淨奉　制譯</p><a id='mulu30' />
<p class='h1'>善生王品第二十一</p><p>爾時，世尊為諸大眾說王法正論已，復告大眾：「汝等應聽！我今為汝說其往昔奉法因緣。」即於是時，說伽他曰：</p>

<div class="lg regular" style="margin-left:1em;"><div class='lg-row'>「我昔曾為轉輪王，　捨此大地并大海；</div>
<div class='lg-row'>四洲珍寶皆充滿，　持以供養諸如來。</div>
<div class='lg-row'>我於往昔無量劫，　為求清淨真法身；</div>
<div class='lg-row'>所愛之物皆悉捨，　乃至身命心無悋。</div>
<div class='lg-row'>又於過去難思劫，　有正遍知名寶髻；</div>
<div class='lg-row'>於彼如來涅槃後，　有王出世名善生。</div>
<div class='lg-row'>為轉輪王化四洲，　盡大海際咸歸伏；</div>
<div class='lg-row'>有城名曰妙音聲，　時彼輪王於此住。</div>
<div class='lg-row'>夜夢聞說佛福智，　見有法師名寶積；</div>
<div class='lg-row'>處座端嚴如日輪，　演說金光微妙典。</div>
<div class='lg-row'>爾時彼王從夢覺，　生大歡喜充遍身；</div>
<div class='lg-row'>至天曉已出王宮，　往詣苾芻僧伽處。</div>
<div class='lg-row'>恭敬供養聖眾已，　即便問彼諸大眾；</div>
<div class='lg-row'>頗有法師名寶積，　功德成就化眾生。</div>
<div class='lg-row'>爾時寶積大法師，　在一室中而住止；</div>
<div class='lg-row'>正念誦斯微妙典，　端然不動身心樂。</div>
<div class='lg-row'>時有苾芻引導王，　至彼寶積所居處；</div>
<div class='lg-row'>見在室中端身坐，　光明妙相遍其身。</div>
<div class='lg-row'>白王此即是寶積，　能持甚深佛行處；</div>
<div class='lg-row'>所謂微妙《金光明》，　諸經中王最第一。</div>
<div class='lg-row'>時王即便禮寶積，　恭敬合掌而致請；</div>
<div class='lg-row'>唯願滿月面端嚴，　為說金光微妙法。</div>
<div class='lg-row'>寶積法師受王請，　許為說此《金光明》；</div>
<div class='lg-row'>周遍三千世界中，　諸天大眾咸歡喜。</div>
<div class='lg-row'>王於廣博清淨處，　奇妙珍寶而嚴飾；</div>
<div class='lg-row'>上妙香水灑遊塵，　種種雜花皆散布。</div>
<div class='lg-row'>即於勝處敷高座，　懸繒幡蓋以莊嚴；</div>
<div class='lg-row'>種種粖香及塗香，　香氣芬馥皆周遍。</div>
<div class='lg-row'>天龍修羅緊那羅，　莫呼洛伽及藥叉；</div>
<div class='lg-row'>諸天悉雨曼陀花，　咸來供養彼高座。</div>
<div class='lg-row'>復有千萬億諸天，　樂聞正法俱來集；</div>
<div class='lg-row'>法師初從本座起，　咸悉供養以天花。</div>
<div class='lg-row'>是時寶積大法師，　淨洗浴已著鮮服；</div>
<div class='lg-row'>詣彼大眾法座所，　合掌虔心而禮敬。</div>
<div class='lg-row'>天主天眾及天女，　悉皆共散曼陀花；</div>
<div class='lg-row'>百千天樂難思議，　住在空中出妙響。</div>
<div class='lg-row'>爾時寶積大法師，　即昇高座加趺坐；</div>
<div class='lg-row'>念彼十方諸剎土，　百千萬億大慈尊。</div>
<div class='lg-row'>遍及一切苦眾生，　皆起平等慈悲念；</div>
<div class='lg-row'>為彼請主善生故，　演說微妙《金光明》。</div>
<div class='lg-row'>王既得聞如是法，　合掌一心唱隨喜；</div>
<div class='lg-row'>聞法希有淚交流，　身心大喜皆充遍。</div>
<div class='lg-row'>于時國主善生王，　為欲供養此經故；</div>
<div class='lg-row'>手持如意末尼寶，　發願咸為諸眾生。</div>
<div class='lg-row'>今可於斯贍部洲，　普雨七寶瓔珞具；</div>
<div class='lg-row'>所有匱乏資財者，　皆得隨心受安樂。</div>
<div class='lg-row'>即便遍雨於七寶，　悉皆充足四洲中；</div>
<div class='lg-row'>瓔珞嚴身隨所須，　衣服飲食皆無乏。</div>
<div class='lg-row'>爾時國主善生王，　見此四洲雨珍寶；</div>
<div class='lg-row'>咸持供養寶髻佛，　所有遺教苾芻僧。</div>
<div class='lg-row'>應知過去善生王，　即我釋迦牟尼是；</div>
<div class='lg-row'>為於昔時捨大地，　及諸珍寶滿四洲。</div>
<div class='lg-row'>昔時寶積大法師，　為彼善生說妙法；</div>
<div class='lg-row'>因彼開演經王故，　東方現成不動佛。</div>
<div class='lg-row'>以我曾聽此經王，　合掌一言稱隨喜；</div>
<div class='lg-row'>及施七寶諸功德，　獲此最勝金剛身。</div>
<div class='lg-row'>金光百福相莊嚴，　所有見者皆歡喜；</div>
<div class='lg-row'>一切有情無不愛，　俱胝天眾亦同然。</div>
<div class='lg-row'>過去曾經九十九，　俱胝億劫作輪王；</div>
<div class='lg-row'>亦於小國為人王，　復經無量百千劫。</div>
<div class='lg-row'>於無量劫為帝釋，　亦復曾為大梵王；</div>
<div class='lg-row'>供養十力大慈尊，　彼之數量難窮盡。</div>
<div class='lg-row'>我昔聞經隨喜善，　所有福聚量難知；</div>
<div class='lg-row'>由斯福故證菩提，　獲得法身真妙智。」</div>
</div><p>爾時大眾聞是說已，歎未曾有，皆願奉持《金光明經》流通不絕。</p>
</div>
<div class='div-pin'><a id='mulu31' />
<p class='h1'>金光明最勝王經諸天藥叉護持品第二十二</p><p>爾時，世尊告大吉祥天女曰：「若有淨信善男子、善女人，欲於過去、未來、現在諸佛，以不可思議廣大微妙供養之具而為奉獻，及欲解了三世諸佛甚深行處，是人應當決定至心，隨是經王所在之處，城邑聚落或山澤中，廣為眾生敷演流布；其聽法者應除亂想，攝耳用心。」於時世尊，即為彼天及諸大眾說伽他曰：</p>

<div class="lg regular" style="margin-left:0em;"><div class='lg-row'>「若欲於諸佛，　不思議供養；</div>
<div class='lg-row'>復了諸如來，　甚深境界者。</div>
<div class='lg-row'>若見演說此，　最勝《金光明》；</div>
<div class='lg-row'>應親詣彼方，　至其所住處。</div>
<div class='lg-row'>此經難思議，　能生諸功德；</div>
<div class='lg-row'>無邊大苦海，　解脫諸有情。</div>
<div class='lg-row'>我觀此經王，　初中後皆善；</div>
<div class='lg-row'>甚深不可測，　譬喻無能比。</div>
<div class='lg-row'>假使恒河沙，　大地塵海水；</div>
<div class='lg-row'>虛空諸山石，　無能喻少分。</div>
<div class='lg-row'>欲入深法界，　應先聽是經；</div>
<div class='lg-row'>法性之制底，　甚深善安住。</div>
<div class='lg-row'>於斯制底內，　見我牟尼尊；</div>
<div class='lg-row'>悅意妙音聲，　演說斯經典。</div>
<div class='lg-row'>由此俱胝劫，　數量難思議；</div>
<div class='lg-row'>生在人天中，　常受勝妙樂。</div>
<div class='lg-row'>若聽是經者，　應作如是心；</div>
<div class='lg-row'>我得不思議，　無邊功德蘊。</div>
<div class='lg-row'>假使大火聚，　滿百踰繕那；</div>
<div class='lg-row'>為聽此經王，　直過無辭苦。</div>
<div class='lg-row'>既至彼住處，　得聞如是經；</div>
<div class='lg-row'>能滅於罪業，　及除諸惡夢。</div>
<div class='lg-row'>惡星諸變怪，　蠱道邪魅等；</div>
<div class='lg-row'>得聞是經時，　諸惡皆捨離。</div>
<div class='lg-row'>應嚴勝高座，　淨妙若蓮花；</div>
<div class='lg-row'>法師處其上，　猶如大龍坐。</div>
<div class='lg-row'>於斯安坐已，　說此甚深經；</div>
<div class='lg-row'>書寫及誦持，　并為解其義。</div>
<div class='lg-row'>法師捨此座，　往詣餘方所；</div>
<div class='lg-row'>於此高座中，　神通非一相。</div>
<div class='lg-row'>或見法師像，　猶在高座上；</div>
<div class='lg-row'>或時見世尊，　及以諸菩薩。</div>
<div class='lg-row'>或作普賢像，　或如妙吉祥；</div>
<div class='lg-row'>或見慈氏尊，　身處於高座。</div>
<div class='lg-row'>或見希奇相，　及以諸天像；</div>
<div class='lg-row'>暫得覩容儀，　忽然還不現。</div>
<div class='lg-row'>成就諸吉祥，　所作皆隨意；</div>
<div class='lg-row'>功德悉圓滿，　世尊如是說。</div>
<div class='lg-row'>最勝有名稱，　能滅諸煩惱；</div>
<div class='lg-row'>他國賊皆除，　戰時常得勝。</div>
<div class='lg-row'>惡夢悉皆無，　及消諸毒害；</div>
<div class='lg-row'>所作三業罪，　經力能除滅。</div>
<div class='lg-row'>於此贍部洲，　名稱咸充滿；</div>
<div class='lg-row'>所有諸怨結，　悉皆相捨離。</div>
<div class='lg-row'>設有怨敵至，　聞名便退散；</div>
<div class='lg-row'>不假動兵戈，　兩陣生歡喜。</div>
<div class='lg-row'>梵王帝釋主，　護世四天王；</div>
<div class='lg-row'>及金剛藥叉，　正了知大將；</div>
<div class='lg-row'>無熱池龍王，　及以娑揭羅；</div>
<div class='lg-row'>緊那羅樂神，　蘇羅金翅主；</div>
<div class='lg-row'>大辯才天女，　并大吉祥天；</div>
<div class='lg-row'>斯等上首天，　各領諸天眾，</div>
<div class='lg-row'>常供養諸佛，　法寶不思議，</div>
<div class='lg-row'>恒生歡喜心，　於經起恭敬。</div>
<div class='lg-row'>斯等諸天眾，　皆悉共思惟；</div>
<div class='lg-row'>遍觀修福者，　共作如是說：</div>
<div class='lg-row'>『應觀此有情，　咸是大福德；</div>
<div class='lg-row'>善根精進力，　當來生我天。</div>
<div class='lg-row'>為聽甚深經，　敬心來至此；</div>
<div class='lg-row'>供養法制底，　尊重正法故。</div>
<div class='lg-row'>憐愍於眾生，　而作大饒益；</div>
<div class='lg-row'>於此深經典，　能為法寶器。</div>
<div class='lg-row'>入此法門者，　能入於法性；</div>
<div class='lg-row'>於此《金光明》，　至心應聽受。</div>
<div class='lg-row'>是人曾供養，　無量百千佛；</div>
<div class='lg-row'>由彼諸善根，　得聞此經典。』</div>
<div class='lg-row'>如是諸天主，　天女大辯才；</div>
<div class='lg-row'>并彼吉祥天，　及以四王眾；</div>
<div class='lg-row'>無數藥叉眾，　勇猛有神通；</div>
<div class='lg-row'>各於其四方，　常來相擁護。</div>
<div class='lg-row'>日月天帝釋，　風水火諸神；</div>
<div class='lg-row'>吠率怒大肩，　閻羅辯才等；</div>
<div class='lg-row'>一切諸護世，　勇猛具威神；</div>
<div class='lg-row'>擁護持經者，　晝夜常不離。</div>
<div class='lg-row'>大力藥叉王，　那羅延自在；</div>
<div class='lg-row'>正了知為首，　二十八藥叉；</div>
<div class='lg-row'>餘藥叉百千，　神通有大力；</div>
<div class='lg-row'>恒於恐怖處，　常來護此人。</div>
<div class='lg-row'>金剛藥叉王，　并五百眷屬；</div>
<div class='lg-row'>諸大菩薩眾，　常來護此人。</div>
<div class='lg-row'>寶王藥叉王，　及以滿賢王；</div>
<div class='lg-row'>曠野金毘羅，　賓度羅黃色；</div>
<div class='lg-row'>此等藥叉王，　各五百眷屬；</div>
<div class='lg-row'>見聽此經者，　皆來共擁護。</div>
<div class='lg-row'>彩軍揵闥婆，　葦王常戰勝；</div>
<div class='lg-row'>珠頸及青頸，　并勃里沙王；</div>
<div class='lg-row'>大最勝大黑，　蘇跋拏鷄舍；</div>
<div class='lg-row'>半之迦羊足，　及以大婆伽；</div>
<div class='lg-row'>小渠并護法，　及以獼猴王；</div>
<div class='lg-row'>針毛及日支，　寶髮皆來護。</div>
<div class='lg-row'>大渠諾拘羅，　栴檀欲中勝；</div>
<div class='lg-row'>舍羅及雪山，　及以娑多山；</div>
<div class='lg-row'>皆有大神通，　雄猛具大力；</div>
<div class='lg-row'>見持此經者，　皆來相擁護。</div>
<div class='lg-row'>阿那婆答多，　及以娑揭羅；</div>
<div class='lg-row'>目真[醫-酉+言]羅葉，　難陀小難陀；</div>
<div class='lg-row'>於百千龍中，　神通具威德；</div>
<div class='lg-row'>共護持經人，　晝夜常不離。</div>
<div class='lg-row'>婆稚羅睺羅，　毘摩質多羅；</div>
<div class='lg-row'>母旨苫跋羅，　大肩及歡喜；</div>
<div class='lg-row'>及餘蘇羅王，　并無數天眾；</div>
<div class='lg-row'>大力有勇健，　皆來護是人。</div>
<div class='lg-row'>訶利底母神，　五百藥叉眾；</div>
<div class='lg-row'>於彼人睡覺，　常來相擁護。</div>
<div class='lg-row'>旃荼旃荼利，　藥叉旃稚女；</div>
<div class='lg-row'>昆帝拘吒齒，　吸眾生精氣；</div>
<div class='lg-row'>如是諸神眾，　大力有神通；</div>
<div class='lg-row'>常護持經者，　晝夜恒不離。</div>
<div class='lg-row'>上首辯才天，　無量諸天女；</div>
<div class='lg-row'>吉祥天為首，　并餘諸眷屬；</div>
<div class='lg-row'>此大地神女，　果實園林神；</div>
<div class='lg-row'>樹神江河神，　制底諸神等；</div>
<div class='lg-row'>如是諸天神，　心生大歡喜；</div>
<div class='lg-row'>彼皆來擁護，　讀誦此經人。</div>
<div class='lg-row'>見有持經者，　增壽命色力；</div>
<div class='lg-row'>威光及福德，　妙相以莊嚴。</div>
<div class='lg-row'>星宿現災變，　困厄當此人；</div>
<div class='lg-row'>夢見惡徵祥，　皆悉令除滅。</div>
<div class='lg-row'>此大地神女，　堅固有威勢；</div>
<div class='lg-row'>由此經力故，　法味常充足。</div>
<div class='lg-row'>地肥若流下，　過百踰繕那；</div>
<div class='lg-row'>地神令味上，　滋潤於大地。</div>
<div class='lg-row'>此地厚六十，　八億踰繕那；</div>
<div class='lg-row'>乃至金剛際，　地味皆令上。</div>
<div class='lg-row'>由聽此經王，　獲大功德蘊；</div>
<div class='lg-row'>能使諸天眾，　悉蒙其利益。</div>
<div class='lg-row'>復令諸天眾，　威力有光明；</div>
<div class='lg-row'>歡喜常安樂，　捨離於衰相。</div>
<div class='lg-row'>於此南洲內，　林果苗稼神；</div>
<div class='lg-row'>由此經威力，　心常得歡喜。</div>
<div class='lg-row'>苗實皆成就，　處處有妙花；</div>
<div class='lg-row'>果實並滋繁，　充滿於大地。</div>
<div class='lg-row'>所有諸果樹，　及以眾園林；</div>
<div class='lg-row'>悉皆生妙花，　香氣常芬馥。</div>
<div class='lg-row'>眾草諸樹木，　咸出微妙花；</div>
<div class='lg-row'>及生甘美果，　隨處皆充遍。</div>
<div class='lg-row'>於此贍部洲，　無量諸龍女；</div>
<div class='lg-row'>心生大歡喜，　皆共入池中。</div>
<div class='lg-row'>種植鉢頭摩，　及以分陀利；</div>
<div class='lg-row'>青白二蓮花，　池中皆遍滿。</div>
<div class='lg-row'>由此經威力，　虛空淨無翳；</div>
<div class='lg-row'>雲霧皆除遣，　暝闇悉光明。</div>
<div class='lg-row'>日出放千光，　無垢焰清淨；</div>
<div class='lg-row'>由此經王力，　流暉遶四天。</div>
<div class='lg-row'>此經威德力，　資助於天子；</div>
<div class='lg-row'>皆用贍部金，　而作於宮殿。</div>
<div class='lg-row'>日天子初出，　見此洲歡喜；</div>
<div class='lg-row'>常以大光明，　周遍皆照曜。</div>
<div class='lg-row'>於斯大地內，　所有蓮花池；</div>
<div class='lg-row'>日光照及時，　無不盡開發。</div>
<div class='lg-row'>於此贍部洲，　田疇諸果藥；</div>
<div class='lg-row'>悉皆令善熟，　充滿於大地。</div>
<div class='lg-row'>由此經威力，　日月所照處；</div>
<div class='lg-row'>星辰不失度，　風雨皆順時。</div>
<div class='lg-row'>遍此贍部洲，　國土咸豐樂；</div>
<div class='lg-row'>隨有此經處，　殊勝倍餘方。</div>
<div class='lg-row'>若此金光明，　經典流布處；</div>
<div class='lg-row'>有能講誦者，　悉得如上福。」</div>
</div><p>爾時，大吉祥天女及諸天等，聞佛所說，皆大歡喜，於此經王及受持者，一心擁護，令無憂惱常得安樂。</p>
</div>
<div class='div-pin'><a id='mulu32' />
<p class='h1'>金光明最勝王經授記品第二十三</p><p>爾時，如來於大眾中廣說法已，欲為妙幢菩薩及其二子銀幢銀光，授阿耨多羅三藐三菩提記。時有十千天子，最勝光明而為上首，俱從三十三天來至佛所，頂禮佛足，却坐一面，聽佛說法。爾時，佛告妙幢菩薩言：「汝於來世過無量無數百千萬億那庾多劫已，於金光明世界，當成阿耨多羅三藐三菩提，號金寶山王如來、應、正遍知、明行足、善逝、世間解、無上士、調御丈夫、天人師、佛、世尊，出現於世；時此如來般涅槃後，所有教法亦皆滅盡。時彼長子名曰銀幢，即於此界次補佛處，世界爾時轉名淨幢，當得作佛，名曰金幢光如來、應、正遍知、明行足、善逝、世間解、無上士、調御丈夫、天人師、佛、世尊。時此如來般涅槃後，所有教法亦皆滅盡。次子銀光即補佛處，還於此界當得作佛，號曰金光明如來、應、正遍知、明行足、善逝、世間解、無上士、調御丈夫、天人師、佛、世尊。」</p>
<p>是時十千天子聞三大士得授記已，復聞如是最勝王經，心生歡喜，清淨無垢，猶如虛空。爾時，如來知是十千天子善根成熟，即便與授大菩提記：「汝等天子於當來世，過無量無數百千萬億那庾多劫，於最勝因陀羅高幢世界，得成阿耨多羅三藐三菩提，同一種姓，又同一名，號曰面目清淨優鉢羅香山，十號具足，如是次第十千諸佛出現於世。」</p>
<p>爾時，菩提樹神白佛言：「世尊！是十千天子從三十三天，為聽法故，來詣佛所，云何如來便與授記當得成佛？世尊！我未曾聞是諸天子具足修習六波羅蜜多、難行苦行、捨於手足、頭目髓腦、眷屬妻子、象馬車乘、奴婢僕使、宮殿園林、金銀、琉璃、車璩、瑪瑙、珊瑚、虎珀、璧玉、珂貝、飲食衣服、臥具醫藥，如餘無量百千菩薩，以諸供具供養過去無數百千萬億那庾多佛，如是菩薩各經無量無邊劫數，然後方得受菩提記。世尊！是諸天子，以何因緣，修何勝行，種何善根，從彼天來暫時聞法，便得授記？惟願世尊，為我解說斷除疑網。」</p>
<p>佛告樹神：「善女天！如汝所說，皆從勝妙善根因緣，勤苦修已，方得授記。此諸天子，於妙天宮捨五欲樂，故來聽是《金光明經》，既聞法已，於是經中心生殷重，如淨琉璃無諸瑕穢，復得聞此三大菩薩授記之事，亦由過去久修正行誓願因緣，是故我今皆與授記，於未來世當成阿耨多羅三藐三菩提。」時彼樹神聞佛說已，歡喜信受。</p>
</div>
<div class='div-pin'><a id='mulu33' />
<p class='h1'>金光明最勝王經除病品第二十四</p><p>佛告菩提樹神善女天：「諦聽！諦聽！善思念之。是十千天子本願因緣，今為汝說。善女天！過去無量不可思議阿僧企耶劫，爾時有佛出現於世，名曰寶髻如來、應、正遍知、明行足、善逝、世間解、無上士、調御丈夫、天人師、佛、世尊。善女天！時彼世尊般涅槃後，正法滅已，於像法中，有王名曰天自在光，常以正法化於人民，猶如父母。是王國中，有一長者名曰持水，善解醫明，妙通八術，眾生病苦，四大不調，咸能救療。善女天！爾時持水長者，唯有一子，名曰流水，顏容端正，人所樂觀，受性聰敏，妙閑諸論，書畫算印，無不通達。時王國內有無量百千諸眾生類，皆遇疫疾，眾苦所逼，乃至無有歡樂之心。善女天！爾時長者子流水，見是無量百千眾生受諸病苦，起大悲心，作如是念：『無量眾生為諸極苦之所逼迫，我父長者，雖善醫方，妙通八術，能療眾病，四大增損，然已衰邁，老耄虛嬴，要假扶策，方能進步，不復能往城邑聚落救諸病苦。今有無量百千眾生，皆遇重病，無能救者，我今當至大醫父所，諮問治病醫方祕法，若得解已，當往城邑聚落之所，救諸眾生種種疾病，令於長夜得受安樂。』時長者子作是念已，即詣父所，稽首禮足，合掌恭敬，却住一面，即以伽他，請其父曰：</p>

<div class="lg regular" style="margin-left:2em;"><div class='lg-row'>「『慈父當哀愍，　我欲救眾生；</div>
<div class='lg-row'>今請諸醫方，　幸願為我說。</div>
<div class='lg-row'>云何身衰壞，　諸大有增損？</div>
<div class='lg-row'>復在何時中，　能生諸疾病？</div>
<div class='lg-row'>云何噉飲食，　得受於安樂，</div>
<div class='lg-row'>能使內身中，　火熱不衰損？</div>
<div class='lg-row'>眾生有四病，　風黃熱痰癊；</div>
<div class='lg-row'>及以總集病，　云何而療治？</div>
<div class='lg-row'>何時風病起？　何時熱病發？</div>
<div class='lg-row'>何時動痰癊？　何時總集生？』</div>
</div><p>「時彼長者聞子請已，復以伽他而答之曰：</p>

<div class="lg regular" style="margin-left:2em;"><div class='lg-row'>「『我今依古仙，　所有療病法；</div>
<div class='lg-row'>次第為汝說，　善聽救眾生。</div>
<div class='lg-row'>三月是春時，　三月名為夏，</div>
<div class='lg-row'>三月名秋分，　三月謂冬時。</div>
<div class='lg-row'>此據一年中，　三三而別說；</div>
<div class='lg-row'>二二為一節，　便成歲六時。</div>
<div class='lg-row'>初二是花時，　三四名熱際；</div>
<div class='lg-row'>五六名雨際，　七八謂秋時；</div>
<div class='lg-row'>九十是寒時，　後二名氷雪；</div>
<div class='lg-row'>既知如是別，　授藥勿令差。</div>
<div class='lg-row'>當隨此時中，　調息於飲食；</div>
<div class='lg-row'>入腹令消散，　眾病則不生。</div>
<div class='lg-row'>節氣若變改，　四大有推移；</div>
<div class='lg-row'>此時無藥資，　必生於病苦。</div>
<div class='lg-row'>醫人解四時，　復知其六節；</div>
<div class='lg-row'>明閑身七界，　食藥使無差。</div>
<div class='lg-row'>謂味界血肉，　膏骨及髓腦；</div>
<div class='lg-row'>病入此中時，　知其可療不？</div>
<div class='lg-row'>病有四種別，　謂風熱痰癊；</div>
<div class='lg-row'>及以總集病，　應知發動時。</div>
<div class='lg-row'>春中痰癊動，　夏內風病生；</div>
<div class='lg-row'>秋時黃熱增，　冬節三俱起。</div>
<div class='lg-row'>春食澁熱辛，　夏膩熱醎醋；</div>
<div class='lg-row'>秋時冷甜膩，　冬酸澁膩甜。</div>
<div class='lg-row'>於此四時中，　服藥及飲食；</div>
<div class='lg-row'>若依如是味，　眾病無由生。</div>
<div class='lg-row'>食後病由癊，　食消時由熱；</div>
<div class='lg-row'>消後起由風，　准時須識病。</div>
<div class='lg-row'>既識病源已，　隨病而設藥；</div>
<div class='lg-row'>假令患狀殊，　先須療其本。</div>
<div class='lg-row'>風病服油膩，　患熱利為良；</div>
<div class='lg-row'>癊病應變吐，　總集須三藥。</div>
<div class='lg-row'>風熱癊俱有，　是名為總集；</div>
<div class='lg-row'>雖知病起時，　應觀其本性。</div>
<div class='lg-row'>如是觀知已，　順時而授藥；</div>
<div class='lg-row'>飲食藥無差，　斯名善醫者。</div>
<div class='lg-row'>復應知八術，　總攝諸醫方；</div>
<div class='lg-row'>於此若明閑，　可療眾生病。</div>
<div class='lg-row'>謂針刺傷破，　身疾并鬼神；</div>
<div class='lg-row'>惡毒及孩童，　延年增氣力。</div>
<div class='lg-row'>先觀彼形色，　語言及性行；</div>
<div class='lg-row'>然後問其夢，　知風熱癊殊。</div>
<div class='lg-row'>乾瘦少頭髮，　其心無定住；</div>
<div class='lg-row'>多語夢飛行，　斯人是風性。</div>
<div class='lg-row'>少年生白髮，　多汗及多瞋；</div>
<div class='lg-row'>聰明夢見火，　斯人是熱性。</div>
<div class='lg-row'>心定身平整，　慮審頭津膩；</div>
<div class='lg-row'>夢見水白物，　是癊性應知。</div>
<div class='lg-row'>總集性俱有，　或二或具三；</div>
<div class='lg-row'>隨有一偏增，　應知是其性。</div>
<div class='lg-row'>既知本性已，　准病而授藥；</div>
<div class='lg-row'>驗其無死相，　方名可救人。</div>
<div class='lg-row'>諸根倒取境，　尊醫人起慢；</div>
<div class='lg-row'>親友生瞋恚，　是死相應知。</div>
<div class='lg-row'>左眼白色變，　舌黑鼻梁攲；</div>
<div class='lg-row'>耳輪與舊殊，　下脣垂向下。</div>
<div class='lg-row'>訶梨勒一種，　具足有六味；</div>
<div class='lg-row'>能除一切病，　無忌藥中王。</div>
<div class='lg-row'>又三果三辛，　諸藥中易得；</div>
<div class='lg-row'>沙糖蜜蘇乳，　此能療眾病。</div>
<div class='lg-row'>自餘諸藥物，　隨病可增加；</div>
<div class='lg-row'>先起慈愍心，　莫規於財利。</div>
<div class='lg-row'>我已為汝說，　療疾中要事；</div>
<div class='lg-row'>以此救眾生，　當獲無邊果。』</div>
</div><p>「善女天！爾時，長者子流水親問其父八術之要，四大增損，時節不同，餌藥方法，既善了知，自忖堪能救療眾病，即便遍至城邑聚落所在之處，隨有百千萬億病苦眾生，皆至其所，善言慰喻，作如是語：『我是醫人！我是醫人！善知方藥，今為汝等療治眾病，悉令除愈。』善女天！爾時眾人聞長者子善言慰喻，許為治病，時有無量百千眾生遇極重病，聞是語已，身心踊躍，得未曾有。以此因緣，所有病苦悉得蠲除，氣力充實，平復如本。善女天！爾時復有無量百千眾生，病苦深重難療治者，即共往詣長者子所，重請醫療。時長者子，即以妙藥令服皆蒙除差。善女天！是長者子於此國內，治百千萬億眾生病苦，悉得除差。」</p>
</div>
<div class='div-pin'><a id='mulu34' />
<p class='h1'>金光明最勝王經長者子流水品第二十五</p><p>爾時，佛告菩提樹神：「善女天！爾時長者子流水，於往昔時，在天自在光王國內，療諸眾生所有病苦，令得平復，受安隱樂。時諸眾生以病除故，多修福業，廣行惠施，以自歡娛。即共往詣長者子所，咸生尊敬，作如是言：『善哉！善哉！大長者子！善能滋長福德之事，增益我等安隱壽命，仁今實是大力醫王慈悲菩薩，妙閑醫藥，善療眾生無量病苦。』如是稱歎周遍城邑。</p>
<p>「善女天！時長者子妻名水肩藏，有其二子，一名水滿；二名水藏。是時流水將其二子，漸次遊行城邑聚落，過空澤中深險之處，見諸禽獸豺狼狐玃鵰鷲之屬食血肉者，皆悉奔飛一向而去。時長者子作如是念：『此諸禽獸何因緣故，一向飛走？我當隨後暫往觀之。』即便隨去，見有大池，名曰野生，其水將盡，於此池中多有眾魚。流水見已，生大悲心。時有樹神示現半身，作如是語：『善哉！善哉！善男子！汝有實義名流水者，可愍此魚，應與其水。有二因緣，名為流水：一能流水，二能與水。汝今應當隨名而作。』是時流水問樹神言：『此魚頭數為有幾何？』樹神答曰：『數滿十千。』</p>
<p>「善女天！時長者子聞是數已，倍益悲心。時此大池為日所曝，餘水無幾，是十千魚將入死門，旋身婉轉，見是長者心有所悕，隨逐瞻視，目未曾捨。時長者子，見是事已，馳趣四方，欲覓於水，竟不能得。復望一邊見有大樹，即便昇上折取枝葉為作蔭涼。復更推求，是池中水從何處來？尋覓不已，見一大河，名曰水生，時此河邊有諸漁人為取魚故，於河上流懸險之處，決棄其水，不令下過，於所決處，卒難修補。便作是念：『此崖深峻，設百千人，時經三月亦未能斷，況我一身而堪濟辦？』時長者子速還本城，至大王所，頭面禮足，却住一面，合掌恭敬作如是言：『我為大王國土人民，治種種病，悉令安隱，漸次遊行至其空澤，見有一池，名曰野生，其水欲涸，有十千魚為日所曝，將死不久，惟願大王慈悲愍念，與二十大象暫往負水，濟彼魚命，如我與諸病人壽命。』爾時大王即勅大臣，速疾與此醫王大象。時彼大臣，奉王勅已，白長者子：『善哉大士！仁今自可至象廐中，隨意選取二十大象，利益眾生，令得安樂。』是時流水及其二子，將二十大象，又從酒家多借皮囊，往決水處，以囊盛水，象負至池，瀉置池中，水即彌滿，還復如故。</p>
<p>「善女天！時長者子，於池四邊周旋而視，時彼眾魚亦復隨逐循岸而行。時長者子復作是念：『眾魚何故隨我而行？必為飢火之所惱逼，復欲從我求索於食，我今當與。』爾時長者子流水告其子言：『汝取一象最大力者，速至家中啟父長者，家中所有可食之物，乃至父母食噉之分，及以妻子奴婢之分，悉皆收取，即可持來。』爾時二子受父教已，乘最大象速往家中，至祖父所，說如上事。收取家中可食之物，置於象上，疾還父所，至彼池邊。是時流水見其子來，身心喜躍，遂取餅食遍散池中，魚得食已，悉皆飽足。便作是念：『我今施食令魚得命，願於來世當施法食充濟無邊。』復更思惟：『我先曾於空閑林處，見一苾芻讀大乘經，說十二緣生甚深法要。又經中說：「若有眾生臨命終時，得聞寶髻如來名者，即生天上。」我今當為是十千魚演說甚深十二緣起，亦當稱說寶髻佛名。然贍部洲有二種人，一者、深信大乘，二者、不信毀呰，亦當為彼增長信心。』時長者子作如是念：『我入池中，可為眾魚說深妙法。』作是念已，即便入水唱言：『南謨過去寶髻如來、應、正遍知、明行足、善逝、世間解、無上士、調御丈夫、天人師、佛、世尊。此佛往昔修菩薩行時，作是誓願：「於十方界所有眾生，臨命終時聞我名者，命終之後，得生三十三天。」』爾時流水復為池魚演說如是甚深妙法：『此有故彼有，此生故彼生，所謂無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死憂悲苦惱。此滅故彼滅，所謂無明滅則行滅，行滅則識滅，識滅則名色滅，名色滅則六處滅，六處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死滅，老死滅則憂悲苦惱滅，如是純極苦蘊悉皆除滅。』說是法已，復為宣說十二緣起相應陀羅尼曰：</p>
<p class="dharani">「『怛姪他　毘折儞　毘折儞　毘折儞　僧塞枳儞　僧塞枳儞　僧塞枳儞　毘爾儞　毘爾儞　毘爾儞莎訶　怛姪他　那弭儞那弭儞　那弭儞　殺雉儞　殺雉儞　殺雉儞颯鉢哩設儞　颯鉢哩設儞　颯鉢哩設儞莎訶　怛姪他　<span class='corr'>薜</span>達儞　<span class='corr'>薜</span>達儞　<span class='corr'>薜</span>達儞　窒里瑟儞儞　窒里瑟儞儞　窒里瑟儞儞鄔波地儞　鄔波地儞　鄔波地儞　莎訶　怛姪他　婆毘儞婆毘儞　婆毘儞　闍底儞　闍底儞　闍底儞　闍摩儞儞　闍摩儞儞　闍摩儞儞莎訶』」</p>
<p>爾時，世尊為諸大眾說長者子昔緣之時，諸人天眾歎未曾有。時四大天王各於其處，異口同音作如是說：</p>

<div class="lg regular" style="margin-left:1em;"><div class='lg-row'>「善哉釋迦尊，　說妙法明呪；</div>
<div class='lg-row'>生福除眾惡，　十二支相應。</div>
<div class='lg-row'>我等亦說呪，　擁護如是法；</div>
<div class='lg-row'>若有生違逆，　不善隨順者。</div>
<div class='lg-row'>頭破作七分，　猶如蘭香梢；</div>
<div class='lg-row'>我等於佛前，　共說其呪曰：</div>
</div><p class="dharani">「怛姪他　呬里謎　揭睇健　陀哩　旃<span class='corr'>荼</span>哩地囇　騷伐囇　石呬伐囇　補囉布囇矩矩末底　崎囉末底　達地目契　窶嚕婆　母嚕婆　具荼母嚕健提　杜嚕杜嚕　毘囇　醫泥悉悉泥沓<span class='note-inline'>(徒洽，下同)</span>婫達沓婫　鄔悉怛哩　烏率吒囉伐底　頞剌娑伐底鉢杜摩伐底　俱蘇摩伐底　莎訶」</p>
<p>佛告善女天：「爾時長者子流水及其二子，為彼池魚施水施食，并說法已，俱共還家。是長者子流水，復於後時因有聚會，設眾伎樂，醉酒而臥。時十千魚同時命過，生三十三天，起如是念：『我等以何善業因緣生此天中？』便相謂曰：『我等先於贍部洲內，墮傍生中，共受魚身，長者子流水施我等水及以餅食，復為我等說甚深法十二緣起及陀羅尼，復稱寶髻如來名號，以是因緣，能令我等得生此天。是故我今咸應詣彼長者子所，報恩供養。』爾時十千天子即於天沒，至贍部洲大醫王所。時長者子在高樓上安隱而睡，時十千天子共以十千真珠瓔珞置其面邊，復以十千置其足處，復以十千置於右脇，復以十千置左脇邊，雨曼陀羅花、摩訶曼陀羅花，積至于膝，光明普照，種種天樂出妙音聲，令贍部洲有睡眠者皆悉覺悟，長者子流水亦從睡寤。是時十千天子為供養已，即於空中飛騰而去，於天自在光王國內，處處皆雨天妙蓮花，是諸天子復至本處，空澤池中雨眾天花，便於此沒，還天宮殿，隨意自在，受五欲樂。</p>
<p>「天自在光王至天曉已，問諸大臣：『昨夜何緣忽現如是希有瑞相，放大光明？』大臣答言：『大王當知！有諸天眾於長者子流水家中，雨四十千真珠瓔珞及天曼陀羅花，積至于膝。』王告臣曰：『詣長者家，喚取其子。』大臣受勅，即至其家，奉宣王命，喚長者子。時長者子即至王所。王曰：『何緣昨夜示現如是希有瑞相？』長者子言：『如我思惟，定應是彼池內眾魚，如經所說，命終之後得生三十三天，彼來報恩，故現如是希奇之相。』王曰：『何以得知？』流水答言：『王可遣使，并我二子，往彼池所驗其虛實，彼十千魚為死為活？』王聞是語，即便遣使及子向彼池邊，見其池中多有曼陀羅花，積成大聚，諸魚並死，見已馳還為王廣說。王聞是已，心生歡喜，歎未曾有。」</p>
<p>爾時，佛告菩提樹神：「善女天！汝今當知昔時長者子流水者，即我身是；持水長者即妙幢是；彼之二子，長子水滿即銀幢是，次子水藏即銀光是；彼天自在光王者，即汝菩提樹神是；十千魚者即十千天子是。因我往昔以水濟魚，與食令飽，為說甚深十二緣起，并此相應陀羅尼呪，又為稱彼寶髻佛名，因此善根得生天上，今來我所，歡喜聽法。我皆當為授於阿耨多羅三藐三菩提記，說其名號。善女天！如我往昔於生死中，輪迴諸有，廣為利益，今無量眾生悉令次第成無上覺，與其授記，汝等皆應勤求出離，勿為放逸。」</p>
<p>爾時大眾聞說是已，悉皆悟解，由大慈悲救護一切，勤修苦行，方能證獲無上菩提，咸發深心，信受歡喜。</p>

<p class='juan'>金光明最勝王經卷第九</p></div>
</div><!-- end of div[@id='body'] -->
</body></html>