<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu35' />金光明最勝王經卷第十</p><p class="byline">大唐三藏沙門義淨奉　制譯</p><a id='mulu36' />
<p class='h1'>捨身品第二十六</p><p>爾時，世尊已為大眾說此十千天子往昔因緣，復告菩提樹神及諸大眾：「我於過去行菩薩道，非但施水及食，濟彼魚命，乃至亦捨所愛之身，如是因緣，可共觀察。」爾時，如來、應、正等覺，天上天下最勝最尊，百千光明照十方界，具一切智功德圓滿，將諸苾芻及於大眾，至般遮羅聚落，詣一林中。其地平正，無諸荊棘，名花軟草遍布其處。佛告具壽阿難陀：「汝可於此樹下為我敷座。」時阿難陀受教敷已，白言：「世尊！其座敷訖，唯聖知時。」</p>
<p>爾時世尊，即於座上加趺而坐，端身正念，告諸苾芻：「汝等樂欲見彼往昔苦行菩薩本舍利不？」諸苾芻言：「我等樂見。」世尊即以百福莊嚴相好之手而按其地，于時大地六種震動，即便開裂，七寶制底忽然踊出，眾寶羅網莊嚴其上。大眾見已，生希有心。爾時世尊即從座起，作禮右遶，還就本座，告阿難陀：「汝可開此制底之戶。」時阿難陀即開其戶，見七寶函，奇珍間飾，白言：「世尊！有七寶函，眾寶莊挍。」佛言：「汝可開函。」時阿難陀奉教開已，見有舍利，白如珂雪拘物頭花，即白佛言：「函有舍利，色妙異常。」佛言：「阿難陀！汝可持此大士骨來。」時阿難陀即取其骨，奉授世尊。</p>
<p>世尊受已，告諸苾芻：「汝等應觀苦行菩薩遺身舍利。」而說頌曰：</p>

<div class="lg regular" style="margin-left:1em;"><div class='lg-row'>「菩薩勝德相應慧，　勇猛精勤六度圓；</div>
<div class='lg-row'>常修不息為菩提，　不捨堅固心無倦。</div>
</div><p>「汝等苾芻咸應禮敬菩薩本身，此之舍利乃是無量戒、定、慧香之所熏馥，最上福田，極難逢遇。」時諸苾芻及諸大眾，咸皆至心合掌，恭敬頂禮舍利，歎未曾有。</p>
<p>時阿難陀前禮佛足，白言：「世尊！如來大師出過一切，為諸有情之所恭敬，何因緣故，禮此身骨？」</p>
<p>佛告阿難陀：「我因此骨速得無上正等菩提，為報往恩，我今致禮。」復告阿難陀：「吾今為汝及諸大眾斷除疑惑，說是舍利往昔因緣，汝等善思，當一心聽。」</p>
<p>阿難陀曰：「我等樂聞，願為開闡。」</p>
<p>「阿難陀！過去世時有一國王，名曰大車，巨富多財，庫藏盈滿，軍兵武勇，眾所欽伏，常以正法施化黔黎，人民熾盛，無有怨敵。國大夫人誕生三子，顏容端正，人所樂觀，太子名曰摩訶波羅，次子名曰摩訶提婆，幼子名曰摩訶薩埵。是時大王為欲遊觀縱賞山林，其三王子亦皆隨從，為求花果，捨父周旋至大竹林，於中憩息。第一王子作如是言：『我於今日，心甚驚惶，於此林中將無猛獸損害於我？』第二王子復作是言：『我於自身初無悋惜，恐於所愛有別離苦。』第三王子白二兄曰：</p>

<div class="lg regular" style="margin-left:2em;"><div class='lg-row'>「『此是神仙所居處，　我無恐怖別離憂；</div>
<div class='lg-row'>身心充遍生歡喜，　當獲殊勝諸功德。』</div>
</div><p>「時諸王子各說本心所念之事，次復前行，見有一虎產生七子，纔經七日，諸子圍遶，飢渴所逼，身形羸瘦，將死不久。第一王子作如是言：『哀哉！此虎產來七日，七子圍遶，無暇求食，飢渴所逼，必還噉子。』薩埵王子問言：『此虎每常所食何物？』第一王子答曰：</p>

<div class="lg regular" style="margin-left:2em;"><div class='lg-row'>「『虎豹豺師子，　唯噉熱血肉；</div>
<div class='lg-row'>更無餘飲食，　可濟此虛羸。』</div>
</div><p>「第二王子聞此語已，作如是言：『此虎羸瘦，飢渴所逼，餘命無幾，我等何能為求如是難得飲食？誰復為斯自捨身命，濟其飢苦？』第一王子言：『一切難捨無過己身。』薩埵王子言：『我等今者於自己身各生愛戀，復無智慧，不能於他而興利益，然有上士懷大悲心，常為利他亡身濟物。』復作是念：『我今此身於百千生，虛棄爛壞，曾無所益，云何今日而不能捨以濟飢苦，如捐洟唾？』時諸王子作是議已，各起慈心，悽傷愍念，共觀羸虎，目不暫移，徘徊久之，俱捨而去。爾時薩埵王子便作是念：『我捨身命，今正是時。何以故？</p>

<div class="lg regular" style="margin-left:2em;"><div class='lg-row'>「『我從久來持此身，　臭穢膿流不可愛；</div>
<div class='lg-row'>供給敷具并衣食，　象馬車乘及珍財。</div>
<div class='lg-row'>變壞之法體無常，　恒求難滿難保守；</div>
<div class='lg-row'>雖常供養懷怨害，　終歸棄我不知恩。</div>
</div><p>「『復次，此身不堅，於我無益，可畏如賊，不淨如糞，我於今日，當使此身修廣大業，於生死海作大舟航，棄捨輪迴，令得出離。』復作是念：『若捨此身，則捨無量癰疽惡疾，百千怖畏。是身唯有大小便利，不堅如泡，諸蟲所集，血脈筋骨共相連持，甚可厭患。是故我今應當棄捨，以求無上究竟涅槃，永離憂患無常苦惱，生死休息，斷諸塵累，以定慧力圓滿熏修，百福莊嚴成一切智，諸佛所讚微妙法身，既證得已，施諸眾生無量法樂。』是時王子興大勇猛，發弘誓願，以大悲念增益其心，慮彼二兄情懷怖懼，共為留難，不果所祈，即便白言：『二兄前去，我且於後。』爾時王子摩訶薩埵還入林中，至其虎所，脫去衣服，置於竹上，作是誓言：</p>

<div class="lg regular" style="margin-left:2em;"><div class='lg-row'>「『我為法界諸眾生，　志求無上菩提處；</div>
<div class='lg-row'>起大悲心不傾動，　當捨凡夫所愛身。</div>
<div class='lg-row'>菩提無患無熱惱，　諸有智者之所樂；</div>
<div class='lg-row'>三界苦海諸眾生，　我今拔濟令安樂。』</div>
</div><p>「是時王子作是言已，於餓虎前委身而臥。由此菩薩慈悲威勢，虎無能為。菩薩見已，即上高山，投身于地，時諸神仙捧接王子，曾無傷損。復作是念：『虎今羸瘦，不能食我。』即起求刀，竟不能得，即以乾竹刺頸出血，漸近虎邊。是時大地六種震動，如風激水，涌沒不安，日無精明，如羅睺障，諸方闇蔽，無復光輝，天雨名華及妙香末，繽紛亂墜遍滿林中。爾時虛空有諸天眾，見是事已，生隨喜心，歎未曾有，咸共讚言：『善哉大士！』即說頌曰：</p>

<div class="lg regular" style="margin-left:2em;"><div class='lg-row'>「『大士救護運悲心，　等視眾生如一子；</div>
<div class='lg-row'>勇猛歡喜情無悋，　捨身濟苦福難思。</div>
<div class='lg-row'>定至真常勝妙處，　永離生死諸纏縛；</div>
<div class='lg-row'>不久當獲菩提果，　寂靜安樂證無生。』</div>
</div><p>「是時餓虎既見菩薩頸下血流，即便舐血噉肉皆盡，唯留餘骨。爾時第一王子見地動已，告其弟曰：</p>

<div class="lg regular" style="margin-left:2em;"><div class='lg-row'>「『大地山河皆震動，　諸方闇蔽日無光；</div>
<div class='lg-row'>天花亂墜遍空中，　定是我弟捨身相。』</div>
</div><p>「第二王子聞兄語已，說伽他曰：</p>

<div class="lg regular" style="margin-left:2em;"><div class='lg-row'>「『我聞薩埵慈悲語，　見彼餓虎身羸瘦；</div>
<div class='lg-row'>飢苦所纏恐食子，　我今疑弟捨其身。』</div>
</div><p>「時二王子生大愁苦，啼泣悲歎，即共相隨還至虎所。見弟衣服在竹枝上，骸骨及髮在處縱橫，血流成泥霑污其地。見已，悶絕不能自持，投身骨上，久乃得蘇，即起舉手哀號大哭。俱時歎曰：</p>

<div class="lg regular" style="margin-left:2em;"><div class='lg-row'>「『我弟貌端嚴，　父母偏愛念；</div>
<div class='lg-row'>云何俱共出，　捨身而不歸？</div>
<div class='lg-row'>父母若問時，　我等如何答？</div>
<div class='lg-row'>寧可同<span class='corr'>捐</span>命，　豈復自存身。』</div>
</div><p>「時二王子悲泣懊惱，漸捨而去，時小王子所將侍從，互相謂曰：『王子何在？宜共推求。』</p>
<p>「爾時，國大夫人寢高樓上，便於夢中見不祥相，被割兩乳，牙齒墮落，得三鴿鶵，一為鷹奪，二被驚怖。地動之時，夫人遂覺，心大愁惱，作如是言：</p>

<div class="lg regular" style="margin-left:2em;"><div class='lg-row'>「『何故今時大地動，　江河林樹皆搖震；</div>
<div class='lg-row'>日無精光如覆蔽，　目[目*需]乳動異常時。</div>
<div class='lg-row'>如箭射心憂苦逼，　遍身戰掉不安隱；</div>
<div class='lg-row'>我之所夢不祥徵，　必有非常災變事。』</div>
</div><p>「夫人兩乳忽然流出，念此必有變怪之事。時有侍女聞外人言：『求覓王子，今猶未得。』心大驚怖，即入宮中白夫人曰：『大家知不？外聞諸人散覓王子，遍求不得。』時彼夫人聞是語已，生大憂惱，悲淚盈目，至大王所，白言：『大王！我聞外人作如是語：「失我最小所愛之子。」』王聞語已，驚惶失所，悲哽而言：『苦哉！今日失我愛子。』即便抆淚慰喻夫人，告言：『賢首！汝勿憂慼，吾今共出求覓愛子。』王與大臣及諸人眾即共出城，各各分散隨處求覓。未久之頃，有一大臣前白王曰：『聞王子在，願勿憂愁，其最小者，今猶未見。』王聞是語，悲歎而言：『苦哉！苦哉！失我愛子。</p>

<div class="lg regular" style="margin-left:2em;"><div class='lg-row'>「『初有子時歡喜少，　後失子時憂苦多；</div>
<div class='lg-row'>若使我兒重壽命，　縱我身亡不為苦。』</div>
</div><p>「夫人聞已，憂惱纏懷，如被箭中，而嗟歎曰：</p>

<div class="lg regular" style="margin-left:2em;"><div class='lg-row'>「『我之三子并侍從，　俱往林中共遊賞；</div>
<div class='lg-row'>最小愛子獨不還，　定有乖離災厄事。』</div>
</div><p>「次第二臣來至王所。王問臣曰：『愛子何在？』第二大臣懊惱啼泣，喉舌乾燥，口不能言，竟無辭答。夫人問曰：</p>

<div class="lg regular" style="margin-left:2em;"><div class='lg-row'>「『速報小子今何在？　我身熱惱遍燒然；</div>
<div class='lg-row'>悶亂荒迷失本心，　勿使我胸今破裂！』</div>
</div><p>「時第二臣，即以王子捨身之事，具白王知。王及夫人聞其事已，不勝悲噎，望捨身處，驟駕前行，詣竹林所。至彼菩薩捨身之地，見其骸骨隨處交橫，俱時投地，悶絕將死，猶如猛風吹倒大樹，心迷失緒，都無所知。時大臣等，以水遍灑王及夫人，良久乃蘇，舉手而哭，諮嗟歎曰：</p>

<div class="lg regular" style="margin-left:2em;"><div class='lg-row'>「『禍哉愛子端嚴相，　因何死苦先來逼？</div>
<div class='lg-row'>若我得在汝前亡，　豈見如斯大苦事。』</div>
</div><p>「爾時夫人迷悶稍止，頭髮蓬亂，兩手椎胸，宛轉于地，如魚處陸，若牛失子，悲泣而言：</p>

<div class="lg regular" style="margin-left:2em;"><div class='lg-row'>「『我子誰屠割，　餘骨散于地？</div>
<div class='lg-row'>失我所愛子，　憂悲不自勝。</div>
<div class='lg-row'>苦哉誰殺子，　致斯憂惱事；</div>
<div class='lg-row'>我心非金剛，　云何而不破？</div>
<div class='lg-row'>我夢中所見，　兩乳皆被割；</div>
<div class='lg-row'>牙齒悉墮落，　今遭大苦痛。</div>
<div class='lg-row'>又夢三鴿鶵，　一被鷹擒去；</div>
<div class='lg-row'>今失所愛子，　惡相表非虛。』</div>
</div><p>「爾時，大王及於夫人并二王子，盡哀號哭，瓔珞不御，與諸人眾共收菩薩遺身舍利，為於供養，置窣堵波中。阿難陀！汝等應知！此即是彼菩薩舍利。」復告阿難陀：「我於昔時，雖具煩惱貪瞋癡等，能於地獄、餓鬼、傍生五趣之中，隨緣救濟，令得出離。何況今時煩惱都盡，無復餘習，號天人師，具一切智，而不能為一一眾生，經於多劫在地獄中及於餘處，代受眾苦，令出生死煩惱輪迴！」</p>
<p>爾時世尊，欲重宣此義而說頌曰：</p>

<div class="lg regular" style="margin-left:0em;"><div class='lg-row'>「我念過去世，　無量無數劫；</div>
<div class='lg-row'>或時作國王，　或復為王子。</div>
<div class='lg-row'>常行於大施，　及捨所愛身；</div>
<div class='lg-row'>願出離生死，　至妙菩提處。</div>
<div class='lg-row'>昔時有大國，　國主名大車；</div>
<div class='lg-row'>王子名勇猛，　常施心無悋。</div>
<div class='lg-row'>王子有二兄，　號大渠大天；</div>
<div class='lg-row'>三人同出遊，　漸至山林所。</div>
<div class='lg-row'>見虎飢所逼，　便生如是心：</div>
<div class='lg-row'>『此虎飢火燒，　更無餘可食。』</div>
<div class='lg-row'>大士覩如斯，　恐其將食子；</div>
<div class='lg-row'>捨身無所顧，　救子不令傷。</div>
<div class='lg-row'>大地及諸山，　一時皆震動；</div>
<div class='lg-row'>江海皆騰躍，　驚波水逆流。</div>
<div class='lg-row'>天地失光明，　昬冥無所見；</div>
<div class='lg-row'>林野諸禽獸，　飛奔喪所依。</div>
<div class='lg-row'>二兄怪不還，　憂慼生悲苦；</div>
<div class='lg-row'>即與諸侍從，　林藪遍尋求。</div>
<div class='lg-row'>兄弟共籌議，　復往深山處；</div>
<div class='lg-row'>四顧無所有，　見虎處空林。</div>
<div class='lg-row'>其母并七子，　口皆有血污；</div>
<div class='lg-row'>殘骨并餘髮，　縱橫在地上。</div>
<div class='lg-row'>復見有流血，　散在樹林所；</div>
<div class='lg-row'>二兄既見已，　心生大恐怖。</div>
<div class='lg-row'>悶絕俱躄地，　荒迷不覺知；</div>
<div class='lg-row'>塵土坌其身，　六情皆失念。</div>
<div class='lg-row'>王子諸侍從，　啼泣心憂惱；</div>
<div class='lg-row'>以水灑令蘇，　舉手號咷哭。</div>
<div class='lg-row'>菩薩捨身時，　慈母在宮內；</div>
<div class='lg-row'>五百諸婇女，　共受於妙樂。</div>
<div class='lg-row'>夫人之兩乳，　忽然自流出；</div>
<div class='lg-row'>遍體如針刺，　苦痛不能安。</div>
<div class='lg-row'>欻生失子想，　憂箭苦傷心；</div>
<div class='lg-row'>即白大王知，　陳斯苦惱事。</div>
<div class='lg-row'>悲泣不堪忍，　哀聲向王說：</div>
<div class='lg-row'>『大王今當知，　我生大苦惱。</div>
<div class='lg-row'>兩乳忽流出，　禁止不隨心；</div>
<div class='lg-row'>如針遍刺身，　煩宛胸欲破。</div>
<div class='lg-row'>我先夢惡徵，　必當失愛子；</div>
<div class='lg-row'>願王濟我命，　知兒存與亡。</div>
<div class='lg-row'>夢見三鴿鶵，　小者是愛子；</div>
<div class='lg-row'>忽被鷹奪去，　悲愁難具陳。</div>
<div class='lg-row'>我今沒憂海，　趣死將不久；</div>
<div class='lg-row'>恐子命不全，　願為速求覓。</div>
<div class='lg-row'>又聞外人語，　小子求不得；</div>
<div class='lg-row'>我今意不安，　願王哀愍我。』</div>
<div class='lg-row'>夫人白王已，　舉身而躄地；</div>
<div class='lg-row'>悲痛心悶絕，　荒迷不覺知。</div>
<div class='lg-row'>婇女見夫人，　悶絕在於地；</div>
<div class='lg-row'>舉聲皆大哭，　憂惶失所依。</div>
<div class='lg-row'>王聞如是語，　懷憂不自勝；</div>
<div class='lg-row'>因命諸群臣，　尋求所愛子。</div>
<div class='lg-row'>皆共出城外，　各隨處追覓；</div>
<div class='lg-row'>涕泣問諸人：　『王子今何在？</div>
<div class='lg-row'>今者為存亡，　誰知所去處？</div>
<div class='lg-row'>云何令我見，　解我憂悲心？』</div>
<div class='lg-row'>諸人悉共傳，　咸言王子死；</div>
<div class='lg-row'>聞者皆傷悼，　悲歎苦難裁。</div>
<div class='lg-row'>爾時大車王，　悲號從座起；</div>
<div class='lg-row'>即就夫人處，　以水灑其身。</div>
<div class='lg-row'>夫人蒙水灑，　久乃得醒悟；</div>
<div class='lg-row'>悲啼以問王：　『我兒今在不？』</div>
<div class='lg-row'>王告夫人曰：　『我已使諸人，</div>
<div class='lg-row'>四向求王子，　尚未有消息。』</div>
<div class='lg-row'>王又告夫人：　『汝莫生煩惱，</div>
<div class='lg-row'>且當自安慰，　可共出追尋。』</div>
<div class='lg-row'>王即與夫人，　嚴駕而前進；</div>
<div class='lg-row'>號動聲悽感，　憂心若火然。</div>
<div class='lg-row'>士庶百千萬，　亦隨王出城；</div>
<div class='lg-row'>各欲求王子，　悲號聲不絕。</div>
<div class='lg-row'>王求愛子故，　目視於四方；</div>
<div class='lg-row'>見有一人來，　被髮身塗血，</div>
<div class='lg-row'>遍體蒙塵土，　悲哭逆前來。</div>
<div class='lg-row'>王見是惡相，　倍復生憂惱，</div>
<div class='lg-row'>王便舉兩手，　哀號不自裁。</div>
<div class='lg-row'>初有一大臣，　忩忙至王所，</div>
<div class='lg-row'>進白大王曰：　『幸願勿悲哀；</div>
<div class='lg-row'>王之所愛子，　今雖求未獲。</div>
<div class='lg-row'>不久當來至，　以釋大王憂。』</div>
<div class='lg-row'>王復更前行，　見次大臣至，</div>
<div class='lg-row'>其臣詣王所，　流淚白王言：</div>
<div class='lg-row'>『二子今現在，　被憂火所逼；</div>
<div class='lg-row'>其第三王子，　已被無常吞。</div>
<div class='lg-row'>見餓虎初生，　將欲食其子；</div>
<div class='lg-row'>彼薩埵王子，　見此起悲心，</div>
<div class='lg-row'>願求無上道，　當度一切眾。</div>
<div class='lg-row'>繫想妙菩提，　廣大深如海；</div>
<div class='lg-row'>即上高山頂，　投身餓虎前。</div>
<div class='lg-row'>虎羸不能食，　以竹自傷頸；</div>
<div class='lg-row'>遂噉王子身，　唯有餘骸骨。』</div>
<div class='lg-row'>時王及夫人，　聞已俱悶絕；</div>
<div class='lg-row'>心沒於憂海，　煩惱火燒然。</div>
<div class='lg-row'>臣以栴檀水，　灑王及夫人；</div>
<div class='lg-row'>俱起大悲號，　舉手椎胸臆。</div>
<div class='lg-row'>第三大臣來，　白王如是語：</div>
<div class='lg-row'>『我見二王子，　悶絕在林中。</div>
<div class='lg-row'>臣以冷水灑，　爾乃暫蘇息；</div>
<div class='lg-row'>顧視於四方，　如猛火周遍。</div>
<div class='lg-row'>暫起而還伏，　悲號不自勝；</div>
<div class='lg-row'>舉手以哀言，　稱歎弟希有。』</div>
<div class='lg-row'>王聞如是說，　倍增憂火煎；</div>
<div class='lg-row'>夫人大號咷，　高聲作是語：</div>
<div class='lg-row'>『我之小子偏重愛，　已為無常羅剎吞；</div>
<div class='lg-row'>餘有二子今現在，　復被憂火所燒逼，</div>
<div class='lg-row'>我今速可之山下，　安慰令其保餘命。』</div>
<div class='lg-row'>即便馳駕望前路，　一心詣彼捨身崖。</div>
<div class='lg-row'>路逢二子行啼泣，　椎胸懊惱失容儀；</div>
<div class='lg-row'>父母見已抱憂悲，　俱往山林捨身處。</div>
<div class='lg-row'>既至菩薩捨身地，　共聚悲號生大苦；</div>
<div class='lg-row'>脫去瓔珞盡哀心，　收取菩薩身餘骨。</div>
<div class='lg-row'>與諸人眾同供養，　共造七寶窣堵波；</div>
<div class='lg-row'>以彼舍利置函中，　整駕懷憂趣城邑。」</div>
<div class='lg-row'>復告阿難陀：　「往時薩埵者；</div>
<div class='lg-row'>即我牟尼是，　勿生於異念。</div>
<div class='lg-row'>王是父淨飯，　后是母摩耶；</div>
<div class='lg-row'>太子謂慈氏，　次曼殊室利。</div>
<div class='lg-row'>虎是大世主，　五兒五苾芻；</div>
<div class='lg-row'>一是大目連，　一是舍利弗。</div>
<div class='lg-row'>我為汝等說，　往昔利他緣；</div>
<div class='lg-row'>如是菩薩行，　成佛因當學。</div>
<div class='lg-row'>菩薩捨身時，　發如是弘誓；</div>
<div class='lg-row'>願我身餘骨，　來世益眾生。</div>
<div class='lg-row'>此是捨身處，　七寶窣堵波；</div>
<div class='lg-row'>以經無量時，　遂沈於厚地。</div>
<div class='lg-row'>由昔本願力，　隨緣興濟渡；</div>
<div class='lg-row'>為利於人天，　從地而涌出。」</div>
</div><p>爾時世尊說是往昔因緣之時，無量阿僧企耶人天大眾，皆大悲喜，歎未曾有，悉發阿耨多羅三藐三菩提心。復告樹神：「我為報恩，故致禮敬。」佛攝神力，其窣堵波還沒于地。</p>
</div>
<div class='div-pin'><a id='mulu37' />
<p class='h1'>金光明最勝王經十方菩薩讚歎品第二十七</p><p>爾時，釋迦牟尼如來說是經時，於十方世界有無量百千萬億諸菩薩眾，各從本土詣鷲峯山，至世尊所，五輪著地，禮世尊已，一心合掌，異口同音而讚歎曰：</p>

<div class="lg regular" style="margin-left:1em;"><div class='lg-row'>「佛身微妙真金色，　其光普照等金山；</div>
<div class='lg-row'>清淨柔軟若蓮華，　無量妙彩而嚴飾。</div>
<div class='lg-row'>三十二相遍莊嚴，　八十種好皆圓備；</div>
<div class='lg-row'>光明昞著無與等，　離垢猶如淨滿月。</div>
<div class='lg-row'>其聲清徹甚微妙，　如師子吼震雷音；</div>
<div class='lg-row'>八種微妙應群機，　超勝迦陵頻伽等。</div>
<div class='lg-row'>百福妙相以嚴容，　光明具足淨無垢；</div>
<div class='lg-row'>智慧澄明如大海，　功德廣大若虛空。</div>
<div class='lg-row'>圓光遍滿十方界，　隨緣普濟諸有情；</div>
<div class='lg-row'>煩惱愛染習皆除，　法炬恒然不休息。</div>
<div class='lg-row'>哀愍利益諸眾生，　現在未來能與樂；</div>
<div class='lg-row'>常為宣說第一義，　令證涅槃真寂靜。</div>
<div class='lg-row'>佛說甘露殊勝法，　能與甘露微妙義；</div>
<div class='lg-row'>引入甘露涅槃城，　令受甘露無為樂。</div>
<div class='lg-row'>常於生死大海中，　解脫一切眾生苦；</div>
<div class='lg-row'>令彼能住安隱路，　恒與難思如意樂。</div>
<div class='lg-row'>如來德海甚深廣，　非諸譬喻所能知；</div>
<div class='lg-row'>於眾常起大悲心，　方便精勤恒不息。</div>
<div class='lg-row'>如來智海無邊際，　一切人天共測量；</div>
<div class='lg-row'>假使千萬億劫中，　不能得知其少分。</div>
<div class='lg-row'>我今略讚佛功德，　於德海中唯一渧；</div>
<div class='lg-row'>迴斯福聚施群生，　皆願速證菩提果。」</div>
</div><p>爾時，世尊告諸菩薩言：「善哉！善哉！汝等善能如是讚佛功德，利益有情，廣興佛事，能滅諸罪，生無量福。」</p>
</div>
<div class='div-pin'><a id='mulu38' />
<p class='h1'>金光明最勝王經妙幢菩薩讚歎品第二十八</p><p>爾時，妙幢菩薩即從座起，偏袒右肩，右膝著地，合掌向佛，而說讚曰：</p>

<div class="lg regular" style="margin-left:1em;"><div class='lg-row'>「牟尼百福相圓滿，　無量功德以嚴身。</div>
<div class='lg-row'>廣大清淨人樂觀，　猶如千日光明照；</div>
<div class='lg-row'>焰彩無邊光熾盛，　如妙寶聚相端嚴。</div>
<div class='lg-row'>如日初出映虛空，　紅白分明間金色；</div>
<div class='lg-row'>亦如金山光普照，　悉能周遍百千土。</div>
<div class='lg-row'>能滅眾生無量苦，　皆與無邊勝妙樂；</div>
<div class='lg-row'>諸相具足悉嚴淨，　眾生樂覩無厭足。</div>
<div class='lg-row'>頭髮柔軟紺青色，　猶如黑蜂集妙華；</div>
<div class='lg-row'>大喜大捨淨莊嚴，　大慈大悲皆具足。</div>
<div class='lg-row'>眾妙相好為嚴飾，　菩提分法之所成；</div>
<div class='lg-row'>如來能施眾福利，　令彼常獲大安樂。</div>
<div class='lg-row'>種種妙德共莊嚴，　光明普照千萬土；</div>
<div class='lg-row'>如來光相極圓滿，　猶如赫日遍空中。</div>
<div class='lg-row'>佛如須彌功德具，　示現能周於十方；</div>
<div class='lg-row'>如來金口妙端嚴，　齒白齊密如珂雪。</div>
<div class='lg-row'>如來面貌無倫匹，　眉間毫相常右旋；</div>
<div class='lg-row'>光潤鮮白等頗梨，　猶如滿月居空界。」</div>
</div><p>佛告妙幢菩薩：「汝能如是讚佛，功德不可思議，利益一切，令未知者隨順修學。」</p>
</div>
<div class='div-pin'><a id='mulu39' />
<p class='h1'>金光明最勝王經菩提樹神讚歎品第二十九</p><p>爾時，菩提樹神亦以伽他讚世尊曰：</p>

<div class="lg regular" style="margin-left:1em;"><div class='lg-row'>「敬禮如來清淨慧！　敬禮常求正法慧！</div>
<div class='lg-row'>敬禮能離非法慧！　敬禮恒無分別慧！</div>
<div class='lg-row'>希有世尊無邊行，　希有難見比優曇；</div>
<div class='lg-row'>希有如海鎮山王，　希有善逝光無量。</div>
<div class='lg-row'>希有調御弘慈願，　希有釋種明逾日；</div>
<div class='lg-row'>能說如是經中寶，　哀愍利益諸群生。</div>
<div class='lg-row'>牟尼寂靜諸根定，　能入寂靜涅槃城；</div>
<div class='lg-row'>能住寂靜等持門，　能知寂靜深境界。</div>
<div class='lg-row'>兩足中尊住空寂，　聲聞弟子身亦空；</div>
<div class='lg-row'>一切法體性皆無，　一切眾生悉空寂。</div>
<div class='lg-row'>我常憶念於諸佛，　我常樂見諸世尊；</div>
<div class='lg-row'>我常發起慇重心，　常得值遇如來日。</div>
<div class='lg-row'>我常頂禮於世尊，　願常渴仰心不捨；</div>
<div class='lg-row'>悲泣流淚情無間，　常得奉事不知厭。</div>
<div class='lg-row'>惟願世尊起悲心，　和顏常得令我見；</div>
<div class='lg-row'>佛及聲聞眾清淨，　願常普濟於人天。</div>
<div class='lg-row'>佛身本淨若虛空，　亦如幻焰及水月；</div>
<div class='lg-row'>願說涅槃甘露法，　能生一切功德聚。</div>
<div class='lg-row'>世尊所有淨境界，　慈悲正行不思議；</div>
<div class='lg-row'>聲聞獨覺非所量，　大仙菩薩不能測。</div>
<div class='lg-row'>惟願如來哀愍我，　常令覩見大悲身；</div>
<div class='lg-row'>三業無倦奉慈尊，　速出生死歸真際。」</div>
</div><p>爾時世尊聞是讚已，以梵音聲告樹神曰：「善哉！善哉！善女天！汝能於我真實無妄清淨法身，自利利他宣揚妙相，以此功德令汝速證最上菩提，一切有情同所修習，若得聞者，皆入甘露無生法門。」</p>
</div>
<div class='div-pin'><a id='mulu40' />
<p class='h1'>金光明最勝王經大辯才天女讚歎品第三十</p><p>爾時，大辯才天女即從座起，合掌恭敬，以直言詞讚世尊曰：</p>
<p>「南無釋迦牟尼如來應正等覺！身真金色，咽如螺貝，面如滿月，目類青蓮，脣口赤好如頗梨色，鼻高修直如截金鋌，齒白齊密如拘物頭華，身光普照，如百千日，光彩映徹，如贍部金。其所言說無有錯謬，示三解脫門，開三菩提路，心常清淨，意樂亦然，佛所住處及所行境亦常清淨，離非威儀，進止無謬。六年苦行，三轉法輪，度苦眾生，令歸彼岸。身相圓滿如拘陀樹，六度熏修，三業無失，具一切智，自他利滿，所有宣說常為眾生，言不虛設，於釋種中為大師子，堅固勇猛，具八解脫。我今隨力稱讚如來少分功德，猶如蚊子飲大海水，願以此福廣及有情，永離生死，成無上道。」</p>
<p>爾時，世尊告大辯才天曰：「善哉！善哉！汝久修習，具大辯才，今復於我廣陳讚歎，令汝速證無上法門，相好圓明，普利一切。」</p>
</div>
<div class='div-pin'><a id='mulu41' />
<p class='h1'>金光明最勝王經付囑品第三十一</p><p>爾時，世尊普告無量菩薩，及諸人天一切大眾：「汝等當知！我於無量無數大劫，勤修苦行，獲甚深法，菩提正因，已為汝說。汝等誰能發勇猛心，恭敬守護，我涅槃後，於此法門廣宣流布，能令正法久住世間？」</p>
<p>爾時，眾中有六十俱胝諸大菩薩，六十俱胝諸天大眾，異口同音作如是語：「世尊！我等咸有欣樂之心，於佛世尊無量大劫勤修苦行，所獲甚深微妙之法菩提正因，恭敬護持，不惜身命。佛涅槃後，於此法門廣宣流布，當令正法久住世間。」</p>
<p>「爾時諸大菩薩，即於佛前說伽他曰：</p>

<div class="lg regular" style="margin-left:1em;"><div class='lg-row'>「世尊真實語，　安住於實法；</div>
<div class='lg-row'>由彼真實故，　護持於此經。</div>
<div class='lg-row'>大悲為甲冑，　安住於大慈；</div>
<div class='lg-row'>由彼慈悲力，　護持於此經。</div>
<div class='lg-row'>福資糧圓滿，　生起智資糧；</div>
<div class='lg-row'>由資糧滿故，　護持於此經。</div>
<div class='lg-row'>降伏一切魔，　破滅諸邪論；</div>
<div class='lg-row'>斷除惡見故，　護持於此經。</div>
<div class='lg-row'>護世并釋梵，　乃至阿蘇羅；</div>
<div class='lg-row'>龍神藥叉等，　護持於此經。</div>
<div class='lg-row'>地上及虛空，　久住於斯者；</div>
<div class='lg-row'>奉持佛教故，　護持於此經。</div>
<div class='lg-row'>四梵住相應，　四聖諦嚴飾；</div>
<div class='lg-row'>降伏四魔故，　護持於此經。</div>
<div class='lg-row'>虛空成質礙，　質礙成虛空；</div>
<div class='lg-row'>諸佛所護持，　無能傾動者。」</div>
</div><p>爾時，四大天王聞佛說此護持妙法，各生隨喜護正法心，一時同聲說伽他曰：</p>

<div class="lg regular" style="margin-left:1em;"><div class='lg-row'>「我今於此經，　及男女眷屬；</div>
<div class='lg-row'>皆一心擁護，　令得廣流通。</div>
<div class='lg-row'>若有持經者，　能作菩提因；</div>
<div class='lg-row'>我常於四方，　擁護而承事。」</div>
</div><p>爾時，天帝釋合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「諸佛證此法，　為欲報恩故；</div>
<div class='lg-row'>饒益菩薩眾，　出世演斯經。</div>
<div class='lg-row'>我於彼諸佛，　報恩常供養；</div>
<div class='lg-row'>護持如是經，　及以持經者。」</div>
</div><p>爾時，覩史多天子合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「佛說如是經，　若有能持者；</div>
<div class='lg-row'>當住菩提位，　來生覩史天。</div>
<div class='lg-row'>世尊我慶悅，　捨天殊勝報；</div>
<div class='lg-row'>住<span class='corr'>於</span>贍部洲，　宣揚是經典。」</div>
</div><p>爾時，索訶世界主梵天王合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「諸靜慮無量，　諸乘及解脫；</div>
<div class='lg-row'>皆從此經出，　是故演斯經。</div>
<div class='lg-row'>若說是經處，　我捨梵天樂；</div>
<div class='lg-row'>為聽如是經，　亦常為擁護。」</div>
</div><p>爾時，魔王子名曰商主合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「若有受持此，　正義相應經；</div>
<div class='lg-row'>不隨魔所行，　淨除魔惡業。</div>
<div class='lg-row'>我等於此經，　亦當勤守護；</div>
<div class='lg-row'>發大精進意，　隨處廣流通。」</div>
</div><p>爾時，魔王合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「若有持此經，　能伏諸煩惱；</div>
<div class='lg-row'>如是眾生類，　擁護令安樂。</div>
<div class='lg-row'>若有說是經，　諸魔不得便；</div>
<div class='lg-row'>由佛威神故，　我當擁護彼。」</div>
</div><p>爾時，妙吉祥天子亦於佛前說伽他曰：</p>

<div class="lg regular" style="margin-left:1em;"><div class='lg-row'>「諸佛妙菩提，　於此經中說；</div>
<div class='lg-row'>若持此經者，　是供養如來。</div>
<div class='lg-row'>我當持此經，　為俱胝天說；</div>
<div class='lg-row'>恭敬聽聞者，　勸至菩提處。」</div>
</div><p>爾時，慈氏菩薩合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「若見住菩提，　與為不請友；</div>
<div class='lg-row'>乃至捨身命，　為護此經王。</div>
<div class='lg-row'>我聞如是法，　當往覩史天；</div>
<div class='lg-row'>由世尊加護，　廣為人天說。」</div>
</div><p>爾時，上座大迦葉波合掌恭敬，說伽他曰：</p>

<div class="lg regular" style="margin-left:1em;"><div class='lg-row'>「佛於聲聞乘，　說我鮮智慧；</div>
<div class='lg-row'>我今隨自力，　護持如是經。</div>
<div class='lg-row'>若有持此經，　我當攝受彼；</div>
<div class='lg-row'>授其詞辯力，　常隨讚善哉。」</div>
</div><p>爾時，具壽阿難陀合掌向佛，說伽他曰：</p>

<div class="lg regular" style="margin-left:1em;"><div class='lg-row'>「我親從佛聞，　無量眾經典；</div>
<div class='lg-row'>未曾聞如是，　深妙法中王。</div>
<div class='lg-row'>我今聞是經，　親於佛前受；</div>
<div class='lg-row'>諸樂菩提者，　當為廣宣通。」</div>
</div><p>爾時，世尊見諸菩薩人天大眾各各發心，於此經典流通擁護，勸進菩薩廣利眾生，讚言：「善哉！善哉！汝等能於如是微妙經王虔誠流布，乃至於我般涅槃後，不令散滅，即是無上菩提正因，所獲功德於恒沙劫說不能盡。若有苾芻、苾芻尼、鄔波索迦、鄔波斯迦，及餘善男子、善女人等，供養恭敬，書寫流通，為人解說，所獲功德亦復如是，是故汝等應勤修習。」</p>
<p>爾時，無量無邊恒沙大眾，聞佛說已，皆大歡喜，信受奉行。</p>

<p class='juan'>金光明最勝王經卷第十</p></div>
<div class='div-w'><p>此經梵筴，英國王立亞細亞協會所藏，比諸當譯頗有所缺，若陀羅尼不存者甚多矣。即依宗教大學圖書館西藏譯本，對比出之。蓋蕃藏《金光明經》有兩部，其一實原義淨漢本，脗合固其所已耳；而間有少異，讀者就知焉。</p>
</div>
</div><!-- end of div[@id='body'] -->
</body></html>