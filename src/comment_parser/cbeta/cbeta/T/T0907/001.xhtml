<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛頂尊勝心破地獄轉業障出三界祕密陀羅尼</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 907 [cf. No. 905]
<p class='juan'><a id='mulu1' />佛頂尊勝心破地獄轉業障出三界祕密陀羅尼</p><p class="byline">中天竺國三藏善無畏奉　詔譯</p>
<div class='div-jing'><p><span class='note-inline'>(四)</span>名金剛鼓。<span class='note-inline'>(二)</span>口開舌舉，震法界宮蓮華藏諸如來出定，即以摧破地獄，滅七遍之殃。起教菩薩<span class='note-inline'>(善住天子也)</span>說五字祕密，執本授如法布字，人主頂戴乎冠中，萬國清泰；節度觀察旌旗上書寫真言，四方晏靜；專城太守鎮遏總戎，鼓角上題字，嚴警遠聞妖氣潛，熾盛布千里，苗稼洪潤，人無災疾，地土神祇風恬雨順。<span class='note-inline'>(一)</span>瑜迦事法約有千條，略述少分。<span class='note-inline'>(三)</span>念誦加持戰鼓上書，賊軍自降，一人不損焉。<span class='note-inline'>(五)</span>佛言：「阿字金剛部主肝，鑁字蓮華部主肺，[卄/覽]字寶部主心，唅字羯磨部主胃，欠字虛空部主脾。山海大地從阿字出，江河萬流從鑁字出，金玉珍寶日月星辰火珠光明從覽字成，五穀五果眾花開敷因唅字結，秀香美人天長養顏色滋味端正相貌福德富貴從欠字莊嚴。阿字是東方阿閦如來，鑁字西方阿彌陀如來，覽字是南方寶生如來，唅字北方不空成就如來，欠字是上方毘盧遮那大日如來。」阿字甚深空寂之體，取之不可取、捨之不可捨，萬法之母、大灌頂王，阿字是也。阿字是難信之法，小乘律師特勿令見。此本五部梵本四十萬言，出毘盧遮那經、金剛頂經，採集要妙最上福田，唯此五字真言。誦者所獲功德不可比量、不可思議、不可說也。金剛頂經五部真言，受持讀誦觀照理性，令人獲福，骨堅體健，永無災障及諸病苦，攝養長壽<span class='note-inline'>(五藏曼荼羅是五部法身)</span>。阿，金剛地部，一<span class='note-inline'>(阿字作地觀、金剛座觀)</span>鑁，金剛水部，二<span class='note-inline'>(鑁字作水觀、蓮華觀)</span>覽，金剛火部，三<span class='note-inline'>(覽字作日觀)</span>唅，金剛風部，四<span class='note-inline'>(唅字作月觀)</span>欠字，金剛空部，五<span class='note-inline'>(欠字作空觀)</span>。</p>
<p>如來體性無生觀　右五部真言，是一切如來無生甘露之珍漿醍醐、佛性之妙藥，一字入於五藏，萬病不生，況修日觀月觀即時修得佛身空寂。</p>
<p>五分法身義。阿鑁覽唅欠。　右上五法身真言，若日誦一遍或七遍、二十一遍或四十九遍者，挍量功德一遍福，如轉藏經一百萬遍，何況禪寂坐入定門，從阿字觀諦審分明如日照空，即是了見佛性，所獲福無有比量。祕藏文句實不思議，只恐聲聞法師、小乘持律者生疑不信反益其罪。譬如王有稚子偏最憐念，庫藏<span class='corr'>珍</span>寶傾竭不惜，唯不與干將鏌鎁，恐不解運用故傷其體。是故如來密傳大菩薩，不與聲聞劣慧。已下三箇真言是三種悉地，成就法中立上中下品差別也。</p>
<p>阿羅波遮那<span class='note-inline'>(此是下品悉地真言)</span>是名出悉地，能生根莖遍滿四方，誦一遍如轉藏經一百遍。</p>
<p>阿微羅[合*牛]佉<span class='note-inline'>(此是中品悉地真言)</span>，大日經悉地品名降伏四魔解脫六趣滿足一切智智金剛字句也，是名入悉地，能生枝葉遍滿四方。光明晃曜入佛法界，名入悉地。若誦一遍，如轉藏經一千遍。</p>
<p>阿鑁藍唅欠<span class='note-inline'>(是上品悉地真言也。以前五三印真言順一遍逆一遍，次順旋轉四遍，次逆旋轉四遍，此即利益一切眾生皆以悉地義也)</span>是名祕密悉地，亦名成就悉地，亦名蘇悉地。蘇悉地者，遍法界也。成就佛果，證大菩提。法界祕密，言光明遍滿，唯佛與佛能入此門，緣覺聲聞不能照。此亦名祕密悉地。若誦一遍，當如轉藏經一百萬遍。出悉地從足至腰，入悉地從臍至心，祕密悉地從心至頂。如是三悉地，出悉地化身成就，入悉地報身成就，祕密悉地蘇悉地法身成就，即是三種常身正法藏，是故稽首禮毘盧遮那佛。</p>

<div class="lg regular"><div class='lg-row'>稽首毘盧遮那佛，　開敷淨眼如蓮華，</div>
<div class='lg-row'>三界調御天人師，　大菩提心救世者，</div>
<div class='lg-row'>深妙真言加持法，　流入無生阿字門，</div>
<div class='lg-row'>白毫無相正遍知，　圓滿恒照如日月。</div>
<div class='lg-row'>阿閦寶生救世者，　彌陀成就不空王，</div>
<div class='lg-row'>咸於悉地吉祥輪，　傳斯妙法化諸有。</div>
<div class='lg-row'>慈心自在降三世，　金剛薩埵不動尊，</div>
<div class='lg-row'>無違誓願應時期，　瑜伽事畢還金剛。</div>
<div class='lg-row'>我依毘盧遮那佛，　開心智印建標儀，</div>
<div class='lg-row'>無量功德普莊嚴，　同入總持諸善逝，</div>
<div class='lg-row'>願共有緣修學者，　安住無上清淨海。</div>
</div></div>
<p class='juan'>佛頂尊勝心破地獄法一卷<span class='note-inline'>(以後雜要文也)</span></p>
<div class='div-w'><p>本批云：治歷二年六月一日，於肥前國以但石藏聖御房本書寫畢。僧靜暹。</p>
<p>貞和二年丙戌七月十八日，自金剛王院僧正御房御手下賜之畢。權少僧都文海<span class='note-inline'>(五十四歲)</span>。</p>
<p>天明元年辛丑閏七月十七日，以宇治慧心院藏本寫得訖。慈忍。</p>
<p>八家祕錄云：尊勝破地獄陀羅尼儀軌一卷<span class='note-inline'>(是三種悉地法)</span>，應知所明法未顯題額，是故有此註記，蓋是此本乎。</p>
<p>時享和改元秋七月，挍以上木。</p>
<p>　　　　　　　　豐山輪下快道誌</p>
</div>
</div><!-- end of div[@id='body'] -->
</body></html>