<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天請問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 592
<p class='juan'><a id='mulu1' />天請問經</p><p class="byline">大唐三藏法師玄奘奉　詔譯</p>
<div class='div-jing'><p>如是我聞：</p>
<p>一時薄伽梵在室羅筏國，住誓多林給孤獨園。時有一天，顏容殊妙，過於夜分，來詣佛所，頂禮佛足，却住一面。是天威光，甚大赫奕，周遍照曜誓多園林。</p>
<p>爾時彼天以妙伽他而請佛曰：</p>

<div class="lg regular" style="margin-left:1em;"><div class='lg-row'>「云何利刀劍？　云何磣毒藥？</div>
<div class='lg-row'>云何熾盛火？　云何極重暗？」</div>
</div><p>爾時世尊亦以伽他告彼天曰：</p>

<div class="lg regular" style="margin-left:1em;"><div class='lg-row'>「麁言利刀劍，　貪欲磣毒藥，</div>
<div class='lg-row'>瞋恚熾盛火，　無明極重暗。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「何人名得利？　何人名失利？</div>
<div class='lg-row'>何者堅鉀冑？　何者利刀杖？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「施者名得利，　受者名失利，</div>
<div class='lg-row'>忍為堅鉀冑，　慧為利刀杖。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「云何為盜賊？　云何智者財？</div>
<div class='lg-row'>誰於天世間，　說名能劫盜？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「邪思為盜賊，　尸羅智者財，</div>
<div class='lg-row'>於諸天世間，　犯戒能劫盜。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「誰為最安樂？　誰為大富貴？</div>
<div class='lg-row'>誰為恒端嚴？　誰為常醜陋？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「少欲最安樂，　知足大富貴，</div>
<div class='lg-row'>持戒恒端嚴，　破戒常醜陋。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「誰為善眷屬？　誰為惡心怨？</div>
<div class='lg-row'>云何極重苦？　云何第一樂？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「福為善眷屬，　罪為惡心怨，</div>
<div class='lg-row'>地獄極重苦，　無生第一樂。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「何者愛非宜？　何者宜非愛？</div>
<div class='lg-row'>何者極熱病？　誰是大良醫？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「諸欲愛非宜，　解脫宜非愛，</div>
<div class='lg-row'>貪為極熱病，　佛是大良醫。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「誰能覆世間？　世間誰所魅？</div>
<div class='lg-row'>誰令捨親友？　誰復障生天？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「無智覆世間，　世間癡所魅，</div>
<div class='lg-row'>慳貪捨親友，　染著障生天。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「何物火不燒，　風亦不能碎，</div>
<div class='lg-row'>非水所能爛，　能浮持世間？</div>
<div class='lg-row'>誰能與王賊，　勇猛相抗敵，</div>
<div class='lg-row'>不為人非人，　之所來侵奪？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「福非火所燒，　風亦不能碎，</div>
<div class='lg-row'>福非水所爛，　能浮持世間。</div>
<div class='lg-row'>福能與王賊，　勇猛相抗敵，</div>
<div class='lg-row'>不為人非人，　之所來侵奪。」</div>
</div><p>天復請曰：</p>

<div class="lg regular" style="margin-left:1em;"><div class='lg-row'>「我今猶有疑，　請佛為除斷。</div>
<div class='lg-row'>今世往後世，　誰極自欺誑？」</div>
</div><p>世尊告曰：</p>

<div class="lg regular" style="margin-left:1em;"><div class='lg-row'>「若多有珍財，　而不能修福，</div>
<div class='lg-row'>今世往後世，　彼極自欺誑。」</div>
</div><p>爾時彼天聞佛世尊說是經已，歡喜踴躍，歎未曾有，頂禮佛足，即於佛前欻然不現。</p>
</div>
<p class='juan'>天請問經</p>
</div><!-- end of div[@id='body'] -->
</body></html>