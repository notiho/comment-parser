<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘阿毘達磨雜集論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu33' />大乘阿毘達磨雜集論卷第十三</p><p class="byline">安慧菩薩糅釋上集論</p><p class="byline">大唐三藏法師玄奘奉　詔譯</p><a id='mulu34' /><a id='mulu35' />
<p class='h1'>決擇分中得品第三之一</p><p>云何得決擇？略說有二種，謂建立補特伽羅、建立現觀。前為能證，後是所證。補特伽羅雖非實有，由四種緣是故建立，謂言說易故、順世間故、離怖畏故、顯示自他具德失故。言說易者，若於無量色等差別、無量差別相想法中，總合建立一假有情，即呼召往來等種種言說遂不為難。順世間者，非諸世間唯依法想而起言說，多分依有情想而起言說，是故聖者為化世間，必應同彼方便建立補特伽羅。離怖畏者，世間有情未會甚深緣起法性，若聞一切有情無我，便生怖畏不受正化。顯示自他具德失者，若離假立有情差別，唯說諸法染淨相者，是則一切無有差別，不可了知如是身中如此過失若斷未斷、如是身中如此功德若證未證，是故建立補特伽羅。</p>
<p>云何建立？略有七種，謂病行差別故、出離差別故、任持差別故、方便差別故、果差別故、界差別故、修行差別故。病行差別復有七種，謂貪行、瞋行、癡行、慢行、尋思行、等分行、薄塵行。出離差別有三種，謂聲聞乘、獨覺乘、大乘。任持差別有三種，謂未具資糧、已具未具資糧、已具資糧。方便差別有二種，謂隨信行、隨法行。果差別有二十七，謂信解、見至、身證、慧解脫、俱解脫、預流向、預流果、一來向、一來果、不還向、不還果、阿羅漢向、阿羅漢果、極七返有、家家、一間、中般涅槃、生般涅槃、無行般涅槃、有行般涅槃、上流、退法阿羅漢、思法阿羅漢、護法阿羅漢、住不動阿羅漢、堪達阿羅漢、不動法阿羅漢。界差別者，謂欲界異生有學無學。如欲界有，三色界無色界亦爾。又有欲色界菩薩，又有欲界獨覺，不可思議如來。修行差別略有五種：一勝解行菩薩、二增上意樂行菩薩、三有相行菩薩、四無相行菩薩、五無功用行菩薩。如是等補特伽羅無量差別。貪行補特伽羅者，謂有猛利長時貪欲，雖於下劣可愛境界而能發起上品貪故，起即長時無斷絕故。如貪行者，乃至尋思行者亦爾，各隨自境猛利長時，如理配釋。</p>
<p>等分行補特伽羅者，謂住自性位煩惱，遠離猛劣，住平等位諸煩惱故，隨境界勢力煩惱現行故。</p>
<p>薄塵行補特伽羅者，謂住自性位微薄煩惱。如前所說自性位煩惱相，今此煩惱望彼是微薄故。雖於增上所緣境界，而微薄性煩惱現行，昔所修習勝對治力所摧伏故。</p>
<p>聲聞乘補特伽羅者，謂住聲聞法性，若定不定性，是鈍根，自求解脫發弘正願，修厭離貪解脫意樂，以聲聞藏為所緣境，精進修行法隨法行，得盡苦際。當知此中以種性、根、願、意樂、境界、行果差別說聲聞乘。對獨覺菩薩根性，說此為鈍，若不爾即與隨法行等利根言相違。</p>
<p>獨覺乘補特伽羅者，謂住獨覺法性，若定不定性，是中根，自求解脫發弘正願，修厭離貪解脫意樂及修獨證菩提意樂，即聲聞藏為所緣境，精進修行法隨法行。或先未起順決擇分、或先已起順決擇分，或先未得果、或先已得果，出無佛世，唯內思惟聖道現前，或如麟角獨住、或復獨勝部行，得盡苦際。若先未起順決擇分亦不得果，如是方成麟角獨住，所餘當成獨勝部行。</p>
<p>大乘補特伽羅者，謂住菩薩法性，若定不定性，是利根，為求解脫一切有情，發弘大願，修無住處涅槃意樂，以菩薩藏為所緣境，精進修行法隨法行，成熟眾生修淨佛土，得受大記，證成無上正等菩提。得受大記者，謂住第八菩薩地，證得無生法忍故。</p>
<p>未具資糧補特伽羅者，謂緣諦增上法為境，發起軟品清信勝解，成就軟品順解脫分，未定生時。</p>
<p>已具未具資糧補特伽羅者，謂緣諦增上法為境，發起中品清信勝解，成就中品順解脫分，已定生時。</p>
<p>已具資糧補特伽羅者，謂緣諦增上法為境，發起上品清信勝解，成就上品順解脫分，即此生時。</p>
<p>又未具資糧者，謂緣諦增上法為境，於諸諦中成就下品諦察法忍，成就下品順決擇分，未定生時。</p>
<p>已具未具資糧者，謂緣諦增上法為境，於諸諦中成就中品諦察法忍，成就中品順決擇分，已定生時。</p>
<p>已具資糧者，謂緣諦增上法為境，於諸諦中成就上品諦察法忍，成就上品順決擇分，即此生時。</p>
<p>如是三種補特伽羅，由成就順解脫分、順決擇分各三品故。約能引生順決擇分及諦現觀，如其次第，未定、已定、即此生時。於諦增上法清信勝相，是順解脫分。即於此法諦察法忍相，是順決擇分。如其次第，信增上故、慧增上故。此中三品順決擇分者，謂除世第一法，由世第一法性唯一剎那必不相續，即此生時定入現觀，非前位故。從下中品順解脫分、順決擇分有可退義，此唯退現行非退習氣，已依涅槃先起善根者不復新起故。依此下品順解脫分善根，薄伽梵說：若有具世間，增上品正見，雖經歷千生，不墮三惡趣。</p>
<p>又有四種順解脫分：一者依憑順解脫分、二者勝解順解脫分、三者愛樂順解脫分、四者趣證順解脫分。從善法欲乃至為求解脫所有善根，皆名依憑順解脫分。於彼相應教法所有勝解俱行善根，是名勝解順解脫分。緣解脫境作意相續清淨喜俱所有善根，是名愛樂順解脫分。即於此生決定發起順決擇分所有善根，是名趣證順解脫分。</p>
<p>復有六種順決擇分，謂隨順順決擇分、勝進順決擇分、通達順決擇分、餘轉順決擇分、一生順決擇分、一座順決擇分。若最初所起緣諦境行下品善根，是名隨順順決擇分。即此善根轉成中品，是名勝進順決擇分，望前下品是增勝故。即此善根增至上品，於此生中決定堪能通達諦理，是名通達順決擇分。又即此位中，不定種性者為迴向最勝菩提，及諸獨覺為求無師自證菩提，轉趣餘生，是名餘轉順決擇分。若於此生定能通達，是名一生順決擇分。若於此座定能通達，是名一座順決擇分。</p>
<p>隨信行補特伽羅者，謂資糧已具，性是鈍根，隨順他教修諦現觀。</p>
<p>隨法行補特伽羅者，謂資糧已具，性是利根，自然隨順諦增上法修諦現觀。</p>
<p>信解補特伽羅者，謂隨信行已至果位。見至補特伽羅者，謂隨法行已至果位。身證補特伽羅者，謂諸有學已具證得八解脫定，即不還果說名身證，由身證得八解脫定具足住故。八解脫者，謂有色觀諸色等，後當廣說。</p>
<p>慧解脫補特伽羅者，謂已盡諸漏，而未具證八解脫定，唯究竟斷慧所對治煩惱障故。</p>
<p>俱分解脫補特伽羅者，謂已斷諸漏及具證八解脫定，由煩惱障分及定障分俱得解脫故。預流果向補特伽羅者，謂住順決擇分位，及住見道十五心剎那位。此中意說，始從一座順決擇分乃至未得初果，皆名預流果向。豫流果補特伽羅者，謂住見道第十六心剎那位。即此見道，亦名入正性決定，亦名於法現觀。問：誰於見道最後心位得初果耶？答：若於欲界未離欲者，後入正性決定得預流果。謂次第者，雖少分離欲亦名未離欲，彼後入正性決定，至第十六心位得預流果。若倍離欲者，後入正性決定得一來果。謂先用世間道已斷欲界修道所斷六品煩惱，名倍離欲。彼後入正性決定，至第十六心位得一來果。若已離欲者，後入正性決定得不還果。謂先用世俗道已斷欲界修道所斷九品煩惱，名已離欲。彼後入正性決定，至第十六心位得不還果。問：若已永斷見道所斷一切煩惱得預流果，何故但言永斷三結得預流果耶？答：最勝所攝故，由此三種障解脫得最為殊勝。所以者何？於解脫是不發趣因故、雖已發趣復為邪出離因故、及不正出離因故、由薩迦耶見執五取蘊為我我所深生愛樂故，於大苦聚不生厭背、於勝解脫無發趣心。或有眾生雖已發趣解脫，然由戒禁取及疑，僻執邪道疑正道故，便邪出離及不正出離。又此三結是迷所知境因故、迷見因故、迷對治因故。所以者何？由薩迦耶見迷所知境，於大苦聚虛妄增益我我所相故。由戒禁取迷能知見，於顛倒見謂為清淨出離因故。由疑迷正對治，於三寶所不決定故。</p>
<p>一來果向補特伽羅者，謂於修道中已斷欲界五品煩惱安住彼道。所以者何？由見道後已斷欲界乃至中中品煩惱及住彼斷道故。</p>
<p>一來果補特伽羅者，謂於修道中已斷欲界第六品煩惱安住彼道。所以者何？由已永斷中軟品煩惱，斷道究竟建立此故。</p>
<p>不還果向補特伽羅者，謂於修道中已斷欲界第七第八品煩惱安住彼道。所以者何？由一來果後已斷欲界軟上軟中品煩惱，及住彼斷道建立此故。</p>
<p>不還果補特伽羅者，謂於修道中已斷欲界第九品煩惱安住彼道。所以者何？由彼永斷欲界軟軟品煩惱，斷道究竟建立此故。問：若已永斷一切見道所斷煩惱，及已永斷欲界修道所斷一切煩惱得不還果，何故但言永斷五順下分結得不還果耶？答：最勝所攝故。云何最勝？由此五結能為下趣下界勝因，故名最勝。所以者何？下趣者，謂地獄、畜生、餓鬼。下界者，謂欲界。以薩迦耶見、戒禁取、疑為最勝因，令諸有情不越下趣故。以貪欲瞋恚為最勝因，令諸有情下越下界故。</p>
<p>阿羅漢果向補特伽羅者，謂已永斷有頂八品煩惱安住彼道。</p>
<p>阿羅漢果補特伽羅者，謂已永斷有頂第九品煩惱安住彼究竟道。問：若阿羅漢永斷三界一切煩惱，何故但言永斷一切五順上分結得阿羅漢果耶？答：最勝所攝故。云何最勝？由此五結是取上分因及不捨上分因，故名最勝。所以者何？由色無色愛取欲界上色無色界生故，由掉慢無明不捨此上生故，以愛慢疑上靜慮者為彼所惱故。</p>
<p>極七返有補特伽羅者，謂即豫流。於人天生往來雜受，極至七返得盡苦際。</p>
<p>家家補特伽羅者，謂即預流。或於天上或於人中，從家至家得盡苦際。所以者何？即預流果進至一來果向，或於天上或於人中，決定往來極受二有方般涅槃故。</p>
<p>一間補特伽羅者，謂即一來。或於天上唯受一有，得盡苦際。所以者何？即一來果進至不還果向，或於天上唯受一有，得般涅槃故。唯有一隙，容此一生，故名一間。</p>
<p>中般涅槃補特伽羅者，謂生結已斷、起結未斷，或中有纔起，即便聖道現前，得盡苦際。或中有起已，為趣生有，纔起思惟，即便聖道現前，得盡苦際。或思惟已發趣生有，未到生有即便聖道現前，得盡苦際。此中顯示三種中般，由煩惱力往趣生處令生有相續，此煩惱已盡；唯由隨眠力令命終後諸蘊續起，此隨眠餘猶未盡。或中有纔起，由串習力聖道現前斷餘隨眠，即於此位入般涅槃。或中有起已，為往生有纔發思惟，聖道現前斷餘隨眠，入般涅槃。或思惟已往生有處，未得生有，聖道現前斷餘隨眠，入般涅槃。如是三種，望生有處，未發、纔發、已遠去位差別建立，隨順《七善丈夫趣經》。</p>
<p>生般涅槃補特伽羅者，謂二結俱未斷，纔生色界已，即便聖道現前，得盡苦際。</p>
<p>無行般涅槃補特伽羅者，謂生彼已，不由加行聖道現前，得盡苦際。不由加行者，由宿串習力，無漏聖道任運現前，無功用故。</p>
<p>有行般涅槃補特伽羅者，謂生彼已，由加行力聖道現前，得盡苦際。由加行者，與上相違故。</p>
<p>上流補特伽羅者，謂於色界地地中皆受生已，乃至最後入色究竟，於彼無漏聖道現前，得盡苦際。復有乃至往到有頂，聖道現前，得盡苦際。此中顯示二種上流，一極至色究竟、二極至有頂。極至色究竟者，謂多愛味補特伽羅，由多生起軟等靜慮差別愛味故，始從梵眾天乃至色究竟，於一切處次第各受一生，乃至最後入色究竟得般涅槃。極至有頂者，謂不雜修第四靜慮，唯避淨居，如前次第生一切處，乃至有頂方般涅槃。又雜修第四靜慮，有五品差別：一下品修、二中品修、三上品修、四上勝品修、五上極品修。由此五品雜修第四靜慮故，如其次第生五淨居。</p>
<p>退法阿羅漢者，謂鈍根性，若遊散若不遊散、若思惟若不思惟，皆可退失現法樂住。思惟者，欲害自身。不思惟者，不欲害自身。退現法樂住者，謂退世間靜慮等定。</p>
<p>思法阿羅漢者，謂鈍根性，若遊散若不遊散、若不思惟，即可退失現法樂住。若思惟已，能不退失。</p>
<p>護法阿羅漢者，謂鈍根性，若遊散便可退失現法樂住，若不遊散即能不退住。不動阿羅漢者，謂鈍根性，若遊散若不遊散，皆能不退現法樂住，亦不能練根。練根者，謂轉下鈍根成上利根。是故不動法不說能練根，性是利根故。</p>
<p>堪達阿羅漢者，謂鈍根性，若遊散若不遊散，皆能不退現法樂住，堪能練根。不動法阿羅漢者，謂利根性，若遊散若不遊散，皆能不退現法樂住。</p>
<p>欲界異生補特伽羅者，謂於欲界若生若長，不得聖法。</p>
<p>欲界有學補特伽羅者，謂於欲界若生若長，已得聖法，猶有餘結。</p>
<p>欲界無學補特伽羅者，謂於欲界若生若長，已得聖法，無有餘結。如欲界有三，如是色無色界各有三種，隨相應知。</p>
<p>欲色界菩薩者，謂與滅離無色界生靜慮相應住靜慮樂，而生欲界或生色界。問：何緣菩薩不生無色界？答：若已證得最勝威德菩薩，凡所受生皆欲利益安樂眾生，以無色界非成熟眾生處故。滅離無色界生靜慮者，謂能除遣無色界生所有勝定。住靜慮樂者，謂不退靜慮。由此菩薩善巧迴轉故，為欲成熟所化有情，或生欲界或生色界。</p>
<p>欲界獨覺者，謂無佛出世時生於欲界，自然證得獨覺菩提。</p>
<p>不思議如來者，謂且於欲界始從示現安住覩史多天妙寶宮殿，乃至示現大般涅槃，示現一切諸佛菩薩所行大行。一切菩薩所行者，謂從示現覩史多天宮，乃至現大神變降伏魔軍。諸佛所行者，謂從示現成等正覺，乃至示現大般涅槃。</p>
<p>勝解行菩薩者，謂住勝解行地中，成就菩薩下中上忍。由其安住菩薩種姓，始從初發大菩提願，乃至未入極歡喜地，未得出世真實內證故，名勝解行菩薩。</p>
<p>增上意樂行菩薩者，謂十地中所有菩薩，由已證得出世內證清淨意樂故。有相行菩薩者，謂住極喜、離垢、發光、焰慧、極難勝、現前地中所有菩薩，由此六地雖不喜樂，而為諸相所間雜故。</p>
<p>無相行菩薩者，謂住遠行地中所有菩薩，由此菩薩若作功用乃至隨其欲樂，能令諸相不現行故。</p>
<p>無功用行菩薩者，謂住不動、善慧、法雲地中所有菩薩，由此菩薩已得純熟無分別智故。</p>
<p>復次如說預流補特伽羅，此有二種：一漸出離、二頓出離。漸出離者，如前廣說。頓出離者，謂入諦現觀已，依止未至定發出世間道，頓斷三界一切煩惱，品品別斷唯立二果，謂預流果、阿羅漢果。品品別斷者，謂先頓斷欲色無色界修道所斷上上品隨眠，如是乃至軟軟品。頓斷三界者，如見道所斷，非如世間道界地漸次品品別斷。此義以何為證？如《指端經》說：諸所有色乃至識，若過去若未來若現在，廣說乃至若遠若近，總此一切略為一分一團一積一聚。如是略已，應觀一切皆是無常、一切皆苦，乃至廣說。依如是觀，但可建立初後二果。由此二果如其次第，永斷三界一切見修所斷煩惱無餘所顯故，不立第二第三兩果。由此二果，已見諦者唯斷欲界修道所斷，有餘無餘所顯故。又依如是頓出離者，如來於分別經中，預流果無間即建立阿羅漢果，如是補特伽羅多於現法或臨終時善辦聖旨。設不能辦，由願力故，即以願力還生欲界，出無佛世成獨勝果。設不辦者，未能無餘離諸欲故，即以願力生欲界者，彼能速證般涅槃故。</p>
<p>建立現觀略有十種，謂法現觀、義現觀、真現觀、後現觀、寶現觀、不行現觀、究竟現觀、聲聞現觀、獨覺現觀、菩薩現觀。法現觀者，謂於諸諦增上法中已得上品清信勝解隨信而行。所以者何？由於諸諦增上契經等法中，從聞他音增上緣力，已得最後順解脫分善根所攝上品清信勝解。由得如是清信勝解故，說名以法現觀現觀諸諦。</p>
<p>義現觀者，謂即於諸諦增上法中已得上品，於諸諦境諦察法忍。此忍居順決擇分位。所以者何？由即於如上所說法中如理作意增上緣力，於苦等諦境已得最後順決擇分善根所攝上品諦察法忍。此諦察法忍，由三種如理作意所顯發故，復成三品，謂上軟、上中、上上。上軟者，謂即此生時軟位。上中者，謂頂、忍位。上上者，謂世第一法位。</p>
<p>真現觀者，謂已得見道十六心剎那位所有聖道，又於見道中得現觀邊安立諦世俗智。由出世智增上緣力長養彼種子故，名得此智而不現前，以見道十六心剎那無有間斷，不容現起世間心故。於修道位，此世俗智方現在前。</p>
<p>後現觀者，謂一切修道，由見道後一切世間出世間道皆名後現觀故。</p>
<p>寶現觀者，謂於佛證淨、於法證淨、於僧證淨。由佛聖弟子於三寶所已得決定證清淨信，謂薄伽梵是真正等覺者、法毘奈耶是真善妙說、聖弟子眾是真淨行者。</p>
<p>不行現觀者，謂已證得無作律儀故，雖居學位，而謂我今已盡地獄、畜生、餓鬼顛墜惡趣，我不復能造惡趣業感惡趣異熟。已得無作律儀者，謂已證得聖所愛戒所攝律儀。由得此故，此所對治地獄異熟等必不復行。由地獄等永盡不行故，名不行現觀。</p>
<p>究竟現觀者，如道諦中究竟道說，謂已息一切麁重、已得一切離繫得，如是等。</p>
<p>聲聞現觀者，謂前所說七種現觀，從聞他音而證得故，名聲聞現觀。</p>
<p>獨覺現觀者，謂前所說七種現觀，不由他音而證得故，名獨覺現觀。</p>
<p>菩薩現觀者，謂諸菩薩於前所說七現觀中，起修集忍而不作證，為於聲聞獨覺調伏方便中得善巧故、哀戀眾生不於下乘而出離故，然於菩薩極喜地中入諸菩薩正性決定，是名菩薩現觀。</p>
<p>已說現觀，差別今當說。問：聲聞菩薩現觀有何差別？答：略說有十一種，謂境界差別、任持差別、通達差別、誓願差別、出離差別、攝受差別、建立差別、眷屬差別、勝生差別、生差別、果差別。</p>
<p>境界差別者，謂緣方廣大乘為境故。</p>
<p>任持差別者，謂滿大劫阿僧企耶，福智資糧圓滿故。</p>
<p>通達差別者，謂由補特伽羅法無我理增上法方便所引出世間智，俱通達二無我故。</p>
<p>誓願差別者，謂能通達一切有情與己平等，猶如自身誓願攝益故。</p>
<p>出離差別者，謂依十地而出離故。</p>
<p>攝受差別者，謂無住涅槃所攝受故。</p>
<p>建立差別者，謂善修治諸佛淨土故。</p>
<p>眷屬差別者，謂攝受一切所化眾生為眷屬故。</p>
<p>勝生差別者，謂如世間腹所孕子，繼父種族令不斷絕。如是菩薩紹隆佛種令不斷絕，是佛真子相故。</p>
<p>生差別者，謂於如來大集會中生故。</p>
<p>果差別者，復有十種，謂轉依差別、功德圓滿差別、五相差別、三身差別、涅槃差別、證得和合智用差別、障清淨差別、和合作業差別、方便示現成等正覺入般涅槃差別、五種拔濟差別。</p>
<p>轉依差別者，謂染不染一切種所依麁重永斷故、一切無上功德所依永轉故。</p>
<p>功德圓滿差別者，謂力、無所畏、不共佛法等無邊功德永成滿故。</p>
<p>五相差別者，謂清淨等五相差別。一清淨差別，謂永斷一切煩惱并習氣故。二圓淨差別，謂遍修治佛淨土故。三身差別，謂法身圓滿故。四受用差別，謂一切時處大集會與諸菩薩受用種種大法樂故。五業差別，謂隨其所應起種種變化，遍於十方無量無邊諸世界中作諸佛事故。</p>
<p>三身差別者，謂證得圓滿自性、受用、變化身故。</p>
<p>涅槃差別者，謂於無餘涅槃界為欲利樂一切有情，一切功德無斷絕故。</p>
<p>證得和合智用差別者，謂證得最極清淨法界一味故，於彼能依一切種妙智用一一佛功能，等一切佛功能故。</p>
<p>障清淨差別者，謂永斷一切煩惱障、所知障故。</p>
<p>和合作業差別者，謂化導一一有情作用，皆一切佛增上力故。</p>
<p>方便示現成等正覺入般涅槃差別者，謂於十方一切世界，隨其所應，乃至後際數數示現成正覺等，令一切所化眾生成熟解脫故。</p>
<p>五種拔濟差別者，謂拔濟災橫等五事。一拔濟災橫，謂如來入城邑等時，令盲聾等得眼耳等。二拔濟非方便，謂令得世間正見，遠離一切邪惡見故。三拔濟惡趣，謂令生見道，越諸惡趣故。四拔濟薩迦耶，謂令證阿羅漢果，永脫三界故。五拔濟乘，謂令諸菩薩不樂下乘故。</p>
<p>問：如經說四無量等最勝功德，何現觀所攝耶？答：後現觀、究竟現觀所攝。所以者何？如是最勝功德，諸聖弟子等或於修道或究竟道之所發起，是故二現觀所攝。彼復云何？謂無量解脫、勝處、遍處、無諍、願、智、無礙解、神通、相隨<span class='corr'>好</span>、清淨、力、無畏、念住、不護、無忘失法、永斷習氣、大悲、十八不共佛法、一切種妙智，如是等功德，如來於諸經中，或依聲聞乘說、或依大乘說。此諸功德隨其所應，略以五門顯示其相，謂所依、境界、行相、自體、助伴。</p>
<p>無量者，謂四無量：一慈無量、二悲無量、三喜無量、四捨無量。慈云何？謂依止靜慮，於諸有情與樂相應意樂住具足中，若定若慧及彼相應諸心心法。此中顯慈無量，以靜慮為所依，有情為境界，願彼與樂相應為行相，定慧為自體，一切功德皆奢摩他、毘鉢舍那所攝故，諸心心法為助伴。當知悲等一切功德，隨其所應亦爾。悲云何？謂於諸有情離苦意樂住具足中，若定若慧，餘如前說，所依、自體、助伴與慈相似故。喜云何？謂於諸有情不離樂意樂住具足中，若定若慧，餘如前說。捨云何？謂依止靜慮，於諸有情利益意樂住具足中，若定若慧，餘如前說。利益意樂者，謂於與樂相應等有情所棄捨愛等作是思惟，當令彼解脫煩惱。如是意樂，名捨行相。利益意樂行相圓滿，名住具足。</p>
<p>解脫者，謂八解脫，廣說如經。云何有色觀諸色解脫？謂依止靜慮，於內未伏見者色想，或現安立見者色想，觀所見色住具足中，若定若慧及彼相應諸心心法，乃至為解脫變化障。有色者，謂於內身未依無色定伏除見者色想故。或見者色想，安立現前故。觀諸色者，謂以意解觀見好惡等色故。解脫者，謂能解脫一切變化障故。</p>
<p>云何內無色想觀外諸色解脫？謂於內已伏見者色想，或現安立見者無色想，觀所見色住具足中，若定若慧，餘如前說。內無色想者，謂於內身已依無色定伏除見者色想故。或見者無色想，安立現前故。謂見者名想現在前行，餘如前釋。</p>
<p>云何淨解脫身作證具足住？謂於內淨不淨諸色，已得展轉相待想、展轉相入想、展轉一味想故。於彼已得具足中，若定若慧，餘如前說，乃至為解脫淨不淨變化煩惱生起障。此中顯示於淨不淨諸色，依展轉相待想、展轉相入想，得展轉一味想。所以者何？待諸淨色於餘色中謂為不淨，待不淨色於餘色中謂為清淨，非不相待。何以故？唯見一類時，淨不淨覺無故。又於淨中不淨性所隨入，於不淨中淨性所隨入。何以故？於薄皮所覆共謂為淨中，現有髮毛等三十六種不淨物故。如是展轉總一切色，合為一味清淨想。解如是已，得隨所樂色解脫自在者，能斷淨不淨色變化障及於此中煩惱生起障。何等名於變化煩惱？謂於淨色變化加行功用，與不淨色變化相違故。</p>
<p>云何無邊虛空處解脫？謂於隨順解脫無邊虛空處住具足中，若定若慧，餘如前說。如無邊虛空處解脫，無邊識處、無所有處、非想非非想處解脫亦爾。乃至為解脫、寂靜解脫無滯礙障。如是四種，若聖弟子所得，能順無漏、是清淨性，方名解脫，解脫愛味故。寂靜解脫者，謂超色無色，於中清淨，名無滯礙。味著無色是此障。</p>
<p>云何想受滅解脫？謂依止非想非非想處解脫，超過諸餘寂靜解脫，住於似真解脫具足住中心心法滅，為解脫想受滅障。此顯想受滅解脫，以非想非非想處為所依，無境界、行相、助伴，心心法無故，以心心法滅為自體。又此解脫似真解脫，圓滿為性，以聖弟子由出世間道已得轉依，諸心心法暫不現起，於此位中極寂靜故、染污意不現行故。</p>
<p>此八解脫亦名聖住，諸聖所住故。然諸聖者多依二住，謂第三第八，以最勝故。是故經中於此二解脫有身作證具足住言，非餘。由此二種，如其次第，有色無色解脫障斷無餘故、證得圓滿轉依故，說名最勝。</p>
<p>勝處者，謂八勝處，廣說如經。前四勝處由二解脫所建立，後四勝處由一解脫所建立，從彼所流故。所以者何？謂內有色想觀外色少，若好若惡若劣若勝，於彼諸色勝知勝見得如實想，是初勝處。內有色想觀外色多，若好若惡，廣說乃至得如實想，是第二勝處。此二勝處從有色觀諸色解脫所出。內無色想觀外色少，廣說乃至得如實想，是第三勝處。內無色想觀外色多，廣說乃至得如實想，是第四勝處。此二勝處從內無色想觀外諸色解脫所出。是故前四勝處，由二解脫所建立。內無色想觀外諸色，若青青顯青現青光，猶如烏莫迦花、或如婆羅痆斯深染青衣，若青青顯青現青光。如是內無色想觀外諸色，若青乃至青光亦爾。於彼諸色勝知勝見得如實想，是第五勝處。內無色想觀外諸色，若黃乃至黃光，猶如羯尼迦花、或如婆羅痆斯深染黃衣，若黃廣說乃至得如實想，是第六勝處。內無色想觀外諸色，若赤乃至赤光，猶如般豆時縛迦花、或如婆羅痆斯深染赤衣，若赤廣說乃至得如實想，是第七勝處。內無色想觀外諸色，若白白顯白現白光，猶如烏沙斯星色、或如婆羅痆斯極鮮白衣，若白白顯白現白光。如是內無色想觀外諸色，若白白顯白現白光亦爾。於彼諸色勝知勝見得如實想，是第八勝處。如是四勝處，從淨解脫身作證具足住所出。此中解脫是意解所緣，勝處是勝伏所緣，少多等境隨意自在，或令隱沒故、或隨欲轉故。少色者，有情數色，其量小故。多色者，非有情數色，舍林地山等，其量大故。好色惡色者，淨不淨顯色所攝。劣色勝色者，若人若天隨其次第，於彼諸色勝者自在轉故。知者，由奢摩他道故。見者，由毘鉢舍那道故。得如實想者，謂於已勝未勝中得無增上慢想故。若青者，是總句。青顯者，是俱生青。青現者，是和合青。青光者，謂彼二所放鮮淨光青。如青，黃赤白廣說亦爾。於一處說二譬喻者，為顯俱生、和合二顯色故。謂若青者，總舉花衣二青。青顯者，依花青說，以俱生故。青現者，依衣青說，以和合方成故。青光者，依二種說，由彼二種俱有鮮淨光故。如是二譬喻中若青青顯等，總句釋句如相應知。如青，黃等亦爾，餘如解脫中說。何等為餘？謂內有色想觀外色等。如有色觀諸色等，隨相應釋。已說勝處勝所緣境界。</p>
<p>遍處者，謂於遍滿住具足中，若定若慧，及彼相應心心法，是名遍處。遍滿者，其量廣大周普無邊。此復十種，謂地、水、火、風、青、黃、赤、白、無邊空處、無邊識處，皆悉遍滿。問：何故於遍處建立地等？答：由此遍處觀所依能依色皆遍滿故。若於此中不建立地等，遍處者即離所依大種，亦不能觀青等所造色為遍滿相。是故為觀所依能依皆悉遍滿，建立地等。餘隨所應，如解脫中說，謂無邊空處等。</p>
<p>當知此中依解脫故造修，由勝處故起方便，由遍處故成滿。若於彼得成滿，即於解脫究竟。</p>

<p class='juan'>大乘阿毘達磨雜集論卷第十三</p></div>
</div><!-- end of div[@id='body'] -->
</body></html>