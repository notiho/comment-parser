<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頂生王因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />佛說頂生王因緣經卷第六</p><p class="byline">西天譯經三藏朝奉大夫試光祿卿傳法大師賜紫沙門臣施護等奉　詔譯</p><p>「爾時，持鬘天王、堅首天王、水居龍王三守護者，合集同力與阿脩羅而共鬪戰。若三守護者得勝、阿脩羅眾退敗之時，即入自宮；若阿脩羅得勝、三守護者退敗之時，是即三十三天三守護者兵力破散，乃從須彌山王第二層級詣第三層，彼有常憍天王止住其間。</p>
<p>「爾時，常憍天王、持鬘天王、堅首天王、水居龍王合集同力，與阿脩羅而共鬪戰。若四守護者得勝、阿脩羅眾退敗之時，即入自宮；若阿脩羅得勝、四守護者退敗之時，是即三十三天四守護者兵力破散，乃從須彌山王第三層級詣第四層，彼有四大天王止住其間。</p>
<p>「爾時四大天王、常憍天王、持鬘天王、堅首天王、水居龍王合集同力，與阿脩羅而共鬪戰。若五守護者得勝、阿脩羅眾退敗之時，即入自宮；若阿脩羅得勝、五守護者退敗之時，是即三十三天五守護者兵力破散，乃從須彌山王第四層級，上起至于三十三天帝釋居處。迄至最後，阿脩羅眾戰敵破散五護兵已，復整四兵詣帝釋所以求鬪戰。</p>
<p>「爾時，四大天王即詣帝釋宮中，到已白言：『天主！阿脩羅眾嚴以四兵力來求戰，天中五護破散奔馳；于今還來至天主所，彼眾疆勝我等不加。天主！今時願施戰力。』</p>
<p>「爾時，帝釋天主聞是語已，告三十三天眾言：『仁等！當知，阿脩羅眾疆力鬪敵，五護破散，還復來此求戰於我。仁等！今時宜施勇力。』</p>
<p>「爾時，帝釋天主即起是念：『善住象王所應乘御。』時善住象王知天主念，譬如壯士屈伸臂頃，於贍部洲所居處隱詣三十三天；乃現三十二頭，其一一頭各有六牙，一一牙上有七七池沼，一一池沼有七七蓮花，一一花中有七七臺，一一臺中有七七樓閣，一一樓閣中有七七守衛者，一一守衛者有七七天女，一一天女有七七侍女，一一侍女鳴七七天鼓，而象王所有最勝頭相帝釋御之。其三十二天於所化頭如次安處，餘諸天眾隨應而住。象王行時迅猶風轉，天子天女皆悉不能瞻其前後。</p>
<p>「時善住象王至三十三天已，出于南門詣麤堅園，以自神力現天人相，與諸天眾嬉戲娛樂。爾時，帝釋天主乘御象王嚴整四兵，悉被四寶莊嚴甲冑，執持四種鋒銳器仗，<span class='corr'>將</span>與阿脩羅眾而共鬪戰。時頂生王見斯事已，白帝釋言：『天主！汝今且置戰事，我欲與之較其兵力。』天主答言：『隨汝所欲，今正是時。』</p>
<p>「時頂生王與十八俱胝勝力兵眾，上昇空中調弓振弦迅發其聲。阿脩羅眾聞是聲已，問言：『何人振弦之聲？』知者答曰：『是頂生王振弦之聲。』時阿脩羅心生驚異；又復法爾阿脩羅眾與天戰時，兵力齊等無所增減。其頂生王纔出兵眾，勇力疆勝過阿脩羅昇空而住。時阿脩羅作是念言：『我久聞其人中王者名曰頂生，勇猛正士具大福德，威德特尊無與等者，高出虛空踰於我等。』作是言已，即懷怯怖退入自宮。</p>
<p>「時頂生王問臣佐言：『今此兵眾孰為勝邪？』臣佐答言：『王今得勝。』王輙思念：『而我勝此三十三天；我已統治南贍部洲、東勝身洲、西牛貨洲、北俱盧洲；具足七寶及有千子，最上色相勇猛無畏能伏他軍；又於宮中雨金錢七日；復至三十三天入帝釋宮，登善法堂處于半座；若帝釋天主於此座中即謝世去，我統天界亦為人王；天人中勝豈不快哉。』其王纔起念時，神通威力即便減失，還復墮於贍部洲中本居宮室，旋生病惱逼切其身；加復羸困近死邊際。是時臣佐之中有耆年上首者，前詣王所而白王言：『天子！後或有人來發問言：「頂生大王臨謝世時，有何言說？」當云何答？』王謂之曰：『我謝世後，或有人來發是問時，汝應答云：「頂生大王威德特尊七寶具足，獨具人中四種神力。何等為四？頂生大王得壽命長久住世間，總經一百<span class='corr'>一十</span>有四帝釋謝滅，是為第一壽命神力。又頂生王最上容儀殊妙可觀，超人狀貌具天色相，是為第二色相神力。又頂生王諸所受用皆悉具足，少病少惱色力康疆，飲噉味全食銷無患，不冷不熱時序合度，隨所資治悉獲安樂，是為第三無病神力。又頂生王一切人眾見者愛樂，瞻仰無厭猶子戀父；又復王者撫育人民生喜樂心如父愛子，或時王出游觀園苑謂御者言：『汝可徐徐駕車而進，使其容緩人獲觀瞻。』又復眾人告御者曰：『仁者！駕車幸當徐進，令我盤桓覩王相好。』是為第四愛樂神力。又頂生王統四大洲為最勝主，後詣三十三天，帝釋分其半座；具如是事。復於五欲不生厭足，將謝世時說伽陀曰：</p>

<div class="lg regular" style="margin-left:4em;"><div class='lg-row'>「『「『苦哉世間貪欲境，　金寶雖豐無厭足；</div>
<div class='lg-row'>是中樂少苦還多，　智者如應能覺了。</div>
<div class='lg-row'>乃至天中妙欲樂，　貪愛心故不解脫；</div>
<div class='lg-row'>何人能盡於愛源？　唯佛如來聖弟子。</div>
<div class='lg-row'>假使廣積其真金，　與須彌山量齊等；</div>
<div class='lg-row'>無人能生厭足心，　智者於斯而善覺。</div>
<div class='lg-row'>若思所欲為苦因，　彼於欲境何貪愛；</div>
<div class='lg-row'>貪等是為世所憂，　智者調伏應善學。』」』」</div>
</div><p>佛言：「大王！彼頂生王以是緣故，又作是說：『諸世間人，少能於其五欲境中覺了知足，後趣命終；而世間人多於五欲境中，不能覺了、不生厭足，後趣命終。』</p>
<p>「復次，頂生王廣為利益於後人故，復說伽陀曰：</p>

<div class="lg regular" style="margin-left:2em;"><div class='lg-row'>「『極惡生死流轉中，　了知壽命隨減少；</div>
<div class='lg-row'>應當速脩諸福門，　不脩福行斯為苦。</div>
<div class='lg-row'>是故脩福為勝欲，　隨應行施如法儀；</div>
<div class='lg-row'>此世及於他世中，　由脩福故生歡喜。』</div>
</div><p>「爾時，國中一切人民無數百千之眾，聞王寢疾，悉來奔詣瞻仰致問。時頂生王為諸人眾，以如是種貪欲等緣廣說對治，使諸人輩捨家學道。是時即有無數百千人眾，聞所說已而悉出家脩四梵行；復有多人斷除欲貪生于梵世。」</p>
<p>佛言：「大王！彼頂生王始自初居童子之位至太子位，及南贍部洲、東勝身洲、西牛貨洲、北俱盧洲，統輪王位；又於七金山住，乃至詣彼三十三天歷諸分位；於其中間總經一百一十有四帝釋謝滅。大王當知，帝釋壽量者，人間百年三十三天為一晝夜，三十晝夜而為一月，亦十二月乃成一年，天中千年是彼壽量；以彼千年校計人間，即三俱胝六百萬歲。</p>
<p>「復次，大王！其頂生王，昔於三十三天起念，欲其帝釋天主分于半座；是時迦葉苾芻方為帝釋。又頂生王復起是念：『若帝釋天主於此座中即謝世去，天上人間我為王者，豈不快哉！』是時迦葉如來為帝釋天主，其頂生王具大勝福、有大名稱，於一念中起心過失，減沒神力還復退墮，疾惱所纏而謝世去。」</p>
<p>佛言：「大王！彼頂生王者豈異人乎？即我身是。我於爾時廣施眾生利益安樂，趣無上智，然於阿耨多羅三藐三菩提多諸魔障，由因緣力之使然故。」</p>
<p>爾時，憍薩羅國主勝軍大王忽生疑念，前白佛言：「世尊！彼頂生王久遠因中，修何行業而能感此，宮中自然雨金錢七日？」</p>
<p>佛言：「大王！過去久遠有佛出世，號一切增上如來、應供、正等正覺、明行足、善逝、世間解、無上士、調御丈夫、天人師、佛、世尊。是時有長者子，於彼國中與一童女依世法儀媾夫婦事。其婦持以四寶所成妙華及甘美飲膳而奉於夫，其夫受已，持是寶華乘車而歸；於其中路見彼一切增上如來、應供、正等正覺，次第經游庠序而行。其長者子見佛世尊三十二相殊妙莊嚴，即起最上清淨信樂，下車肅恭持華奉獻；以佛世尊威神力故，即變其華大若車輪盤旋空中或飄或止。時長者子起清淨心，說伽陀曰：</p>

<div class="lg regular" style="margin-left:2em;"><div class='lg-row'>「『以此布施廣大因，　得佛世間自然智；</div>
<div class='lg-row'>願我速越生死流，　先佛未度者皆度。</div>
<div class='lg-row'>一切增上佛大僊，　我所奉上悅意華；</div>
<div class='lg-row'>願我以此廣大因，　圓滿所求無上道。』」</div>
</div><p>佛言：「大王！彼頂生王以是因故，於自宮中雨金錢七日。」</p>
<p>爾時，勝軍大王復白佛言：「世尊！彼頂生王又以何緣，於四大洲統輪王位，乃能至于三十三天？」</p>
<p>佛言：「大王！過去久遠有佛出世，號毘婆尸如來、應供、正等正覺、明行足、善逝、世間解、無上士、調御丈夫、天人師、佛、世尊。是佛以其正法教化眾生，次第至于滿度摩帝城。一時，如來入城乞食，時有商主名曰廣作，見於如來巡行乞食，勝相希有；發清淨心，持少綠豆擲置鉢內，以奉世尊。時豆四粒入于鉢中，一粒旋轉擊鉢振聲然後墮地，餘豆亦還流散于地。時彼商主見是相已起清淨心，即以伽陀發誓願言：</p>

<div class="lg regular" style="margin-left:2em;"><div class='lg-row'>「『以此布施廣大因，　得佛世間自然智；</div>
<div class='lg-row'>願我速越生死流，　先佛未度者皆度。』」</div>
</div><p>佛言：「大王！是時商主於毘婆尸如來所，雖以少物施佛世尊，由心清淨，彼時四豆入於鉢中，後感報應於四大洲統輪王位；其有一豆擊鉢振聲方墮地者，後感報應能至三十三天。又復大王！而彼一豆若不墮地得置鉢中，後必報應為天中主；由墮地故，但統人間不為天主。大王！彼商主者即頂生王是。由於佛所種是善根，以彼世尊大悲攝受故，得大果報、具大名稱、有大威光。是故大王！其有智者，於佛世尊隨力所應修諸施行。如其所說，當如是學。」</p>

<p class='juan'>佛說頂生王因緣經卷第六</p></div>
</div><!-- end of div[@id='body'] -->
</body></html>