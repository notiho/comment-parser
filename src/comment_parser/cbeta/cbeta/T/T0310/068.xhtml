<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu220' />大寶積經卷第六十八</p><p class="byline">北齊三藏那連提耶舍譯</p><a id='mulu221' />
<p class='h2'>菩薩見實會第十六之八光音天得授記品第二十</p><p>爾時五十八千萬光音諸天，見諸阿修羅、伽樓羅乃至梵天等供養如來，聞授記已，欣喜踊躍皆得稱心，偏袒右肩右膝著地，向佛合掌恭敬作禮，白佛言：「世尊！有三昧名照耀一切法，若菩薩摩訶薩學是三昧，一切法中悉得光明，得入菩薩法門。菩薩摩訶薩解了知已，得無邊辯、無礙辯、相續辯、種種辯、美妙辯、真善辯、相應辯、解脫辯、微細辯、不共辯、甚深辯，乃至得於如來之辯。世尊！何者名為照耀一切法三昧？菩薩入此諸法門故，念諸覺觀知一切法無覺離覺，是無覺法遍一切處，無有一法能覺察者。何以故？性自離故。若法無性，云何能覺知一切法？無其覺已，入阿字門，得上辯才。彼菩薩入阿字門已，得無邊辯。阿字無邊、阿字非普遍、阿字無作、阿字非有為、阿字非成就、阿字非事、阿字無所依、阿字無動轉、阿字非略、阿字非廣、阿字非分別、阿字非眾事成、阿字不可穿、阿字非色、阿字不可示、阿字不可觀、阿字無有能見者、阿字非可思、阿字不定住、阿字非可知、阿字非能知、阿字非可測、阿字不能自示現、阿字亦不能示他、阿字非思議、阿字不去、阿字不來、阿字非近、阿字非遠、阿字非言說、阿字亦非可說法、阿字非名、阿字非用、阿字非現前、阿字非覆障、阿字非移轉、阿字非可改、阿字非差別、阿字無二、阿字非生、阿字非虛妄、阿字非真實、阿字不可說、阿字非生滅、阿字非清淨、阿字亦非可淨法、阿字非執持、阿字非攝他、阿字非棄捨、阿字不為他法作、阿字亦不作他法、阿字不生、阿字不滅、阿字不能生他法亦復不能滅諸法、阿字非生非不生、阿字不與生法作生因亦復不作不生緣、阿字非依非不依、阿字非假非不假、阿字非却非不却、阿字非許非不許、阿字非可得亦非不可得、阿字非空非不空、阿字非分別非不分別、阿字非相非不相、阿字非願非不願。世尊！一切諸法皆如是相，所謂無相。一切諸法皆同一實，所謂無實。皆同一趣，所謂無趣。皆同一入，所謂無入。皆同一假，所謂無假。皆同一用，所謂無用。一切諸法皆同一說，所謂無說。世尊！諸法無起，不可得故。諸法非有，以無有故。諸法無生，以不生故。諸法無滅，以不滅故。無為法者，無有作故。世尊！一切法皆同一如，當如是知。世尊！是諸不生法，彼法事用云何得知？世尊！譬如有人夢中所作，當知諸法亦復如是。何以故？夢所作事，不生不起亦非有故。夢雖不實非無假名，說有夢作。一切諸法皆亦如是。世尊！譬如響聲唯有假名，諸法但假亦復如是。世尊！喻若幻人但是假名，當知諸法亦復如是。世尊！譬如陽炎但假名字，諸法假名亦復如是。世尊！如鏡中像但有名用，當知諸法亦復如是。世尊！為悅豫凡愚說有夢事，夢中所作皆非真實，響幻炎影亦復如是，但有假名皆無實作。世尊！我等如是解知如來所說法義。」</p>
<p>爾時光音諸天以偈讚佛：</p>

<div class="lg regular" style="margin-left:1em;"><div class='lg-row'>「世尊善知此法義，　及餘種種無邊法，</div>
<div class='lg-row'>如來所有諸佛子，　得父資財常遊戲。</div>
<div class='lg-row'>世間少智莫能入，　由常計著我心故，</div>
<div class='lg-row'>十方求我不可得，　我體本來性自空。</div>
<div class='lg-row'>如空陽炎非實水，　愚癡見彼作水想，</div>
<div class='lg-row'>都由無智生迷惑，　虛妄顛倒計我人，</div>
<div class='lg-row'>彼癡愚惑如來教，　是故不解深義趣。</div>
<div class='lg-row'>凡夫心識如炎水，　不能了知諸陰義，</div>
<div class='lg-row'>心樂生死著苦箭，　諸根駃流所漂溺。</div>
<div class='lg-row'>斯等畢竟無自性，　為癡覆蔽妄受苦，</div>
<div class='lg-row'>彼皆失智心迷亂，　於諸苦中生樂想。</div>
<div class='lg-row'>心常顛倒順三毒，　是諸煩惱甚可怖，</div>
<div class='lg-row'>貪欲瞋恚及愚癡，　斯諸結使常隨逐。</div>
<div class='lg-row'>深樂受故生渴愛，　愚癡不識故受苦，</div>
<div class='lg-row'>無智隨順諸煩惱，　如人癡負怨家行。</div>
<div class='lg-row'>聞佛所說空教門，　於空反畏失解脫，</div>
<div class='lg-row'>譬如怯人執持刀，　應得安隱反生畏。</div>
<div class='lg-row'>大智世尊所說法，　謂是微妙阿字門，</div>
<div class='lg-row'>能生真實勝智慧，　猶如平地生大樹。</div>
<div class='lg-row'>降諸魔怨那由眾，　能寤安隱妙菩提，</div>
<div class='lg-row'>以彼八正大船栰，　於諸有海度群生。</div>
<div class='lg-row'>世尊所有諸佛子，　了知如來勝教法，</div>
<div class='lg-row'>速滅煩惱諸怨敵，　疾證無上大菩提。</div>
<div class='lg-row'>既自解脫離毒心，　見餘毒者施智藥，</div>
<div class='lg-row'>得到究竟彼岸果，　獲大安樂無為處。</div>
<div class='lg-row'>一切諸法皆悉空，　諸餘外論妄分別，</div>
<div class='lg-row'>明人棄惡就正路，　皆由本來久修學。</div>
<div class='lg-row'>心無所著即解脫，　諸法體性自如是，</div>
<div class='lg-row'>彼能如是了知者，　成佛大力那羅延。</div>
<div class='lg-row'>無有繫縛及縛者，　諸法性空皆亦無，</div>
<div class='lg-row'>真如寂滅及非如，　非是垢穢亦非淨。</div>
<div class='lg-row'>煩惱無相亦無斷，　以其本來性自空，</div>
<div class='lg-row'>如是能知真實法，　彼人當得一切智。</div>
<div class='lg-row'>自證解脫復度他，　此等不生亦不滅，</div>
<div class='lg-row'>世間天人皆迷惑，　如春禽獸見炎水。</div>
<div class='lg-row'>虛妄分別起渴心，　想見男女受苦惱，</div>
<div class='lg-row'>以業種種生諸趣，　由心作故有差別，</div>
<div class='lg-row'>造業有報及以受，　彼業無有能作者。</div>
<div class='lg-row'>我等如是解佛法，　是諸如來妙境界，</div>
<div class='lg-row'>是故如來心調伏，　諸根寂靜能忍辱。</div>
<div class='lg-row'>世尊如法得供養，　清淨無垢盡諸穢，</div>
<div class='lg-row'>具足眾德離闇冥，　唯佛能施三界眼。</div>
<div class='lg-row'>我今讚佛所獲福，　唯有出世大導師，</div>
<div class='lg-row'>二足世尊功德聚，　能知我等所得報。</div>
<div class='lg-row'>以此微妙勝善根，　迴施一切諸群生，</div>
<div class='lg-row'>願彼當於未來世，　悉得成就一切智。」</div>
</div><p>爾時世尊知光音天深信心已，及知修行辯才具足，欲令大眾功德善根當復漸漸勝進增長故，是時如來即現微笑。爾時慧命馬勝即以偈頌問世尊曰：</p>

<div class="lg regular" style="margin-left:1em;"><div class='lg-row'>「大悲善逝非無因，　而現希有微笑相，</div>
<div class='lg-row'>能利世間無上士，　正覺智慧超群生。</div>
<div class='lg-row'>兩足世尊功德聚，　憐愍眾生願演說，</div>
<div class='lg-row'>為誰而現此微笑，　殊勝光顯於世間？</div>
<div class='lg-row'>一切眾生若得聞，　心意決定大喜悅，</div>
<div class='lg-row'>修行善業證佛果，　得離生死到涅槃。</div>
<div class='lg-row'>斯諸世間天人眾，　生死苦惱之所逼，</div>
<div class='lg-row'>願度群生於有海，　演說八正大船路。</div>
<div class='lg-row'>如是得聞大仙說，　具八功德最勝道，</div>
<div class='lg-row'>世間於是生欣喜，　樂修諸善願成佛。</div>
<div class='lg-row'>勇猛精進有大力，　內心清淨離諸疑，</div>
<div class='lg-row'>當傳如來所說法，　是佛真子順聖教。</div>
<div class='lg-row'>此諸眾會無餘念，　一心瞻仰大瞿曇，</div>
<div class='lg-row'>唯願敷演授記事，　令其決斷疑惑心。</div>
<div class='lg-row'>合掌恭敬正意住，　咸皆願樂欲聽聞，</div>
<div class='lg-row'>善哉願說甘露味，　諸有渴法當得飲。</div>
<div class='lg-row'>是等一切諸會眾，　心淨愛樂勝功德，</div>
<div class='lg-row'>瞻仰如來最勝顏，　猶如嬰兒觀母面。</div>
<div class='lg-row'>大慧願授此天記，　開現微笑因緣事，</div>
<div class='lg-row'>得聞如來授記已，　世間當獲大利益。</div>
<div class='lg-row'>誰於牟尼增善根，　及以發願得滿足，</div>
<div class='lg-row'>剋獲微妙功德藏，　我今樂聞彼受記。</div>
<div class='lg-row'>大眾必生欣喜心，　聞佛所說授記故，</div>
<div class='lg-row'>決定當具念慧力，　及得修行三昧定。」</div>
</div><p>爾時世尊即以偈答慧命馬勝言：</p>

<div class="lg regular" style="margin-left:1em;"><div class='lg-row'>「善哉馬勝所問事，　辯才應機正是時。</div>
<div class='lg-row'>斯即如來神通力，　以是汝今生智慧，</div>
<div class='lg-row'>為利世間故增辯，　是故汝今能致問。</div>
<div class='lg-row'>我今為彼說授記，　寂靜諸根一心聽。</div>
<div class='lg-row'>此諸勝慧光音天，　過去已供無量佛，</div>
<div class='lg-row'>見是世間孤無救，　發心安住欲作佛。</div>
<div class='lg-row'>修治真實微妙行，　必定當成一切智，</div>
<div class='lg-row'>為求佛道諸眾生，　如迷失徑教正路。</div>
<div class='lg-row'>如是得聞世尊教，　其聲最勝無等等，</div>
<div class='lg-row'>樂佛功德智慧人，　必得究竟到彼岸。</div>
<div class='lg-row'>彼有智力知善惡，　決定當獲佛菩提，</div>
<div class='lg-row'>欣喜已發菩提願，　如婦生男稱其心。</div>
<div class='lg-row'>此天為求菩提者，　示其出世真正路，</div>
<div class='lg-row'>於不可說那由劫，　修習菩薩勝妙行。</div>
<div class='lg-row'>所化眾生過眾星，　安置於佛菩提已，</div>
<div class='lg-row'>當來具足世間解，　自然成就一切智。</div>
<div class='lg-row'>彼等妙土不可說，　世界寬廣有百億，</div>
<div class='lg-row'>是諸妙剎甚清淨，　無量種種勝莊嚴。</div>
<div class='lg-row'>彼佛國土諸眾生，　無三惡趣及八難，</div>
<div class='lg-row'>一切皆發菩提心，　咸各得住不退轉。</div>
<div class='lg-row'>彼諸如來國土中，　亦復無有小乘法，</div>
<div class='lg-row'>眾生悉皆求佛道，　便得進趣不退地。</div>
<div class='lg-row'>是諸剎土眾生類，　一切壽命悉齊等，</div>
<div class='lg-row'>經於十億恒沙劫，　皆由值遇諸佛故。</div>
<div class='lg-row'>若教那由剎眾生，　悉得入於小涅槃，</div>
<div class='lg-row'>若復有人化一人，　或男或女入大乘。</div>
<div class='lg-row'>初福比此功德聚，　算數譬喻不能及，</div>
<div class='lg-row'>是故若住大乘者，　應當轉化於餘人。</div>
<div class='lg-row'>馬勝！以是因緣故，　如來出世甚為難，</div>
<div class='lg-row'>猶如優曇極難值，　無邊大智如是說。</div>
<div class='lg-row'>以巧深智善知識，　善解方便示正路，</div>
<div class='lg-row'>安隱無上勝菩提，　若人求者應親近。」</div>
<div class='lg-row'>從佛口聞如是語，　具足微妙甚深義，</div>
<div class='lg-row'>一切大眾皆欣喜，　踊躍充滿稱心意。</div>
<div class='lg-row'>那由諸天住空中，　皆散天衣旋轉下，</div>
<div class='lg-row'>欣喜讚聲滿虛空：　「敬禮無比大神力，</div>
<div class='lg-row'>清淨妙智度世間，　能滅眾生煩惱熱。</div>
<div class='lg-row'>佛說甘露滅三毒，　如阿伽陀消眾毒，</div>
<div class='lg-row'>得聞智慧斷諸結。　世間迷惑多苦惱，</div>
<div class='lg-row'>於其有趣當得脫，　從佛得聞勝法故。」</div>
</div></div>
<div class='div-pin'><a id='mulu222' />
<p class='h2'>遍淨天授記品第二十一</p><p>爾時十二那由他遍淨諸天等，見諸阿修羅、伽樓羅乃至光音天等供養如來，聞授記已，欣喜踊躍皆得稱心，自現威力而白佛言：「世尊！有三昧名超過一切法。菩薩摩訶薩得是三昧已，於諸攀緣及一切事皆生樂受不生苦受。假使於其地獄事中，受諸苦惱皆生樂想。或復於其畜生道中，受畜生報亦生樂想。或復餓鬼道中，受飢餓苦亦生樂想。或復於彼阿修羅道中，亦生樂想。或復人中所受諸苦，亦起樂想不生苦想。假使截手及以截足割耳劓鼻，或復鞭打杖刺入身，或復牢獄繫閉，或復倒懸，或復裁割猶如衣帛，或復裹繫及以束縛，或復切膾，或復鎚搗猶如甘蔗，或復蹉蹹破如蘆葦，或復火燒如<span class='corr'>蘇</span>油炷，或復然身<span class='corr'>喻</span>若明炬，或與師子虎狼為食，或復釅醋及以辛汁澆灌口鼻，或復蒸煮及以火炙，或與狂象踐踏其身，或復挑目，或以鉾矟穿刺高舉、假使瞋怒來截其首，如是一切悉生樂想。何以故？由彼菩薩於其長夜修菩薩行時發如是願：『若有眾生施我食者，願彼一切得涅槃樂。若有與我洗浴身體禮拜奉迎尊重供養，若有眾生罵辱於我，復有人人讚歎於我，若有眾生鞭打斫刺奪我身命，願彼一切得涅槃樂，乃至覺寤無上菩提。』彼菩薩成就如是心、具足如是業亦復具足如是願，於一切眾生皆起樂想，常能修集無間不斷。以是業報故，得一切法樂善取三昧。彼菩薩得此三昧時，不為眾魔之所動壞，亦不為魔事之所繫縛。當知是菩薩得五種自在。何等為五？一者壽命自在，二者生自在，三者業自在，四者覺觀自在，五者眾具果報自在。彼菩薩摩訶薩若欲過一生證阿耨多羅三藐三菩提者，以彼三昧力故即便能得。若不樂速證無上菩提，能住無量阿僧祇劫度脫眾生。何以故？當知彼菩薩住於大乘，與諸菩薩常為導師，攝受一切諸餘菩薩。是大菩薩厭離諸趣，為眾生故亦復生於一切趣中，究竟一切菩薩所學，為般若波羅蜜之所攝受，具足一切巧方便力，知諸魔業得法究竟。彼諸菩薩承佛威神，於一切法皆得盡知。」</p>
<p>爾時遍淨諸天即以偈頌讚世尊曰：</p>

<div class="lg regular" style="margin-left:1em;"><div class='lg-row'>「我等一切遍淨天，　於諸佛法皆盡知，</div>
<div class='lg-row'>頭面歸敬天人師，　諸根寂靜知寂滅。</div>
<div class='lg-row'>解了諸義智所供，　已度生死牟尼尊，</div>
<div class='lg-row'>我今讚歎大導師，　能善導他非他導。</div>
<div class='lg-row'>諸法性相非究竟，　亦復無有依住處，</div>
<div class='lg-row'>如來善知妄想事，　猶如幻師知幻術。</div>
<div class='lg-row'>智人解了語言音，　喻若深谷諸響聲，</div>
<div class='lg-row'>世尊如是善知見，　一切世間天人等。</div>
<div class='lg-row'>無有眾生及以命，　亦復無人無壽者，</div>
<div class='lg-row'>大智觀察一切想，　了達眾想悉歸空。</div>
<div class='lg-row'>二足世尊慈無等，　恒常行慈不暫捨，</div>
<div class='lg-row'>一切世間諸天人，　不能測知如來智。</div>
<div class='lg-row'>導師演說緣眾生，　所謂慈心是善修，</div>
<div class='lg-row'>了知一切諸眾生，　無有眾生及命者。</div>
<div class='lg-row'>我等於此無垢濁，　其心清淨離疑惑，</div>
<div class='lg-row'>是故於佛勝智慧，　應受供者令供養。</div>
<div class='lg-row'>於其十方世界中，　求苦畢竟不可得，</div>
<div class='lg-row'>如來無上天中天，　說於眾生起慈心。</div>
<div class='lg-row'>斯即是其世尊教，　我今得解亦如佛，</div>
<div class='lg-row'>是故我於世間解，　今得供養應供者。</div>
<div class='lg-row'>既無眾生亦無苦，　是故無有可救度，</div>
<div class='lg-row'>已得遣除心憂悶，　便獲欣喜大踊悅。</div>
<div class='lg-row'>如是佛教不思議，　我等已得如實知，</div>
<div class='lg-row'>是故我今供養佛，　願得如來無上智。</div>
<div class='lg-row'>佛於諸趣不見苦，　涅槃亦復不可得，</div>
<div class='lg-row'>增上棄捨於生死，　以此饒益諸世間。</div>
<div class='lg-row'>無苦無趣無眾生，　亦無涅槃而可依，</div>
<div class='lg-row'>如是得知佛法已，　是故我等今供養。</div>
<div class='lg-row'>佛具慈悲及喜捨，　轉為世間常演說，</div>
<div class='lg-row'>而復不見有眾生，　得住於四無量心。</div>
<div class='lg-row'>不見有其放逸者，　亦復不見不放逸，</div>
<div class='lg-row'>如是知佛教法已，　我今供養大導師。</div>
<div class='lg-row'>於身離身無上士，　觀身畢竟不可得，</div>
<div class='lg-row'>雖然亦非不有說，　而說有念失念者。</div>
<div class='lg-row'>善逝常說修學念，　所謂觀身正念處，</div>
<div class='lg-row'>我等如是知佛法，　今得供養救度者。</div>
<div class='lg-row'>世尊觀受不可得，　以受無有體性故，</div>
<div class='lg-row'>亦復觀察於受者，　畢竟無其真實性。</div>
<div class='lg-row'>又復觀彼修念者，　究竟亦復不可得，</div>
<div class='lg-row'>我等如是知佛性，　今得供養天人師。</div>
<div class='lg-row'>觀心及以心數法，　畢竟無體不可得，</div>
<div class='lg-row'>亦復不見有修念，　及以正住念處者。</div>
<div class='lg-row'>佛說念與心和合，　樂求解脫應修學，</div>
<div class='lg-row'>我等如是知佛教，　今得供養正遍知。</div>
<div class='lg-row'>如來不見有諸法，　亦復不見修法者，</div>
<div class='lg-row'>大聖所說修習念，　彼念亦復性自空。</div>
<div class='lg-row'>復說念與法和合，　欲求解脫應當修，</div>
<div class='lg-row'>我等如是知佛法，　今得供養一切智。</div>
<div class='lg-row'>念處一尚不可得，　何況而復有三四，</div>
<div class='lg-row'>所謂於彼念住處，　彼諸念處皆悉無。</div>
<div class='lg-row'>是故真求不可得，　畢竟無受苦樂者，</div>
<div class='lg-row'>我等如是知聖教，　今得供養佛世尊。</div>
<div class='lg-row'>牟尼所說四正勤，　若有比丘專修習，</div>
<div class='lg-row'>斯即能為解脫路，　當得出於生死海。</div>
<div class='lg-row'>而無解脫無縛者，　無佛無教及菩提，</div>
<div class='lg-row'>然復不壞假名用，　是故我今供大聖。</div>
<div class='lg-row'>佛說四種如意足，　勝妙安隱解脫道，</div>
<div class='lg-row'>寂靜諸根眾生輩，　修行此道得涅槃。</div>
<div class='lg-row'>如意及足修行者，　真實觀察不可得，</div>
<div class='lg-row'>而非斷絕示有作，　智慧境界不可見。</div>
<div class='lg-row'>如是世尊教法中，　我等於此皆悉知，</div>
<div class='lg-row'>其心清淨無垢穢，　皆得遠離諸疑惑。</div>
<div class='lg-row'>以斯即為上供養，　供養堪受勝供者，</div>
<div class='lg-row'>是故妙智無倫匹，　我今悉得修供養。</div>
<div class='lg-row'>世間解者說五根，　出世能趣解脫道，</div>
<div class='lg-row'>慎莫放逸常勤修，　是為趣向涅槃路。</div>
<div class='lg-row'>無根及以修根者，　亦無解脫及脫者，</div>
<div class='lg-row'>我等於此悉無疑，　是故今得供養佛。</div>
<div class='lg-row'>導師所說五種力，　非邪能趣涅槃城，</div>
<div class='lg-row'>此能盡滅煩惱縛，　令諸縛者得解脫。</div>
<div class='lg-row'>彼諸力體性自空，　煩惱及佛皆亦無，</div>
<div class='lg-row'>我等於此無疑慮，　是故今得供如來。</div>
<div class='lg-row'>大仙所說七種善，　菩提分法最勝道，</div>
<div class='lg-row'>能解一切眾生縛，　趣向涅槃大正路。</div>
<div class='lg-row'>無有繫縛及解脫，　亦無受縛得脫者，</div>
<div class='lg-row'>我等於斯無疑惑，　是故今得供養佛。</div>
<div class='lg-row'>世尊說此八正路，　顯示一切諸群生，</div>
<div class='lg-row'>是諸煩惱苦之本，　修學聖道能斷除。</div>
<div class='lg-row'>斯等二法離對治，　所謂聖路及煩惱，</div>
<div class='lg-row'>諸天於此悉無疑，　故今供養應供者。</div>
<div class='lg-row'>修奢摩他及舍那，　斯道能盡諸苦邊，</div>
<div class='lg-row'>令受諸苦習氣垢，　世尊曠劫已蕩除。</div>
<div class='lg-row'>奢摩他及舍那果，　是等一切皆悉空，</div>
<div class='lg-row'>天眾於此離疑網，　是故我等今供養。</div>
<div class='lg-row'>佛說不淨治貪欲，　慈心對治於瞋恚，</div>
<div class='lg-row'>毘婆舍那癡對治，　如來顯示諸眾生。</div>
<div class='lg-row'>斯皆無作無暫停，　是故無垢亦無淨，</div>
<div class='lg-row'>我等於是悉無疑，　常樂供養大導師。</div>
<div class='lg-row'>如來所說十不善，　斯等名之為業道，</div>
<div class='lg-row'>殺生偷盜及邪淫，　妄語兩舌與惡口，</div>
<div class='lg-row'>綺語貪欲及瞋恚，　最後第十名邪見，</div>
<div class='lg-row'>佛說此等為不善，　是諸眾生惡業道。</div>
<div class='lg-row'>既無眾生亦無害，　自餘九業亦如是，</div>
<div class='lg-row'>無有對治諸善惡，　以彼自性空寂故。</div>
<div class='lg-row'>然復非無十力教，　以其不壞法體性，</div>
<div class='lg-row'>我於佛慧亦不疑，　是故今供無上智。</div>
<div class='lg-row'>若有修此如來法，　是人即為真佛子，</div>
<div class='lg-row'>彼人處處皆受樂，　恒常遠離諸苦惱。</div>
<div class='lg-row'>如是善逝勝智慧，　安隱引導諸群生，</div>
<div class='lg-row'>我等於此離疑心，　今悉供養應供者。」</div>
</div><p>爾時遍淨諸天偈讚佛已，咸皆默然却住一面。爾時世尊見彼天眾默然而住，及知彼天深信心已而現微笑。爾時慧命馬勝以偈問曰：</p>

<div class="lg regular" style="margin-left:1em;"><div class='lg-row'>「今佛世尊最勝智，　為利世間現微笑，</div>
<div class='lg-row'>十力世雄超一切，　而能化伏諸大眾。</div>
<div class='lg-row'>善解諸法大導師，　所現微笑非無因，</div>
<div class='lg-row'>心無所乏世間解，　唯願解說微笑義。</div>
<div class='lg-row'>此諸大眾皆一心，　無其亂想住正念，</div>
<div class='lg-row'>喜心瞻仰功德山，　唯樂聽聞恭敬住。</div>
<div class='lg-row'>於佛自在大論師，　若得聞說必欣喜，</div>
<div class='lg-row'>善解諸法決定智，　當得作佛導群生。</div>
<div class='lg-row'>若人於佛生淨信，　必成大智世間最，</div>
<div class='lg-row'>測知微妙甘露句，　是人能觀於十方。</div>
<div class='lg-row'>誰於未來世劫中，　當得作佛愍世間？</div>
<div class='lg-row'>微妙言辭大導師，　唯願說彼令眾喜。</div>
<div class='lg-row'>若於聖雄沙門所，　生其敬信尊重心，</div>
<div class='lg-row'>亦住正法生信慧，　一切諸魔不能動。</div>
<div class='lg-row'>若能生信得決定，　即是佛子從心生，</div>
<div class='lg-row'>唯願世尊演說彼，　以是大眾得除疑。</div>
<div class='lg-row'>若有於其眾生所，　慈心普覆遍世間，</div>
<div class='lg-row'>智慧堅固當成佛，　便得安住一切智。</div>
<div class='lg-row'>百福莊嚴無上士，　唯願開演除疑網，</div>
<div class='lg-row'>誰欲受持世尊法，　如來為其現微笑？</div>
<div class='lg-row'>願得聞佛善巧說，　具八功德微妙音，</div>
<div class='lg-row'>先自得趣於善道，　後能引導諸群生。</div>
<div class='lg-row'>如是善逝微妙法，　佛子得住於彼中，</div>
<div class='lg-row'>世尊佛種不斷絕，　必得久住於世間。」</div>
</div><p>爾時世尊即以偈答慧命馬勝言：</p>

<div class="lg regular" style="margin-left:1em;"><div class='lg-row'>「馬勝汝今問笑光，　我為利益諸世間，</div>
<div class='lg-row'>汝獲福德稱其心，　斯福無量不可盡。</div>
<div class='lg-row'>妙士乃能應時問，　以是大利諸眾生，</div>
<div class='lg-row'>汝及一切大眾等，　欣喜一心聽我說。</div>
<div class='lg-row'>斯等遍淨諸天眾，　於我法中悉無疑，</div>
<div class='lg-row'>一切欣喜淨信心，　以偈讚頌我功德。</div>
<div class='lg-row'>此天曾於過去世，　供養千億那由佛，</div>
<div class='lg-row'>亦於彼佛問斯義，　一切法中得無疑。</div>
<div class='lg-row'>由彼往昔因緣故，　今以偈頌讚歎我，</div>
<div class='lg-row'>亦復淨心當讚歎，　賢劫一切諸如來。</div>
<div class='lg-row'>當於優波羅劫中，　成佛大力那羅延，</div>
<div class='lg-row'>教化不思那由眾，　引導入於涅槃城。</div>
<div class='lg-row'>彼諸大仙成佛時，　所得名稱甚微妙，</div>
<div class='lg-row'>我今為汝說彼佛，　一心寂靜善諦聽。</div>
<div class='lg-row'>同其劫中悉作佛，　號曰法幢等正覺，</div>
<div class='lg-row'>咸皆救度不思議，　那由他眾入涅槃。</div>
<div class='lg-row'>彼諸如來滅度已，　焚身廣布諸舍利，</div>
<div class='lg-row'>以此舍利皆起塔，　遍滿佛剎如散花。</div>
<div class='lg-row'>爾時一切佛舍利，　各各皆悉廣流布，</div>
<div class='lg-row'>彼佛一一涅槃後，　咸皆饒益於世間。</div>
<div class='lg-row'>不思那由眾生輩，　供養彼佛舍利已，</div>
<div class='lg-row'>當得甘露妙涅槃，　三世諸佛之所讚。</div>
<div class='lg-row'>若有稱彼諸佛名，　所獲微妙勝善根，</div>
<div class='lg-row'>當得成就有學道，　值佛轉獲殊勝果。</div>
<div class='lg-row'>猶如無量難思眾，　皆於我所種善根，</div>
<div class='lg-row'>欣喜信樂清淨心，　當得值遇彌勒佛。</div>
<div class='lg-row'>如是彼佛聲聞眾，　從佛復至諸佛所，</div>
<div class='lg-row'>常得值佛入眾會，　皆由供養彼舍利。」</div>
<div class='lg-row'>得聞如斯佛語已，　一切大眾生希有，</div>
<div class='lg-row'>勝妙功德有威神，　遍淨諸天清信士，</div>
<div class='lg-row'>及諸大眾普欣喜，　悉皆流注向菩提，</div>
<div class='lg-row'>得知如來大勢力，　咸各頂禮世尊足。</div>
</div>
<p class='juan'>大寶積經卷第六十八</p></div></div>
</div><!-- end of div[@id='body'] -->
</body></html>